<!DOCTYPE html>
<html>
<head>
    <meta charset="UTF-8">
    <title>全唐五代词 - 第 110 页/共 125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐五代词 - 第 110 页/共 125 页</h1>
    <div class="content">
　　【其一百十三】
　　少蹉跎，老追悔。纵强闻经筋力败。将钱布施男女嗔，用物设斋妻子怪。

　　【其一百十四】
　　劝莫忙，教且待。方便意图为窒碍。何如少健自支分，莫交直到年衰迈。

　　【其一百十五】
　　眼目昏，耳沉聩。渐觉心神转蒙昧。寝寐长逢过往人，神魂已入幽冥界。

　　【其一百十六】
　　后生时，恣痴爱。终日留情声色内。三科法上没坚牢，五荫形躯终破坏。

　　【其一百十七】
　　不聪明，少知解。啖食众生结冤害。涅正路此时迷，生死病源何日瘥。

　　【其一百十八】
　　弥陀佛，功力大。能为劳生除障盖。猛抛家务且勤求，看看被送荒郊外。

　　【其一百十九】
　　夜半子。夜半子。时刻循环有终始。始终终始始还终，有世界来只如此。

　　【其一百二十】
　　死又生，生又死。出没憧憧何日已。或前或后即差殊，一例无常归大地。

　　【其一百二十一】
　　夜既阑，天似水。斗转河回人整睡。有时却坐草堂中，悲见人间无限事。

　　【其一百二十二】
　　悲囚徒，牢狱里。夜静领来方拷捶。杖鞭绳缚苦难任，皮肉<疒>疼连骨髓。

　　【其一百二十三】
　　悲病人，久悴。四体沉沉难起止。床头一盏寂寥灯，枕畔两行酸楚泪。

　　【其一百二十四】
　　悲孕妇，日将至。停烛焚香告天地。性命惟忧顷刻间，浑家大小专看侍。

　　【其一百二十五】
　　悲孤孀，没依倚。发鬓茸茸雪相似。霜天寒夜自嗟吁，骨冷衣单多怨怼。

　　【其一百二十六】
　　悲行人，抛幼累。恨别愁明啼不寐。少妻灯下坐支颐，老母堂前愁啮指。

　　【其一百二十七】
　　或富豪，或贫匮。各自前生缘果异。或藏草舍避惊忧，或卧红楼整沉醉。

　　【其一百二十八】
　　或佳期，或失意。聚散悲欢事难纪。思量一夜百千家，几户忧愁几家喜。

　　【其一百二十九】
　　昼属人，夜属鬼。睡是人间之小死。身即冥冥枕上眠，魂魄悠悠何处去。

　　【其一百三十】
　　夜复晓，晓复夜。昼夕递迁何日罢。镜中霜发逐时添，颊上桃花随日谢。

　　【其一百三十一】
　　足轩车，多宅舍。兰室屏帏纯绣画。一朝福尽死王来，生事落然难顾藉。

　　【其一百三十二】
　　善修心，恶要怕。真不是虚言相诳讠。阎王未肯受分疏，煞鬼岂能容谄诈。

　　【其一百三十三】
　　火宅忙，须割舍。自古无常谁免者。暂寄浮生白日中，终归永卧黄泉下。

　　【其一百三十四】
　　更拟讲，日将西。计想门徒总待归。念佛一时归舍去，明日依时莫教迟。（以上一百三十四首伯二五○四卷）

　　【五更转（太子五更转）】
　　一更初。太子欲发坐寻思。奈知耶娘防守到，何时度得雪山川。

　　【其二】
　　二更深。五百个力士睡昏沉。遮取黄羊及车匿，朱鬃白马同一心。

　　【其三】
　　三更满。太子腾空无人见。宫里传声悉达无，耶娘肠肝寸寸断。

　　【其四】
　　四更长。太子苦行万里香。一乐菩提修佛道，不藉你世上作公王。

　　【其五】
　　五更晓。大地上众行道了。忽见城头白马踪，则知太子成佛了。（以上五首伯二四八三卷）

　　【五更转（南宗定邪正五更转）】
　　一更初。妄想真如不异居。迷则真如是妄想，悟即妄想是真如。

　　念不起，更无余。见本性，等空虚。有作有求非解脱，无作无求是功夫。

　　【其二】
　　二更催。大圆宝镜镇安台。众生不了攀缘病，由斯障闭心不开。

　　本自净，没尘埃。无染著，绝轮回。诸行无常是生灭，但观宝相见如来。

　　【其三】
　　三更侵。如来智惠本幽深。唯佛与佛乃能见，声闻缘觉不知音。

　　处山谷，住禅林。入空定，便凝心。一生还同八万劫，只为担麻不重金。

　　【其四】
　　四更阑。法身体性不劳看。看则住心便作意，作意还同妄想抟。

</div>
    <div class="pagination">
<a href="全唐五代词_page109.html">上一页</a><span>...</span><a href="全唐五代词_page105.html">105</a><a href="全唐五代词_page106.html">106</a><a href="全唐五代词_page107.html">107</a><a href="全唐五代词_page108.html">108</a><a href="全唐五代词_page109.html">109</a><span class="current-page">110</span><a href="全唐五代词_page111.html">111</a><a href="全唐五代词_page112.html">112</a><a href="全唐五代词_page113.html">113</a><a href="全唐五代词_page114.html">114</a><a href="全唐五代词_page115.html">115</a><span>...</span><a href="全唐五代词_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
