<!DOCTYPE html>
<html>
<head>
    <meta charset="UTF-8">
    <title>全宋词 - 第 38 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 38 页/共 621 页</h1>
    <div class="content">嫩柳成阴，残花双舞。尘消院落新经雨。洞房深掩日长天，珠帘时有沈烟度。 
夜梦凄凉，晨妆薄注。香肌瘦尽宽金缕。到头终是恶因缘，当初只被多情误。 
踏莎行
闲院秋千，又还拆了。绿苔遍地青春老。画楼日晚燕归巢，红稀翠盛梅初小。 
窈窕身轻，怎禁烦恼。罗衣渐减怯风峭。韶华好景想多才，厌厌只为书音少。 
端正好
槛菊愁烟沾秋露。天微冷、双燕辞去。月明空照别离苦。透素光、穿朱户。 
夜来西风雕寒树。凭阑望、迢遥长路。花笺写就此情绪。特寄传、知何处。 
端正好
每逢春来长如病，玉容瘦、薄妆相称。双欢未经成孤令。奈厚约、全无定。 
众禽啾唧声愁听。相思事、多少春恨。孤眠帐外银缸耿。透一点、炉烟暝。 
端正好
露落风高桐叶坠。小庭院、秋凉佳气。兰堂聚饮华筵启。罢令曲、呈珠缀。 
晚天行云凝香袂。新声内、分明心意。玉炉初喷檀烟起。敛愁在、双蛾翠。 
端正好
野禽林栖啾唧语。闲庭院、残阳将暮。兰堂静悄珠帘窣。想玉人、归何处。 
喜鹊几回薄无据。愁都在、双眉头聚。凄凉方感孤鸳侣。对夜永、成愁绪。 
菩萨蛮
游丝欲坠还重上。春残日永人相望。花共燕争飞。青梅细雨枝。 
离愁终未解。忘了依前在。拟待不寻思。刚眠梦见伊。 
菩萨蛮
锦机织了相思字。天涯路远无由寄。寒雁只衔芦。何曾解寄书。 
缄封和血泪。目断西江水。拟欲托双鱼。问君情有无。 
丑奴儿
樱桃谢了梨花发，红白相催。燕子归来。几处风帘绣户开。 
人生乐事知多少，且酌金杯。管咽声哀。慢引萧娘舞一回。 
凤衔杯
人生不似月初圆。叹分飞、容易经年。凄惨断云片雨、□□□。□□□、□□□。 
金钵小，玉槽慳。想至今、谁为相怜。多少旧欢往事、一潸然。空牵惹、病缠绵。 
凤衔杯
留花不住怨花飞。向南园、情绪依依。可惜倚红斜白、一枝枝。经宿雨、暮江披。 
凭朱槛，把金卮。对芳丛、惆怅多时。何况旧欢新恨、阻心期。空满眼、是相思。 
少年游
小轩深院是秋时。风叶坠高枝。疏帘静永，薄帷清夜，暑退觉寒微。 
凄凉天气离愁意，音书杳难期。多情成病不须医。更憔悴、转寻思。 
玉楼春
玉烛光明正旦好。斗柄东回春太早。岭寒犹锁去年梅，江暖新催今岁草。 
蜀国熙熙冬令杪。更喜寿阳新梦觉。玉杯齐举乐音谐，遥想金阶天仗晓。 
玉楼春
风解池冰蝉翅薄。庭树枝枯笼翠萼。背寒迎暖起犹慵，闲卷珠帘凭画阁。 
晴景融融烟漠漠。天际行人乖信约。病容先怯见春来，长到恁时添瘦削。 
玉楼春
晴景融融春色浅、落尽梅花千万片。小池冰解水纹生，消息未闻梁上燕。 
楼倚轻寒风力软。目断孤云天自远。又还依旧去年时，寂寞病容人怪见。 
玉楼春
三月牡丹呈艳态。壮观人间春世界。鲛绡玉槛作扃栊，淹雅洞中王母队。 
不奈风吹兼日煞。国貌天香无物赛。直须共赏莫轻孤，回首万金何处买。 
玉楼春
纶命忽从天上至。便绾兵权辞漕计。汉廷起草旧郎官。蜀部坐筹新将帅。 
红旆碧幢春色里。娇马嘶风花片坠。送行今日短亭中，恼乱故人须尽醉。 
玉楼春
春景抛人无处问。多谢石榴花又喷。茜罗揉出碎英繁，红蜡缕成香萼润。 
血色新裙羞莫近。密叶柔条相间衬。雨余寂寞假山傍，乡国尚遥西海信。 
玉楼春
三月初三春渐老。遍地残花风暗扫。命俦啸侣拥笙歌，临水泛觞游宴好。 
浮利浮名何足道。丽景芳时须笑傲。今年不似去年欢，云海路长天杳杳。 
河满子
细雨裛开红杏，新妆粉面鲜明。东君何事交来早，更无绿叶同荣。独倚青楼吟赏，目前无限轻盈。 
命薄不倚栏槛，或占郊垌。清香繁艳真堪爱，枉教寂寞凋零。相次牡丹芍药，王孙谁道多情。 
河满子
柳嫩不禁摇动，梅残尽任飘零。雨余天气来深院，向阳纤草重青。寂寞小桃初绽，两三枝上红英。 
又见云中归雁，断续和鸣。年年依旧无情绪，镇长冷落银屏。不语闲寻往事，微风频动帘旌。 
山亭柳
晓来风雨，万花飘落。叹韶光虚过。却芳草萋萋，映楼台、淡烟漠漠。纷纷絮飞院宇，燕子过朱阁。 
玉容淡妆添寂寞。檀郎孤愿太情薄。数归期，绝信约。暗添春宵恨，平康恣迷欢乐。时时闷饮绿醑，甚转转、思时著。 
合欢带
楼台高下玲珑。斗芳草绿阴浓。芍药孤栖香艳晚，见樱桃、万颗初红。巢喧乳燕，珠帘镂曳，满户香风。罩纱帏、象床屏枕，昼眠才似朦胧。 
起来无语更兼慵。念分明、事成空。被你厌厌牵系我，怪纤腰、绣带宽松。春来早是，分飞两处，长恨西东。到如今、扇移明月，簟铺寒浪与谁同。 
更漏子
雪肌轻，花脸薄。愁困不忄欠梳掠。眉翠袅，眼波长。偎人言语香。 
看难厌，怜不足。苦恨别离何速。珠树远，彩鸾孤。今生重见无。 
更漏子
脸如花，花不笑。双脸胜花能笑。肌似玉，玉非温。肌温胜玉温。 
既相逢，情不重。何似当初休共。情既重，却分飞。争如不见伊。 
更漏子
镂金环，连玉珥。颗颗蚌蛤相缀。偎粉面，映莲腮。露浓花正开。 
冷光凝，员影重。几度偷期摇动。山枕上，恐人知。摘嫌纤手迟。 
喜迁莺
花不尽，柳无穷。应与我心同。觥船一棹百分空。何处不相逢。 
朱弦悄。知音少。天若有情应老。劝君看取利名场。今古梦忙忙。 
杜韦娘
暮春天气，莺老燕子忙如织。间嫩叶题诗哨梅小，乍遍水、新萍圆碧。初牡丹谢了，秋千搭起，垂杨暗锁深深陌。暖风轻，尽日闲把、榆钱乱掷。 
恨寂寂。芳容衰减，顿欹玳枕困无力。为少年、狂荡恩情薄，尚未有、归来消息。想当初、凤侣鸳俦，唤作平生，更不轻离拆。倚朱扉，泪眼滴损、红绡数尺。 
胡捣练
数枝半敛半开时，洞阁晓妆新注。宝香格艳姿天赋。甘被群芳妒。 
狂风横雨且相饶，又恐有彩云迎去。牵破少年心情，无计为长主。 
少年游
小楼归燕又黄昏。寂寞锁高门。轻风细雨，惜花天气，相次过春分。 
画堂无绪，初燃绛蜡，罗帐掩余薰。多情不解怨王孙，任薄幸、一从君。 
凤栖梧
整顿云鬟初睡起。庭院无风，尽日帘垂地。画阁巢新燕声喜。杨花狂散无拘系。 
近来早是添憔悴。金缕衣宽，赛过宫腰细。苒苒光阴似流水。春残莺老人千里。 
凤栖梧
池上新秋帘幕卷。菡萏娇红，鉴里西施面。衰柳摇风尚柔软。眠沙鸂鶒临清浅。 
新翻归翅云间燕。满地槐花，尽日蝉声乱。独倚阑干暮山远。一场寂寞无人见。 
凤栖梧
闲上江楼初雨过。满袖清风，微散谁知我。莲脸佳人颜未破。沙洲两两鸳鸯卧。 
时有渔歌相应和。叠秀危横，黛拨山千朵。一片凄凉无计那。离愁还有些些个。 
凤栖梧
惆怅留春留不住。欲到清和，背我堂堂去。飞絮落花和细雨。凄凉庭院流莺度。 
</div>
    <div class="pagination">
<a href="全宋词_page37.html">上一页</a><span>...</span><a href="全宋词_page33.html">33</a><a href="全宋词_page34.html">34</a><a href="全宋词_page35.html">35</a><a href="全宋词_page36.html">36</a><a href="全宋词_page37.html">37</a><span class="current-page">38</span><a href="全宋词_page39.html">39</a><a href="全宋词_page40.html">40</a><a href="全宋词_page41.html">41</a><a href="全宋词_page42.html">42</a><a href="全宋词_page43.html">43</a><span>...</span><a href="全宋词_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
