<!DOCTYPE html>
<html>
<head>
    <meta charset="UTF-8">
    <title>元宫词百章笺注 - 第 5 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元宫词百章笺注 - 第 5 页/共 8 页</h1>
    <div class="content">
　　○四十四 

　　年年避暑出居庸，北望滦京朔漠中。经过缙云山水秀，吴姬疑是越江东。 
　　[钱注]柯九思《宫词》：「黄金幄殿载前车，象背驼峰尽宝珠。三十六宫齐上马，太平清暑幸滦都。」 
　　案：避暑，元帝巡幸上都为清暑上都。清暑之地，不仅上都，尚有东西凉亭、察罕脑儿等处。蒙古人惧炎热，张德辉《边堠纪行》云：「大率遇夏则就高寒之地以避之。」上都，冱寒之地也。 
　　居庸：即居庸关也。出居庸关即北幸滦京也。上都濒滦水之阳，且为阙庭所在，故亦名滦都。是故元诗人杨允孚咏上都之诗百首，即名《滦京杂咏》也。清之热河避暑山庄，亦有滦京之称，此朝鲜文人柳得恭之笔记名《滦阳录》之故也。居庸见燕京八景注。 
　　缙云：缙山县也。周伯琦《扈从诗前序》云：「缙山县，缙云氏山下，地沃衍，宜粟，粒甚大，岁供内膳，今名龙庆州者，仁庙降诞其地故也。」此地在《元史地理志龙庆州》条：「唐为妫川县，金为缙山县。元至元三年，省入怀来县，五年复置，本属上都路宣德府奉圣州。二十二年，仁宗生于此。延佑三年割缙山、怀来隶大都，升缙山为龙庆州。」因仁宗生于该地，故仁宗即位后建行宫于此。《元史英宗纪》：至治元年，「作行殿于缙山流杯池」。可知此地颇有宫殿式建筑物。至于云州，则《元史地理志上都路云州》条：「古望云川地，契丹置望云县，金因之。元中统四年，升县为云州。……至元二十八年，复升宣德之龙门镇为望云县，隶云州。」云州亦有行宫，见柳贯《上京纪行诗》：「几驿云州避暑宫。」云州有寺，见《元史》卷一三八《马扎儿台传》：「仁宗尝建寺云州九峯山，未成而崩，马扎儿台以私财成之。」云州附近似多暴风雨。《元史》卷一三八《脱脱传》：「帝尝驻跸云州，遇烈风暴雨，山水大至，车马人畜皆漂溺，脱脱抱皇太子单骑登山，乃免。」《元史》卷二○二《释老传胆巴传》：「成宗北巡，命胆巴以象舆前导。过云州，语诸弟子曰：『此地有灵怪，恐惊乘舆，当密持神咒以厌之。』未几，风雨大至，众咸震惧，惟幄殿无虞。」乃贤《金台集上京纪行龙门》诗注云：「元统间，知枢密院事都剌帖木儿过峡中，见二羊鬪，顷刻大雨，水溢，姬妾辎重皆为漂溺。」 
　　山水秀：每岁元帝北巡，东出而西返，东出即以黑谷辇路赴上都也。此道中之山水以缙山、望云一带最为秀丽。周伯琦《扈从诗前序》曰：「州（龙庆州）前有涧，名芗水，风物可爱。又明日入黑谷，过色泽岭，其山高峻，曲折而上，凡十八盘而平地。遂历龙门……至沙岭，凡三百一十里，皆山路崎岖，两岸悬崖峭壁，深林复谷，中则乱石荦确，涧水合流，淙淙终日，深处数丈，关有桥，浅处马涉颇囏。人烟并村坞僻处二三十家……山路将尽，两山尤奇耸，高出云表，如洞门然，林木茂郁，多巨材。近沙岭，则土山连亘，堆阜联络，惟青草而已。」其《纪行诗》有云：「缙云山独秀，沃壤岁常丰……谁信幽燕北，翻如楚越东？」袁桷《望云州》诗：「望云州里松花白，金阁山前木叶丹，驻马摇鞭游不到，还家写作画图看。」虞集《题滦阳胡氏雪溪卷》序曰：「去年予与侍御史马公同被召出居庸，未尽东折入马家瓮，望缙山，度龙门百折之水，登色泽岭，过黑谷，至于沙岭，乃还。道中奇峯秀石，杂以嘉木香草，辇道行其中。予二人按辔徐行，相谓颇似越中，但非扁舟耳。适雨过，流潦如奔泉，则亦不甚相远。郭熙《画记》言，画山水数百里间必有精神聚处，乃足记。散地不足书。此曲折有可观。恨不令郭生见之！」以江南人周伯琦、虞集赞缙云一带颇似越中，足证该地风景美丽。 
　　吴姬：当指元宫女之江南籍者，从顺帝北巡，惊燕北风光明媚也。 

　　○四十五 

　　鬼赤遥催驼鼓鸣，短檐毡帽傍车行。上京咫尺山川好，纳钵南来十八程。 
　　[钱注]张昱《辇下曲》：「当年大驾幸滦京，象背前驮幄殿行。国老手垆先引导，白头连骑出都城。」周伯琦《扈从诗序》曰：「国语曰纳钵者，犹汉言宿顿所也。」 
　　案：鬼赤即贵赤。本意为善走者，或作贵由赤。杨瑀《山居新话》：「皇朝贵由赤，每岁试其力，名之曰放走。监对者封记其发，以一绳栏定，俟齐，去绳走之。大都自河西务起至大内，上都自泥河儿至内中，越三时一百八十里，直至御前，称万岁，礼拜而止。头名者赏银一锭，第二名赏段子四表里，第三名赏二表里，余各一表里。」此即今日之长途赛跑（Marathon），但上都竞走之起点不一定自泥儿河开始。杨允孚《滦京杂咏》诗：「宫中又放滦河走，相国家奴第一筹。」注云：「滦河至上京二百里，走者名贵赤，黎明放自滦河，至御前已初申刻，上赏。」「黎明」两字不甚科学，无法知共走若干时，当系三时多。当时中国之时辰约为现在之两小时。放走二百里路须六至七个小时，约每小时行三十华里。张昱《辇下曲》亦咏及之。「放教贵赤一齐行，平地风生有翅身。未解刻期争拜下，御前成个赏金银。」贵由既为神行军，乃构成元代军制中一特殊兵种，隶贵赤卫，元代之精兵也。然初由流氓编成。《元史》卷一三五《明安传》：「世祖诏民之荡析离居及僧道、漏籍诸色人不当差徭者万余人充贵赤。」此至元二十四年事也。由于贵赤之勇敢善战，贵赤军乃擢为皇帝之亲军。《元史成宗纪》：「赐贵赤亲军贫乏户钞四万一千五百余锭。」据《马可波罗行纪》，则皇帝田猎时贵赤任警备工作。两都相望约千里，以善走之贵赤充扈从之警卫，洵适当人选也。 
　　驼鼓：即骆驼鼓也。《元史舆服志仪仗》条：「驼鼓，设金装铰具，花罽鞍褥橐箧，前峰树皂纛，或施采旗，后峰树小旗，络脑，当胸……一人乘之，系以毛绳。凡行幸，先鸣鼓于驼，以威振远迩，亦以试桥梁伏水而次象焉。」案元帝北巡，往来所乘之帐舆，以象驾之，称之曰象舆。驼鼓为象舆之前驱，两者为元诗人之话题，每并咏之。周伯琦诗：「雷轰驼鼓振，霞绚象舆行。」是也。 
　　短檐毡帽：《元史》卷一一四《世祖昭睿顺圣皇后（察必）传》：「胡帽旧无前檐，帝因射日色炫目，以语后，后即益前檐。帝大喜。」于是时皆效之，而成短檐帽制。《多桑蒙古史》叙及蒙古之衣冠，有云：「头戴各色扁帽，帽檐稍稍鼓起。」 
　　十八纳钵：即元帝北巡时东出之黑谷辇路所经之十八顿宿所也。周伯琦《扈从诗前序》曰：「启行至大口，历皇后店、皂角，至龙虎台，皆纳钵也……过居庸关而北，遂自东路至瓮山，明日至车坊，在缙山县之东……又明日入黑谷，过色泽岭……遂历龙门及黑石头，过黄土岭，至程子头，又过摩儿岭，至颉家营，历白答儿，至沙岭，自车坊黑谷至此凡三百一十里……遂历黑嘴儿，至失八儿秃，其地又名牛觗头。其地有驿，有邮亭，有巡检司，阛阓甚盛，居者三千余家，驿路至此相合而北。……至察罕脑儿，云然者犹汉言白海也，其地有水滦……有行在，宫有亨嘉，阙庭如上京而杀焉。……此去纳钵曰郑谷店，曰明安驿、泥河儿，曰李陵台驿、双庙儿，遂至桓州，曰六十里店……前至南坡店，去上京止一舍耳。」由是则知「大口—皇后店─皂角—龙虎台—车坊—沙岭—牛觗头—察罕脑儿—郑谷店—明安驿—泥河儿—李陵台—双庙儿—桓州—南坡皆纳钵也。车坊亦列为纳钵者，因其在缙山县之东，据前诗之注，则该处有行殿，在流杯池一带。甚疑流杯亭之所在地即车坊也。沙岭列为纳钵者，因周伯琦《纪行》诗咏沙岭诗注有云：「右沙岭二首，是日上都留守官远迎至此，内廷小宴。」既有内廷，又有小宴，则此地必为一顿宿地也。牛觗头为东路与驿路汇合之交通咽喉，且有邮亭及巡检亭，亦必为纳钵。尚有三纳钵不敢确定者为瓮山、程子头及颉家营。因此三地名前有「至」字也。元代纳钵间之距离平均为三十里，巡幸至有纳钵处，则皇帝宿于纳钵中，至无纳钵处，则宿于车帐中，所谓「旌麾匝云屯，舆帐拟行在」者是也。北巡时经黑谷辇路东路而上，纳钵凡十八，南下时由西路还大都，纳钵凡二十四。 

　　○四十六 

　　清晓龙闱侍寝回，鬔松云鬓对妆台。绮窗昨夜东风暖，一树梨花对雨开。 

　　○四十七 

　　金莲处处有花开，斜插云鬟笑满腮。辕轼向南遵旧典，地椒香里属车回。 
　　案：此诗乃咏上都者，因金莲花仅上都有也。上都本金桓州之地，金世宗以来，皇帝避暑所在也。本名金莲川，其得名之由来，《金史地理志》曰：西京路大同府桓州「曷里浒东川，更名金莲川。世宗曰：『莲者，连也。取其金枝玉叶相连之义。』」未言及花字。而《方舆纪要》云：「金莲川，即金世宗纳凉之地，产黄花，状若芙蓉而小，故以名。」至于金莲花之形状，周伯琦《扈从诗前序》曰：「花有名金莲花者，似荷而黄。」《广群芳谱》曰：「花色金黄，七瓣环绕其心。一茎数朶，若莲而小，六月盛开。一望遍地金色烂然，至秋花干而不落，结子如粟米而黑。」《口北三厅志风俗物产花之属》条：「金莲花，生独石口外，纵瓣似莲，较制钱稍大，作黄金色，味极涩，佐茗饮之，可疗火疾。」大概与今日之Butterfly C-up略似，惟花状美丽。金莲花为上都名花，元代诗人喜咏之，如乃贤《塞上》诗：「乌桓城下雨初晴，紫菊金莲漫地生。」袁桷《上京杂咏》诗：「金莲细雨香」，《行路难》诗：「美人罗韈不动尘，匝匝金莲随步起。」元朝建上都于金莲川附近者，盖因金莲川为忽必烈潜邸所在也。忽必烈之开府金莲川者，当因该地为金之夏都也。案，中国内地亦产金莲花，在五台山明月池附近。《清一统志》：「南台高三十里，顶周二里，金莲、月菊、佛钵花灿发如锦。」又云：「东台西南有明月池。」吴伟业《清凉山赞佛》诗云：「台上明月池，千叶金莲开，花花相映发，叶叶同根栽。」此或可作金世宗命名该地为金莲川之注脚。 
　　辕轼向南：周伯琦《扈从诗后序》曰：「车驾既幸上都，……七月望日，望祭园陵竣事，属车辕皆南向，彝典也。」 
　　地椒：上都附近遍生地椒，周伯琦《扈从诗前序》写牛群头以北之情况曰：「而北皆刍牧之地，无树木，偏生地椒、野茴香、葱埀等，芳气袭人。」杨允孚《滦京杂咏》诗：「地椒生处乳羊肥。」注云：「地椒，草地牛羊食之，其肉香肥。」地椒为上京名产，颇有采为食用者。张昱《辇下曲》：「对朋角饮自相招，黄鼠生烧入地椒。」 

　　○四十八 

　　奎章阁下文词盛，太液池边游幸多。南国女官能翰墨，外间抄得竹枝歌。 
　　[钱注]杨维桢《宫词》：「海内车书混一时，奎章御笔写乌丝。朝来中使传宣急，南国宫娥拱凤池。」 
　　案：奎章阁，乃元文宗所设之学术机关，如法国之Academie des Beaux Arts。《元史》卷八十八《百官志学士院》条：「奎章阁学士院，秩正二品。天历二年立于兴圣殿西，命儒臣进经史之书，考帝王之治。大学士二员，正三品。寻升为学士院，大学士正二品，侍书学士从二品，承制学士正三品，供奉学士正四品，参书从五品。」《元史文宗纪》：天历二年二月「甲寅，立奎章阁学士院，秩正三品，以翰休学士承旨忽都鲁都儿迷失、集贤大学士赵世延并为大学士，侍御史撒迪、翰林直学士虞集并为侍书学士。又置承制、供奉各一员」。又，三月辛未「设奎章阁授经郎二员，职正七品，以勋旧、贵戚子孙及近侍年幼者肄业」。又，八月「升奎章阁学士院秩正二品，更司籍郎为羣玉署，秩正六品。……立艺文监，秩从三品，隶奎章阁学士院；又立艺林库、广成局，皆隶艺文监」。又，九月「戊辰，敕翰林国史院官同奎章阁学士采辑本朝典故，准唐，宋会要，着为《经世大典》」。又，至顺元年二月「奎章阁学士忽都鲁都儿迷失、撒迪、虞集辞职，诏谕之曰：『昔我祖宗睿知聪明，其于致理之道，自然生知。朕以统绪所传，实在眇躬，夙夜忧惧，自惟早岁跋涉艰阻，视我祖宗，既乏生知之明，于国家治体，岂能周知。故立奎章阁，置学士员，日以祖宗明训、古昔治乱得失陈说于前，使朕乐于听闻。卿等其推所学以称朕意，其勿复辞。」故奎章阁学士及侍书学士悉为经筵官。其属官则有：群玉内司，掌秘章图书宝玩，及凡常御之物；艺文监，掌以国语（蒙古文）敷译儒书，及儒书之合校雠者，下设监书博士，品定书画，择朝臣之博识者为之；艺林库，掌藏贮书籍；广成局，掌传刻经籍，及印造之事。总之，奎章阁兼管图书馆、博物院、贵冑学校与印刷局，略似宋之宣和殿，视清之文渊阁功用更广也。元文宗之得谥为「文」者，即因其爱好文艺，提倡文艺也。此时虞集与柯九思等人俱承天眷，而《经世大典》亦编纂于是时。终文宗一朝，奎章阁学士圣眷极隆，及顺帝即位，则顿失其重要性。至正元年六月改奎章阁为宣文阁，艺文监为崇文监。而以崇文监属翰林国史院。奎章阁乃不复存在，而其职责又归于翰林院矣。又至正九年因巙巙之请改宣文阁为端本堂，以为皇太子肄业之所，其规模视天历间微乎其微矣。萨都剌《奎章阁感兴》诗：「奎章三月文章静，花落春深锁阁门。玉座不移天步远，石碑空有御书存。」又：「花落春深似去年，无人再到阁门前。当时济济夸多士，争进文章乞赐钱。」杨允孚亦有同感，其《滦京杂咏》诗曰：「太平天子重文曹，阁建奎章选俊髦。一自六龙天上去，至今黄帕御床高。」注云：「昔文宗建奎章阁于大内，年深洒扫，睹御榻之巍然，感而赋此！」 
　　南国女官：其姓氏不详。顺帝妃子程一宁即能诗之才女也，初为才人，不知其是否为此诗所咏之女官也。元末曾有江南女子拱凤池，巳详钱注所引杨维桢《宫词》矣。而铁崖另一首《宫词》又云：「十三宫女善词章，长立君王侍几旁。阿婉有才还有累，宫中鹦鹉啄条桑。」黄溍跋曰：「此章借用上官昭容事，美中寓刺。」则此女官必甚擅权。按《元氏掖庭记》则程一宁后为「七贵」之一，颇弄权。 
　　竹枝歌：按《唐音癸签》竹枝为乐府之名，本出巴渝。元和中刘禹锡谪其地，为新词，更盛行焉。后人以七绝咏土俗琐事，多谓竹枝词。元末竹枝词曾一度风行，杨维桢有《西湖竹枝歌》九首，《呉下竹枝歌》七首，《海乡竹枝词》四首，和者甚众，或有女官传入宫中。 

　　○四十九 

　　一别诸亲三十年，诏令相见出宫垣。就中苦乐谁知得，内侍丛中不敢言。 
　　案：此诗中之三十年有两解释：一为宫人入宫后三十年方令回家省亲，然揆诸情理，此宫女之年龄当已达四五十岁，其双亲当已古稀老人矣，能否健在，殊不可知。二为宫人年龄达三十岁时，内庭遣其还家省亲，其父母年龄约半百，尚可能健在。《元诗选》癸集《万石退宫人引》曰：「驼绒绣帽红齿颊，素发微连细纱结，出宫嫁作海商妻，裙腰尚要河西褶。少年十五二十时，中官教得行步齐。春罗夜剪绣花帖，阶前夜舞高夔丽……舞困楼阑过三十，内家别选娥眉入。虽名辇送半无家，旋卖珠环问亲戚。一为商妇始自怜，十年不见回番船，年多不记教坊曲，时时寻拨相思弦。」据此诗则年满三十之人即可退休矣。或只司歌舞者三十退休，如石崇家「房老」，其它宫人仍不许回家也。然则年满三十之宫人出宫已半无家可归，可怜哉！故在宫服役三十年之宫人便成「有所取，无所归」之惨局。 

　　○五十 

　　上都随驾自西回，女伴遥骑骏马来。踏遍路傍青野韭，白翎飞上李陵台。 
　　[钱注]杨维桢《宫词》：「鸡人报晓五门开，卤簿千官泊虎台。天上驾鹅先有信，九重鸾驾上京回。」注：「每岁此禽先驾往返。」 
　　案：钱氏引杨铁崖《宫词》不知注「上都回」或注「白翎」。若以驾鹅注白翎，则谬矣！须知，白翎雀留鸟也，驾鹅则候鸟也，为性质迥不相同之两动物。高士奇《天禄识余》曰：「朔漠之地无他禽，惟鸿雁与白翎雀，鸿雁畏寒，秋南春北。白翎雀虽严冬冱寒，亦不易处。」案，汉人以松竹梅为岁寒三友，蒙古人以白翎雀为其岁寒之友，此即札木合自况之禽也，见前。此说亦见《元朝秘史》，惟《秘史》则言此说系铁木真谮札木合者。但白翎雀与驾鹅为截然不同之二禽，杨维桢乐府《白翎鹊辞》二章，盛赞该鸟之英武，云其能制猛兽，尤善擒驾鹅。其诗曰：「白翎鹊，西极来，金为冠，玉为衣，百鸟见之不敢飞，雄狐猛虎愁神机，先帝亲手鞲重尔。西方奇，海东之青汝何为，下攫草间雉兔肥，奈尔猛虎雄狐狸。」又「白翎鹊，来西极，地从翼旋山目侧，边风朔气劲折胶，材官猛箭与之敌，黄狼紫兔不余力，须臾白雪轻一举，千仞直，驾鹅洒血当空掷，金头玉鵛高千尺，千秋万岁逢玉食。」白翎雀之蒙古文名作合翼鲁合纳。《口北三厅志》卷五《风俗物产白翎雀》条记其形状曰：「形似鹌鹑，长身短足，善学百鸟之音，性驯可畜。」又卷十四《艺文》载：「白翎雀，塞上鸟，如鹡鸰而小，翅有白翎，因名白翎雀。雌雄相呼声可听，京师园冶闺阁中多畜之。」当即今百灵鸟也。元人颇喜咏之，萨都剌《天锡集外集》《白翎雀》诗：「凄凄幽雀双白翎，飞飞只傍乌桓城。平沙无树巢弗营，雌雄为乐相和鸣。」又白翎雀为元代大曲，《静志居诗话》：「陈云峤云：白翎雀，生于乌桓朔漠之地，雌雄合鸣，自得其乐，世皇因命伶人硕德闾制曲以名之，曲成，上曰：『何其未有哀嫠之音乎？』时谱已传之矣，至今莫之改。」至于何以世皇要伶人谱入哀嫠之音，据杨维桢《白翎鹊辞》引言，则有一故事：「按国史脱必禅曰：世皇畋于柳林，闻妇人哭甚哀，明日白翎鹊飞集干（斡之误，下遗一耳字）朶上，其声类哭妇，上感之，因名侍臣制白翎雀词。」此可为《宫词》第二十二首，钱注杨维桢《宫词》「开国遗音乐府传，白翎飞上十三弦」之注脚。白翎雀为唯一出名之元教坊大曲。据云其曲「始则雍容和缓，终则急躁繁促，殊无不尽之意。」至于白翎雀曲之作者，张昱尚有一说，乃河西伶人火倪赤。 
　　自西回：元帝每岁由上都南回大都，例经西路，所谓「东出而西还」也。西路之纳钵凡二十四，其中以中都——即《元史明宗纪》之王忽察都之地——为最出名。周伯琦《怀秃脑儿》诗曰：「侵晨离白海，辇道转西迈。」又《兴和郡》诗曰：「北巡必西还。」《怀来县》诗曰：「銮舆岁西还。」皆一再说明皇帝南归大都时，循西路而返也。 
　　野埀：周伯琦《扈从诗前序》曰：「无树木，遍地生地椒、野茴香、葱、埀，芳气袭人。」 
　　李陵台：即十八纳钵之一也，为两都之间之一大纳钵，距上都约百里。杨允孚《滦京杂咏》诗：「李陵台畔野云低，月白风清狼夜啼，健卒五千归未得，至今芳草绿萋萋。」注：「此地去上京百里许。」王恽《秋涧集中堂事记》曰：「次桓州故城，西南四十里，有李陵故台，道陵勅建祠宇，故址尚在。」李陵台为滦京八景之一，见《皇元风雅》张天师《滦京八景》诗。八景者，凤阁朝阳（即大安阁，见《元宫词》第一首），龙岗晴雪，勅勒西风，乌桓夕照，滦江晓月，松林夜雨，天山秋猕，陵台晚眺是也。 

　　○五十一 

　　队里惟夸三圣奴，清歌妙舞世间无。御前供奉蒙深宠，赐得西洋塔纳珠。 
　　[钱注]张昱《辇下曲》：「教坊女乐顺时秀，岂独歌传天下名，意态由来看不足，揭帘半面已倾城。」 
　　案：钱注误矣，队里云者，仍指天魔队，已见前第二十三首、第二十四首，三圣奴乃天魔队中之白眉也。天魔舞乃秘密性质，惟内庭有之，至于顺时秀则为元代教坊名伶，色艺双绝，可比美唐代之念奴，虽名躁一时，然富贵人家亦可延致，并可交男友多人。三圣奴则藏之金屋，只能供奉顺帝一人。考元代女伶多名某某秀者，见于《青楼集》者有曹蛾秀，顺时秀，连枝秀等。顺时秀本名则为郭芳卿，其人不但善歌，且极聪明。明大诗人高启生于元明之交，曾歌咏之，极赞芳卿绝艺也，虽其《听教坊旧妓郭芳卿弟子歌》为顺时秀弟子而作，其词曰：「文皇在御升平日，上苑宸游驾频出。仗中乐部五千人，能唱新声谁第一？燕国佳人号顺时，姿容歌舞总能奇。中官奉旨时宣唤，立马门前催画眉。建章宫里长生殿，芍药初开勅张宴。龙笙罢奏凤弦停，共听娇喉一莺啭。遏云妙响发朱唇，不让开元许永新。绣陛花惊飘艳雪，文梁风动委芳尘。翰林才子山东李，每进新词蒙上喜。当筵按罢谢天恩，捧赐缠头蜀都绮。晚出银台酒未消，侯家主第强相邀。宝钗珠袖尊前赏，占断春风夜复朝。回头乐事浮云改，瘗玉埋香今几载？世间遗谱竟谁传，弟子犹怜一人在……」此诗颇可说明元末时都中演戏风气甚盛。 
　　塔纳：《元朝秘史》旁注及译文均云大珠，《元史世祖纪》：至元二十八年「诏回回以答纳珠充献及求售者还之」。又，至元二十九年「回回人忽不木思售大珠，帝以无用却之」。又，至元三十年「回回孛可马合谋沙等献大珠，邀价钞数万锭，帝曰：『珠何为？当留是钱，以赒贫者。』」综以上三条则知答纳珠即大珠，答纳即塔纳之对音也。王国维蒙古史札记有专文讨论塔纳，谓塔纳即今之东珠，宋人称之曰北珠者也。然张星烺《中西交通史料汇编》册六，则云答纳乃地名，此地产珠，是以珠名答纳。案：马可波罗时代，印度大商港即名答纳，该地曾来中国进贡，《元史》卷十六《世祖纪》：至元二十八年八月戊子，「咀喃藩邦遣马不剌罕丁进金书、宝塔及黑狮子、番布、药物」。文中之咀字应为呾字，「呾喃」即T-hana之对音也。又塔纳市濒印度洋（西洋）海岸属榜葛剌（Bengal），产大珠，见《星槎胜览》卷四。然则塔纳宜称为西珠或南珠，非东珠。 

　　○五十二 

　　按舞婵娟十六人，内园乐部每承恩。缠头例是宫中赏，妙乐文殊锦最新。 
　　案：此诗仍咏十六天魔，妙乐奴与文殊奴皆为队中之翘楚，极负盛誉，名见于《元史》。顺帝酷嗜天魔舞，故《宫词》中屡咏之。 

　　○五十三 

　　月宫小殿赏中秋，玉宇银蟾素色浮。官里犹思旧风俗，鹧鸪长篴序梁州。 
　　案：月宫小殿，大都殿宇也。《元史顺帝纪》：至正十三年「造清宁殿前山子、月宫诸殿宇」。 
　　鹧鸪曲：金代旧调也。《大金国志》：「其乐唯鼓笛，其歌唯鹧鸪曲，第高下长短如鹧鸪声而已。」《三朝北盟会编》纪女真风俗，亦如是言。元因金人旧调，好唱鹧鸪曲。袁桷诗：「芦笛声声吹鹧鸪。」杨允孚诗：「一曲镫前唱鹧鸪。」 

　　○五十四 

　　祈雨番僧鲊答名，降龙剌马巴缾。牛酥马乳宫中赐，小合西头听唪经。 
　　[钱注]张昱《辇下曲》：「守内番僧日念吽，御厨酒肉按时供。组铃扇鼓诸天乐，知在龙宫第几重。」 
　　案：酢答Jada，《元朝秘史》卷四言成吉思军与札木合军相战，札木合军内有两人有术，能致风雨，当其作法呼风唤雨时，不意风雨逆回，天地晦暗，札木合军失败，此能致风雨故事之蒙古文为札荅。即酢答之对音也。蒙古人行军之时，作法招致风雨，似不可能，而诚有其事，蒙古军多次转败为胜，皆作法招致风雨以转危为安，最有名之例即三峯山之役。是役也，拖雷兵迫潼关，时金兵十万列阵于潼关以待，见蒙古兵少似轻视之，拖雷乃以诱敌计诱之，金兵追击之，拖雷见事急，乃命人作法术，名「札答迷失」者以退之，其术以石浸水，取出拭之，虽在炎夏可招致风雪、严寒或暴雨。蒙古军中有一康里人善此术，拖雷命其为之。拖雷军着御寒衣，康里人作术有验，即日大雨，次日降雪，起暴风，寒甚。金兵遂受气候严烈之害而败。此事波斯史家剌失德与外尼皆曾详记之。《元史》卷一一五睿宗（拖雷）列传只言：「天大雨雪，金人僵冻无人色，几不能军，……拖雷……遂奋击于三峯山，大破之，追奔数十里，流血被道，资仗委积，金之精锐尽于此矣。」未言雪乃招致者，但《元史》卷一四九《郭宝玉传》则有与波斯史书相同之记载：「睿宗令军中祈雪……夜大雪，深三尺，沟中军僵立，刀槊冻不能举。我军冲围而出，金人死者三十余万。」此役为蒙古灭金之先声，诗人咏之者极伙，耶律铸、乃贤等人皆有诗歌诵此奇迹。然蒙古人用此术不仅一次，而是多次，惜尚无史家写一论文及之。当大明军近迫大都时，顺帝弃城而逃，明兵追之，蒙古人又借酢答术作法，大风雨将明兵消灭，蒙古人始能逃走。故蒙古用酢答术亡金，又用酢答术以打回老家也。此术至清时仍有人行之，今也则亡。至于酢答其物则为「石子」，但是一种特别的石子。杨瑀《山居新语》：「蒙古人有能祈雨者，辄以石子数枚浸于水盆中，口念咒语，多获应验，石子名酢答，乃走兽腹中之石，大者如鶏卵，小者不一，但得牛马者为贵，恐亦是牛黄狗宝之类。」须知一切动物腹中所结之石皆有此种功用。此石之名酢答，实际上即Jada，玉石之石也。至于能招致风雨之术，则自古以来颇有人能通此术，回回人、金川人亦然。关于酢答，西儒颇讨论之，伯希和（PaulPel-liot） 于通报中（公历一九一二年册，第四三六—四三八页），劳佛（Laufer）于中国伊兰志（Sino-Ira-nica第五二五—五二八页），《多桑蒙古史》（冯承钧译）卷二附录一《剌失德书所记拖雷攻金之役》，以及外尼《世界侵略者传》。 
　　剌马：乾隆《喇嘛说》：「佛法自天竺而至西番，其番僧相传称为喇嘛，喇嘛之字汉文不载。元明史中或讹书剌马（陶宗仪《辍耕录》载元时称帝师为剌马。毛奇龄《明武宗外纪》又作剌麻，皆随意对音，故其字不同。）予独思其义，盖西番语谓上曰喇，谓无曰嘛，喇嘛者谓无上，即汉语称僧为上人之意耳。喇嘛又称黄教，盖自西番高僧帕克巴（旧作八思巴Pags-Pa）始盛于元。」蒙古与喇嘛教初次接触或在宪宗时，忽必烈为皇弟。当时流行于西藏之宗教为萨迦派（Sa Skga Pa Sect）。八思巴（萨斯迦人，族款氏）见忽必烈，颇受尊敬，忽必烈即位后，尊八思巴为国师。宪宗时那摩为国师，掌释教，命其创制蒙古新字。元之崇礼国师，乃一种政治手段。《元史》卷二○二《释老传》云：「世祖因其俗而柔其人，乃郡县土番之地，设官分职，而领之于帝师。……百年之间，朝廷所以敬礼而尊信之者，无所不用其至，虽帝后妃主，皆因受戒而为之膜拜。正衙朝会，百官班列，而帝师亦或专席于坐隅。」凡有大筵会时，喇嘛则专席于坐隅以祈雨止，称曰「止雨坛」。 
　　巴：蒙古语瓶也。此蒙古字最出名，因乾隆皇帝有鉴于蒙古信奉喇嘛教，操纵西藏活佛转世，每以蒙古王公子弟为达赖喇嘛之呼毕勒罕，乃定金奔巴瓶法，以掣签决定活佛转世。见《御制喇嘛说》。 
　　牛酥马乳：元宫珍羞也。《辍耕录》引白珽续演雅十诗之一：「八珍殽龙凤，此出龙凤外，荔枝配江■〈虫兆〉，徒夸有风味。」原注：「谓迤北八珍也。所谓八珍，则醍醐，麆沆、野驼蹄、鹿唇、驼乳糜、天鹅炙、紫玉浆、玄玉浆也。玄玉浆即马奶子。」耶律铸《双溪醉隐集行帐八珍序》云：「麆沆，马酮也。」故八珍之中，马湩有二，两者之分别则麆沆为精制的普通马湩，仅系饮料，而玄玉浆则为精制的马乳，可为酒，能醉人。至于马乳之制法，《黑鞑事略》云：「其军粮，羊与泲马（注曰：「手捻其乳曰泲。」）马之初乳，日则听其驹之食，夜则聚之以泲，贮以革器，澒洞数宿，味微酸，始可饮，谓之马奶子（忽迷思也）。」徐霆注曰：「霆常见其日中泲马奶矣。亦尝问之，初无拘于日与夜，泲之之法：先令驹子啜教乳路来，赶了驹子，人自用手泲下皮桶中，却又倾入皮袋撞之，寻常人只数宿便饮（案此即麆沆也）。初到金帐，鞑主饮以马奶，色清而味甜，与寻常色白而浊，味酸而膻者大不同，名曰黑马奶，盖清则似黑。问之则云：此实撞之七八日，撞多则愈清，清则气不膻（此玄玉浆也）。」法王路易第九之使者卢不卢克亦记马湩之制法云：「鞑靼人亦制哈喇忽迷思，质言之，黑色马湩也。此种马湩不凝结，盖凡牲畜未妊孕者，其乳不凝结，而黑色马湩即取未孕之牝马制之，使重物下沉，如葡萄酒，饮者待其清饮之，其味甚佳，而性亦滋补。」至于掌制造马湩之人，则称之为哈喇赤，虞集《道园学古录句容郡王世绩碑》云：「钦察……种人以强勇见信，用掌刍牧之事，奉马湩以供玉食，马湩尚黑者，国人谓黑为哈剌，故别号其人哈剌赤。」又《元史》卷一二八《土土哈传》：钦察人班都察尝侍世祖「左右，掌尚方马畜，岁时挏马乳以进，色清而味美，号黑马乳，因目其属曰哈剌赤」。蒙古语哈剌者，黑也。《经世大典马政》：「在朝置太仆寺，典御马及供宗庙、影堂、山陵祭祀与玉食之挏乳。……供上及诸王百官挏乳，取黑马乳以奉玉食，谓之细乳，诸王百官者谓之粗乳。」总之，忽迷思（粗乳）当即麆沆，哈喇忽迷思（细乳）即玄玉浆，其色清，似黑耳。至于牛酥，即八珍中之醍醐也。忽思慧《饮膳正要》卷二《醍醐油》条：「取上等酥油，约重千斤之上者，煎熬过滤净，用大磁瓮贮之，冬月取瓮中心不冻者，谓之醍醐。」何谓酥油？忽思慧曰：「牛乳中取浮凝，熬而为酥。」是故，牛酥者牛乳之精华也，玄玉浆者马乳之精华也。 

　　○五十五 

　　比胛裁成土豹皮，着来暖胜黑貂衣。严冬校猎昌平县，上马方纔赐贵妃。 
　　[钱注]杨维桢《宫词》：「北幸和林幄殿宽，句丽女侍倢伃官。君王自制明妃曲，勅赐琵琶上马弹。」 
　　案：钱注与本诗无关。幸和林，远征也。昌平则在大都近畿，为大都领县，距大都约百里许。而和林，为元代岭北行省省会，本元初太祖、太宗、定宗、宪宗四朝之国都，在今蒙古人民共和国额尔德尼招一带，此地颇有历史，即唐时高昌国之故都，见虞集《高昌王世勋之碑》，耶律铸《双溪醉隐集》谓和林西北有回鹘苾伽可汗宫城，和林有名之三碑之一也。此地，太宗时建城，营宫室，欧洲使者卢不卢克曾莅其境，称其城名KaraKorum，即《元史》卷一三三《昔都儿传》中之黑城哈剌火林。忽必烈之迁都于开平者，因宪宗崩后，诸王奉其弟阿里不哥为帝于和林，忽必烈不得立，乃别开大会于开平，而选举为君。和林远在漠北，距大都辽远，顺帝一朝幸和林之事绝少。有之一二次耳。 
　　比胛：当即指比甲。《元史》卷一一四《世祖昭睿顺圣皇后（察必）传》云：后「又制一衣，前有裳无衽，后长倍于前，亦无领袖，缀以两襻，名曰比甲」。比甲又名比肩，《元史舆服志》天子之质孙中有银鼠比肩之衣，注曰：比肩「俗称襻子答忽」。此种元代衣制，明朝沿用之，沈德符《野获编》卷十四《比甲只孙》条以为明代妇女仍穿此甲，而北方妇女尤尚之，以为日用常服，至织金组绣加于衫袄之外，其名亦循旧称。又明朝赐瓦剌之物单中，亦有比甲。《历代宫词》曰：「比甲弯弓唤打围，晾鹰台畔马如飞，上都青草今黄尽，纔自和林避暑归。」其疑此即天启宫词中之披肩也，熹宗着之。 
　　土豹皮：土豹之名不见于经传，然即清朝之猞猁狲也，今称舍利，或猞猁。此物即今国际皮革市场上之Lynx，清时一品大员方能穿猞猁，又郡王穿猞猁。 
　　黑貂衣：元人以黑貂裘为珍品，极为名贵，铁木真妻孛儿帖夫人拜见舅姑之礼物即此黑貂袄也。后铁木真以此献王罕，求其助兵收回已散之部众，故黑貂袄为元太祖微时之政治资本，其妻之嫁妆也。据杨宾《柳边纪略》，貂衣以色定品级，紫黑色者为上，黄色次之，白斯下也。紫黑色中，又以毛平而理密者为上，必以此等上上貂皮为裘，因元宫之壁衣，冬日挂貂以御寒，必以次等为之也。 
　　贵妃：不知是否为七贵之一，因顺帝之妃佩贵妃印者甚多，《元氏掖庭记》曰：「顺帝宫嫔进御无纪，佩夫人贵妃印者不下百数，如淑妃龙瑞娇、程一宁、戈小娥、丽妃张阿芸、支祁氏，才人英英，凝香儿尤是宠爱，宫中称为七贵。」 

　　○五十六 

　　月夜西宫听按筝，文殊指拨太分明。清音浏亮天颜喜，弹罢还教合凤笙。 
　　案：此诗仍咏天魔女。文殊者，文殊奴也。月夜西宫当指穆清阁。权衡《庚申外史》言顺帝怕廷臣谏止，乃修隧道暗通天魔舞女住处，每月夜潜由隧道访间，以昼为夜，歌舞达旦。文殊奴善舞，据此诗，则又善按筝，可谓多艺才女矣。或伊亦擅吹笙？ 

　　○五十七 

　　包髻团衫别样妆，东朝谒罢出宫墙。内中多有亲姨嫂，潜与交州百和香。 
　　案：此诗咏女真妇女入宫探望其在宫中之亲戚，或可得大内中值钱之物，稍补家用者。 
　　包髻团衫：乃金人装束，《金史》卷四十三《舆服志》云：「妇人服襜裙，多以黑紫，上编绣全枝花，周身六襞积，谓之团衫。用黑紫或皂及绀，直领，左衽，掖缝，两傍复为双襞积，前拂地，后曳地尺余。带色用红黄，前双垂至下齐。年老者以皂纱笼髻如巾状，散缀玉钿于上，谓之玉逍遥。此皆辽服也。金亦袭之。」「玉逍遥」即包髻也。《辽史舆服志》未言妇人服装，借此略知一二。《辍耕录贤孝》条：「国朝妇人礼服：达旦曰袍，汉人曰团衫，南人曰大衣。」礼服即今日所谓Formal也。至于汉人则指契丹、女真等人，而南人为江南人，始为今日所谓之汉人也。团衫为命妇之礼服，可与凤冠露帔相当。元曲中每言及之，如关汉卿《诈妮子调风月》中云：「许下我包髻团衫紬手巾，专等你世袭千户小夫人。」又云：「哎！蛾儿！俺两个有比喻，见一个要蛾儿来往，向烈焰上飞腾，正撞着银灯，拦头送了性命，咱两个堪为比并，我为那包髻白身，你为这灯火清。」故此种装束，惟当贵人得服，一般女真女子渴望得之，又其《望江亭中秋切鲙》中，衙内云：「李稍，我央及你，你替我做个落花媒人。你和张二嫂说：大夫人不许他，许他做第二个夫人，包髻团衫绣手巾都是他受用的。」又《钱大尹智宠谢天香》中钱大尹云：『「张千！你近前来！你作个落花媒人，你对谢天香说：「大夫人不与你，与你作个小夫人。咱则今日乐籍里，除了（他）名字，与他包髻团衫袖手巾。」』总之，包髻团衫为金代命妇服装，老百姓之妻不得服之，惜不知何物为袖手巾，或即绣衣罗帕也。杨维桢诗「罗帕垂弯女直妆」，今天主教妇女用罗包髻，以行礼拜，不知与女直之「绣手巾」类似否？ 
</div>
    <div class="pagination">
<a href="元宫词百章笺注_page4.html">上一页</a><a href="元宫词百章笺注.html">1</a><a href="元宫词百章笺注_page2.html">2</a><a href="元宫词百章笺注_page3.html">3</a><a href="元宫词百章笺注_page4.html">4</a><span class="current-page">5</span><a href="元宫词百章笺注_page6.html">6</a><a href="元宫词百章笺注_page7.html">7</a><a href="元宫词百章笺注_page8.html">8</a><a href="元宫词百章笺注_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
