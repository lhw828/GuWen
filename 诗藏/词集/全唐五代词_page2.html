<!DOCTYPE html>
<html>
<head>
    <meta charset="UTF-8">
    <title>全唐五代词 - 第 2 页/共 125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐五代词 - 第 2 页/共 125 页</h1>
    <div class="content">
　　乐游原上清秋节。咸阳古道音尘绝。音尘绝。西风残照，汉家陵阙。（津逮本《邵氏闻见后录》卷一九）

　　【菩萨蛮】
　　游人尽道江南好。游人只合江南老。未老莫还乡。还乡空断肠。

　　绣屏金屈曲。醉入花丛宿。春水碧如天。画船听雨眠。

　　【竹枝词】
　　一声望帝花片飞。万里明妃雪打围。马上胡儿哪解听，琵琶应道不如归。

　　【又】
　　命轻人瓮头船。日瘦鬼门关外天。北人堕泪南人笑，青壁无梯闻杜鹃。


戴叔伦
　　戴叔伦（七三二～七八九），字幼公，一作次公。润州金坛（今属江苏）人。代宗大历初，为湖南转运留后。改河南转运留后。德宗建中初，以监察御史里行为东阳令，政绩颇著。建中四年（七八三），入湖南观察使李皋幕任职，旋随李皋任江西节度使从事。兴元元年（七八四），任抚州刺使。贞元四年（七八八），授容州刺史，兼御史中丞、本管经略使。贞元五年卒，年五十八。有《戴叔伦诗》。《新唐书》卷一四三有传。另参《权载之文集》卷二四《戴公墓志铭》、傅璇琮《唐代诗人丛考》。《唐才子传校笺》卷五。戴叔伦词一首，据宋本《乐府诗集》录入，用康熙本《全唐诗》参校。

　　【转应词】
　　边草。边草。边草尽来兵老。山南山北雪晴。千里万里月明。明月。明月。胡笳一声愁绝。（宋本《乐府诗集》卷八二）


刘长卿
　　刘长卿（？～七九○？），字文房。宣州（今安徽宣城）人，其家久居长安。少居嵩山读书。玄宗天宝间登进士第。天宝十四载（七五五）任长洲尉。肃宗至德三载（七五八）摄海盐令。因事陷狱，上元元年（七六○）贬潘州南巴尉。后入朝任监察御史。代宗大历五年（七七○），以检校祠部员外郎为转运判官、知淮西鄂岳转运留后。十一年（七七六）前后贬睦州司马。德宗即位初，迁随州刺史。约卒于贞元六年（七九○）前后。有《刘随州文集》十一卷。事迹具《新唐书》卷六○《艺文志》、《唐诗纪事》卷二六、《唐才子传校笺》卷二、傅璇琮《唐代诗人丛考》。刘长卿词一首，据津逮本《剧谈录》录入，参校四库本《剧谈录》、守山本《唐语林》、董本、清钞本《青琐高议》、明本《刘随州文集》、活字本《刘随州集》、宋本《文苑英华》。

　　【谪仙怨】
　　晴川落日初低。惆怅孤舟解携。鸟去平芜远近，人随流水东西。

　　白云千里万里，明月前溪后溪。独恨长沙谪去。江潭春草萋萋。（津逮本《剧谈录》卷下）


韦应物
　　韦应物（七三七？～七九一？），京兆万年（今陕西西安）人。玄宗天宝后期供职宫中侍卫。尚侠负气，后折节读书。代宗广德中，为洛阳丞。大历中任京兆府功曹，摄高陵令。大历十三年（七七八），任鄂县令，后改栎阳令。德宗建中二年（七八一），授比部员外郎。四年，出为滁州刺史。贞元元年（七八五），移江州刺史。三年，入为左司郎中。次年，出任苏州刺史。贞元六年（七九○），罢职，仍居苏州。未几卒。有《韦苏州集》。事迹据《宾退录》卷九、《唐才子传校笺》卷四。

　　韦应物词四首，据《尊前集》朱本录入，校以吴本、毛本、明钞本，并用明本《韦江州集》、活字本和四部备要本《韦苏州集》、嘉靖本《万首唐人绝句》、宋本《乐府诗集》参校。

　　【调笑】
　　胡马。胡马。远放燕支山下。跑沙跑雪独嘶。东望西望路迷。迷路。迷路。边草无穷日暮。

　　【又】
　　河汉。河汉。晓挂秋城漫漫。愁人起望相思。江南塞北别离。离别。离别。河汉虽同路绝。

　　【三台】
　　一年一年老去，来日后日花开。未报长安平定，万国岂得衔杯。

　　【又】
　　冰泮寒塘水渌。雨余百草皆生。朝来门巷无事，晚下高斋有情。（以上四首朱本《尊前集》）


张志和
　　张志和（生卒年不详）。本名龟龄，字子同，自号烟波钓徒，又号玄真子，婺州金华（今属浙江）人。年十六游太学，擢明经。献策肃宗，深蒙赏重，命待诏翰林，授左金吾卫录事参军，因赐名。后坐事贬南浦尉，会赦还。不复仕，隐居越州会稽。代宗大历九年（七七四）秋谒湖州刺史颜真卿，撰《渔歌》五首，后传入日本，嵯峨天皇于弘仁十四年（八二三）作《和张志和渔歌子五首》，为日本填词之开山。著有《玄真子》等。《新唐书》卷一九六有传。另参《颜鲁公文集》卷九《浪迹先生玄真子张志和碑》、《唐才子传校笺》卷二。

　　张志和词五首，据丛刊本《李文饶文集》录入，用吴本、毛本、明钞本、朱本《尊前集》、丛刊本《唐宋诸贤绝妙词选》、宋本《乐府诗集》、洪本《唐诗纪事》、月窗本《诗话总龟》、古松堂本《诗人玉屑》、岳本《类说》、丛刊本《云笈七签》、道藏本《三洞群仙录》参校。

　　【渔父】
　　西塞山边白鹭飞。桃花流水鳜鱼肥。青箬笠，绿蓑衣。斜风细雨不须归。

　　【又】
　　钓台渔父褐为裘。两两三三蚱蜢舟。能纵棹，惯乘流。长江白浪不曾忧。

　　【又】
　　雪溪湾里钓鱼翁。蚱蜢为家西复东。江上雪，浦边风。反著荷衣不叹穷。

　　【又】
　　松江蟹舍主人欢。┰饭蓉羹亦共餐。枫叶落，荻花乾。醉泊渔舟不觉寒。

　　【又】
　　青草湖中月正圆。巴陵渔父棹歌还。钓车子，掘头船。乐在风波不用仙。（以上五首丛刊本《李文饶文集》别集卷七《玄真子渔歌记》）


无名氏
　　无名氏词十五首，据《金奁集》朱本录入，用鲍本校。

　　【渔父】
　　远山重叠水萦纡。水碧山青画不如。山水里，有岩居。谁道侬家也钓鱼。

　　【又】
　　钓得红鲜劈水开。锦鳞如画逐钩来。从棹尾，且穿腮。不管前溪一夜雷。

　　【又】
　　桃花浪起五湖春。一叶随风万里身。车宛□，饵轮。水边时有羡鱼人。

　　【又】
　　五岭风烟绝四邻。满川凫雁是交亲。风触岸，浪摇身。青草灯深不见人。

　　【又】
　　雪色髭须一老翁。时开短棹拨长空。微有雨，正无风。宜在五湖烟水中。

　　【又】
　　残霞晚照四山明。云起云收阴又晴。风脚动，浪头生。定是虚篷夜雨声。

　　【又】
　　极浦遥看两岸花。碧波微影弄晴霞。孤艇小，信横斜。那个汀洲不是家。

　　【又】
　　洞庭湖上晚风生。风触湖心一叶横。兰棹快，草衣轻。只钓鲈鱼不钓名。

　　【又】
　　舴艋为舟力几多。江头雷雨半相和。珍重意，下长波。半夜潮生不柰何。

</div>
    <div class="pagination">
<a href="全唐五代词.html">上一页</a><a href="全唐五代词.html">1</a><span class="current-page">2</span><a href="全唐五代词_page3.html">3</a><a href="全唐五代词_page4.html">4</a><a href="全唐五代词_page5.html">5</a><a href="全唐五代词_page6.html">6</a><a href="全唐五代词_page7.html">7</a><span>...</span><a href="全唐五代词_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
