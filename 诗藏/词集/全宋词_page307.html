<!DOCTYPE html>
<html>
<head>
    <meta charset="UTF-8">
    <title>全宋词 - 第 307 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 307 页/共 621 页</h1>
    <div class="content">花梢红未足。条破惊新绿。重帘下遍阑干曲。有人春睡熟。有人春睡熟。 
鸣禽破梦，云偏目蹙。起来香腮褪红玉。花时爱与愁相续。罗裙过半福。罗裙过半幅 
恋绣衾（无题）
长夜偏冷添被儿。枕头儿、移了又移。我自是笑别人底，却元来、当局者迷。 
如今只恨因缘浅，也不曾、抵死恨伊。合手下、安排了，那筵席、须有散时。 
杏花天
牡丹昨夜方开遍。毕竟是、今年春晚。荼＿付与薰风管。燕子忙时莺懒。 
多病起、日长人倦。不待得、酒阑歌散。副能得见茶瓯面。却早安排肠断。 
柳梢青（三山归途代白鸥见嘲）
白鸟相迎，相怜相笑，满面尘埃。华发苍颜，去时曾劝，闻早归来。 
而今岂是高怀。为千里、莼羹计哉。好把移文，从今日日，读取千回。 
武陵春
走去走来三百里，五日以为期。六日归时已是疑。应是望多时。 
鞭个马儿归去也，心急马行迟。不免相烦喜鹊儿。先报那人知。 
谒金门
归去未。风雨送春行李。一枕离愁头澈尾。如何消遣是。 
遥想归舟天际。绿鬓珑璁慵理。好梦未成莺唤起。粉香犹有＿。 
酒泉子（无题）
流水无情，潮到空城头尽白，离歌一曲怨残阳。断人肠。 
东风官柳舞雕墙。三十六宫花溅泪，春声何处说兴亡。燕双双。 
霜天晓角
暮山层碧。掠岸西风急。一叶软红深处，应不是、利名客。 
玉人还伫立。绿窗生怨泣。万里衡阳归恨，先倩雁、寄消息。 
点绛唇（留博山寺，闻光风主人微恙而归，时春涨断桥）
隐隐轻雷，雨声不受春回护。落梅如许。吹尽墙边去。 
春水无情，碍断溪南路。凭谁诉。寄声传语。没个人知处。 
生查子
梅子褪花时，直与黄梅接。烟雨几曾开，一春江里活。 
富贵使人忙，也有闲时节。莫作路旁花，长教人看杀。 
生查子（题京口郡治尘表亭）
悠悠万世功，矻矻当年苦。鱼自入深渊，人自居平土。 
红日又西沈，白浪长东去。不是望金山，我自思量禹。 
昭君怨（送晁楚老游荆门）
夜雨剪残春韭。明日重斟别酒。君去问曹瞒。好公安。 
度看如今白发。却为中年离别。风雨正崔嵬。早归来。 
一落索（信守王道夫席上和赵达夫赋金林檎韵）
锦帐如云处。高不知重数。夜深银烛泪成行，算都把、心期付。 
莫待燕飞泥污。问花花诉。不知花定有情无，似却怕、新词妒。 
如梦令（赋梁燕）
燕子几曾归去。只在翠岩深处。重到画梁间，谁与旧巢为主。深许。深许。闻道凤凰来住。 
生查子（和夏中玉）
一天霜月明，几处砧声起。客梦已难成，秋色无边际。旦夕是重阳，菊有黄花蕊。只怕又登高，未饮心先醉。 
满江红
老子当年，饱经惯、花期酒约。行乐处，轻裘缓带，绣鞍金络。明月楼台箫鼓夜，梨花院落秋千索。共何人、对饮五三钟，颜如玉。 
嗟往事，空萧索。怀新恨，又飘泊。但年来何待，许多幽独。海水连天凝望远，山风吹雨征衫薄。向此际、羸马独骎骎，情怀恶。 
菩萨蛮（和夏中玉）
与君欲赴西楼约。西楼风急征衫薄。且莫上兰舟。怕人清泪流。 
临风横玉管。声散江天满。一夜旅中愁。蛩吟不忍休。 
一翦梅
尘洒衣裾客路长。霜林已晚，秋蕊犹香。别离触处是悲凉。梦里青楼，不忍思量。 
天宇沈沈落日黄。云遮望眼，山割愁肠。满怀珠玉泪浪浪。欲倩西风，吹到兰房。 
一翦梅
歌罢尊空月坠西。百花门外，烟翠霏微。绛纱笼烛照于飞。归去来兮。归去来兮。 
酒入香腮分外宜。行行问道，还肯相随。娇羞无力应人迟。何幸如之。何幸如之。 
念奴娇（谢王广文双姬词）
西真姊妹，料凡心忽起，共辞瑶阙。燕燕莺莺相并比，的当两团儿雪。合韵歌喉，同茵舞袖，举措□□别。江梅影里，迥然双蕊奇绝。 
还听别院笙歌，仓皇走报，笑语浑重叠。拾翠洲边携手处，疑是桃根桃叶。并蒂芳莲，双头红药，不意俱攀折。今宵鸳帐，有同对影明月。 
念奴娇（三友同饮，借赤壁韵）
论心论相，便择术满眼，纷纷何物。踏碎铁鞋三百纟两，不在危峰绝壁。龙友相逢，＿樽缓举，议论敲冰雪。何妨人道，圣时同见三杰。 
自是不日同舟，平戎破虏，岂由言轻发。任使穷通相鼓弄，恐是真□难灭。寄食王孙，丧家公子，谁握周公发。冰□皎皎，照人不下霜月。 
念奴娇（赠夏成玉）
妙龄秀发，湛灵台一点，天然奇绝。万壑千岩归健笔，扫尽平山风月。雪里疏梅，霜头寒菊，迥与余花别。识人青眼，慨然怜我疏拙。 
遐想后日蛾眉，两山横黛，谈笑风生颊。握手论文情极处，冰玉一时清洁。扫断尘劳，招呼萧散，满酌金蕉叶。醉乡深处，不知天地空阔。 
江城子（戏同官）
留仙初试砑罗裙。小腰身。可怜人。江国幽香，曾向雪中闻。过尽东园桃与李，还见此，一枝春。 
庾郎襟度最清真。挹芳尘。便情亲。南馆花深，清夜驻行云。拚却日高呼不起，灯半灭，酒微醺。 
惜奴娇（戏同官）
风骨萧然，称独立、群仙首。春江雪、一枝梅秀。小样香檀，映朗玉、纤纤手。未久。转新声、泠泠山溜。 
曲里传情，更浓似、尊中酒。信倾盖、相逢如旧。别后相思，记敏政堂前柳。知否。又拚了、一场消瘦。 
眼儿媚（妓）
烟花丛里不宜他。绝似好人家。淡妆娇面，轻注朱唇，一朵梅花。 
相逢比著年时节，顾意又争些来朝去也，莫因别个，忘了人咱。 
如梦令（赠歌者）
韵胜仙风缥缈。的皪娇波宜笑。串玉一声歌，占断多情风调。清妙。清妙。留住飞云多少。 
鹧鸪天（和陈提干）
翦烛西窗夜未阑。酒豪诗兴两联系。香喷瑞兽金三尺，人插云梳玉一弯。 
倾笑语，捷飞泉。觥筹到手莫留连。明朝再作东阳约，肯把鸾胶续断弦。 
踏莎行（春日有感）
萱草斋阶，芭蕉弄叶。乱红点点团香蝶。过墙一阵海棠风，隔帘几处梨花雪。 
愁满芳心，酒潮红颊。年年此际伤离别。不妨横管小楼中，夜阑吹断千山月。 
出塞（春寒有感）
莺未老。花谢东风扫。秋千人倦彩绳闲，又被清明过了。 
日长破夜长眠，别听笙箫吹晓。锦笺封与怨春诗，寄与归云缥缈。 
谒金门（和陈提干）
山共水。美满一千余里。不避晓行并早起。此情都为你。 
不怕与人忧＿。只怕被人调戏。因甚无个阿鹊地。没工夫说里。 
好事近（春日郊游）
春动酒旗风，野店芳醪留客。系马水边幽寺，有梨花如雪。 
山僧欲看醉魂醒，茗碗泛香白。微记碧苔归路，袅一鞭春色。 
好事近
花月赏心天，抬举多情诗客。取次锦袍须贳，爱春醅浮雪。 
黄鹂何处故飞来，点破野云白。一点暗红犹在，正不禁风色。 
好事近
春意满西湖，湖上柳黄时节。濒水雾窗云户，贮楚宫人物。 
一年管领好花枝，东风共披拂。已约醉骑双凤。玩三山风月。 
水调歌头（和马叔度游月波楼）
客子久不到，好景为君留。西楼著意吟赏，何必问更筹。唤起一天明月，照我满怀冰雪，浩荡百川流。鲸饮未吞海，剑气已横秋。 
野光浮。天宇迥，物华幽。中州遗恨，不知今夜几人愁。谁念英雄老矣，不道功名蕞尔，决策尚悠悠。此事费分说，来日且扶头。 
水调歌头（巩采若寿）
泰岳倚空碧，汶□卷云寒。萃兹山水奇秀，列宿下人寰。八世家传素业，一举手攀丹桂，依约笑谈间。宾幕佐储副，和气满长安。 
</div>
    <div class="pagination">
<a href="全宋词_page306.html">上一页</a><span>...</span><a href="全宋词_page302.html">302</a><a href="全宋词_page303.html">303</a><a href="全宋词_page304.html">304</a><a href="全宋词_page305.html">305</a><a href="全宋词_page306.html">306</a><span class="current-page">307</span><a href="全宋词_page308.html">308</a><a href="全宋词_page309.html">309</a><a href="全宋词_page310.html">310</a><a href="全宋词_page311.html">311</a><a href="全宋词_page312.html">312</a><span>...</span><a href="全宋词_page308.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
