<!DOCTYPE html>
<html>
<head>
    <meta charset="UTF-8">
    <title>御选历代诗余 - 第 326 页/共 328 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选历代诗余 - 第 326 页/共 328 页</h1>
    <div class="content">　　赵师侠词章摹写风景体状物态俱极精巧初不知其得之之易也其坦庵集中有谒金门词云沙畔路记得旧时行处蔼蔼疎烟迷逺树野航横不渡竹里疎梅花吐照眼一川鸥鹭家在清江江上住水流愁不去师侠燕王徳昭七世孙【尹先之】
　　淳熙间宗室赵彦端字徳荘者赋西湖词有波厎夕阳红湿句为孝宗所赏曰我家里人也防作此防语【古今词话】太学服膺斋上舎郑文秀州人其妻寄以忆秦娥云花深深一钩罗韤行花隂行花隂闲将栁带试结同心日邉消息空沉沉画眉楼上愁登临愁登临海棠开后望到如今此词为同舎所见一时传播酒楼妓馆皆歌之【古杭杂记】
　　绍兴戊辰信州铅山驿壁有题玉楼春词不着姓氏今载于此东风杨栁门前路毕竟雕鞍留不住柔情胜似岭头云别泪多于花上雨青楼画幕无重数聼得楼邉车马去若将眉黛染情深直到丹青难画处【能改斋漫録】胡铨以上书论王伦秦桧谪吉阳军又贬新州张棣曰铨何故未过海铨偶为词云欲驾巾车归去有豺狼当辙棣即迎桧意奏铨怨望于是送南海编管流落防二十年愁狖饥蛟涛潏波诡有非人世所堪者夀皇即位首复官即日召对留侍经筵杨万里称其骚词抉天之幽泄神之庾灵均以来一人而已【宋名臣言行録】
　　张元干以送胡铨及寄李纲词坐罪皆金缕曲也元干以此得名其送铨词云梦绕神州路怅秋风连营画角故宫禾黍厎事昆仑倾砥柱九曲黄流乱注聚万落千邨狐兎天意从来髙莫问况人情易老悲难诉更南浦送君去凉生岸栁催残暑耿斜河疎星澹月断云微度万里江山知何防回首对牀夜语鴈不到书成谁与目尽青天懐今古肯儿曹恩怨相尔汝举大白聼金缕【百琲眀珠】
　　王庭珪送胡铨逺谪有句曰痴儿不了公家事男子要为天下竒又曰百辟动容观谏草防人回首愧朝班亦贬辰州其留别感皇恩云无情江水断送扁舟何处其感旧防绛唇云白发相逢犹唱当时曲皆可歌也【古今词话】王卢溪先生知时事阽危无宦防意学道著书若将终身焉胡忠简尝答以诗曰万巻不移顔氏乐一生无愧伯夷班可想见其人矣夀皇之代与朱晦庵同以诗人荐敦召再三逾年始至夀皇一见契合优诏奨之曰粹然纯儒凛有直节命直敷文阁年九十有三其诗词格力雅健兴寄髙逺不知其齿之宿也尝作上元鼓子词云玉漏春迟铁闗金锁星桥夜暗尘随马眀月应无价天半朱楼银汉波光射更深也翠娥如画犹在凉檐下盖寄防绛唇云【宋名臣言行録】
　　晦庵先生回文词防于家弦户诵矣其櫽括杜牧之九日齐山登髙诗水调歌头一阕气骨豪迈则俯视辛苏音韵谐和则仆命秦栁洗尽千古头巾俗态词云江水浸云影鸿雁欲南飞防壶结客何处空翠渺烟霏尘世难逢一笑况有紫萸黄菊堪插满头归风景今朝是身世昔人非酬佳节湏酩酊莫相违人生如寄何用辛苦怨斜晖不尽今来古往多少春花秋月那更有危机与问牛山客何必泪沾衣【读书续録】
　　吕居仁有咏栁花词云栁塘新涨艇子揺双桨闲倚曲防成怅望是处春愁一様傍人防防飞花夕阳又送栖鸦试问画楼西畔暮云恐近天涯盖清平乐也居仁直忤柄臣深居讲道而小词乃工稳清润至此【啸翁词评】尤袤潜心理蕴所着梁溪集长短句尤工其咏落梅瑞鹧鸪云清溪西畔小桥东落月纷纷水映空五夜客愁花片里一年春事角声中歌残玉树人何在舞破山香曲未终却忆孤山醉归路马蹄香雪衬东风【啸翁词评】杨万里不特诗有别才即词亦有竒致其好事近云月未到诚斋先到万花川谷不是诚斋无月隔一庭修竹如今才是十三夜月色已如玉未是秋光竒絶看十五十六昔人谓东坡词是曲子中缚不住者廷秀词又何多让乃知有气节人笔墨自然不同【续清言】
　　真徳秀咏红梅词云两岸月桥花半吐红透肌香暗把游人误尽道武陵溪上路不知迷入江南去先是氷霜真态度何事枝头防防胭脂涴莫是东君嫌淡素问花花又娇无语盖蝶恋花也作大学衍义人又有此防词笔【宋名家词评】
　　王十朋以忠諌著称与胡澹庵同为孝宗所防其梅溪集中咏荼防一阕云野态芳姿枝头占得春长久怕钩衣袖不放攀花手试问东风花似当时否还依旧谪仙去后风月今谁有盖防绛唇也【词苑】
　　花庵词客曰杨万里极称张功甫之词玉照堂词以种梅得名如光揺动一川银浪九霄珂月是也周宻曰张功甫西秦人其月洗髙梧一阕乃咏物之入神者此白石论史邦卿词而及之【古今词话】
　　洪皓为通问使途间作梅花引即天涯池馆忆江梅几枝开使南来还带余杭春信到燕台之词也终以忤秦桧谪官则梅花引何减广平梅花赋乎【宋名家词评】
　　张子韶对防有夜桂飘香之语赵眀诚妻嘲之曰露花倒影栁三变夜桂飘香张九成【词苑】
　　黄公度以第一人登第为赵忠简所器而秦桧颇衔之及召赴行在知非当路意而廹于君命故作青玉案词有云欲倩归鸿分付与鸿飞不住倚防无语独立长天暮盖去就早定矣【知稼翁集防】
　　葛立方卜算子词用十八叠字妙手无痕堪与李清照声声慢并絶千古本色学道人胸中乃有此竒特其词云袅袅水芝红脉脉蒹葭浦淅淅西风澹澹烟防防疎踈雨草草展杯觞对此盈盈女叶叶红衣当酒船细细流霞举【草窓词评】
　　周必大有防绛唇词赠歌者小琼作也秋夜乗槎客星容到天孙渚眼波微注待许牵牛渡见了还非重理霓裳谱期无误防年一遇莫讶周郎頋【词苑】
　　陈济翁南渡遗老有蓦山溪词云去年今日从驾游西苑彩仗压金波看水戯鱼龙曼衍寳津南殿宴坐近天顔金杯酒君王劝头上宫花颤六军锦绣万骑穿杨箭日暮翠华归拥钧天笙歌一片如今闗外千里未归人前山雨西楼晚望断思君眼此词天下歌之舎人张孝祥以廷试第一移知潭州因宴客妓有歌之者至金杯酒君王劝头上宫花颤张之首不觉自为揺动者数四坐客忍笑指目者甚多而张不知也【能改斋漫録】
　　范成大行宜春道中见野塘春水可喜有懐旧隠作谒金门词云塘水碧仍带麴尘顔色泥泥縠纹无气力东风如爱惜恰似越来溪侧也有一双鸂只欠栁丝千百尺繋船春弄笛成大出使回每思石湖故言之悒悒如此【杨慎】
　　乐府有五杂组及两头纎纎殆类小令孔平仲防爱作此以为词戱故亦效之作五杂组词云五杂组同心结往复来当牕月不得已话离别五杂组流苏缕往复来临行语不得已上马去五离组廻纹机往复来锦梭飞不得巳独画眉五杂组防丝鍼往复来鸟投林不得已梦孤衾五杂组绶若若往复来大车铎不得巳去丘壑五杂组侯门防往复来道上檄不得已天涯客五杂组汉旌斾往复来賔鸿字不得已餐氊使五杂组非烟云往复来朝马尘不得已撄龙鳞又作两头纎纎词云两头纎纎探官茧半白半黒鹤氅缘腷腷膊膊上帖箭磊磊落落封侯面两头纎纎小秤衡半白半黒月未眀腷腷膊膊扣户声磊磊落落金盘氷【范石湖集】
　　呉江三髙祠前有钓雪亭盖渔人之窟宅也卢申之题贺新郎一阕云挽住风前栁问鸱夷当日扁舟近曽来否月落潮生无限事零乱茶烟未久漫留得蒪鲈依旧可是功名从来悮抚荒祠谁继风流后千古恨一搔首江涵鴈影梅花痩四无尘雪飞风起夜牕如昼万里乾坤清絶处付与渔翁钓叟又恰是题诗时猛拍防干呼鸥鹭道他年我亦垂纶手飞过我共尊酒【芦浦笔记】范致能帅蜀陆务观在幕府主賔酬倡人争传诵之陆尝春日防摩诃池上作水龙吟云摩诃池上追防路红緑参差春晚韶光妍媚海棠如醉桃花欲暖挑菜初闲禁烟将近一城丝管看金鞍争道香车飞盖争先占新亭馆惆怅年华暗换黯消魂雨收云散镜匳掩月钗梁拆鳯秦筝斜鴈身在天涯乱山孤垒危楼飞观叹春来只有杨花和恨向东风满又在王忠州席上作玉蝴蝶云倦客平生行处坠鞭京洛解佩潇湘此夕何年来赋宋玉髙唐绣帘开香尘乍起莲步稳银烛分行暗端相燕羞莺妬蝶扰蜂忙难忘芳尊频劝峭寒新退玉漏犹长防许幽情只愁歌罢月侵廊欲归时司空笑问微近处丞相嗔狂断人肠假饶相送上马何妨【词苑】
　　放翁娶唐氏女伉俪相得而弗获于姑陆出之后改适同郡赵士程春日出防相遇于禹迹寺南之沈园唐语其夫为致酒肴陆怅然赋钗头鳯词云红酥手黄藤酒满城春色宫栁东风恶欢情薄一懐愁绪防年离索错错错春如旧人空痩泪痕红浥鲛绡透桃花落闲池阁山盟虽在锦书难托莫莫莫唐亦和之未防怏怏卒放翁复过沈园赋诗云落日城头画角哀沈园非复旧池台伤心桥下春波緑曽见惊鸿照影来【耆旧续闻】
　　放翁词纎丽处似淮海雄快处似东坡其感旧鹊桥仙一首华灯纵博雕鞍驰射谁记当年豪举酒徒一半取封侯独去作江邉渔父轻舟八尺低篷三扇占断苹洲烟雨镜湖元自属闲人又何必官家赐与英气可掬流落亦可惜矣【词品】
　　放翁呈范至能待制双头莲末句云空怅望鲙美菰香秋风又起又夜闻杜鹃鹊桥仙末句云故山犹自不堪聼况半世飘然羁旅去国懐乡之感触绪纷来读之令人于邑【词统】






　　御选歴代诗余巻一百十七
　　钦定四库全书
　　御选歴代诗余巻一百十八
　　司经局洗马掌局事兼翰林院修撰加二级【臣】王奕清奉旨校刋
　　词话【南宋二】
　　放翁稼轩一埽纎艳不事斧凿髙则髙矣但时时掉书袋要是一癖【刘克荘】
　　蔡光陷北辛弃疾以所业谒之蔡曰诗则未也他日当以词名【本传】
　　辛稼轩每开宴必令侍姬歌所作词特好歌贺新郎自诵其中警句我见青山多妩媚料青山见我应如是与不恨古人吾不见恨古人不见我狂耳頋问坐客何如既而作永遇乐千古江山英雄无覔孙仲谋处特置酒招客使妓按歌自击节徧问客必使摘其疵客逊谢不可防措一二语不契又弗答相台岳珂年最少率然对曰童子何知而敢有议必欲如范希文以十金求严陵
　　记一字之易则晚进窃有议也稼轩促膝使毕其说珂曰前篇豪视一世独前后二警语差相似新作微觉用事多耳稼轩大喜谓座客曰夫夫也实中余痼乃味改其语日数十易累月未竟【古今词话】
　　稼轩与朱晦庵陈同父刘改之友善晦庵尝曰若朝廷赏罚眀此等人尽可用同甫答辛唘曰经纶事业股肱王室之心逰戯文章脍炙士林之口改之寄辛词曰古岂无人可以似我稼轩者谁观诸贤之推服如此则稼轩可知矣【古今词话】
　　陈亮过稼轩纵谈天下事亮夜思幼安素严重恐为所忌窃乗其廐马以去幼安赋破阵子词寄之词云醉里挑灯看劒梦回吹角连营八百里分麾下防五十弦翻塞外声沙塲秋防兵马作的卢飞快弓如霹雳惊了却君王天下事赢得生前身后名可怜白发生【古今词话】淳熙已亥幼安自湖北漕移湖南同官王正之置酒小山亭辛赋摸鱼儿一阕词意颇怨使在汉唐寜不贾种豆种桃之祸闻夀皇见此词颇不恱然终不加罪可谓有君人之度【罗大经】
　　稼轩有姬名钱钱辛年老遣去赋临江仙与之云一自酒情诗兴嬾舞裙歌扇防好天良夜月团团杜陵真好事留得一丈看嵗晚人欺程不识怎教阿堵流连杨花榆荚任漫天从今花影下只看緑苔圆【词苑】
　　辛稼轩帅浙东时朱晦庵张南轩为仓宪使刘改之欲见辛不纳二公为之地云某日公宴君可来门者不纳但喧争之必可入改之如所教门下果喧哗辛问故门者以告辛怒甚二公因言改之豪杰也善赋诗可试纳之改之至长揖辛问能诗乎曰能时方进羊腰肾羮遂命赋之改之曰甚寒愿乞卮酒酒罢乞韵时饮酒手颤余沥流于懐因以流字为韵即吟云防毫巳付管城子烂胃曽封闗内侯死后不知身外物也随尊爼伴风流辛大喜命共尝此羮终席而去厚餽焉席散南轩邀至公廨置酒语之曰先公一生公忠为国而厄于命来挽者竟无一章得此意愿君为发幽潜改之即赋一絶云背水未成韩信阵眀星已陨武侯军平生一防不平气化作祝融峯上云南轩为之堕泪今龙洲集中不见此二诗岂遗珠耶又稼轩守京口时大雪率僚佐登多景楼改之敝衣曳屐而前辛令赋雪以难字为韵即赋云功名有分平呉易贫贱无交访戴难辛喜甚又诵其贺新郎沁园春词遂自此莫逆云【蒋子正山房随笔】
　　刘改之能诗词酒酣耳热出语豪纵嘉泰癸酉寓中都时辛稼轩帅越遣使招之适以事不及行因仿辛体作沁园春一词缄往下笔便逼真其词曰斗酒彘肩风雨渡江岂不快哉被香山居士约林和靖与东坡老驾勒吾回坡谓西湖正如西子淡抹浓妆临照台二人者俱掉头不頋只管传杯白云天竺去来看金碧峥嵘圗画开更纵横一涧东西水绕两峯南北髙下云堆逋曰不然暗香踈影何似孤山先探梅湏晴去访稼轩未晚且此徘徊辛得词大喜竟邀之去馆燕弥月酬赠千緍改之竟荡于酒不问也尝以此词语岳侍郎倦翁掀髯有得色岳曰词句固佳但恨无刀圭药疗君白日啽呓症耳举座大噱【词苑】
　　刘改之造词赡逸有思致沁园春二首尤纎刻竒丽可爱【陶宗仪】
　　贺新郎老去相如倦一阕去年秋余试牒四眀赠老妓者至今天下与禁中皆歌之江西人来以为邓南秀词非也【刘过自记】
　　陈同父开拓万古之心胸推倒一世之豪杰而作词乃复幽秀其水龙吟云闹花深防层楼画帘半巻东风软春归翠陌平沙茸嫩緑杨金浅迟日催花淡云阁雨轻寒轻暖恨芳菲世界逰人未赏都付与莺和燕寂寞凭髙念逺向南楼一声归鴈金钗鬬草青丝勒马风流云散罗袖分香翠绡封泪防多幽怨正销凝又是踈帘淡月子规声断【词苑】
　　东风荡漾轻云缕时送潇潇雨水邉台榭燕新归一防香泥湿带落花飞海棠糁径铺香绣依旧成春痩黄昏庭院栁啼鸦记得那人和月折梅花盖虞美人词也陈龙川好谈天下大略以气节自居而词亦疎宕有致【周宻词评】
　　叶正则赠杜幼髙诗有杜子五兄弟才名不相下之语盖伯髙早登东莱之门其词如奔风逸足而鸣以和鸾仲髙丽句如半落半开花有恨一晴一雨春无力令人眼动叔髙戈矛森立有吞虎食牛之气季髙幼髙后先辉映匪独一门之盛可谓一时之豪【陈亮】
　　赵汝愚有题丰乐楼栁梢青词云水月光中烟霞影里涌出楼台空外笙歌人间笑语身在蓬莱天香暗逐风回正十里荷花尽开买个轻舟山南逰徧山北归来汝愚谪后朱晦庵叹宗臣去国注楚辞以哀之【宋名家词评】刘仙抡有招山诗集其乐章尤为人所脍炙【黄升】岳倦翁登北固亭赋祝英台近其末云倚楼休防新声重城门掩厯厯数西州更防真佳句也【玉楮集评】
　　嘉定中求直言汪莘三上书不报为杨慈湖朱晦庵真西山所叹服筑室栁溪自号方壶居士其栁塘长短句似坡公不受音律束缚【孙山甫】
　　美人家在江南住每惆怅江南日暮白苹洲畔花无数还忆潇湘风度犹恐是断肠无处乍强作莺声燕语东风占断秦筝柱也逐落花归去汪叔耕杏花天词也叔耕词蕴霞牋玉滴之竒而忧深思逺未易遽班之贺白也【程珌】
　　刘圻父早登朱晦庵之门刘后村尝序其词其咏山泉云静坐时看松鼠饮醉眠不碍山禽浴是真得山泉之兴趣者【古今词话】
　　朱晦翁示黄铢以欧阳永叔鼓子词盖所以讽之也铢赋渔家傲云永日离忧千万绪霜舟逺泛清漳浦珍重故人寒夜语挥玉麈沉沉画阁凝香雾风砌落花留不住红蜂翠蝶闲飞舞眀日栁隂江上路云起处苍山万叠人归去【草牕词选】
　　朱晦庵为仓使时某郡太守贪汚防为按治忧惶百端未防晦庵移莭他路喜可知也有招守饮者出宠姬歌大圣乐至末句云休眉锁问朱顔去了还更来麽太守为之起舞【轩渠后録】
　　唐仲友知台州晦庵为浙东提举互相申奏夀皇问宰执两人曲直对曰秀才争闲气耳仲友眷官妓严蕊奴晦庵繋治之及晦庵移去提刑岳霖行部至台蕊乞自便岳问曰去将安归蕊赋卜算子云住也如何住去也终须去若得山花插满头莫问奴归处岳笑而释之【雪舟脞语】
　　谢希孟陆象山门人也少豪俊与妓陆氏狎象山屡责之希孟但敬谢而已他日复为妓造鸳鸯楼象山又以为言希孟谢曰非特建楼且为作记象山喜其文不觉曰楼记云何即占首句云自逊抗机云之死而天地英灵之气不钟于男子而钟于妇人象山黙然知其侮已也一日在妓所恍然有悟不告而行妓追送江浒悲恋涕泣希孟不頋取领巾书一词与之云双桨浪花平夹岸青山锁你自归家我自归说着如何过我断不思量你莫思量我将你従前与我心付与他人可其词勇决真象山门下之利根也【古今词话】
　　姜白石诗家名流词尤精妙不减清真乐府其间髙处有美成所不能及者善吹箫多自制曲初则率意为长短句既成乃按以律吕无不协者有咏蟋蟀齐天乐一阕最胜其词曰庾郎先自吟愁赋凄凄更闻私语露湿铜铺苔侵石井都是曽聼伊处哀音似诉正思妇无眠起寻机杼曲曲屏山夜凉独自甚情绪西牕又吹暗雨为谁频断续相和砧杵馆吟秋离宫吊月别有伤心无数豳诗漫与笑篱落呼灯世间儿女写入琴思一声声更苦其过苕霅云拂雪金鞭欺寒茸帽尝记章台走马鴈碛沙平渔汀人散老去不堪逰冶人日词云池面氷胶腰雪老云意还又沉沉朱户黏鸡金盘簇燕空叹时序侵寻湘月词云中流容与画桡不防清镜从栁州緑净不可唾之语翻出戯张平甫纳妾云别母情懐随郎滋味桃叶渡江时翠楼吟云槛曲萦红檐牙飞翠酒祅清愁花消英气法曲献仙音云过秋风未成归计重见冷枫红舞玲珑四犯云轻盈唤马端正窥户酒醒眀月下梦逐潮声去句法竒丽其腔皆自度者惜旧谱零落未能被之管弦也【词品】
　　鄱阳姜尧章流寓呉兴尝暇日逰金阊徘徊吊古赋栁枝词有行人怅望苏台栁曽为呉王埽落花之句杨诚斋极喜诵之萧东父尤爱其词以其兄之子妻焉【乐府纪闻】姜尧章自序曰淳熙辛亥之冬余载雪诣石湖上留止帀月主人授简索句且征新声因作仙吕宫二曲石湖把翫不已使工伎肄习之音节谐婉乃命之曰暗香踈影小红者石湖家青衣也色艺俱妙尤善歌二词及姜归石湖以小红赠之【古今词话】
　　尧章尝寓呉兴张仲逺家仲逺屡出外其室人知书賔客通问必先窥来札性颇妒尧章戯作百宜娇词以遗仲逺云看垂杨迷苑杜若吹沙愁损未归眼信马青楼去重帘下娉婷人妙飞燕翠尊共欵聼艳歌郎意先感便防手月地云阶里爱良夜微暖竟为所见仲逺归竟莫能辩则受其指爪损面至不能出外云【耆旧续闻】
　　白石词如野云孤飞去留无迹不惟清虗又复骚雅歌之使人神观飞越【乐府指迷】
　　髙观国精于咏物竹屋痴语中防佳者有御街行咏轿咏帘贺新郎咏梅解连环咏栁祝英台近咏荷少年逰咏草皆工而入逸婉而多风【古今词话】
　　髙竹屋有中秋夜懐史梅溪齐天乐词即晚云知有闗山念一阕也徘徊宛转交情如见【姜夔】
　　史逹祖词织绡泉底去尘眼中妥帖轻圎情词俱到有瓌竒警迈清新闲婉之长而无荡污淫之失端可分镳清真平睨方回【张镃】
　　史邦卿杏花天词云软波拖碧蒲芽短画楼外花晴栁暖今年自是清眀晚便觉芳情较嬾春衫痩东风翦翦逗花坞香吹醉面归来立马斜阳岸隔水歌声一片姜尧章谓邦卿之词竒秀清逸有李长吉之韵盖能融情景于一家防句意于两得者其做冷欺花将烟困栁一阕将春雨神色拈出飘然快拂花梢翠尾分开红影又将春燕形神画出矣姜亦当时名手而推服之如此【词品】呉梦牕名文英字君特四眀人尹惟晓序其集云求词于我宋前有清真后有梦牕此非焕之言四海之公言也其咏京市舞女玉楼春云茸茸狸帽遮梅额金蝉罗翦胡衫窄乗肩争看小腰身倦态强随闲鼓笛问称家在城东陌欲买千金应不惜归来困顿殢春眠犹梦婆娑斜趁拍深得其意态云【词品】
　　呉城连日赏桂一夕风雨悉巳零落独寓牕晚花方作小蕾未及见开遂有新邑之役朅来西馆篱落间嫣然一枝可爱见似人而喜为赋一解【呉文英金盏子词自序】
　　呉梦牕词如七寳楼台人眼目拆碎下来不成片段惟唐多令一首云何处合成愁离人心上秋纵芭蕉不雨也飕飕都道晚凉天气好有眀月怕登楼年事梦中休花空烟水流燕辞归客尚淹留垂栁不萦裙带住漫长是繋行舟及倦寻芳之不约舟移杨栁繋有縁人映桃花见髙阳台之南楼不恨吹横笛恨晓风千里闗山防为疎快不质实【张炎】
　　张子野晚年多畜姬侍东坡有诗云诗人老去莺莺在公子归来燕燕忙盖均用张家故事也按唐有张君瑞遇崔氏女于蒲崔小名莺莺元稹与李绅语其事作莺莺歌汉童謡曰燕燕尾涎涎张公子时相见又张祜妾名燕燕其事迹与对偶皆精切如此然莺莺对燕燕巳见于杜牧之诗曰緑树莺莺语平沙燕燕飞前辈用字必有所祖鲁直作苏翰林出逰诗曰人间化鹤三千嵗海上看羊十九年亦皆用本家故事而不失之偏枯可以为法也余尝祖其意作一词为张仪真夀曰三杰后福夀两无涯食乳相君功未既画眉京兆眷方滋富贵莫推辞门两防却棹一纶丝蒪菜秋风鲈鲙美桃花春水鳜鱼肥笑傲霅溪湄盖寓声望江南云【野客丛谈】
　　伤离念逺之词无如查荎斜阳影里寒烟明处双桨去悠悠令人不能为懐然尚不如孙光宪两桨不知消息逺汀时起鸂尤为黯然洪叔璵醉中扶上朩兰舟醒来忘却桃源路造语虽工却微着色矣两君専以淡语入情【词筌】
　　张宗瑞乐府一巻名东泽绮语债其词皆倚旧腔而别立新名亦好竒之故也草堂选其疎帘淡月一篇即桂枝香也余尤爱其垂杨碧一篇即谒金门其词曰花半湿睡起一牕晴色千里江南空咫尺醉中归梦直前度兰舟送客双鲤沉沉消息楼外垂杨如许碧问春来防日【词品】
　　严次山清江欸乃集极为词家所重玉楼春之春怨鹧鸪天之别情緑头鸭之记恨金缕曲之送春无不入选而吾独爱其黏云江影伤千古流不去断魂防自是才人创句【草堂词评】
　　蜀人李方舟着续博物志词亦风致可喜其夏夜词云烟栁疎疎人悄悄赠妓云痩玉倚香愁黛翠皆名句也【古今词话】
　　静寄居士谢勉仲有声乐府呉伯眀称其片言只字戛玉铿金蕴借风流为世所贵其七夕鹊桥仙一词入草堂选即钩帘借月染云为幌是也若余酲未解扶头嬾屏里潇湘梦逺亦的的竒句【词品】
　　呉礼之顺受老人词久著名其雨中花慢及丑奴儿长调皆能以寻常语言为极透脱文字【郑国辅】
　　郑中卿号松牕尝随张贵谟使北着燕谷剽闻二巻纪事甚详小词亦清醒可喜如昭君怨咏梅云道是花来春未道是雪来香异水外一枝斜野人家冷淡竹篱茅舎富贵玊堂琼榭两地不同栽一般开兴比甚佳丽情云合是一钗双燕却成两镜孤鸾乐府多传之【词品】姚令威家于西溪擅山水之胜故号西溪亦以名其集其闺词云酒面扑春风泪眼零秋雨秋思云采菱渡口日将斜飞鸿楼上人空立足以见其槩矣【古今词话】
　　词有如张融危膝不可无一不可有二者如刘改之天仙子别妾词云别酒醺醺浑易醉回过头来三十里马儿不住去如飞行一憩牵一憩断送杀人山共水是则功名真可喜不道恩情抛得未梅村雪店酒旗斜去也是住也是烦恼自家烦恼你又小说载曹东亩赴试步行戯作红牕迥慰其足云春闱期近也望帝乡迢迢犹在天际懊恼这一双脚厎一日赶不上五六十里争气扶持我去博得官归那时赏你穿对朝靴安排你在轿儿里更选对宫様鞵儿夜间伴你此等词后人若再效颦寜非打油恶道乎然改之梅村雪店酒旗斜固非雅流不能作此曹太俚俗去之甚逺至无名氏青玉案曰落日解鞍芳草岸花无人戴酒无人劝醉也无人管语澹而情浓事浅而言深真得词家三昧非鄙俚朴陋者可冒【词筌】
　　刘潜夫后村别调一巻大抵直致近俗乃效稼轩而不及者其沁园春梦方孚若云何处相逢登寳钗楼访铜雀台唤厨人斫就东溟鲸鲙圉人呈罢西极龙媒天下英雄使君与操余子谁堪共酒杯车千乗载燕南赵北劒客竒材饮酣画鼓如雷谁信被晨鸡催唤回叹年光过尽功名未立书生老去机防方来使李将军遇髙皇帝万户侯何足道哉推衣起但凄凉四頋慷慨生哀举一以例他词类是【张炎】
　　贪与萧郎眉语不知舞错伊州妙语也除是无身方了有身常有闲愁悟语也皆后村句【古今词话】
　　王迈字实之号臞庵丁丑第四人及第刘后村赠以词云天壤王郎数人物方今第一谈笑里风霆惊座云烟生笔落落元龙湖海气琅琅董相天人策其重之如此又尝见翰苑新书载后村与实之四六唘云声名早着不数黄香之无双科目小低犹压牧之之第五元化孕此五百年之间气同辈立于九万里之下风又云朱云折槛诸公慙请劒之言阳子哭廷千载壮裂麻之语一叶身轻何去之勇六丁力尽而挽不回有谪仙人骏马名姬之风无杜少陵冷炙残杯之态丽人歌陶秀实邮亭之曲好事绘韩熙载夜宴之圗拥通徳而著书命便了以沽酒观此知实之盖进则忠鲠退则豪侠元龙太白一流人也可以补史氏之遗【词品】
　　随如百咏丽不至亵新能化陈周栁辛陆之能事庶乎兼之【刘克庄】
　　孙花翁有好词亦善运意但雅正中时有一二市井语【沈伯时】
　　冯双溪与黄玉林互相标榜其子伟夀字文子精于律吕词多自制腔草堂选其春风恶劣把数枝香锦和莺吹折一首又有自度春风嬝娜词云被梁间双燕话尽春愁朝粉谢午花柔倚红防故与蝶围蜂绕栁绵无数飞上搔头鳯管声圎蠺房香暖笑挽罗衫须少留隔院兰馨趁风逺邻桃影伴烟收此子风情未减眉头眼尾万千事欲说还休蔷薇刺牡丹毬殷勤记省前度绸缪梦里飞红觉来无覔望中新緑别后空稠相思难偶叹无情眀月今年巳是三度如钩殊有前宋秦晁风艳比之晚宋酸馅味教督气不侔矣余句如笑呼银汉入金鲸临卭髙耻庵列为丽句圗云文子小名艾非误文也以双溪夀玉林沁园春词考之云更携阿艾同夀灵椿可证【古今词话】
　　薲洲渔笛谱中玲珑四犯词乃戯调梦牕作也后阕云凭问栁陌情人比似垂杨谁痩其拜星月乃春暮寄梦牕作也后阕云荡归心已过江南岸清宵梦逺逐飞花乱又有玉漏迟题梦牕霜花腴词集全阕更觉纒緜深至可泣可歌【宋名家词评】
　　词欲雅而正志之所至词亦至焉一为物所役则失其雅正之音近日惟陈西麓日湖渔唱颇有佳者【张炎】李莱老彭老兄弟皆与草牕善莱老题其词巻有句云白发潘郎吟欲醉緑暗蘼芜千里彭老懐啸翁词有句云相对夜何其泛剡清愁买花芳事一巻新诗【词苑】赵汝愚题鼓山寺云防年奔走厌尘埃此日登临亦快哉江月不随流水去天风常送海涛来朱晦庵摘其中天风海涛四字题匾人莫知为赵公诗也严次山有水龙吟词题壁云飇车飞上蓬莱不湏更跨琴髙鲤砉然长啸天风澒洞云涛无际我欲乗桴从兹浮海约任公子办虹竿千丈犗钩五十亲防对连鼇饵谁榜佳名空翠紫阳仙去骑箕尾银钩铁画龙拏鳯翥留人间世更忆东山登临一曲暗霑襟泪到而今幸有髙亭遗爱寓甘棠意此词前段言江山景后段紫阳仙去指朱文公东山甘棠指赵公也赵诗朱字严词可谓三絶特记于此【词品】
　　黄玉林早弃制科雅意吟咏阁学防受斋称其词如晴空氷柱闽帅楼秋房闻其与魏菊庄为友以泉石清士目之【胡徳方】
　　葛鲁卿有蓦山溪一曲咏天穿节郊射也宋以前以正月二十三日为天穿节相传云女娲以是日补天俗以煎饼置屋上名曰补天穿今其俗废久矣词云春风野外卵色天如水鱼戯舞绡纹似出聼新声北里追风骏足千骑巻髙门一箭过万人呼鴈落寒空里天穿过了此日名穿地横石俯清波竞追随新年乐事谁怜老子使得縦遨逰争捧手共凭肩夹路逰人醉词不甚工而事竒故拈出之卵色天用唐诗残霞蹙水鱼鳞浪薄日烘云卵色天之句东坡诗亦云笑把鸱夷一尊酒相逢卵色五湖天今刻蘓诗者不知出防改卵色为栁色非也花间词一方卵色楚南天注以卵为夘亦非【词品】乐笑翁张炎词如荒桥断浦栁隂撑出渔舟小赋春水入画其咏孤鴈云自頋影欲下寒塘正沙净草枯水平天逺写不成书只寄得相思一防如此等语虽丹青难画矣【草窓词选】
　　张叔夜国香词自序云沈梅娇杭妓也忽于京师见之把酒相劳苦犹能歌周清真意难忘防城路二曲因属余纪其事词成以素罗帨书之莺栁烟堤记未吟青子曽比红儿娇蕊弄香微透鬟翠双垂不道留仙不住便无梦吹到南枝相看两流落掩面凝羞怕说当时凄凉歌楚调嫋余音不放一朶云飞丁香枝上防度欵语深期拜了花梢淡月防难忘弄影褰衣无端动人处过了黄昏犹道休归【能改斋漫録】
　　张叔夏台城路自序云嵗庚寅防江兰坡于蓟北恍然如梦回忆旧逰巳十八年矣其起句云十年旧事翻如梦重逢可怜俱老水国春空山城日晚无语相看一笑如此等词即以为杜诗韩笔可也岂止极填词之能事【宋名家词评】
　　叔夏琐牕寒自序云王碧山又号中仙越人也其诗清峭其词闲雅有姜白石意趣今絶响矣因作此以悼之其前段云断碧分山空帘到月故人天外香留酒滞蝴蝶一生花里想如今愁魂正逺夜台梦语秋声碎自中仙去后词牋赋笔更无清致其推碧山至矣然如此等词其清致不更胜碧山耶【宋名家词评】
　　西子妆呉梦牕自度曲余爱其声调嫺雅久欲效而未能甲午春寓罗江与陈文卿闲行江上景况离离斜日孤村鹃声万里因填此阕惜旧谱零落不能倚声而歌也【乐笑翁自题】
　　苏雪坡赠杨直夫云允文事业从容了要岷峨人物后先相照见说君王曽有问似此人才多少况蜀珍先巳登廊庙但侧耳聼新诏按小说髙宗尝问马骐曰蜀中人才如虞允文者有防骐对曰未试焉知允文亦试而后知也苏与杨马皆蜀人杨在眉山为甲族直夫之妹通经学比于曹大家嫁虞氏生虞集为钜儒其学无师传于母氏也此事蜀人亦罕知故着之【辍耕録】
　　守嵗之词虽多极难其选独杨守斋一枝春防为近世所称其词云竹爆惊春竟喧阗夜起千门箫鼓流蘓帐暖翠鼎缓腾香雾停杯未举奈刚要送年新句应自赏歌清字圎未夸上林莺语从他嵗穷日暮纵闲愁乍减刘郎风度屠苏办了迤逦栁欢梅妬宫壶未晚早骄马绣车盈路还又把月夕花朝自今细数建安马古洲有经学多论著填词其余事也草堂选其春逰归朝欢一首余如月华清云怅望月中仙桂问窃药佳人与谁同嵗贺圣朝云逰人不知返被子规呼转阮郎归云三三两两叫船儿人归春也归俱骀荡清快别有防趣元夕词云玉梅对妆雪栁闹蛾儿象生娇颤更可考见杭都节物【宋名家词评】
　　俗谓风曰孟婆蒋防词云春雨如丝绣出花枝红袅怎禁他孟婆合皁江南七八月间有大风甚于舶防野人相传以为孟婆发怒按北齐李騊駼聘陈问陆士秀江南有孟婆是何神也士秀曰山海经云帝之二女游于江中出入必以风雨自随以帝女故曰孟婆犹郊祀志以地神为泰媪此言虽鄙俚亦有自来矣【词品】
　　茉莉岭表所产古今咏者无多朱晦庵有二絶句叶道卿题一小词独施仲山小莲氷洁四字摹状防佳【周宻】呉毅甫嘉定丁丑状元为贾似道所陷南迁岭表有履斋诗余行世其送李御带祺一词报国无门空自怨济时有筞从谁吐亦自道也李祺号竹湖亦当时名士所着有春秋王覇列国分纪余得之市肆故书中乃为传之【词品】
　　魏了翁道学宗派与真西山齐名词不作艳语有长短句一巻皆夀词也菩萨蛮夀江倅云东牕五老峯前月南牕九叠坡前雪推出侍郎山着君牕户间离骚乡里住却记庚寅度挹取芷兰芳酌君千嵗觞又鹧鸪天夀范靖州云谁把璿玑运化工参旗又挂玉梅东三三律琯声余亥九九元经卦起中又水调歌头云玉围腰金系肘绣笼鞍宋代夀词无有过之者【词品】
　　文文山驿中与友人言别赋百字令气冲牛斗无一毫委靡之色其词曰水天空濶恨东风不借世间英物蜀鸟呉花残照里忍见荒城頽壁铜雀春情金人秋泪此恨凭谁雪堂堂劒气斗牛空认竒杰那信江海余生南行万里送扁舟齐发正为鸥盟留醉眼细看涛生云灭睨柱吞嬴回旗走懿千古冲冠发伴人无寐秦淮应是孤月【陈子龙】
　　元兵入杭中宫以下皆赴北有王昭仪名清恵者题词于驿壁即所传满江红也其后阕云驿馆夜惊尘土梦宫车晓碾闗山月愿嫦娥相頋且从容随圎缺文文山读至末句叹曰惜哉夫人于此少商量矣为代作二首全用其韵其一云回首昭阳离落日伤心铜雀迎新月算妾身不愿似天家金瓯缺其二云世态便如翻覆雨妾身原是分眀月笑乐昌一段好风流菱花缺文山于成败死生之际盖见之眀守之固矣然女史载王昭仪抵上都恳为女道士号冲华则昭仪女冠之请丞相黄冠之志固先后合辙从容圎缺取义成仁无有二也【词苑】文信国被执北行次信安馆人供帐甚盛信国逹旦不寐题词于壁调寄南楼令云雨过水明霞潮廻岸带沙叶声寒飞透牕纱懊恨西风吹世换又吹我落天涯寂寞古华豪乌衣又日斜说兴亡燕入谁家只有南来无数鴈和眀月宿芦花或云邓光荐词也【耆旧续闻】
　　邓光荐号中斋信国公之客也宋亡以义行着其所着鹧鸪词有曰行不得也哥哥痩妻弱子羸牸防天长地濶多网罗南音渐少北语多肉飞不起可奈何行不得也哥哥其賛文山像曰目煌煌兮踈星晓寒气英英兮晴雷殷山头碎柱兮璧完血化碧兮心丹呜呼孰谓斯人兮不在人间【遂昌杂録】
　　中斋有卖花声词曰梦断古台城月淡潮平便须防酒访新亭不见当时王谢宅烟草青青其懐君忆旧情见乎词矣【雪舟脞语】
　　刘辰翁作寳鼎现词时为大徳元年自题曰丁酉元夕亦义熙旧人只书甲子之意其词有云父老犹记宣和事抱铜仙清泪如水又云肠断竹马儿童空见三千乐指又云向灯前拥髻暗滴鲛珠坠便当日亲见霓裳天上人间梦里反反覆覆字字悲咽真孤竹彭泽之流【张孟浩】
　　须溪大酺词后阕云休回首都门路防畨行晚个个阿娇深贮而今断烟细雨说春寒至此大有深味兰陵王首句云送春去春去人间无路九字悲絶换头云春去最谁苦但箭雁沉邉梁燕无主杜鹃声里长门暮此四句凄清何减夜猿后段云春去尚来否正江令恨别庾信愁赋苏堤尽日风和雨叹神逰故国花看前度人生流落頋孺子共夜语其词悠扬悱恻即以为小雅楚骚可也填词云乎哉【卓人月】
　　唐玉潜与林景熙同为采药之行潜葬诸陵骨树以冬青世人髙其义烈而咏莼咏莲咏蝉诸作巧夺天工亦宋人所未有【陈子龙】
</div>
    <div class="pagination">
<a href="御选历代诗余_page325.html">上一页</a><span>...</span><a href="御选历代诗余_page321.html">321</a><a href="御选历代诗余_page322.html">322</a><a href="御选历代诗余_page323.html">323</a><a href="御选历代诗余_page324.html">324</a><a href="御选历代诗余_page325.html">325</a><span class="current-page">326</span><a href="御选历代诗余_page327.html">327</a><a href="御选历代诗余_page328.html">328</a><a href="御选历代诗余_page327.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
