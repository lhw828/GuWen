<!DOCTYPE html>
<html>
<head>
    <meta charset="UTF-8">
    <title>全宋词 - 第 153 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 153 页/共 621 页</h1>
    <div class="content">浣溪沙
瞳日，争插新桃换旧符。”东坡诗云：“老去怕看新历日，退归拟学旧桃符。”古今绝唱也。吕居仁诗有“画角声中一岁除。平明更饮屠苏酒”之句，政用以为故事耳。芗林退居之士年，戏集两公诗，辄以鄙意足成浣溪沙，因书以遗灵照 
爆竹声中一岁除。东风送暖入屠苏。瞳瞳晓色上林庐。 
老去怕看新历日，退归拟学旧桃符。青春不染白髭须。 
浣溪沙（岩桂花开不数日谢去每恨不能挽留。近得海上方可作炉薰颇耐久）
醉里惊从月窟来。睡余如梦蕊宫回。碧云时度小崔嵬。 
疑是海山怜我老，不论时节遣花开。从今休数返魂梅。 
浣溪沙（老妻生日）
星斗昭回自一天。疏梅池畔斗清妍。蟠桃正熟藕如船。 
叶上灵龟来瑞世，林间白鹤舞胎仙。春秋不记几千年。 
浣溪沙（堂前岩桂犯雪开数枝，色如杏黄，适当老妻生朝，作此以侑觞）
瑞气氤氲拂水来。金幢玉节下瑶台。江梅岩桂一时开。 
不尽秋香凝燕寝，无边春色入尊罍。临风嗅蕊共裴回。 
浣溪沙（和曾吉甫韵呈宋景晋待制。宋有二袓）
绿绕红围宋玉墙。幽兰林下正芬芳。桃花气暖玉生香。 
谁道广平心似铁，艳妆高韵两难忘。苏州老矣不能狂。 
浣溪沙（再用前韵寄曾吉甫运使）
霭霭停云覆短墙。夭夭临水自然芳。猗猗无处着清香。 
珍重蓦山溪句好，尊前频举不相忘。濠梁梦蝶尽春狂。 
浣溪沙（简王景源、元渤伯仲）
南国风烟深更深。清江相接是庐陵。甘棠两地绿成阴。 
九日黄花兄弟会，中秋明月故人心。悲欢离合古犹今。 
浣溪沙
短句赠行 
樽俎风流意气倾。一杯相属忍催行。离歌更作断肠声。 
衮衮大江前后浪，娟娟明月短长亭。水程山驿总关情。 
生查子
天上得灵根，不是凡花数。清似水沉香，色染蔷薇露。芗林月冷时，玉笋云深处。归梦托秋风，夜夜江头路。 
生查子（绍兴戊午姑苏郡斋怀归赋）
我爱木中犀，不是凡花数。清似水沈香，色染蔷薇露。 
芗林月冷时，玉笋云深处。归梦托秋风，夜夜江头路。 
生查子（与客醉岩桂下，落蕊忽堕酒杯中）
月姊倚秋风，香度青林杪。吹堕酒杯中，笑靥撩人小。 
芗林万事休，独此情未了。醉里又题诗，不觉花前老。 
临江仙（绍兴庚申，老妻生日。幼女灵照生于是岁。女子亦有弄璋之喜）
新月低垂帘额，小梅半出檐牙。高堂开燕静无哗。麟孙凤女，学语正咿哑。 
宝鼎剩熏沈水，琼彝烂醉流霞。芗林同老此生涯。一川风露，总道是仙家。 
七娘子
山围水绕高唐路。恨密云、不下阳台雨。雾阁云窗，风亭月户。分明携手同行处。 
而今不见生尘步。但长江、无语东流去。满地落花，漫天飞絮。谁知总是离愁做。 
减字木兰花
维摩住处。竟日缤纷花似雨。更有难忘。十里清芬扑鼻香。 
当年疏傅。借问赐金那用许。何似归艎。宝墨光芒万丈长。 
减字木兰花
年年岩桂。恰恰中秋供我醉。今日重阳。百树犹无一树香。 
且倾白酒。赖有茱萸枝在手。可是清甘。绕遍东篱摘未堪。 
清平乐
有留人意。拂叶攀花无限思。露湿浓香满袂。别来过了秋光。翠帘昨夜新霜。多少月宫闲地，姮娥与借余芳。”因赋一首 
幽花无外。心与芗林会。绿发相看今老矣。不作浅俗气味。 
露叶<艹疑>々生光。风梢泛泛飘香。称意中秋开了，余情犹及重阳。 
清平乐（岩桂盛开，戏呈韩叔夏司谏）
吴头楚尾。踏破瓦鞋底。万壑千岩秋色里。不耐恼人风味。 
而今老我芗林。世间百不关心。独喜爱香韩寿，能来同醉花阴。 
清平乐（奉酬韩叔夏）
薄情风雨。断送花何许。一夜清香无觅处。却返云窗月户。 
醉乡面米为春。荆州富贵中人。肯入芗林净社，玉山屡倒芳茵。 
清平乐（赠韩叔夏）
银钩虿尾。一似钟繇字。吏部文章麟角起。自是惊人瑞世。 
西垣准拟挥毫。不须苦续离骚。政看翻阶红药，无忘丛桂香醪。 
清平乐（答赵彦正使君）
人间尘外。一种寒香蕊。疑是月娥天上醉。戏把黄云挼碎。 
使君坐啸清江。腾芳飞誉无双。兴寄小山丛桂，诗成扉几明窗。 
清平乐（郑长卿资政惠以龙焙绝品。余方酿芗林春色恨不得持去戏有此赠）
芗林春色。杯面云腴白。醉里不知天地窄。真是人间欢伯。 
风流玉友争妍。酪奴可与忘年。空诵少陵佳句，饮中谁与俱仙。 
更漏子（雪中韩叔夏席上）
小窗前，疏影下。鸾镜弄妆初罢。梅似雪，雪如人。都无一点尘。 
暮江寒，人响绝。更着朦胧微月。山似玉，玉如君。相看一笑温。 
点绛唇
俗呼点绛唇 
绿水青山，一轮明月林梢过。有谁同坐。妙德毗卢我。 
石女高歌，古调无人和。还知么。更没别个。且莫分疏破。 
点绛唇（代净众老）
此夜中秋，不向光影门前过。披衣得坐。无佛众生我。 
没鼓打皮，借问今几和。还知么。就中两个。鼻孔谁穿破。 
点绛唇（代香严荣老）
不昧本来，太虚明月流辉过。令行独坐。高下都由我。 
玉轸园弦，谁对秋风和。还知么。老庞一个。识得机关破。 
点绛唇（代栖隐昙老）
折脚铛中，二时粥饭随缘过。东行西坐。不识而今我。 
坏尽田园，终日且婆和。还知么。锥也无个。肘露衣衫破。 
点绛唇（复自和）
不挂一裘，世间万事如风过。忘缘兀坐。皮袋非真我。 
随色摩尼，朱碧如何和。还知么。从来只个。千古扑不破。 
点绛唇（别代净众）
荆棘林中，浪夸好手曾穿过。不起于坐。畐塞虚空我。 
问路台山，婆子随声和。还知么。石桥老个。些子平窥破。 
点绛唇（别代香严）
春浪桃花，禹门三尺平跳过。死生不坐。变化须归我。 
山起南云，北雨声相和。还知么。点点真个。块土何曾破。 
点绛唇（别代栖隐）
脱落皮肤，故人南岳峰前过。只知闲坐。千圣难窥我。 
明月澄潭，谁唱复谁和。还知么。锦鳞没个。莫触清光破。 
点绛唇（别自和）
绿水池塘，笑看野鸭双飞过。正当呆坐。纫鼻须还我。 
尽日张弓，许久无人和。还知么。难得全个。不免须明破。 
点绛唇（世传《水月观音词》，徐师川恶其鄙俗，戏作一首似之）
冰雪肌肤，靓妆喜作梅花面。寄情高远。不与凡尘染。 
玉立峰前，闲把经珠转。秋风便。雾收云卷。水月光中见。 
点绛唇（重九戏用东坡先生韵）
</div>
    <div class="pagination">
<a href="全宋词_page152.html">上一页</a><span>...</span><a href="全宋词_page148.html">148</a><a href="全宋词_page149.html">149</a><a href="全宋词_page150.html">150</a><a href="全宋词_page151.html">151</a><a href="全宋词_page152.html">152</a><span class="current-page">153</span><a href="全宋词_page154.html">154</a><a href="全宋词_page155.html">155</a><a href="全宋词_page156.html">156</a><a href="全宋词_page157.html">157</a><a href="全宋词_page158.html">158</a><span>...</span><a href="全宋词_page154.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
