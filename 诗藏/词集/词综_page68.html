<!DOCTYPE html>
<html>
<head>
    <meta charset="UTF-8">
    <title>词综 - 第 68 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>词综 - 第 68 页/共 73 页</h1>
    <div class="content">
忆秦娥王蒙
花如雪。东风夜埽苏堤月，苏堤月。香销南国。几回圆缺？ 钱塘江上潮声歇。江边杨柳谁攀折？谁攀折？西陵渡口。古今离别，

菩萨蛮题赵松雪。水村图。 陆祖允
当年图画知何处？如今身向沧洲住，吾亦爱吾庐。芸窗几卷书， 青山天际小。目送飞鸿杳，试问钓鱼船。芦花浅水边，

台城路题。楚江秋晓。 王燧
黄陵庙下潇湘浦。依稀少年羁旅，梦泽风生。渚宫花落。收尽峡云巫雨，长天带水。正日出三竿。客船犹舣，回望苍苍。秋光都在白渚， 流年暗惊易度。向画中空见。旧游如许&鼓瑟人遥。纫兰事往。谁折芳馨寄与？销魂凝伫。待收拾闲情。写成新句，心与鸿飞。空江烟浪里，

踏莎行破窗风雨。为性初征君赋， 张癗
檐宿吴云。风经楚袂。门深不似春宵闭，碧疏吹霤湿灯花。客乡无梦寻珂里， 剪韭吟边。听潮浪里。江悬漏杳归心碎，相思鸠外绿蓑寒。一帘蕉响秋如水，

踏莎行前题用韵金
草带残编。荷衣断袂。破窗风雨深深闭，江南倦客正思家。灺花摇梦来乡里， 翠竹檐前，碧蕉丛里，秋声斗合愁心碎。不教潘鬓总成霜，也应有泪如铅水。

如梦令王容溪
林下一溪春水，林上数峰岚翠。中有隐居人，茅屋数间而已。无事，无事，石上坐看云起。

齐天乐题燕文贵？楚江秋晓卷。 梦庵
晓风吹醒篷窗梦，惊心断魂潮尾。深鬓萧萧，秋烟黯黯，残月渐看西坠。披衣乍起，对万顷苍茫，半空飞露。曙色才分，巫山隐隐埽晴翠。 行舟此际竞发，叹还吴适楚，尽趋名利。投老襟怀，思乡情绪，慵赋天涯羁旅。鸥汀雁渚，记仿佛当年，暗经行处。今日披图，旧游如梦里。

忆秦娥无名氏
花蹊侧，秦楼夜访金钗客。金钗客，江梅风韵，海棠颜色。 尊前醉倒君休惜，河桥去后空相忆。空相忆，山长水远，几时见得。

渔父词管道升
遥想山堂数树梅，凌寒玉蕊发南枝。山月照，晓风吹，只为清香苦欲归。

 
 
《词综》（卷三十四 补）  
     

  （词五十七）宋词


诉衷情宫怨谢绛
银缸夜永影长孤，香草续残炉。倚屏默默无语，粉泪不成珠。 双粲枕，百娇壶，忆当初。君恩莫似，秋叶无情，欲向人疏。

更漏子晏几道
槛花稀，池草遍，冷落吹笙庭院。人去日，燕西飞，燕归人未归。 数书期，寻梦意，弹指一年春事。新怅望，旧悲凉，不堪红日长。

又晏几道
柳丝长，桃叶小，深院断无人到。红日淡，绿烟晴，流莺三两声。 雪香浓，檀晕少，枕上卧枝花好。春思重，晓妆迟，寻思残梦时。

两同心晏几道
楚乡春晚，似入仙源。拾翠处闲随流水，踏青路暗惹香尘。心心在，柳外青帘，花下朱门。 对景且醉芳尊，莫话销魂。好意思曾同明月，恶滋味最是黄昏。相思处，一纸红笺，无限啼痕？

卜算子张先
梦短寒夜长，坐待清霜晓。临镜无人为整妆，但自学孤鸾照。 楼台红树杪，风月依前好。江水东流郎在西，问尺素何由到。

燕归梁张先
去岁中秋玩桂轮，河汉净无云。今年江上共瑶尊，都不是去年人。 水晶宫殿，琉璃台阁，红翠两行分。点唇微破秀眉颦，清影外见歌尘。

怨王孙张先
花暮，春去，都门东路。嘶马将行。江南江北，十里五里邮亭，几程程？ 高城渐远重凝睇，烟容细，晚碧空无际。不知今夜何处。冷落衾帏，欲眠时。

洞仙歌柑晁补之
江陵种橘，尚比封侯贵。何况江涛转千里？带天香，含洞乳，宜入春盘，红荔子，驰驿风流仅比。 齿疏潘令老，怯咀冰霜，十颗金苞谩分遗。觞前须细认，别有余甘，从今去，枉却栽桃种李。想相如酒渴对文君，迥不是人间等闲风味。

又晁补之
温江异果，惟有泥山贵。驿送江南数千里。半含霜，轻噀雾，曾怯吴姬，亲赠我，绿橘黄柑怎比。 双亲云水外，游子空怀，惆怅无人可归遗。报周郎须念我，物少情多，春酒醉，独胜甜桃醋李。况灯火楼台近元宵，似不减年时袖中香味。

思越人贺铸
重过阊门万事非，同来何事不同归。梧桐半死清霜后，头白鸳鸯失伴飞。 原上草，露初晞，旧栖新垄两依依。空床卧听南窗雨，谁复挑灯夜补衣。

好女儿贺铸
车马匆匆，会国门东。信人间自古消魂处，指红尘北道，碧波南浦，黄叶西风。堠馆娟娟新月，从今夜与谁同。想深闺独守空床思，但频占镜鹊，悔分钗燕，长望书鸿。

浣溪沙贺铸
鹦鹉无言理翠衿，杏花零落昼阴阴。画桥流水一篙深。 芳径与谁同斗草。绣床终日罢拈针。小笺香管写春心。

又贺铸
烟柳春梢蘸晕黄，井栏风绰小桃香。觉时帘幕又斜阳。 望处定无千里目，断来能有几回肠。少年禁取恁凄凉。

又贺铸
秋水斜阳绕绿阴，平山隐隐隔横林。几家村落几声砧。 记得西楼凝醉眼，昔年风物似而今。只无人与共登临。

山花子弹筝贺铸
锦鞯朱弦瑟瑟微，玉纤新拟凤双飞。缥缈烛烟花幕暗，就更衣。 约略整鬟钗影动，迟回顾步珮声微。宛是春风蝴蝶舞，带香归。

惜双双贺铸
皎镜平湖三十里，碧玉山围四际。莲荡香风里，彩鸳鸯觉双飞起。 明月多情随舵尾，偏照空床翠被。回首笙歌地，醉更衣处长相记。

厌金杯贺铸
风软香迟，花深漏短，可怜宵画堂春半。碧纱窗影，卷帐蜡灯红，鸳枕畔，密写乌丝一段。 采溪晚，拾翠沙空，尽愁倚梦云飞观。木兰艇子，几日渡江来，心目断，桃叶青山隔岸。

下水船贺铸
芳草青门路，还拂京尘东去。回想当年，离声送君南浦。愁几许？樽酒留连薄暮，帘卷津楼烟雨。 凭栏语，草草蘅皋赋，分首惊鸿不驻。灯火红桥，难寻弄波微步。谩凝伫。莫怨无情流水，明日扁舟何处？

踏莎行荷花贺铸
杨柳回塘，鸳鸯别浦，绿萍涨断兰舟路。断无蜂蝶慕幽香，红衣脱尽芳心苦。 返照迎潮，行云带雨，依依似与骚人语。当年不肯嫁东风，无端却被秋风误。

定风波桃贺铸
墙上夭桃蔌蔌红，巧随飞絮入帘栊。自是芳心贪结子，翻使，惜花人恨五更风。露萼鲜浓妆脸靓，相映，隔年情事此门中。粉面不知何处在？无奈，武陵流水卷春空。

鹤冲天贺铸
鼕鼕鼓动，花外沉残漏。华月万枝灯，还清昼。广陌衣香度，飞盖影相先后。个处频回首，锦坊西去，期约武陵溪口。 当时早恨欢难偶。可堪流浪远，分携久。小畹兰英在，轻付与何人手？不似长亭柳，舞风眠雨，伴我一春销瘦。

清平乐贺铸
</div>
    <div class="pagination">
<a href="词综_page67.html">上一页</a><span>...</span><a href="词综_page63.html">63</a><a href="词综_page64.html">64</a><a href="词综_page65.html">65</a><a href="词综_page66.html">66</a><a href="词综_page67.html">67</a><span class="current-page">68</span><a href="词综_page69.html">69</a><a href="词综_page70.html">70</a><a href="词综_page71.html">71</a><a href="词综_page72.html">72</a><a href="词综_page73.html">73</a><a href="词综_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
