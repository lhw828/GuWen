<!DOCTYPE html>
<html>
<head>
    <meta charset="UTF-8">
    <title>全宋词 - 第 507 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 507 页/共 621 页</h1>
    <div class="content">惆怅前春，谁向花前醉。愁无际。武陵回睇。人远波空翠。 
安阳好
安阳好，形势魏西州。曼衍山川环故国，升平歌吹沸高楼。和气镇飞浮。 
笼画陌，乔木几春秋。花外轩窗排远岫，竹间门巷带长流。风物更清幽。 
安阳好
安阳好，戟户使君宫。白昼锦衣清宴处，铁楹丹榭画图中。壁记旧三公。 
棠讼悄，池馆北园通。夏夜泉声来枕簟，春来花气透帘栊。行乐兴何穷。 
望江南
维扬好，灵宇有琼花。千点真珠擎素蕊，一环明玉破香葩。芳艳信难加。 
如雪貌，绰约最堪夸。疑是八仙乘皓月，羽衣摇曳上云车。来会列仙家。 

　
沈唐
霜叶飞
霜林凋晚，危楼迥，登临无限秋思。望中闲想，洞庭波面，乱红初坠。更萧索、风吹渭水。长安飞舞千门里。变景摧芳榭，唯有兰衰暮业，菊残馀蕊。 
回念花满华堂，美人一去，镇掩香闺经岁。又观珠露，碎点苍苔，败梧飘砌。谩赢得、相思泪眼，东君早作归来计。便莫惜丹青手，重与芳菲，万红千翠。 
念奴娇
杏花过雨，渐残红零落，胭脂颜色。流水飘香人渐远，难托春心脉脉。恨别王孙，墙阴目断，手把青梅摘。金鞍何处，绿杨依旧南陌。消散云雨须臾，多情因甚，有轻离轻拆。燕语千般，争解说、些子伊家消息。厚约深盟，除非重见，见了方端的。而今无奈，寸肠千恨堆积。 
望海潮（上太原知府王君贶尚书）
山光凝翠，川容如画，名都自古井州。箫鼓沸天，弓刀似水，连营十万貔貅。金骑走长楸。少年人一一，锦带吴钩。路入榆关，雁飞汾水正宜秋。 
追思昔日风流。有儒将醉吟，才子狂游。松偃旧亭，城高故国，空馀舞榭歌楼。方面倚贤侯。便恐为霖雨，归去难留。好向西溪，恣携弦管宴兰舟。 
望南云慢（木芙蓉）
木叶轻飞，乍雨歇亭皋，帘卷秋光。栏隈砌角，绽拒霜几处，蓓深浅红芳。应恨开时晚，伴翠菊、风前并香。晓来寒露，嫩脸低凝，似带啼妆。 
堪伤。记得佳人，当时怨别，盈腮泪粉行行。而今最苦，奈千里身心，两处凄凉。感物成消黯，念旧欢、空劳寸肠。月斜残漏，梦断孤帏，一枕思量。 
南乡子
朝观俯尧阶。宠拜新恩天上回。欢动边城十万户，民怀。荣见旌旗却再来。 
清晓敞铃斋，庭下鸣鼍绮宴开。红袖两行频捧劝，金□利市应销十二钗。 

　
赵拚 
折新荷引
雨过回廊，圆荷嫩绿新抽。越女轻盈，画桡稳泛兰舟。芳容艳粉，红香透、脉脉娇羞。菱歌隐隐渐遥，依约回眸。 
堤上郎心，波间妆影迟留。不觉归时，淡天碧衬蟾钩。风蝉噪晚，馀霞际、几点沙鸥。渔笛、不道有人，独倚危楼。 

　
刘几
梅花曲（以介父三诗度曲）
汉宫中侍女，娇额半涂黄。盈盈粉色凌时，寒玉体、先透薄妆。好借月魂来，娉婷画烛旁。惟恐随、阳春好梦去，所思飞扬。宜向风亭把盏，酬孤艳，醉永夕何妨。雪径蕊、真凝密，降回舆、认暗香。不为藉我作和羹，肯放结子花狂。向上林，留此占年芳。 
梅花曲
结子非贪，有香不俗，宜当鼎鼐尝。偶先红紫，度韶华、玉笛占年芳。众花杂色满上林，未能教、腊雪埋藏。却怕春风漏泄，一一尽无香。不须更御铅黄。知国色，禀自天真殊常。只裁云缕，奈芳滑、玉体想仙妆。少陵为尔东阁。美艳激诗肠。当已阴未雨春光。无心赋海棠。 
梅花曲
浅浅池塘。深深庭院，复出短短垣墙。年年为尔，若九真巡会、宝惜流芳。向人自有，绵渺无言，深意深藏。倾国倾城，天教与、抵死芳香。袅须金色，轻危欲压，绰约冠中央。蒂团红蜡，兰肌粉艳巧能妆。婵娟一种风流，如雪如冰衣霓裳。永日依倚，春风笑野棠。 
花发状元红慢
三春向暮，万卉成阴、有嘉艳方坼。娇姿嫩质。冠群品，共赏倾城倾国。上苑晴昼暄，千素万红尤奇特。绮筵开，会咏歌才子，压倒元白。 
别有芳幽苞小，步障华丝，绮轩油壁。与紫鸳鸯、素蛱蝶。自清旦、往往连夕。巧莺喧翠管，娇燕语雕梁留客。武陵人，念梦役意浓，堪遣情溺。 

　
元绛
减字木兰花
绿杨阴下。短帽轻衫行信马。过尽春风。踏尽青青打尽红。舞鸾歌凤。人面湖光红影动。醉眼归时。人在朱楼曲角西。 
映山红慢
谷雨风前，占淑景、名花独秀。露国色仙姿，品流第一，春工成就。罗帏护日金泥皱。映霞腮动檀痕溜。长记得天上，瑶池阆苑曾有。 
千匝绕、红玉阑干，愁只恐、朝云难久。须款折、绣囊剩戴，细把蜂须频嗅。佳人再拜抬娇面，敛红巾、捧金杯酒。献千千寿。愿长恁、天香满袖。 

　
陈朴
望江南
中黄宝，须向胆中求。春帝令行生万物，乾坤膝下与吾俦。百脉自通流。 
施造化，左右火双抽。浩浩腾腾充宇宙，苦烟袅袅上环楼。夫妇渐相谋。 
望江南
玄珠降，丹窟在中宫。九候息调重九数，赤波忽进太阳东。心肾始交通。 
逢六变，重六息阴功。火自海门朝帝坐，水从莲沼佐丁公。紫电透玲珑。 
望江南
毛发落，丹左运行阳。胎色渐红阴渐小，推移岁运助乾刚。育火养中央。 
成物象，五岳辨微茫。出入尚迟形尚小，晨昏天籁奏笙簧。常饮玉壶浆。 
望江南
丹往右，四转运行阴。逢六闭藏阳户气，玉关泉透合丁壬。龟戏任浮沉。 
时出入，无碍贯他心。游戏神通常出面，圆光周匝绕千寻。寒暑不相侵。 
望江南
珠自右，飞电入丹城。内养婴儿盈尺象，时逢九数采阳精。火向水中生。 
烧鬼岳，紫殿势峥嵘。随意出游寰海内，寐如砂碛卧长鲸。时序与偕行。 
望江南
日精满，阴魄化无形。每遇月圆开北户，神龟时饮碧瑶玲。形魄岂能停。 
阳砂赤，阴粉色微青。粉换肉肌砂换骨，凡胎换尽圣胎灵。飞举似流星。 
望江南
形透日，七转任飞腾。幽入深严图宴坐，息无来去使神凝。却粒著奇能。 
生神火，返本气清澄。九候浴时开地户，月中取火日求冰。五内换重新。 
望江南
内外遍，八转始还元。地带长垂生坎户，周行胎息贯天门。太始道方存。 
纯一体，黑赤气常喷。丹火发来烧内境，冷泉深处浴猴孙。神水赤龟吞。 
望江南
丹九转，纯一太初颜。内外无为常抱朴，纵横海外与人间。功行积丘山。 
青阙诏，玉简赐金环。饮罢刀圭乘羽驾，旌幢箫鼓过天关。朝帝列仙班。 

　
卢氏
凤栖梧（题泥溪驿）
蜀道青天烟霭翳。帝里繁华、迢递何时至。回望锦川挥粉泪。凤钗斜亸乌云腻。 
钿带双垂金缕细。玉佩玎珰，露滴寒如水。从此鸾妆添远意。画眉学得远山翠。 

　
刘述
家山好
挂冠归去旧烟萝。闲身健，养天和。功名富贵非由我，莫贪他。这歧路、足风波。 
水晶宫里家山好，物外胜游多。晴溪短棹，时时醉唱里棱罗。天公奈我何。 

　
赵祯
合宫歌（皇佑二年飨明堂）
缵重明。端拱保凝命。广大孝休德，永锡四海有庆。觚坛寓礼正典名。幔室雅奏，彩仗崇制定。五位仿古甚盛。蒿宫光符辰星。高秋嘉时款芎灵。交累圣。上下来顾，寅畏歆纯诚。三阶平。金气肃，转和景。翠葆御双观，异风兑泽布令。脂茶划荡墨索清。远迩响附，动植咸遂性。表里穆悦，庶政醇醲，熙然胥庭。唐舜华封祝，如南山寿永。愿今广怀宁延，昌基扃。 
</div>
    <div class="pagination">
<a href="全宋词_page506.html">上一页</a><span>...</span><a href="全宋词_page502.html">502</a><a href="全宋词_page503.html">503</a><a href="全宋词_page504.html">504</a><a href="全宋词_page505.html">505</a><a href="全宋词_page506.html">506</a><span class="current-page">507</span><a href="全宋词_page508.html">508</a><a href="全宋词_page509.html">509</a><a href="全宋词_page510.html">510</a><a href="全宋词_page511.html">511</a><a href="全宋词_page512.html">512</a><span>...</span><a href="全宋词_page508.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
