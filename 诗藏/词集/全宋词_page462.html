<!DOCTYPE html>
<html>
<head>
    <meta charset="UTF-8">
    <title>全宋词 - 第 462 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 462 页/共 621 页</h1>
    <div class="content">官舍悄，坐到月西斜。永夜角声悲自语，客心愁破正思家。南北各天涯。 
肠断裂，搔首一长嗟。绮席象床寒玉枕，美人何处醉黄花。和泪捻琵琶。 
卜算子（河南送妓移居河西）
我向河南来，伊向河西去。客里相逢只片时，无计留伊住。 
去住总由伊，莫把眉头聚。安得并州快剪刀，割断相思路。 
满江红（和王昭仪韵）
天上人家，醉王母、蟠桃春色。被午夜、漏声催箭，晓光侵阙。花覆千官鸾阁外，香浮九鼎龙楼侧。恨黑风、吹雨湿霓裳，歌声歇。 
人去后，书应绝。肠断处，心难说。更那堪杜宇，满山啼血。事去空流东汴水，愁来不见西湖月。有谁知、海上泣婵娟，菱花缺。 
满江红（吴山）
一霎浮云，都掩尽、日无光色。遥望处、浮图对峙，梵王新阙。燕子自飞关北外，杨花闲度楼西侧。慨金鞍、玉勒早朝人，经年歇。 
昭君去，空愁绝。文姬去，难言说。想琵琶哀怨，泪流成血。蝴蝶梦中千种恨，杜鹃声里三更月。最无情、鸿雁自南飞，音书缺。 
一翦梅（怀旧）
十年愁眼泪巴巴。今日思家。明日思家。一团燕月照窗纱。楼上胡笳。塞上胡笳。 
玉人劝我酌流霞。急捻琵琶。缓捻琵琶。一从别后各天涯。欲寄梅花。莫寄梅花。 
惜分飞（歌楼别客）
燕子留君君欲去。征马频嘶不住。握手空相觑。泪珠成缕。眉峰聚。 
恨入金徽孤凤语。愁得文君更苦。今夜西窗雨。断肠能赋。江南句。 
糖多令（吴江中秋）
莎草被长洲。吴江拍岸流。忆故家、西北高楼。十载客窗憔悴损，搔短鬓、独悲秋。 
人在塞边头。断鸿书寄不。记当年、一片闲愁。舞罢羽衣尘面，谁伴我、广寒游。 
鹧鸪天
潋滟湖光绿正肥。苏堤十里柳丝垂。轻便燕子低低舞，小巧莺儿恰恰啼。 
花似锦，酒成池。对花对酒两相宜。水边莫话长安事，且请卿卿吃蛤蜊。 
眼儿媚
记得年时赏荼コ。蝴蝶满园飞。一双宝马，两行箫管，月下扶归。 
而今寂寞人何处，脉脉泪沾衣。空房独守，风穿帘子，雨隔窗儿。 
忆王孙（集句数首，甚婉娩，情至可观）
汉家宫阙动高秋。人自伤心水自流。今日晴明独上楼。恨悠悠。白尽梨园子弟头。 
忆王孙
吴王此地有楼台。风雨谁知长绿苔。半醉闲吟独自来。小徘徊。惟见江流去不回。 
忆王孙
长安不见使人愁。物换星移几度秋。一自佳人坠玉楼。莫淹留。远别秦城万里游。 
忆王孙
阵前金甲受降时。园客争偷御果枝。白发宫娃不解悲。理征衣。一片春帆带雨飞。 
忆王孙
鹧鸪飞上越王台。烧接黄云惨不开。有客新从赵地回。转堪哀。岩畔古碑空绿苔。 
忆王孙
离宫别苑草萋萋。对此如何不泪垂。满槛山川漾落晖。昔人非。惟有年年秋雁飞。 
忆王孙
上阳宫里断肠时。春半如秋意转迷。独坐沙窗刺绣迟。泪沾衣。不见人归见燕归。 
忆王孙
华清宫树不胜秋。云物凄凉拂曙流。七夕何人望斗牛。一登楼。水远山长步步愁。 
忆王孙
五陵无树起秋风。千里黄云与断蓬。人物萧条市井空。思无穷。惟有青山似洛中。 
凤鸾双舞
慈元殿、薰风宝鼎，喷香云飘坠。环立翠羽，双歌丽词，舞腰新束，舞缨新缀。金莲步、轻摇彩凤儿，翩翻作戏。便似月里仙娥谪来，人间天上，一番游戏。 
圣人乐意。任乐部、DB41韶声沸。众妃欢也，渐调笑微醉。竞奉霞觞，深深愿、圣母寿如松桂。迢递。更万年千岁。 
瑞鹧鸪
内家雨宿日辉辉。夹遥桃花张锦机。黄纛软舆抬圣母，红罗凉伞罩贤妃。 
龙舟缥缈摇红影，羯鼓喧哗撼绿漪。阿监柳亭排燕处，美人斗把玉箫吹。 
汉宫春（春苑赏牡丹）
玉砌雕栏。见吴宫西子，一笑嫣然。舞困人间半亸，艳粉争妍。珠帘尽卷，看人间、金屋神仙。歌队里，霞裾袅娜，百般娇态堪怜。 
别有一枝仙种，更同山并蒂，来奉君筵。猩蜃若教解语，曲谱应传。柘黄独步，昼笼晴，锦幄张天。试剪插，金瓶千朵，醉时细看婵娟。 
瑶花
天中树木，高耸玲珑，向濯缨亭曲。繁枝缀玉。开朵朵九出。飞琼环簇。唐昌曾见，有玉女、来送春目，更月夜、八仙相聚。素质粲然幽独。 
江淮倦客再游，访后土琼英，树已倾覆，攀条掐干，细嗅来、尚有微微清馥。却疑天上列燕赏，催汝归速。恐后时、重谪人间，剩把铅华妆束。 
莺啼序（宫中新进黄莺）
檀栾宫墙数仞，敞朱帘绣户。正春暖、飘拂和风，衮入红尘香雾。见丝柳青青，袅娜如学宫腰舞。有黄莺、恰恰飞来，一梭金羽。 
小巧身儿，锦心绣口，圆滑遽如计。避人，渐飞入琼林藏身，桃杏深处。对银屏、珠圆翠陈，隔叶底、恣歌《金缕》。忽群妃，拍手惊飞，奋然高举。 
晓来雨湿，花娜柳垂，误投罗网去。缓缓访、六宫寻问，玉纤争握。放入金笼，眼娇眉妩。身如旅琐，无心求友。烟窗分影光阴里，听蛮声，似怨还如诉。 
青山隔断，红妆满眼，谁怜一掬。幽恨难吐，沉香拂拂。亭北阑干，已得君王顾。但暗忆、西湖美景，雨色晴光，入翠穿红，巧转娇语。莺莺休怨天家，已赠金衣公子。生前号这恩荣，物类将何补。娇黄白奏词臣，为尔翻成，太平乐府。 
失调名（宫人鼓瑟奏霓裳曲）
绿荷初展。海榴花半吐，绣帘高卷。整顿朱弦，奏霓裳初遍，音清意远。恍然在广寒宫殿，窈窕柔情，绸缪细意，闲愁难剪。 
曲中似哀似怨。似梧桐叶落，秋雨声颤。岂待闻铃，自泪珠如霰。春纤罢按，早心已笑慵歌懒。脉脉凭栏，槐阴转午，轻摇歌扇。 
忆王孙
神舟稳驾出沉流。明月辉辉命自周。两个先生暗点头。有来由。万劫轮回向此休。 
忆王孙
修行谁会把心降。赤凤驱将饮碧江。调引婴娇笑舞双。剔银缸。物物头头现晓窗。 
忆王孙
从初得得便风流。降伏龟蛇住定州。千日丹成永永收。好因由。自在逍遥万事休。 
忆王孙
心中无事气神和。不觉忻忻言语多。剑用衠铜磨更磨。害风哥。割了舌头赶退魔。 
忆王孙
尘寰财色苦相萦。著爱浮华役此身。好收灵源一点真。绝贪嗔。便是逍遥到岸人。 
忆王孙
无无无有有无无，悟得无无便不愚。日月年时损壮粗。见元初。万道霞光攒宝珠。 
忆王孙
茫茫苦海两无边。无限迷鱼戏黑渊。我掷金钩钓有缘。线儿牵。引上神州采玉莲。 
忆秦娥
笑盈盈。晓妆扫出长眉青。长眉青。双开雉扇，六曲鸳屏。 
少年心在尚多情。酒边银甲弹长筝。弹长筝。碧桃花下，醉到三更。 
忆秦娥
雪霏霏。蓟门冷落人行稀。人行稀。秦娥渐老，着破宫衣。 
强将纤指按金徽。未成曲调心先悲。心先悲。更无言语，玉箸双垂。 
忆秦娥
天沉沉。香罗拭泪行穷阴。行穷阴。左霜右雪，冷气难禁。 
几回相忆成孤斟。塞边鞞鼓愁人心。愁人心。北鱼南雁，望到而今。 
忆秦娥
水悠悠。长江望断无归舟。无归舟。欲携斗酒，怕上高楼。 
当年出塞拥貂裘。更听马上弹箜篌。弹箜篌。万般哀怨，一种离愁。 
忆秦娥
风声恶。个人蕉萃凭高阁。凭高阁。相思无尽，泪珠偷落。 
锦书欲寄鸿难托。那堪更听边城角。边城角。又添烦恼，又添萧索。 
忆秦娥
如何说。人生自古多离别。多离别。年年辜负，海棠时节。 
娇娇独坐成愁绝。胡笳吹落关山月。关山月。春来秋去，几番圆缺。 
忆秦娥
马萧萧。燕支山中风飘飘。风飘飘。黄昏寒雨，直是无憀。 
玉人何处教吹箫。十年不见心如焦。心如焦。彩笺难寄，水远山遥。 
人月圆
</div>
    <div class="pagination">
<a href="全宋词_page461.html">上一页</a><span>...</span><a href="全宋词_page457.html">457</a><a href="全宋词_page458.html">458</a><a href="全宋词_page459.html">459</a><a href="全宋词_page460.html">460</a><a href="全宋词_page461.html">461</a><span class="current-page">462</span><a href="全宋词_page463.html">463</a><a href="全宋词_page464.html">464</a><a href="全宋词_page465.html">465</a><a href="全宋词_page466.html">466</a><a href="全宋词_page467.html">467</a><span>...</span><a href="全宋词_page463.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
