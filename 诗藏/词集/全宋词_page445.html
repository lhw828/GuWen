<!DOCTYPE html>
<html>
<head>
    <meta charset="UTF-8">
    <title>全宋词 - 第 445 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 445 页/共 621 页</h1>
    <div class="content">浣溪沙（寿陈敬之推官）
身是高人欲寝冰。引年可待进豨苓。无忧无患也身轻。 
雪里放囚天亦喜，平安骑鹤到家庭。今年春早为长生。 
浣溪沙
十日千机可复谐。郭郎感运岂仙才。人间自是少行媒。 
直上扶摇须九万，满前星斗共昭回。又传贾客向曾来。 
浣溪沙
暮暮相望夕甫谐。针楼巧巧似身材。下头无数老人媒。 
昨夜竹林那得见，朝来干鹊是空回。人间五日后能来。 
摊破浣溪沙（潭上夜归）
醉里微寒著面醒。天风不展帽欹倾。行过溪深松雪下，夜三更。 
白白野田铺似月，E7FDE7FD沙路踏如冰。不见剡溪三百曲，一舟横。 
摊破浣溪沙
淡淡胭脂浅著梅。温柔不上避风台。若比杏桃真未识，夺银胎。 
汗面拭来慵傅粉，酒香浓后暗潮腮。娇嫩不应醒似醉，倩谁猜。 
霜天晓角（初春即事）
柳梢欲雪。十里烟明灭。曲曲阑干转影，教人忆、夜来月。 
家人相对说。灯花还又结。冻雨村村□鼓，终不似、上元节。 
霜天晓角（中秋对月）
乌云汗漫。浊浪翻河汉。过尽千重魔障，堂堂地、一轮满。 
秋光还又半。檐声初漏断。不管满身花露，已办著、二更看。 
霜天晓角（和中斋九日）
骑台千骑。有菊知何世。想见登高无处，淮以北、是平地。 
老来无复味。老来无复泪。多谢白衣迢递，吾病矣、不能醉。 
霜天晓角（楼下梅一株，经冬无一花。春半忽开，一萼梢头出万红中因赋之）
经年寂寞。已负花前约。忽向红梅侧畔，开点雪、有人觉。 
不开何似莫。百梢才一萼。却问寿阳宫额，两三蕊、怎能著。 
霜天晓角（寿吴蒙庵）
臞然如竹。自是天仙福。小小画堂锦样，听人唱、鹤飞曲。 
橙橘黄又绿。蟹到新篘熟。便做月三十斛，饮不尽、菊潭菊。 
霜天晓角（寿陈敬之）
朝来微雪。又近长生节。造就一枝清绝，梅与雪、怎分别。 
两年心似月。除是天知得。手种春风千树，一颗颗、待儿摘。 
霜天晓角（寿张古岩）
明年七十。歌彩桥仙夕。见说严君平道，年年是、月初一。 
同时同里密。后今今又昔。便做伏生年纪，也未到、蹇吃吃。 
霜天晓角（寿贾教）
良宵七七。又近中元日。桥上老人有约，后五日、重来觅。 
婵娟银海出。木犀新雨湿。惟有延平剑气，箕斗外、广寒逼。 
霜天晓角（寿萧静安，时归永新）
归来把菊。春瓮今朝熟。苦苦留君不得，携孺子、到汾曲。 
庐山真面目。冰清还映玉。长笑欧公老懒，君且住、饮螺绿。其子昏燕氏。 
霜天晓角（寿康臞山）
问春来未。也似辛壬癸。如此男儿五十，又过却、孔融二。 
画堂孙子子。新桃如故垒。不管明朝后日，春满眼、是千岁。 
霜天晓角
□□□□。□□□□□。□□□□□□。□□□、□□□。 
治中心似佛。治中心似日。人祝治中千岁，似翁福、似翁德。 
卜算子（元宵）
不是重看灯，重见河边女。长是蛾儿作队行，路转风吹去。 
十载庆元宵，满耳番腔鼓。欲识尊前太守谁，起向尊前舞。 
卜算子（寿郡守）
早已是三年，父老依依借。愿与天公借几年，保我鸡豚社。 
□□□□□，□□□□□。□□□□□□□。□□□□□。 
菩萨蛮（秋兴）
芭蕉叶上三更雨。人生只合随他去。便不到天涯。天涯也是家。 
屏山三五叠。处处飞胡蝶。正是菊堪看。东篱独自寒。 
菩萨蛮（湖南道中）
黄鸡喔喔催人起。困不成眠窗似水。清露不曾寒。朝来起自难。 
家人当睡美。又忆归程几。不管湿阑干。芙蓉花自看。 
菩萨蛮（春晓）
画梁语透帘栊晓。坼桐风送杨花老。细雨绿阴寒。罗襟只似单。 
青门三里道。个个游芳草。比似嫁来看。踏青难更难。 
菩萨蛮（春日山行）
江波何似西湖曲。村烟相对峰南北。何处不青青。青青是汉茔。 
长亭芳草路。寒食谁家墓。旧日厌残红。人行九里松。 
菩萨蛮（丁丑送春）
殷勤欲送春归去。白首题将断肠句。春去自依依。欲归无处归。 
天涯同是寓。握手留春住。小住碧桃枝。桃根不属谁。 
菩萨蛮（题醉道人图）
八仙名姓当时少。污尊牛饮同倾倒。惟有我公荣。旁人笑独醒。 
多年村落走。泥饮无升斗。入了玉门关。人生一醉难。 
好事近（中齐惠念，赐词俾寿，不胜岁寒兄弟之意）
□后百年闲，元度自伤来暮。打破虚空无碍，共乘龙飞去。 
更参末后句如何，此事未能付。前遇小桥风雪，是君诗成处。 
谒金门（风乍起，约巽吾同赋海棠）
娇点点。困倚春光欲软。滴尽守宫难可染。浓欺红烛艳。 
寂寂露珠啼脸。翠袖不禁风飐。芳径相逢惊笑靥。日长初睡转。 
谒金门（和巽吾重赋海棠）
花露湿。红泪裛成珠粒。比似昭阳恩未得。睡来添醉色。 
一笑娇波滴滴。再顾羞潮拂拂。恨血千年明的皪。千年人共忆。 
谒金门（和巽吾海棠韵）
游赏竞。看取落红阵阵。花睡不成娇似病。春寒空受尽。 
旧日不知繁盛。欲饮如今无兴。恨满东风无绿鬓。东风还自恨。 
长相思（喜晴）
上元晴。上元晴。待得晴时坐触屏。山禽三两声。 
欲归城。未归城。见说城中处处灯。明年处处行。 
忆秦娥（中斋上元客散感旧，赋忆秦娥见属一读凄然，随韵寄情不觉悲甚）
烧灯节。朝京道上风和雪。风和雪。江山如旧，朝京人绝。 
百年短短兴亡别。与君犹对当时月。当时月。照人烛泪，照人梅发。 
忆秦娥（昨和次，又作收灯节未遣，早见古岩四叠又得中斋别梅遂并写寄）
惊雷节。梅花冉冉销成雪。销成雪。一年一度，为君肠绝。 
古人长恨中年别。余年又过新正月。新正月。不堪临镜，不堪垂发。 
忆秦娥
梅花节。白头卧起餐毡雪。餐毡雪。上林雁断，上林书绝。 
伤心最是河梁别。无人共拜天边月。天边月。一尊对影，一编残发。 
忆秦娥
收灯节。霖铃又似鳌山雪。鳌山雪。今宵清绝，今宵愁绝。 
老人似少终然别。痴痴更望春三月。春三月。花如人面，自羞余发。 
忆秦娥（为曹氏胭脂阁叹）
</div>
    <div class="pagination">
<a href="全宋词_page444.html">上一页</a><span>...</span><a href="全宋词_page440.html">440</a><a href="全宋词_page441.html">441</a><a href="全宋词_page442.html">442</a><a href="全宋词_page443.html">443</a><a href="全宋词_page444.html">444</a><span class="current-page">445</span><a href="全宋词_page446.html">446</a><a href="全宋词_page447.html">447</a><a href="全宋词_page448.html">448</a><a href="全宋词_page449.html">449</a><a href="全宋词_page450.html">450</a><span>...</span><a href="全宋词_page446.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
