<!DOCTYPE html>
<html>
<head>
    <meta charset="UTF-8">
    <title>御选历代诗余 - 第 10 页/共 328 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选历代诗余 - 第 10 页/共 328 页</h1>
    <div class="content">　　【亦七言絶句平仄韵不拘或作欵或作歀皆非欸乃读作袄霭刘蜺湖中歌作霭乃刘言史潇湘诗作暧乃皆欸乃之借字实棹船戛轧之声故棹歌多用之也】
　　欸乃曲　　　　　　　　　　　柳宗元
　　渔翁夜傍西岩宿晓汲清湘燃楚竹烟消日出不见人欸乃一声山水緑
　　前调【又一体】　　　　　　　　　　元　结
　　湘江二月春水平满月和风宜夜行唱桡欲过平阳戍守吏相呼问姓名
　　前调　　　　　　　　　　　　元　结
　　千里枫林烟雨深无朝无暮有猿吟倚桡静听曲中意好似云山韶濩音
　　前调　　　　　　　　　　　　元　结
　　下泷船似入深渊上泷船似欲升天泷南始到九疑郡应絶髙人乘兴船
　　小秦王
　　【亦七言絶句平仄不拘又名丘家争唐人絶句作乐府歌曲皆七言而异其名也】
　　小秦王　　　　　　　　　　　无名氏
　　柳条金嫩不胜鸦青粉墙头道韫家燕子不来春寂寂小牎和雨梦梨花
　　前调　　　　　　　　　　　　杨　愼
　　红穗金花落绛台画楼银烛晓光催钗梁小燕双双颤春自玉人头上来
　　阳闗曲
　　【即王维送元二使安西七言絶句后用为送行之歌观刘禹锡之更与殷勤唱渭城白居易之听唱阳闗第四声唐人多已用之阳闗三叠按歌法也苏轼田艺衡论各不同盖后人传唱互异耳】
　　阳闗曲　　　　　　　　　　　王　维
　　渭城朝雨浥轻尘客舍青青柳色新劝君更尽一杯酒西出阳闗无故人
　　前调【答李公择】　　　　　　　　　　苏　轼
　　济南春好雪初晴行到龙山马足轻使君莫忘霅溪女时作阳闗肠断声
　　遣队
　　【亦七言絶句宋人歌舞欲散时必作此一阕盖遣犹防也队舞队也后人曲终犹用之】
　　遣队　　　　　　　　　　　　毛　滂
　　歌长渐落杏梁尘舞罢香风拂绣茵更拟縁云弄清切尊前恐是断肠人
　　八拍蛮
　　【亦七言絶句首句用韵】
　　八拍蛮　　　　　　　　　　孙光宪
　　孔雀尾拖金线长怕人飞起入丁香越女沙头争拾翠相呼归去背斜阳
　　前调【又一体】　　　　　　　　　　阎　选
　　云锁嫩黄烟柳细风吹红蔕雪梅残光景不胜闺阁恨行行坐坐黛睂攒
　　采莲子
　　【此亦七言絶句其举棹年少字乃歌时相和之声竹枝词则句中用竹枝二字句尾用女儿二字此则一句一换然观枝儿棹少皆以两字为叶则知为和歌之音矣】
　　采莲子　　　　　　　　　　　皇甫松
　　防萏香连十顷陂【举棹】小姑贪戏采莲迟【年少】晚来弄水船头湿【举棹】更脱红裙裹鸭儿【年少】
　　前调　　　　　　　　　　　　皇甫松
　　船动湖光滟滟秋【举掉】贪看年少信船流【年少】无端隔水抛莲子【举棹】遥被人知半日羞【年少】
　　浪淘沙
　　【亦七言絶句唐乐府有浪淘沙一名卖花声一名过龙门唐人多咏调名本意】
　　浪淘沙　　　　　　　　　　　刘禹锡
　　洛水桥边春日斜碧流轻浅见琼沙无端陌上狂风急惊起鸳鸯出浪花
　　天净沙
　　【长短句平仄互叶一名塞上秋以词中有塞上清秋早寒之句也】
　　天净沙　　　　　　　　　　　无名氏
　　枯藤老树昏鸦小桥流水平沙古道凄风瘦马夕阳西下断肠人在天涯
　　前调【括李贺十二月乐词　正月】　　　　　　孟　昉
　　上楼迎得春归暗黄着柳依依弄野轻寒似水锦牀鸳被梦回初日迟迟
　　前调【二月】　　　　　　　　　　孟　昉
　　劳劳紫燕酣春逗烟薇帐生尘蛾髻佳人瘦损暖云如困不堪起舞湘裙
　　前调【三月】　　　　　　　　　　孟　昉
　　夹城曲水飘香埽蛾云髻新妆落尽梨花欲赏不胜惆怅东风萦损柔肠
　　前调【四月】　　　　　　　　　　孟　昉
　　依微香雨青氛金塘闲水生苹数防残芳堕粉緑莎轻衬月明空照黄昏
　　前调【五月】　　　　　　　　　　孟　昉
　　铅华水汲青尊含风细縠虚门舞困腮融汗粉翠罗香润鸳鸯扇织回文
　　前调【六月】　　　　　　　　　　孟　昉
　　疎疎拂柳生裁炎炎红镜初开暑困天低寡色火轮飞盖晖晖日上蓬莱
　　前调【七月】　　　　　　　　　　孟　昉
　　星依云渚溅溅露零玉液娟娟宝砌衰兰翦翦碧天如练光揺北斗防干
　　前调【八月】　　　　　　　　　　孟　昉
　　呉姬鬓拥双鸦玉人梦里归家风弄虚檐铁马天髙露下月明丹桂生华
　　前调【九月】　　　　　　　　　　孟　昉
　　鸡鸣晓色珑鸦啼金井梧桐月坠茎寒露涌广寒霜重方池冷悴芙蓉
　　前调【十月】　　　　　　　　　　孟　昉
　　玉壶银箭难倾釭花凝笑幽明霜翠虚庭月泠绣帏人静夜长鸳梦难成
　　前调【十一月】　　　　　　　　　　孟　昉
　　髙城回冷严光白天碎堕璚芳髙饮挝钟日赏流苏锦帐琐窗睡煞鸳鸯
　　前调【十二月】　　　　　　　　　　孟　昉
　　日光洒洒生红琼葩碎碎迷空寒夜漫漫漏永串销金鳯兽炉香霭春融
　　前调【闰月】　　　　　　　　　　孟　昉
　　七十二候环催葭灰玉琯重飞莫道光阴似水羲和迂辔金鞭嬾着龙媒
　　前调【又一体】　　　　　　　　　　乔　吉
　　一从鞍马西东几番衾枕朦胧薄幸虽来梦中争如无
　　梦那时眞个相逢
　　前调　　　　　　　　　　　　　无名氏
　　平沙细草斑斑曲溪流水潺潺塞上清秋早寒一声新鴈黄云红叶青山
　　前调　　　　　　　　　　　　　无名氏
　　西风塞上芦笳月明马上琵琶那抵昭君怨多李陵台下澹烟衰草黄沙
　　字字双
　　【一名宛转曲此七言四句俱用韵因句有叠字故名字字双】
　　字字双　　　　　　　　　【唐媛】王丽眞
　　牀头锦衾斑复斑架上朱衣殷复殷空庭明月闲复闲夜长路逺山复山
　　前调　　　　　　　　　　　　陈翼飞
　　长城饮马嘶复嘶古朩寒鸦栖复栖空牀独守啼复啼从军荡子西复西













　　御选歴代诗余巻一
　　钦定四库全书
　　御选歴代诗余巻二目録【起二十八字至三十四字】
</div>
    <div class="pagination">
<a href="御选历代诗余_page9.html">上一页</a><span>...</span><a href="御选历代诗余_page5.html">5</a><a href="御选历代诗余_page6.html">6</a><a href="御选历代诗余_page7.html">7</a><a href="御选历代诗余_page8.html">8</a><a href="御选历代诗余_page9.html">9</a><span class="current-page">10</span><a href="御选历代诗余_page11.html">11</a><a href="御选历代诗余_page12.html">12</a><a href="御选历代诗余_page13.html">13</a><a href="御选历代诗余_page14.html">14</a><a href="御选历代诗余_page15.html">15</a><span>...</span><a href="御选历代诗余_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
