<!DOCTYPE html>
<html>
<head>
    <meta charset="UTF-8">
    <title>唐宋诸贤绝妙词选 - 第 4 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐宋诸贤绝妙词选 - 第 4 页/共 21 页</h1>
    <div class="content">虞美人
春花秋叶何时了。往事知多少。小楼昨夜又东风。故国不堪回首月明中。
雕栏玉砌应犹在。只是朱颜改。问君还有几多愁。恰似一江春水向东流。
山花子
菡萏香销翠叶残。西风愁起绿波间。还与韶光共憔悴，不堪看。细雨梦回鸡塞远，小楼吹彻玉笙寒。多少泪珠何限恨，倚阑干。
山花子
手卷珠帘上玉钩。依前春恨琐重楼。风里落花谁是主，思悠悠。青鸟不传云外信，丁香空结雨中愁。回首绿波三峡暮，接天流。
乌夜啼
此词最凄惋，所谓亡国之音哀以思。
无言独上西楼。月如钩。寂寞梧桐深院，锁清秋。剪不断。理还乱。是离愁。别是一般滋味，在心头。
清平乐
别来春半。触目愁肠断。砌下落梅如雪乱。拂了一身还满。雁来音信无凭。路遥归梦难成。离恨恰如春草，更行更远还生。
浪淘沙
帘外雨潺潺。春意阑珊。罗衾不暖五更寒。梦里不知身是客，一饷贪欢。
独自莫凭栏。无限江山。别时容易见时难。流水落花归去也，天上人间。

冯延巳
南唐翰林学士。
谒金门
风乍起。吹皱一池春水。闲引鸳鸯香径里。手挼红杏蕊。斗鸭阑于遍倚。
碧玉搔头斜坠。终日望君君不至。举头闻鹊喜。
更漏子
夜初长，人近别。梦觉一窗残月。鹦鹉卧，蟪蛄鸣。西风寒未成。红蜡烛。弹棋局。床上画屏山绿。寨绣幌，倚瑶琴。前欢泪滴襟。

唐宋诸贤绝妙词选卷二
宋词

欧阳永叔
名修，号六一居士。
朝中措
送刘原父守杨州
平山栏槛倚晴空。楼阁有无中。手种堂前杨柳，别来几度春风。文章太守，挥毫万字，一饮千钟。行乐直须年少，尊前看取衰翁。
蝶恋花
春晚
庭院深深深几许。杨柳堆烟，帘幕无重数。玉勒雕鞍游冶处。楼高不见章台路。雨横风狂三月暮。门掩黄昏，无计留春住。泪眼问花花不语。乱红飞过秋千去。
蝶恋花
春情
海燕双飞归画栋①。帘幕无风，花影频移动。半醉腾腾春睡重。绿鬟堆枕香云拥。翠被双盘金缕凤。忆得前春，有个人人共。花里莺声时一弄。日斜惊起相思梦。
蝶恋花
初春
南雁依稀回侧阵。雪弄墙阴，遍觉兰芽嫩。中夜梦馀消酒困。炉香卷穗灯生晕。急景流年都一瞬。往事前欢，未免萦方寸。腊后花期知渐近。东风已作寒梅信。
蝶恋花
清明
六曲阑于偎碧树。杨柳风轻，展尽黄金缕。谁抱钿筝移玉柱。穿帘海燕双飞去。满眼游丝兼落絮。红杏开时，一霎清明雨。浓醉觉来驾乱语。惊残好梦无寻处。
浣溪沙
春思
叶底青青杏子垂。枝头薄薄柳绵飞。日高深院晚莺啼。堪恨风流成薄倖，断无消息道归期。托腮无语翠眉低。

浣溪沙
湖景
湖上朱桥响画轮。溶溶春水浸春云。碧琉璃滑净无尘。当路游丝萦醉客，隔花啼鸟唤行人。日斜归去奈何春。
浣溪沙
湖上
堤上游人逐画船。拍堤春水四垂天。绿杨楼外出秋千。白发戴花君莫笑，六么催拍盏频传。人生何处似尊前。
浣溪沙
春半
青杏园林煮酒香。佳人初试薄罗裳。柳丝摇曳燕飞忙。乍雨乍晴花自落，闲愁闲闷日偏长。为谁消瘦减容光。
采桑子
颖州西湖
群芳过后西湖好，狼藉残红。飞絮濛濛。垂柳阑干尽是风。笙歌散尽游人去，始觉春空。垂下帘栊。双燕归来细雨中。
采桑子
西湖
荷花开后西湖好，载酒来时。不用旌旗。前后红幢绿盖随。画船撑入花深处，香泛金卮。烟雨微微。一片笙歌醉里归。
踏莎行
相别
候馆梅残，溪桥柳细。草芳风暖摇征辔。离愁渐远渐无穷，迢迢不断如春水。寸寸柔肠，盈盈粉泪。楼高莫近危阑倚。平芜尽处是春山，行人更在春山外。句意最工。
生查子
别恨
含羞整翠鬟，得意频相顾。雁柱十三弦，一一春莺语。娇云容易飞，梦断知何处。深院锁黄昏，阵阵芭蕉雨。
阮郎归
踏青
南园春半踏青时。风和闻马嘶。青梅如豆柳如眉。日长胡蝶飞。花露重，草烟低。人家帘幕垂。秋千慵困解罗衣。画梁双燕栖。
诉衷情
眉意
清晨帘幕卷轻霜。呵手试梅妆。都缘自有离恨，故画作、远山长。思往事，惜流芳。易成伤。拟歌先咽，欲笑还颦，最断人肠。
木兰花
西湖
西湖南北烟波阔。风里丝重声韵咽②。舞馀罗带绿双垂，酒入香腮红一抹。杯深不觉琉璃滑。贪看六么花十八。明朝车马各西东，惆怅画楼风与月。
玉楼春
别恨
春山敛黛低歌扇。暂解吴钩登祖宴。画楼钟动已魂消，何况马嘶芳草岸。
青门柳色随人远。望欲断时肠已断。洛城春色待君来，莫待落花飞似霰。
渔家傲
小春
十月小春梅蕊绽。红炉暖阁新妆遍。锦帐美人贪睡暖。羞起懒。玉壶一夜冰澌满。楼上四垂帘不卷。天寒山色偏宜远。风急雁行吹字断。红日晚。江天雪意云撩乱。

苏子瞻
名轼，号东坡居士，晁无咎云东坡词横放杰出，自是曲子中缚不住者。
念奴娇
赤壁怀古
大江东去，浪淘尽、千古风流人物。故垒西边人道是、三国周郎赤壁。乱石穿空，惊涛拍岸，卷起千堆雪。江山如画，一时多少豪杰。遥想公瑾当年，小乔初嫁了，雄姿英发。羽扇纶中谈笑间、狂虏灰飞烟灭。故国神游，多情应笑我，早生华发。人生如梦，一樽还酹江月。
蝶恋花
中春
花褪残红青杏小。燕子飞时，绿水人家绕。枝上柳绵吹又少。天涯何处无芳草。墙里秋千墙外道。墙外行人，墙里佳人笑。笑渐不闻声渐杳。多情却被无情恼。
洞仙歌
公自序云：“仆七岁时，见眉州老尼姓朱忘其名，年九十徐，自言尝随其师入蜀主孟昶官中，一日大热，主与花蕊夫人，夜起避暑摩诃池上，作一词，朱具能记之。今四十年，朱已死久矣，人无知此词者，独记其首两句，暇日寻昧，岂《洞仙歌》令乎？乃为足之云。”
冰肌玉骨，自清凉无汗。水殿风来暗香满。绣帘开、一点明月窥人，人未寝，欹枕钗横鬓乱。起来携素手，庭户无声，时见疏星度河汉。试问夜如何，夜已三更，金波淡、玉绳低转。但屈指、西风几时来，又不道流年，暗中偷换。
渔家傲
金陵赏心亭，送王胜之龙图，王守金陵，视事一日，而移南郡。千古龙蟠并虎踞。从公一吊兴亡处。渺渺斜风吹细雨。芳草渡。江南父老留公住。公驾飞车凌彩雾。红鸾骖乘青鸾驭。却讶此洲名白鹭。非吾侣。翩然欲下还飞去。
贺新郎
</div>
    <div class="pagination">
<a href="唐宋诸贤绝妙词选_page3.html">上一页</a><a href="唐宋诸贤绝妙词选.html">1</a><a href="唐宋诸贤绝妙词选_page2.html">2</a><a href="唐宋诸贤绝妙词选_page3.html">3</a><span class="current-page">4</span><a href="唐宋诸贤绝妙词选_page5.html">5</a><a href="唐宋诸贤绝妙词选_page6.html">6</a><a href="唐宋诸贤绝妙词选_page7.html">7</a><a href="唐宋诸贤绝妙词选_page8.html">8</a><a href="唐宋诸贤绝妙词选_page9.html">9</a><span>...</span><a href="唐宋诸贤绝妙词选_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
