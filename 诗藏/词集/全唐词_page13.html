<!DOCTYPE html>
<html>
<head>
    <meta charset="UTF-8">
    <title>全唐词 - 第 13 页/共 97 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐词 - 第 13 页/共 97 页</h1>
    <div class="content">    ●难忘曲

    夹道开洞门，弱杨低画戟。帘影竹华起，箫声吹日色。蜂语绕妆镜，画蛾学春碧。乳系丁香梢，满栏花向夕。

    刘采春

    ●罗■曲

    不喜秦淮水，生憎江上船。载儿夫婿去，经几又经年。

    ●二

    借问东园柳，枯来得几年？自无枝叶分，莫怨太阳偏。

    ●三

    莫作商人妇，金钗当卜钱。朝朝江口望，错认几人船。

    ●四

    那年离别日，只道住桐庐。桐庐人不见，今得广州书。

    ●五

    昨日胜今日，今年老去年。黄河清有日，白发黑无缘。

    ●六

    昨日北风寒，牵船浦裹安。潮来打缆断，摇橹始知难。

    ●七

    间向江头采白苹，常随女伴赛江神。众中不敢分明语，暗掷金钱卜远人。

    裴夷直

    ●杨柳枝

    已作绿丝笼晓日，又成飞絮扑晴波。隋家不合栽杨柳，长遣行人春恨多。

    李绅李绅

    ●一七令（赋月）

    月。光辉，皎洁。耀乾坤，静空阔。圆满中秋，玩争诗哲。玉兔谪难穿，桂枝人共折。万象照乃无私，琼室岂遮君谒。抱琴对弹别鹤声，不得知音声不切。

    ●忆汉月

    花开花落无时节，春去春来有底凭。燕子不藏雷不蛰，烛烟昏雾暗腾腾。

    符载

    ●甘州歌

    月裹嫦娥不画眉，只将云雾作罗衣。不知梦逐青鸾去，犹把花枝盖面妇。

    苏郁

    ●步虚词

    十二楼藏玉堞中，凤凰双宿碧梧桐。流霞浅酌留君醉，今夜吹箫第几重。

    李德裕

    ●步虚词

    仙家女侍董双成，桂殿夜寒吹玉笙。曲终却从仙宫去，万户千门空月明。

    ●二

    河汉女主能链颜，云■往往到人间。九霄有路去无迹，袅袅天风吹佩环。


    杜牧

    ●八六子

    洞房深，画屏灯照，山色凝翠沈沈。听夜雨冷滴色蕉，惊断红窗好梦，龙烟细飘绣衾。辞恩久归长信，凤帐萧疏，椒殿间局。辇路苔侵。绣帘垂，迟迟漏传丹禁。舜华偷悴，翠鬟羞整，愁坐望处，金舆渐远，何时采仗重临？正消魂，梧桐又移翠阴。

    ●江南春

    千里莺啼绿映红，水村山郭酒旗风。南朝四百八十寺，多少楼台烟雨中。

    杜秋娘

    ●金缕曲

    劝君莫惜金缕衣，劝君须惜少年时。有花堪折君须折，莫待花残空折枝。

    薛逢

    ●河满子

    系马宫槐老，持杯店菊黄。故交今不见，流恨满川光。

    何希尧

    ●柳枝词

    大堤杨柳雨沈沈，万缕千条惹恨深。飞絮满天人去远，东风无力系春心。
</div>
    <div class="pagination">
<a href="全唐词_page12.html">上一页</a><span>...</span><a href="全唐词_page8.html">8</a><a href="全唐词_page9.html">9</a><a href="全唐词_page10.html">10</a><a href="全唐词_page11.html">11</a><a href="全唐词_page12.html">12</a><span class="current-page">13</span><a href="全唐词_page14.html">14</a><a href="全唐词_page15.html">15</a><a href="全唐词_page16.html">16</a><a href="全唐词_page17.html">17</a><a href="全唐词_page18.html">18</a><span>...</span><a href="全唐词_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
