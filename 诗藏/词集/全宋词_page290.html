<!DOCTYPE html>
<html>
<head>
    <meta charset="UTF-8">
    <title>全宋词 - 第 290 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 290 页/共 621 页</h1>
    <div class="content">水调歌头（和王正之右司吴江观雪见寄）
造物故豪纵，千里玉鸾飞。等闲更把，万斛琼粉盖颇黎。好卷垂虹千丈，只放冰壶一色，云海路应迷。老子旧游处，回首梦耶非。 
谪仙人，鸥鸟伴，两忘机。掀髯把酒一笑，诗在片帆西。寄语烟波旧侣，闻道莼鲈正美，休制芰荷衣。上界足官府，汗漫与君期。 
水调歌头（舟次扬州和人韵）
落日塞尘起，胡骑猎清秋。汉家组练十万，列监耸高楼。谁道投鞭飞渡，忆昔鸣髇血污，风雨佛狸愁。季子正年少，匹马黑貂裘。 
今老矣，搔白首，过扬州。倦游欲去江上，手种橘千头。二客东南名胜，万卷诗书事业，尝试与君谋。莫射南山虎，直觅富民侯。 
水调歌头（和郑舜举蔗庵韵）
万事到白发，日月几西东。羊肠九折歧路，老我惯经从。竹树前溪风月，鸡酒东家父老，一笑偶相逢。此乐竟谁觉，天外有冥鸿。 
味平生，公与我，定无同。玉堂金马，自有佳处著诗翁。好锁云烟窗户，怕入丹青图画，飞去了无踪。此语更痴绝，真有虎头风。 
水调歌头（寿韩南涧七十）
上古八千岁，才是一春秋。不应此日，刚把七十寿君侯。看取垂天云翼，九万里风在下，与造物同游。君欲计岁月，当试问庄周。 
醉淋浪，歌窈窕，舞温柔。从今杖屦南涧，白日为君留。闻道钧天帝所，频上玉卮春酒，冠佩拥龙楼。快上星辰去，名姓动金瓯。 
贺新郎（赋水仙）
云卧衣裳冷。看萧然、风前月下，水边幽影。罗袜尘生凌波去，汤沐烟江万顷。爱一点、娇黄成晕。不记相逢曾解佩，甚多情、为我香成阵。待和泪，收残粉。 
灵均千古怀沙恨。□当时、匆匆忘把，此仙题品。烟雨凄迷僝僽损，翠袂摇摇谁整。谩写入、瑶琴幽愤。弦断招魂无人赋，但金杯的皪银台润。愁殢酒，又独醒。 
念奴娇（和南涧载酒见过雪楼观雪）
兔园旧赏，怅遗踪、飞鸟千山都绝。缟带银杯江上路，惟有南枝香别。万事新奇，青山一夜，对我头先白。倚岩千树，玉龙飞上琼阙。 
莫惜雾鬓风鬟，试教骑鹤，去约尊前月。自与诗翁磨冻砚，看扫幽兰新阕。便拟□□人间挥汗，留取层冰洁。此君何事，晚来还易腰折。 
念奴娇（赋白牡丹和范廓之韵）
对花何似，似吴宫初教，翠围红阵。欲笑还愁羞不语，惟有倾城娇韵。翠盖风流，牙签名字，旧赏那堪省。天香染露，晓来衣润谁整。 
最爱弄玉团酥，就中一朵，曾入扬州咏。华屋金盘人未醒，燕子飞来春尽。最忆当年，沈香亭北，无限春风恨。醉中休问，夜深花睡香冷。 
念奴娇（登建康赏心亭呈史致道留守）
我来吊古，上危楼、赢得闲愁千斛。虎踞龙蟠何处是，只有兴亡满目。柳外斜阳，水边归鸟，陇上吹乔木。片帆西去，一声谁喷霜竹。 
却忆安石风流，东山岁晚，泪落哀筝曲。儿辈功名都付与，长日惟消棋局。宝镜难寻，碧云将暮，谁劝杯中绿。江头风怒，朝来波浪翻屋。 
念奴娇（书东流村壁）
野棠花落，又匆匆、过了清明时节。刬地东风欺客梦，一夜云屏寒怯。曲岸持觞，垂杨系马，此地曾轻别。楼空人去，旧游飞燕能说。 
闻道绮陌东头，行人长见，帘底纤纤月。旧恨春江流未断，新恨云山千叠。料得明朝，尊前重见，镜里花难折。也应惊问，近来多少华发。 
念奴娇（西湖和人韵）
晚风吹雨，战新荷、声乱明珠苍璧。谁把香奁收宝镜，云锦红涵湖碧。飞鸟翻空，游鱼吹浪，惯趁笙歌席。坐中豪气，看公一饮千石。 
遥想处士风流，鹤随人去，老作飞仙伯。茅舍疏篱今在否，松竹已非畴昔。欲说当年，望湖楼下，水与云宽窄。醉中休问，断肠桃叶消息。 
念奴娇（赋雨岩）
近来何处有吾愁，何处还知吾乐。一点凄凉千古意，独倚西风寥郭。并竹寻泉，和云种树，唤做真闲客，此心闲处，不应长藉邱壑。 
休说往事皆非，而今云是，且把清尊酌。醉里不知谁是我，非月非云非鹤。露冷风高，松梢桂子，醉了还醒却。北窗高卧，莫教啼鸟惊著。 
新荷叶（和赵德庄韵）
人已归来，杜鹃欲劝谁归。绿树如云，等闲借与莺飞。兔葵燕麦，问刘郎、几度沾衣。翠屏幽梦，觉来水绕山围。 
有酒重携。小园随意芳菲。往日繁华，而今物是人非。春风半面，记当年、初识崔徽。南云雁少，锦书无个因依。 
新荷叶（再和前韵）
春色如愁，行云带雨才归。春意长闲，游丝尽日低飞。闲愁几许，更晚风、特地吹衣。小窗人静，棋声似解重围。 
光景难携。任他鶗鴂XX芳菲。细数从前，不应诗酒皆非。知音弦断，笑渊明、空抚余徽。停杯对影，待邀明月相依。 
最高楼（醉中有四时歌者，为赋）
长安道，投老倦游归。七十古来稀。藕花雨湿前湖夜，桂枝风淡小山时。怎消除，须殢酒，更吟诗。 
也莫向、竹边孤负雪。也莫向、柳边孤负月。闲过了，总成痴。种花事业无人问，对花情味只天知。笑山中，云出早，鸟归迟。 
最高楼（和杨民瞻席上用前韵赋牡丹）
西园买，谁载万金归。多病胜游稀。风斜画烛天香夜，凉生翠盖酒酣时。待重寻，居士谱，谪仙诗。 
看黄底、御袍元自贵。看红底、状元新得意。如斗大，只花痴。汉妃翠被娇无奈，吴娃粉阵恨谁知。但纷纷，蜂蝶乱，送春迟。 
洞仙歌（为叶丞相作）
江头父老，说新来朝野。都道今年太平也。见朱颜绿鬓，玉带金鱼，相公是，旧日中朝司马。 
遥知宣劝处，东阁华灯，别赐仙韶接元夜。问天上、几多春，只似人间，但长见、精神如画。好都取、山河献君王，看父子貂蝉，玉京迎驾。 
洞仙歌（访泉於期师，得周氏泉，为赋）
飞流万壑，共千岩争秀。孤负平生弄泉手。叹轻衫短帽，几许红尘，还自喜，濯发沧浪依旧。 
人生行乐耳，身后虚名，何似生前一杯酒。便此地、结吾庐，待学渊明，更手种、门前五柳。且归去、父老约重来，问如此青山，定重来否。 
八声甘州（寿建康帅胡长文给事。时方阅拆红梅之舞，且有锡带之宠）
把江山好处付公来，金陵帝王州。想今年燕子，依然认得，王谢风流。只用平时尊俎，弹压万貔貅。依旧钧天梦，玉殿东头。 
看取黄金横带，是明年准拟，丞相封侯。有红梅新唱，香阵卷温柔。且华堂、通宵一醉，待从今、更数八千秋。公知否，邦人香火，夜半才收。 
声声慢（赋红木犀?余儿时尝入京师禁中凝碧池，因书当时所见）
开元盛日，天上栽花，月殿桂影重重。十里芬芳，一枝金粟玲珑。管弦凝碧池上，记当时、风月愁侬。翠华远，但江南草木，烟锁深宫。 
只为天姿冷淡，被西风酝酿，彻骨香浓。枉学丹蕉，叶展偷染妖红。道人取次装束，是自家、香底家风。又怕是，为凄凉、长在醉中。 
江神子（和人韵）
梅梅柳柳斗纤秾。乱山中。为谁容。试著春衫，依旧怯东风。何处踏青人未去，呼女伴，认骄骢。 
儿家门户几重重。记相逢。画桥东。明日重来，风雨暗残红。可惜行云春不管，裙带褪，鬓云松。 
江神子（和陈仁和韵）
玉箫声远忆骖鸾。几悲欢。带罗宽。且对花前，痛饮莫留残。归去小窗明月在，云一缕，玉千竿。 
吴霜应点鬓云斑。绮窗闲。梦连环。说与东风，归意有无间。芳草姑苏台下路，和泪看，小屏山。 
江神子（博山道中书王氏壁）
一川松竹任横斜。有人家。被云遮。雪后疏梅，时见两三花。比□桃源溪上路，风景好，不争多。 
旗亭有酒径须赊。晚寒些。怎禁他。醉里匆匆，归骑自随车。白发苍颜吾老矣，只此地，是生涯。 
江神子（和人韵）
剩云残日弄阴晴。晚山明。小溪横。枝上绵蛮，休作断肠声。但是青山山下路，春到处，总堪行。 
当年彩笔赋芜城。忆平生。若为情。试取灵槎，归路问君平。花底夜深寒色重，须拚却，玉山倾。 
六么令（用陆氏事，送玉山令陆德隆侍亲东归吴中）
酒群花队，攀得短辕折。谁怜故山归梦，千里莼羹滑。便整松江一棹，点检能言鸭。故人欢接。醉怀双橘，堕地金圆醒时觉。 
长喜刘郎马上，肯听诗书说。谁对叔子风流，直把曹刘压。更看君侯事业，不负平生学。离觞愁怯。送君归后，细写茶经煮香雪。 
六么令（再用前韵）
倒冠一笑，华发玉簪折。阳关自来凄断，却怪歌声滑。放浪儿童归舍，莫恼比邻鸭。水连山接。看君归兴，如醉中醒、梦中觉。 
江上吴侬问我，一一烦君说。坐客尊酒频空，剩欠真珠压。手把鱼竿未稳，长向沧浪学。问愁谁怯。可堪杨柳，先作东风满城雪。 
满庭芳（和洪丞相景伯韵呈景卢内翰）
急管哀弦，长歌慢舞，连娟十样宫眉，不堪红紫，风雨晓来稀。惟有杨花飞絮，依旧是、萍满芳池。酴醿在，青虬快剪，插遍古铜彝。 
谁将春色去，鸾胶难觅，弦断朱丝。恨牡丹多病，也费医治。梦里寻春不见，空肠断、怎得春知。休惆怅，一觞一咏，须刻右军碑。 
满庭芳（游豫章东湖再用韵）
柳外寻春，花边得句，怪公喜气轩眉。《阳春》《白雪》，清唱古今稀。曾是金銮旧客，记凤凰、独绕天池。挥毫罢，天颜有喜，催赐上方彝。|<公在词掖，尝拜尚主宝鼎之赐。>| 
只今江海上，钧天梦觉，清泪如丝。算除非，痛把酒疗花治。明日五湖佳兴，扁舟去、一笑谁知。溪堂好，且拚一醉，倚杖读韩碑。|<堂记，公所制。>| 
鹧鸪天（鹅湖寺道中）
一榻清风殿影凉。涓涓流水响回廊。千章云木钩辀叫，十里溪风罢稏香。 
冲急雨，趁斜阳。山园细路转微茫。倦途却被行人笑，只为林泉有底忙。 
鹧鸪天（代人赋）
晚日寒鸦一片愁。柳塘新绿却温柔。若教眼底无离恨，不信人间有白头。 
肠已断，泪难收。相思重上小红楼。情知已被山遮断，频倚阑干不自由。 
鹧鸪天（鹅湖归病起作）
翠竹千寻上薜萝。东湖经雨又增波。只因买得青山好，却恨归来白发多。 
明画烛，洗金荷。主人起舞客齐歌。醉中只恨欢娱少，明日醒时奈病何。 
鹧鸪天（送人）
唱彻阳关泪未干。功名余事且加餐。浮天水送无穷树，带雨云埋一半山。 
今古恨，几千般。只应离合是悲欢。江头未是风波恶，别有人间行路难。 
鹧鸪天（代人赋）
扑面征尘去路遥。香篝渐觉水沈销。山无重数周遭碧，花不知名分外娇。 
人历历，马萧萧。旌旗又过小红桥。愁边剩有相思句，摇断吟鞭碧玉梢。 
鹧鸪天（鹅湖归病起作）
枕簟溪堂冷欲秋。断云依水晚来收。红莲相倚浑如醉，白鸟无言定自愁。 
书咄咄，且休休。一丘一壑也风流。不知筋力衰多少，但觉新来懒上楼。 
丑奴儿（博山道中效李易安体）
</div>
    <div class="pagination">
<a href="全宋词_page289.html">上一页</a><span>...</span><a href="全宋词_page285.html">285</a><a href="全宋词_page286.html">286</a><a href="全宋词_page287.html">287</a><a href="全宋词_page288.html">288</a><a href="全宋词_page289.html">289</a><span class="current-page">290</span><a href="全宋词_page291.html">291</a><a href="全宋词_page292.html">292</a><a href="全宋词_page293.html">293</a><a href="全宋词_page294.html">294</a><a href="全宋词_page295.html">295</a><span>...</span><a href="全宋词_page291.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
