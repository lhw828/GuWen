<!DOCTYPE html>
<html>
<head>
    <meta charset="UTF-8">
    <title>花草稡编 - 第 74 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>花草稡编 - 第 74 页/共 82 页</h1>
    <div class="content">　　蜕痕初染仙茎露新声又移凉影佩玉流空绡衣剪雾防度槐昏栁暝幽窓睡醒奈欲断还连不堪重聴怨结齐姬故宫烟树翠隂冷　当时旧情在否晚妆清镜里犹记娇鬓乱咽频惊余悲渐杳摇曵风枝未定秋期话尽又抱叶凄凄暮寒山静付与孤蛩苦吟清夜永
　　南浦【旅况】　　　　　　　　　　鲁逸仲
　　风悲画角聴单于三弄落谯门投宿骎骎征骑飞雪满孤村酒市渐阑灯火正敲窓乱叶舞纷纷送数声惊鴈下离烟水嘹唳度寒云　好在半胧溪月到如今无处不销魂故国梅花归梦愁损緑罗裙为问暗香闲艶也相思万防付啼痕翠屏应是两眉余恨倚黄昏










　　花草稡编巻二十一
　　钦定四库全书
　　花草稡编巻二十二
　　明　陈耀文　辑
　　长调
　　瑞鹤仙【上元】　　　　　　　　　康伯可
　　瑞烟浮禁苑正绛阙春回新正方半冰轮桂华满溢花衢歌市芙容开遍龙楼两观见银烛星毬有烂卷珠帘尽日笙歌盛集寳钗金钏　堪羡绮罗丛里兰麝香中正宜游翫风柔夜暖花影乱笑声喧閙蛾儿满路成团打块簇着冠儿鬬转喜皇都旧日风光太平再见
　　二
　　薄寒罗防怯教小玉添香被翻宫襭兰缸半明灭听几声归鴈一帘防月情波恨叶索新词犹自怨别夣回时雪暖酥凝掠鬓寳鸳钗折　凄切纹窓描绣旧谱寻棊便成虚设同心对结重来是甚时节怅姑苏台上征帆何许隠隠遥山万叠防红绡独立无言偷弹泪血
　　春游　　　　　　　　　　周美成
　　悄郊原带郭行路永客去车尘漠漠斜阳映山落敛余红犹恋孤城栏角凌波歩弱过短亭何用素约有流莺劝我重解绣鞍缓引春酌　不记归时早暮上马谁扶醒眠朱阁惊飚动幕扶残醉绕红药叹西园已是花深无地东风何事又恶任流光过却犹喜洞天自乐【玉照新志云美成以待制提举南京鸿庆宫自杭徙居睦州夣中作此一阕既觉犹能全记了不详其所谓也未几清溪贼方腊起方还杭州旧居而道路兵戈已满始入钱塘门但见杭人苍黄奔避视落日半在鼓角楼檐门即词中所谓斜阳映山落敛余霞犹恋孤城栏角者应矣当是时承平日乆而狂宼啸聚直声言遂据二浙美成之旧居既不可往是日无处得食饥甚忽于稠人中有呼待制何往者视之乡人侍儿也邀入酒家美成惊遽间连饮数杯散去乃词中所谓凌波云云春酌之句验矣饮罢觉防醉惶惑径去城北江涨桥诸寺士女巳盈满独一小寺经阁偶无人遂宿其上即词中所谓上马谁扶醒眠朱阁是应矣既而奔避絶江居扬州传闻方贼已尽据二浙渉江之淮泗因自计鸿庆宫有斋防可居乃携家往焉则词中所谓念西园巳是花深无地东风又恶之语应矣至鸿庆未几以疾卒则任流光过了归来洞天自乐又应于身后矣美成平生好作乐府将死之际梦中得句而字字俱验卒章又验于身后岂偶然哉】
　　送张丞罢官归柯山　　　　侯彦周
　　楚山无际碧湛一溪晴绿四郊寒色霜华弄初日看玉明遥草金铺平碛天涯倦翼更何堪临岐送客念飞蓬断梗无踪把酒后期难覔　愁寂梅花憔悴茅舍萧踈倍添凄恻维舟岸侧留君饮醉休惜想柯山春晩还家应对菊老松坚旧宅叹宦游索寞情懐甚时去得
　　春情　　　　　　　　　　陆子逸
　　脸霞红印枕睡觉来冠儿还是不整屏间麝煤冷但眉山压翠泪珠弹粉堂深昼永燕交飞风帘露井恨无人与説相思近日带围寛尽　重省残灯朱幌淡月纱窓那时风景阳台路逺云雨夣便无凖待归来先指花梢教看却把心期细问问因循过了青春怎生意穏
　　前调　　　　　　　　　　　赵徳庄
　　揽垂杨细折有别情遗爱与君都説文茵带雕轭是行春来处去年阡陌柔桑半叶转光风轻飏秀麦正人家共约耕相借牛社相留客　清絶溪山犹记脱防吟风倚楼招月东君何事将春至放春歇道从今江上一花一栁皆想油幢瑞节纵离愁瘦减腰围带金正晔
　　秋思　　　　　　　　　　呉子和
　　风传秋信至颤叶叶庭梧飘零堦砌年华迅流水况荣枯翻手存亡弹指谁编故纸论古往英雄鬭智在当时唤做功名到此尽成闲气　何谓生为行客死乃归人世同驿邸十歩九计空劳攘谩儿戏忍都将有限光隂萦绊趁逐无穷天地我直须跳出樊笼做个俏底
　　前调　　　　　　　　　　　史达祖
　　杏烟娇湿髩过杜若汀洲楚衣香润囬头翠楼近指鸳鸯沙上暗藏春恨归鞭隠隠便不念芳盟未穏自箫声吹落云东再数故园花信　谁问聴歌窓罅倚月钩栏旧家轻俊芳心一寸相思后总灰尽柰春风多事吹花揺栁也把幽情唤醒对南溪桃蕚翻红又成痩损
　　赋红梅
　　馆娃春睡起为发妆酒暖脸霞轻腻冰霜一生里厌从来冷澹粉腮重洗胭脂暗试便无限芳秾气味向黄昬竹外寒深醉里为谁偷倚　娇媚春风模様霜月心肠痩来肌体孤香细细吹夣到杏花底被髙楼横管一声惊断却对南枝洒泪谩相思桃叶桃根旧家姊妹
　　梅　　　　　　　　　　　辛幼安
　　鴈霜寒透幙正防月云轻嫩冰犹薄溪奁照梳掠想含香弄粉艶妆难学玉肌瘦弱更重重龙绡衬着倚东风一笑嫣然转盻万花羞落　寂寞家山何在雪后园林水边楼阁瑶池旧约隣翁更仗谁托粉蝶儿只寻桃覔柳开遍南枝未觉但伤心冷落黄昬数声畵角
　　离筵代意　　　　　　　　洪叔璵
　　聴梅花吹动凉夜何其明星有烂相看泪如霰问而今去也何时防面匆匆聚散恐便作秋鸿社燕最伤情夜来枕上断云零雨何限　因念人生万事回首悲凉都成夣幻芳心缱绻空惆怅巫阳馆况船头一转三千余里隠隠髙城不见恨无情春水连天片帆似箭
　　龙吟曲【问梅刘寺】　　　　　　　　史邦卿
　　夜寒幽夣飞来小梅影下东风晓蝶魂未冷吾身良是悠然一笑竹杖敲苔布鞋踏冻嵗常先到傍苍林却恨储风养月须我辈新诗吊　永以南枝为好怕从今逢花渐老愁消秀句寒回斗酒春心多少之子迯空伊人遯世又还惊觉但归来对月髙情耿耿寄白雪杪
　　雪
　　夣囬虚白初生便疑冷月通窓户不知夜乆都无人见玉妃起舞银界囬天琼田易地晃然非故想儿童徤意生愁霁色情频在窥檐处　一片樵林钓浦是天教王维畵取未知授简先将髙兴收归妙句江路梅愁防陵人老又骑驴去过章台不记春风乍见倚帘吹絮
　　一捻红　　　　　　　　　　紫姑【夷坚支志】
　　覩娇红细捻是西子当日留心千叶西都竞栽接赏园林台榭何妨日渉轻罗慢褶费多少阳和调爕向晓来露浥芳苞一防醉红潮颊　双靥姚黄国艶魏紫天香倚风羞怯云鬟试揷引动狂蜂浪蝶况东君开宴赏心乐事莫惜献酬频叠看相将红药翻阶尚余侍妾【沈延年邀致者】
　　安公子　　　　　　　　　　陆务观
　　风雨初经社子防声里春光谢最是无情零落尽蔷薇一架况我今年憔悴幽窻下人尽怪诗酒消声价向药炉经巻忘却莺牕柳榭　万事收心也粉痕犹在香罗帕恨月愁花争信道如今都罢空忆前身便面章台马因自来禁得心肠怕纵遇歌逢舞但説京都旧话
　　旅情　　　　　　　　　　栁耆卿
　　逺岸收残雨雨残稍觉江天暮拾翠汀洲人寂静立双双鸥鹭望几防渔灯隠映蒹葭浦停畵桡两两舟人语道去程今夜遥指前村烟树　游宦成羁旅短樯吟倚闲凝竚万水千山迷逺近想乡闗何处自别处风亭月榭辜欢聚刚断肠惹得离情苦聴杜鹃声声劝人不如归去
　　花发状元红慢　　　　　　　刘伯夀【几】
　　三春向暮万卉成隂有嘉艳方折娇姿嫩质冠羣品共赏倾城倾国上苑晴昼暄千素万红犹竒特绮筵开防咏歌才子压倒元白　别有芳幽苞小歩帐华丝绮轩油壁与紫鸳鸯素蛱蝶自清旦往往连夕巧莺喧脆管娇燕语雕梁留客武陵人念夣役意浓堪遣情溺【右刘几在神宗时与范蜀公重定大乐洛阳花品曰状元红为一时之冠乐工花日新能为新声汴妓郜懿以色着秘监致仕刘伯夀尤精音律熙宁中几携花日新就郜懿懽咏仍撰此曲填词以赠之人有谓为髙达者郜懿第六即蔡奴之母也李定之父与郜六游生定而郜六死定不之知也及王荆公为宰相擢用李定言官交攻以为母死不持服为此蔡奴亦以色着云】
　　霓裳中序第一　　　　　　　詹可大
　　一规古蟾魄瞥过宣和几春色知那个栁松花怯曾磋玉团香涂云抹月龙章鳯刻是如何儿女消得便孤了翠鸾何限人更在天北　磨灭古今离别幸相从蓟门仙客萧然林下秋叶对云淡星踈眉青影白佳人已倾国赢得痴铜旧画兴亡事道人知否见了也华发【至元间监醮长春宫偶见羽士丈室古镜状似秋叶背有金刻宣和御寳四字有感因赋】
　　应法孙
　　愁云翠万叠露栁残蝉空抱叶帘卷流苏寳结乍庭戸嫩凉防干防月玉纎胜雪委素纨尘鎻香箧思前事莺期燕约寂寞向谁説　悲切漏籖声咽渐寒灺兰缸未灭良宵长是间别恨酒凝红绡粉涴瑶玦镜盟鸾影缺吹怨笛西风数阕无言乆和衣成夣睡损缕金蝶
　　喜迁莺　　　　　　　　　　蔡子正【墨客挥犀】
　　霜天秋晓正紫塞故垒黄云衰草汉马嘶风边鸿呌月陇上铁衣寒早劒歌骑曲悲壮尽道君恩须报塞垣乐尽櫜鞬锦领山西年少　谈笑刀斗静烽火一把时报平安耗圣主忧边威懐遐逺强敌尚寛天讨嵗华向晩愁思谁念玉闗人老太平也且欢娯莫惜金尊频倒【元丰间挺自西掖出镇平阳府经数载意欲归作此词词播中都遂彻圣聴上因语吕丞相曰蔡挺欲归遂以西掖召还】
　　丞相生日　　　　　　　　康伯可
　　腊残春早正帘幕防寒楼台清晓寳运当千佳辰余五嵩岳诞生元老帝遣阜安宗社人仰雍容廊庙尽总道是文章孔孟勲庸周召　师表方眷遇鱼水君臣须信从来少玉带金鱼朱顔緑鬓占断世间荣耀篆刻鼎彛将遍整顿乾坤都了愿嵗嵗见柳梢青浅梅英红小
　　秋夜闻鴈
　　秋寒初劲看云路鴈来碧天如镜湘浦烟深衡阳沙逺风外几行斜阵囬首塞门何处故国闗河重省汉使老认上林欲下裴囬清影　江南烟水暝声过小楼烛暗金猊冷送目鸣琴裁诗挑锦此恨此情无尽夣想洞庭飞下散入云涛千顷过尽也柰杜陵人逺玉闗无信
　　立春　　　　　　　　　呉浩然
　　谯楼残月聴畵角晓寒梅花吹彻瑞日祥云风和解冻青帝乍临东阙暖向土牛箫鼓天路珠帘髙揭最好是戴防幡春胜钗头双结　竒絶开宴处珠履玳簪爼豆争罗列舞防翩翩歌喉缥压倒柳腰莺舌劝我应时纳祐还把金炉香爇愿嵗嵗把一巵春酒长陪佳节
　　閠元宵　　　　　　　　　呉子和
　　银蟾光彩喜稔嵗闰正元宵还再乐事难并佳时罕遇依旧试灯何碍花市又移星汉莲炬重芳人海尽勾引徧嬉游寳马香车喧隘　情快天意教人月更圆偿足风流债媚栁烟浓夭桃红小景物逈然堪爱巷陌笑声不断襟防余香仍在待归也便相期明日踏青挑菜
　　端午
　　梅霖初歇正綘色海榴争开佳节角黍包金香蒲切玉是处玳筵罗列鬬巧尽输年少玉腕彩丝双结舣彩舫见龙舟两两波心齐发　竒絶难畵处激起浪花翻作湖间雪畵鼓轰雷红旗掣电夺罢锦标方彻望中水天日暮犹自珠帘髙揭棹归晚载荷香十里一钩新月
　　春宴　　　　　　　　　　赵文鼎
　　韶华骀荡看花工尽力安排春仗薄雾霏烟软风轻日物态与人交畅鸟声弄巧千调楼影垂空十丈乱花栁粲寳钿缨络防丝帷帐　佳赏辉艶冶笑语盈盈花面交相向歌运长缫酒凝深碧和气盎然席上好春易苦风雨人意难逢舒放但拍掌醉陶然一笑忘形天壤
　　春感　　　　　　　　　　易彦祥
　　帝城春昼见杏脸桃腮胭脂防透一霎儿晴一霎儿雨正是催花时淡烟细栁如畵雅称踏青携手怎知道那人人独倚防干消痩　别后音信断应是泪珠滴遍香罗袖记得年时胆瓶儿畔曾把牡丹同嗅故乡水遥山逺怎得新欢如旧强消遣把闲愁推入花前杯酒
　　秋懐　　　　　　　　　　髙賔王
　　凉云归去再约着晩来西楼风雨水静帘隂鸥闲菰影秋到露汀烟浦试省唤囬幽恨尽是愁边新句倦登眺动悲凉还在残蝉吟处　凄楚空见説香鎻雾扄心似秋莲苦寳瑟弹冰玉台窥月浅黛可怜偷聚几时翠沟题叶无复綉帘吹絮鬓华晩念庾郎情在风流谁与
　　黄钟元宵曲　　　　　　　史达祖
　　月波凝滴望玉壶天近了无尘隔翠眼圏花冰丝织练黄道寳光相直自怜诗酒瘦难应接许多春色最无赖是随香趁烛曾伴狂客　踪迹谩记忆老了杜郎忍聴东风笛柳院灯踈梅防雪在谁与细倾春碧旧情拘未定犹自学当年游歴怕万一悮玉人夜寒窓帘隙
　　送韩夷邪骠骑下淮　　　　金主亮【桯史】
　　旌麾初举正駃騠力徤嘶风江渚射虎将军落雕都尉绣帽锦袍翘楚怒磔防髯争奋卷地一声鼙鼓笑谈顷指长江齐楚六师飞渡　此去无自堕金印如斗独在功名取断鎻机谋垂鞭方略人事本无今古试展卧龙韬韫果见成功旦莫问江左想云霓望切黄迎路
　　别内【侧室】　　　　　　　　王正之【归潜志】
　　玉楼欢宴记遗簪绮席题诗罗扇月枕双欹云窓同夣相伴小花深院旧欢顿成陈迹翻作一畨新怨素秋晚聴阳闗三叠一樽相饯　留恋情缱绻红泪洗妆雨湿梨花面月底闗河马头星月西去一程程逺但愿此情如旧天也不违人愿再相见老生涯分付药炉经巻
　　龙女郝仙庙
　　汀洲苹满记翠笼采采相将隣媛苍渚烟生金支光烂人在雾绡鲛馆小鬟顿成云散罗袜凌波不见翠鸾逺但清溪如镜野花留靥　情睠惊变现身后神功丝满呉蚕茧汉女菱歌湘妃瑶瑟香动倚云层殿彤车载花一色醉尽碧桃清燕故山晩叹流年一笑人间飞电
　　贺生第三子
　　古今三絶惟郑国三良汉家三杰三俊才名三儒文学更有三君清节争似一门三秀三子三孙竒特人总道赛蜀郡三苏河东三薛　庆惬况正是三月风光杯好倾三百子并三贤孙齐三少俱笃三余事业文既三冬足用名即三元髙揭亲俱庆看宠加三命礼膺三接
　　秋望　　　　　　　　　　赵彦端
　　登山临水正桂岭瘴开苹洲风起鹤髙翔苍鹰逺击白鹭欲飞还止江上澄波似练沙际行人如蚁目断处见遥峰簇翠残霞浮绮　千里闗塞逺鴈阵不来犹把防干倚数叠悲笳一行征斾城郭几畨成毁白塔前朝寝陵青嶂故都营垒念往事但寒烟满目愁蝉盈耳
　　前调　　　　　　　　　　　刘行简
　　晓光催角聴宿鸟未惊邻鸡先觉迤逦烟村马嘶人起残月尚穿林薄泪痕带霜防凝酒力冲寒犹弱叹倦客稍不禁重染风尘京洛　追念人别后心事万重难覔孤鸿托翠幌娇深曲屏香暖争念嵗寒飘泊怨月恨花烦恼不是不曾经着这情味望一成消减新来还恶
　　探春慢　　　　　　　　　　姜尧章
　　衰草愁烟乱鸦送目飞沙囬旋平野拂雪金鞭欺寒茸防还记章台走马谁念飘零乆谩赢得幽懐难写故人清眄相逢小窻闲共情话　长恨离多防少重访问竹西珠泪盈把鴈碛沙平渔汀人叹老去不堪游冶无柰苕溪月又唤我扁舟东下甚日归来梅花乱零春夜
　　惜余欢　　　　　　　　　　山谷
　　四时美景正年少赏心频启东阁芳酒载盈车喜朋侣簪合杯觞交飞劝酬献正酣饮醉主公陈榻坐来争柰玉山未頺兴寻巫峡　歌防旋烧綘蜡况漏转铜壶烟断香鸭犹整醉中花借纎手重挿相将扶上金鞍騕褭碾春焙愿少延懽洽未须归去重寻艶歌更留时霎
　　春云怨【上已】　　　　　　　　冯伟夀
　　春风恶劣把数枝香锦和莺吹折雨重栁腰娇困燕子欲扶扶不得软日烘烟干风收雾芍药荼防防顔色帘幙轻隂圗书清润日永篆香絶　盈盈笑靥宫黄额试红鸾小扇丁香双结团鳯眉心倩郎贴教洗金罍共看西堂醉花前月曲水成空丽人何处往事暮云万叶
　　安平乐慢【都门池苑应制】　　　　　　万俟雅言
　　瑞日初迟绪风乍暖千花百草争香瑶池路穏阆苑春深云树水殿相望栁曲沙平看尘随青盖絮惹红妆卖酒緑隂傍无人不醉春光　有十里笙歌万家罗绮身世疑在仙乡行乐知无禁五侯半隠少年场舞妙歌妍空妬得莺娇燕忙念芳菲都来几日不堪风雨踈狂
　　雨霖铃　　　　　　　　　　王介甫
　　孜孜矻矻向无明里强作窠窟浮名浮利何济堪留恋处轮廻仓卒幸有明空妙觉可弹指超出縁底事抛了全潮认一浮沤作瀛渤　本源自性天真佛秪些些妄想中埋没贪他眼花阳艶谁信道本来无物一旦茫然终被闫罗老子相屈便纵有千种机筹怎免伊唐突
　　秋别　　　　　　　　　　柳耆卿
　　寒蝉凄切对长亭晩骤雨初歇都门畅饮无绪方留恋处兰舟催发执手相看泪眼竟无语凝咽念去去千里烟波暮霭沉沉楚天阔　多情自古伤离别更那堪冷落清秋节今宵酒醒何处杨栁岸晓风残月此去经年应是良辰好景虚设便纵有千种风情更与何人説
</div>
    <div class="pagination">
<a href="花草稡编_page73.html">上一页</a><span>...</span><a href="花草稡编_page69.html">69</a><a href="花草稡编_page70.html">70</a><a href="花草稡编_page71.html">71</a><a href="花草稡编_page72.html">72</a><a href="花草稡编_page73.html">73</a><span class="current-page">74</span><a href="花草稡编_page75.html">75</a><a href="花草稡编_page76.html">76</a><a href="花草稡编_page77.html">77</a><a href="花草稡编_page78.html">78</a><a href="花草稡编_page79.html">79</a><span>...</span><a href="花草稡编_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
