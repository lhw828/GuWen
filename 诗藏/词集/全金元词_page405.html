<!DOCTYPE html>
<html>
<head>
    <meta charset="UTF-8">
    <title>全金元词 - 第 405 页/共 406 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全金元词 - 第 405 页/共 406 页</h1>
    <div class="content">　　○齐天乐

　　蓟门寒食

　　青烟一夜传宫烛，朝来管弦都试。宝扇传歌，银瓶索酒，柳下骄骢曾系。怜红妩翠。任栲栳量珠，伴春俱醉。不道无情，花残春老顿容易。人生几何适意。甚前时风度，今番情味。楚褐凝尘，涛笺封泪。愁在断鸿声里。情丝恨绮。尽付与风檐，燕儿论理。不似流红，解随东去水。

　　○齐天乐

　　与周可竹会饮和韵

　　浦潮迎送朝还暮。匆匆燕来鸿去。北牖分茶，西窗翦烛，离合人生由数。狂朋怪侣。记筹酒句吟，几回凝伫。絮影苹香，梦中犹是少年路。词华今度尚在，奈相如渐老，无计重赋。露底冰弦，梅边玉麈。留得风襟如故。情高万古。想脱剑呼尊，气吞寰宇。不管春山，子规啼夜苦。

　　○昼锦堂

　　寿孔竹所

　　朱户黏鸡，钿钗簇燕，恰颁三日王春。记得当年佳梦，始绂祥麟。杜陵天近衣冠盛，谢庭春暖薰兰馨。人争羡，青鬓未饶，恩袍草色光凝。佳音须侧耳听。报取日下蜚声。茧纸涂鸦，天上宝墨犹新。蛰雷先奋三冬暖，便风终快九霄鹏。君须念，早晚小儒，终期一报平津。

　　○渡江云

　　题郑天趣三湘集

　　渺寒云万里，孤舲载雪，逐雁渡三湘。倦游频选胜，抚剑延平，贳酒过滕王。清泉自酹，秋草合、贾传祠荒。算都是、伤心吊古，和月贮吟囊。难忘。云边梅屋，雨底荪房。料裁云缝雾，应自有、知心老妪，相与平章。澧兰沅芷曾亲撷，返醒魂、犹带骚香。看未足，渔歌又起沧浪。

　　○念奴娇

　　倦怀无据。凭危阑极目，寒江斜注。吴楚风烟遥入望，独识登临真趣。晚日帆樯，秋风钟梵，倚遍楼东柱。兴来携手，与君更上高处。隐约一水中分，金鳌戴甲，力与蛟龙拒。拟访临幕清夜鹤，谁解坡仙神遇。断壁悬秋，惊涛溯月，总是无声句。胜游如扫，大江依旧东去。

　　○念奴娇

　　怒涛驾雪，躏千骑、争赴危坡奔注。高阁凌空图画出，邈邈荆扬佳趣。梦泽云宽，邗沟霜净，影落晴檐柱。南来王气，消沉榛莽深处。堪笑亡国危机，沉江铁锁，欲把东吴拒。司马家儿那解事，神算真成天遇。商意悲凉，宫词凄苦。忍听临风句。无情江水，不将遗恨流去。

　　○水龙吟

　　简周晴川教授会饮和韵，其兄晴山，有吹壎吹箎词稿

　　一春剩雨悭晴，闷来闲检床头历。农占候应，今朝甲子，初开霁色。草径泥融，柳桥风劲，尚妨吟策。有幽轩水净，官窑春透，尽可一，觞闲集。重碧满浮云液。奈长歌、此情无极。觥筹交错，壎篪迭奏，席珍连璧。列屋修蛾，主家阴洞，漫然倾国。任醉魂直到，芙城待问，似他丁石。

　　○喜迁莺

　　永嘉思远楼端午（原脱永嘉思远楼五字，据钞本校）

　　香尘盈箧。是旧日赐来，宫罗叠雪。服艾衣清，浴兰汤暖，输与个人娟洁。性巧戏拈，针蹙得、虎儿狞劣。鬓半亸，贴朱符翠篆，同心双结。愁绝追楚俗。独吊湘累，日映沉菰叶。彩鷁浮空，鸣鼍聒昼，十里翠红相接。漫有倚空阑槛，谁把朱帘高揭。归去也，听叩舷儿女，尚传歌阕。

　　○宴清都

　　饯提控令史林君瑞

　　试倚江亭棹。来执手、问君归计何早。宾僚攀挽，元戎举辟，正堪谈笑。青衫两见书考。且暂屈、致身未老。料鲲鹏、须奋天池，骅骝宁恋刍草。堪夸健笔挥斤，长材破的，积案如扫。霜台器重，兰省优容，十连仪表。平生不在温饱。但行志、功名尽了。便归来、说似梅花，清尊细倒。

　　○一萼红

　　盆梅

　　玉堂深。正重帘护暝，窗色试新晴。苔暖鳞生，泥融脉起，春意初破琼英。夜深后、寒消绛蚁，误碎月、和露落空庭。暖吹调香，冷芳侵梦，一饷消凝。长恨年华婉晚，被柔情数曲，抵死牵萦。何事东君，解将芳思，巧缀一斛春冰。那得似、空山静夜，傍疏篱、清浅小溪横。莫问调羹心事，且论笛里平生。

　　○大圣乐

　　至日与周晴川兄弟会饮

　　霜护庭鸳，春生炉兽，早梅初破。喜至景、渐觉迎长，刺绣五纹赢得，儿女情多。老侵寻愁添岁月，尽门外、今朝无客过。慵身在，且应时纳祜，浅酌高歌。人生有几胜选，苦不分、千金换翠蛾。便次公酌我，公荣如子，奈此欢何。霜竹喷云，风瓢激树，得似壎箎清意呵。休眉锁。朱颜去了，还更来么。

　　○过秦楼

　　客中端午

　　水碧纱厨，月圆纨扇，悄悄午窗曾共。祛愁楚艾，照眼安榴，节物把人传送。无奈长昼如年，莺趁吟情，蝶迷乡梦。怅归期多误，暮云凝望，乱愁如葑。谁念我、闷对骚经，慵寻遗谱，冷落赴湘琴弄。醒魂正渴，筒碧初乾，买健听人呼粽。不似归来故园，同泛香蒲，频倾春瓮。尽痴儿呆女，齐唱湖楼兴动。

　　○贺新郎

　　寿清尹靳从矩

　　悬古槐成幄。燕泥香、繁红坠雨，半帘花落。一夜江皋黄犊雨，万顷绿云喷薄。听四野、田家欢乐。堂上琴声堂下水，昼庭空、自下风檐雀。喧竞少，尽不恶。竹窗暑净巾斜着。傍筠轩、闲舒啸戏，舞翻霜鹤。棐几藤床挥玉麈，风骨棱棱如削。炯一段、清水秋壑。待得河阳桃李满，向雪堂、细订梅花约。须唤我，共酬酢。

　　○贺新郎

　　归雁用刘季和韵

　　云影低平楚。看翩翩、离群避暖，去寻孤戌。犹记登楼看瘦字，零落西风无数。把往事、书将空处。乍别榆关秋梦迥，向江南、睡足菰蒲雨。天欲暝，雪初絮。江空岁晏衡阳度。尽冥冥、稻粱谋拙，弋人何慕。行断惊飞悲吊影，谁念嘹风最苦。算只有、天涯羁旅。莫听城笳迷去翮，被落花、飞絮相萦住。输海燕，笑迟暮。

　　○哨遍

　　题坐忘斋强村丛书本瓢泉词兹一爱日精庐藏钞本瓢泉吟稿校补

　　一室退藏，隐几坐观，默会人间世。惟集虚，抱一自斋心，黜聪明、形骸之外。回益矣。冥然如丧吾志。乌知礼乐非仁义。彼造物何如，息黥补劓，徒劳巧任私智。但忘年、忘义乐天倪。好恶情、都忘物皆齐。鰌与鱼游，鹿与麋交，将无同异。噫。请试言之。彼知忘此此忘而，海上多矰缴，翁鸥乃、两忘机。想蝶梦庄周，周迷蝶梦，蘧蘧自适无非己。便是是非非，非非是是，由来非马非指。我而今、鱼兔都忘已。又岂知、筌蹄为得计。问臧谷、亡羊何累。塞翁得马奚喜。得失成何济。顿忘世味。箪瓢陋巷，乐以忘其忧耳。便教有酒也忘归。在忘形、相汝相尔。

　　强村丛书本瓢泉词一卷，用传钞四库瓢泉吟稿本。卷中原有浣溪沙银海清泉一调，菩萨蛮乡关散尽一调，芙蓉红落一调，柳梢青、临江仙、蓦山溪、苏武慢各一调，并见宋朱希真樵歌。章怡田以为此七调皆馆臣误录，因删去。



 
【竹月道人：词作1首】

　　○清平乐

　　题碧梧苍石图

　　寸肠愁断。目送斜阳岸。枫落吴江秋水漫。盼杀南来征雁。绮窗好梦初成。梦回相见卿卿。明月西风夜冷，苍梧乱影多声。

　　珊瑚网名画题跋卷八
</div>
    <div class="pagination">
<a href="全金元词_page404.html">上一页</a><span>...</span><a href="全金元词_page400.html">400</a><a href="全金元词_page401.html">401</a><a href="全金元词_page402.html">402</a><a href="全金元词_page403.html">403</a><a href="全金元词_page404.html">404</a><span class="current-page">405</span><a href="全金元词_page406.html">406</a><a href="全金元词_page406.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
