<!DOCTYPE html>
<html>
<head>
    <meta charset="UTF-8">
    <title>词综 - 第 72 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>词综 - 第 72 页/共 73 页</h1>
    <div class="content">晴皎霜花，晓熔冰羽，开帘觉道寒轻。误闻啼鸟，生意又园林。闲了凄凉赋笔，便而今不听秋声。销凝处，一枝借暖，终是未多情。 阳和能几许？寻芳探粉，也恁忺人。笑邻娃痴小，料理护花铃。却怕惊回睡蝶，恐和他草梦都醒。还知否？能消几日，风雪灞桥深。

声声慢送琴友季静轩还杭张炎
荷衣消翠，蕙带余香，灯前共语生平。苦竹黄芦，都是梦里游情。西湖几番夜雨，怕如今冷却鸥盟。倩寄远，见故人说道，杜老飘零。 难挽清风飞珮，有相思都在，断柳长汀。此别何如？一笑写入瑶琴。天空水云变色，任愔愔山鬼愁听。兴未已，更何妨弹到广陵。

水龙吟寄袁竹初张炎
几番问竹平安，雁书不尽相思字。篱根半树，村深孤艇，阑干屡倚。远草兼云，冻河胶雪，此时行李。望去程无数，并州回首，还又渡桑干水。 笑我曾游万里，甚匆匆便成归计。江空岁晚，栖迟犹在，吴头楚尾。疏柳轻寒，断槎浮月，依然憔悴。待相逢说与相思，想亦在相思里。

湘月余载书往来山阴道中，每以事夺，不能尽兴。戊子冬晚，与除平野。王中仙曳舟溪上，天空水寒，古意萧飒。中仙有词雅丽，平野作晋雪图，亦清逸可观。余述此调。张炎
行行且止，把乾坤收入，篷窗深里。星散白鸥三四点，数笔横塘秋意。岸嘴冲波，篱根受叶，野径通村市。疏风迎面，湿衣原是空翠。 堪叹敲雪门荒，争棋墅冷，苦竹鸣山鬼。纵使如今犹有晋，无复清游如此。落日沙黄，远天云淡，弄影芦花外。几时归去，剪取一半烟水。

木兰花慢舟中有怀澄江陆起潜皆山楼昔游张炎
水痕吹杏雨，正人在隔江船。看燕集春芜，鱼栖暗竹，湿影浮烟。余寒尚犹恋柳，怕东风未肯擘晴绵。愁重迟教醉醒，梦长催得轻圆。 楼前，笑语当年。情款密，思留连。记白月依弦，青天堕酒，衮衮山川。垂髫至今在否？倚飞台，谁掷买花钱？不是寻春较晚，都缘听得啼鹃。

浣溪沙张
习习轻风破海棠，秋千移影上回廊。昼长蝴蝶为谁忙？ 度柳早莺分暖绿，过花小燕带春香。满庭芳草又斜阳。

倦寻芳汤恢
饧箫吹暖，蜡烛分烟，春思无限。风到楝花，二十四番吹遍。烟湿浓堆杨柳色，昼长闲坠梨花片。悄帘栊，听幽禽对语，分明如剪。 记旧日西湖行乐，载酒寻春，十里尘软。背后腰肢，仿佛画图曾见。宿粉残香随梦冷，落花流水和天远。但如今，病恹恹海棠池馆。

满江红汤恢
小院无人，正梅粉一阶狼藉。疏雨过，溶溶天气，早如寒食。啼鸟惊回芳草梦，峭风吹浅桃花色。漫玉炉沉水熨春衫，花痕碧。 绿縠水，红香陌。紫桂棹，黄金勒。怅前欢如梦，后游何日？酒醒香销人自瘦，天空海阔春无极。又一林新月照黄昏，梨花白。

祝英台近汤恢
宿酲苏，春梦醒，沉水冷金鸭。落尽桃花，无人扫红雪。渐催煮酒园林，单衣庭院，春又到断肠时节。 恨离别。长忆人立荼，珠帘卷香月。几度黄昏，琼枝为谁折？都将千里芳心，十年幽梦，分付与一声啼。

又中秋汤恢
月如冰，天似水，冷浸画栏湿。桂树风前，浓香半狼藉。此翁对此良宵，别无可恨，恨则恨古人头白。 洞庭窄。谁道临水楼台，清光最先得？万里乾坤，元无片云隔。不妨彩笔银笺，翠尊冰酝，自管领一庭秋色。

水龙吟雪霁登吴山见沧阁，闻城中箫鼓声。 翁元龙
画楼红湿斜阳，素妆褪出山眉翠。街声暮起，尘侵灯户，月来舞地。官柳招莺，水葓飘雁，隔年春意。黯梨云，散作人间好梦，琼箫在锦屏底。 乐事轻随流水，暗兰消作花心计。情丝万轴，因春织就，愁罗恨绮。昵枕迷香，占帘看夜，旧游经醉。任孤山剩雪残梅，渐懒跨东风骑。

风流子闻桂花怀西湖翁元龙
天阔玉屏空，轻阴弄，淡墨画秋容。正凉挂半蟾，酒醒窗下？露催新雁，人在山中。又一片，好秋花占了，香换却西风。萧女夜归，帐栖青凤？镜娥妆冷，钗坠金虫。 西湖花深窈，闲庭砌曾占席地歌钟。载取断云归去，几处房栊。恨小帘灯暗，粟肌消瘦？熏炉烟减，珠袖玲珑。三十六宫清梦，还与谁同。

醉桃源柳翁元龙
千丝风雨万丝晴，年年长短亭。暗黄看到绿成阴，春由他送迎。 莺思重，燕愁轻，如人离别情。绕湖烟冷罩波明，画船移玉笙。

谒金门翁元龙
莺树暖，弱絮欲成芳茧。流水惜花流不远，小桥红欲满。 原上草迷离苑，金勒晚风嘶断。等得日长春又短，愁深山翠浅。

绛都春秋晚，海棠与黄菊盛开。 翁元龙
花娇半面，记蜜烛夜阑，同醉深院。衣袖粉香，犹未经年如年远。玉颜不趁秋容换，但换却春游同伴。梦回前度，邮亭倦客，又拈笺管。 慵按梁州旧曲，怕离柱断弦，惊破金雁。霜被睡浓，不比花前良宵短。秋娘羞占东篱畔，待说与深宫幽怨。恨他情淡陶郎，旧缘较浅。

水龙吟和清真。梨花&韵楼扶
素娥洗尽繁妆，夜深步月秋千地。轻腮晕玉，柔肌笼粉，缁尘敛避。霁雪留香，晓云同梦，昭阳宫闭。怅仙园路杳，曲栏人寂，疏雨湿，盈盈泪。 未放游蜂叶底，怕春归，不禁狂吹。象床困倚，冰魄微醒，莺声唤起。愁对黄昏，恨催寒食，满襟离思。想千红过尽，一枝独冷，把梅花比。

卜算子莫仑
红底过丝明，绿外飞绵小。不道东风上海棠，白地春归了。 月笛曲栏留，露舄芳池绕。争得闲情似旧时，偏索檐花笑？

惜红衣寄弁阳翁李莱老
笛送西泠，帆过杜曲，昼阴芳绿。门巷清风，还寻故人屋。苍华发冷，笑瘦影相看如竹。幽谷，烟树晚莺，诉经年愁独。 残阳古木。书画归船，匆匆又南北。 洲鸥鹭素熟，旧盟续。甚日浩歌招隐，听雨弁阳同宿。料重来时候，香荡几湾红玉。

青玉案草窗词卷李莱老
吟情老尽江南句，几千万，垂丝缕。花冷絮飞寒食路。渔烟鸥雨，燕昏莺晓，总入韶华谱。 红衣妆靓凉生渚，环碧斜阳旧时树。拈叶分题觞咏处。荀香犹在，庾愁何许，云冷西湖赋。

生查子李莱老
妾情歌柳枝，郎意怜桃叶。罗带绾同心，谁信愁千结。 楼上数残更，马上看新月。绣被怨春寒，怕学鸳鸯叠。

高阳台落梅李莱老
门掩香残，屏摇梦冷，珠钿糁缀芳尘。临水搴花，流来疑是行云。藓梢空挂凄凉月，想鹤归犹怨黄昏。黯销凝，人老天涯，雁影沉沉。 断肠不在听横笛，在江皋解珮，翳玉飞琼。烟湿荒村，背春无限愁深。迎风点点飘寒粉，怅秋娘满袖啼痕。更关情，青子悬枝，绿树成阴。

杏花天李莱老
年时中酒风流病，正雨暗蘼芜深径。人家寒食烟初禁，狼藉梨花雪影。 西湖梦红沉翠冷，记舞板歌裙厮趁。斜阳苦与黄昏近，生怕画船归尽？

木兰花慢李彭老
正千门系柳，赐宫烛，散青烟。看香靥芳唇，涂妆晕色，试尽春妍。田田，满阶榆荚，弄轻阴浅冷似秋天。随处饧香杏暖，燕飞斜軃秋千。 朱弦，几换华年。扶醉向落红前。记旧时游冶，灯楼倚扇，水院移船。吟边，梦云飞远，有题红都在薛涛笺。听绝残箫倦笛，夜堂明月窥帘。

高阳台落梅李彭老
飘粉杯宽，盛香袖小，青青半掩苔痕。竹里遮寒，谁念减尽芳云？玄凤叫晚吹晴雪，料水空烟冷西泠。感凋零，残缕遗钿，迤成尘。 东园曾趁花前约，记按筝筹酒，戏挽飞琼。环珮无声，草暗台榭春深。欲倩怨笛传清谱，怕断霞难返吟魂。转销凝，点点随波，望极江亭。

生查子李彭老
罗襦隐绣茸，玉合销红豆。深院落梅钿，寒峭收灯后。 心事卜金钱，月上鹅黄柳。拜了夜香休，翠被听春漏。

齐天乐客长安赋王易简
宫烟晓散春如雾，参差护晴窗户。柳色初分，饧香未冷，正是清明百五。临流笑语，映十二阑干，翠口频红妒。短帽轻鞍，倦游曾遍断桥路。 东风为谁媚妩？岁华频感慨，双鬓何许。前度刘郎，三生杜牧，赢得征衫尘土。心期暗数，总寂寞当年，酒筹花谱。付与春愁，小楼今夜雨。

庆春宫谢草窗惠词卷王易简
庭草春迟，汀香老，数声珮消苍玉。年晚江空，天寒日暮，壮怀聊寄幽独。倦游多感，更西北高楼送目。佳人不见，慷慨悲歌，夕阳乔木。 紫霞洞窅云深，袅袅余音，凤箫谁续？桃花赋在，竹枝词远，此恨年年相触。翠笺芳字，谩重省当时顾曲。因君凝伫，依约吴山，半痕蛾绿。

好事近赠赵制机葛长庚
行到竹林头，探得梅花消息。冷蕊疏英如许，更无人知得。 冰枯雪老岁年徂，俯仰自嗟惜。醉卧梅花影里，有何人相识？

渔父词完颜
杨柳风前白板扉，荷花雨里绿蓑衣。红稻美，锦鳞肥，渔笛闲拈月下吹。

又完彦
钓得鱼来卧看书，船头稳置酒葫芦。烟际柳，雨中蒲，乞与人间作画图。

水调歌头癸卯八月十七日，逆旅平阳，夜闻笛声，有感而作。段克己
乱云低薄暮，微雨洗清秋。凉蟾乍飞破镜，倒影入南楼。水面金波滟滟，帘外玉绳低转，河汉截天流。桂子堕无迹，爽气袭征裘。 广寒宫，在何处？可神游。一声羌管谁弄？吹彻古梁州。月自与人无意，人被月明催老，今古共悠悠。壮志久寥落，不寐数更筹。

望月婆罗门引癸卯元宵，与诸君各赋词以为乐。寂寞山村，无可道者，因述其昔年京华所见，以。望月婆罗门引&歌之。酒酣击节，将有堕开元之泪者。段克己
暮云收尽，柳梢华月转银盘。东风轻扇春寒。玉辇通宵游幸，彩仗驾双鸾。间鸣弦脆管，鼎沸鳌山。 漏声未残。人半醉，尚追欢。是处灯围绣毂，花簇雕鞍。繁华梦断，醉几度春风双鬓斑。回首处，不见长安。

蝶恋花闻莺有感段克己
鹈一声春已晓。蝴蝶双飞，暖日明花草。花底笙歌犹未了，流莺又复催春老。早是残红枝上少，飞絮无情，更把人相恼。老桧独含冰雪操，春来悄没人知道。

满江红新春用遯庵韵段成己
料峭东风，吹醉面向人如旧。凝伫立，野禽声里，无言搔首。庭下梅花开尽也，春痕已到江边柳。待人间事了觅清欢，身名朽。菟裘计，何时有？林下约，床头酒。怕流年不觉，鬓边还透。往事不堪重记省，旧愁未断新愁又。把春光分付少年场，从今后。
</div>
    <div class="pagination">
<a href="词综_page71.html">上一页</a><span>...</span><a href="词综_page67.html">67</a><a href="词综_page68.html">68</a><a href="词综_page69.html">69</a><a href="词综_page70.html">70</a><a href="词综_page71.html">71</a><span class="current-page">72</span><a href="词综_page73.html">73</a><a href="词综_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
