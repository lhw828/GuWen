<!DOCTYPE html>
<html>
<head>
    <meta charset="UTF-8">
    <title>御选历代诗余 - 第 297 页/共 328 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选历代诗余 - 第 297 页/共 328 页</h1>
    <div class="content">　　前调【麴院荷风】　　　　　　　　　　瞿　佑
　　望西湖藕花风起纱牎午梦初觉吴娃小艇贪游戏冲破浮萍一道闲自料多应是凌波竞赴仙娥召轻揺桂棹爱香袖翻空明妆映水齐唱采莲调　凭阑处两岸波光相照楼台帘影颠倒蜻蜓飞去鸳鸯散应有玉顔欢笑君莫诮君不见流光过眼催年少新凉又到渐苦入芳心丝纒香窍荷背雨声闹
　　前调【花港观鱼】　　　　　　　　　　瞿　佑
　　望西湖两堤新涨粼粼绿痕微起水香波暖鱼初上来往岸唇沙觜游棹檥又惊散茫然一去何曾止春融十里爱桃浪翻红萍星散紫此乐可知矣　凭阑处闲把金钩垂水波心频掣双鲤纤丝暗逐长竿袅牵动一帘纹绮君莫喜君不见区区名利皆香饵朝恩暮已便紫绶金章不如蓑笠长卧钓船里
　　前调【南屏晩钟】　　　　　　　　　　瞿　佑
　　望西湖暮天云敛夕阳冉冉西坠落霞孤鹜齐飞处认得南屏古寺行乐地便一霎夜昏花暝松烟翠钟声三四见竹院僧归兰舟人散寂寞凤城闭　凭阑处望断朱楼十二有人独自憔悴青禽不到红嬢去谁把锦书重寄君莫睡君不见月华星彩尤增媚张灯就醉怎料得明朝忧愁风雨日出更多事
　　前调【柳浪闻莺】　　　　　　　　　　瞿　佑
　　望西湖六桥新柳晓烟笼络不定迎风翠浪髙低起天赋水情云性宜掩映都涨满杏花深巷桃花径青浓绿净看鸥鹭惊飞鱼龙起舞画檝去相并　凭阑处两两金梭抛竞緜蛮巧语如咏银屏记豆红牙按提起去年游兴君莫听君不见歌楼多少新翻令凤笙同韵好留取长条渭城朝雨重与故人赠
　　前调【三潭印月】　　　　　　　　　　瞿　佑
　　望西湖暮蟾初出金波十里如泻就中胜景三潭好不照绮罗游冶谁与话问素娥广寒独宿何曾嫁纤云怎惹看笑弄兰芳轻揺桂影拭目辨真假　凭阑处尽把闲情陶冩冰轮容易西下舞衫蹋破歌裙褪唤起更将泉洒君莫舍君不见世间谁是长年者今宵醉也任颠倒纶巾淋漓宫锦休放碧瑶斚
　　前调【两峯插云】　　　　　　　　　　瞿　佑
　　望西湖两峯齐耸亭亭南北相对玉山髙并三千丈俯视渺茫尘界云靉叇遮不尽七层牎户双飞葢经时歴代向僧定人归铃音自语也似说成败　凭阑处几度晴明隂晦山光依旧如黛白衣苍狗多更变识破世间情态君莫怪君不见英雄往日今何在羣仙久待便乘此清风问之明月稳跨大鹏背
　　前调【又一体　送王子文知太平州】　　　　　　李昴英
　　怪朝来片红初痩半分春事风雨丹山碧水含离恨有脚阳春难驻芳草渡似叫住东君满树黄鹂语无端杜宇报采石矶头惊涛屋大寒色要春防　阳闗唱画鹢徘徊东渚相逢知又何处摩挲老劒防心在对酒漫评今古君此去几千里东南只手擎天柱长生夀母更稳步安舆三槐堂上好看防衣舞
　　前调　　　　　　　　　　　　李昴英
　　晓风吹绣帘低舞霜霏香碎红雨燕忙莺嬾春无頼肯为好花遮防浑不顾费多少工夫做得芳菲聚休颦百五却自恨新年游疎醉少光景恁虚度　猊烟痩困起庭隂正午防丝飞絮无据千林湿翠须防徧难绿鬓根霜缕愁絶处怎忍听声声杜宇深深树凭君寄语道去也还来后期长在紫陌歳相遇
　　前调【和玉林遗蜕山观桃花】　　　　　　　冯取洽
　　叹刘郎那回轻别霏霏三落红雨都观里应遗恨一抹澹烟残缕愁望处想雾暗云深忘却来时路新花旧主记刻羽流商裁红翦翠山径日将暮　空枝上时有幽禽对语声声如问来否人生行乐须闲健衰老念谁免此吾所与在溪上深深锦绣花千坞何时定去但对酒思君呼儿为我频唱小桃句
　　前调　　　　　　　　　　　　张龙荣
　　又风尘暗斑吟袖西湖深处能浣晴云片片平波影飞趁棹歌声远回首唤髣髴记春风共载斜阳岸轻携分短怅柳密藏桥烟浓断迳隔水语音换　思量徧前度髙阳酒伴离踪悲事何限双峰塔露书空頴情共暮鸦盘转归思嬾悄不似留眠水国莲花畔灯帘晕满正蠧帙重繙沉煤半冷风雨闭宵馆
　　前调　　　　　　　　　　　　何梦桂
　　记年时人人何处长亭曾共尊酒酒阑归去行人远折不尽长亭柳渐白首待把酒送君恰又清明后青条似旧问江北江南离愁如我还更有人否　留不住强把蔬盘瀹韭行舟又报潮候风急岸花飞尽也一曲啼红满袖春波皱青草外人间此恨年年有留连握手叹人世相逢百年欢笑能得几回又
　　前调【用前韵】　　　　　　　　　　何梦桂
　　把人间古今勋业一时都付杯酒青山行徧人华发老尽门前青柳试回首记晓雨征衫又过年时后相逢故旧说亭北楼南看花纵好能似少年否　还自笑应是山林厌韭忘却儿童迎候兴来漫学长沙舞要舞更无长袖睂休皱欢笑外风涛世上时时有共君握手且尽日尊前相一醉醉后明朝又
　　前调【答程雪楼见夀】　　　　　　　　　燕公楠
　　又浮生平头六十登楼怅望荆楚出山小草成何事闲却竹烟松雨空自许早揺落江潭一似琅琊树苍苍天路漫伏枥心长衔图志短嵗晏欲谁与　梅花赋飞堕髙寒玉宇鐡肠还解情语英雄操与君侯耳过眼羣儿谁数霜鬓缕祗梦听楼头翡翠催归去清觞飞羽且细酌盱泉酣歌郢雪风致美无度
　　前调【同遗山赋鴈丘】　　　　　　　　　杨　果
　　怅年年鴈飞汾水秋风依旧兰渚网罗惊破双栖梦孤影乱翻波素还碎羽算古往今来只有相思苦朝朝暮暮想塞北风沙江南烟月争忍自来去　埋恨处依约并门旧路一丘寂莫寒雨世间多少风流事天也有心相妒休说与还却怕有情多被无情误一杯会举待细读悲歌满倾清泪为尔酹黄土
　　前调【和遗山鴈丘】　　　　　　　　　李　冶
　　鴈双双正分汾水回头生死殊路天长地久相思债何似眼前俱去摧劲羽傥万一幽冥却有重逢处诗翁感遇把江北江南风嘹月唳并付一丘土　仍为汝小草幽兰丽句声声字字酸楚拍江秋影今何在宰木欲迷堤树霜魂苦算犹胜王嫱青塜真娘墓凭谁说与对鸟道长空龙艘古渡马耳泪如雨
　　前调【灯花】　　　　　　　　　　李天骥
　　又何须向明还灭寒花防缀孤影玉龙度海吹鱼浪烟澹宝钗横鬓斜又整是虫滴骊珠两两相交颈夜长人静恁玉果低抛金钱暗卜此意有谁领　欢娱事料想凭伊先应帊绡新泪犹凝银篦未忍轻挑去只恐暗风吹尽重记省怕莫是明朝有个青鸾信怎知无定算只解窥人人孤影只成痩又成病
　　前调【和明初韵】　　　　　　　　　　许有壬
　　买陂塘旋栽杨柳归来此是先务他乡故里都休较旧雨不如今雨鸿在渚笑尔尚南飞吾已安孤屿黄花解语道人老宜秋身安耐酒此正有真趣　銮坡路大手深惭燕许超腾又被钟吕但求闲澹如元亮不恨诗无竒句倾绿醑厎须按乐天池上霓裳谱休论往古有三日重阳约君同醉老子筑西圃
　　前调【春日西湖泛舟】　　　　　　　　　张　翥
　　涨西湖半篙新雨麴尘波外风软兰舟同上鸳鸯浦天气嫩寒轻暖帘半卷看一缕歌云不碍桃花扇莺娇燕婉任狂客无肠王孙有恨莫放酒杯浅　垂杨岸何处红亭翠馆如今游兴全嬾山容水态依然好惟有绮罗云散君不见歌舞地青芜满目成秋苑斜阳又晩正落絮飞花将春欲去目送水天逺
　　前调【元夕赠楚芳吴兰】　　　　　　　　张　翥
　　记苏台旧时风景西楼灯火如画严城月色依然好无复绮罗游冶欢意谢向客里相逢还有诗陶写金尊翠斚把锦字新声红牙小拍分付倦司马　繁华梦唤起燕娇莺姹肯教辜负元夜楚芳玉润呉兰媚一曲夕阳西下沉醉罢君试看人生谁是无情者先生归也但留意江南杏花春雨和泪在罗帊
　　前调【金陵秋夜】　　　　　　　　　　刘　基
　　正凄凉月明孤馆那堪征鴈嘹唳不知衰鬓能多少还共柳丝同毳朱户闭有瑟瑟萧萧落叶鸣莎砌断魂不系又何必殷勤啼螀络纬相伴夜迢递　樵渔事天地和人较计虚名枉误身世流年衮衮长江逝回首碧云无际空引睇但满眼芙蓉黄菊伤心丽风吹露洗寂寞旧南朝凭阑怀古零泪在衣袂
　　前调【寄红桥】　　　　　　　　　　林　鸿
　　记红桥少年游冶多少雨情云緖金鞍几度归来晩香靥笑迎朱户断肠处是半醉微醒灯暗夜深语问情几许情应似吴蚕纒緜吞茧撩乱丝千缕　别离路澹月乳鸦啼曙泪痕红袖沾汚深怀遥想何年了空寄锦囊佳句春欲去恨不得长绳系日留春住相思最苦莫道不消魂衷肠铁石涕泪也如雨
　　前调【浙江潮】　　　　　　　　　　呉　易
　　问天吴鞭江驱澥为谁弄如许一丝练影揺天末瞬息鱼龙啸舞流传误道白马素车果否英雄怒訇訇雷鼓看贝阙翻鲸鼇山蹴雪瑶岛飞仙堕　伤心事不阻投鞭飞渡鸱夷巨手何处覇图牛斗曾雄踞气压廻澜万弩今又古只恐怕蓬莱清浅迷归路归时记取有精卫心痴麻姑眼老盼望久延伫
　　前调【又一体并蔕莲】　　　　　　　　　元好问
　　问莲根有丝多少莲心知为谁苦双花脉脉娇相向只在旧家儿女天已许甚不教白头生死鸳鸯浦夕阳无语算谢客烟中湘妃江上未是断肠处　香匳梦好在灵芝瑞露中间俯仰今古海枯石烂情缘在幽恨不埋黄土相思树流年度无端又被西风误兰舟少住怕载酒重来红衣半落狼藉卧风雨
　　前调【七夕用严柔济韵】　　　　　　　　白　朴
　　问双星有情几许消磨不尽今古年年此夕风流会香暖月牎云户听笑语知几处防楼瓜果祈牛女蜘丝暗度似抛掷金梭萦回锦字织就旧时句　愁云暮漠漠苍烟桂树人间心更谁诉擘钗分钿蓬山逺一様绛河银浦乌鹊渡离别苦啼妆洒尽新秋雨云軿且驻算犹胜嫦娥仓皇奔月只有去时路
　　前调【题雪楼先生嵗寒亭诗巻】　　　　　　　卢　摰
　　为君歌歳寒亭子无烦洲畔鹦鹉江山胜槩风霜地要近鲁东家住丘壑趣应素爱昂霄老柏孤松树登髙作赋想白雪阳春碧云日暮别有倚楼处　金闺彦尚忆西清接武年来乔朩如许团茅时复羲皇上我醉欲眠卿去歌欲举还自悟君家琢就琼瑶句疎斋试与倩倚竹佳人湘弦赴节凉满北牎





　　御选歴代诗余巻九十二
　　钦定四库全书
　　御选歴代诗余巻九十三目录【一百十六字】
　　摸鱼儿【又一体】
　　程垓
　　黄机
　　卢祖皋
　　张榘【五首】
　　黄升
　　陈允平
　　李演
　　王沂孙
　　张炎【四首】
　　欧良
　　陈防
　　林正大
　　李彭老
　　王易简【二首】
　　葛长庚
　　程钜夫【二首】
　　韦居安
　　王学文
　　李裕翁
　　周伯阳
　　许有孚
　　马熙
　　许桢
　　张翥【四首】
　　邵亨贞【二首】
　　前调【又一体】
　　张翥
　　李冶
　　姚云文
　　刘克庄【二首】
　　李昴英
　　前调【又一体】
　　元好问
　　白朴【三首】
　　前调【又一体】
　　蒋捷





</div>
    <div class="pagination">
<a href="御选历代诗余_page296.html">上一页</a><span>...</span><a href="御选历代诗余_page292.html">292</a><a href="御选历代诗余_page293.html">293</a><a href="御选历代诗余_page294.html">294</a><a href="御选历代诗余_page295.html">295</a><a href="御选历代诗余_page296.html">296</a><span class="current-page">297</span><a href="御选历代诗余_page298.html">298</a><a href="御选历代诗余_page299.html">299</a><a href="御选历代诗余_page300.html">300</a><a href="御选历代诗余_page301.html">301</a><a href="御选历代诗余_page302.html">302</a><span>...</span><a href="御选历代诗余_page298.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
