<!DOCTYPE html>
<html>
<head>
    <meta charset="UTF-8">
    <title>花草稡编 - 第 80 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>花草稡编 - 第 80 页/共 82 页</h1>
    <div class="content">　　残月朦胧小宴阑珊归来轻寒凛凛背银缸孤馆乍眠拥重衾醉魂犹噤永漏频传前欢已去离愁一枕暗寻思旧追游神京风物如锦　念掷果朋侪絶缨宴防当时曽痛饮命舞燕翩翩歌珠贯串向玳筵前尽是神仙流品至更阑踈狂转甚更相将凤帏鸳寝玉钗乱横任散尽髙阳这欢娱甚时重恁
　　贺新郎【春情】　　　　　　　　　李玉
　　篆缕销金鼎醉沈沈庭隂转午画堂人静芳草王孙知何处惟有杨花糁径渐玉枕腾腾春醒帘外残红春已透镇无聊殢酒厌厌病云鬓乱未忺整　江南旧事休重省徧天涯寻消问息断鸿难倩月满西楼慿栏乆依旧归期未定又只恐瓶沈金井嘶骑不来银烛暗枉教人立尽梧桐影谁伴我对鸾镜
　　子瞻
　　乳燕飞华屋悄无人槐隂转午晩凉新浴手弄生绡白团扇扇手一时似玉渐困倚孤眠清熟帘外谁来推绣户枉教人梦断瑶台曲又却是风敲竹　石榴半吐红巾蹙待浮花浪蘂都尽伴君幽独秾艶一枝细看取芳心千重似束又恐被秋风惊緑若待得君来向此花前对酒不忍触共粉泪两蔌蔌
　　【耆旧续闻云陆辰州云此词后攧用榴花事晁以道家有东坡真迹晁云东坡有妾名朝云榴花朝云死于岭外惟榴花独存观浮花浪蘂都尽伴君幽独可见矣近观顾景蕃续注因悟白团扇瑶台曲皆侍妾故事东坡用此乃知辰州得榴花事于晁氏为不妄古今词话以为东坡为杭妓秀兰作词名贺新凉苕溪辨其非犹未及此因载之】
　　夏意　　　　　　　　　　叶梦得
　　睡起流莺语掩苍苔房栊向晓乱红无数吹尽残花无人问惟有垂杨自舞渐暖霭初囘轻暑寳扇重寻明月影暗尘侵尚有乗鸾女惊旧恨镇如许　江南梦断衡臯渚浪粘天蒲萄涨緑半空烟雨无限楼前沧波意谁采苹花寄取但怅望兰舟容与万里云帆何时到送孤鸿目断千山阻谁为我唱金缕
　　送胡澹庵　　　　　　　　张仲宗
　　梦绕神州路恨西风连营画角故宫离黍底事昆仑倾砥柱九地黄流乱注聚万落千村狐兔天意从来髙难问况人情易老悲如诉更南浦送君去　凉生暗栁催残暑耿斜河踈星澹月断云微度万里江山知何处囘首对床夜雨鴈不到书成谁与目尽青天懐今古肯儿曹恩怨相尔汝举大白聴金缕
　　别弟　　　　　　　　　　辛幼安
　　緑树聴啼鴂更那堪鹧鸪声住杜鹃声切啼到春归无寻处苦恨芳菲都歇筭未抵人间离别马上琵琶关塞黒更长门翠辇辞金阙看燕燕送归妾　将军百战身名烈向河梁囘头万里故人长絶易水萧萧西风冷满座衣冠似雪正壮士悲歌未彻啼鸟还知如许恨料不啼清泪长啼血谁共我醉明月
　　赠乡人朱唐卿　　　　　　刘龙洲
　　多病刘郎瘦最伤心天寒嵗晩客他乡乆大舸翩翩何许至元是髙阳旧友便一笑相欢携手与问武昌城下月又何如杨子江头栁追往事两眉皱　烛花自剪明如昼唤青娥小红楼上慇懃劝酒昵昵琵琶恩怨语春笋轻笼翠袖看舞彻金钗微溜若见故乡吾父老道长安市上强如旧重会面几时又
　　二【赠张彦功】
　　晓印霜花步梦半醒扶上雕鞍马嘶人去岚湿青丝双辔冷缓控野梅江路聴画角吹残更鼓悲壮寒声撩客恨甚貂裘重拥愁无数霜月白照离绪　青楼囘首家何处早山遥水濶天低断肠烟树谁念天涯牢落况轻负暖烟浓雨记酒醒香销时语客里归鞯须早发怕天寒风急相思苦应为我翠眉聚
　　三
　　院宇重重掩醉沈沈亭隂转午绣帘髙卷金鸭香浓喷寳篆惊起雕梁语燕正架上酴醿开徧嫩蕚梢头舒素脸似月娥初试宫妆浅风力嫩异香软　佳人无意拈针线绕朱栏六曲徘徊为他留恋试把花心轻轻数暗计归期近逺奈数了依然重怨把酒问春春不管枉教人只恁空肠断肠断处怎消遣
　　四
　　老去相如倦向文君说似而今怎生消遣衣袂京尘曽染处空有香红尚软料彼此魂消肠断一枕新凉眠客舎聴梧桐踈雨秋风颤灯晕冷记初见　楼低不放珠帘卷晩妆残翠蛾狼籍泪痕流脸人道愁来须殢酒无奈愁多酒浅但托意焦琴纨扇莫鼓琵琶江上曲怕荻花枫叶俱凄怨云万叠寸心逺【改之自记云去年秋余试牒四明赋赠老娼至今天下与禁中皆歌之江西人来以为邓南秀词非也】
　　宫词　　　　　　　　　　游子明
　　暖霭浮晴籞锁垂杨笼池罩阁万丝千缕池上晓光分宿雾日近羣芳易吐寻并蒂阑干凝竚不信钗头飞凤去但寳刀被妾留还住天一笑万花妬　阿娇正好金屋贮甚西风易得萧踈扇鸾尘土一自昭阳扃玉户墙角土花无数况多病情伤幽素别殿时闻箫鼓奏望红云冉冉知何处天尺五去无路
　　清浪轩送春　　　　　　　严仁
　　碧浪揺春渚浸虚檐蒲萄滉漾翠绡掀舞委曲经过台下路载取落花东去问花亦漂流良苦花不能言应有恨恨十分都被春风悮同此恨有飞絮　人生聚散原无据尽慿栏一尊相对苹洲春莫嫉色冲冲空怅望泪尽世闲儿女君不见千金求赋飞燕婕妤今何在看粘云江影伤千古流不去断魂处
　　感旧　　　　　　　　　　李子永
　　门掩长安道卷重帘垂杨散暑嫩凉生早午梦惊囘庭隂翠蝶舞莺吟未了政露冷芙蓉池沼金鴈尘昏么断理余音尚想腰肢袅欢渐逺思还绕　临臯望极沧江渺晩潮平湘烟万顷断虹残照防舫凌波分飞后别浦菱花自老问锦鲤何时重到楼迥层城看不见对潇潇暮雨怜芳草幽恨濶楚天杳
　　夏　　　　　　　　　　　赵文鼎
　　昼永重帘卷乍池塘一番过雨芰荷初展竹引新梢半含粉緑防扶踈满院过花絮蜂稀蝶懒窻户沈沈人不到伴清幽时有流莺啭凝思乆意何限　玉钗坠枕风鬟颤湛虚堂壶氷莹彻簟波零乱自是仙姿清无暑月影空垂素扇破午睡香销余篆一枕湖山千里梦正白苹烟棹归来晩云弄碧楚天逺
　　端午　　　　　　　　　　刘潜夫
　　思逺楼前路望平堤十里湖光画船无数緑盖盈盈红粉面叶底荷花解语鬭巧结同心双缕尚有经年离别恨一丝丝总是相思处相见也又重午　清江旧事传荆楚叹人情千载如新尚沈菰黍且尽樽前今日醉谁肯独醒吊古泛几盏菖蒲緑醑两两龙舟争竞渡奈珠帘暮卷西山雨看未足怎归去
　　九日
　　湛湛长空黒更那堪斜风细雨乱山如织老眼平生空四海頼有髙楼百尺看浩荡千崖秋色白髪书生神州泪尽凄凉不向牛山滴追往事去无迹　少时自负凌云笔到如今春华落尽满懐萧瑟常恨世人新意少爱说南朝狂客把破防年年拈出若对黄花孤负酒怕黄花也笑人岑寂鸿北去日西匿
　　七夕　　　　　　　　　　宋谦父
　　灵鹊桥初就记迢迢重湖风浪去年时嵗月不留人易老万事茫茫宇宙但独对西风搔首巧拙岂关今夕事奈痴儿騃女流传谬添话柄栁州栁　道人识破灰心乆只好风凉月佳时踈狂如旧休笑双星经嵗别人到中年巳后云雨梦可曽常有雪藕调氷花熏茗正梧桐雨过新凉透且随分一杯酒
　　前调　　　　　　　　　　　戴式之
　　蜗角争多少是英雄割据乾坤到头休了一片泥涂荒草地尽是鱼龙故道新堤上风涛难保沧海桑田何时变怕桑田未变人先老休为此生烦恼　讼庭不许频频到这官坊翻来覆去有何分晓无诤人中为第一长讼原非吉兆但有恨平章不早樽酒唤囘和气在看从来兄弟依然好把前事付一笑
　　上赵侍郎生日　　　　　　李公甫
　　鹄立通明殿又重逢揆余初度梦庚华旦不学花奴簮红槿且看秋香宜晩任甲子从新更换天欲东都修车马故降神生甫维周翰歌崧岳咏江汉　明堂朝罢夷琛献引星辰万人共聴风尘长筭清昼山东诸将捷席卷黄河两岸问谁在玉皇香案师保万民功业别向西京原庙行圭瓉定郏鄏卜瀍涧
　　春感　　　　　　　　　　吴毅甫
　　笑口开能几把年年芳情冶思总抛闲里桃杏枝头春才半寒食清明又是但嵗月飚飞川逝囘首秦楼双燕语到如今目断斜阳外将往事试重记　香罗尚有相思泪笑人生新愁易积旧欢难继水上流红无覔处还隔关山万里但赢得新来憔悴昨夜东风颠狂后想余芳尽是飘零底词写就倩谁寄
　　和刘潜夫韵　　　　　　　陈敬叟
　　晓梦莺呼起便安排诗家厨传酒家行李防检花边新雨露春在万家生齿道官似锦溪清驶但使有人耕緑野正不妨鼓吹频来此方覔句且夷俟　画桥西畔多春意记年年曽来几度落花流水行到水穷云起处依约辋川竹里兴未属王孙公子料想明年端门里有传柑宴罢黄封醉肯囘首万杉底
　　前调　　　　　　　　　　　黄叔旸
　　倦整摩天翼笑归来防画亭台按行泉石落落元龙湖海气更着髙楼百尺收揽尽水光山色曽驾飚车蟾宫去几囘批惜月支风敕斯二者惯相识　玲珑窻户青红湿夜深时寒光爽气洗清肝鬲似此交游真洒落判与升堂入室有万象来为宾客不用笙歌轻防涴看仙翁手搦虹霓笔吟思逺两峯碧
　　西湖　　　　　　　　　　文及翁
　　一勺西湖水渡江来百年歌舞百年酣醉囘首洛阳花世界烟渺黍离之地更不复新亭堕泪蔟乐红妆揺画舫问中流击楫谁人是千古恨几时洗　余生自负澄清志更有谁磻溪未遇傅岩未起国事如今谁仗倚衣帯一江而巳便都道江神堪恃借问孤山林处士但掉头笑指梅花蕋天下事可知矣
　　石城吊古　　　　　　　　王千秋
　　吊古城头去正髙秋霜晴木落路通洲渚欲问紫髯分鼎事只有荒祠烟树巫觋去乆无箫鼓霸业荒凉遗堞坠但苍崖日阅征帆度兴与废几今古　夕阳细草空凝伫追思当时子敬用心良误要约刘郎铜雀醉底事遽争荆楚遂但见蜀吴烽举致使五官伸脚睡唤诸儿昼取长陵土遗此恨欲谁语
　　感懐　　　　　　　　　　李南金
　　流落今如许我亦三生杜牧为秋娘着句先自多愁多感慨更值江南春暮君看取落花飞絮也有吹来穿绣幌有因风飘堕随尘土人世事总无据　佳人命薄君休诉若说与英雄心事一生更苦且尽樽前今日意休记緑窻眉妩但春到儿家庭户幽恨一帘烟月晓恐明年鴈亦无寻处浑欲倩莺留住
　　赠建宁妓唐玉　　　　　　吴履斋【约隐纪谈】
　　可意人如玉小帘栊轻匀淡竚道家妆束长恨春归无寻处全在波明黛緑看冶叶倡条浑俗比似江梅清有韵更临风对月斜依竹看不足咏不足　曲屏半掩春山簇正轻寒夜永花睡半欹残烛缥缈九霞光里梦香在衣裳賸馥又只恐铜壶声促试问送人归去后对一帘花影垂金粟肠易断情难续
　　送太守　　　　　　　　　平江妓【豹隐纪谈】
　　春色原无主荷东君着意看承等闲分付多少无情风与浪又那更蝶欺蜂妬筭燕雀眼前无数纵使帘栊能爱防到如今已是成迟暮芳草碧遮归路　看看做到难言处怕仙槎轻转旌旗易歌襦袴月满西楼弦索静云蔽昆城阆府便恁地一帆轻举独倚阑干愁拍碎惨玉容泪眼如红雨去与住两难诉
　　乳燕飞【寄刘阆风】　　　　　　　　汪莘
　　晓趁西湖约到湖头烟消日出波生两脚自挈白鱼携碧酒要与诗人共酌把楼上珠帘搭却坐对荷花三万朶念西邻未嫁肌如削待折与不堪着　别来又见秋萧索恨无由将予风月伴君云鹤想见登山临水处醉把茱萸盘礴唱白雪阳春新作忆自东篱人去后筭人间黄菊空零落叹作者多命薄
　　金缕歌【陪履齐先生沧浪看梅】　　　　　吴君特
　　乔木生云气访中兴英雄陈迹暗追前事战舰东风悭借便梦断神州故里旋小筑吴宫闲地华表月明归夜鹤叹当时花竹今如此枝上露溅清泪　遨头小簇行春队步苍苔寻幽别坞看梅开未重唱梅边新度曲催发寒梢冻蕊此心与东君同意后不如今今非昔两无言相对沧浪水懐此恨寄残醉
　　风瀑竹　　　　　　　　　　牟存斋【翰】
　　阁住杏花雨便新晴等闲勾引香车成雾壁月光中箫凤逺嫋嫋余音如缕悄一似羣仙府天意乍随人意好渐星桥度汉珠还浦又何啻列千炬　晩来乍觉隂盘固笑人间玉瓶瑶瑟锦茵雕爼无限升平宣政曲囘首中原何处慨鸣镝已无宫武扑面风尘浑未扫强欢讴还肯轩昻否萦旧恨为谁赋
　　摸鱼儿　　　　　　　　　　永叔
　　卷绣帘梧桐秋院落一霎雨添新緑对小池闲立残妆浅向晩水纹如縠凝逺目恨人去寂寂凤枕孤难宿倚栏不足看燕拂风檐蜂翻草露两两长相逐　双眉蹙可惜年华婉娩西风初弄庭菊况伊家年少多情未巳难拘束那堪更趁凉景追寻甚处垂杨曲佳期过尽但不说归来多应忘了屏云去时祝
　　晁无咎
　　买陂塘旋栽杨栁依稀淮岸湘浦东臯雨足轻痕涨沙觜鹭来鸥聚堪爱处最好是一川夜月光流渚无人自舞任翠幕张天柔茵借地酒尽未能去　青绫被休忆金闺故步儒冠曽把身误弓刀千骑成何事荒了邵平圃君试觑满青镜星星鬓影今如许功名浪语便做得班超封侯万里归计恐迟暮
　　晩春　　　　　　　　　　辛幼安
　　更能消几番风雨匆匆春又归去惜春长怕花开早何况落红无数春且住见说道天涯芳草迷归路怨春不语筭只有殷勤画檐蛛网尽日惹飞絮　长门事凖拟佳期又误蛾眉曽有人妬千金纵买相如赋脉脉此情谁诉君莫舞君不见玉环飞燕皆尘土闲愁最苦休去倚危栏斜阳正在烟栁断肠处
　　前调　　　　　　　　　　　程书舟
　　掩凄凉黄昏庭院角声何处呜咽矮窻曲屋风灯冷还是苦寒时节凝伫切念翠被薫笼夜夜成虚设倚栏愁絶聴凤竹声中犀帷影外酿轻雪　伤心处却忆当年轻别梅花满院初发吹香弄蕊无人见惟有暮云千叠情未彻又谁料而今好梦分秦越不堪重说记得当初重门锁处犹有夜深月
　　感叹　　　　　　　　　　刘潜夫
　　怪新来倚楼看镜清狂浑不如旧暮云千里伤心色那更乱蝉踈栁凝望乆怆故国百年汉阙谁囘首功名大谬叹采药名山读书精舎此计何时就　封侯事乆矣输人妙手扁舟聊作渔叟髙冠长劔都闲物世上切身惟酒千载后君试看抜山扛鼎俱乌有英雄骨朽问顾曲周郎而今还解来聴小词否
　　九日登姑苏台　　　　　　卢申之
　　怪西风晓来欹防年华还是重九天机衮衮山新瘦客子情懐谁剖微雨后更鴈帯边寒袅袅欺罗袖慵荷倦栁悄不似黄花田田照眼风味尽如旧　登临地寂寞崇台最乆阑干几度搔首翻云覆雨无穷事流水斜阳知否吟未就但衰草寒烟商畧愁时闲愁浪有总输与渊明东篱醉舞身世付杯酒
　　鴈邱　　　　　　　　　　元遗山【梅磵诗话】
　　恨人间情是何物直教生死相许天南地北双飞客老翅几囘寒暑欢乐趣离别苦就中更有痴儿女君应有语渺万里层云千山暮景只影为谁去　横汾路寂寞当年箫鼓荒烟依旧平楚招魂楚些何嗟及山自啼风雨天也妬未信与莺儿燕子俱黄土千秋万古为留待骚人狂歌痛饮来访鴈邱处
　　【太和五年乙丑嵗赴试并州道逢捕鴈者云今日获一鴈杀之矣其脱网者悲鸣不能去竟自投于地而死予因买得之葬之汾水之上累石为识号曰鴈邱并作鴈邱词】
　　同遗山赋鴈邱　　　　　　杨正卿【翰】
　　怅年年鴈飞汾水秋风依旧兰渚网罗惊破双栖梦孤影乱翻波素还醉与筭古往今来只有相思苦朝朝暮暮想塞北风沙江南烟月争忍自来去　埋恨处依约并门旧路一邱寂寞寒雨世间多少风流事天也有心相妬休说与还却怕有情多被无情误一杯会举待细读悲歌满倾清泪为尔酹黄土
　　同赋鴈邱　　　　　　　　李仁卿
　　鴈双双正分汾水囘头生死殊路天长地乆相思债何似眼前俱去摧劲羽倘万一幽冥却有重逢处诗翁感遇把江北江南风嘹月唳并付一邱土　仍为汝小草幽兰丽句声声字字酸楚拍江秋影今何在宰木欲迷隄树霜魂苦筭犹胜王嫱青冢真娘墓无谁说与对乌道长空龙艘古渡马耳泪如雨
　　双莲
　　【大名有男女以私情不遂赴水者后三日二尸相携出水滨是岁陂荷俱并蔕】
　　为多情和天也老不应情遽如许请君试聴双蕖怨方见此情真处谁防注香防灔银塘对抹胭脂露藕丝几缕绊玉骨春心金沙晓泪漠漠瑞红吐　连理树一样骊山懐古古今朝暮云雨六郎夫妇三生梦断幽恨从前沮须会取共鸳鸯翡翠照影长相聚秋风不住怅寂寞芳魂轻烟北渚凉月又南浦
　　前调　　　　　　　　　　　莫仑
　　聴春教燕颦莺诉朝朝花困风雨六桥防却清明后碧尽栁丝千缕蝶蜂侣正闲覔闲花闲草闲歌舞最怜西子尚薄薄云情盈盈波泪防防旧眉妩　流红记空泛秋宫怨句才色何处娇妬落红无限随风絮诗恨有谁曽遇堪恨处恨前度花信催花去东君暗苦更多嘱多情多愁杜宇多诉断肠语
　　迈陂塘【登凤凰台】　　　　　　　　梁隆吉
　　枕寒流碧萦衣帯髙台平与云倚燕来莺去谁为主磨灭谪仙吟墨愁思里待说与山灵还又羞拈起箫韶已矣甚竹实风摧桐隂雨瘦景物变新丽　江山在认得刘郎阿寄年来声誉休废英雄不愽胭脂井谁念故人衰悴时有几便凤去台空莫厌频游此兴亡过耳任北雪迷空东风换緑都付梦和醉
　　艮岳　　　　　　　　　　姚云文
　　渺人间蓬瀛何许一朝飞入梁苑网川梯洞层瑰出帯取愁龙怨穷游宴谈笑里金风吹折桃花扇翠华天逺怅莎沼萤粘锦屏烟合草露泣苍藓　东华梦好在牙樯雕辇画图歴歴曽见落红万防孤臣泪斜日牛羊春晩摩双眼看尘世鳌宫又报鲸波浅唫鞘拍断便乞与娲皇化成精卫填不尽遗恨
　　前调　　　　　　　　　　　韦居安
　　绕苕城水平波渺双湖遥睇无际就中惟有渔湾好占得西关佳致杨栁外羡泛宅浮家当日真子溪山信美叹陈迹犹存前贤已往谁防景中意　萧闲甚筑屋三间近水汀洲香泛兰沚清风明月知多少肯滞软红尘里垂钓饵这春水生时賸有桃花鳜烦襟净洗待办取轻簔来分半席相对弄清泚
　　瑶台月　　　　　　　　　　无名氏
　　严风凛冽万木冻园林萧静如洗寒梅占早争先暗吐香蕋逞素容探暖欺寒遍妆防亭台佳致通一气超羣卉值腊后雪清丽开筵共赏南枝宴会　好折赠东君驿使把岭头信息逺寄遇诗朋酒侣樽前吟缀且优游对景欢娱更莫厌陶陶沈醉羌管怨琼花坠结子用调鼎堪饵将军止渴思得此味
　　集贤宾【佳人】　　　　　　　　　栁耆卿
　　小楼深巷狂游徧罗绮成丛就中堪人属意最是春风有画难描雅态无花可比芳容几囘饮散良宵永鸳衾暖凤枕香浓算得人间天上帷有两心同　近来云雨忽西东悄恼损情悰纵然偷期暗会长是匆匆争似和鸣偕老免教敛翠啼红眼前时暂踈欢宴盟言在更莫忡忡待作真个宅院方信有初终
　　子夜歌　　　　　　　　　　彭元逊
　　视春衫箧中半在浥浥酒痕花露恨桃李如风过尽梦里故人成雾临颍美人秦川公子却共何人语对谁家花草池台囘首故园咫尺未成归去　昨宵聴危弦急管酒醒不知何处漂泊情多衰迟感易无限堪怜许似尊前眼底红顔消几寒暑年少风流未谙春事追与东风赋待他年君老巴山共君聴雨
　　凤归云【适懐】　　　　　　　　　栁耆卿
　　恋帝里金谷园林平康巷陌触处繁华连日踈狂未尝轻负寸心双眼况佳人尽天外行云堂上飞燕向玳筵一一皆妙选长是因酒沈迷被花萦绊　更可惜淑景亭台暑天枕簟霜月夜凉雪霰朝飞一嵗风光尽堪随分俊游清宴筭浮生事瞬息光隂锱铢名宦正欢笑试恁暂时分散却是恨雨愁云地遥天逺
　　吊严陵　　　　　　　　　　李景元
　　蕙兰香泛孤屿潮平惊鸥散雪迤逦防破澄江秋色暝霭向敛踈雨乍收染出蓝峯千尺渔舍孤烟锁寒碛画鹢翠帆旋解轻舣晴霞岸侧正念往悲酸懐乡惨切何处引羌笛　追忆当时富春佳地严光钓趾空遗迹华星沈后扁舟泛去潇洒闲名图籍离觞吊终寓目意阑魂消泪滴渐洞天晓囘首暮云千古碧
</div>
    <div class="pagination">
<a href="花草稡编_page79.html">上一页</a><span>...</span><a href="花草稡编_page75.html">75</a><a href="花草稡编_page76.html">76</a><a href="花草稡编_page77.html">77</a><a href="花草稡编_page78.html">78</a><a href="花草稡编_page79.html">79</a><span class="current-page">80</span><a href="花草稡编_page81.html">81</a><a href="花草稡编_page82.html">82</a><a href="花草稡编_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
