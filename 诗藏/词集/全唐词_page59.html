<!DOCTYPE html>
<html>
<head>
    <meta charset="UTF-8">
    <title>全唐词 - 第 59 页/共 97 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐词 - 第 59 页/共 97 页</h1>
    <div class="content">
    月照玉楼春漏促，飒飒风摇庭砌竹。梦惊鸳被觉来时，何处管弦声断续。惆怅少年游冶去，枕上两蛾攒细绿。晓莺帘外语花枝，背帐犹残红蜡烛。

    ●二

    柳映玉楼春日晚，雨细风轻烟草软。画堂鹦鹉语雕笼，金粉小屏犹半掩。香灭绣帏人寂寂，倚槛无言愁思远。恨郎何处纵疏狂，长使含啼眉不展。

    ●三

    月皎露华窗影细，风送菊香黏绣袂。博山炉冷水沉微，惆怅金闺终日闭。懒展罗衾垂玉箸，羞对菱花■宝髻。良宵好事枉教休，无计那他狂耍婿。

    ●四

    拂水双飞来去燕，曲槛小屏山六扇。春愁凝思结眉心。绿绮懒调红锦荐。话别情多声欲颤，玉箸痕留红粉面。镇长独立到黄昏，却怕良宵频梦见。

    ●浣溪沙

    春色迷人恨正赊，可堪荡子不还家，细风轻露著梨花。

    帘外有情双燕飏，槛前无力绿杨斜，小屏狂梦极天涯。

    ●二

    红藕香寒翠渚平，月笼虚阁夜蛩清，塞鸿惊梦两牵情。

    宝帐玉炉残麝冷，罗衣金镂暗尘生，小窗孤烛泪纵横。

    ●三

    荷芰风轻帘幕香，绣衣■■泳回塘，小屏闲掩旧潇湘。

    恨入空帏鸾影独，泪凝双脸渚莲光，薄情年少悔思量。

    ●四

    惆怅经年别谢娘，月窗花院好风光，此时相望最情伤。

    青鸟不来传锦子，瑶姬何处锁兰房，忍教魂梦两茫茫。

    ●五

    庭菊飘黄玉露浓，冷莎偎砌陷鸣蛩，何期良夜得相逢。

    背帐风摇红蜡滴，惹香暖梦绣衾重，觉来枕上怯晨钟。

    ●六

    云澹风高叶乱飞，小庭寒雨绿苔微，深闺人静掩屏帏。

    粉黛暗愁金带枕，鸳鸯空绕画罗衣，那堪辜负不思归。

    ●七

    雁响遥天玉漏清，小纱窗处月胧明，翠帏金鸭炷香平。

    何处不归音信断，良宵空使梦魂惊，簟凉枕冷不胜情。

    ●八

    露白蟾明又到秋，佳期幽会两悠悠，梦牵情役几时休。

    记得泥人微敛黛，无言斜倚小书楼，暗思前事不胜愁。

    ●酒泉子

    杨柳舞风，轻惹春烟残雨。杏花愁，莺正语，画楼东。锦屏寂寞思无穷，还是不知消息。镜尘生，珠泪滴，损仪容。

    ●二

    罗带缕金，兰麝烟凝魂断。画屏欹，云鬓乱，恨难任。几回垂泪滴鸳衾，薄情何处去。月临窗，花满树，信沉沉。

    ●三

    小槛日斜，风度绿窗人悄悄。翠帏闲掩舞双鸾，旧香寒。别来情绪转难拚，韶颜看却老。依稀粉上有啼痕，暗销魂。

    ●四

    黛薄红深，约掠绿鬟云腻。小鸳鸯，金翡翠，称人心。锦鳞无处传幽意，海燕兰堂春又去。隔年书，千点泪，恨难任。

    ●五

    掩却菱花，收拾翠钿休上面。金虫玉燕，锁香奁，恨厌厌，云鬟半坠懒重■，泪侵山枕湿。银灯背帐梦方酣，雁飞南。

    ●六

    水碧风清，入槛细香红藕腻。谢娘敛翠恨无涯，小屏斜。堪憎荡子不还家，谩留罗带结。帐深枕腻炷沉烟，负当年。

    ●七

    黛怨红羞，掩映画堂春欲暮。残花微雨隔青楼，思悠悠。芳菲时节看将度，寂寞无人还独语。画罗襦，香粉污，不胜愁。

    ●杨柳枝

    秋夜香闺思寂寥，漏迢迢。鸳帏罗幌麝烟销，烛光摇。正忆玉郎游荡去，无寻处。更闻帘外雨萧萧，滴芭蕉。

    ●遐方怨

    帘影细，簟纹平。象纱笼玉指，缕金罗扇轻。嫩红双脸似花明，两条眉黛远山横。凤箫歇，镜尘生。辽塞音书绝，梦魂长暗惊。玉郎经岁负娉婷，教人争不恨无情。

    ●献衷心
</div>
    <div class="pagination">
<a href="全唐词_page58.html">上一页</a><span>...</span><a href="全唐词_page54.html">54</a><a href="全唐词_page55.html">55</a><a href="全唐词_page56.html">56</a><a href="全唐词_page57.html">57</a><a href="全唐词_page58.html">58</a><span class="current-page">59</span><a href="全唐词_page60.html">60</a><a href="全唐词_page61.html">61</a><a href="全唐词_page62.html">62</a><a href="全唐词_page63.html">63</a><a href="全唐词_page64.html">64</a><span>...</span><a href="全唐词_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
