<!DOCTYPE html>
<html>
<head>
    <meta charset="UTF-8">
    <title>全宋词 - 第 543 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 543 页/共 621 页</h1>
    <div class="content">渔父词（其二）
邻家船上小姑儿。相问如何是别离。双坠髻，一湾眉。爱看红鳞比目鱼。 
渔父词（其三）
平明雾霭雨初晴。儿子敲针钩成。香饵小，茧丝轻。钓得鱼儿不识名。 
渔父词（其四）
船系兰芷鲙长鲈。曲袷方袍忽访吾。神甚爽，貌全枯。莫是当年楚大夫。 
渔父词（其五）
春融水暖百花开。独棹扁舟过钓台。鸥与鹭，莫相猜。不是逃名不肯来。 
渔父词（其六）
夜来采石渡头眠。月下相逢李谪仙。歌一曲，别无言。白鹤飞来雪满船。 
渔父词（其七）
莫论轻重钓竿头。住得船归即便休。酒味溥，胜空瓯。事事何须着意求。 

　
李从周
玲珑四犯
初拨琵琶，未肯信，知音真个稀少。尽日芳情，萦系玉人怀抱。须待化作杨花，特地过、旧家池沼。想绮窗、刺绣迟了，半缕茜茸微绕。 
旧时眉妩贪相恼。到春来、为谁浓扫。新归燕子都曾识，不敢教知道。长是倦出绣幕，向梦里、重谋一笑。怎得同携手，花阶月地，把愁勾了。 
抛球乐
风罥蔫红雨易晴。病花中酒过清明，绮窗幽梦乱于柳，罗袖泪痕凝似饧。冷地思量着，春色三停早二停。 
谒金门
花似匝。两点翠蛾愁压。人又不来春且恰。谁留春一霎。 
消尽水沉金鸭。写尽杏笺红蜡。可奈薄情如此黠。寄书浑不答。 
一丛花令
梨花随月过中庭。月色冷如银。金闺平帖阳台路，恨酥雨、不扫行云。妆褪臂闲，髻慵簪卸，盟海浪花沉。 
洞箫清吹最关情。腔拍懒温寻。知音一去教谁听，再拈起、指法都生。天阔雁稀，帘空莺悄，相傍又春深。 
风流子
双燕立虹梁。东风外、烟雨湿流光。望芳草云连，怕经南浦，葡萄波涨，怎博西凉。空记省，浅妆眉晕敛，罥袖唾痕香。春满绮罗，小莺捎蝶，夜留弦索，么凤求凰。 
江湖飘零久，频回首、无奈触绪难忘。谁信温柔牢落，翻坠愁乡。仗玉笺铜爵，花间陶写，宝钗金镜，月底平章。十二主家楼苑，应念萧郎。 
清平乐
美人娇小。镜里容颜好。秀色侵入春帐晓。郎去几时重到。 
叮咛记取儿家。碧云隐映红霞。直下小桥流水，门前一树桃花。 
风入松（冬至）
霜风连夜做冬晴。晓日千门。香葭暖透黄钟管，正玉台、彩笔书云。竹外南枝意早，数花开对清樽。 
香闺女伴笑轻盈。倦绣停针。花砖一线添红景，看从今、迄逦新春。寒食相逢何处，百单五个黄昏。 
乌夜啼
径藓痕沿碧甃，檐花影压红阑。今年春事浑无几，游冶懒情慳。 
旧梦莺莺沁水，新愁燕燕长干。重门十二帘休卷，三月尚春寒。 
清平乐
东风无用。吹得愁眉重。有意迎春无意送。门外湿云如梦。 
韶光九十慳慳。俊游回首关山。燕子可怜人去，海棠不分春寒。 
鹧鸪天
绿色吴笺覆古苔。濡毫重拟赋幽怀。杏花帘外莺将老，杨柳楼前燕不来。 
倚玉枕，坠瑶钗。午窗轻梦绕秦淮。玉鞭何处贪游冶，寻遍春风十二街。 

　
孙居敬
喜迁莺（晓行）
宿酲初愈。更花焰频催，叶蕉重举。浓露沾丛，薰风入樾，黄叶马头飞舞。梦结尚依征旆，笛怨谁教渔谱。村路转，见寒机灯在，晨炊人语。 
无据。堪恨处。残月满襟，不念人羁旅。天接山光，云拖雁影，多少别离情绪。绣被香温密叠，罗帕粉痕重护。这滋味，最不堪两鬓，菱花羞觑。 
临江仙（西湖）
触事老来情绪懒，西湖债未曾还。试呼小艇访孤山。昔年鸥鹤侣，总笑鬓斓斑。 
仙去坡翁山耐久，烟霏空翠凭阑。日斜尚觉酒肠宽。水云天共色，欸乃一声间。 
临江仙
摘索枝头何处玉，吹来万里春风。须臾陆地遍芙蓉。珠帘和气扑，一笑夺炉红。 
文字红裙相间出，主人钟鼎仙翁。清谈隽语与香浓。太平欢意远，人在玉壶中。 
贺新郎（次卢申之韵）
风月为佳节。更湖光、平铺十里，水晶宫阙，若向孤山邀俗驾，只恐梅花凄咽。有图画、天然如揭。好着骚人冰雪句，走龙蛇、醉墨成三绝。尘世事，谩如发。 
真须脚踏层冰滑。倚高寒、身疑羽化，水平天阔。目送云边双白鹭，杳杳冲烟出没。□□□、□□□□。唤醒儿曹梁甑梦，把消遥、齐物从头说。洗夜光，弄月明。 
风入松（次韵代赠人）
王孙去后几时归。音信全稀。绿痕染遍天涯草，更小红、已破桃枝。此恨无人共说，梦回月满楼时。 
只应明月照心期。一向舒眉。若还早遂蓝桥约，更不举、玉盏东西。怎望黄金屋贮，只图夸道于飞。 
风入松
画梁燕子报新归。好语全稀。庭芳侵亚红相对，却羞见、蕊蕊枝枝。说与吹箫旧侣，痴心指望多时。 
朝云暮雨失欢期。碧画谁眉。凝愁立处桐阴转，又还是、红日将西。谩道梅花纸帐，鸳鸯终待双飞。 
好事近（渔村即事）
买断一川云，团结樵歌渔笛。莫向此中轻说，污天然寒碧。 
短篷穿菊更移枨，香满不须摘。搔首断霞夕影，散银原千尺。 
西江月（次韵席上作）
翠幄轻寒护夜，寒妆靓暖宜春。酒筹令逐时新。仙佩朋簪清兴。 
凤炬呈妍粟粟，水仙照座盈盈。约君策马贺升平。回首尊前风韵。 

　
郑梦协
八声甘州
大江流日夜，客心愁、不禁晚来风。把英雄□气，兴衰馀事，吹散无踪。但有山围故国，依旧夕阳中。直北神州路，几点飞鸿。 
欲问周郎赤壁，叹沙沉断戟，烟锁艨艟。听波声如语，空乱荻花丛。甚云间、平安信少，到黄昏、偏映落霞红。莼鲈美，扁舟归去，相伴渔翁。 

　
真德秀
蝶恋花
两岸月桥花半吐。红透肌香，暗把游人误。尽道武陵溪上路。不知迷入江南去。 
先自冰霜真态度。何事枝头，点点胭脂污。莫是东君嫌淡素。问花花又娇无语。 

　
留元刚
满江红（泛舟武夷，午炊仙游馆，次吕居仁韵）
风送清篙，沿流溯、武夷九曲。回首处，虹桥无复，幔亭遗屋。翠壁云屏临钓石，银河雪瀑飞寒玉。想当年、铁笛倚林吹，秋空绿。 
褰荇带，支筇竹。披荷芰，餐椒菊。问丹崖碧岭，底堪重辱。青笈不妨娱老眼，乌靴未许污吾足。恰仙游，一枕梦醒来，胡麻熟。 

　
熊节
朝中措（寿刘仲吉）
麒麟早贵挂朝冠。自合侍金銮。收拾经纶事业，从容游戏人间。 
祗今侍彩，符分楚甸，名在蓬山。直待疏封大国，秋光长映朱颜。 

　
范炎
沁园春（庆杨平）
襟韵何如，文雅风流，王谢辈人。问传家何物，多书插架，放怀无可，有酒盈樽。一咏一谈，悠然高致，似醉当年曲水春。还知否，壮胸中万卷，笔下千军。 
</div>
    <div class="pagination">
<a href="全宋词_page542.html">上一页</a><span>...</span><a href="全宋词_page538.html">538</a><a href="全宋词_page539.html">539</a><a href="全宋词_page540.html">540</a><a href="全宋词_page541.html">541</a><a href="全宋词_page542.html">542</a><span class="current-page">543</span><a href="全宋词_page544.html">544</a><a href="全宋词_page545.html">545</a><a href="全宋词_page546.html">546</a><a href="全宋词_page547.html">547</a><a href="全宋词_page548.html">548</a><span>...</span><a href="全宋词_page544.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
