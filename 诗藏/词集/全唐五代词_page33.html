<!DOCTYPE html>
<html>
<head>
    <meta charset="UTF-8">
    <title>全唐五代词 - 第 33 页/共 125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐五代词 - 第 33 页/共 125 页</h1>
    <div class="content">　　○其十三

　　城营内，白鹿入营来。将士病灾方欲起，若还无角主兵回。移寨免灾危。

　　○其十四

　　兵屯次，鹿走入军营。必有降人来见我，期于三日事分明。或喜长威声。（有战作，主大胜。）

　　○其十五

　　狼与虎，切忌入军中。队伍营同并截路，不过数日有危凶。警备勿交攻。

　　○其十六

　　虎相食，兆不出三年。必有大兵当至此，来其分野祸相煎。其兆理关天。

　　○其十七

　　兵屯次，野象入于营。急急杀来将祭献，三军从此得安宁。斋沐要严精。

　　○其十八

　　城营内，鹿子入其中。杀取三牲将祭祷，急当移寨免灾凶。否则祸重重。

　　○其十九

　　军营侧，蓦地有毫猪。须备伏兵来犯我，便宜先举莫踌蹰。移寨始无虞。

　　○其二十

　　军营内，或有野猪来。若战先赢多后败，速移营寨避其灾。修谢莫迟回。

　　○其二十一

　　军营内，兔走在其中八。虽有雄兵终不战，都缘前敌欲和同。不在苦邀功。

　　○其二十二

　　军营内，狸兽夜频鸣。恰似豺狼同此兆，必知将士欲离营。不久祸灾生。

　　○其二十三

　　兵屯次，豺狗入于营。内有奸人相结外，急须搜捉察原情。莫遣叛踪兴。

　　○其二十四

　　军营内，狗怪遣人猜。急杀血流于戍地，埋深三尺以禳灾。敌将必擒来。

　　○其二十五

　　城营内，獐入及登城。若遇此妖多是火，不然孝服与兵争。祈谢保安宁。

　　○其二十六

　　兵行次，路上遇猿猴。严令小心防恐怖，理当排搠整戈矛。预备尽良筹。

　　○其二十七

　　狼与虎，绕寨作悲鸣。似笑似号军大败，将军兵败事多惊。尸叠涧沟平。

　　○其二十八

　　狼奔走，直撞入吾军。不出三朝并五日，敌来降我引朝君。彼我受皇恩。

　　○其二十九

　　野猪鹿，从外入中营。定有降人来投我，只于三日见分明。引使履王庭。

　　○其三十

　　狼与虎，卒见使人惊。我在师徒前去后，须防大战血成坑。不遇圣贤明。

　　○其三十一

　　兵屯次，狸走入军中。不住夜鸣围绕寨，先因风火事重重。埋伏拟藏踪。

　　○其三十二

　　军营内，蓦地有来獐。三日七朝须大战，不然讲武教旗枪。速斩免灾殃。

　　○其三十三

　　牛与马，产出是人形。定主胡人侵大国，不分南北乱人民。且候圣明生。

　　○其三十四

　　狼与虎，号叫又伤人。五日七朝兵定至，临时胜负豫铺陈。方治败来军。

　　○占水族第二十一

　　兵行次，水族忌逢之。但是鱼龙蛟蜃类，悉皆不吉兆灾危。抽退却相宜。

　　○其二

　　龙现垒，室宅及池中。必有大臣谋逆叛，且须作急探奸凶。莫待有奔冲。（王莽、朱温时，龙现池沼。）

　　○其三

　　军行次，龙斗在军前。必是交锋亡命战，黄龙得胜黑龙偏。平地血成川。

</div>
    <div class="pagination">
<a href="全唐五代词_page32.html">上一页</a><span>...</span><a href="全唐五代词_page28.html">28</a><a href="全唐五代词_page29.html">29</a><a href="全唐五代词_page30.html">30</a><a href="全唐五代词_page31.html">31</a><a href="全唐五代词_page32.html">32</a><span class="current-page">33</span><a href="全唐五代词_page34.html">34</a><a href="全唐五代词_page35.html">35</a><a href="全唐五代词_page36.html">36</a><a href="全唐五代词_page37.html">37</a><a href="全唐五代词_page38.html">38</a><span>...</span><a href="全唐五代词_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
