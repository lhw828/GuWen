<!DOCTYPE html>
<html>
<head>
    <meta charset="UTF-8">
    <title>全宋词 - 第 606 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 606 页/共 621 页</h1>
    <div class="content">蟾宫，人未老，纵横礼乐，谈笑功名。从今去，有多少、富贵光荣。且听宾云奏曲，千秋岁、更引清声。齐眉处，朱颜绿鬓，相与共长生时，良人正赴廷对。 
瑞鹤仙
翠旗迎凤辇。正金母、西游瑶台宝殿。蓬来都历偏。□飘然来到，笙歌庭院。朱颜绿鬓。须尽道、人间罕见。更恰恰占得，美景良辰，小春天暖。 
开宴。画堂深处，银烛高烧，珠帘任卷。香浮宝篆。翻舞袖，掩歌扇。看兰孙桂子，成团成簇，共捧金荷齐劝。□从今、鹤算龟龄，天长地远。 

　
詹无咎
鹊桥仙（题烟火簇）
龟儿吐火。鹤儿衔火。药线上、轮儿走火。十胜一斗七星球，一架上、有许多包裹。梨花数朵。杏花数朵。又开放、牡丹数朵。便当场好手路歧人，也须教、点头咽唾。 
贺新郎（端午）
梅子黄时雨。对幽窗、依依抱独，几多愁绪。润逼琴丝无雅韵，难续文园旧诣。头白尽、相如谁顾。燕子楼空尘又锁，望天涯、不寄红丝缕。嗟往事，且休语。 
伤情当日班衣舞。更宫衣，香罗乍带，九天繁露。一寸草心迎永日，更把葵心自许。怎料有、风推雨如。惹起灵均千古恨，转凄凉、更不成端午。拚小醉，读骚句。 

　
王槐建
水龙吟（送人归武夷）
武夷一片闲云，被风吹落清原顶。溪梅馥馥、飞来相傍，不嫌凄冷。瓦斧争鸣，丝桐一曲，满城倾听。奈阳春未了，骊驹已驾，桐阴底、梦魂醒。 
何限吟笺赋笔，甚乡心、分却清兴。鳌峰胜处，遥知风月，属谁管领。邂逅何时，无穷事业，有穷光景。但相期、不负初心，此外分、皆前定。 

　
刘应李
祝英台近（登武夷平林）
濯沧浪，歌窈窕，云日弄微霁。屏倚间空，鹤去几何岁。尚留洞草芊青，岩花重碧，游泳处、露中风袂。 
木兰舣。亭外冉冉斜阳，杯行尚联断。独凭危阑，解渴漱寒水。少须酒力还低，茶香不断，清与处、月明川底。 

　
王梦应
摸鱼儿（寿王尉?癸未冬至后五日）
问谁歌、暗香疏影，此花堪照人世。起持霜月为花如寿，天亦愿花千岁。谁有意。著如此人间，更著花如此。高寒洒洒。看浩荡刚风，跨虬飞佩，玉影乱如水。 
行春处，一笑人间紫翠。纷纷窥此天地。寿如川至。□好是、涧翁兹岁喜。荣沾南儒恩例。捧觞更喜郎君美。任夜来归待。见说生辰，恰逢本命，寿筵且未。听老聃孙子。祝公耆艾，祝公富贵。 
锦堂春（寿李仁山）
浅帻分秋，凉尊试月，西风未雁犹蝉。看芙蓉影里，绿鬓年年。日上云颿压海，尘清玉马行天。更烟楼凤举，风幕麟游，锦后珠前。 
绿阴池馆如画，记晴春药径，雨晓芝田。已办十年笑语，小聚云边。舞称香围艳雪，歌迟酒落红船。早群仙醉去，柳掖花扶，似雾非烟。 
念奴娇
欲霜更雨，记青云篱落，东风前此。帘外客秋人共老，雁与愁飞千里。水郭烟明，竹陂波小，万叶寒声起。凭高那更，九嶷吹尽云气。 
婉娩空复多情，年年晋梦，花与柴桑是。谁解意消风日晚，短笛孤舟林水。江蟹笼新，露萸斟浅，浇得乡关思。平芜天远，一痕黄抹秋霁。 
疏影
瞢腾晓被，听堕冰层角，晴哢仍未。土湿烟生，庭掩寒青，障泥懒为春试。东风旧与花飞去，料记得、年年沙际。忍落梅、万点苔根，化作一窗离思。 
犹忆蔫红稚绿，断桥雪未扫，天近春易。老对荒寒，事旧人新，雁后不成情味。人间解有花如海，待一片、不教随水。但玉香、酥影玲珑，逐日暖红云里。 
醉太平（送人入湘）
寒窗月晴。寒梢露明。一痕归影灯青。又分携短亭。 
蘅皋佩云。蒸溪酒春。有谁勤说归程。是峰头雁声。 

　
孙锐
渔父词（和玄真子）
平湖千顷浪花飞。春后银鱼霜更肥。菱叶饭，芦花衣。酒酣载月忙呼归。 
水调歌头（玄真子吟）
玄真子隐居江湖，自号烟波钓徒。肃宗赐之奴曰渔童，婢曰樵青。人问其故。曰：渔童使捧钓收纶，芦中鼓枻；樵青使苏兰薪桂，竹里煎茶。玄真既离苍波，游绮市，与群仙集于平湖。樵青，鄙女也，得随仙迹，暂至尘寰，情动于中而献之歌。 
渔钓有遗逸，天子宠玄真。赐之奴仆，得随嫣艳下神京。几度苹汀蓼岸，不问金钩无饵，谈笑取冰鳞。珍重主人意，名我曰樵青。 
肩兰桨，萦桂棹，出波津。凌虚上□□□，□□会群真。卸下绿蓑青笠，付与渔童收管，相与□红尘。归去又□□，同赏洞中春。 

　
李琳
平韵满江红（题宜春台）
碧蘸江山，鹤唳晓、云献画屏。瑶宫敞、舞金翔翠，巍枕春城。龙背神瓢飞旱雨，虹光花石转阴晴。蔼画香、飞雾福苍生，千古灵。 
箫鸾响，笙鹤鸣。瑞烟起，彩云行。满阑干花影，绣飏帘旌。佛界三千笼日月，仙楼十二挂星辰。望赭袍、霞珮并云軿，游紫清。 
木兰花慢（汴京）
蕊珠仙驭远，横羽葆、簇霓旌。甚鸾月流辉，凤云布彩，翠绕蓬瀛。舞衣怯环佩冷，问梨园、几度沸歌声。梦里芝田八骏，禁中花漏三更。 
繁华一瞬化飞尘，辇路劫灰平。恨碧灭烟销，红凋露粉，寂寞秋城。兴亡事空陈迹，只青山、淡淡夕阳明。懒向沙鸥说得，柳风吹上旗亭。 
六么令（京中清明）
淡烟疏雨，香径渺啼鴂。新晴画帘闲卷，燕外寒犹力。依约天涯芳草，染得春风碧。人间陈迹？斜阳今古，几缕游丝趁飞蝶。 
柳向尊前起舞，又觉春如客。翠袖折取嫣红，笑与簪华发。回首青山一点，檐外寒云叠。梨花淡白，柳花飞絮，梦绕阑干一株雪。 

　
醴陵士人
一剪梅
宰相巍巍坐庙堂。说着经量。便要经量。那个臣僚上一章。头说经量。尾说经量。 
轻狂太守在吾邦。闻说经量。星夜经量。山东河北久抛荒。好去经量。胡不经量。 

　
褚生
百字令
半堤花雨。对芳辰消遣，无奈情绪。春色尚堪描画在，万紫千红尘土。鹃促归期，莺收佞舌，燕作留人语。绕栏红药，韵华留此孤主。 
真个恨杀东风，几番过了，不似今番苦。乐事赏心磨灭尽，忽见飞书传羽。湖水湖烟，峰南峰北，总是堪伤处。新塘杨柳，小腰犹自歌舞。 
祝英台近
倚危栏，斜日暮。蓦蓦甚情绪。稚柳娇黄，全未禁风雨。春江万里云涛，扁舟飞渡。那更听、塞鸿无数。 
叹离阻。有恨落天涯，谁念孤旅。满目风尘，冉冉如飞雾。是何人惹悉来，那人何处。怎知道、愁来不去。 

　
徐君宝妻
满庭芳
汉上繁华，江南上物，尚遗宣政风流。绿窗朱户，十里烂银钩。一旦刀兵齐举，旌旗拥、百万貔貅。长驱入，歌台舞榭，风卷落花愁。 
清平三百载，典章人物，扫地俱休。幸此身未北，犹客南州。破鉴徐郎何在，空惆怅、相见无由。从今后，梦魂千里，夜夜岳阳楼。 

　
刘氏
沁园春
我生不辰，逢此百罹，况乎乱离。奈恶因缘到，不夫不主，被擒捉去，为妾为妻。父母公姑，弟兄姊妹，流落不知东与西。心中事，把家书写下，分付伊谁。 
越人北向燕支。回首望、雁峰天一涯。奈翠鬟云软，笠儿怎带，柳腰春细，马性难骑。缺月疏桐，淡烟衰草，对此如何不泪垂。君知否，我生於何处，死亦魂归。 

　
张淑芳
更漏子（秋）
墨痕香，红蜡泪。点点愁人离思。桐叶落，蓼花残。雁声天外寒。 
五云岭，九溪坞。待到秋来更苦。风淅淅，水淙淙。不教蓬径通。 
满路花（冬）
罗襟湿未干，又是凄凉雪。欲睡难成寐、音书绝。窗前竹叶，凛凛狂风折。寒衣弱不胜，有甚遥肠，望到春来时节。孤灯独照，字字吟成血。仅梅花知苦、香来接。离愁万种，提起心头切。比霜风更烈。瘦似枯枝，待何人与分说。 
浣溪沙
散步山前春草香。朱阑绿水绕吟廊。花枝惊堕绣衣裳。 
</div>
    <div class="pagination">
<a href="全宋词_page605.html">上一页</a><span>...</span><a href="全宋词_page601.html">601</a><a href="全宋词_page602.html">602</a><a href="全宋词_page603.html">603</a><a href="全宋词_page604.html">604</a><a href="全宋词_page605.html">605</a><span class="current-page">606</span><a href="全宋词_page607.html">607</a><a href="全宋词_page608.html">608</a><a href="全宋词_page609.html">609</a><a href="全宋词_page610.html">610</a><a href="全宋词_page611.html">611</a><span>...</span><a href="全宋词_page607.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
