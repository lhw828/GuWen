<!DOCTYPE html>
<html>
<head>
    <meta charset="UTF-8">
    <title>十五家词 - 第 15 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十五家词 - 第 15 页/共 77 页</h1>
    <div class="content">　　南歌子
　　西湖夜泛
　　镜展娇如雪衫轻怯受风薄阴偏觉鬓丝浓独喜清秋无暑画船空　频劝杯中绿微添酒后红银筝一曲手玲珑见有檀痕低搯印酥胸
　　双调望江南
　　秋暮
　　秋欲暮江水尽生凉鸥浴似添涛外雪林疎微映菊前黄村屋日恒长　初刈获秔秫半登塲簖起肥螯宜买醉瓮倾新酒逺闻香一笑举杯觞
　　浪淘沙
　　戊寅十二月二日过智月禅院时冬燠红梅盛开
　　唤渡近衡门信步南村薄绵今日觉微温梅染胭脂先破腊伴佛黄昏　冷淡许谁论菜甲篁孙逢僧闲话半无根斜日一帘当戸卷曝取朝暾
　　上巳
　　送暖晓来风春信微通满城芳草暮愁中寒食才过宫桞暗烟树朦胧　杜曲踏芳丛有个人同盘龙绣领御沟东日落河桥归路晩嘶断花骢
　　甲辰寒夜遇同馆周文夏侍御于虎丘歩月
　　松影绕回塘小阁焚香可中亭外月如霜剑气浑疑冲静夜一片寒光　落叶打虚廊僧梦方长排空呌雁也成行容我五湖随范蠡烟雨鸣榔
　　鹧鸪天
　　送客之金陵
　　罗绮香残旧院空石城桥畔挂晴虹柔情常在琴心里别意难消烛泪中　江水白落花红小楼山色六朝同莫愁家近频来往兰桨轻随燕子风
　　野塘即事
　　蟹舎鸡栖共一椽千竿修竹弄晴烟鸟声都在征鼙外兵气犹纒大角边　书案浄襍花妍种鱼栽藕野塘偏木香吹雪人闲坐读罢庄生骈拇篇
　　新秋
　　蟾影新钩破碧天嫩凉池馆日如年三分莺舌红蕉上万颗鲛珠白藕边　愁梦断薄情牵鸳鸯债已了前縁一声蟋蟀梧桐雨冰簟风清穏昼眠
　　午日京邸感懐
　　太液菖蒲泛酒时赐衣唯有近臣知银盘郁李登公防丹砌戎葵映屈巵　倾凿落和参差楚江风咽大招辞攀髯未解乌号痛续命虚传五色丝
　　秋邸【二调】
　　草绿闲庭晓露清枣红檐角媚秋晴鹦哥帘底频频唤鸦舅阶前细细生　铜箭静石床平游仙不与换公卿椶鞵篛笠蛇条杖好向缑山顶上行
　　墙缺城西望翠微东隣槐栁是耶非檐条新接龙须老园甲才抽马齿肥　花正好露方稀揉蓝挼紫剧芳菲秋虫巧变黄蝴蝶也学鹣鹣一様飞
　　雪意
　　漠漠重云足四垂纸窗风静觉轻吹水仙怕冻先遮箔田芋思煨待举巵　前有句好吟诗安排险韵写琼枝呼童急往前村去趁此泥干认酒旗
　　冬日小集
　　赤叶楼头好醉看高歌一曲笑弹冠剖香橘柚呉姬手撮细蒲萄燕市盘　红袖侧易为欢多情莫厌酒杯残惟耽杜牧风流句不防明犀也辟寒
　　重阳
　　节届重阳觉薄凉闭门消得一杯浆绕篱菊贱先开紫食稻螯肥渐有黄　城角下小亭荒芟夷秋草受秋旸登髙不用茱茰袋自有奚奴旧锦囊
　　虞美人
　　村居
　　绿杨青草春生处疑有髙人住芒鞋不惜破苍苔为看弹棊日日倩笻来　依稀避世桃源僻城市何曾识茅庐也有客为隣刚是半移耕叟半渔人
　　新秋【鳯仙一名女儿花】
　　粉墙雨湿生青草乳燕秋重老鸭炉灰冷篆烟微愁见碧纱如水乱萤飞　暮蝉不住吟疎栁闲放弹筝手空阶风袅一枝斜偏是女儿花对断肠花
　　有赠
　　轻衫窄袖身材小影向银灯好珠歌劝饮度清圆无奈尊前侍立暗生怜　牡丹亭榭花如绣巧对红儿痩初开豆蔻尚含春转是五更风雨防愁人
　　归兴寄郁光伯廷尉周质庵侍御
　　草堂修竹犹无恙绿浄溪痕涨春来小雨课耰锄闲向梅花香里读残书　隣家芳榭余烟草红药阶如扫君恩肯许逐臣归昨夜梦中先到旧渔矶
　　酬澹心见赠
　　纸窗毳衲乌皮几石气凉于水墙东避世惯寻僧携得一枝笻杖过金陵　江潭衰栁黏霜薄遥叹宫槐落风波恶处度年华凭着鐡船湖海作生涯
　　朩兰花令
　　秋忆
　　朩香徧钟山道桂子倩人斜挿帽歌揺朱雀桁前花酒溅乌衣堂下草　十年浪迹浮云杳画槛生烟无客到沙家零落冦家贫若个琵琶传贺老
　　送客南还
　　轻装破浪冲天堑醉里呉钩看不厌催人两鬓是双丸伴汝孤帆惟一劒　五湖烟景从今占欸乃莲歌防女艳纵令珠履曵侯门只抵黄梁眠客店
　　已亥中秋京邸懐旧【戊戌中秋客维扬次六一居士韵】
　　平山堂外青螺濶廿四桥边流水咽无端击筑动悲歌侠骨难教脂粉抹　衔杯仰视浮云滑揺笔堪追秋兴八芜城烟景不胜愁舞帐牵萝空夜月
　　秋暮旅懐【再用前韵】
　　马蹄踏徧平沙濶别院时闻笙管咽霜前白雁巳南飞泼墨愁看鸦阵抹　红槽滴酒真珠滑炊熟黄梁寻卫八风吹残栁碧星稀门外辘轳鸣晓月
　　金鱼池【三用前韵】
　　虬松碧瓦云边濶堤上鸣泉流且咽胭脂两靥鬭新妆獭髓尤怜睂际抹　临池绮席壶觞滑公子遨游沟丈八琵琶少妇閙红楼个个酥胸斜抱月
　　寄松之【四用前韵】
　　囘头呉楚风烟濶离思浑如枯涧咽东华扑面软尘多慙愧何郎连汗抹　莼羮羡尔沾唇滑作者七人今有八垂虹秋色最闗情知向长桥看串月【呉下风俗月夕遥看长桥月影其形如串故名】
　　歩蟾宫
　　秋意
　　朩犀香吐金英细碧水畔金风如洗髙楼一夜对婵娟髣髴在广寒宫里　疎风淡汉无纎腻坐渐觉露华微泚頳桐叶底鬭鹌鹑空搅乱花隂满地
　　南乡子
　　初夏
　　浴水燕飞忙门外长溪碧绕塘栁暗柴门遮屋角隣墙又见梧隂过草堂　风动落花凉树树新浓罩曲房中有乌巢浑不见鸎藏为乳双雏觉昼长
　　冬晓【悮刻贺裳】
　　鹦鹉嬾梳翎巧学人声唤小名昨夜蜡梅花冻了零星纎手敲冰出胆瓶　初旭暖芳屏巻幔重重酒半醒枕上髙吟诗句好消停惹得鵶鬟阁绣听
　　春情
　　酒病中春朝颊晕防榔醉未消手简龙团吹活火频烧茶灶轻翻蟹眼潮　多事在今宵淡写青山半幅绡付与红儿收贮了偏娇银甲调成和紫箫
　　赠红儿【河阳妓】
　　停酒按红牙苏合香浓掠鬓鸦秋水糢糊偏可惜夭斜十五娉婷早破　愁恨徧天涯飞絮啼莺是妾家莫道胭脂开未足惊夸却占河阳一县花
　　送客还闽
　　闽海国南乡万里归程岭树荒日落行人愁虎豹苍凉恼煞杉鸡报夕阳　结客賸诗囊古劒芒鞵鐡裲裆如火炎风蒸荔熟甘香饱噉晶盘十八娘
　　醉落魄
　　春暮村居
　　防姑才落香浮小径抽红药时过谷雨春隂薄紫楝翻风一燕池边掠　孤村莫怪门罗雀掀髯长啸甘藜藿来牟豌豆供杯勺托兴羲皇为我辞蜗角
　　踏莎行
　　惜别
　　一夜如年两睂空妩临妆怕见愁痕锁东流还有再囘时忍教永别归黄土　彩鳯难飞灵犀自吐鸳鸯瓦缺漳台古梦中红泪万千行醒来都是桃花雨
　　春景
　　翠染晴岚蓝拖曲水雕鞍且傍垂杨系金鱼池上卖花天探春如雪丁香紫　别院搊筝小亭浮螘画楼歌管云中起锦绳髙挂粉墙低落红都在秋千里
　　长安秋思【三调】
　　碣石岧峣崆峒突兀龙蟠鳯翥围宫阙毘卢阁上望神州人烟九防青如髪　北海壶觞西城鞵袜蓟门斗酒狂歌发金元战垒草黏天黄沙万里悬秋月【报国寺毘卢阁最髙】舟比黄龙船名青雀相传万厯年间作水嬉一试起狂风牙樯锦防今零落　菡萏秋残茭蒲雨弱桥边玉板犹如昨钗钿锈蚀旧妆台行人错拟临春阁【有辽后梳妆台遗址】汉畤松青秦闗月白居庸山翠浮千尺皂雕风劲起摩云寒霜欲变秋林赤　不律吟孤叵罗愁释酣眠且看长安奕城头一夜动悲笳离肠早断江南客
　　小重山
　　寄讯戱和友沂
　　并翅文鸳叠锦茵倚阑闻一叹为何人睂痕愁锁远山颦春风悄无绪唤真真　绮陌漾芳尘步揺欹绿鬓舞衫新穿花痴蝶露全身罗裙褪自有暗香亲
　　中调
　　临江仙
　　有赠
　　可怪侬家香不散呉衫到处提携我方拟似恐难齐自然真味在芳麝正填脐　又是碧云才一挽鵶鬟压耳犹低遥知年可及垂笄春宵经夜雨未解作悲啼刘墨仙移榻梅花庵用钱尔斐韵简寄
　　君在梅花和尚墓想应让与君龛梅花栽在墓之南老僧消受得日日诵华严　快聚夜深愁客散惟留月影空潭晓来卧看壁头山惜花乎病酒乃似再眠蚕
　　初夏清溪闲泛
　　十亩之间新霁色爱看桑者闲闲扁舟歇处野蒿繁小桥蝌蚪黑急水队鱼斑　我羡村家风味美翛然茅屋三间栁隂泥湿麦泥干晓莺新识路飞去又飞还
　　湖上遇游客漫赋
　　问是谁家游冶子风流真个无双两行红袖对银缸千金全不惜春色果难降　幔巻湖船怜小鳯山睂引入髙窗偷携鹦鹉浴平江玉钩藏细栁记奏陇西腔
　　寄西湖友人
　　万叠玻璃开晓镜画桡随处堪停杏花村渚倚红亭逺山平仲绿幽径寄奴青　学士桥边晞髪啸扶笻应到南屏莺啼深栁待同听仙人吹鐡小妓索银缾
　　金滩寒夕
　　疎栁寒村闻暮角牙樯不骇闲鸥雁声低度水边楼冰纹烘雀瓦雪片压羊裘　画省炉烟犹在眼故人诗酒绸缪檀槽玉轸剧风流周郎能顾曲平子也销愁
　　赠僧
　　曾向山中消日月饱看竹翠枫丹驯猿守洞虎登坛地炉烧鸭脚晴叶焙龙团　偶到人间持鉢坐粥鱼声绕空滩浮生弹指悟邯郸孤笻冲积雪百衲防春寒
　　蝶恋花
　　题茜溪斋壁
　　小小荒庐围绿水门外清隂近水栽桃李古道不须留姓氏负薪识是隣家子　笑问隣童曾识汝屈指东边着第三家是一担束刍桃乍起晩炊看出茅檐里
</div>
    <div class="pagination">
<a href="十五家词_page14.html">上一页</a><span>...</span><a href="十五家词_page10.html">10</a><a href="十五家词_page11.html">11</a><a href="十五家词_page12.html">12</a><a href="十五家词_page13.html">13</a><a href="十五家词_page14.html">14</a><span class="current-page">15</span><a href="十五家词_page16.html">16</a><a href="十五家词_page17.html">17</a><a href="十五家词_page18.html">18</a><a href="十五家词_page19.html">19</a><a href="十五家词_page20.html">20</a><span>...</span><a href="十五家词_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
