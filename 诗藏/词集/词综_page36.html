<!DOCTYPE html>
<html>
<head>
    <meta charset="UTF-8">
    <title>词综 - 第 36 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>词综 - 第 36 页/共 73 页</h1>
    <div class="content">乌夜啼卢祖皋
段段寒沙浅水，萧萧暮雨孤篷。香罗不共征衫远，砧杵客愁中。 别恨慵看杨柳，归期暗数芙蓉。碧梧声到纱窗晓，昨夜已秋风。

又西湖卢祖皋
漾暖纹波磜磜，吹晴丝雨蒙蒙。轻衫短帽西湖路，花气扑春骢。 斗草褰衣湿翠，秋千瞥眼飞红。日长不放春醪困，立尽海棠风。

谒金门卢祖皋
兰棹举，相趁落红飞去。一隙轻帘凝睇处，柳丝牵不住。 昨日翠蛾金缕，今夜碧波烟渚。好梦无凭窗又雨，天涯知几许。

又卢祖皋
闲院宇，独自行来行去。花片无声帘外雨，峭寒生碧树。 做弄清明时序，料理春酲情绪。忆得归时停棹处，画桥看落絮。

水龙吟淮西重午卢祖皋
会昌湖上扁舟，几年不醉西山路。流光又是，宫衣初试，安榴半吐。千里江山，满川烟草，薰风淮楚。念离骚恨远，独醒人去，阑干外，谁怀古？ 亦有鱼龙戏舞，艳睛川绮罗歌鼓。乡情节意，樽前同是，天涯羇旅。涨绿池塘，翠阴庭院，归期无据。问明年此夜，一眉新月，照人何处？

又荼蘼卢祖皋
荡红流水无声，暮烟细草粘天远。低徊倦蝶，往来忙燕，芳期顿懒。绿雾迷墙，翠虬腾架，雪明香暖。笑依依欲挽，春风教住，还疑是，相逢晚。 不似梅妆瘦减，占人间丰神萧散。攀条弄蕊，天涯犹记，曲栏小院。老去情怀，酒边风味，有时重见。对枕帏空想，东窗旧梦，带将离恨

洞仙歌茉莉卢祖皋
玉肌翠袖，较似荼蘼瘦。几度熏醒夜窗酒。问炎州，何事得许清凉？尘不到，一段冰壶剪就。 晚来庭户悄，暗数流光，细拾芳英黯回首。念日暮江东，偏为魂销，人易老，幽韵清标似旧。正纹簟如波帐如烟，更奈向，月明露浓时候。

鹧鸪天卢祖皋
庭绿初圆结荫浓，香沟收拾树梢红。池塘少歇鸣蛙雨，帘幕轻回舞燕风。 春又老，笑谁同？澹烟斜日小楼东。相思一曲临风笛，吹过云山第几重？

鱼游春水卢祖皋
离愁禁不去，好梦别来无觅处。风翻征袂，触目年芳如许。软红尘里鸣鞭镫，拾翠丛中勾伴侣。都负岁时，暗关情绪。 昨夜山阴杜宇，似把归期惊倦旅。遥知楼倚东风，凝颦暗数。宝香拂拂遗鸳锦，心事悠悠寻燕语。芳草暮寒，乱花微雨。

贺新郎彭传师于三高祠前作钓雪亭，赵子野邀余赋之。卢祖皋
挽住风前柳。问鸱夷当日扁舟，近曾来否？月落潮生无限事，零落茶烟未久。谩留得莼鲈依旧。可是功名从来误，抚荒祠谁继风流后？今古恨，一搔首。 江涵雁影梅花瘦。四无尘雪飞云冻，夜窗如昼。万里乾坤清绝处，付与渔翁钓叟。又恰是题诗时候。猛拍阑干呼鸥鹭，道他年我亦垂纶手。飞过我，共樽酒。

沁园春双溪狎鸥卢祖皋
几叶凋枫，半篙寒日，傍桥系船。爱洞门深锁，人间福地？双溪分占，天上星躔。破帽欹寒，短鞭敲月，此地经行知几年。空赢得，似沈郎消瘦，还欠诗篇。 沙鸥伴我愁眠，向水驿风亭红蓼边。有村醪可饮，且须同醉？溪鱼堪脍，切莫论钱。笠泽陂头，垂虹亭上，橙蟹肥时霜满天。相随否。算江南江北，惟有君闲。

兰陵王春雨高观国
洒尘阁，幂幂天垂似幕。春寒峭，吹断万丝，湿影和烟暗帘箔。清愁晓来觉，佳景愔愔过却。芳郊外，莺恨燕愁，不管秋千冷红索。 行云楚台约，念今古凝情，朝暮如昨。啼红湿翠春情薄。谩一犁江上，半篙堤外，勾引轻阴趁画角。正孤绪寂寞。 斑驳，止还作。听点点檐声，沉沉春酌，只愁入夜东风恶。怕催教花放，趱将花落。溟蒙烟草，梦正远，恨怎托。

御街行咏轿高观国
藤筠巧织花纹细。称稳步如流水。踏青陌上雨初晴，嫌怕湿文鸳双履。要人送上，逢花须住，才过处香风起。 裙儿挂在帘儿里，更不把窗儿闭。红红白白簇花枝，恰称得寻春芳意。归来时晚，纱笼引道，扶下人微醉。

又赋帘高观国
香波半窣深深院。正日上花阴浅。青丝不动玉钩闲，看翠额轻笼葱蒨。莺声似隔，篆烟微度，爱横影参差满。 那回低挂朱栏畔，念闷损无人卷。窥春偷倚不胜情，仿佛见如花娇面。纤柔缓揭，瞥然飞去，不似春风燕。

玲珑四犯高观国
水外轻阴，做弄得飞云，吹断晴絮。驻马桥西，还系旧时芳树。不见翠陌寻春，漫问著小桃无语。恨燕莺不识闲情，却隔乱红飞去。 少年曾失春风意，到如今怨恨难诉。魂惊苒苒江南远，烟草愁如诉。此意待写翠笺，奈断肠都无新句。问甚时舞凤歌鸾，花底再看仙侣。

菩萨蛮高观国
春风吹绿湖边草，春光依旧湖边道。玉勒锦障泥，少年游冶时。 烟明花似绣，且醉旗亭酒，斜日照花西。归鸦花外啼，

解连环柳高观国
露条烟叶。惹长亭旧恨。几番风月？爱细缕先窣轻黄。渐拂水藏鸦。翠阴相接，纤软风流。眉黛浅三眠初歇，奈年华又晚。萦绊游蜂。絮飞晴雪， 依依灞桥怨别，正千丝万绪。难禁愁绝，怅岁久应长新条。念曾系花骢。屡停兰楫，弄影摇晴。恨闲损春风时节，隔邮亭。故人望断。舞腰瘦怯，

烛影摇红高观国
别浦潮平。远村帆落烟江冷，征鸿相唤著行飞。不耐霜风紧，雪意垂垂未定。正惨惨云横疏影，酒醒情绪。日晚登临。凄凉谁问。 行乐京华。软红不断香尘喷，试将心事卜归期。终是无凭准，寥落年华将尽。误玉人高楼凝恨，第一休负。西子湖边。江梅春信，

喜迁莺高观国
凉云归去。再约著。晚来西楼风雨，水静帘阴。鸥闲菰影。秋到露汀烟浦，试省唤回幽恨。尽是愁边新句，倦登眺。动悲凉还在。残蝉吟处， 凄楚。空见诉，香锁雾扃。心似秋莲苦，宝瑟弹冰。玉台窥月。浅黛可怜偷聚，几时翠沟题叶。无复绣帘吹絮，鬓华晚。念庚郎情在。风流谁与。

霜天晓角高观国
春云粉色。春水和烟湿，试问西湖杨柳。东风外。几丝碧。 望极。连翠陌。兰桡双桨急，欲访莫愁何处。旗亭在。画桥侧，

卜算子高观国
屈指数春来。弹指惊春去，檐外蛛丝网落花。也要留春住， 几日喜春晴。几夜愁春雨，十二雕窗六曲屏。题遍伤春句，

少年游草高观国
春风吹碧。春云映绿。梦晓入芳茵，软衬飞花。远连流水。一望隔香尘， 萋萋多少。江南旧恨。翻忆翠罗裙，冷落闲门。凄迷古道。烟雨正愁人，

齐天乐高观国
碧云阙处无多雨，愁与去帆俱远。倒苇沙闲，枯兰砌冷，寥落寒江秋晚。楼阴纵览，正魂怯清吟，病多消黯。怕揖西风，袖罗香自去年减。 风流江左久客，旧游得意处，朱帘曾卷。载酒春情，吹箫夜约，犹忆玉娇香软。尘楼故苑，叹璧月空檐，梦云飞观。送绝征鸿，楚峰烟数点。

又中秋夜怀梅溪高观国
晚云知有关山念，澄霄卷开清霁。素景中分，冰盘正溢，何啻婵娟千里？危栏静倚，正玉管吹凉，翠觞留醉。记约清吟，锦袍初唤醉魂起。 孤光天地共影，浩歌谁与舞。凄凉风味。古驿烟寒，幽垣梦冷，应念秦楼十二。归心对此，想斗插天南，雁横辽水。试问姮娥。有愁能为寄。

玉楼春高观国
春烟淡淡生春水，曾记芳洲兰棹舣。岸花香到舞衣边，汀草色分歌扇底。 棹沉云去情千里，愁压双鸳飞不起。十年春事十年心，怕说溅裙当日意。

永遇乐次韵吊青楼高观国
浅晕修蛾，脆痕红粉，犹记窥户。香断奁空，尘生砌冷，谁唤青鸾舞。春风花信，秋宵月约，历历此心曾许。衔芳恨，千年怨结，玉骨未应成土。 木兰艇子，莫愁何在。谩系寒江烟树。事逐云沉，情随珮冷，短梦分今古。一杯遥夜，孤光难晓，多少碎人肠处？空凄黯，西风细雨，尽吹泪去。

金人捧露盘高观国
楚宫闲，金成屋，玉为栏。断云梦容易惊残。骊歌几叠。至今愁思怯阳关。清音恨阻，抱哀筝知为谁弹。 年华晚，月华冷，霜华重，鬓华斑。也须念闲损雕鞍。斜缄小字，锦江三十六鳞寒。此情天阔，正梅信笛里关山。

凤栖梧高观国
云唤阴来鸠唤雨。谢了江梅，可踏江头路。拚却一番花信阻，不成日日春寒去。见说东风桃叶渡，岸隔青山，依旧横眉妩。归雁不如筝上柱，一行常见相思苦。

贺新郎梅高观国
月冷霜袍拥，见一枝年华又晚。粉愁香冻，云隔溪桥人不度。的白乐春心未纵，清影怕寒波摇动，更没纤毫尘俗态。倚高情预得春风宠，沉冻蝶。挂幺凤， 一杯正要吴姬捧，想见那柔酥弄白。暗香偷送，回首罗浮今在否？寂寞烟迷翠垅，又争奈桓伊三弄，开遍西湖春意烂。算群花正作江山梦，吟思怯。暮云重，

祝英台近荷花高观国
拥红妆。翻翠盖。花影暗南浦，波面澄霞。兰艇采香去，有人水溅湘裙。相招晚醉。正月上凉生风露， 两凝伫，别后歌断云闲。娇姿黯无语，魂梦西风。端的此心苦，遥想芳脸轻颦。凌波微步。镇输与沙边鸥鹭，

清平乐高观国
春芜雨湿。燕子低飞急，云压前山群翠失。烟水满湖轻碧， 小莲相见湾头。清寒不到青楼，请上琵琶弦索。今朝破得春愁，

绮罗香春雨史达祖
做冷欺花。将烟困柳。千里偷催春暮，尽日冥迷。愁里欲飞还住，惊粉重蝶宿西园。喜泥润燕归南浦，最妨他佳约风流。钿车不到杜陵路， 沉沉江上望极。还被春潮晚急。难寻官渡，隐约遥峰。和泪谢娘眉妩，临断岸新绿生时。是落红带愁流处，记当日门掩梨花。剪灯深夜语，

双双燕春燕史达祖
过春社了。度帘幕中间。去年尘冷，差池欲住。试入旧巢相并，还相雕梁藻井。又软语商量不定，飘然快拂花梢。翠尾分开红影， 芳径。芹泥雨润，爱贴地争飞。竞夸轻俊，红楼归晚。看足柳昏花暝，应自栖香正稳。便忘了天涯芳信，愁损翠黛双蛾。日日画栏独凭，

玉楼春梨花史达祖
</div>
    <div class="pagination">
<a href="词综_page35.html">上一页</a><span>...</span><a href="词综_page31.html">31</a><a href="词综_page32.html">32</a><a href="词综_page33.html">33</a><a href="词综_page34.html">34</a><a href="词综_page35.html">35</a><span class="current-page">36</span><a href="词综_page37.html">37</a><a href="词综_page38.html">38</a><a href="词综_page39.html">39</a><a href="词综_page40.html">40</a><a href="词综_page41.html">41</a><span>...</span><a href="词综_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
