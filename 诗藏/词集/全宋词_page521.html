<!DOCTYPE html>
<html>
<head>
    <meta charset="UTF-8">
    <title>全宋词 - 第 521 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 521 页/共 621 页</h1>
    <div class="content">摊破丑奴儿
自笑好痴迷。只为俺、忒セ雏儿。近来都得傍人道，帖儿上面，言儿语子，那底都是虚脾。楼上等多时。两地里、人马都饥。低低说与当直底，轿儿抬转，喝声靠里，看俺么、裸而归。 
好事近
清晓渡横江，江上月寒霜白。寂寞断桥南畔，有一枝春色。玉肌孤瘦恰如伊，此际转相忆。且道这些烦恼，看几时休得。 
点绛唇（和彪德美韵赠杨伯原）
蕙怨兰愁，玉台羞对啼妆面。懒匀香脸。不放眉峰展。幽恨谁知，锦字空传远。何时见。为郎肠断。不似郎情浅。 
阮郎归
湘南楼上好凭栏。西风吹鼻酸。宦游何处不惊湍。白鸥盟已寒。空饮恨，废追欢。沈郎衣带宽。故人休放酒杯干。而今行路难。 
如梦令（道人书郡楼）
旧恨新愁无际。近水远山都是。西北有高楼，正为行藏独倚。留滞。留滞。家在吴头楚尾。 
如梦令（次韵子文邢文）
梦断绿窗莺语。消遣客愁无处。小槛俯青郊，恨满楚江南路。归去。归去。花落一川烟雨。 
如梦令（书百方观音寺壁）
直面雨轻风峭。极目水空烟渺。家在武陵溪，无限壑讥峰诮。归好。归好。睡足一江春晓。 
如梦令（书弋阳楼）
楼上千峰翠巘。楼下一湾清浅。宝簟酒醒时，枕上月华如练。留恋。留恋。明日水村烟岸。 
如梦令
杨柳千丝万缕。特地织成愁绪。休更唱阳关，便是渭城西路。归去。归去。红杏一腮春雨。 
如梦令
野店几杯空酒。醉里两眉长皱。已自不成眠，那更洒醒时候。知否。知否。直是为他消瘦。 
如梦令
谁伴明窗独坐。和我影儿两个。灯烬欲眠时，影也把人抛躲。无那。无那。好个恓惶的我。 
如梦令
厮守许多时价。谁信一筹一画。相送到矾园，赢得泪珠如泻。挥洒。挥洒。将底江州司马。 
长相思
桃花堤。柳花堤。芳草桥边花满溪。而今戎马嘶。 
千山西。万山西。归雁横云落日低。登楼望欲迷。 
长相思
行相思。坐相思。两处相思各自知。相思更为谁。 
朝相思。暮相思。一日相思十二时。相思无尽期。 
菩萨蛮（望行人）
小楼不放珠帘卷。菱花羞照啼妆面。金鸭水沉烟。待君来共添。鹊声生暗喜。翠袖轮纤指。细细数归程。脸桃春色深。 
菩萨蛮
云屏月帐孤鸾恨。香消玉减无人问。斜倚碧琅玕。萧萧生暮寒。低垂双翠袖。袖薄轻寒透。庭院欲黄昏。凝情空断魂。 
清平乐（次韵王武子寄远）
离愁万斛。春思难拘束。瘦尽玉肌清彻骨。蹙损两眉秀绿。画屏罗幌输君。文鳞锦翼尤勤。长记酒醒香冷，笑将髻子隈人。 
卜算子（寄内）
休逞一灵心，争甚闲言语。十一年间并枕时，没个牵情处。四岁学言儿，七岁娇痴女。说与傍人也断肠，你自思量取。 

　
葛郯
玉蝴蝶（和维扬晁侍郎寄伯强）
忆昨苕溪，惯弄五亭月笛，四水烟蓑。何事毗檀门外，马驻长坡。野花中、乱红杳霭，小桥外、叠翠嵯峨。且颜酡。但存信齐词长袖，舞倒婆娑。云何。主盟惠政，春行五马，月皎千波。赢得宾僚，听隔墙、无事高歌。帐烟寒、瑞麟影坠，帘雾细、宝鸭香多。试蹉跎。一枰落日，又送樵柯。 
念奴娇（和人）
冯夷微怒，被鲛人水府，织成绡縠。何处飞来双白鹭，点破一溪寒玉。岸柳烟迷，海棠酒困，赢得春眠足。凭栏搔首，为谁消遣愁目。遥想居士床头，竹渠新雨。溜瓮中春醁。不惜千钟为客寿，倒卧南山新绿。晚月催归，春风留住，费尽纱笼烛。恍疑仙洞，梦游天柱林屋。 
念奴娇（和人）
阳关西路，看垂杨客舍，嫩浮波縠。宝马嘶风人渐远，隐隐歌声戛玉。踏遍春山，归来高卧，笑濯沧浪足。孤鸿天际，断霞摇曳心目。香露飞入壶中，仙家九酝，酿百花醽醁。一朵巫阳休怅望，且看家山眉绿。歌罢风生，舞馀花颤，凤髓飘红烛。瑶台月冷，夜归斗挂银屋。 
洞仙歌（壬辰六月十二日纳凉）
璚楼十二，无限神仙侣。紫绂丹麾彩鸾驭。步虚声杳霭，碧落天高，微云淡，点破瑶阶白露。暗香来水阁，冰簟纱厨，一枕风轻自无暑。更上水精帘，斗挂阑干，银河浅、天孙将渡。终不如、归去在苕川，看千顷菰蒲，乱鸣秋雨。 
洞仙歌（十三夜再赏月用前韵）
藐姑仙子，天外谁为侣。八极浮游气为驭。看朝餐沆瀣，暮饮醒醐，瑶台冷，吹落九天风露。翠空云幕净，宝鉴无尘，碧树秋来暗消暑。残夜水明楼，影落寒溪，行人起、沙头唤渡。任角声、吹落小梅花，梦不到渔翁，一蓑烟雨。 
满庭霜（宴黄仲秉镇江守）
红叶飞时，青山缺处，云横秋影斜阳。凤凰旌节，何事到吾乡。要见大江东去，寒光静、水与天长。人争看，恩袍焕锦，新惹御炉香。 
满城，夸盛事，两邦鼓吹，几部笙簧。看万红千翠，簇拥云裳。况是重阳近也，萸露紫、菊吐轻黄。休辞醉，明朝一枕，歌韵尚悠扬。 
满庭霜（述怀）
归去来兮，苕谿深处，上有苍翠千峰。月桥烟墅，家在五湖东。试觅桃花流水，鸡犬静、人迹才通。沙汀晚，一天云锦，飞下水精宫。 
两年，官事少，江梅雾暗，多稼云丰。把毗坛清梦，尽入诗筒。只欠芦花夜宿，金溪上、一苇秋风。蓑衣在，不辞重整，来作钓鱼翁。 
满庭霜（和前）
归去来兮，家林不远，梦魂飞绕烟峰。洞房花木，只在小池东。谁道云深无路，小桥外、一径相通。功名小，从教群蚁，鏖战大槐宫。 
故人，书夜到，秫田百亩，已兆年丰。把乌程烂醉，不数郫筒。醉后村歌正舞，团圞坐、一笑春风。洪崖伴，定驱鸾鹤，时一访衰翁。 
满庭霜（再和）
归去来兮，心空无物，乱山不斗眉峰。夜禅久坐，窗晓日升东。已绝乘槎妄想，沧溪迥、不与河通。维摩室，从教花雨，飞舞下天空。 
何人，开宴豆，楚羹莼嫩，吴脸盘丰。看一声唉乃，落日收筒。应笑红尘陌上，津亭暮、十里斜风。从今去，青鞋黄帽，分付紫髯翁。 
满江红（和吕居仁酬芮国瑞提刑）
家住苕西，小池映、青山一曲。翠深里、猿呼鹤应，短墙低屋。麦影离离翻翠浪，泉声氵虢々敲寒玉。怪夜来、有蚁出糟床，篘新绿。 
和月种，南阳菊。饶云卖，淇园竹。任蛮争触战，世间荣辱。两目未消凭远恨，一筇费尽登山足。便棹舟、炊火荻花中，鲈鱼熟。 
满江红
卷尽珠帘，楚天迥、阑干几曲。最好是、瑶台归路，月翻银屋。深院数枰风入座，高楼一喷云横玉。看橘林、霜浅未全黄，犹悬绿。 
悠然意，渊明菊。真如指，国师竹。者是非识破，都无荣辱。不管浮生如蝶梦，从教万事添蛇足。坐西昆、一笑八千秋，蟠桃熟。 
满江红
郢客高歌，犹未亲、阳春一曲。多应是、连城有价，閟藏华屋。但使章台无异意，何妨一见邯郸玉。料锦囊、随客泛东溪，凌波绿。 
难独唱，篱边菊。谁与咏，阶前竹。想秋光不久，又成虚辱。过雁不知蛩有恨，行夔应笑去无足。愿为予、落笔走盘珠，争圆熟。 
念奴娇
年来衰懒，渐无心赏遍，目前佳趣。寂寂墙险春荠老，不到先生鼎俎。诗卷寻医，禅林结局，酒入昏田务。山头云气，为谁来往朝暮。犹有筇杖多情，扪萝踏石，坠半严华雨。更向葭丛摇短艇，惊起飞鸿烟渚。横玉凄清，焦桐古淡，一笑忘千虑。更阑人静，此声今在何处。 
念奴娇（再和咏杜庵高君忻聚画屏）
蓬莱一岛，卧长烟千柳，西溪幽趣。苜蓿盘中初日上，不把胾臑充俎，和月栽松，饶云买石，只此为家务。倚楹清啸，断霞斜倚天暮。闻道块磊浇胸，槎牙肝肺，劝笔端风雨。壁上潇湘秋一帧，影落荻花洲渚。暗浦潮生，寒矶雪化，无复风，原空格，从吴校尘虑。此时渔父，短蓑合在何处。 
江神子
亭亭鹤羽戏芝田。看群仙。起青涟。绿盖红幢，千乘去朝天。留得瑶姬清夜舞，人与月，斗婵娟。凭阑有恨不堪言。倩谁传。曲声圆。写尽清愁，香弄晚风妍。不羡山头窥玉井，花十丈，藕如船。 
江神子
粼粼白水护青田。想真仙。弄清涟。十里香风，吹下碧云天。月在草堂人未寝，松竹暗，水涓涓。夜阑何事悄无言。怨空传。事难圆。欲借寒光，谁与伴清妍。待得凌波人肯住，呼玉笛，劝金船。 
鹧鸪天（咏野梅）
千树家园锁旧津。谁移数点在孤村。海仙探蕊禽留影，楚客穿花蝶舞魂。桥断港，水横门。残霞零落晚烟昏。只因留住三更月，暗里香来别是春。 
鹧鸪天
万木家园雾暗津。不须踏影下前村。须知苕霅水云窟，自有罗浮冰雪魂。横水馆，椅楼门。参旗有约共黄昏。此中有句无人见，谁在樽前领略春。 
洞仙歌
风摇丹髻，叶翦西岩树。岁律峥嵘又如许。看千峰倒影，浮动觥船，纱窗外，万幅鲛绡斗舞。五弦弹不尽，碧落天高，隐隐孤鸿向云度。送斜红敛尽，催上蟾钩，金风细，点破瑶阶白露。任笛声、吹残一帘秋，看人□栏□，暮云高处。 
洞仙歌
橹声伊轧，影转云间树。试问扁舟在何许。正溪堂波动，沙渚蘋轻，渔翁醉，隔岸蓑衣对舞。归来无一事，尊酒相逢，莫把光阴更虚度。看歌云杳霭，香雾轻盈，银河转，笑浥芙蓉晓露。纵西风、黄叶满庭秋，也不碍凝眸，乱山多处。 
洞仙歌
丹青明灭，霜着谁家树。满眼风光向谁许。送寒鸦万点，流水孤村，归来晚，月影三人夜舞。金英秋已老，蜡缀寒葩，空里时闻暗香度。任一枝瓶小，数点钗寒，佳人笑，饮尽床头玉露。看纱窗、红日上三竿，把蝶影捎空，在花深处。 
水调歌头（送唯齐之官回舟松江赋）
年来惯行役，楚尾又吴头。餐霞吸露，何事佳处辄迟留。云听渔舟夜唱，花落牧童横笛，占尽五湖秋。胡床兴不浅，人在庾公楼。绣帘卷，曲阑暝，翠鬟愁。森罗万象，与渠诗里一时收。天设四桥风月，地会三州山水，邀我伴沙鸥。明朝起归梦，一枕过蘋洲。 
水调歌头（舟回平望，久之过乌戍、值雨少憩，向晚复晴，再用韵赋二首）
帆腹饱天际，树发渺云头。翠光千顷，为谁来去为谁留。疑是吴宫西子，淡扫修眉一抹，妆罢玉奁秋。中流送行客，却立望层楼。风色变，堤草乱，浪花愁。跳珠翻墨，轰雷掣电几时收。应是阳侯薄相，催我胸中锦绣，清唱和鸣鸥。残霞似相贷，一缕媚汀洲。 
水调歌头
青铜昏水面，乌帽裹山头。风涛如此，天公作意巧相留。常记垂虹晚渡，卧看菰蒲烟雨，屈指十三秋。恍若华胥梦，无语下西楼。翠翻空，寒入座，不禁愁。五弦弹尽，隐隐天末暮虹收。欲伴渔翁钓艇，欸乃一声江上，寒碧点轻鸥。无人阻归兴，真欲迈长洲。 
兰陵王（和吴宣卿）
乱烟簇。帘外青山渐肃。莲房静。荷盖半残，欲放清涟媚溪绿。凭高送远目。飞起沧洲雁鹜。寒窗静，荼コ未深，一枕胡床昼眠足。闲行问松菊。今□雨谁家，空对银烛。箫声忽下瑶台曲。看鹤舞风动，乌啼云起，何须舟内怨女哭。抱琴写幽独。情触。会相续。况节近中元，月浪翻屋。长鲸愁晓寒蟾促。要百柁倾□，万花流玉。山肴倒尽，又空腹，鲙野蔌。 
柳梢青（和人）
谢家池阁。翠桁香浓，琐纱窗薄。夜雨灯前，秋风笔下，与谁同乐。主人许我清狂，奈酒量、从来最弱。颠倒冠巾，淋漓衣袂，醒时方觉。 
</div>
    <div class="pagination">
<a href="全宋词_page520.html">上一页</a><span>...</span><a href="全宋词_page516.html">516</a><a href="全宋词_page517.html">517</a><a href="全宋词_page518.html">518</a><a href="全宋词_page519.html">519</a><a href="全宋词_page520.html">520</a><span class="current-page">521</span><a href="全宋词_page522.html">522</a><a href="全宋词_page523.html">523</a><a href="全宋词_page524.html">524</a><a href="全宋词_page525.html">525</a><a href="全宋词_page526.html">526</a><span>...</span><a href="全宋词_page522.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
