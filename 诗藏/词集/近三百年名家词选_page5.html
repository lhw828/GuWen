<!DOCTYPE html>
<html>
<head>
    <meta charset="UTF-8">
    <title>近三百年名家词选 - 第 5 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>近三百年名家词选 - 第 5 页/共 28 页</h1>
    <div class="content">　　●毛奇龄

　　毛奇龄字大可，又名牲，字初晴，学者称西河先生，浙江萧山人。明天启三年（一六二三）生。清康熙十七年（一六七八）举博学鸿词，援翰林院检讨，预修《明史》。告归，康熙五十五年（一七一六）卒。著书数百卷。精音律，工诗词，有《毛检讨词》传世，收入《西河全集》。（参阅《国朝先正事略》卷三十二《经学传》）朱孝臧题云：“争一字，鹅鸭恼春江。脱手居然新乐府，曲中亦自有齐梁，不忍薄三唐。”（《彊村语业》卷三）奇龄小令学《花间》，兼有南朝乐府风味，在清初诸作者，又为生面独开也。

　　○荷叶杯

　　五月南塘水满，吹断，鲤鱼风。小娘停棹濯织指，水底，见花红。

　　○浪淘沙

　　杉木为箔竹作檐，江潮能苦雨能甜。连朝只饮檐头雨，翻道江潮错著监。

　　○南乡子

　　藤菜暖，荔枝乾，青蛉河畔碧鱼餐。愿绞桄榔皮里肉，炊乌木，暂与小郎充晚腹。

　　○长相思二首

　　长相思，在春晚。朝日瞳瞳熨花暖。黄鸟飞，绿波满。雀粟衔素当，蛛丝断金翦。欲著别时衣，开箱自展转。
　　长相思，在秋节。复斗垂垂怨蜻蛚。锦纹砧，素丝镊。梦苦见参星，关深落榆叶。欲识夫婿寒，花阶映微雪。

　　○相见欢

　　花前雇影粼粼，水中人，水面残花片片绕人身。私自整，红斜领，茜儿巾。却讶领闲巾里刺花新。

　　○南柯子

　　〔淮西客舍接得陈敬止书，有寄。〕
　　驿馆吹芦叶，都亭舞柘枝。相逢风雪满淮西，记得去年残烛照征衣。曲水东流浅，盘山北望迷。长安书远寄来稀，又是一年秋色到天涯。
　　【评】谭献曰：北宋句法。（《箧中词》一）

　　右毛奇龄词七首，录自《毛翰林词》。

　　【集评】陈廷焯曰：西河经术湛深，而作诗却能谨守唐贤绳墨，词亦在五代、宋初之间，但造境未深，运思多巧；境不深尚可，思多巧则有伤大雅矣。（《白雨斋词话》卷三）

　　●陈维崧

　　陈维崧字其年，号迦陵，江苏宜兴人。以明天启五年（一六二五）生。父贞慧，明末著气节。维崧少负才名，冠而多须，浸淫及颧准，陈髯之名满天下。尝客如皋冒氏水绘园，主人爱其才，进声伎适其意。康熙己未（一六七九），召试鸿词科，由诸生授检讨，篡修《明史》，时年五十四。越四年（一六八二）卒於官。工骈文及词，尝与朱彝尊合刊所作曰《朱陈村词》，传世有《湖海楼诗文词全集》。（《国朝先正事略》卷三十九《文苑》）其弟宗石序其词集云：“方伯兄少时，值家门鼎盛，意气横逸，谢郎捉鼻，尘尾时挥，不无声华裙屐之好，故其词多作旖语。迨中更颠沛，饥驱四方；或驴背清霜，孤篷夜雨；或河梁送别，千里怀人；或酒旗歌板，须髯奋张；或月榭风廊，肝肠掩抑；一切诙谐狂啸，细泣幽吟，无不寓之於词。甚至里语巷谈；一经点化，居然典雅，真有意到笔随，春风物化之妙。盖伯兄中年始学为诗余，晚岁尤好不厌，或一日得数十首，或一韵至十余阕，统计小令、中调、长调共得四百一十六调，共词一千六百二十九阕。先是京少有《天藜阁迦陵词刻》，犹属未仆，今乃尽付梓人。自唐、宋、元、明以来，从事倚声者，未有如吾伯兄之富且工也。”近人朱孝臧题云：“迦陵韵，哀乐过人多。跋扈颇参青兕意，清扬恰称紫云歌，不管秀师诃。”（《彊村语业》卷三）维崧词具有创作天才，固宜其不为前人所囿矣。

　　○醉太平

　　〔江口醉后作〕
　　钟山后湖，长干夜乌。齐台宋苑模糊，剩连天绿芜。估船运租，江楼醉呼。西风流落丹徙，想刘家寄奴。

　　○点绛唇

　　〔夜宿临洺驿〕
　　晴髻离离，太行山势如蝌蚪。稗花盈亩，一寸霜皮厚。赵魏燕韩，历历堪回首。悲风吼，临洺驿口，黄叶中原走。

　　○卜算子

　　〔阻风瓜步〕
　　风急楚天秋，日落吴山暮。乌桕红梨树树霜，船在霜中住。极目落帆亭，侧听催船鼓。闻道长江日夜流，何不流侬去？

　　○好事近

　　〔夏日史蘧庵先生招饮，即用先生喜余归自吴阊过访原韵。〕
　　分手柳花天，雪向晴窗飘落。转眼葵肌初绣，又红欹栏角。别来世事一番新，只吾徒犹昨。话到英雄失路，忽凉风索索。

　　○清平乐

　　〔夜饮友人别馆，听年少弹三弦。〕
　　檐前雨罢，一阵凄凉话。城上老乌啼哑哑，街鼓已经三打。漫劳醉墨纱笼，且娱别院歌钟。怪底烛花怒裂，小楼吼起霜风。

　　○南乡子

　　〔刑州道上作〕
　　秋色冷并刀，一派酸风卷怒涛。并马三河年少客，粗豪，皂栎林中醉射雕。残酒忆荆高，燕赵悲歌事未消。忆昨车声寒易水，今朝，慷慨还过豫让桥。

　　○虞美人

　　〔无聊〕
　　无聊笑花枝说，处处鹃啼血。好花须映好楼台，休傍秦关蜀栈战场开。倚楼极目添愁绪，更对东风语：好风休簸战旗红，早送鲥鱼如雪过江东！

　　○醉落魄

　　〔咏鹰〕
　　寒山几堵，风低削碎中原路。秋空一碧无今古。醉袒貂裘，略记寻呼处。男儿身手和谁赌？老来猛气还轩举。人间多少闲狐兔？月黑沙黄，此际偏思汝。
　　【评】陈廷焯曰：声色俱厉，较杜陵“安得尔辈开其群，驱出六合枭鸾分”之句，更为激烈。（《白雨斋词话》卷三）

　　○夜游宫

　　〔秋怀四首〕
　　耿耿秋情欲动，早喷入霜桥笛孔。快倚西风作三弄。短狐悲，瘦猿愁，啼破冢。碧落银盘冻，照不了秦关楚陇。无数蛩吟古砖缝。料今宵，靠屏风，无好梦。
秋气横排万马，尽屯在长城墙下。每到三更素商泻。湿龙楼，晕鸳机，迷爵瓦。谁复怜卿者？酒醒后槌床悲诧。使气筵前舞甘蔗。我思兮，古之人，桓子野。
箭与饥鸱竞快，侧秋脑角应愁态。骏马妖姬秣燕代。笑吴见，困雕虫，矜细亥。龌龊谁能耐？总一笑浮云睚眦。独去为仆学无赖。圯桥边，有猿公，期我在。
一派明云荐爽，秋不住碧空中响。如此江山徒莽苍。伯符耶？寄奴耶？嗟已往。十载羞厮养，孤负煞长头大颡。思与骑奴游上党。趁秋晴，遗迹莲花，西狱掌。
　　【评】陈廷焯曰：字字精悍，正如干将出匣，寒光逼人。（《白雨词话》卷三）

　　○唐多令

　　〔春暮半塘小泊〕
　　水榭枕官河，朱栏倚粉娥，记早春栏畔会过。关著绿纱窗一扇，吹钿笛，是伊么？无语注横波，裙花信手搓，怅年光一往蹉跎。卖了杏花挑了茶，春纵好，已无多！

　　○师师令

　　〔汴京访李师师故巷〕
　　宣和天子，爱微行坊市。有人潜隐小屏红，低唱道香橙织指。夜半无人莺语脆，正绿窗风细。如今往事消沈矣！怅暮云千里。含情试问旧倡楼，奈门巷条条相似。头白居人随意指，道斜阳旁是。

　　○过涧歇
</div>
    <div class="pagination">
<a href="近三百年名家词选_page4.html">上一页</a><a href="近三百年名家词选.html">1</a><a href="近三百年名家词选_page2.html">2</a><a href="近三百年名家词选_page3.html">3</a><a href="近三百年名家词选_page4.html">4</a><span class="current-page">5</span><a href="近三百年名家词选_page6.html">6</a><a href="近三百年名家词选_page7.html">7</a><a href="近三百年名家词选_page8.html">8</a><a href="近三百年名家词选_page9.html">9</a><a href="近三百年名家词选_page10.html">10</a><span>...</span><a href="近三百年名家词选_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
