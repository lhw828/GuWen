<!DOCTYPE html>
<html>
<head>
    <meta charset="UTF-8">
    <title>全宋词 - 第 132 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 132 页/共 621 页</h1>
    <div class="content">清平乐（怀人）
枕边清血。梦好离肠切。笑倚柳条同挽结。满眼河桥烟月。 
莺啼新晓璁珑。罗窗寂寞春空。只许梦魂相近，此生枉是相逢。 
西江月
捣玉扬珠万户，e124眉高髻千峰。佳辰清寿黑头公，老稚扶携欢动。 
借问优游黄倚，何如强健夔龙。斝舡一棹百分空，浇泼胸中云梦。 
鹧鸪天
风露绢绢玉井莲，霓旌绛节会中元。鬓头未学功名晚，金紫由来称长年。 
青作穗，酒如泉。蓬莱方丈自飞仙。黄麻敕胜长生箓，早送夔龙到日边。 
南歌子
凤箓飞醇酎，龙筵喷异香。又还仁祝延长。正对金风玉露、爽秋光。 
一种庄椿老，五杸仙桂芳。当年天产窦家郎。须信来春同此、赋高唐。 
南歌子
爱日烘晴书，轻寒护晓霜。小春庭院绕天香。仙风珊珊来自、五云乡。 
庭下芝兰秀，壶中日月长。要看发绿与瞳方。一笑人间千岁、饮淋浪。 

　
朱敦儒
聒龙谣
肩拍洪崖，手携子晋，梦里暂辞尘宇。高步层霄，俯人间如许。算蜗战、多少功名，问蚁聚、几回今古。度银潢、展尽参旗，桂花淡，月飞去。 
天风紧，玉楼斜，舞万女霓袖，光摇金缕。明廷宴阕，倚青冥回顾。过瑶池、重借双成，就楚岫、更邀巫女。转云车、指点虚无，引蓬莱路。 
聒龙谣
凭月携箫，溯空秉羽，梦踏绛霄仙去。花冷街榆，悄中天风露。并真官、蕊佩芬芳，望帝所、紫云容与。享钧天、九奏传觞，听龙啸，看鸾舞。 
惊尘世，悔平生，叹万感千恨，谁怜深素。群仙念我，好人问难住。劝阿母、偏与金桃，教酒星、剩斟琼醑。醉归时、手授丹经，指长生路。 
雨中花（岭南作）
故国当年得意，射麋上苑，走马长楸。对葱葱佳气，赤县神州。好景何曾虚过，胜友是处相留。向伊川雪夜，洛浦花朝，占断狂游。 
胡尘卷地，南走炎荒，曳裾强学应刘。空漫说、螭蟠龙卧，谁取封侯。塞雁年年北去，蛮江日日西流。此生老矣，除非春梦，重到东周。 
水调歌头（淮阴作）
当年五陵下，结客占春游。红缨翠带，谈笑跋马水西头。落日经过桃叶，不管插花归去，小袖挽人留。换酒春壶碧，脱帽醉青楼。 
楚云惊，陇水散，两漂流。如今憔悴，天涯何处可销忧。长揖飞鸿旧月。不知今夕烟水，都照几人愁。有泪看芳草，无路认西州。 
水调歌头
白日去如箭，达者惜分阴。问君何苦，长抱冰炭利名心。冀望封侯一品，侥亻幸升仙三岛，不死解烧金。听取百年曲，三叹有遗音。 
会良朋，逢美景，酒频斟。昔人已矣，松下泉底不如今。幸遇重阳佳节，高处红萸黄菊，好把醉乡寻。淡淡飞鸿没，千古共销魂。 
水调歌头（和董弥大中秋）
偏赏中秋月，从古到如今。金风玉露相间，别做一般清。是处帘栊争卷，谁家管弦不动，乐世足欢情。莫指关山路，空使翠蛾颦。 
水精盘，鲈鱼脍，点新橙。鹅黄酒暖，纤手传杯任频斟。须惜晓参横后，直到来年今夕，十二数亏盈。未必来年看，得似此回明。 
水调歌头（和海盐尉范行之）
平生看明月，西北有高楼。如今羁旅，常叹茅屋暗悲秋。闻说吴淞江上，有个垂虹亭好，结友漾轻舟。记得蓬莱路，端是旧曾游。 
趁黄鹄，湖影乱，海光浮。绝尘胜处，合是不数白萍洲。何物陶朱张翰，劝汝橙薤鲈脍，交错献还酬。寄语梅仙道，来岁肯同不。 
水调歌头（对月有感）
天宇著垂象，日月共回旋。因何明月，偏被指点古来传。浪语修成七宝，漫说霓裳九奏，阿姊最婵娟。愤激书青奏，伏愿听臣言。 
诏六丁，驱狡兔，屏痴蟾。移根老桂，种在历历白榆边。深锁广寒宫殿，不许姮娥歌舞，按次守星躔。永使无亏缺，长对日团圆。 
水调歌头
中秋一轮月，只和旧青冥。都缘人意，须道今夕别般明。是处登临开宴，争看吴歌楚舞，沈醉倒金尊。各自心中事，悲乐几般情。 
烛摧花，鹤惊露，忽三更。舞茵未卷，玉绳低转便西倾。认取眼前流景，试看月归何处，因甚有亏盈。我自阖门睡，高枕笑浮生。 
桂枝香（南都病起）
春寒未定。是欲近清明，雨斜风横。深闭朱门，尽日柳摇金井。年光自趁飞花紧。奈幽人、雪添双鬓。谢山携妓，黄垆贳酒，旧愁慵整。 
念壮节、漂零未稳。负九江风笛，五湖烟艇。起舞悲歌，泪眼自看清影。新莺又向愁时听。把人间、如梦深省。旧溪鹤在，寻云弄水，是事休问。 
水龙吟
放船千里凌波去。略为吴山留顾。云屯水府，涛随神女，九江东注。北客翩然，壮心偏感，年华将暮。念伊嵩旧隐，巢由故友，南柯梦、遽如许。 
回首妖氛未扫，问人间、英雄何处。奇谋报国，可怜无用，尘昏白羽。铁锁横江，锦帆冲浪，孙郎良苦。但愁敲桂棹，悲吟梁父，泪流如雨。 
水龙吟
晓来极目同云，暧空降雪花零乱。平生尘想，老来俗状，都齐惊散。玉凤凌霄，素虬横海，一杯相劝。任霓裳学舞，梅妆作面，终不似、天裁翦。 
正是年华美满。斗迎春、巧飞钗燕。冲寒醉眼，倚空长揖，群仙笑粲。说道瑶池，有人来报，西真开宴。便争回蕊佩，高驰羽驾，卷东风转。 
念奴娇
见梅惊笑，问经年何处，收香藏白。似语如愁，却问我、何苦红尘久客。观里栽桃，仙家种杏，到处成疏隔。千林无伴，淡然独傲霜雪。 
且与管领春回，孤标争肯接、雄蜂雌蝶。岂是无情，知受了、多少凄凉风月。寄驿人遥，和羹心在，忍使芳尘歇。东风寂寞，可怜谁为攀折。 
念奴娇
插天翠柳，被何人，推上一轮明月。照我藤床凉似水，飞入瑶台琼阙。雾冷笙箫，风轻环佩，玉锁无人掣。闲云收尽，海光天影相接。 
谁信有药长生，素娥新链就、飞霜凝雪。打碎珊瑚，争似看、仙桂扶疏横绝。洗尽凡心，满身清露，冷浸萧萧发。明朝尘世，记取休向人说。 
念奴娇
晚凉可爱，是黄昏人静，风生萍叶。谁做秋声穿细柳，初听寒蝉凄切。旋采芙蓉，重熏沈水，暗里香交彻。拂开冰簟，小床独卧明月。 
老来应免多情，还因风景好，愁肠重结。可惜良宵人不见，角枕兰衾虚设。宛转无眠，起来闲步，露草时明灭。银河西去，画楼残角呜咽。 
念奴娇
老来可喜，是历遍人间，谙知物外。看透虚空，将恨海愁山，一时挼碎。免被花迷，不为酒困，到处惺惺地。饱来觅睡，睡起逢场作戏。 
休说古往今来，乃翁心里，没许多般事。也不蕲仙不佞佛，不学栖栖孔子。懒共贤争，从教他笑，如此只如此。杂剧打了，戏衫脱与呆底。 
念奴娇（约友中秋游长桥，魏倅?邦式不预，作念奴娇，和其韵）
素秋天气，是登山临水，昔人悲处。我遇清时无个事，好约莺迁鸿翥。旋整兰舟，多携芳酝，笑里轻帆举。松江缆月，望云飞棹延伫。 
别乘文雅风流，新词光万丈，珠连锦聚。恨不同游，指浩渺、玉宇琼楼相付。桂子收香，蟾辉采露，暂辍尊前舞。丝囊封寄，倩他双翠衔去。 
念奴娇（杨子安侍郎寿）
腊回春近，正日添宫线，香传梅驿。玉律冰壶此际显，天与奇才英识。贯日孤忠，凌云独志，曾展回天力。功名由命，等闲却铩鸾翮。 
谁信夫子如今，眠云情意稳，风尘机息。邂逅初心得计处，伊水鸥闲波碧。但恐天教，经纶缘在，未遂紫烟客。君王图旧，看公归觐京国。 
念奴娇（垂虹亭）
放船纵棹，趁吴江风露，平分秋色。帆卷垂虹波面冷，初落萧萧枫叶。万顷琉璃，一轮金鉴，与我成三客。碧空寥廓，瑞星银汉争白。 
深夜悄悄鱼龙，灵旗收暮霭，天光相接。莹澈乾坤，全放出、叠玉层冰宫阙。洗尽凡心，相忘尘世，梦想都销歇。胸中云海，浩然犹浸明月。 
苏武慢
枕海山横，陵江潮去，雉堞秋风残照。闲寻桂子，试听菱歌，湖上晚来凉好。几处兰舟，采莲游女，归去隔花相恼。奈长安不见，刘郎已老，暗伤怀抱。 
谁信得、旧日风流，如今憔悴，换却五陵年少。逢花倒趓，遇酒坚辞，常是懒歌慵笑。除奉天威，扫平狂虏，整顿乾坤都了。共赤松携手，重骑明月，再游蓬岛。 
木兰花慢
折芙蓉弄水，动玉佩、起秋风。正柳外闲云，溪头淡月，映带疏钟。人间厌谪堕久，恨霓旌未返碧楼空。且与时人度日，自怜怀抱谁同。 
当时种玉五云东。露冷夜耕龙。念瑞草成畦，琼蔬未采，尘染衰容。谁知素心未已，望清都绛阙有无中。寂寞归来隐几，梦听帝乐冲融。 
木兰花慢（和师厚和司马文季虏中作）
指荣河峻岳，锁胡尘、几经秋。叹故苑花空，春游梦冷，万斛堆愁。簪缨散、关塞阻，恨难寻杏馆觅瓜畴。凄惨年来岁往，断鸿去燕悠悠。 
拘幽。化碧海西头。剑履问谁收。但易水歌传，子山赋在，青史名留。吾曹镜中看取，且狂歌载酒古扬州。休把霜髯老眼，等闲清泪空流。 
洞仙歌
今年生日，庆一百省岁。喜趁烧灯作欢会。问先生有甚，阴德神丹，霜雪里、鹤在青松相似。 
总无奇异处，只是天然，冷淡寻常旧家计。探袖弄明珠，满眼儿孙，一壶酒、□向花间长醉。且落魄、装个老人星，共野叟行歌，太平时世。 
洞仙歌（赠太易）
风流老峭，负不群奇表。弹指超凡怎由教。把俗儒故纸，推向一边，三界外、寻得一场好笑。 
尘缘无处趓，应见宰官，苦行公心众难到。这功名富贵，有也寻常，管做得、越古超今神妙。待接得、众生总成佛，向酒肆淫房，再逞年少。 
洞仙歌
何人不爱，是江梅红绽。雪野寒空冻云晚。照清溪绰约，粉艳先春，包绛萼、姑射冰肌自暖。 
上林花万品，都借风流，国色天香任欣羡。共素娥青女，一笑相逢，人不见、悄悄霜宫月殿。想乘云、是在玉皇前，粲蕊佩明珰，侍清都燕。 
满庭芳
鹏海风波，鹤巢云水，梦残身寄尘寰。老来穷健，无闷也无欢。随分饥餐困睡，浑忘了、秋热春寒。清平世，闲人自在，乘兴访溪山。 
渔竿。要老伴，浮江载酒，舣棹观澜。倩轻鸥假道，白鹭随轩。直到垂虹亭上，惊怪我、却做仙官。中秋月，披襟四顾，不似在人间。 
满庭芳
花满金盆，香凝碧帐，小楼晓日飞光。有人相伴，开镜点新妆。脸嫩琼肌著粉，眉峰秀、波眼宜长。云鬟就，玉纤溅水，轻笑换明珰。 
檀郎。犹恣意，高欹凤枕，慵下银床。问今日何处，斗草寻芳。不管余酲未解，扶头酒、亲捧瑶觞。催人起，雕鞍翠幰，乘露看姚黄。 
满江红（大热卧疾，浸石种蒲，强作凉想）
</div>
    <div class="pagination">
<a href="全宋词_page131.html">上一页</a><span>...</span><a href="全宋词_page127.html">127</a><a href="全宋词_page128.html">128</a><a href="全宋词_page129.html">129</a><a href="全宋词_page130.html">130</a><a href="全宋词_page131.html">131</a><span class="current-page">132</span><a href="全宋词_page133.html">133</a><a href="全宋词_page134.html">134</a><a href="全宋词_page135.html">135</a><a href="全宋词_page136.html">136</a><a href="全宋词_page137.html">137</a><span>...</span><a href="全宋词_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
