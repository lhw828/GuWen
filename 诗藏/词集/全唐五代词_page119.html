<!DOCTYPE html>
<html>
<head>
    <meta charset="UTF-8">
    <title>全唐五代词 - 第 119 页/共 125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐五代词 - 第 119 页/共 125 页</h1>
    <div class="content">　　彼此离于生处，火遭水破惊忙。分身各自拟深藏。半路再遣萧郎。

　　夫为无衣裹体，妻因水浸衣黄。丙丁甲乙有形相。刚遣令合阴阳。

　　【沁园春】
　　七返还丹，在我先须，炼己待时。正一阳初动，中宵漏永，温温铅鼎，光透帘帏。造化争驰，虎龙交媾，进火工夫犹斗危。曲江上，看月华莹静，有个乌飞。

　　当时。自饮刀圭。又谁信无中养就儿。辨水源清浊，木金间隔，不因师指，此事难知。道要玄微，天机深远，下手忙修犹太迟。蓬莱路，待三千行满，动步云归。

　　【卜算子】
　　心空道亦空，风静林还静。卷尽浮云月自明。中有山河影。

　　供养及修行。旧话成重省。豆爆生莲火里时，痛拨寒灰冷。

　　【步蟾宫】
　　坎离乾兑逢子午。须认取自家根祖。地雷震动山头雨，要洗濯黄牙土。

　　捉得金精牢闭锢。炼甲庚要生龙虎。待他问汝甚人传，但说道、先生姓吕。

　　【满庭芳】
　　大道渊源，高真隐秘，风流岂可知闻。先天一气，清浊自然分。不识坎离颠倒，谁能辨金木浮沈。幽微处，无中产有，涧畔虎龙吟。

　　壶中真造化，天精地髓，阴魂阳魄，运周天水火，燮理寒温。十月脱胎丹就，除此外皆是傍门。君知否，尘寰走遍，端的少知音。

　　【酹江月】
　　仙风道骨，颠倒乾坤，平分时节。金木相交坎离位，一粒刀圭凝结。水虎潜形，火龙伏体，万丈毫光烈。仙花朵秀，圣男灵女扳折。

　　霄汉此夜中秋，银蟾离海，浪卷千层雪。此是天关地轴，谁解推穷圆缺。片晌功夫，霎时丹聚，到此凭何诀。倚天长啸，洞中无限风月。

　　【水龙吟】
　　目前咫尺长生路。多少愚人不悟。爱河浪阔，洪波风紧，舟船难渡。略听仙师语。到彼岸只消一句。炼金丹、换了凡胎浊骨，免轮回，三途苦。

　　万事澄心定意，聚真阳都归一处。分明认得，灵光真趣。本来面目，此个微道理，莫容易等闲分付。知蓬莱自有神仙侣。同携手，朝天去。

　　【沁园春】
　　火宅牵缠，夜去明来，早晚无忧。奈今日不知明事，波波劫劫，有甚来由。人世风灯，草头珠露，我见伤心眼泪流。不坚久，似石中迸火，水上浮沤。

　　休休。闻早回头。把往日风流一笔钩。但粗衣淡饭，随缘度日，任人笑我，我又何求。限到头来，不论贫富，著甚干忙日夜忧。劝年少，把家缘弃了，海上来游。

　　【浪淘沙】
　　我有屋三椽。住在灵源。无遮四壁任萧然。万象森罗为斗拱，瓦盖青天。

　　无漏得多年。结就因缘。修成功行满三千。降得火龙伏得虎，陆路神仙。

　　【沁园春】
　　诗曲文章，任汝空留，数千万篇。奈日推一日，月推一月，今年不了，又待来年。有限光阴，无涯火院，只恐磋跎老却贤。贪痴汉，望成家学道，两事双全。

　　凡夫只恋尘缘。又谁信壶中别有天。这道本无情，不亲富贵，不疏贫贱，只要心坚。不在劳神，不须苦行，息虑忘机合自然。长生事，待明公放下，方可相传。

　　【苏幕遮】
　　天不高，地不大，惟有真心，物物俱含载。不用之时全体在。用即拈来，万象周沙界。

　　虚无中，尘色内，尽是还丹，历历堪收采。这个鼎炉解不解。养就灵乌，飞出光明海。

　　【雨中花（题岳阳楼）】
　　三百年间，功标青史，几多俱委埃尘。悟黄粱、弃儒事，厌世藏身。将我一枝丹桂，换他千载青春。岳阳楼上，纶巾羽扇，谁识天人。

　　蓬莱愿应仙举，谁知会合仙宾。遥想望吹笙玉殿，奏舞鸾ブ。风驭云不散，碧桃紫李长新。愿逢一粒，九霞光里，相继朝真。

　　【促拍满路花（题长安酒楼柱）】
　　西风吹渭水，落叶满长安。茫茫尘世里，独清闲。自然炉鼎，虎绕与龙盘。九转丹砂就，一粒刀圭，便成陆地神仙。

　　从他富贵拥华轩，到了亦徒然。黄粱犹未熟，梦惊残。是非海里，终久立身难。袖手江南去，白苹红蓼，再游湓浦庐山。（以上二十首道学本《纯阳吕真人文集》卷八）

　　【虞美人】
　　金丹百数人难晓。今日都明了。只将日月定浮沉。一往一来，消息水中金。

　　盖鼎三家照，温养玄珠小。一声虎啸与龙吟。最好是满园白雪晃琼林。

　　【西江月】
　　道在虚无一К，生天生地生人。都来些子气精神。总是玄门捷径。

　　龙舀南山汞髓，虎吞北海铅精。依时交媾大丹成，火候全凭药镜。

　　【六幺令】
　　东与西。眼与眉。偃月炉中运坎离。灵砂且上飞。最幽微。是天机。你休痴，休不知。（以上三首宝颜本《金丹诗诀》卷下）

　　【解红】
　　洞天深处。道非远，咫尺人难悟。浮沉内景。须凭匠手工夫。专候晓来，一点阳生通玄路。尽在碧波深深处，恁时主。地雷震动山头雨。渐浇灌黄芽，乍离土。婴儿采得携篮去。向真霞六阳，鼎内烹煮。

　　搬运转，东西舆南北，铺八卦九宫，要知宗祖。十干数内分左右，要显龙虎。玄武后随，朱雀当先，祥云布。曲江上，万神都来聚，夫与妇。癸母跨赤龙，归洞府。要寻觅金翁，问凭据。阴阳会合三千数。指天地海山，同寿坚固。

　　【吴音子】
　　欲要神仙做，抱元К，胎息绵绵。一回К满一回煎。阴阳媾，赤龙蟠。地户牢封玄门启，滚丹砂、透入泥丸。昆仑上，明珠晃朗，玛瑙珊珊。

　　一炉火灭一炉丹。灰心显、五色光鲜。双关路上气连连。拥真花，上丹田。姹女婴儿交欢笑，驾河车、地火雷迁。醴泉酒，时时饮罢，醉卧桃源。

　　【无愁可解】
　　返照人间，忙忙劫劫。昼夜苦辛无歇。大都能几许，这百年、又如春雪。可惜天真逐爱欲，似傀儡、被他牵拽。暗悲嗟，苦海浮生，改头换壳，看何时彻。

　　听说古往今来名利客。今只有兔踪狐穴。六朝并五霸，尽输他云水英杰。一味真慵为伴侣，养浩然、岁寒清节。这些儿冷淡生涯，与谁共赏，有松窗月。

　　【无俗念】
　　全真大道理无穷，妙得至人端的。说破先天玄妙处，默悟其中消息。体物全彰，应机独露，悟了生前毕。虽明此理，工夫最要绵密。

　　低头泄漏天机，不因师指，此事如何识。万类三才谁主运，建立乾坤无一。变化无穷，包含不尽，运用无踪迹。虚空打破，光明遍周无极。（以上四首道藏本《鸣鹤余音》卷一）

　　【沁园舂】
　　世事纷纷，似水东倾，甚时了期。叹利名千古，争驰虎豹，丘原一旦，总伴狐狸。荆棘丛中，桑榆影里，乱冢堆堆谁是谁。君知否，谩徒劳百载，空皱双眉。

</div>
    <div class="pagination">
<a href="全唐五代词_page118.html">上一页</a><span>...</span><a href="全唐五代词_page114.html">114</a><a href="全唐五代词_page115.html">115</a><a href="全唐五代词_page116.html">116</a><a href="全唐五代词_page117.html">117</a><a href="全唐五代词_page118.html">118</a><span class="current-page">119</span><a href="全唐五代词_page120.html">120</a><a href="全唐五代词_page121.html">121</a><a href="全唐五代词_page122.html">122</a><a href="全唐五代词_page123.html">123</a><a href="全唐五代词_page124.html">124</a><span>...</span><a href="全唐五代词_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
