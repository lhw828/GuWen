<!DOCTYPE html>
<html>
<head>
    <meta charset="UTF-8">
    <title>全宋词 - 第 604 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 604 页/共 621 页</h1>
    <div class="content">水远。怎知流水外，却是乱山尤远。天涯梦短。想忘了、绮疏雕槛。望不尽、苒苒斜阳，抚乔木、年华将晚。但数点红英，犹识西园凄婉。 
西江月（为赵元父赋雪梅图）
裉粉轻盈琼靥，护香重叠冰绡。数枝谁带玉痕描。夜夜东风不扫。 
溪上横斜影淡，梦中落莫魂销。峭寒未肯放春娇。素被独眠清晓。 
踏莎行（题草窗词卷）
白石飞仙，紫霞凄调。断歌人听知音少。几番幽梦欲回时，旧家池馆生青草。风月交游，山川怀抱。凭谁说与春知道。空留离恨满江南，相思一夜苹花老。 
醉落魄
小窗银烛。轻鬟半拥钗横玉。数声春调清真曲。拂拂朱帘，残影乱红扑。 
垂杨学画蛾眉绿。年年芳草迷金谷。如今休把佳期卜。一掬春情，斜月杏花屋。 
洞仙歌（刘守之任）
银菟分竹，是君王亲付。州在扶舆最清处。紫云楼、记取天语丁宁，襦绔手，好好为吾摩拊。 
望公如望月，见说郴江，父老多时问来暮。旌旆试初凉，紫马西来，青丝络、秋风满路。早橘井丹成入仙班，有乔木前芳，事须公做。 
喜迁莺（和老人咏梅）
世情冰尽。算耐久只是，陇头芳信。惆怅人间，几千年□，留得陆郎余韵。朔云解识花意，遮断疏狂蝶粉，岁寒了，狂风传香远，月移影近。 
清润。无点C455，不曰坚乎，如玉真难尽。除宋广平，与林和靖，肉眼有谁能认。仙丰道骨如许，相对霜髯雪鬓。长健也，好年年管领，春光随分。 

　
彭履道
凤凰台上忆吹箫（秦淮夜月）
劝客新楼，鸣筝上酒，夜凉人爱秋深。何似过、赏心佳处，依约湖阴。东望寒光缥缈，烟水阔、短笛销沈。阑干近，胜时种柳，清到如今。 
凌波又成误约，自佩环飞去，暗想遗音。重省江城倦客，醉拥秋衾。谁家一掬红泪，孤雁远、湿逗罗襟。石城晓，数声又递寒砧。 
兰陵王（渭城朝雨）
章台路。西出重城几步。秦楼晓、花气未明，一霎空濛洗高树。行人半倚户。飞去黄鹂自语。秋千小，不系柳条，惟有轻阴约飞絮。 
钿车暗相遇。早拂拭红巾，初放鹦鹉。闻歌犹是淋铃处。掩面鸣筝，倚垆呼酒，东风重记旧眉妩。报伊共歌舞。西去。屡回顾。渐客舍荒凉，嘶马先驻。玉关万里知何许。但倦拥荒泽，瓜洲难渡。将军垂老，望故国，夜寒苦。 
疏影（庐山瀑布）
银云缥缈。正石梁倒挂，飞下晴昊。早挽悬河，高泻鲸宫，洪声百步低小。分明仙仗崆峒过，又化作，归帆杳杳。倚参差、翠影红霞，远落明湖残照。曾共呼龙夭矫。几回过月下，先种瑶草。九叠屏风，青鸟冥冥，更约谪仙重到。昨梦骑黄鹄，飞不去、和天也笑。等恁时、秋夜携琴，已落洞天霜晓。 

　
韦居安
摸鱼儿
绕苕城、水平坡渺，双明遥睇无际。就中惟有鱼湾好，占得西关佳致。杨柳外、羡泛宅浮家，当日元真子。溪山信美。叹陈迹犹存，前贤已往，谁会景中意。 
萧闲甚，筑屋三间近水。汀洲香泛兰芷。清风明月知多少，肯滞软红尘里。垂钓饵。这春水生时，胜有桃花鳜。烦襟净洗。待办取轻蓑，来分半席，相对弄清泚。 

　
柴元彪
唱金缕（咸淳癸酉茶陵灯夕，时文文山为湖南提刑）
春到云中早。恰梅花、雪後□□，锁窗寒悄。鼓吹喧天灯市闹，在处鳌山蓬岛。正新岁、金鸡唱晓。一点魁星光焰里，这水晶、庭院知多少。鸣凤舞，洞箫袅。 
太平官府人嬉笑。道紫微、魁星聚会，参差联照。借地栽花河阳县，桃李芳菲正好。暖沁入、东风池沼。百里楼台天不夜，看祥烟、瑞霭相缭绕。生意满，翠庭草。 
水龙吟（已卯中秋，寓玉山章泉赵石涧家，相留为延桂把菊之会）
秋云元自无心，那曾系得归心住。阳关酒尽，灞桥人远，也须别去。□□□□，□□□□，□□□□。有哀雁声声，愁蛩切切，悄悄地、听人语。 
回首琵琶旧恨，叹西风、□兴如许。江左百年，风流云散，不堪重举，怎得归业，樵歌互答，自相容与。又何须□□，三五蟾光，重阳风雨。 
踏莎行（戊寅秋客中怀钱塘旧游）
淡柳平芜，乱烟疏雨。雁声叫彻芦花渚。亭前落叶又西风，断送离怀无著处。 
切切归期，盈盈尺素。断魂正在西兴渡。满船空载暮愁来，潮头一吼推将去。 
蝶恋花（已卯菊节得家书，欲归未得）
去年走马章台路。送酒无人，寂寞黄花雨。又是重阳秋欲暮。西风此恨谁分付。 
无限归心归不去。却梦佳人，约我花间住。蓦地觉来无觅处。雁声叫断潇湘浦。 
苏幕幕（客中独坐。）
晚晴初，斜照里。远水连天，天外帆千里。百尺高楼谁独倚。滴落梧桐，一片相思泪。 
马又嘶，风又起。断续寒砧，又送黄昏至。明月照人人不睡。愁雁声声，更切愁人耳。 
海棠春（客中感怀）
阳关可是登高路。算到底、不如归去。时节近中秋，那更黄花雨。酒病恹恹，羁愁缕缕。且是没人分诉。何似白云深，更向深深处。 
惜分飞（客怀）
候馆天寒灯半灭。对着灯儿泪咽。此恨难分说。能禁几度黄花别。 
乍转寒更敲未歇。蛩语更添凄恻。今夜归心切。砧声敲碎谁家月。 
高阳台（怀钱塘旧游）
丹碧归来，天荒地老，骎骎华发相催。见说钱塘，北高峰更崔嵬。琼林侍宴簪花处，二十年、满地苍苔。倩阿谁，为我起居，坡柳逋梅。 
凄凉往事休重省，且凭阑感慨，抚景衔杯。冷暖由天，任他花谢花开。知心只有西湖月，尚依依、照我徘徊。更多情，不间朝昏，潮去潮来。 

　
东冈
百字令（戴平轩新居，子侄新婚）
排云拓月，向天上移下，神仙花屋。画栋飞檐千万落，黼黼城南乔木。出谷莺迁，趋庭燕尔，袍绾登科绿。嫦娥分付，广寒今夜花烛。 
遥想高越于门，烂盈百辆，夹道争车毂。春满剡溪溪上路，一任瑶华飞六。舆奉潘慈，楼高华萼，坐享齐眉福。庭槐列戟，公侯衮衮相属。 

　
范曦文
意难忘
清泪如铅。叹咸阳送远，露冷铜仙。岩花纷堕雪，津柳暗生烟。寒食後，暮江边。草色更芊芊。四十年，留春意绪，不似今年。 
山阴欲棹归船。暂停杯雨外，舞剑灯前。重逢应未卜，此别转堪怜。凭急管，倩繁弦。思苦调难传。望故乡，都将往事，付与啼鹃。 

　
叶李
失调名（赠贾似道）
君来路。吾归路。来来去去何时住。公田关子竟何如，国事当时谁汝误。 
雷州户。厓州户。人生会有相逢处。客中颇恨乏蒸羊，聊赠一篇长短句。 

　
梁栋
念奴娇（春梦）
一场春梦，待从头、说与傍人听著。罨画溪山红锦障，舞燕歌莺台阁。碧海倾春，黄金买夜，犹道看承薄。雕香剪玉，今生今世盟约。 
须信欢乐过情，闲嗔冷妒，一阵东风恶。韵白娇红消瘦尽，江北江南零落。骨朽心存，恩深缘浅，忍把罗衣著。蓬莱何处，云涛天际冥漠。 
摸鱼儿（登凤凰台）
枕寒流、碧萦衣带，高台平与云倚。燕来莺去谁为主，磨灭谪仙吟墨。愁思里。待说与山灵，还又羞拈起。箫韶已矣。甚竹实风摧，桐阴雨瘦，景物变新丽。 
江山在，认得刘郎何寄。年来声誉休废。英雄不博胭脂井，谁念故人衰悴。时有几。便凤去台空，莫厌频游此。兴亡过耳。任北雪迷空，东风换绿，都付梦和醉。 
一萼红（芙蓉和友人韵）
怨东风。把韵华付去，农李小桃红。黄落山空，香销水冷，此际才与君逢。敛秋思、愁肠日结，拥翠袖、应费剪裁工。晕脸迎霜，幽姿泣露，寂寞谁同。 
休笑梳妆淡薄，看浮花浪蕊，眼底俱空。夜帐云闲，寒城月浸，有人吟偏深丛。自前度、王郎去后，旧游处、烟草接吴宫。惟有芳卿寄言，蹙损眉峰。 

　
莫仑
水龙吟
镜寒香歇江城路，今度见春全懒。断云过雨，花前歌扇，梅边酒盏。离思相欺，万丝萦绕，一襟销黯。但年光暗换，人生易感，西归水、南飞雁。 
也拟与愁排遣。奈江山、遮拦不断。娇讹梦语，湿荧啼袖，迷心醉眼。绣毂华茵，锦屏罗荐，何时拘管。但良宵空有，亭亭霜月，作相思伴。 
玉楼春
绿杨芳迳莺声小。帘幕烘香桃杏晓。余寒犹峭雨疏疏，好梦自惊人悄悄。 
恁君莫问情多少。门外江流罗带绕。直饶明日便相逢，已是一春闲过了。 
生查子
三两信凉风，七八分圆月。愁绪到今年，又与前年别。 
衾单容易寒，烛暗相将灭。欲识此时情，听取鸣蛩说。 
</div>
    <div class="pagination">
<a href="全宋词_page603.html">上一页</a><span>...</span><a href="全宋词_page599.html">599</a><a href="全宋词_page600.html">600</a><a href="全宋词_page601.html">601</a><a href="全宋词_page602.html">602</a><a href="全宋词_page603.html">603</a><span class="current-page">604</span><a href="全宋词_page605.html">605</a><a href="全宋词_page606.html">606</a><a href="全宋词_page607.html">607</a><a href="全宋词_page608.html">608</a><a href="全宋词_page609.html">609</a><span>...</span><a href="全宋词_page605.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
