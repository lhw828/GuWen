<!DOCTYPE html>
<html>
<head>
    <meta charset="UTF-8">
    <title>御选历代诗余 - 第 163 页/共 328 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选历代诗余 - 第 163 页/共 328 页</h1>
    <div class="content">　　前调　　　　　　　　　　　　杨　炎
　　万点飞花愁似雨峭杀春寒不防留春住满地乱红风埽聚只教燕子衔将去　独倚阑干闲自覻深院无人行到无情处帘外丝丝杨栁舞又还装点人情绪
　　前调　　　　　　　　　　　　黄　机
　　碧树凉飔惊画扇牎戸齐开秋意参差满先自离愁裁不断蛩螀更作声声怨　山绕千重溪百转隔了溪山梦也无由见归计凭谁占近逺银釭昨夜如花糁
　　前调【七夕】　　　　　　　　　　刘　镇
　　谁送凉蟾消夜暑河汉迢迢牛女何曽渡乞得巧来无用处世间枉费闲鍼缕　人在江南烟水路头白鸳鸯不道分飞苦信逺翻嗔乌鹊误屛山暗锁巫阳雨
　　前调　　　　　　　　　　　呉礼之
　　满地落红初过雨緑树成隂紫燕风前舞烟草低迷萦小路昼长人静扃朱户　沈水香销新翦苎欹枕朦胧花底闻莺语春梦又还随栁絮等闲飞过东墙去
　　前调【崇阳县圃夜饮】　　　　　　　　　王　炎
　　纤手行杯红玉润满眼花枝雨过胭脂嫩新月一睂生浅晕酒阑无奈添春困　唤起醉魂君莫问憔悴容顔羞与花相近人自无情花自韵风光易老何须恨
　　前调【快阁】　　　　　　　　　　严　仁
　　杰阁青红天半倚万里归舟更近阑干檥木落山寒鳬雁起一声渔笛沧洲尾　千古文章黄太史扪虱高风长照冰壶里何以荐君秋玉蕊瘿瓢为酌西江水
　　前调　　　　　　　　　　　　严　仁
　　院静日长花气暖一簇娇红得见春深浅风送生香来近逺笑声只在秋千畔　目力未穷肠巳断一寸芳心更逐游丝乱朱户对开帘巻半日斜江上春风晩
　　前调　　　　　　　　　　　　毛　幵
　　罗韤匆匆曽一过乌鹊归来怨感流年度别袖空看啼粉汚相思待倩谁分付　残雪江邨回马路嫋嫋春寒帘幕空凝伫人在梅花深处住梅花落尽愁无数
　　前调　　　　　　　　　　　　高观国
　　云唤隂来鸠唤雨谢了红梅可踏江头路却一番花信阻不成日日春寒去　见説东风桃叶渡隔防青山依旧修睂妩归燕不如筝上柱一行常见相思苦
　　前调【题岩室】　　　　　　　　　　高观国
　　岩室归来非待聘渺渺千崕漠漠江千顷明月清风休弄影只愁踏破苍苔径　摘取香芝医鹤病正要臞仙相伴清闲性朝市不闻心耳静一声长啸烟霞冷
　　前调【湖头即席】　　　　　　　　　　高观国
　　西子湖边睂翠妩魂冷孤山谁是风烟主相唤吟诗天欲雨嫩凉不隔鸥飞处　移下天孙云锦渚翠盖牵风绰约凌波女清约已成君记取月明夜半鱼龙舞
　　前调　　　　　　　　　　　　史达祖
　　二月东风吹客袂苏小门前杨栁如腰细蝴蝶识人游冶地旧曽来处花开未　几夜湖山生梦寐评泊寻芳只怕春寒里今嵗清明逢上巳相思先到前裙水
　　前调　　　　　　　　　　　　韩　淲
　　尽道今年梅较早梅与人情觉得梅偏好一树南豅香未老春风巳自生芳草　来自城中犹带晓行到君家细雨吹池沼怅望沙坑须防到玉溪此意年时少
　　前调　　　　　　　　　　　　韩　淲
　　道上疎梅花一树人去人来不管流年度闲过南豅同散步东风为我吹香去　试问青春今几许明日新正溪影横山暮遮莫攀翻君且住心儿却在题诗处
　　前调　　　　　　　　　　　　方　岳
　　山抹修睂横緑净浦溆生寒立尽梧桐影香灺未销帘幙静醉红如洗风吹醒　一夜秋声连玉井梦落孤篷巳尽山隂兴戍角凄凉清漏永江南烟雨何堪省
　　前调　　　　　　　　　　　　方　岳
　　秋水涵空如镜净满镜清寒倒碧摇山影药户谁抨圆玉静碧纱人怯黄昏醒　丛桂小山寒井井唤起江南一叶莼鲈兴先自新愁愁夜永不堪宋玉重提省
　　前调【秋懐】　　　　　　　　　　方　岳
　　鴈落寒沙秋恻恻明月黄花共是江南客骑鹤楼高边羽急柔情不尽淮山碧　世路只催双鬓白菰米莼羮正是令人忆归梦不知江水隔烟帆飞过平如席
　　前调　　　　　　　　　　　　赵崇磻
　　一翦微寒禁翠袂花下重开旧燕添新垒风旋落红香匝地海棠枝上莺飞起　薄雾笼春天欲醉碧草澄波的的情如水料想红楼挑锦字轻云澹月人憔悴
　　前调【栁四首次周美成韵】　　　　　　　　方千里
　　漏泄东风消息后短叶长条着意遮牎牖嫩比鹅黄初熟酒染匀却费春风手　万缕筛金新月透入夜柔情还胜朝来秀防笔雕章知几首可人襟韵无新旧
　　前调　　　　　　　　　　　　方千里
　　一搦腰支初见后恰似娉婷十五藏朱牖春色恼人浓抵酒风前脉脉如招手　黛染修睂蛾緑透态婉仪闲自是芳闺秀堪惜年华同转首女郎台畔春依旧
　　前调　　　　　　　　　　　　方千里
　　碎玉飞花寒食后薄影行风终日穿疎牖有客思归还把酒闲吹倦絮轻黏手　雪满愁城寒欲透飘尽残英翠幄成秾秀张绪风流今白首少年襟度难如旧
　　前调　　　　　　　　　　　　方千里
　　翠浪蓝光新雨后整整斜斜高下笼牎牖万斛深倾重碧酒量愁知落何人手　拢雾梳烟晴色透照影回风一段嫣然秀白下门东空引首藏鸦枝叶长懐旧
　　前调【栁四首次周美成韵】　　　　　　　　杨泽民
　　腊尽江南梅发后万点黄金娇眼初穿牖曽见渭城人劝酒嫩条轻拂传杯手　料峭东风寒欲透暗点轻烟便觉添疎秀莫道故人今白首人虽有故心无旧
　　前调　　　　　　　　　　　　杨泽民
　　初过元宵三五后曲槛依依终日摇金牖痩损舞腰非为酒长条聊赠垂鞭手　几叶小梅春已透信是风流占尽人间秀走马章台还举首可人标韵彊如旧
　　前调　　　　　　　　　　　　杨泽民
　　寂寞春残花谢后花絮轻盈点点穿风牖秾緑隂中人卖酒凉生午扇都停手　叶密啼莺飞不透要咏清姿除是凭才秀往日周郎为唱首今将高韵重翻旧
　　前调　　　　　　　　　　　　杨泽民
　　百卉千花都绽后浥露依风翠影笼芳牖杏脸桃腮匀着酒青红相映如携手　一段帘丝风约透高下亭台表里俱清秀几度长堤频矫首青青顔色新于旧
　　前调【秋夜简赵尉】　　　　　　　　　汪　晫
　　午夜凉生风小住银汉无声云约疎星度佳客欲眠知未去对牀只欠潇潇雨　素月四更山外吐酒醒衾寒消尽沈烟缕料想玉楼人倚处归帆目伫烟中浦
　　前调　　　　　　　　　　　　冯取洽
　　秋到双溪溪上树叶叶凉声未省来何许尽拓溪楼牎与戸倚阑清夜窥河鼓　那得吟朋同此住独对秋芳欲寄花无处杖屦相从曽有语未来先自愁君去
　　前调　　　　　　　　　　　　卢　炳
　　满架冰蕤开徧了试问花神留得春多少清胜荀香娇韵好谢庭风月应难到　酒酿新醅名不老醉倒花前真个无烦恼满座清欢供一笑春酲却明牎晓
　　前调【和人探梅】　　　　　　　　　　卢　炳
　　罗幙防寒遮晓雾爱日烘晴又是年华暮潇洒江梅争欲吐暗香泄漏春来处　何日寻芳溪畔路挈榼携筇写景论心素千里相逢真防遇羡君解道江南句
　　前调　　　　　　　　　　　　刘　翰
　　团扇题诗春又晩小梦惊残碧草池塘满一曲银钩帘半卷緑牎睡足莺声软　痩损衣围罗带减前度风流陡觉心情嬾谁品新腔拈翠管画楼吹彻江南怨
　　前调　　　　　　　　　　　　黄　升
　　百计留春春不住褪粉吹香日日催教去心事欲凭莺语诉流莺刬地无凭据　緑玉阑干围绮户一点柔红应在深深处想倚翠帘吹栁絮浅颦惆怅芳期悮
　　前调　　　　　　　　　　　　呉文英
　　明月枝头香满路几日西风落尽花如雨倒照秦睂天镜古秋明白鹭双飞舞　自摘霜葱宜荐俎可惜重阳不把黄花与帽堕笑凭纤手取清歌莫送秋声去
　　前调【题华山道女扇】　　　　　　　　　呉文英
　　北斗秋横云髻影莺羽衣轻腰减青丝剰一曲游仙闻玉磬月华深院人初定　十二阑干和笑凭风露生寒人在莲花顶睡重不知残酒醒觉来几度啼鸦暝
　　前调【七夕】　　　　　　　　　　呉文英
　　开过南枝花满院新月西楼相约同鍼线高树数声蝉送晩归家梦向斜阳断　夜色银河清一片轻帐偷欢银烛罗屏怨陈迹晓风吹雾散帘钩空带蛛丝卷
　　前调【化度寺晚莲有感】　　　　　　　　呉文英
　　湘水烟中相见早罗盖低笼红拂犹娇小籹镜明星争晚照西风目送凌波杳　惆怅来迟羞窈窕一霎留连相伴阑干悄今夜西池明月到余香翠被空秋晓
　　前调风莲　　　　　　　　　　蒋　捷
　　我爱荷花花最软锦拶云挨朶朶娇如颤一阵微风来自逺红低欲蘸凉波浅　莫是羊家张静婉抱月飘烟舞得腰肢倦偷把翠罗香被展无眠却又频翻转
　　前调【栁四首次周美成韵】　　　　　　　　陈允平
　　谢了棃花寒食后翦翦轻寒晓色侵书牖寂寞情懐如中酒攀条恨结东风手　浅黛娇黄春色透薄雾轻烟逺映苏堤秀目断章台愁举首故人应似青青旧
　　前调　　　　　　　　　　　　陈允平
　　墙外秋千花影后环兽金悬暗緑笼朱牖为怯轻寒犹殢酒同心共结懐纤手　粉袖盈盈香泪透蹙损双眉嬾画遥山秀柔弱风条低拂首渭城歌舞春如旧
　　前调　　　　　　　　　　　　陈允平
　　寂寞长亭人别后一把垂丝乱拂闲轩牖三月春光浓似酒传杯莫放纤纤手　金缕依依红日透舞彻春风不减蛮腰秀扑鬓杨花如白首少年张绪心如旧
　　前调　　　　　　　　　　　　陈允平
　　落尽樱桃春去后舞絮飞緜扑簌穿帘牖惜别情懐愁对酒翠条折赠劳纤手　绣幕深沈寒尚透雨雨晴晴装点西湖秀怅望章台愁转首画阑十二东风旧
　　前调【次周美成韵】　　　　　　　　　陈允平
　　楼上钟残人渐定庭戸沈沈月落梧桐井闷倚琐牎灯炯炯兽香闲伴银屏冷　淅沥西风吹鴈影一曲秋笳别后谁堪听誓海盟山虚话柄凭书问着无言应
　　前调【生香亭】　　　　　　　　　　周　密
　　竹窈花深连别墅曲曲回廊小小闲庭宇忽地香来无覔处杖藜闲趁游蜂去　老桂凝秋森玉树涧底孤芳苒苒吹诗句一掬幽情知几许钩帘半亩藤花雨
　　前调【赠杨柔卿】　　　　　　　　　　张　炎
　　颇爱杨琼妆澹注犹理螺鬟扰扰防云聚雨翦秋痕流不去佯羞却把周郎顾　欲诉闲愁无説处几过莺帘听得间闗语昨夜月明香暗度相思忽到梅花树
　　前调【饮杏花下】　　　　　　　　　　张　炎
　　仙子锄云亲手种春闹枝头消得微霜冻可是东风吹不动金铃悬网珊瑚重　社燕盟鸥诗酒共未足游情刚把斜阳送今夜定应归去梦青苹流水箫声弄
　　前调【赋艾花】　　　　　　　　　　张　炎
　　巧结八刀枝黏翠艾翦翦香痕细把泥金界小簇葵榴芳锦隘红妆人见应须爱　午镜将拈开凤盖倚醉凝娇欲戴还慵戴约臂犹余朱索在梢头添挂朱符袋
　　前调【山茶】　　　　　　　　　　张　炎
　　花占枝头忺日焙金汞初抽火鼎铅华退还似瘢痕涂獭髓胭脂澹抹微酣醉　数朶折来春槛外欲染清香只许梅相对不是临风珠蓓蕾山童隔竹休敲碎
　　前调【秋莺】　　　　　　　　　　张　炎
　　求友林泉深密处弄舌调簧如问春何许燕子先将雏燕去凄凉可是歌来暮　乔木萧萧梧叶雨不似寻芳翻落花心露认取门前杨栁树数声须入新年语
　　前调　　　　　　　　　　　　石孝友
　　寒卸园林春已透红着溪梅緑染前堤栁见个人人今感旧引杯相属蒲塘酒　金缕歌中睂黛皱多少闲愁惜与伤春痩明日马蹄浮野秀栁颦梅惨空回首
　　前调　　　　　　　　　　　　石孝友
　　薄幸人人留不住杨栁花时还是成虚度一枕梦回春又去海棠吹落胭脂雨　金鸭未消香篆吐断尽柔肠看取沈烟缕独上危楼凝望处西山暝色连南浦
</div>
    <div class="pagination">
<a href="御选历代诗余_page162.html">上一页</a><span>...</span><a href="御选历代诗余_page158.html">158</a><a href="御选历代诗余_page159.html">159</a><a href="御选历代诗余_page160.html">160</a><a href="御选历代诗余_page161.html">161</a><a href="御选历代诗余_page162.html">162</a><span class="current-page">163</span><a href="御选历代诗余_page164.html">164</a><a href="御选历代诗余_page165.html">165</a><a href="御选历代诗余_page166.html">166</a><a href="御选历代诗余_page167.html">167</a><a href="御选历代诗余_page168.html">168</a><span>...</span><a href="御选历代诗余_page164.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
