<!DOCTYPE html>
<html>
<head>
    <meta charset="UTF-8">
    <title>白石道人歌曲疏证 - 第 10 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白石道人歌曲疏证 - 第 10 页/共 11 页</h1>
    <div class="content">　　＋汉宫春

　　○小重山令

　　赵郎中谒告迎侍太夫人将来都下予喜为作此曲

　　寒食飞红满帝城慈乌相对立柳青青玉阶端笏细陈情天恩许春尽可还京　鹊报倚闩人安舆扶上了更亲擎看花携乐缓行程争迎处堂下拜公卿

　　○念奴娇

　　毁舍后作

　　昔游未远记湘皋闻瑟澧浦捐王枼【王枼：褋】因觅孤山林处士来踏梅根残雪獠女供花伧儿行酒卧看青门辙一邱吾老可怜情事空切　曾见海作桑田仙人云表笑汝真痴绝说与依依王谢燕应有凉风时节越只青山吴惟芳草万古皆沈灭绕枝三白头歌尽明月

　　宋史五行志嘉泰四年三月丁卯行都大火燔尚书省中书省枢密院六部右丞相府制敕粮料院亲兵营修内司及学士院内酒库内宫门庑夜召禁旅救扑太室撤庙庑迁神主并册宝于寿慈宫翌日戊辰旦火及和宁门鸱吻禁卒张隆飞梯斧之门以不焚火作时分数道燔二千七十余家又翌日乙巳神主迁太室时省部皆庽治驿寺四月丙申临安府梵天寺火
　　齐东野语番阳布衣姜夔尧章出处备见张辑宗瑞所著白石小传矣近得其一书自述颇详可与前传相表里云某早孤不振幸不坠先人之绪业少日奔走凡世之所谓名公巨儒皆尝受其知矣内翰梁公于某为乡曲爱其诗似唐人谓长短句妙天下枢使郑公爱其文使坐上为之因击节称赏参政范公以为翰墨人品皆似晋宋之雅士待制杨公以为子文无所不工甚似陆天随于是为忘年友复州萧公世所谓千岩先生者也以为四十年作诗始得此友待制朱公既爱其深于礼乐丞相京公不独称其礼乐之书又爱其骈俪之文丞相谢公爱其乐书使次子来谒焉稼轩辛公深服其长短句如二卿孙公从之胡氏应期江陵杨公南州张公金陵吴公及吴德夫项平甫徐子渊曾幼度商翚仲王晦叔易彦章之徒皆当世俊士不可悉数或爱其人或爱其诗或爱其文或爱其字或折节交之若东州之士则楼公大防叶公正则则尤所赏激嗟乎四海之内知己者不为少矣而未有能振之于窭困无聊之地者旧所依倚惟有张兄平甫其人甚贤十年相处情甚骨肉而某亦竭诚尽力忧乐关念平甫念某困踬场屋至欲输资以拜爵某辞谢不愿又欲割锡山之膏腴以养其山林无用之身惜乎平甫下世今惘惘然若有所失人生百年有几宾主如某与平甫复有几抚事感慨不能为怀平甫既没稚子甚幼入其门则必为之凄然终日独坐逡巡而归思欲舍去则念平甫垂绝之言何忍言去留而不去则既无主人矣其能久乎
　　诗集寄上张参政姑苏台下梅花树应为调羹故早开燕寝休夸香雾重鸳行却望衮衣来前时甲第仍垂柳今度沙堤已种槐应念无枝夜飞鹊月寒风劲羽毛摧
　　苏泂泠然斋集张平父逝后寄尧章入门回首事如麻岂意铭旌落主家有梦合寻苕水路何心更种马塍花十年知遇分生死八口饥寒足叹嗟我亦此公门下客只今垂泪过京华
　　案湘皋澧浦谓前游潭鼎也因觅孤山处士来踏梅根残雪谓游西湖也獠女供花五句谓移家行都平甫假以近东青门之别馆也说与五句伤平甫已逝也词虽未言舍缘何毁以周晋仙题尧章新成草堂壁间古画身都碎架上枯琴尾半焦句证王谢燕句舍盖毁于火也又按宋史宰辅表嘉泰三年张岩罢参知政事以资政殿学士知平江府四年十月张岩自资政殿学士知掦【掦：扬】州除参知政事寄上张参政诗结语与词同毁舍为由于三月丁卯大火无疑

　　○卜算子

　　吏部梅花八咏夔次韵

　　江左咏梅人梦绕青青路因向凌风台下看心事还将与　忆别庾郎时又过林逋处万古西湖寂寞春惆怅谁能赋

　　张镃南湖词卜算子无逸寄示近作梅词次韵回赠常记十年前共醉梅边路别后频收尺素书依旧情相与早愿却来看玉照花深处风暖还听柳际莺休唱间【间：闲】居赋【南湖集有走笔和曾无逸掌故约观玉照堂梅诗六首】
　　宋史曾三聘字无逸临江新淦人干道二年进士调赣州司户参军累迁军器监主簿迁秘书郎宁宗立兼考功郎后知郢州会韩侂冑为相以三聘为故相赵汝愚腹心坐追两官久之复元官与祠差知郴州改提点广西湖北刑狱皆辞不赴侂冑诛诸贤遭窜斥者相继召用三聘禄不及终不自言案吏部即三聘也功甫次韵回赠与第一阕韵同盖同次韵和功甫所作则逸其七耳

　　又

　　月上海云沈鸥去吴波迥行过西泠有一枝竹暗人家静　又见水沈亭举目悲风景花下铺毡把一杯缓饮春风影【西泠桥在孤山之西水沈亭在孤山之北亭废】

　　又

　　藓干石斜妨玉蕊松低覆日暮冥冥一见来略比年时瘦　凉观酒初醒竹阁吟纔就犹恨幽香作许悭小迟春心透【凉观在孤山之麓南北梅最奇竹阁在凉观西今废】

　　湖山便览凉堂在延祥观御圃规模壮丽下植红白梅花数百本绍兴堂初成时有素壁四堵几三丈高宗将游幸内珰语曰官家所至壁乃素耶亟趣御前萧照往绘山水照乃乞尚方酒四斗昏至孤山每一鼓即饮一斗尽一斗则一堵画成若此者四照亦沈醉上至周视四壁为之叹赏宣赐甚厚见叶绍翁四朝闻见录
　　竹阁旧在柏堂之南白乐天在郡出游每偃息其间
　　咸淳临安志白公竹阁旧在广化寺柏堂之后有小阁多植竹白公每偃息其间仍有诗遂以名今与寺俱徙

　　又

　　家在马城西曾赋梅屏雪梅雪相兼不见花月影玲珑彻　前度带愁看一晌和愁折若使逋仙及见之定自成愁绝【马城在都城西北梅屏甚见珍爱】

　　淳佑临安志东西马塍在余杭门外羊角埂之间土细宜花卉园人多任务于种接为都城之冠或云是钱王旧城非塍也今北关门古之余杭门外城也元自有北关门今有夹城巷乃古基也与马城相接
　　吴文英三部乐赋姜石帚渔隐江鶂初飞荡万里素云际空如沫咏情吟思不在秦筝金屋夜潮上明月芦花傍钓蓑梦远句清敲玉翠罂汲晓款乃一声秋曲片篷障雨乘风半竿渭水伴鹭汀幽宿那知煗袍挟锦低帘笼烛鼓春波载花万斛帆鬣转银河可掬风定浪息苍茫外天浸寒绿
　　周文璞方泉稿题尧章新成草堂早将心事付渔樵若被幽人苦见招多种竹将挑笋吃旋栽松待斫柴烧壁间古画身都碎架上枯琴尾半焦犹有住山穷活计仙经盈卷一村瓢
　　按白石丙午东来随千岩老人居苕溪之上与白石洞天为邻丙辰移家临安张平甫假以别馆甲子三月舍毁于火馆于水磨头方氏旋成草堂于扫帚坞名曰石帚渔隐在马塍西故云家在马塍西

　　又

　　摘蕊暝禽飞倚树悬冰落下竺桥边浅立时香已漂流却　空径晚烟平古寺春寒恶老子寻花第一番常恐吴儿觉【下竺寺前磵石上风景甚妙】

　　武林旧事三天竺下天竺灵山教寺在隋号南天竺五代时号五百罗汉院祥符初号灵山寺天禧复名天竺寺绍兴改赐天笠时思荐福为吴秦王香火庆元复今额有御书阁藏仁宗及中兴五朝御书曲水亭前塔跳珠泉枕流亭适安亭清晖亭九品观堂石面灵桃石莲华水波石悟侍者塔并祠草堂西岭卧龙石石门涧神尼舍利塔日观庵方丈日佛国法堂二字乃云房锺离权书甚奇古金光明三昧堂神御殿瑞光塔普贤殿无量寿阁回轩亭七叶堂客儿亭大悲泉重荣桧望海阁香林亭香林洞无根藤鬬鸡岩夜讲台葛仙丹井白少傅烹茶井石梁翻经台登啸亭灵山后塔慈云忏主榻七宝普贤阁旃檀观音瑞像有记大抵灵竺之胜周回数十里岩壑尤美实聚于下天竺寺自飞来峯转至寺后诸岩洞皆嵌空玲珑莹滑清润如虬龙瑞凤如层华吐萼如皱縠迭浪穿幽透深不可名貌林木皆自岩骨拔起不土而生传言兹岩韫玉故腴润若此石间波纹水迹不知何时有之其间唐宋游人题名不可殚纪览者顾景兴怀云
　　葛天民葛无怀小集怀天竺磵梅根在岩边结枝从水际横此花殊近道凡木欠修行密竹笼幽片疏篁倚瘦茎那时香不浅忆我话无生竺磵梅龙脊桥边鹤膝幽一枝斜亚水横流自从识破胡笳曲吹彻黄昏不解愁

　　又


　　绿蕚更横枝多少梅花样惆怅西村一坞春开过无人赏　细草藉金舆岁岁长吟想枝上么禽一两声犹似宫娥唱【绿萼横枝皆梅别种凡二十许名西村在孤山后梅皆阜陵时所种】

　　武林旧事御园西村水阁

　　又

　　象笔带香题龙笛吟春咽杨柳娇痴未觉愁花管人离别　路出古昌源石瘦冰霜洁折得青须碧藓花持向人间说【越之昌源古梅妙天下】

　　嘉泰会稽志梅一名柟杏类也越州昌原梅最盛实大而美项里容山直步石龟多出古梅尤奇古可爱绿藓封枝苔须如绿缨疏花点缀其上夭娇如画昌园在会稽县南园有梅万余株花时雪色可爱芬香闻数里居民以梅为生业唐陈谏石伞峯序云齐公旧居西偏昌元之精舍园当作元然齐祖之集又作昌源未知孰是毛平仲游昌园赏梅诗云欲雪尽时携酒去无人知处得花开会稽山在县东南一十二里山南别峯曰石峯曰石伞峯之下有唐齐抗书堂范蠡巷养鱼池山西北五里即禹井禹庙今为告成观又西百余步有大禹寺菲饮井
　　范成大梅谱古梅会稽最多四明吴兴亦间有之其枝樛曲万状仓藓鳞皴封满花身又有苔须垂于枝间或长数寸风至绿丝飘飘可翫初谓古木久历风日致然详考会稽所产虽小株亦有苔痕盖别是一种非必古木余尝从会稽移植十本一年后花虽盛发苔皆剥落殆尽其自湖之武康所得者即不变移风土不相宜会稽隔一江湖苏接壤故土宜或异同也凡古梅多苔者封固花叶之眼惟罅隙间始能发花花虽稀而气之所锺丰腴妙绝苔剥落者则花发仍多与常梅同　又项里出古梅老干奇怪苔藓封枝疏花点缀夭矫如画殊令人爱翫不忍舍

　　又

　　御苑接湖波松下春风细云绿峩峩玉万枝别有仙风味　长信昨来看忆共东皇醉此树婆娑一惘然苔藓生春意【聚景官梅松之下【三字皆衍文】皆植之高【脱松之下三字】花【花：芘】荫岁久□尽绿夔□岁观梅于彼所闻于园官者如此末章及之】

　　宋史宁宗本纪开禧二年三月己亥从太皇太后幸聚景园
　　宋史后妃传成肃谢后丹阳人开禧三年崩谥成肃
　　武林旧事御园聚景园清波门外孝宗致养之地堂匾皆孝宗御书淳熙中屡经临幸嘉泰间宁宗奉成肃太后临幸其后并皆荒芜不修西湖游幸湖上御园南有聚景真珠南屏北有集芳延祥玉壶然亦多幸聚景焉

　　○洞仙歌

　　黄木香赠辛稼轩

　　花中惯识压架玲珑雪乍见缃蕤间琅叶恨春风将了染额人归留得个袅袅垂香带月　鹅儿真似酒我爱幽芳还比酴醾又娇绝自种古松根待看黄龙乱飞上苍髯五鬣更老仙添与笔端春敢唤起桃花问谁优劣

　　羣芳谱木香灌生丛条有刺如蔷薇有三种花开于四月惟紫心白花者为最香他如黄花红花白细朵花白中朵花皆不及

　　○蓦山溪

　　咏柳

　　青青官柳飞过双双燕楼上对春寒卷珠帘瞥然一见如今春去香絮乱因风沾径草惹墙花一一教谁管　阳关去也方表人肠断几度拂行轩念衣冠尊前易散翠眉织锦红叶浪题诗烟渡口水亭边长是心先乱


　　○永遇乐

　　次韵辛克清先生

　　我与先生夙期已久人间无此不学杨郎南山种豆十一征微利云霄直上诸公衮衮乃作道边苦李五千言老来受用肯教造物儿戏　东冈记得同来胥宇岁月几何难计柳老悲桓松高对阮未办为邻地长干白下青楼朱阁往往梦中槐蚁却不如洼尊放满老夫未醉

</div>
    <div class="pagination">
<a href="白石道人歌曲疏证_page9.html">上一页</a><span>...</span><a href="白石道人歌曲疏证_page5.html">5</a><a href="白石道人歌曲疏证_page6.html">6</a><a href="白石道人歌曲疏证_page7.html">7</a><a href="白石道人歌曲疏证_page8.html">8</a><a href="白石道人歌曲疏证_page9.html">9</a><span class="current-page">10</span><a href="白石道人歌曲疏证_page11.html">11</a><a href="白石道人歌曲疏证_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
