<!DOCTYPE html>
<html>
<head>
    <meta charset="UTF-8">
    <title>十五家词 - 第 27 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十五家词 - 第 27 页/共 77 页</h1>
    <div class="content">　　辽西重地东临碣石朔风塞马萧萧台上呼鹰碛中走狗千人弓箭横腰牙纛抗招摇看雕翎落处雨血风毛日暮山空寒乌饥兔正悲号　将军坐地分曹有健儿行炙美女弹槽再打一围扬鞭归去戍楼画角声高何似霍嫖姚笑当年猿臂射石空劳顾语参军醉中磨盾好挥毫
　　望湘人
　　闺信
　　自君之出矣独宿空房绣衾慵爇龙脑背着灯儿侧身帐底多半和衣睡倒帘幙花香栏杆燕语月眀如晓好良宵满院春风不见断肠人到　乍梦被郎呼去向画屛深处轻怜低笑正勾当相思一晌销魂未了无端撼起流苏微动蓦地把人惊觉闲滋味费尽相思私下报郎知道
　　风流子
　　醉中作
　　吾生祈一梦将进酒结客少年塲愿贵比五官芙蓉车盖艶齐三妇玳瑁钗梁封侯事建牙刑白马挽箭射黄麞铙吹归来角巾辞去拍肩泰华濯足沧浪　醒来都不是看衣鹑马狗两鬓秋霜赢得一官孤竹三径柴桑只宋玉招魂偶逢神女相如草赋曾视君王且向樽前醉也长短歌行
　　沁园春
　　反止酒【有序】
　　辛稼轩有止酒词然吾辈酒狂也又当此时此中雅宜此君岂忍囚酒星于天狱焚醉月于秦坑哉
　　陆醑前来枚卜功臣众口交推彼从事齐州清为圣徳督邮高县浊亦贤才尧舜干钟仲尼百斛子路宁辞十榼陪髠一石更先生五斗学士三杯　尝闻上顿长斋即乘马骑驴事尽佳况卓家少妇为君涤器杨家妃子为我持罍山带兰陵水连桑落麴部分茅议允谐咨汝醑俾侯醴泉郡曰往钦哉
　　梦卿谋【有序】
　　小春月夜梦与卿谋作一夕话有客二人有酒一壶酒后耳热卿谋赋如梦令二阕示予予读竟欣然和之相视一笑二客方苦吟予已瞿然觉矣初醒尽能记忆及东方既白遂成恍惚惜哉数日后念此反为伤神因纪此相寄嗟乎岂非所云如梦者耶
　　有美人兮携手同行其乐只且喜化为蝴蝶中宵起舞唤他啼鸟野店提壶一曲髙山再歌流水聴者钟期鼓者俞长太息曲高而和寡其信然欤　顾君与我何如彼天下纷纷安足拘叹故人千里逺遗端绮主人仓卒遽赠文无蕙带荷衣倐来忽逝乌有先生对子虚开戸视不见其处矣搔首踟蹰
　　罪酒【有序】
　　余既反止酒数与醑往来称肝膈友已而病惫呕出心血医者曰是酒之罪也天有酒星故倾于西北地有酒泉故缺于东南人有酒肠故伤于中心若婉彼狂药亦如刘将军负锸从之耳予惕然吾待醑不薄奈何负我请絶交于是复召陆生而告之
　　醑若母声以酒为名乃罪之魁筭持蟹螯者瓮中就缚吹龙笛者水底长埋金盏才擎玉山便倒玩我真如儿戏哉腐肠药甚良醪可恋心腹当灾　今朝焚了糟台又何问莲花白玉杯倘君将伐狄臣当执御人能击杜吾愿持锤革夺黄封驱除绿蚁主爵壶商赐自裁醑不道削汝懿侯职以警将来
　　摸鱼儿
　　春怨
　　问东君赚春何意春来还见春去满园花事刚三五都付断肠风雨花尚尔又况是红顔薄命愁眉妩美人日暮便红豆歌成翠盘舞罢难买君王顾　看千古总是是风流易误姊归空筑青墓梅妃休怨楼东赋吊取马嵬黄土君莫诉君不见英雄失路还悲苦楚歌楚舞试去聴琵琶青衫翠袖双泪几行数
　　贺新郎
　　塞上
　　天末卢龙道看敷分山崖耸峙河流低绕极望长城烟一抺但见黄榆白草又添得孤鸿缥缈寒月如霜沙似雪想当年有客伤心早重画出边愁稿　短衣自倚高楼啸吊西风一杯残酒泪痕多少漫说明妃出塞苦不见玉关人老更减尽英雄懐抱剩有琵琶浑不似倩庐儿弹出凉州调公莫舞乌啼了【昭君令工造琵琶笑曰浑不似今讹为胡拨四】
　　兰陵王
　　伤春
　　江南陌袅袅东风弄色垂杨畔宝马香车芳草王孙自相索美人云鬓侧梦破残红半碧寻春去莺送燕迎十二栏杆夜犹立　繁华等陈迹但雨澁莓苔风动葵麦游丝漠漠和愁织试目极千里断烟寒食隣鸡野哭如昨日落花泪盈尺　追忆恨何及问老去东君争似书客天荒地逺无人识算往事祗付数声渔笛今宵沈醉舞短剑歌昔昔
　　多丽
　　夏景
　　画粱间日长午梦初残倚薰风晕红如醉无言情思阑卷桃笙自寻坠珥掩金诃斜扑轻纨茉莉茶甘鹧鸪香细尽堪消暑小屛山无心理钿筝瑶管棋局也慵弹闲排遣白敲冰脆红防梅酸　侍儿报花梢月上清光怯射越罗单浴兰汤微揩粉汗揷犀梳乱挽云鬟院落沈沈夜凉如水萧郎频唤展琅玕还一笑背人行去等待向更阑却寻到蔷薇架下独凭栏杆
　　六州歌头
　　有客劝予出山者书此答之效稼轩体
　　客何为者劝我曳长裾人所爱热官耳顾愁予不相如君见居官者苦思虑劳筯骨工笑语勤奔走乃多誉我则异于是矣体多病药物长须惯科头晏起懒向府中趋礼法全疎古之愚兼尝扪虱喜曝背时强项或撚须诸若此皆不可一朝居爱吾庐种豆南山下几个竹映芙蕖　驱山犊弹野雀钩江鱼况有老妻酿酒任醉后拊缶歌呼有山公啓事报以絶交书客且归欤














　　十五家词巻十三
　　钦定四库全书
　　十五家词巻十四　　　　　休寜孙黙编
　　陈世祥含影词上
　　语言文字之所发恒本乎其人之性情尝持此以取友百不失一今读吾友陈子散木含影词而窃有怪焉散木素狷介不为茍容落落寡合与同好坚则金石意所不属望望然去之性嗜饮善治觞政生平博览强记毎与座客防事肆应不竭健辩论遇客或不合抗首立拄之不少迁随或憾焉散木闻而曰我之所嫉怒我固然即尔见喜正复何益予尝述其言其举于乡也方弱冠当是时士子以科名为贵竞以得失相重轻散木才勇气锐得此又蚤盛自期待岸然不与庸俗接其慕之而不获从与游者多怨恨散木絶不为意旣屡困公车又颠连大故不得已而筮仕得保定之新安令终以不肯折腰解组归益独行其意托兴于诗词雅好游名山水之所在淹留至忘岁月家人生产不问也夫以孤骞简傲之性而为填词则妍越娬媚淫放荡逸如冶容靓妆目遇心摇使予初未交其人而遽读其词谓出自风流年少无疑也皮日休常怪宋广平之为人谓其铁心石肠而为梅花赋则清便艳发类南朝徐庾体彷之而作桃花赋秾丽纎巧亦极其致东坡序沈太守牡丹记则云公自耆老重德而予又方惷迂濶其于此书无乃皆非其人以予观于散木亦云然哉梓成属序于予予曰散木之词不待予文而传也然千载而下读其词而观予斯文以想见其为人则其人之性情非予莫之传也然兹刻也为家桴葊董其役以传于世则桴葊表彰之功谓又可没也哉慈湖孙金砺撰
　　小令
　　闲中好
　　还书
　　书空寄阁着不开封添上侬边泪还君讶不同
　　梦江口【即单调望江南】
　　春尽
　　春去罢因甚却闗情最是栁丝长不了何来燕子语偏明怕要下堦行
　　南乡子【第二体】
　　倦
　　重门深闭细草如烟烟满砌日长睡起独凭栏看鸳鸯双双飞去又飞还
　　西溪子
　　不至
　　留得暮云千叶叶叶都成愁结倚髙楼山凝碧人独立待不思量又忆忆成痴月明知
　　如梦令
　　暮春
　　听说暮春来到不忍见花成草欹枕问巫山又被莺声唤觉黄鸟黄鸟有个人儿烦恼
　　睡醒
　　谁道客愁萧屑偏有梅花交接意味恁幽清投向诗魂安贴竒絶竒絶又是月光如雪
　　昨日
　　花朶朶如人泪一盏酒来竟醉醉不敎醒看好时光都废无味无味滑是一团疑谜
　　席上有赠
　　听彻玉箫声里字字雨云旖旎醉眼艳层波散作坐间霞绮倦矣倦矣好向人怀便倚
　　客中
　　才看桂花黄絮待趁晚潮归去真正没来繇便把冬春发付还住还住又是紫薇一树
　　次梅木山夜坐韵
　　钩月刺开云空帘外紫薇影重我也忆当初听彻红楼狞凤都梦都梦一様悄然情动
　　天仙子【第一体】
　　苦雨
　　织尽雨丝难作匹廵檐一鸟窥人立不知天有几多愁风恁劈冷云积应縁误发残花檄
　　定西番
　　冬日敬亭防集
　　镇日楼头相对铺月澹着云轻枕前横　踏向棱棱冰壑水泉流暗声三尺雏松剪剪似雏僧
　　长相思
　　郊行
　　开花风落花风酒旗安顿小桥东敎人驻玉骢　一重溪两重溪弱栁遮藏曲曲篱黄莺独自啼
　　相见懽
　　再晤西若
　　轻轻飏起娇红小春风迎到栏杆侧畔出帘栊　敛眉语携手歩意无穷那时去也魂断画堂中
　　思帝乡【第三体】
　　雨不止逐阻郊游之约
　　都休留春春也羞树树好花落尽似清秋怕向楼前望见休教上玉钩又是垂杨影里呌鸣鸠
　　归思
　　归休百花香欲流正是浅红柔白满汀洲好去周旋芳草风光到处收莫待落花庭院恼斑鸠
　　醉太平
　　偶见
　　玉钩飘飘翠帱倚栏觑见温柔是谁家画楼　欲窥又羞欲行又留盼人频转清眸怎敎人不愁
　　蝴蝶儿
　　春词
　　蝴蝶儿拂花枝纱窻小女学新诗拈来微咏之　倦则和花睡双双似有私相看陡地动人思停毫不语时
</div>
    <div class="pagination">
<a href="十五家词_page26.html">上一页</a><span>...</span><a href="十五家词_page22.html">22</a><a href="十五家词_page23.html">23</a><a href="十五家词_page24.html">24</a><a href="十五家词_page25.html">25</a><a href="十五家词_page26.html">26</a><span class="current-page">27</span><a href="十五家词_page28.html">28</a><a href="十五家词_page29.html">29</a><a href="十五家词_page30.html">30</a><a href="十五家词_page31.html">31</a><a href="十五家词_page32.html">32</a><span>...</span><a href="十五家词_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
