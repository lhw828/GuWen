<!DOCTYPE html>
<html>
<head>
    <meta charset="UTF-8">
    <title>全宋词 - 第 301 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 301 页/共 621 页</h1>
    <div class="content">鹧鸪天
一片归心拟乱云。春来谙尽恶黄昏。不堪向晚檐前雨，又待今宵滴梦魂。 
炉烬冷，鼎香氛。酒寒谁遣为重温。何人柳外横双笛，客耳那堪不忍闻。 
卜算子
修竹翠罗寒，迟日江山暮。幽迳无人独自芳，此恨知无数。只共梅花语。 
懒逐游丝去。著意寻春不肯香，香在无寻处。 
卜算子
欲行且起行，欲坐重来坐。坐坐行行有倦时，更枕闲书卧。 
病是近来身，懒是从前我。静扫瓢泉竹树阴，且恁随缘过。 
卜算子（荷花）
红粉靓梳妆，翠盖低风雨。占断人间六月凉，期月鸳鸯浦。 
根底藕丝长，花里莲心苦。只为风流有许愁，更衬佳人步。 
点绛唇
身后功名，古来不换生前醉。青鞋自喜。不踏长安市。 
竹外僧归，路指霜钟寺。孤鸿起。丹青手里。剪破松江水。 
谒金门（和廊之五月雪楼小集韵）
遮素月，云外金蛇明灭。翻树啼鸦声未彻。雨声惊落叶。 
宝蜡成行嫌热。玉腕藕花谁雪。流水高山弦断绝。怒蛙声自咽。 
谒金门
山吐月。画烛从教风灭。一曲瑶琴才听彻。金蕉三两叶。骤雨身凉还热。 
似欠舞琼歌雪。近日醉乡音问绝。有时清泪咽。 
东坡引
玉纤弹旧怨。还敲绣屏面。清歌目送西风雁。雁行吹字断。雁行吹字断。 
夜深拜月，琐窗西畔。但桂影、空阶满。翠帏自掩无人见。罗衣宽一半。罗衣宽一半。 
醉花阴
黄花谩说年年好。也趁秋光老。绿鬓不惊秋，若斗尊前，人好花堪笑。 
蟠桃结子知多少。家住三山岛。何日跨归鸾，沧海飞尘，人世因缘了。 
清平乐
清词索笑。莫厌银杯小。应是天孙新与巧。剪恨裁愁句好。 
有人梦断关河。小窗日饮亡何。想见重帘不卷，泪痕滴尽湘娥。 
清平乐（为儿铁柱作）
灵皇醮罢。福禄都来也。试引鹓雏花树下。断了惊惊怕怕。 
从今日日聪明。更宜潭妹嵩兄。看取辛家铁柱，无灾无难公卿。 
清平乐（赋木犀词）
月明秋晓。翠盖团团好。碎剪黄金教恁小。都著叶儿遮了。 
折来休似年时。小窗能有高低。无顿许多香处，只消三两枝儿。 
醉翁操
意其昌未艾也。今天子即位，覃庆中外，命国朝勋臣子孙之无见仕者官之。先是，朝廷屡语甄录元祐党籍家。合是二者，先之应仕矣。将告诸朝，行有日，请予作歌以赠。属予避谤，持此戒甚力，不得如先之请。又念先之与予游八年，日从事诗酒间，意相得欢甚，於其别也，何独能恝然。顾先之长於楚词，而妙於琴，辄拟醉翁操，为之词以叙别。毕时先之绾组东归，仆当买羊沽酒，先之为鼓一再行，以为山中盛事云 
长松。之风。如公。肯余从。山中。人心与吾兮谁同。湛湛千里之江。上有枫。噫，送子东。望君之门兮九重。女无悦已，谁适为容。 
不龟手药，或一朝兮取封。昔与游兮皆童。我独穷兮今翁。一鱼兮一龙。劳心兮忡忡。噫，命与时逢。子取之食兮万钟。 
西江月（为范南伯寿）
秀骨青松不老，新词玉佩相磨。灵槎准拟泛银河。剩摘天星几个。 
奠枕楼东风月，驻春亭上笙歌。留君一醉意如何。金印明年斗大。 
丑奴儿（和陈簿）
鹅湖山下长亭路，明月临关。明月临关。几阵西风落叶干。 
新词谁解裁冰雪，笔墨生寒。笔墨生寒。曾说离愁千万般。 
破阵子
勉之 
掷地刘郎玉斗，挂帆西子扁舟。千古风流今在此，万里功名莫放休。君王三百州。 
燕雀岂知鸿鹄，貂蝉元出兜鍪。却笑泸溪如斗大，肯把牛刀试手不。寿君双玉瓯。 
破阵子（为孙同甫赋壮语以寄）
醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。 
马作的卢飞快，弓如霹雳弦惊。了却君王天下事，赢得生前身后名。可怜白发生。 
千年调（开山径得石壁，因名曰苍壁，出望外，意天之所赐邪，喜而赋之）
左手把青霓，右手挟明月。吾使丰隆前导，叫开阊阖。周游上下，径入寥天一。览县平声圃，万斛泉，千丈石。 
钧天广乐，燕我瑶之席。帝饮予觞甚乐，赐汝苍璧。嶙峋突兀，正在一丘壑。余马怀仆夫悲，下恍惚。 
祝英台近
代对，意甚美矣。翌日，为赋此词褒之也 
水纵横，山远近。拄杖占千顷。老眼羞将，水底看山影。度教水动山摇，吾生堪笑，似此个、青山无定。 
一瓢饮。人问翁爱飞泉，来寻个中静。绕屋声喧，怎做静中境。我眠君且归休，维摩方丈，待天女、散花时问。 
祝英台近
绿杨堤，青草渡。花片水流去。百舌声中，唤起海棠睡。断肠几点愁红，啼痕犹在，多应怨、夜来风雨。 
别情苦。马蹄踏遍长亭，归期又成误。帘卷青楼，回首在何处。画梁燕子双双，能言能语，不解说、相思一句。 
江神子（别子似，未章寄潘德久）
看君人物汉西都。过吾庐。笑谈初。便说公卿，元自要通儒。一自梅花开了后，长怕说，赋归欤。 
而今别恨满江湖。怎消除。算何如。杖屦当时，闻早放教疏。今代故交新贵后，浑不寄，数行书。 
清平乐（呈昌父，时仆以病止酒，昌父日作诗数遍，末章及之）
云烟草树。山北山南雨。溪上行人相背去。惟有啼鸦一处。 
门前万斛春寒。梅花可煞摧残。使我长忘酒易，要君不作诗难。 
临江仙
既见之，乃独为是突兀而止也，大笑而去。主人戏下一转语，为苍壁解嘲 
莫笑吾家苍壁小，棱层势欲摩空。相知惟有主人翁。有心雄泰华，无意巧玲珑。 
天作高山谁得料，解嘲试倩扬雄。君看当日仲尼穷。从人贤子贡，自欲学周公。 
临江仙（和王道夫信守韵，谢其为寿，时作闽宪）
记取年年为寿客，只今明月相随。莫教弦管便生衣。引壶觞自酌，须富贵何时。 
入手清风词更好，细书白茧乌丝。海山问我几时归。枣瓜如可啖，直欲觅安期。 
临江仙（和叶仲洽赋羊桃）
忆醉三山芳树下，几曾风韵忘怀。黄金颜色五花开。味如庐橘熟。贵似荔枝来。 
闻道商山余四老，橘中自酿秋醅。试呼名品细推排。重重香腑脏，偏＿圣贤杯。 
临江仙（诸葛元亮席上见和，再用韵）
夜语南堂新瓦响，三更急雨珊珊。交情莫作细沙团。死生贫富际，试向此中看。 
记取他年耆旧传，与君名字牵连。清风一枕晚凉天。觉来还自笑，此梦倩谁圆。 
南乡子（送筠州赵司户，茂中之子。茂中尝为筠州幕官，题诗甚多）
日日老莱衣。更解风流蜡凤嬉。膝上放教文度去，须知。要使人看玉树枝。 
剩记乃翁诗。绿水红莲觅旧题。归骑春衫花满路，相期。来岁流觞曲水时。 
玉楼春
故也。余谓世无是事而有是理，乐所谓无，犹之有也。戏作数语以明之 
有无一理谁差别。乐令区区浑未达。事言无处未尝无，试把所无凭理说。 
伯夷饥采西山蕨。何毕捣齑餐杵铁。仲尼去卫又之陈，此是北车入鼠穴。 
玉楼春（隐湖戏作）
客来底事逢迎晚。竹里鸣禽寻未见。日高犹苦圣贤中，门外谁酣蛮触战。 
多方为渴寻泉遍。何日成阴松种满。不辞长向水云来，只怕频烦鱼鸟倦。 
玉楼春（戏赋云山）
何人半夜推山去。四面浮云猜是汝。常时相对两三峰，走遍溪头无觅处。 
西风瞥起云横度。忽见东南天一柱。老僧拍手笑相夸，且喜青山依旧住。 
玉楼春（用韵答傅岩叟、叶仲洽、赵国兴）
青山不曾乘云去。怕有愚公惊著汝。人间踏地出租钱，借使移将无著处。 
三星昨夜光移度。妙语来题桥上柱。黄花不插满头归，定倩白云遮且住。 
玉楼春（效白乐天体）
少年才把笙歌盏。夏日非长秋夜短。因他老病不相饶，把好心情都做懒。 
</div>
    <div class="pagination">
<a href="全宋词_page300.html">上一页</a><span>...</span><a href="全宋词_page296.html">296</a><a href="全宋词_page297.html">297</a><a href="全宋词_page298.html">298</a><a href="全宋词_page299.html">299</a><a href="全宋词_page300.html">300</a><span class="current-page">301</span><a href="全宋词_page302.html">302</a><a href="全宋词_page303.html">303</a><a href="全宋词_page304.html">304</a><a href="全宋词_page305.html">305</a><a href="全宋词_page306.html">306</a><span>...</span><a href="全宋词_page302.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
