<!DOCTYPE html>
<html>
<head>
    <meta charset="UTF-8">
    <title>全唐五代词 - 第 121 页/共 125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐五代词 - 第 121 页/共 125 页</h1>
    <div class="content">
　　【其四】
　　四更里，云收彻。海底星龟弄明月。处处琼花结。火候抽添按时节。子午氤氲降红屑。猛把天机泄。

　　【其五】
　　五更里，朦胧定。心养浩月一轮镜。照破贪嗔病。这回须要鬼神惊。只要真清为真静。功满朝上圣。

　　【步步高】
　　一更里，澄心披襟坐。猿马牢擒锁。慧剑磨。六贼三尸尽奔波。退群魔。困也和衣卧。

　　醒觉朦胧清风送。悟入桃源洞。阆苑中。闲访三茅兴无穷。透窗风。惊觉游仙梦。

　　【其二】
　　二更里，白牛溪边睡。牧童醺醺醉。蓑笠堆。月下方堪把笛吹。乐然后，归去华胥国。

　　得到华胥宽怀抱。闲把瑶琴操。声韵高。火里乌龟产，白鹤弄云箫。紫雾红光照。

　　【其三】
　　三更里，银汉星移淡。出户将身探。月正南。二八娇娥配童男。炼三三。手把天关撼。

　　五明宫里元辰聚。七宝山头去。祷玉虚。元始高悬黍米珠。演金书。国泰民安富。

　　【其四】
　　四更里，玄圃清风细。来往无凝滞。解垢衣。心月高悬照云溪。上天梯。独折蟾宫桂。

　　三界十方惟独步。认得曹溪路。一物无。真欢真乐饮醍醐。不须沽。高唱无声曲。

　　【其五】
　　五更里，架上金鸡叫。路上行人俏。方欲晓。没底篮儿杖头挑。跨风飚。同赴蓬莱岛。

　　此个家风谁知道。得也无衰老。琅板敲。碧波深处钓鲸鳌。出波涛。采就长生药。

　　【南乡子】
　　真汞与真铅，产在先天与后天。大要知时勤采取，玄玄。得穴何愁不作仙。

　　进火要精专。审究前弦与后弦。屯卦抽添蒙卦止，难传。毫发差殊不结丹。

　　【又】
　　两手擘鸿蒙。慧剑飞来第一峰。外道修罗惊缩项，神通。造化元来在掌中。

　　煅炼玉炉红。橐吹嘘藉巽风。十月脱胎吞入腹，坤宫。立见三清太上翁。

　　【又】
　　温养象周天。须要微微火力全。爱护婴儿惟藉母，三年。运用抽添象缺圆。

　　牛斗会河边。舍取玄珠种玉田。定意如如行火候，精专。剖腹分明说与贤。

　　【又】
　　生甲更生庚。此是丹头切要明。药嫩采来归土釜，煎烹。文武刚柔次第行。

　　片饷结丹成。沐浴防危更守城。到此不须行火候，持盈。火若加临必定倾。

　　【又】
　　木兔与金鸡。刑德临门有偶奇。炉内丹砂宜沐浴，防危。神水溶溶满玉池。

　　年月日并时。刻里工夫一例推。着意研穷丹造次，毫厘。十月殷勤自保持。

　　【又】
　　鼎器法乾坤。上是天元下地元。若也更能颠倒运，交番。阖辟循环在八门。

　　搬运上昆仑。龟与蛇儿自吐吞。百尺竿头牢把线，掀腾。从此元神命永存。

　　【又】
　　关锁自周天。升降循环三寸田。不在嘘呵并数息，天然。九转无亏火力全。

　　胎息谩流传。要在阴阳不可偏。呼吸吹嘘皆赖巽，风绵。妙在前弦与后弦。

　　【又】
　　复卦起潜龙。戊己微调未可攻。九二见龙临卦主，神通。从此炉中次第红。

　　泰卦却相逢。猛火烧乾藉巽风。炼就黄芽并白雪，奇功。还返归坤道始穷。

　　【又】
　　识得水中金。煅炼烹煎理更深。进退抽添须九转，浮沈。温养潜龙复与临。

　　妙运自天心。托杖黄婆是丙壬。酝就醍醐山顶降，频斟。慢拨无弦一曲琴。

　　【又】
　　长子到西方，少女归乾变六阳。便好下功修二八，堤防。至九方知道自昌。

　　牛斗共商量。巧夺天工妙莫扬。离坎夫妻交媾后，难忘。始觉壶中日月长。

　　【又】
　　白雪与黄芽。两味晶华共一家。摘采辩时衰与旺，堪夸。火候毫厘不可差。

　　顶上结三花。驾动羊车与鹿车。乌兔往来南北面，交加。从此天河稳泛槎。

　　【又】
　　净尽露天机。只恐时人自执迷。颔下藏珠当猛取，休迟。道在身中更问谁。

　　尘网急抛离。百岁年华七十稀。莫待老来铅汞少，堪悲。业报前途难自欺。

　　【一寸金】
　　堪叹群迷，梦空花几人悟。更假饶锦帐铜山，朱履玉簪，毕竟于身何故。未若红尘外，幽隐竹篱蓬户。青松下，一曲高歌，笑傲年华换古今。

　　紫府。春光清都雅会时，妙有真趣。看自然天乐，星楼月殿，鸾飞凤舞。白云深处。壶内神仙景，谁肯少年回顾。逍遥界，独我归来，复入寥阳去。

　　【又】
　　暮鸿嘹唳。更晚来地籁，阴风齐起。造作严凝，同云黯黯，四海玉龙呈瑞。妆点万家清景，普绽琼花鲜丽。最好是，命诗朋，纸帐围炉沈醉。

</div>
    <div class="pagination">
<a href="全唐五代词_page120.html">上一页</a><span>...</span><a href="全唐五代词_page116.html">116</a><a href="全唐五代词_page117.html">117</a><a href="全唐五代词_page118.html">118</a><a href="全唐五代词_page119.html">119</a><a href="全唐五代词_page120.html">120</a><span class="current-page">121</span><a href="全唐五代词_page122.html">122</a><a href="全唐五代词_page123.html">123</a><a href="全唐五代词_page124.html">124</a><a href="全唐五代词_page125.html">125</a><a href="全唐五代词_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
