<!DOCTYPE html>
<html>
<head>
    <meta charset="UTF-8">
    <title>全宋词 - 第 130 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 130 页/共 621 页</h1>
    <div class="content">此时回首忆行朝。太平楼。倚层霄。红蜡光中，买酒听吹箫。且就天涯联一醉，歌一曲，望京谣。 
江城子（再和呈马守）
天回北斗欲中宵。屡移杓。客魂消。记得皇州，灯火虹成桥。异俗西南开万里，冠带尽，百蛮徭。 
卢溪太守未还朝。起朱楼。接丛霄。翠幕红妆，歌管玉为箫。民乐丰登无一事，看下诏，采风谣。 
江城子
楼头钟鼓变新声。晚霞晴。水云生。何处归帆，争泊蓼花汀。遥望虹桥如画里，鳌背上，著人行。 
夜阑风定见危亭。却重登。景方明。影落波心，疑是海中鲸。愿借吸川沧海量，为公寿，落桥成。 
蝶恋花
月落灯残人散后。忽到尊前，但觉眉儿皱。数日不来如许瘦。裙腰减尽君知否。公子风流应自有。占断春光，肯落谁人手。已是许多时做就。重教舞彻双罗袖。 
蝶恋花
罨画楼中人已醉。别院微闻，笑语帘垂地。催唤倾城香雾起。翠帷双卷春风里。 
妆样尖新歌妙丽。满酌金尊，不信人憔悴。饥客眼寒谁管你。主人见惯浑闲事。 
蝶恋花（赠丁爽、丁旦及第）
桂树新生都几许。兄弟骑龙，双入蟾宫去。一日两枝同折处。姮娥拍手都分与。 
杨柳江头春色暮。白马青衫，两郡文章主。只恐远方难久住。高宗梦觉思霖雨。 
满庭芳
颓玉成山，倾江作酒，醉来莫问升沈。少年狂怪，应笑老婆心。也会东涂西抹，行穿过、柳陌花阴。诚何用，腰龟左顾，犹待铸黄金。 
如今。回首处，青楼缥缈，朱箔重深。叹江海飘零，离恨难禁。好在铜梁玉垒，将车骑、他日重临。归来看，文君未老，相对抚鸣琴。 
满庭芳（戊辰上元黄子余席上，时未有月）
宿雨初收，晚风微度，万家帘卷青烟。暗尘随马，人物似神仙。试问天公借月，天须放、明月教圆。应移下，广寒宫殿，灯火接星躔。 
卢川。元古郡，当时太守，宾从俱贤。到如今井邑，歌吹喧阗。花下红妆卖酒，时相遇、曲水桥边。谁知道，山城父老，重见中兴年。 
满庭芳（梅）
东阁官梅，玉栏朱槛，未如山馆疏篱。水边竹外，斜出两三枝。最好西湖月下，林处士、著意吟时。何须说，扬州旧日，何逊更能诗。 
谁知。深雪里，玉妃粲粲，初下瑶池。笑人间春色，只在桃蹊。紫燕黄鹂解语，来时但、青实离离。争知道，调羹附鼎，终得近丹墀。 
柳梢青（和张元晖清明）
兰亭丝竹。高会群贤，其人如玉。曲水流觞，灯前细雨，檐花蔌蔌。 
舞雩初试春衣，听咏歌、童子五六。泽畔行吟，沙汀拾翠，满江新绿。 
菩萨蛮
贬所，见人物风景之美，夜久方归，恍然莫知为何所。酒醒，作此词以记之 
武陵西上沅陵渡。扁舟忘了来时路。花外有人烟。相逢疑是仙。 
清尊留夜语。醉倒知何处。归去客心惊。金鸡嘲哳鸣。 
浣溪沙
薄薄春衫簇绮霞。画檐晨起见栖鸦。宿妆仍拾落梅花。 
回首高楼闻笑语，倚栏红袖卷轻纱。玉肌微减旧时些。 
浣溪沙（次韵向芗林）
九里香风动地来。寻香空绕百千回。错惊秋色上崔嵬。 
谁识芗林三昧手，能令花落又花开。返魂元学岭头梅。 
虞美人（辰州上元）
城东楼阁连云起。冠绝辰州市。莲灯初发万枝红。也似江南风景、半天中。 
花衢柳陌时年时静。刬地今年盛。棚前箫鼓闹如雷。添个辰溪女子、舞三台。 
桃源忆故人（辰州泛舟送郭景文、周子康赴行在）
催共一霎清明雨。留得东风且住。两岸柳汀烟坞。未放行人去。 
人如双鹄云间举。明夜扁舟何处。只向武陵南渡。便是长安路。 
醉花阴
红尘紫陌春来早。晚市烟光好。灯发万枝莲，华月光中，天净开蓬岛。 
老人旧日曾年少。年少还须老。今夕在天涯，烛影星桥，也似长安道。 
醉花阴
为惜梅花笛里吹。 
玉妃谪堕烟村远。犹似瑶池见。缺月挂寒梢，时有幽香，飞到朱帘畔。 
春风岭上淮南岸。曾为谁魂断。依旧瘦棱棱，天若有情，天也应须管。 
醉花阴
月娥昨夜江头过。把素衫揉破。冷逐晓云归，留与东风，吹作千千朵。 
云残香瘦春犹可。玉笛愁无那。倚著画楼人，且莫教他，吹动些儿个。 
雨霖铃（雪）
琼楼玉宇。满人寰似、海边洲渚。蓬莱又还水浅，鲸涛静见，银宫如许。紫极鸣筲声断，望霓舟何处。待夜深、重倚层霄，认得瑶池广寒路。 
郢中旧曲谁能度。恨歌声、响入青云去。西湖近时绝唱，总不道、月梅盐絮。暗想当年宾从，毫端有惊人句。谩说枚叟邹生，共作《梁园赋》。 
鹊桥仙
云静天高，山明水阔。一年待个中秋月。十分魄少一分圆，今宵已觉蟾光别。 
且尽金尊，遥瞻玉阙。更深江水沙如雪。来宵风雨不相关，重须买酒追佳节。 
感皇恩
飞雪满貂裘、马蹄轻骤。笔下文章焕星斗。凌云才调，尽是夺标高手。况闻场屋里，知名久。 
金榜篆云，银鞍披绣。归去天香满衣袖。莫辞今夕，且尽一尊芳酒。为君歌一曲，为君寿。 
感皇恩
羸马怯征鞍，骎骎欲骤。昨夜文星动南斗。广寒宫近，欲上烟霄携手。素娥不奈冷，凄凉久。 
知是谪仙，肝肠锦绣。天半清风动襟袖。而今西笑，且饮新丰美酒。悠然还独酌，谁为寿。 
感皇恩
一叶下西风，寒生南浦。椎鼓鸣桡送君去。长亭把酒，却倩阿谁留住。尊前人似玉，能留否。 
醉中暂听，离歌几许。听不能终泪如雨。无情江水，断送扁舟何处。归时烟浪卷，朱帘暮。 
寰海清（上元）
画鼓轰天。暗尘随宝马，人似神仙。天恁不教昼短，明月长圆。天应未知道，天天。须肯放、三夜如年。 
流酥拥上香车并。为个甚、晚妆特地鲜妍。花下清阴乍合，曲水桥边。高人到此也乘兴，任横街，一一须穿。莫言无国艳，有朱门、锁婵娟。 
浪淘沙
翠袖卷轻纱。玉腕慵遮。蕊珠宫殿倚彤霞。不愤江南梅信早，争下香车。 
月露洗凝华。艳压群葩。暗传春信到天涯。试问东风谁第一，先到人家。 
好事近（茶）
宴罢莫匆匆，聊驻玉鞍金勒。闻道建溪新焙，尽龙蟠苍璧。 
黄金碾入碧花瓯，瓯翻素涛色。今夜酒醒归去，觉风生两腋。 

　
陈克
临江仙
枕帐依依残梦，斋房匆匆余酲。薄衣团扇绕阶行。曲阑幽树，看得绿成阴。 
檐雨为谁凝咽，林花似我飘零。微吟休作断肠声。流莺百啭，解道此时情。 
临江仙
四海十年兵不解，胡尘直到江城。岁华销尽客心惊。疏髯浑似雪，衰涕欲生冰。 
送老薤盐何处是，我缘应在吴兴。故人相望若为情。别愁深夜雨，孤影小窗灯。 
渔家傲
宝瑟尘生郎去后。绿窗闲却春风手。浅色宫罗新就。晴时后。裁缝细意花枝斗。 
象尺熏炉移永昼。粉香浥浥蔷薇透。晚景看来常似旧。沈吟久。个侬争得知人瘦。 
浣溪沙
浅画香膏拂紫绵。牡丹花重翠云偏。手挼梅子并郎肩。 
病起心情终是怯，困来模样不禁怜。旋移针线小窗前。 
浣溪沙
香雾空濛堕彩蟾。倾城催映出重帘。□□银烛夜厌厌。 
何物与侬供醉眼，半黄梅子带红盐。粉融香润玉纤纤。 
浣溪沙
淡墨花枝掩薄罗。嫩蓝裙子窣湘波。水晶新样碾风荷。 
问著似羞还似恶，恼来成笑不成歌。芙蓉帐里奈君可。 
浣溪沙
短烛荧荧照碧窗。重重帘幕护梨霜。幽欢不怕夜偏长。 
</div>
    <div class="pagination">
<a href="全宋词_page129.html">上一页</a><span>...</span><a href="全宋词_page125.html">125</a><a href="全宋词_page126.html">126</a><a href="全宋词_page127.html">127</a><a href="全宋词_page128.html">128</a><a href="全宋词_page129.html">129</a><span class="current-page">130</span><a href="全宋词_page131.html">131</a><a href="全宋词_page132.html">132</a><a href="全宋词_page133.html">133</a><a href="全宋词_page134.html">134</a><a href="全宋词_page135.html">135</a><span>...</span><a href="全宋词_page131.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
