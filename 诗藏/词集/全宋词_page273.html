<!DOCTYPE html>
<html>
<head>
    <meta charset="UTF-8">
    <title>全宋词 - 第 273 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 273 页/共 621 页</h1>
    <div class="content">记得追游故老家。红莲幕府在长沙。放船桥口秋随月，走马春园马氏故宫有会春园。夜踏花。 
思往昔，谩咨嗟。几番魂梦转天涯。葵轩老子今何在，岳麓风雩噪暮鸦。岳麓书院旁有风雩亭 
鹧鸪天
一夜春寒透锦帏。满庭花露起多时。垒金梳子双双耍，铺翠花儿袅袅垂。 
人去后，信来稀。等闲屈指数归期。门前恰限行人至，喜鹊如何圣得知。 
鹧鸪天
日日楼心与画眉。松分蝉翅黛云低。象牙白齿双梳子，驼骨红纹小棹蓖。 
朝暮宴，浅深杯。更阑生怕下楼梯。徐娘怪我今疏懒，不及卢郎年少时。 
鹧鸪天
纸帐虚明好醉眠。博山轻袅水沈烟。了知世上都如梦，须信壶中别有天。 
知我者，为君言。道人有个好因缘。丹成有日归云路，且醉梅花作地仙。 
点绛唇（长沙送同官先归邵武）
满路梅花，为谁开遍春风萼。短亭萧索。草草传杯酌。 
送子先归，我羡辽东鹤。他年约。瘦藤芒＿。共子同丘壑。 
点绛唇
日月无根，循环常共天难老。世间扰扰。只见闲烦恼。 
满酌高吟，便是今生了。还知道。旧时官好。几个新华表。 
点绛唇
一叶扁舟，浮家来向江边住。这回归去。作个渔樵侣。 
不挂征帆，也莫摇双橹。天涯路。云山烟渚。总是留人处。 
点绛唇
桂子飘香，江南秋老霜风作。自怜漂泊。几度伤离索。 
孤馆迢迢，满引村醪酌。情无著。好音难托。又失黄花约。 
点绛唇（代作，贺生子）
瑞气盈门，神仙谪下看看到。已知消耗。弧矢呈祥了。 
种德阴功，自有多男报。还知道。果生蓬岛。不比人间早。刘梦得诗云：海中仙果子生迟。 
鱼游春水
林梢听布谷。郭外舒怀仍快目。平田浩荡，氵虢々泉鸣暗谷。香稻吐芒针棘细，秀麦摇风波浪绿。山童野老，意亲情熟。 
我待休官弃禄。屏迹幽闲安退缩。渭川千亩修篁，巑巑绀玉。顾盼滩流萦八节，呼吸湖光穿九曲。贪求自乐，尽忘尘俗。 
霜天晓角（题九里驿）
晓来风作。病怯春衫薄。郭外溪山明秀，红尘里、自拘缚。 
村酒频斟酌。野花偏绰约。十载人非物是，惊回首、梦初觉。 
虞美人（咏菊）
疏风摆撼芙蓉沼。垅上梅英小。谁家姊妹去寻芳。粉面云鬟参杂、汉宫妆。 
邯郸奏罢宫中乐。邂逅同杯酌。老来花酒制颓龄。为爱嫣然娇靥、斗盈盈。 
虞美人
年年冬后心情快。常是留宾醉。尊前笑靥粲金钿，更有半黄枨橘、满堆盘。 
人人爱道休官去。总是闲言语。古今文士与贤才。为甚独高陶令、赋归来。 
虞美人（月下听琴，西湖作）
横波清翦西湖水。黛拂吴山翠。藕丝衫子水沈香。坐久冰肌玉骨、起微凉。 
金徽泛柳听佳句。叠叠胎仙舞。曲终松下小盘桓。风露泠泠、直欲便骖鸾。 
菩萨蛮
遥山几叠天边碧。故教遮断天涯客。楼倚暮云端。春风罗袖寒。 
与君千里别。共此关山月。皓月一般明。君心怎敢凭。 
菩萨蛮（题莲花庵）
岭猿啸罢千山碧。小庵虚室团团白。庵在小山头。从来少客游。 
道人方打坐。举袖来迎我。问我此来因。拈花与道人。 
南歌子
湛露凉亭馆，香风散芰荷。晚来月色似金波。间绿围红、同伴雪儿歌。 
年少风流足，情深欢会多。佳人月下拜嫦娥。不似隔年牛女、望星河。 
八声甘州（怀渭川作）
自秋来、多病意无聊，不作渭川游。想兰菊凋疏，松筠茂密，亭馆清幽。四望遥山万叠，叠叠翠光浮。人道蓬莱岛，彷佛瀛洲。 
居士心迷丘壑，念迂疏老懒，难觅封侯。看才能成事业，且自抽头。携老稚、团栾百口，要他年、在此作菟裘。无言也，此生心事，都付东流。 
如梦令
花上娇莺哑咤。著色江南图画。可惜好春风，有酒无人同把。拚舍。拚舍。独醉好天良夜。 
如梦令（同官新得故官故姬）
王谢堂前旧燕。毕意情高意远。只恐宠恩深，后会不教人见。深劝。深劝。不枉追欢一遍。 
如梦令（催梅雪）
梅雪渐当时候。访问全无消耗。凭仗小阳春，催取南枝先到。然后。然后。雪月交光同照。 
西江月（为内子寿）
日日齐眉举案，年年劝酒持觥。今年著意寿卿卿。幼稚绵绵可庆。 
官冷未尝贫贱，家肥胜似功名。所为方便合人情。管取前途更永。 
渔家傲（沅州作）
长记浔阳江上宴。庾公楼上凭阑遍。北望淮山连楚甸。真伟观。中原气象依稀见。 
漂泊江湖波浪远。依然身在蛮溪畔。愁里不知时节换。春早晚。杜鹃声里飞花满。 
渔家傲
闻道西洲梅已放。几时乘兴同寻访。稚子携壶翁策杖。徐徐往。青山绿水皆堪赏。 
满月当空川晃晃。却呼艇子摇双桨。几阵浓香新酝酿。波溶漾。宛然身在西湖上。 
渔家傲
特为梅花来渭水。有人折得横梢至。粉毖香慳春意未。多应是。江南信息争先寄。 
水绿山青风日美。此时正惬幽人意。驱使风光佳句里。□满纸。却将旧日诗词比。 
杏花天
当年悔我抛生计。趁升斗、蛮乡远地。谁知事向无心起。回首邯郸梦里。 
风雪满□□□□。最好处、吴头楚尾。青山本是强人意。更时见、梅花助美。 

　
赵长卿
水龙吟（酴醿?春景）
韶华迤逦三春暮。飞尽繁红无数。多情为与，牡丹长约，年年为主。晓露凝香，柔条千缕，轻盈清素。最堪怜，玉质冰肌婀娜，江梅谩休争妒。 
翠蔓扶疏隐映，似碧纱笼罩，越溪游女。从前爱惜娇姿，终日愁风怕雨。夜月一帘，小楼魂断，有思量处。恐因循易嫁，东风烂熳，暗随春去。 
念奴娇（梅）
小春时候，见早梅吐玉，裁琼妆白。点点枝头光照眼，恼损柔肠情客。暗里芳心，出群标致，经岁成疏隔。如今风韵，何人依旧冰雪。 
冷艳潇洒天然，香姿肯易许，游蜂狂蝶。夜半黄昏担带了，多少清风明月。宋玉虽悲，元超虽恨，见了千愁歇。东君还许，有情取次攀折。 
满庭芳（元日）
爆竹声飞，屠苏香细，华堂歌舞催春。百年消息，经半已凌人。念我功名冷落，又重是、一岁还新。惊心事，安仁华鬓，年少已逡巡。 
明知生似寄，何须苦苦，役慕蹄轮。最难忘、通经好学沈沦。况是读书万卷，辜负他、此志难伸。从今去，烟窗勉进，云路岂无因。 
花心动（客中见梅寄暖香书院）
风软寒轻，暗香飘、扑面无限清楚。乍淡乍浓，应想前村，定是早梅初吐。马儿行过坡儿下，危桥外、竹梢疏处。半斜露。花花蕊蕊，灿然满树。 
一饷看花凝伫。因念我西园，玉英真素。最是系心，婉娩精神，伴得水云仙侣。断肠没奈人千里，无计向、钗头频觑。泪如雨。那堪又还日暮。 
踏莎行（春暮）
柳暗披风，桑柔宿雨。一番绿遍江头树。莺花已过苦无多，看看又是春归去。 
病酒情怀，光阴如许。闲愁俏没安排处。新来著意与兜笼，身心苦役伊知否。 
南歌子（早春）
春色烘衣暖，宫梅破鼻香。尽驱和气入兰堂。又是轻云微雨、下巫阳。 
酒带欢情重，醺醺气味长。晚来拂拭略梳妆。笑指一钩新月、上回廊。 
蝶恋花（春深）
宿雨新晴天色好。秾李夭桃，一霎都开了。燕子归来深院悄。柳绵铺迳无人扫。 
咫尺莺花还又老。绿入闲阶，只有青青草。参揣前期谁可表。此情不语知多少。 
鹧鸪天（荼＿）
镂玉裁琼莫比香。娉婷枝上＿春光。风流别有千般韵，割舍昏沈入醉乡。 
</div>
    <div class="pagination">
<a href="全宋词_page272.html">上一页</a><span>...</span><a href="全宋词_page268.html">268</a><a href="全宋词_page269.html">269</a><a href="全宋词_page270.html">270</a><a href="全宋词_page271.html">271</a><a href="全宋词_page272.html">272</a><span class="current-page">273</span><a href="全宋词_page274.html">274</a><a href="全宋词_page275.html">275</a><a href="全宋词_page276.html">276</a><a href="全宋词_page277.html">277</a><a href="全宋词_page278.html">278</a><span>...</span><a href="全宋词_page274.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
