<!DOCTYPE html>
<html>
<head>
    <meta charset="UTF-8">
    <title>全宋词 - 第 298 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 298 页/共 621 页</h1>
    <div class="content">定风波（再用韵，时国华置酒，歌舞甚盛）
莫望中州叹黍离。元和圣德要君诗。老去不堪谁似我。归卧。青山活计费寻思。 
谁筑诗墙高十丈。直上。看君斩将更搴旗。歌舞正浓还有语。记取。须髯不似少年时。 
踏莎行（赋稼轩，集经句）
进退存亡，行藏用舍。小人请学樊须稼。衡门之下可栖迟，日之夕矣□□下。 
去卫灵公，遭桓司马。东西南北之人也。长沮桀溺耦而耕，丘何为是栖栖者。 
汉宫春（立春日）
春已归来，看美人头上，袅袅春幡。无端风雨，未肯收尽余寒。年时燕子，料今宵、梦到西园。浑未办、黄柑荐酒，更传青韭堆盘。 
却笑东风从此，便薰梅染柳，更没些闲。闲时又来镜里，转变朱颜。清愁不断，问何人、曾解连环。生怕见、花开花落，朝来塞雁先还。 
归朝欢
爱。不数日，风雨摧败殆尽。意有感，因效介庵体为赋，且以菖蒲绿名之。丙辰岁三月三日也 
山下千林花太俗。山上一枝看不足。春风正在此花边，菖蒲自蘸清溪绿。与花同草木。问谁风雨瓢零速。莫怨歌，夜深岩下，惊动白云宿。 
病怯残年频自卜。老爱遗编难细读。苦无妙手画於菟，人间雕刻真成鹄。梦中人似玉。觉来更忆腰如束。许多愁，问君有酒，何不日丝竹。 
玉蝴蝶（追别杜叔高）
古道行人来去，香红满树，风雨残花。望断青山，高处都被云遮。客重来、风流觞咏，春已去、光景桑麻。苦无多，一条垂柳，两个啼鸦。 
人家。疏疏翠竹，阴阴绿树，浅浅寒沙。醉兀篮舆，夜来豪饮太狂些。到如今、都齐醒却，只依旧、无奈愁何。试听呵。寒食近也，且住为佳。 
雨中花慢（登新楼有怀昌甫、徐斯远、韩仲止、吴子似、杨民瞻）
旧雨常来，今□不来，佳人偃蹇谁留。幸山中芋栗，今岁全收。贫贱交情落落，古今吾道悠悠。怪新来却见，文反离骚，诗□秦州。功名只道，无之不乐，那知有更堪忧。怎奈向、儿曹抵死，唤不回头。石卧山前认虎，蚁喧床下闻牛。为谁西望，凭栏一饷，却下层楼。 
临江仙（侍者阿钱将行，赋钱字以赠之）
一自酒情诗兴懒，舞裙歌扇阑珊。好天良夜月团团。杜陵真好事，留得一钱看。 
岁晚人欺程不识，怎教阿堵留连。杨花榆荚雪漫天。从今花影下，只看绿苔圆。 
临江仙（簪花屡堕戏作）
鼓子花开春烂漫，荒园无限思量。今朝拄杖过西乡。急呼桃叶渡，为看牡丹忙。 
不管昨宵风雨横，依然红紫成行。白头陪奉少年场。一枝簪不住，推道帽檐长。 
玉楼春
三三两两谁家女。听取鸣禽枝上语。提壶沽酒已多时，婆饼焦时须早去。 
醉中忘却来时路。借问行人家住处。只寻古庙那边行，更过溪南乌桕树。 
南歌子（新开池，戏作）
散发披襟处，浮瓜沈李杯。涓涓流水细侵阶。凿个池儿，唤个月儿来。 
画栋频摇动，红葵尽倒开。斗匀红粉照香腮。有个人人，把做镜儿猜。 
品令（族姑庆八十，来索俳语）
更休说。便是个、住世观音菩萨。甚今年、容貌八十岁，见底道、才十八。 
莫献寿星香烛。莫祝灵龟椿鹤。只消得、把笔轻轻去，十字上、添一撇。 
武陵春
桃李风前多妩媚，杨柳更温柔。唤取笙歌烂熳游。且莫管闲愁。 
好趁春晴连夜赏，雨便一春休。草草杯盘不要收。才晓便扶头。 
鹧鸪天（离豫章别司马汉章大监）
聚散匆匆不偶然。二年遍历楚山川。但将痛饮酬风月，莫放离歌入管弦。 
萦绿带，点青钱。东湖春水碧连天。明朝放我东归去，后夜相思月满船。 
鹧鸪天（席上吴子似诸友见和再用韵答之）
翰墨诸君久擅场。胸中书传许多香。苦无丝竹衔杯乐，却看龙蛇落笔忙。 
闲意思，老风光。酒徒今有几高阳。黄花不怯秋风冷，只怕诗人两鬓霜。 
鹧鸪天（和昌父）
万事纷纷一笑中。渊明把菊对秋风。细看爽气今犹在，惟有南山一似翁。 
情味好，语言工。三贤高会古来同。谁知止酒停云老，独立斜阳数过鸿。 
鹧鸪天
点尽苍苔色欲空。竹篱茅舍要诗翁。花余歌舞欢娱外，诗在经营惨淡中。 
听软语，笑衰容。一枝斜坠翠鬟松。浅颦轻笑谁堪醉，看取萧然林下风。 
鹧鸪天（用韵赋梅。三山梅开时，犹有青叶盛，予时病齿）
病绕梅花酒不空。齿牙牢在莫欺翁。恨无飞雪青松畔，却放疏花翠叶中。 
冰作骨，玉为容。当年宫额鬓云松。直须烂醉烧银烛，横笛难堪一再风。 
鹧鸪天（黄沙道中）
句里春风正剪裁。溪山一片画图开。轻鸥自趁虚船去，荒犬还迎野妇回。 
松菊竹，翠成堆。要擎残雪斗疏梅。乱鸦毕竟无才思，时把琼瑶蹴下来。 
鹧鸪天
石壁云积渐高。溪声绕屋几周遭。自从一两花零乱，却爱微风草动摇。 
呼玉友，荐溪毛。殷勤野老苦相邀。杖藜忽避行人去，认是翁来却过桥。 
鹧鸪天
自古高人最可嗟。只因疏懒取名多。居山一似庚桑楚，种树真成郭橐驼。 
云子饭，水晶瓜。林间携客更烹茶。君归休矣吾忙甚，要看蜂儿趁晚衙。 
鹧鸪天（寻菊花无有，戏作）
掩鼻人间臭腐场。古来惟有酒偏香。自从归住云烟畔，直到而今歌舞忙。 
呼老伴，共秋光。黄花何事避重阳。要知烂熳开时节，直待西风一夜霜。 
鹧鸪天（和吴子似山行韵）
谁共春光管日华。朱朱纷纷野蒿花。闲愁投老无多子，酒病而今较减些。 
山远近，路横斜。正无聊处管弦哗。去年醉处犹能记，细数溪边第几家。 
鹧鸪天（祝良显家牡丹一本百朵）
占断雕栏只一株。春风费尽几工夫。天香夜染衣犹湿，国色朝酣酒未苏。 
娇欲语，巧相扶。不妨老斡自扶疏。恰如翠幕高堂上，来看红衫百子图。 
鹧鸪天（赋牡丹，主人以谤花索赋解嘲）
翠盖牙签几百株。杨家姊妹夜游初。五花结队香如雾，一朵倾城醉未苏。 
闲小立，困相扶。夜来风雨有情无。愁红惨绿今宵看，却似吴宫教阵图。 
鹧鸪天（再赋）
浓紫深红一画图。中间更著玉盘盂。先裁翡翠装成盖，更点胭脂染透酥。 
香潋滟，锦模糊。主人长得醉工夫。莫携弄玉栏边去，羞得花枝一朵无。 
鹧鸪天（不寐）
老病那堪岁月侵。霎时光景值千金。一生不负溪山债，百药难治书史淫。 
随巧拙，任浮沈。人无同处面如心。不妨旧事从头记，要写行藏入笑林。 
鹧鸪天（戏题村舍）
鸡鸭成群晚不收。桑麻长过屋山头。有何不可吾方羡，要底都无饮便休。 
新柳树，旧沙洲。去年溪打那边流。自言此地生儿女，不嫁金家即聘周。 
鹧鸪天（博山寺作）
不向长安路上行。却教山寺厌逢迎。味无味处求吾乐，材不材间过此生。 
宁作我，岂其卿。人间走遍却归耕。一松一竹真朋友，山鸟山花好弟兄。 
鹧鸪天（寄叶仲洽）
是处移花是处开。古今兴废几池台。背人翠羽偷鱼去，抱蕊黄须趁蝶来。 
掀老瓮，拨新醅。客来且尽两三杯。日高盘馔供何晚，市远鱼鲑买未回。 
浣溪沙（黄沙岭）
寸步人间百尺楼。孤城春水一沙鸥。天风吹树几时休。 
突兀趁人山石狠，朦胧避路野花羞。人家平水庙东头。 
浣溪沙（泉湖道中赴闽宪，别诸君）
细听春山杜宇啼。一声声是送行诗。朝来白鸟背人飞。 
对郑子真岩石卧，趁陶元亮菊花期。而今堪诵北山移。 
浣溪沙（种松竹未成）
草木於人也作疏。秋来咫尺共荣枯。空山晚翠孰华余。 
孤竹君穷犹抱节，赤松子嫩已生须。主人相爱肯留无。 
浣溪沙（偶作）
艳杏夭桃两行排。莫携歌舞去相催。次第未堪供醉眼，去年栽。 
春意才从梅里过，人情都向柳边来。咫尺东家还又有，海棠开。 
浣溪沙（与客赏山茶，一朵忽堕地，戏作）
</div>
    <div class="pagination">
<a href="全宋词_page297.html">上一页</a><span>...</span><a href="全宋词_page293.html">293</a><a href="全宋词_page294.html">294</a><a href="全宋词_page295.html">295</a><a href="全宋词_page296.html">296</a><a href="全宋词_page297.html">297</a><span class="current-page">298</span><a href="全宋词_page299.html">299</a><a href="全宋词_page300.html">300</a><a href="全宋词_page301.html">301</a><a href="全宋词_page302.html">302</a><a href="全宋词_page303.html">303</a><span>...</span><a href="全宋词_page299.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
