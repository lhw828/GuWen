<!DOCTYPE html>
<html>
<head>
    <meta charset="UTF-8">
    <title>全宋词 - 第 304 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 304 页/共 621 页</h1>
    <div class="content">秦望山头，看乱云急雨，倒立江湖。不知云者为雨，雨者云乎。长空万里，被西风、变灭须臾。回首听，月明天籁，人间万窍号呼。 
谁向若耶溪上，倩美人西去，麋鹿姑苏。至今故国人望，一舸归欤。岁去暮矣，问何不、鼓瑟吹竽。君不见，王亭谢馆，冷烟寒树啼乌。 
汉宫春（会稽秋风亭观雨）
亭上秋风，记去年袅袅，曾到吾庐。山河举目虽异，风景非殊。功成者去，觉团扇、便与人疏。吹不断，斜阳依旧，茫茫禹迹都无。 
千古茂陵词在，甚风流章句，解拟相如。只今木落江冷，眇眇愁余。故人书报，莫因循、忘却莼鲈。谁念我，新凉灯火，一编太史公书。 
汉宫春（答李兼善提举和章）
心似孤僧，更茂林修竹，山上精庐。维摩定自非病，谁遣文殊。白头自昔，叹相逢、语密情疏。倾盖处，论心一语，只今还有公无。 
最喜阳春妙句，被西风吹堕，金玉铿如。夜来归梦江上，父老欢予。荻花深处，唤儿童、吹火烹鲈。归去也，绝交何必，更修山巨源书。 
汉宫春（答吴子似总斡和章）
达则青云，便玉堂金马，穷则茅庐。逍遥小大自适，鹏鷃何殊。君如星斗，灿中天、密密疏疏。荒草外，自怜萤火，清光暂有还无。 
千古季鹰犹在，向松江道我，问讯何如。白头爱山下去，翁定嗔予。人生谩尔，岂食鱼、必鲙之鲈。还自笑，君诗顿觉，胸中万卷藏书。 
洞仙歌（红梅）
冰姿玉骨，自是清凉□。此度浓妆为谁改。向竹篱茅舍，几误佳期，招伊怪，满脸颜红微带。 
寿阳妆鉴里，应是承恩，纤手重匀异香在。怕等闲、春未到，雪里先开，风流煞、说与群芳不解。更总做、北人未识伊，据品调，难作杏花看待。 
洞仙歌（丁卯八月病中作）
贤愚相去，算其间能几。差以毫厘缪千里。细思量义利，舜跖之分，孳孳者，等是鸡鸣而起。 
味甘终易坏，岁晚还知，君子之交淡如水。一饷聚飞蚊，其响如雷，深自觉、昨非今是。羡安乐窝中泰和汤，更剧饮，无过半醺而已。 
上西平（会稽秋风亭观雪）
九衢中，杯逐马，带随车。问谁解、爱惜琼华。何如竹外，静听窣窣蟹行沙。自怜是，海山头，种玉人家。 
纷如斗，娇如舞，才整整，又斜斜。要图画，还我渔蓑。冻吟应笑，羔儿无分谩煎茶。起来极目，向弥茫、数尽归鸦。 
上西平（送杜叔高）
恨如新，新恨了，又重新。看天上、多少浮云。江南好景，落花时节又逢君。夜来风雨，春归似欲留人。 
尊如海，人如玉，诗如锦，笔如神。能几字、尽殷勤。江天日暮，何时重与细论文。绿杨阴里，听阳关、门掩黄昏。 
婆罗门引（用韵答赵晋臣敷文）
不堪鶗鴂，早教百草放春归。江头愁杀吾累。却觉君侯雅句，千载共心期。便留春甚乐，乐了须悲。 
琼而素而。被花恼、只莺知。正要千钟角酒，五字裁诗。江东日暮，道绣斧、人去未多时。还又要、玉殿论思。 
千年调（庶庵小阁名曰卮言，作此词以嘲之）
卮酒向人时，和气先倾倒。最要然然可可，万事称好。滑稽坐上，更对鸱夷笑。寒与热，总随人，甘国老。 
少年使酒，出口人嫌拗。此个和合道理，近日方晓。学人言语，未曾十分巧。看他门，得人怜，秦吉了。 
江神子（赋梅寄余叔良）
暗香横路雪垂垂。晚风吹。晓风吹。花意争春，先出岁寒枝。毕竟一年春事了，缘太早，却成迟。 
未应全是雪霜姿。欲开时。未开时。粉面朱唇，一半点胭脂。醉里谤花花莫恨，浑冷淡，有谁知。 
江神子（和李能伯韵呈赵晋臣）
五云高处望西清。玉阶升。棣华荣。筑屋溪头，楼观画难成。长夜笙歌还起问，谁放月，又西沈。 
家传鸿宝旧知名。看长生。奉严宸。且把风流，水北画耆英。咫尺西风诗酒社，石鼎句，要弥明。 
一剪梅（中秋无月）
忆对中秋丹桂丛。花在杯中。月在杯中。今宵楼上一尊同。云湿纱窗。雨湿纱窗。 
浑欲乘风问化工。路也难通。信也难通。满堂惟有烛花红。杯且从容。歌且从容。 
踏莎行（庚戌中秋后二〔夕〕带湖篆罔小酌）
夜月楼台，秋香院宇。笑吟吟地人来去，是谁秋到便凄凉，当年宋玉悲如许。 
随分杯盘，等闲歌舞。问他有甚悲处。思量却也有悲时，重阳节近多风雨。 
踏莎行（赋木犀）
弄影阑干，吹香岩谷。枝枝点点黄金粟。未堪收拾付薰炉，窗前且把《离骚》读。 
奴仆葵花，儿曹金菊。一秋风露清凉足。傍边只欠个姮娥，分明身在蟾宫宿。 
踏莎行（和赵国兴知录韵）
吾道悠悠，忧心悄悄。最无聊处秋光到。西风林外有啼鸦，斜阳山下多衰草。 
长忆商山，当年四老。尘埃也走咸阳道。为谁书便幡然，至今此意无人晓。 
定风波（自和）
金印累累佩陆离。河梁更赋断肠诗。莫拥旌旗真个去。何处。玉堂元自要论思。 
且约风流三学士。同醉。春风看试几枪旗。从此酒酣明月夜。耳热。那边应是说侬时。 
定风波（再用韵和赵晋臣敷文）
野草闲花不当春。杜鹃却是旧知闻。谩道不如归去住。梅雨。石榴花又是离魂。 
前殿群臣深殿女。赭袍一点万红巾。莫问兴亡今几主。听取。花前毛羽已羞人。 
破阵子（赵晋臣敷文幼女县主觅词）
菩萨丛中惠眼，《硕人》诗里娥眉。天上人间真福相，画就描成好靥儿。行时娇更迟。 
劝酒偏他最劣，笑时犹有些痴。更著十年君看取，两国夫人更是谁。殷勤秋水词。 
临江仙
小靥人怜都恶瘦，曲眉天与长颦。沈思欢事惜腰身。枕添离别泪，粉落却深匀。 
翠袖盈盈浑力薄，玉笙袅袅愁新。夕阳依旧倚窗尘。叶红苔郁碧，深院断无人。 
临江仙
逗晓莺啼声昵昵，掩关高树冥冥。小渠春浪细无声。并床听夜雨，出藓辘轳青。 
碧草旋荒金谷路，乌丝重记兰亭。强扶残醉绕云屏。一枝风露湿，花重入疏棂。 
临江仙
春色饶君白发了，不妨倚绿偎红。翠鬟催唤出房栊。垂肩金缕窄，醮甲宝杯浓。 
睡起鸳鸯飞燕子，门前沙暖泥融。画楼人把玉西东。舞低花外月，唱澈柳边风。 
临江仙
金谷无烟宫树绿，嫩寒生怕春风。博山微透暖薰笼。小楼春色里，幽梦雨声中。 
别浦鲤鱼何日到，锦书封恨重重。海棠花下去年逢。也应随分瘦，忍泪觅残红。 
临江仙（戏为期思詹老寿）
手种门前乌臼树，而今千尺苍苍。田园只是旧耕桑。杯盘风月夜，箫鼓子孙忙。 
七十五年无事客，不妨两鬓如霜。绿窗划地调红妆。更从今日醉，三万六千场。 
临江仙
手捻黄花无意绪，等闲行尽回廊。卷帘芳桂散余香。枯荷难睡鸭，疏雨暗池塘。 
忆得旧时携手处，如今水远山长。罗巾浥泪别残妆。旧欢新梦里，闲处却思量。 
临江仙
冷雁寒云渠有恨，春风自满余怀。更教无日不花开。未须愁菊尽，相次有梅来。 
多病近来浑止酒，小槽空压新醅。青山却自要安排。不须连日醉，且进两三杯。 
临江仙（壬戌岁生日书怀）
六十三年无限事，从头悔恨难追。已知六十二年非。只应今日是，后日又寻思。 
少是多非惟有酒，何须过后方知。从今休似去年时。病中留客饮，醉里和人诗。 
临江仙（再用图字韵）
窄样金杯教换了，房栊试听珊珊。莫教秋扇雪团团。古今悲笑事，长付后人看。 
记取桔槔春雨后，短畦菊艾相连。拙於人处巧於天。君看流水地，难得正方圆。 
临江仙
醉帽吟鞭花不住，却招花共商量。人生何必醉为乡。从教斟酒浅，休更和诗忙。 
一斗百遍风月地，饶他老子当行。从今三万六千场。青青头上发。还作柳丝长。 
临江仙
诸君亦不果来，岂牡丹留不住为可恨耶。因以来韵，为牡丹下一转语 
只恐牡丹留不住，与春约束分明。未开微雨半开晴。要花开定准，又更与花盟。 
魏紫朝来将进酒，玉盘盂样先圣。鞓红似向舞腰横。风流人不见，锦绣夜间行。 
临江仙
老去浑身无著处，天教只住山林。百年光景百年心。更欢须叹息，无病也呻吟。 
试向浮瓜沈李处，清风散发披襟。莫嫌浅后更频斟。要他诗句好，须是酒杯深。 
临江仙（停云偶作）
偶向停云堂上坐，晓猿夜鹤惊猜。主人何事太尘埃。低头还说向，被召又重来。 
多谢北山山下老，殷勤一语佳哉。借君竹杖与芒鞋。径须从此去，深入白云堆。 
蝶恋花（继杨济翁韵饯范南伯知县归京口）
泪眼送君倾似雨。不折垂杨，只倩愁随去。有底风光留不住。烟波万顷春江舻。 
老马临流痴不渡。应惜障泥，忘了寻春路。身在稼轩安稳处。书来不用多行数。 
蝶恋花（客有燕语莺啼人乍远之句，用为首句）
</div>
    <div class="pagination">
<a href="全宋词_page303.html">上一页</a><span>...</span><a href="全宋词_page299.html">299</a><a href="全宋词_page300.html">300</a><a href="全宋词_page301.html">301</a><a href="全宋词_page302.html">302</a><a href="全宋词_page303.html">303</a><span class="current-page">304</span><a href="全宋词_page305.html">305</a><a href="全宋词_page306.html">306</a><a href="全宋词_page307.html">307</a><a href="全宋词_page308.html">308</a><a href="全宋词_page309.html">309</a><span>...</span><a href="全宋词_page305.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
