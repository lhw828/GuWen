<!DOCTYPE html>
<html>
<head>
    <meta charset="UTF-8">
    <title>全宋词 - 第 589 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 589 页/共 621 页</h1>
    <div class="content">应天长（平湖秋月）
候蛩探暝，书雁寄寒，西风暗剪绡纤。报道凤城催钥，笙歌散无迹。冰轮驾，天纬逼。渐款引、素娥游历。夜妆靓，独展菱花，淡绚秋色。 
人在涌金楼，漏迥绳低，光重袖香滴。笑谏又惊凄鹊，南飞傍林阒。孤山影，波共碧。向此际、隐逋如识。梦仙游，倚遍霓裳，何处闻笛。 
应天长（断桥残雪）
甃澌冱晓，篙水涨漪，孤山渐卷云簇。又见岸容舒腊，菱花照新沐。横斜树，香未北。倩点缀、数梢疏玉。断肠处，日影轻消，休怨霜竹。 
帘上涌金楼，酒滟酥融，金缕试春曲，最好半残鳷鹊，登临快心目。瑶台梦，春未足。更看取、洒窗填屋。灞桥外，柳下吟鞭，归趁游烛。 
应天长（雷峰夕照）
磬圆树杪，舟乱柳津，斜阳又满东角。可是暮情堪剪，平分付烟郭。西风影，吹易薄。认满眼、脆红先落。算惟有，塔起金轮，千载如昨。谁信涌金楼，此际凭阑，人共楚天约。准拟换樽陪月，缯空卷尘幕。飞鸿倦，低未泊。斗倒指、数来还错。笑声里，立尽黄昏，刚道秋恶。 
应天长（曲院荷风）
换桥度舫，添柳护堤，坡仙题欠今续。四面水窗如染，香波酿春麹。田田处，成暗绿。正万羽、背风斜矗。乱鸥去，不信双鸳，午睡犹熟。 
还记涌金楼，共抚雕阑，低度浣沙曲。自与故人轻别，荣枯换凉燠。亭亭影，惊艳目。忍到手、又成轻触。悄无语，独捻花须，心事曾卜。 
应天长（花港观鱼）
岸容浣锦，波影堕红，纤鳞巧避凫唼。禹浪未成头角，吞舟胆犹怯。湖山外，江海匝。怕自有、暗泉流接。楚天远，尺素无期，枉误停楫。 
四望涌金楼，带草帟烟，缥缈际城堞。渐见暮榔敲月，轻舫乱如叶。濠梁兴，归未惬。记旧伴、袖携留折。指鱼水，总是心期，体怨三叠。 
应天长（南屏晚钟）
翠屏对晚，鸟榜占堤，钟声又敛春色。几度半空敲月，山南应山北。欢娱地，空浪迹。谩记省、五更闻得。洞天晓，夹柳桥疏，稳纵香勒。前度涌金楼，笑傲东风，鸥鹭半相识。暗数院僧归尽，长虹卧深碧。花间恨，犹记忆。正素手、暗携轻拆。夜深後，不道人来，灯细窗隙。 
应天长（柳浪闻莺）
翠迷倦舞，红驻老妆，流莺怕与春别。过了禁烟寒食，东风颤钚铁。游人恨，柔带结。更唤醒、羽喉宫舌。画桥远，不认绵蛮，晚棹空歇。 
争似涌金楼，燕燕归来，钩转暮帘揭。对语画梁消息，香泥砌花屑。昆明事，休更说。费梦绕、建章宫阙。晓啼处，稳击金狨，双灯笼月。 
应天长（三潭印月）
桂轮逼采，菱沼漾金，潜虬暗动鲛室。水路乍疑霜雪，明眸洗春色。年时事，还记忆。对万顷、葑痕龟坼。旧游处，不认三潭，此际曾识。今度涌金楼，素练萦窗，频照庚侯席。自与影娥人约，移舟弄空碧。宵风悄，签漏滴。早未许、睡魂相觅。有时眼，月被云妨，天也拚得。 
应天长（两峰插云）
暮屏翠冷，秋树赭疏，双峰对起南北。好与霁天相接，浮图现西极。岧峣处，云共碧。漫费尽、少年游屐。故乡近，一望空遥，水断烟隔。 
闲凭涌金楼，潋滟波心，如洗梦淹笔。唤醒睡龙苍角，盘空壮商翼。西湖路，成倦客。待倩写、素缣千尺。便归去，酒底花边，犹自看得。 
梅子黄时雨
去宿江楼，爱留人夜语，频断灯炷。奈倦情如醉，黑甜清午。谩道迎薰何曾是，簟纺成浪衣成雨。茶瓯注。新期竹院，残梦连渚。 
应误。重帘凄伫。记井刀剪翠，秋扇留句。信那回轻道，而今归否。十二曲阑随意凭，楚天不放斜阳暮。沈吟处。池草暗喧蛙鼓。 

　
吴申
七娘子（贺人子晬）
君家诸子燕山盛。去年两见门弧庆。银蜡烧花，宝香熏烬。晬盘珠玉还相映。 
耳边好语凭君听。此儿不与群儿并。右执金戈，左持金印。功名当似王文正。 

　
姚勉
沁园春（太学补试归涂作）
锦水双龙，鞭风驾霆，来游璧池。有一龙跃出，精神电烨，一龙战退，鳞甲天飞。一样轩拏，殊途升蛰，造化真同戏小儿。时人眼，总羡他腾踏，笑我卑栖。 
促装且恁西归。信自古功名各有时。但而今莫问，谁强谁弱，只争些时节，来速来迟。无地楼台，有官鼎鼐，命到亨通事事宜。三年里，看龙头独露，雁塔同题。 
贺新郎（京学类申时作）
剑吼蛟龙怒。问苍天、功名两字，几时分付。生个英雄为世用，须早青云得路。却底事、知音未遇。两度入天飞折翼，谩教人、欲叹儒冠误。竟不晓，是何故。 
休休天也无凭据。有如椽健笔，蟾宫须还高步。若使长材终困踬，社稷谁教扶助。信浅水、留龙不住。万顷洪流通大海，向波涛、阔处兴云务。须信道，这回做。 
贺新郎（京学类中後作）
长啸山中卧。叹从前、二十年来，因循空过。自是惺惺井了了，奈这五行尚左。遇好事、许多磨挫。浩荡醉乡狂莫检，算傍人、笑得唇焦破。谁信道，只恁么。 
从今牢把江湖柁。要做些勋业，归来则个。不见彭余朱李辈，总是白身人作。震耀得、声名许大。万一老天青眼顾，又何难、印佩黄金颗。时来到，也还我。 
霜天晓角（湖上泛月归）
秋怀轩豁。痛饮天机发。世界只如掌大，算只有、醉乡阔。烟抹。山态活。雨睛波面滑。艇子慢摇归去，莫搅碎、一湖月。 
沁园春（送友人补太学）
一部周官，学间渊源，山齐得来。最雄姿直气，不涂脂粉，仙风道骨，不涴尘埃。万里青云，相期阔步，底事向天门折翼回。君知否，这白衣御史，卿相胚胎。 
时人休用惊猜。机会到功名节节催。看蒲质易凋，何如松茂，菊花已老，须是梅开。万事何难，时来得做，且信天工次第排。从今去，愿径游璧水，直上兰台。 
贺新郎（及第作）
尝不喜旧词所谓‘宴罢琼林，醉游花市，此时方显男儿志。’以为男儿之志，岂止在醉游花市而已哉，此说殊未然也，必志於致君泽民而後可，尝欲作数语易之而未暇。癸丑叨忝误恩，方圆前话，以为他日魁天下者之劝，非敢自炫也。夫以天子之所亲擢，苍生之所属望，当如之何而後可以无负之哉。友人潘月崖首求某书之，是其志亦不在彼而在於此矣，故书不敢辞。是年一阳来复之日，姚某书。 
月转宫墙曲。六更残、钥鱼声亮，粉粉袍鹄。黼坐临轩清跸奏，天仗缀行森肃。望五色、云浮黄屋。三策忠嘉亲赐擢，动龙颜、人立班头玉，胪首唱，众心服。 
殿头赐宴宫花簇。写新诗、金笺竞进，绣床争蹙。御渥新沾催进谢，一点恩袍先绿。归袖若、天香芬馥。玉勒金鞯迎夹路，九街人、尽道苍生福。争拥入，状元局。 
沁园春（寿同年陈探花）
忆昔东坡，秀夺眉山，生丙子年。盖内离子坎，四方中气，宜当此岁，间出英贤。河岳重灵，星辰再孕，来自赤城中洞天。新秋霁，萃一襟爽气，风露澄鲜。玉阶同听胪传。伴宝骊如龙丝袅鞭。正椿庭未老，同跻荣路，萼楼争耀，相照魁躔。即似坡公，金莲夜对，身作玉堂云雾仙。怜同岁，但乞如梦得，分买山钱。 
贺新郎（送杨帅参之任）
唱彻阳关调。伴行人、梅拂征鞍，晓霜寒峭。金甲雕戈开玉帐，尊俎风流谈笑。看策马、从容江表。自是药阶苔砌客，卷经纶、且泛芙蓉沼。襟量阔，江面小。 
允文事业从容了。要岷峨人物，後先相照。见说君王曾有间，似此人才多少。便咫尺、云霄清要。四世三公毡复旧，况蜀珍、先已登廊庙。但侧耳，听新诏。 
念奴娇（和尹司门与蔡侯咏雪）
雕裘夜冷，怪地炉煨酒，经时难热。晓起盘风天舞絮，拍手儿童欢悦。客里新吟，天葩翦巧，思与梅争发。使君属和，雪花同是三绝。 
未说赋就梁园，阳春拍调，压倒唐元白。早晚联镳花底去，共看朝霞银阙。朝退归来，清虚堂里，醉洒漓墨。而今且对，聚星堂上宾客。 
沁园春（寿婺州陈可齐九月九日）
四海中间，第一清流，惟有可齐。看平生践履，真如冰玉，雄文光焰，不涴尘埃。无佑诸贤，纷纷台省，惟有景仁招不来。狂澜倒，独中流砥柱，屹立崔嵬。 
挂冠有请高哉。但清庙正需梁栋材。便撑舟野水，出航巨海，有官鼎鼐，无地楼台。制菊龄高，看萸人健，万顷秋江入寿杯。经纶了，却驭风骑气，阆苑蓬莱。 
满江红（寿邓法，六月八日生）
仙苑蟠桃，恰则是、而今初熟。王母遣、飞琼捧献，绛金红玉。笑把九霞鸾凤斝，满斟七宝蒲萄醁。为长庚、此日自天来，殷勤祝。 
仙子唱，长生曲。仙客献，长生箓。活千人邓禹，阴功俱足。五鹗即齐公府剡，万羊自有中书禄。更从头、安享八千年，人间福。 
沁园春（寿张府判夫人）
梅笑东风，只两日间，又新岁华。有玉龟阿母，献三蟠实，蕊宫仙子，飞七香车。春满虾帘，雪晴鸳瓦，窗户非烟笼翠纱。萱堂上，看衣翻戏采，觞捧流霞。 
君家。元是仙家。几度看菖蒲九节花。来剑池丹井，平分风月，一溪流水，犹泛胡麻。寿庆千秋，荣封两国，绿鬓犹深杨柳鸦。长生药，在蓬莱顶上，不必丹砂。 
水调歌头（寿赵宰）
桃李河阳县，春又到花枝。先庚三日，鳌山晴雪放灯时。金宿争华玉婺，来入仙闺清梦，光动绣湖西。人物东都令，句法晚唐诗。两年春，三种异，十般奇。朝天近也，紫泥催起舄凫飞。总羡童颜绿发，荣绾金鱼玉带，日侍赭黄衣。来岁传柑宴，人在赏花池。 
水调歌头（寿赵倅）
微雪弄新霁，寒月上初弦。长庚入梦，间生采石锦袍仙。分得天孙云纤，制断麒麟金锁，来自玉皇前。丹井凭泥轼，风月兴无边。 
诏书来，催人观，占春先。柳边花底，细驺辇路骤鸣鞭。荣侍金銮殿上，更向沈香亭北，半醉拂华笺。来岁今朝里，人在八花砖。 
满江红（送郡守美任）
万里西风，吹送到、五云鸾纸。□催促、文章太守，入朝花底。清节高横秋一片，仁风散作春千里。漾恩波、溶泳锦江中，深如水。 
难卧辙，留行李。但侧听，星辰履。看麒麟案侧，即催荣侍。红药香中翻诏草，紫薇影畔裁诗绮。更宸旒、已自覆公名，金瓯里。 
沁园春（送权倅许张干）
万里清风，吹送锦帆，入南浦云。看拂天旌旆，攀留不住，迷津舸舰，歌舞相迎。二许家声，三洪地望，今代风流第一人。蜚英早，合词林视草，书阁翻芸。 
飞刍远饷三军。特借作红莲入幕宾。把西山暮雨，暂时收卷，荷山明月，小试平分。B153醒枯鱼，剔除深蠹，个是间有脚春。难淹久，看诏催入侍，香案麒麟。 
水龙吟（癸丑五月致政生日在京作）
芰荷香雨初收，竹风槐日凉清晓。年年祝寿，今年不比，常年时候。教子收功，五云金殿，初承亲诏。早胪传三日，寿称千岁，多应是、如公少。 
遥想寿椿堂上，饮霞觞、捧孙微笑。已见儿荣，更看孙贵，茅分蒲召。上第归来，采衣挂绿，兰阶生耀。九霄中、一点光明，寿星高照。 
沁园春（七月朔寿卢守）
一叶新凉，又是西风，吹转素商。揽玉壶英气，钟为人物，银河精采，融作文章。司巧天公，搀先七夕，分付天孙云锦裳。骑龙凤，自九霄飞至，万丈光芒。 
早年奏赋长杨。饱挹尽瀛洲风露香。间石渠天禄，借将班马，荷山锦水，暂作龚黄。药省春风，薇垣夜月，合佩仙花侍玉皇。明年里，饮寿椒何处，宣劝持觞。 
沁园春（寿陶守）
鹤发鸦髫，欢捧霞觞，酌丹井泉。庆湘山峰顶，飞来古佛，剑池洞里，活底神仙。春雨慳时，千金斗粟，民仰使君为食天。公知否，只活人阴德，合寿千年。宝猊香喷沈烟。环艳翠明红拥寿筵。最一般奇特，凤雏新贵，斑衣绿绶，光彩相鲜。帝命师臣，钦哉有子，飞诏看看又月边。黄封酒，到明年今日，中使传宣。 
沁园春（寿王高安，七月二十八日）
超逸天才，文如三松，诗如卢溪。自白莲赋就，已高声价，梅花句出，远见襟期。玉尘精神，瑶林风韵，雪里神仙小氅衣。缑山夕，已再经旬浃，戏鹤重归。 
花间凫舄轻飞。便一似元规报十奇。最风流膝上，双亲未老，三槐手种，分付佳儿。人想夷吾，帝思王某，钧轴舍人知未迟。长生药，在玉盘麟脯，琼苑蟾芝。 
沁园春（寿杨师参十月生，次日子之官）
摘玉蕊梅，泛金叶蕉，祝公寿龄。算今年比似，常年更别，翠烟红雾，香霭门屏。凤诏云霄，龙光牛斗，辉射南州孺子亭。看看是，伴元戎小队，花柳郊垌。 
传家有子明经。浑不要黄金遗满籝。向月中传与，一枝仙桂，斓斑衣上，更著袍青。明日瓜期，今朝椿寿，好醉芝兰玉树庭。公知否，老人星一点，映泰阶星。 
贺新郎（送易子炎运干之任）
冷眼三边处。喜舍人、水滨跃马，上京西路。三国英雄千载矣，开胜依然如故。这勋业、向谁分付。袖里翰林风月手，也何妨、戮力风寒护。谈笑暇，诗吟虏。 
岘山几载无人顾。幸如今、翦除荆棘，扫清飙雾。换得东南新局面，政欠十分著数。算人物、须还羊杜。玉帐筹边机会好，把规模、赶出中原去。天下事，书生做。 
沁园春（寿程丞相）
</div>
    <div class="pagination">
<a href="全宋词_page588.html">上一页</a><span>...</span><a href="全宋词_page584.html">584</a><a href="全宋词_page585.html">585</a><a href="全宋词_page586.html">586</a><a href="全宋词_page587.html">587</a><a href="全宋词_page588.html">588</a><span class="current-page">589</span><a href="全宋词_page590.html">590</a><a href="全宋词_page591.html">591</a><a href="全宋词_page592.html">592</a><a href="全宋词_page593.html">593</a><a href="全宋词_page594.html">594</a><span>...</span><a href="全宋词_page590.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
