<!DOCTYPE html>
<html>
<head>
    <meta charset="UTF-8">
    <title>全宋词 - 第 163 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 163 页/共 621 页</h1>
    <div class="content">
　
王灼
水调歌头
台绝顶，望明月山二十里许，有怀美人，归作此词。山附县郭，仲文居其下，公才居亦近之。贾浪仙诗云：“长江飞鸟外，主簿跨驴归。”又云：“长江频雨后，明月众星中。”予故取其语 
长江飞鸟外，明月众星中。今来古往如此，人事几秋风。又对团团红树，独跨蹇驴归去，山水淡丰容。远色动愁思，不见两诗翁。 
酒如渑，谈如绮，气如虹。当时痛饮狂醉，只许赏心同。响绝光沈休问，俯仰之间陈迹，我亦老飘蓬。望久碧云晚，一雁度寒空。 
渔家傲（次韵赠戴时行）
漠漠郊原荒宿草。黄花趁得秋风早。万里岷峨归梦到。东篱好。未应花似行人老。 
古往今来成一笑。为君醉里销沈了。不用登临欹短帽。愁绝□。吴霜点鬓教谁扫。 
醉花阴（送夏立夫）
平生五色江淹笔。合占金闺籍。桃李满城春，恨□屏□，只作三年客。 
画船暂系河桥侧。一醉分南北。惆怅酒醒时，雨笠风蓑，似旧无人识。 
清平乐（填太白应制词）
东风归早。已绿瀛洲草。紫殿红楼春正好。杨柳半和烟袅。 
玉舆遍绕花行。初闻百啭新莺。历历因风传去，千门万户春声。 
清平乐（妓诉状立厅下）
坠红飘絮。收拾春归去。长恨春归无觅处。心事顾谁分付。 
卢家小苑回塘。于飞多少鸳鸯。纵使东墙隔断，莫愁应念王昌。 
点绛唇（赋登楼）
休惜余春，试来把酒留春住。问春无语。帘卷西山雨。 
一掬愁心，强欲登高赋。山无数。烟波无数。不放春归去。 
浣溪沙
一样婵娟别样清。眼明初识董双成。香风随步过帘旌。 
笑捧玉觞频劝客，浣溪沙里转新声。花间侧听有流莺。 
虞美人
别来杨柳团轻絮。摆撼春风去。小园桃李却依依。犹自留花不发、待郎归。 
枝头便觉层层好。信是花相恼。觥船一棹百分空。拚了如今醉倒、闹香中。 
虞美人
姚黄真是花中主。个个寻芳去。春光能有几多时。莫遣无花空折、断肠枝。 
蜂媒蝶使争撩乱。应妒传觞缓。问花端的为谁开。拟作移春小槛、载归来。 
菩萨蛮（和令狐公子）
风柔日薄江村路。一鞭又逐春光去。胡蝶作团飞。竹间桃李枝。 
醉魂招不得。一半随春色。桃李□无多。其如风日何。 
好事近
小砑碧霞笺，不见近来消息。玉骨瘦无一把，又不成空忆。 
炉熏歇尽烛花残，佳梦了难得。二十五声秋点，最知人端的。 
长相思
来匆匆。去匆匆。短梦无凭春又空。难随郎马踪。 
山重重。水重重。飞絮流云西复东。音书何处通。 
酒泉子（送诣夫成都作。重九）
锦水花林，前度刘郎行乐处，当时桃李卧莓苔。又重来。 
今年菊蕊为君开。赖有诗情浑似旧，西风斜日上高台。醉千回。 
恨来迟
柳暗汀洲，最春深处，小宴初开。似泛宅浮家，水平风软，咫尺蓬莱。 
更劝君、吸尽紫霞杯。醉看鸾凤徘徊。正洞里桃花，盈盈一笑，依旧怜才。 
春光好
和醉梦，上峥嵘。忆娉婷。回首锦江烟一色，不分明。 
翻为离别牵情。娇啼外、没句丁宁。紫陌绿窗多少恨，两难平。 
南歌子（早春感怀）
命啸无人啸，含娇何处娇。江南烟水太迢迢。璧月琼枝空想、夜和朝。 
目断肠随断，魂销骨更销。琐窗风雨不相饶。犹似西湖一枕、听寒潮。 
画堂春（春思）
暖风和雨暗楼台。余寒巧作愁媒。半春怀抱向谁开。忍泪千回。 
断梦已随烟篆，醉魂空殢琼杯。小窗瞥见一枝梅。疑误君来。 
七娘子
花明雾暗非花雾。似春屏、短梦无凭据。夜月将来，晓灯催去。半衾余暖空留住。 
情柔意密愁千缕。想一声、鸡唱东城路。暂作行云，暂为行雨。阳台望极人何处。 
减字木兰花（政和癸丑）
飞霞半缕。收尽一天风和雨。可惜黄昏。残角疏钟要断魂。 
双鱼传信。只道横塘消息近。心事悠悠。同向春风各自愁。 
一落索
昨夜封枝寒雪。暗堆残叶。佳人醉里插钗梁，更不问、眠时节。 
绣被重重夜彻。烛光明灭。枕旁争听落檐声，更不问、醒时节。 
丑奴儿
东风已有归来信，先返梅魂。雪斗纷纷。更引蟾光过璧门。 
绿衣小凤枝头语，我有嘉宾。急泛清尊。莫待江南烂漫春。 

　
李弥逊
沁园春（寄张仲宗）
欹枕深轩，散帙虚堂，畏景屡移。渐披襟临水，支床就月，莲香拂面，竹色侵衣。压玉为醪，折荷当盏，卧看银潢星四垂。人归后，伴饥蝉自语，宿鸟相依。 
痴儿。莫蹈危机。悟四十九年都尽非。任纡朱拖紫，围金佩玉，青钱流地，白璧如坻。富贵浮云，身名零露，事事无心归便归。秋风动，正吴淞月冷，莼长鲈肥。 
永遇乐（初夏独坐西山钓台新亭）
曲径通幽，小亭依翠，春事才过。看笋成竿，等花著果，永昼供闲坐。苍苍晚色，临渊小立，引首暮鸥飞堕。悄无人，一溪山影，可惜被渠分破。 
百年似梦，一身如寄，南北去留皆可。我自知鱼，翛然濠上，不问鱼非我。隔篱呼取，举杯对影，有唱更凭谁和。知渊明，清流临赋，得似恁么。 
永遇乐（用前韵呈张仲宗、苏粹中）
五十劳生，紫髯霜换，白日驹过。闭户推愁，缘崖避俗，壁角团蒲坐。提壶人至，竹根同卧，醉帽尽从欹堕。梦惊回，满身疏影，露滴月斜云破。 
无人自酌，有邀皆去，我笑两翁多可。忍冻吟诗，典衣沽酒，二子应嗤我。两忘一笑，调同今古，谁道郢歌无和。后之人，犹今视昔，有能继么。 
念奴娇
瑶池倒影，露华浓、群玉峰峦如洗。明镜平铺秋水净，寒锁一天空翠。荷芰风摇，萍蘩波动，惊起鱼龙戏。扶疏桂影，十分光照人世。 
谁似。老子痴顽，胡床危坐，自引壶觞醉。斗转参横歌未彻，屋角乌飞星坠。对影三人，停杯一问，谁会骑鲸意金牛何处，玉楼高耸十二。 
念奴娇（坐上次王伯开韵）
风帘弄影，正闲堂永昼，香销人寂。轧轧邻机芳思乱，愁入回文新织。燕蹴巢泥，莺喧庭柳，好梦无踪迹。那堪春事，背人何计留得。 
谁似爱酒南邻，岸巾坦腹，醉踏西山碧。彩笔阳春传雁足，催我飞觞浮白。老去情怀，凭君试看，鬓上秋霜色。故园千里，月华空照相忆。 
念奴娇（癸卯亲老生辰寄武昌）
楚天木落，际平芜千里，寒霜凝碧。鄂渚波横何处是，当日孙郎赤壁。黄耳音稀，白云望远，又见春消息。嘉辰长记，谢池梅蕊初摘。 
遥想黄鹤楼高，兰阶丝管沸，传觞如织。倦客心驰归路绕，不及南飞双翼。固著斑衣，重翻锦字，寄远供新拍明年欢侍，寿期应献千百。 
三段子（次韵苏粹中寄咏筠庄）
层林烟霁，巨壁天半，鸿飞无路。云断处、两山之间，十万琅玕环翠羽。转秀谷、枕萍花汀溆。短柳疏篱向暮。看卧垄牛归，横舟人去，平芜鸥鹭。 
并游不见鞭鸾侣。只僧前、松子随步。回径险、凌风遐想，小憩清泉欹茂树。正笋蕨、过如苏新雨。矶下游鱼可数。纵窈窕、云关长启，寂寂谁争子所。 
世上丹毂朱缨，春梦觉、南柯何许。况荣枯无定，中有欢离愁聚。尽笑我、诧盘中趣。为续昌黎赋。会有人，秣马膏车，相属一尊清醑。 
水调歌头（横山阁对月）
清夜月当午，轩户踏层冰。楼高百尺，缥缈天阙敞云扃。万里风摇玉树，吹我衣裾零乱、寒入骨毛轻。径欲乘之去，高兴送青冥。 
神仙说，功名事，两难成。苇汀筠岫深处、端可寄余龄。身外营营姑置，对景掀髯一笑，引手接飞萤。且尽杯中物，日出事还生。 
水调歌头（次李伯纪韵趣开东阁）
安石寓丝竹，方朔杂诙谐。昂霄气概，古来无地可容才。不见骑鲸仙伯，唾手功名事了，猿鹤与同侪。有意谢轩冕，无计避嫌猜。 
静中乐，山照座，月浮杯。忘形湛辈，一笑丘壑写高怀。只恐天催玉斧，为破烟尘昏翳，人自日边来。东阁动诗兴，莫待北枝开。 
水调歌头（次李伯纪春日韵）
松柏渐成趣，红紫勿齐开。花神靳惜芳事，日日待公来。遥想金葵侧处，素月华灯相照，妆影满歌台。余韵写宫徵，飞落远山隈。 
</div>
    <div class="pagination">
<a href="全宋词_page162.html">上一页</a><span>...</span><a href="全宋词_page158.html">158</a><a href="全宋词_page159.html">159</a><a href="全宋词_page160.html">160</a><a href="全宋词_page161.html">161</a><a href="全宋词_page162.html">162</a><span class="current-page">163</span><a href="全宋词_page164.html">164</a><a href="全宋词_page165.html">165</a><a href="全宋词_page166.html">166</a><a href="全宋词_page167.html">167</a><a href="全宋词_page168.html">168</a><span>...</span><a href="全宋词_page164.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
