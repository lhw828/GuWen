<!DOCTYPE html>
<html>
<head>
    <meta charset="UTF-8">
    <title>全宋词 - 第 530 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 530 页/共 621 页</h1>
    <div class="content">小队旌旗，又催送、元戎领客。政十顷、荷香微度，草烟横碧。杨柳参差新合翠，水天上下俱齐色。傍野桥、容与绕重湖，严城侧。 
花作阵，舟为宅。敲羯鼓，鸣羌笛。渐夜凉风进，酒杯无力。遥想汉中鸡肋地，未应万里回金勒。看便随、飞诏下南州，朝京国。 

　
蔡戡
点绛唇（百索）
纤手工夫，采丝五色交相映。同心端正。上有双鸳并。 
皓腕轻缠，结就相思病。凭谁信。玉肌宽尽。却系心儿紧。 
水调歌头（南徐秋阅宴诸将，代老人作）
肃霜靡衰草，骤雨洗寒空。刀弓斗力增劲，万马骤西风。细看外围合阵，忽变横斜曲直，妙在指麾中。号令肃诸将，谈笑听元戎。 
坐中客，休笑我，已衰翁。十年重到，今日此会与谁同。差把龙钟鹤发，来对虎头燕颔，年少总英雄。飞镞落金碗，酣醉吸长虹。 
前调（送赵帅镇成都）
拥节出闽峤，易镇上岷山。东西崄岨，分陕初不在荣观。痛念两河未复，独作中流砥柱，屹若障狂澜。极目神京远，百万虎貔闲。 
趁良时，摅豹略，勇声欢。风飞雷厉，威行逆虏胆生寒。汉寝周原如旧，一扫腥膻丑类，谈笑定三关。认取投机会，莫作等闲看。 

　
何澹
鹧鸪天（绕花台）
庾岭移来傍桂业。绕花安敢望凌风。癯儒合作孤芳伴，四面相看一笑同。 
冰照座，玉横空。雪花零落暗香中。有人醉倚阑干畔，付与江南老画工。 
桃源忆故人
拍堤芳草随人去。洞口山无重数。翦朝露成树。争晚渔翁住。 
今人忍听秦人语。只有花无今古。欲饮仙家寿醑。记取桥边路。 
满江红（和阵郎中元夕）
灯夕筵开，人物共、英词三绝。环坐处、袖中珠玉，郢中春雪。红烛星繁销夜漏，紫霞香满催歌拍。算新年、何处不风光，三山别。 
云表殿，千层结。花藉锦，添明月。更浮屠七塔，万枝争发。多谢一天驱宿霭，故教三日成佳节。更何须、海上觅蓬莱，真仙阙。 
满江红（再和诸人元夕新赋）
乐禁初开，平地耸、海山清绝。千里内、欢声和气，可融霜雪。盛事总将椽笔记，新歌翻入梨园拍。道古来、南国做元宵，今宵别。 
灯万碗，花千结。星斗上，天浮月。向玉绳低处，笙箫高发。人物尽夸长乐郡，儿童争庆烧灯节。疑此身、清梦到华胥，朝金阙。 
鹧鸪天（灯夕雨雪）
好景良辰造物慳。一年灯火遽摧残。雨淋夹道星千点，雪阻游人路九盘。 
停社舞，撤宾筵。谩烧银烛照金莲。不如我入香山社，一盏青灯说夜禅。 

　
熊良翰
蓦山溪（寿熊尚友）
四时美景，最好惟春昼。仙诞弥辰，况还当、中春时候。日迟风软，是处霭晴烟，桃散锦，柳摇金，交映门庭秀。 
此时称寿。兰玉相先后。喜色上眉峰，且休辞、频倾芳酒。虚空看透，摆脱利名缰，云鬓绿，醉颜酡，笑挹浮丘袖。 

　
熊可量
鹧鸪天（寿熊尚友）
清晓南窗笑语喧。今朝生日胜从前。鹤吞沆瀣神逾爽，松饱风霜节更坚。 
调气马，殖心田。几曾佞佛与夸仙。戏衫脱了浑无累，快活人间百十年。 

　
熊上达
万年欢（寿熊尚友）
春筦方中，正良辰馀五，韶光明媚。晓见非烟佳气，满堂融溢。学语儿童喜色。庆间世、悬弧此日。休言未、结组弹冠，不劳戏傲泉石。 
生平服膺道德。看名高谷口，年齐箕翼。况有宁馨，已报月宫消息。只这谁人似得。且莫惜、高张华席。应须拚、明日扶头，尽教金盏频侧。 

　
苏十能
南柯子
江水粼粼碧，云山叠叠奇。平生心事一钩丝。便是壶中日月、更何疑。 
文叔今方贵，君房素自痴。洛阳尘土涴人衣。争似归来双足、踏涟漪。 

　
朱景文
玉楼春
玉阶琼室冰壶帐。凭地水晶帘不上。儿家住处隔红尘，云气悠扬风淡荡。 
有时闲把兰舟放。雾鬓风鬟乘翠浪。夜深满载月明归，画破琉璃千万丈。 

　
欧阳光祖
满江红（寿吴漕?正月十五）
恰则元宵，灿万灯、星球如昼。春乍暖、化工未放，十分花柳。和气并随灯夕至，一时钟作人间秀。问烟霄、直上舌含香，文摛绣。 
命世杰，调元手。荆楚地，淹留欠。看日边追诏，印垂金斗。翠竹苍松身逾健，蛾儿雪竹论人如旧。愿湘江、卷入玉壶中，为公寿。 
瑞鹤仙（寿虞守?三月初十）
得毛韩经学。振祖风，挺挺凌烟勋业。文章世为甲。果妙龄秀发，荐膺衡鹗。名登雁塔。访梅仙，种河阳桃李，从兹两绾铜符，多少吏民欢洽。 
庆惬。归来整顿，松竹笑傲，武夷溪壑。韶光恰匝。清明过了旬浃。喜当初度日。称觞春酒，一饮红生双颊。愿儿孙，世袭簪缨，代常不乏。 

　
罗椿
酹江月（贺杨诚斋）
郎星锦帐，忽翩然归访，南溪孤鹜。前日登高谁信道，寿酒重浮茱萸。风露杯寒，芙蓉帐冷，笑受长生箓。广寒宫殿，桂华应已新续。 
不用翠倚红围，舞裙歌袖，共理称觞曲。只把文章千古事，留伴平生幽独。但使明年，鬓青长在，萱草春风绿。诸郎如许，转头百事都足。 

　
刘光祖
洞仙歌（荷花）
晚风收暑，小池塘荷净。独倚胡床酒初醒。起徘徊、时有香气吹来，云藻乱，叶底游鱼动影。 
空擎承露盖，不见冰容，惆怅明妆晓鸾镜。后夜月凉时，月淡花低，幽梦觉、欲凭谁省。且应记、临流凭阑干，便遥想，江南红酣千顷。 
鹊桥仙（留别）
相逢一笑，又成相避，南雁归时霜透。明朝人在短亭西，看舞袖、双双行酒。 
歌声此处，秋声何处，几度乱愁搔首。如何不寄一行书，有万绪、千端别后。 
昭君怨（别恨）
人在醉乡居住。记得旧曾来去。疏雨听芭蕉。梦魂遥。 
惆怅柳烟何处。目送落霞江浦。明夜月当楼。照人愁。 
江城子（梅花）
十分雪意却成霜。暮云黄。月微茫。只有梅花，依旧吐幽芳。还喜无边春信漏，疏影下，觅浮香。才清端是紫薇郎。别鹓行。忆宫墙。夜半胡为，人与月交相。君合召归吾老矣，月随去，照西厢。 
长相思（别意）
玉尊凉。玉人凉。若听离歌须断肠。休教成鬓霜。画桥西，画桥东。有泪分明清涨同。如何留醉翁。 
水调歌头（旅思）
客梦一回醒，三度碧梧秋。仰看今夕天上，河汉又西流。早晚凉风过雁，惊落空阶一叶，急雨闹清沟。归计休令暮，宵露浥征裘。 
古来今，生老病，许多愁。那堪更说、无限功业镜中羞。只有青山高致，对此还论世事，举白与君浮。送我一杯酒，谁起舞凉州。 
临江仙（春思）
小院回廊春寂寂，晚来独自闲行。画帘东畔碧云生。也知无雨，空滴枕边声。 
一簇小桃开又落，低头拾取红英。东风相送忘相迎。梨花寒食，到得锦宫城。 
临江仙（自咏）
</div>
    <div class="pagination">
<a href="全宋词_page529.html">上一页</a><span>...</span><a href="全宋词_page525.html">525</a><a href="全宋词_page526.html">526</a><a href="全宋词_page527.html">527</a><a href="全宋词_page528.html">528</a><a href="全宋词_page529.html">529</a><span class="current-page">530</span><a href="全宋词_page531.html">531</a><a href="全宋词_page532.html">532</a><a href="全宋词_page533.html">533</a><a href="全宋词_page534.html">534</a><a href="全宋词_page535.html">535</a><span>...</span><a href="全宋词_page531.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
