<!DOCTYPE html>
<html>
<head>
    <meta charset="UTF-8">
    <title>全宋词 - 第 152 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 152 页/共 621 页</h1>
    <div class="content">再三涝漉方知处。试向波心去。迢迢空劫勿能收。谩道从来天地、与同流。 
虞美人（梅花盛开，走笔戏呈韩叔夏司谏）
江头苦被梅花恼。一夜霜须老。谁将冰玉比精神。除是凌风却月、见天真。 
情高意远仍多思。只有人相似。满城桃李不能春。独向雪花深处、露花身。 
蝶恋花（和曾端伯使君，用李久善韵）
洲上百花如锦绣。水满池塘，更作溅溅溜。断送风光惟有酒。苦吟不怕因诗瘦。 
寻壑经丘长是久。晚晚归来，稚子柴门候。万事付之醒梦后，眉头不为闲愁皱。 
蝶恋花
亦次其韵 
岩桂秋风南埭路。墙外行人，十里香随步。此是芗林游戏处。谁知不向根尘住。 
今日对花非浪语。忆昨明光，早辱君王顾。生怕青蝇轻点污。思鲈何似思花去。 
鹧鸪天（寿太夫）
戏彩堂深翠幕张。南E97C特地作微凉。葵花向日枝枝似，蓂草忘忧日日长。 
门有庆，福无疆。老人星与酒生光。殷勤更假天吴手，倾泻西江入寿觞。 
鹧鸪天（番禺齐安郡王席上赠故人）
台埭初逢两妙年。瑶林玉树倚风前。疏梅影里春同醉，红芰香中月一船。 
长怅恨，短因缘。空余胡蝶梦相连。谁知瘴雨蛮烟地，重上襄王玳瑁筵。 
鹧鸪天（豫章郡王席上）
两个鸳鸯波上来。一緺杨柳掌中回。已愁共雪因风去，更着繁弦急管催。 
含浅笑，劝深杯。桃花气暖眼边开。司空常见风流惯，输与山翁醉玉摧。 
鹧鸪天（绍兴己未归休后赋）
露下风前处处幽。官黄如染翠如流。谁将天上蟾宫树，散作人间水国秋。 
香郁郁，思悠悠。几年魂梦绕江头。今朝得到芗林醉，白发相看万事休。 
鹧鸪天
芗林居士卡筑清江，乃杨遵道光禄故居也。昔文安先生之所可，而竹木池馆，亦甚似之。其子孙与两苏、山谷从游。所谓百花洲者，因东坡而得名，尝为绝句以纪其事。后戏广其声，为是词云 
莫问清江与洛阳。山林总是一般香。两家地占西南剩，可是前人例姓杨。 
石作枕，醉为乡。藕花菱角满池塘。虽无中岛霓裳奏，独鹤随人意自长。 
鹧鸪天（有怀京师上元，与韩叔夏司谏、王夏卿侍郎、曹仲谷少卿同赋）
紫禁烟花一万重。鳌山宫阙倚晴空。玉皇端拱彤云上，人物嬉游陆海中。 
星转斗，驾回龙。五侯池馆醉春风。而今白发三千丈，愁对寒灯数点红。 
鹧鸪天（戏韩叔夏）
只有梅花似玉容。云窗月户几尊同。见来怨眼明秋水，欲去愁眉淡远峰。 
山万叠，水千重。一双胡蝶梦能通。都将泪作梅黄雨，尽把情为柳絮风。 
鹧鸪天（老妻生日）
玉篆题名在九天。而今且作地行仙。挂冠神武归休后，同醉芗林是几年。 
龟游泳，鹤蹁跹。疏梅修竹两清妍。欲知福寿都多少，阁皂清江可比肩。 
鹧鸪天（咏红梅）
江北江南雪未消。此花独步百花饶。青枝可爱难为杏，绿叶初无不是桃。 
多态度，足风标。蕊球仙子醉红潮。绝怜竹外横斜处，似与芗林慰寂寥。 
鹧鸪天（绍兴壬戌中秋前数夕与杨谨仲,鲁子明,刘曼容及子驹兄弟待月新桥）
驾月新成碧玉梁。青天万里泻银潢。广寒宫里无双树，无热池边不尽香。 
承露液，酿秋光。直须一举累千觞。不知世路风波恶，何似芗林气味长。 
鹧鸪天（绍兴戊辰岁闰中秋）
明月光中与客期。一年秋半两圆时。姮娥得意为长计，织女欢盟可恨迟。 
瞻玉兔，倒琼彝。追怀往事记新词。浩歌直入沧浪去，醉里归来凝不知。 
鹧鸪天（曾端伯使君自处守移帅荆南，作是词戏之）
赣上人人说故侯。从来文采更风流。题诗谩道三千首，别酒须拚一百筹。 
乘画鹢，衣轻裘。又将春色过荆州。合江绕岸垂杨柳，总学歌眉叶叶愁。 
减字木兰花
远弟来自龙舒，张师言寄声相问，有怀其人 
青松翠筱。一夜欹倾如醉倒。残腊能佳。落尽梅花见雪花。 
诗岩酒岛。何日登临同笑傲。未老还家。饱历年华有鬓华。 
减字木兰花
公下世。此词，公之绝笔也 
斜红叠翠。何许花神来献瑞。粲粲裳衣。割得天孙锦一机。 
真香妙质。不耐世间风与日。着意遮围。莫放春光造次归。 
阮郎归（绍兴乙卯大雪行鄱阳道中）
江南江北雪漫漫。遥知易水寒。同云深处望三关。断肠山又山。 
天可老，海能翻。消除此恨难。频闻遣使问平安。几时鸾辂还。 
秦楼月
芳菲歇。故园目断伤心切。伤心切。无边烟水，无穷山色。 
可堪更近乾龙节。眼中泪尽空啼血。空啼血。子规声外，晓风残月。 
少年游（别韩叔夏）
去年同醉，酴醿花下，健笔赋新词。今年君去，酴醿欲破，谁与醉为期。 
旧曲重歌倾别酒，风露泣花枝。章水能长湘水远，流不尽、两相思。 
西江月（番禺赵立之郡王席上）
风响蕉林似雨，烛生粉艳如花。客星乘兴泛仙槎。误到支机石下。 
欢喜地中取醉，温柔乡里为家。暖红香雾闹春华。不道风波可怕。 
西江月
已，无心即了”之句，戏作是词答之 
见处莫教认著，无心慎勿沈空。本无背面与初终。说了还同说梦。 
欲识芗林居士，真成渔父家风。收丝垂钓月明中。总是神通妙用。 
西江月
足慰平生。时拜御书芗林之赐，因成长短句，寄朱子发、范元长、陈去非翰林三学士，以资玉堂中一笑 
得意穿云度水，及时斫玉分金。兹游了却未来心。怪我归迟一任。 
居士何如学士，翰林休笑芗林。个中真味少知音。不是清狂太甚。 
西江月
事，中原BE21扰，故庐不得返，卜居清江之五柳坊。绍兴癸丑罢帅南海，即弃官不仕。乙卯起，以九江郡复转漕江东，入为户部侍郎。辞荣避谤，出守姑苏。到郡少日，请又力焉，诏可，且赐舟曰泛宅，送之以归。己未暮春。复还旧隐。时仲舅李公休亦辞春陵郡守致仕，喜赋是词： 
五柳坊中烟绿，百花洲上云红。萧萧白发两衰翁。不与时人同梦。 
抛掷麟符虎节，徜徉江月林风。世间万事转头空。个里如如不动。 
西江月
取古人语以况此花，称为著题。余三十年前，与晁之道、狄端叔诸公醉皇建院东武襄家，酴醿甚盛，各赋长短句。独记余浣溪沙一首云：“翠羽衣裳白玉人。不将朱粉污天真。清风为伴月为邻。枕上解随良夜梦，壶中别是一家春。同心小绾更尖新。”真成梦事。此BA4E此花不殊，而心情老懒，无复当时矣，勉强作是词云： 
红退小园桃杏，绿生芳草池塘。谁教芍药殿春光。不似酴醿官样。 
翠盖更蒙珠幰，薰炉剩熨沈香。娟娟风露满衣裳。独步瑶台月上。 
西江月（老妻生日，因取芗林中所产异物，作是词以侑觞）
几见芙蓉并蒂，忽生三秀灵芝。千年老树出孙枝。岩桂秋来满地。 
白鹤云间翔舞，绿龟叶上游戏。齐眉偕老更何疑。个里自非尘世。 
南乡子（大雪韩叔夏坐中）
梅与雪争姝。试问春风管得无。除却个人多样态，谁如。细把冰姿比玉肤。 
一曲倒金壶。既醉仍烦翠袖扶。同向凌风台上看，何如。且与芗林作画图。 
浣溪沙（宝林山间见兰）
绿玉丛中紫玉条。幽花疏淡更香饶。不将朱粉污高标。 
空谷佳人宜结伴，贵游公子不能招。小窗相对诵《离骚》。 
浣溪沙
为姑苏郡守，浩然有归志，因广其声为浣溪沙，示姑苏诸友 
乐在烟波钓是闲。草堂松桂已胜攀。梢梢新月几回弯。 
一碧太湖三万顷，屹然相对洞庭山。狂风浪起且须还。 
浣溪沙（戏呈牧庵舅）
进步须于百尺竿。二边休立莫中安。要知玄露没多般。 
花影镜中拈不起，蟾光空里撮应难。道人无事更参看。 
</div>
    <div class="pagination">
<a href="全宋词_page151.html">上一页</a><span>...</span><a href="全宋词_page147.html">147</a><a href="全宋词_page148.html">148</a><a href="全宋词_page149.html">149</a><a href="全宋词_page150.html">150</a><a href="全宋词_page151.html">151</a><span class="current-page">152</span><a href="全宋词_page153.html">153</a><a href="全宋词_page154.html">154</a><a href="全宋词_page155.html">155</a><a href="全宋词_page156.html">156</a><a href="全宋词_page157.html">157</a><span>...</span><a href="全宋词_page153.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
