<!DOCTYPE html>
<html>
<head>
    <meta charset="UTF-8">
    <title>全宋词 - 第 346 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 346 页/共 621 页</h1>
    <div class="content">绿烛间红花，绝艳交相照。不分花时雨又风，折取供吟笑。 
拟把插乌巾，却恨非年少。点笔舒笺领略渠，座客词俱妙。 
临江仙（次黄几叔韵赋酴醿）
姑射仙人肌雪莹，笑他红紫纷纷。从教藏白后庭深。虬枝才破蕾，鼻观已遥闻。 
花正繁时春又暮，年华荏苒催人。惜花心事与谁论。长哦清绝句，目断古南云。 

　
韩淲
临江仙（为顾致尧生日）
难老一杯春酒美，主人玉鉴清秋。九华山下共追游。朝来多爽气，都向笔端收。 
台阁功名归去好，便应衮衮公侯。未妨含笑看吴钩。当年佳梦日，和气瑞光浮。 
满江红（和赵公明）
五老峰前，九江上、曾生仙客。相邂逅、贵池亭下，定交金石。我辈风流宜啸咏，官曹尘冗从煎逼。且簿书、丛里举清觞，偷闲日。 
同一笑，当今夕。梅正好，香浮白。便相忘尔汝，醉巾沾湿。已向琼楼夸意态，似闻金殿传消息。想君今、归去际风云，应相忆。 
柳梢青
云淡秋空。一江流水，烟雨＿＿。岸转溪回，野平山远，几点征鸿。 
行人独倚孤篷。算此景、如图画中。莫问功名，且寻诗酒，一棹西风。 
醉蓬莱（寿潘漕）
问西湖好处，楼上薰风，有谁称寿。十里荷香，对槐阴清昼。细浪揉蓝，远山凝黛，更管弦初奏。醉舞＿＿，欢声沸沸，生申时候。 
膝下婆娑，老莱儿戏，帝所辉光，使衣呈绣。眷倚方隆，赐金章华绶。自此飞腾，凤阁鸾台，好满斟醇酎。道骨仙风，朱颜青鬓，年年依旧。 
水调歌头（晁子应三十八丈见过，因□张德广对木犀水饮，次德广韵）
明月到花影，把酒对香红。此情飘洒，但觉清景满帘栊。人被好花相恼，花亦知人幽韵，佳处本同风。挥手谢尘纲，举袂步蟾宫。 
秋已半，幽涧侧，乱山中。故人过我，终夕乘兴可千钟。赖有曲江才子，坐上平章花月，不管老英雄。心事将何寄，醉语又匆匆。 
贺新郎（坐上有举昔人《贺新郎》一词，极壮，酒半用其韵）
万事佯休去。漫栖迟、灵山起雾，玉溪流渚。击楫凄凉千古意，怅怏衣冠南渡。泪暗洒、神州沉处。多少胸中经济略，气□□、郁郁愁金鼓。空自笑，听鸡舞。 
天关九虎寻无路。叹都把、生民膏血，尚交胡虏。吴蜀江山元自好，形势何能尽语。但目尽、东南风土。赤壁楼船应似旧，问子瑜、公瑾今安否。割舍了，对君举。 
贺新郎
病起情怀恶。小帘栊、杨花坠絮，木阴成幄。试问春光今几许，都把年华忘却。更多少、从前盟约。拟待莺边寻好语，恍残红、零乱风回薄。思往事，信如昨。 
清明寒食须行乐。算人生、何时富贵，自徒萧索。试着春衫从酒伴，乱插繁英嫩萼。信莫被、功名担阁。随分溪山供笑傲，这一身、闲处谁能缚。琴剑外，尽杯酌。 
清平乐（七月十三日潘令生朝）
鸣琴单父。凫舄宜飞去。不比河阳花满树。此意直高千古。 
清秋诞日相逢。乃同涧上村侬。笑指壶山为寿，仁心静处加功。 
水龙吟（七月二十六日信守生朝王道夫）
从来江左夷吾，大名迥诸出公右。金堂玉室，瑶林琼树，龙麟蟠走。志在神皋，气雄云梦，十吞八九。问三槐盛事，当年初度，人应羡、青毡旧。 
说与文章太守。庆千秋、好为亲寿。冰桃雪藕，霞裾月佩，莺鸾歌奏。雨熟西畴，星躔南极，宝香凝昼。趁新凉，便约乘云绕日，饮天浆酒。 
清平乐（次韵）
萧然在涧。景色秋来冠。几缕明霞红未断。矫首时时遐观。 
回思五马清游。分明前辈风流。留作山间佳话，更谁愁上眉头。 
踏莎行（七夕词）
雨意生凉，云容催暮。画楼人倚阑干处。柳边新月已微明，银潢隐隐疏星渡。 
今古佳期，漫传牛女。一杯试与寻新句。幽怀冷眼是青山，旧欢往恨浑无据。 
清平乐（寿潘文叔）
常思高致。又见凉风起。欢喜年时为寿意。快写山歌重寄。 
愿公好德康宁。青云收取功名。莫道而今官小，吾儒正要仁民。 
柳梢青（雨洗元宵）
雨洗元宵。楼台烟锁，隐隐笙箫。且插梅花，自烧银烛，沈水香飘。 
软红尘里星桥。想霁色、皇都绛霄。屏掩潇湘，醉和衣倒，春梦迢迢。 
菩萨蛮（同仲明饮山隐）
雪云收尽晴风软。小山春浪晴波远。梅片已飞香。海棠红试妆。 
人言诗易与。酒盏谁分付。不是没心情。夕阳啼鸟声。 
一翦梅（送冯德英）
说着相思梦亦愁。芳草斜阳，春满秦楼。楼前新绿水西流。一曲阳关，分付眉头。 
多少风流事已休。纷薄香浓，怕见绸缪。淡云笼月小庭幽。明日山长，清恨悠悠。 
海月谣（送赵永兴宰）
晚秋烟渚。更舟倚、萧萧雨。水痕清汜，迤逦渐整，云帆西去。三叠阳关，留下别离情绪。 
溪南一坞。对风月、谁为主。酒徒诗社，自此冷落，胸怀尘土。目送鸿飞，莫听数声柔橹。 
好事近（红梅）
春色入芳梢，点缀万枝红玉。莫道怕愁贪睡，倚新妆如束。 
纷纷桃李太妖娆，相对夜阑烛。记取疏花横处，有暗香飘馥。 
菩萨蛮（野趣观梅）
平生常为梅花醉。数枝滴滴香沾袂。雪后月华明。胆瓶无限清。 
夜深灯影瘦。饮尽杯中酒。明日景尤新。人间都是春。 
西江月（走笔因宋九韵示黄六）
春色著人多少，溪头桃杏舒红。杖藜相与过桥东。往事旧欢如梦。 
花底醉眠芳草，柳边嘶入骄骢。如今憔悴坐诗穷。莫问醯鸡舞瓮。 
浣溪沙（夜饮仲明小轩）
一曲青山映小池。林疏人静月明时。相逢杯酒也相宜。 
醉眼不知春事少，欢情犹得漏声迟。神仙何处梦魂飞。 
浣溪沙（仲明命作艳曲）
宝鸭香消酒未醒。锦衾春暖梦初惊。鬓云撩乱玉钗横。 
半怯夜寒褰绣幌，尚余娇困剔银灯。粉痕微褪脸霞生。 
西江月（次韵）
风暖晨光寂寂，月明夜气沈沈。山间林下步轻阴。花柳飞绵布锦。 
酒病向谁能遣，春愁惟我难禁。尊前一曲断肠声。梦破晓窗＿枕。 
朝中措（次韵）
池塘春草燕飞飞。人醉牡丹时。多少姚黄魏紫，搦成腻粉燕支。 
谪仙醉把平章看，晴影度帘迟。花外一声＿＿，柳边几个黄鹂。 
水调歌头（清明严濑）
今古钓台下，行客系扁舟。扁舟何以，云山千叠亦东游。我欲停桡一醉，与写平生幽愤，横管更清讴。小上客星阁，短鬓独搔头。 
风乍起，烟未敛，雨初收。一年花事，数声鶗鴂欲春休。吊古怀贤情味，只有浮名如故，谁复识羊裘。赖得玄英隐，相望此溪流。 
西江月（四叔生朝）
梅蕊小春天气，橘林良月风光。五云边近九霞觞。美景初无尽藏。 
老矣相逢湖海，年来游遍潇湘。诗情满眼兴何长。赢得烟霄直上。 
卜算子（生朝次坐客韵呈四叔）
花底醉东风，好景宜同寿。海角天涯今几春，邂逅新丰酒。 
内集记高阳，南渡闲回首。但愿长年饱饭休，一笑风尘表。 
浣溪沙（夜饮潘舍人家，有客携家妓来歌）
小雨收晴作社寒。月桥花院篆香残。杏腮桃脸黛眉弯。 
歌拂燕梁牵客恨，醉临鸾镜怕人看。良宵春梦绕屏山。 
菩萨蛮（小词）
海棠欲谢绵飞柳。柳丝自拂行人首。上巳是清明。新烟带粥饧。 
轻阴帘幕冷，闲却秋千影。曲水兴无涯。丽人花半遮。 
浣溪沙（寿晁元默）
湖海相逢更日边。槐风莲雨寿杯前。琴书图画水沈烟。 
共指金銮当＿直，不应彭泽尚回旋。今年初度想超然。 
恋绣衾（晁仲一将到滁阳，新买妾）
欢浓两点笑靥儿。雪初消、梅欲放时。不信道、伤春瘦，怕人猜、犹待皱眉。 
香浓翠被屏山曲，把珊枕、侧过又移。试与伴、江头去，但醉翁、亭上要诗。 
浣溪沙（题美人画卷）
一曲霓裳舞未终。玉钗垂额鬓云松。梦回金殿月华东。 
</div>
    <div class="pagination">
<a href="全宋词_page345.html">上一页</a><span>...</span><a href="全宋词_page341.html">341</a><a href="全宋词_page342.html">342</a><a href="全宋词_page343.html">343</a><a href="全宋词_page344.html">344</a><a href="全宋词_page345.html">345</a><span class="current-page">346</span><a href="全宋词_page347.html">347</a><a href="全宋词_page348.html">348</a><a href="全宋词_page349.html">349</a><a href="全宋词_page350.html">350</a><a href="全宋词_page351.html">351</a><span>...</span><a href="全宋词_page347.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
