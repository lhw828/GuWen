<!DOCTYPE html>
<html>
<head>
    <meta charset="UTF-8">
    <title>珠玉词六一词 - 第 1 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>珠玉词六一词 - 第 1 页/共 7 页</h1>
    <div class="content">　　钦定四库全书　　　　　集部十
　　提要
　　珠玉词　　　　　　　词曲类一【词集之属臣】等谨案珠玉词一巻宋晏殊撰殊有类要别着録马端临经籍考载殊词有珠玉集一巻此本为毛晋所刻与端临所记合盖犹旧本名臣録亦称殊词名珠玉集张子野为之序子野张先字也今巻首无先序盖传冩佚之矣殊赋性刚峻而词语特婉丽故刘攽中山诗话谓元献善冯延巳歌词其所自作亦不减延已赵与峕賔退録记殊幼子几道尝称殊词不作妇人语今观其集绮艳之词不少盖几道欲重其父名乃故作是言非确论也浣溪沙春恨词无可奈何花落去似曽相识燕归来二句乃殊示张寺丞王校勘七言律中腹聫复斋漫録尝述之今复填入词内岂自爱其造语之工故不嫌复用许浑集中一罇酒尽青山暮千里书回碧树秋二句亦前后两见知古人尝有此例矣
　　六一词　　　　　　　词曲类一【词集之属臣】等谨案六一词一巻宋欧阳修撰修有诗本义别着録其词陈振孙书録解题作一巻此本为毛晋所刻亦止一巻而于六十家词总目中注原本三巻盖庐陵旧刻兼载乐语分为三巻晋删去乐语仍并为一巻也曽慥乐府雅词序有云欧公一代儒宗风流自命词章窈眇世所矜式乃小人或作艳曲谬为公词蔡绦西清诗话云欧阳词之浅近者谓是刘煇伪作名臣録亦谓修知贡举为下第举子刘煇等所忌以辞蓬莱望江南词诬之则修词中巳杂他人之作又元丰中崔公度跋冯延已阳春録谓其间有误入六一词者则修词又或窜入他集当在宋时已无定本矣晋此刻亦多所厘正然诸选本中有梅尧臣少年游阑干十二独凭春一首呉曽能改斋漫録独引为修词且云不惟圣俞君复二词不及虽求之唐人温李集中殆难与之为一则尧臣已别有词此词断当属修晋未收此词尚不能无所阙漏又如越溪春结语沈麝不烧金鸭玲珑月照梨花系六字二句集内尚沿坊本误玲为冷珑为笼遂以七字五字为句是校讐亦未尽无讹然终较他刻为稍善故今从其本焉乾隆四十五年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　珠玉词
　　宋　晏殊　撰
　　点绛唇
　　露下风髙井梧宫箪生秋意画堂筵啓一曲呈珠缀天外行云欲去凝香袂炉烟起断肠声里敛尽双蛾翠
　　浣溪沙【旧刻十三阕攷青杏园林煮酒香是永叔作今删去】
　　阆苑瑶台风露秋整鬟凝思捧觥筹欲归临别强迟留月好谩成孤枕梦酒防空得两睂愁此时情绪悔风
　　流
　　又
　　三月和风满上林牡丹妖艳直千金恼人天气又春阴为我转囘红脸面向谁分付紫台心有情须殢酒杯
　　深
　　又【向误入南唐二主词】
　　一曲新词酒一杯去年天气旧亭台夕阳西下几时回无可奈何花落去似曾相识燕归来小园香径独徘
　　徊
　　又
　　红蓼花香夹岸稠绿波春水向东流小船轻舫好追游渔父酒醒重拨棹鸳鸯飞去却囘头一杯销尽两睂
　　愁
　　又
　　淡淡梳妆薄薄衣天仙模様好容仪旧欢前事入颦睂闲役梦魂孤烛暗恨无消息画帘垂且留双泪説相
　　思
　　又
　　小阁重帘有燕过晚花红片落庭莎曲阑干影入凉波一霎好风生翠幕几囘疎雨滴圆荷酒醒人散得愁
　　多
　　又
　　宿酒才醒厌玉巵水沉香冷嬾薫衣早梅先绽日边枝寒雪寂寥初散后春风悠飏欲来时小屛闲放画帘
　　垂
　　又
　　绿叶红花媚晓烟黄蜂金蕋欲披莲水风深处嬾囘船可惜异香珠箔外不辞清唱玉樽前使星归觐九重
　　天
　　又
　　湖上西风急暮蝉夜来清露湿红莲少留归骑促歌筵为别莫辞金盏酒入朝须近玉炉烟不知重防是何
　　年
　　又
　　杨柳阴中驻彩旌芰荷香里劝金觥小词流入管弦声只有醉吟寛别恨不须朝暮促归程雨条烟叶系人
　　情
　　又
　　一向年光有限身等闲离别易销魂酒筵歌席莫辞频满目山河空念逺落花风雨更伤春不如怜取眼前
　　人
　　又
　　玉椀氷寒滴露华粉融香雪透轻纱晚来妆面胜荷花鬓亸欲迎睂际月酒红初上脸边霞一场春梦日西
　　斜
　　清商怨【向误入欧集按诗话或问元献公雁过南云云云确是公作今増入】
　　闗河愁思望处满渐素秋向晚雁过南云行人囘泪眼双鸾衾裯悔展夜又永枕孤人逺梦未成归梅花闻
　　塞管
　　菩萨鬘
　　芳莲九蕋开新艳轻红淡白匀双脸一朶近华堂学人宫样妆　着时斟美酒共祝千年寿销得曲中夸世间无此花
　　又
　　秋花最是黄葵好天然嫩态迎秋早染得道家衣淡妆梳洗时　晓来清露滴一一金杯侧揷向绿云鬟便随王母仙
　　乂
　　人人尽道黄葵淡侬家解说黄葵艳可喜万般宜不劳朱粉施　摘取承金盏劝我千长算擎作女真冠试伊娇面看
　　又
　　高梧叶下秋光晚珍樷化出黄金盏还似去年时傍栏三两枝　人情须耐久花面长依旧莫学蜜蜂儿等闲悠飏飞
　　诉衷情【旧刻八首攷海棠珠缀一重重是子瞻作今删】
　　青梅煮酒鬬时新天气欲残春东城南陌花下逢着意中人　囘绣袂展香茵叙情亲此时作千尺游丝惹住朝云
　　又
　　东风杨柳欲青青烟淡雨初晴恼他香阁浓睡撩乱有啼鸎　睂叶细舞腰轻宿妆成一春芳意三月和风牵系人情
　　又
　　芙蓉金菊鬬馨香天气欲重阳逺村秋色如画红树间疎黄　流水淡碧天长路茫茫慿高目断鸿雁来时无限思量
　　又
　　数枝金菊对芙蓉揺落意重重不知多少幽怨和露泣西风　人散后月明中夜寒浓谢娘愁卧潘令闲眠心事无穷
　　又
　　露莲双脸远山睂偏与淡妆宜小庭帘幙春晚闲共柳丝垂　人别后月圆时信迟迟心心念念説尽无慿只是相思
　　又
　　秋风吹绽北池莲曙云楼阁鲜画堂今日嘉防齐拜玉炉烟　斟美酒祝芳筵奉觥船宜春耐夏多福庄严富贵长年
　　又
　　世间荣贵月中人嘉庆在今辰兰堂帘幙高巻清唱遏行云　持玉盏敛红巾祝千春榴花寿酒金鸭炉香嵗嵗长新
　　采桑子
　　春风不负东君信徧拆羣芳燕子双双依旧衘泥入杏梁　须知一盏花前酒占得韶光莫话匆忙梦里浮生足断肠
　　又
　　红英一树春来早独占芳时我有心期把酒攀条惜绛蕤　无端一夜狂风雨暗落繁枝蝶怨鸎悲满眼春愁説向谁
　　又
　　阳和二月芳菲徧暖景溶溶戏蝶游蜂深入千花粉艳中　何人解系天边日占取春风免使繁红一片西飞一片东
　　又
　　樱桃谢了梨花发红白相催燕子归来几处风帘绣戸开　人生乐事知多少且酌金杯管咽弦哀慢引萧娘舞袖回
　　又【石竹】
　　古罗衣上金针様绣出芳妍玉砌朱栏紫艳红英照日鲜　佳人画阁新妆了对立樷边试摘婵娟贴向睂心学翠钿
　　又
　　时光只解催人老不信多情长恨离亭滴泪春衫酒易醒　梧桐昨夜西风急淡月胧明好梦频惊何处高楼雁一声
　　又
　　林间摘徧双双叶寄与相思朱槿开时尚有山榴一两枝　荷花欲绽金莲子半落红衣晚雨微微待得空梁宿燕归
　　酒泉子
　　三月暖风开却好花无限了当年樷下落纷纷最愁人长安多少利名身若有一杯香桂酒莫辞花下醉芳
　　茵且留春
　　又
　　春色初来徧被红芳千万树流鸎粉蝶鬭翻飞恋香枝劝君莫惜缕金衣把酒看花须强饮明朝后日渐离
　　披惜芳时
　　望仙门
　　紫薇枝上露华浓起秋风管弦声细出帘栊象筵中仙酒斟云液仙歌转绕梁虹此时佳防庆相逢庆相逢欢醉且从容
　　又
　　玉壶清漏起微凉好秋光金杯重叠满琼浆防仙郎新曲调丝管新声更飐霓裳博山炉暖泛浓香泛浓香为寿百千长
　　又
　　玉池波浪碧如鳞露莲新清歌一曲翠睂嚬舞华茵满酌兰英酒须知献寿千春太平无事荷君恩荷君恩齐唱望仙门
</div>
    <div class="pagination">
<span class="current-page">1</span><a href="珠玉词六一词_page2.html">2</a><a href="珠玉词六一词_page3.html">3</a><a href="珠玉词六一词_page4.html">4</a><a href="珠玉词六一词_page5.html">5</a><a href="珠玉词六一词_page6.html">6</a><a href="珠玉词六一词_page7.html">7</a><a href="珠玉词六一词_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
