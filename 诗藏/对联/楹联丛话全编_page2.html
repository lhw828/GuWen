<!DOCTYPE html>
<html>
 <head>
  <meta charset="utf-8"/>
  <title>
   楹联丛话全编 - 第 2 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   楹联丛话全编 - 第 2 页/共 26 页
  </h1>
  <div class="content">
   宋韩康公宣抚陕右，太守具宴，委蔡司理持正作候馆一联云：“文价早归唐吏部；将坛今拜汉淮阴。”韩极喜之。又京口韩香除夜请客，作桃符云：“有客如擒虎；无钱请退之。”此二事皆见蒋平仲《山房随笔》。皆切韩姓，此亦后来赠联切姓之滥觞也。
	《稗史》载：宋洪平斋俞新第后，上史卫王书，自宰相至州县，无不指摭其短。大略云：“昔之宰相，端委庙堂，进退百官；今之宰相，招权纳贿，倚势作威而已。”凡及一联，必如上式，末俱用“而已”二字。时相怒之，十年不调。洪自署桃符云：“未得之乎一字力；只因而已十年闲。”
	《濯缨亭笔记》云：“元世祖初闻赵子昂之名，即召见之。子昂丰姿如玉，照映左右。世祖心异之，以为非人臣之相。使脱冠，见其头尖锐，乃曰：‘不过一俊书生耳。’遂命书殿上春联，子昂题曰：‘九天阊阖开宫殿；万国衣冠拜冕旒。’又命书应门春联，题曰：‘日月光天德；山河壮帝居。’”按：“日月”十字，今率用为新岁桃符，几遍闾巷，而不知始自松雪翁，且非臣工所宜用也。又按：今人家门联率用“天恩春浩荡；文治日光华”十字，不知此乃雍正年间御赐桐城张文和廷玉桃符句，张氏岁岁悬之。后京官度岁，强半书此作大门春联，近日则外省亦比户皆然矣。
	《坚瓠集》载：赵子昂过扬州迎月楼赵家，其主求作春联，子昂题曰：“春风阆苑三千客；明月扬州第一楼。”主人大喜，以紫金壶奉酬。
	孙季昭弈《示儿编》载：黄耕叟夫人三月十四日生，吴叔经作寿联曰：“天边将满一轮月；世上还钟百岁人。”或谓“将满一轮”，若是十三日亦使得。不若云“犹欠一分”，便见直是十四日也。予谓“犹欠一分”非祝寿底语，终未若魏仲先寿莱公诗云：“何时生上相，明日是中元。”形容得七月十四日坦然明白矣。周益公生于丙午七月十五日，尝寿以联曰：“年与潞公同丙午；日临莱国占中元。”公览而笑曰：“贤此联，已道尽了生年月日，只欠说出一个生时，便是一本好建生矣。”按此二事亦后来寿联切日之滥觞也。
	元杨元诚瑀《山居新话》载：元统间，余为奎章阁属官，题所寓春帖云：“光依东壁图书府；心在西湖山水间。”时余嵕山为江浙儒学提举，写春帖于山居曰：“官居东壁图书府；家住西湖山水间。”偶尔相符，亦可喜也。
	明周吉甫晖《金陵琐事》载：太祖尝御书春联赐中山王徐达，云：“始余起兵于濠上，先崇捧日之心；逮兹定鼎于江南，遂作擎天之柱。”按：此二十六字，乃初封信国公诰中语也。又一联云：“破虏平蛮，功贯古今人第一；出将入相，才兼文武世无双。”盖亦赐中山王作。
	《列朝诗集》载：学士陶安宇主敬，明太祖尝制门帖赐之曰：“国朝谋略无双士；翰苑文章第一家。”
	《簪云楼杂说》云：“春联之设，自明孝陵昉也。时太祖都金陵，于除夕忽传旨：‘公卿士庶家，门上须加春联一副。’太祖亲微行出观，以为笑乐。偶见一家独无之，询知为醃豕苗者，尚未倩人耳。太祖为大书曰：‘双手劈开生死路；一刀割断是非根。’投笔径去。嗣太祖复出，不见悬挂，因问故，答云：‘知是御书，高悬中堂，燃香祝圣，为献岁之瑞。’太祖大喜，赉银三十两，俾迁业焉。”
	“洛水元龟初献瑞，阴数九，阳数九，九九八十一数，数通乎道，道合元始天尊，一诚有感；岐山丹凤两呈祥，雄鸣六，雌鸣六，六六三十六声，声闻于天，天生嘉靖皇帝，万寿无疆。”此明世庙斋醮对联，乃袁文荣炜所撰。见沈德符《野获编》。又一本云：“揲灵蓍之草以成文，天数五，地数五，五五二十五数，数生于道，道合元始天尊，尊无二上；截嶰竹之筒以协律，阳声六，阴声六，六六三十六声，声闻于天，天生嘉靖皇帝，帝统万年。”词句大同小异，传是夏贵溪言手笔。
	《野获编》云：“张江陵盛时，有送对联谄之者云：‘上相太师，一德辅三朝，功高日月；状元榜眼，二难登两第，学冠天人。’江陵欣然悬于厅事。先是华亭公罢相归，其堂联云：‘庭训尚存，老去敢忘佩服；国恩未报，归来犹抱惭惶。’虽自占地步，而词旨谦抑，胜江陵之夸诩远矣。昔年，殷历城罢相在里，江陵以宋诗为对联寄之云：‘山中宰相无官府；天上神仙有子孙。’盖谀与嘲各半。顷者沈四明谢事居家，则直用李适之语云：‘避贤初罢相；乐圣且衔杯。’又今相国福清公邸中所粘桃符，则云：‘但将药裹供衰病；未有涓浚答圣朝。’尤为浑雅。”
	前明邱南镇岳由亚卿左迁藩参，数厚遗张江陵，尝以黄金制对联馈之云：“日月并明，万国仰大明天子；丘山为岳，四方颂太岳相公。”盖亦欲以己名时蒙记忆也。江陵喜，将骤擢之。未几败，岳遂罢归。
	《七修类稿》云：“吏部许尚书赞，其父亦吏部尚书也。赞先为户部尚书，其兄诏，亦尝为南户部尚书也。俞子木为作一联云：‘父冢宰，子冢宰，秉一代之铨衡；兄司徒，弟司徒，总两京之会计。’又，陈敏之木，天台人也，任徽州歙县训导，书一联于衙曰：‘四万八千丈山中仙客；三百六十重滩上闲官。’一则不可移易，一则天生切对。”
	嘉靖末年，南京城守门宦官高刚于堂中书春联云：“海无波涛，海瑞之工不浅；林有梁栋，林润之泽居多。”盖谓刚峰、念堂二公也。宦官亦重谏臣如此。
	《坚瓠集》云：“邱仲深学博貌古，而心术不可知。尝与刘吉不协，刘作一联书其门云：‘貌如卢杞心尤险；学比荆公性更偏。’时论颇以为然。”
	《敝帚斋余谈》云：“江陵初赐第于乡，上御笔亲勒堂对云：‘忠可格天，正气垂之万世；功昭捧日，休光播于百年。’可谓异典极褒。至癸未籍没，则并第宅不保矣。但对联乃御制御书，不知当时在事者何以处之。”
	又云：“尝于都下见一罢闲中贵堂间书一对云：‘无子无孙，尽是他人之物；有花有酒，聊为卒岁之欢。’又全用南宋乔行简词中语。此辈亦知达生如此。”
	又云：“向见王百谷家桃符云：‘岂有文章惊海内；漫劳车马驻江干。’哂其太夸。顷过陈眉公，中庭书一联云：‘天为补贫偏与健；人因见懒误称高。’盖用陆务观语。虽谦抑，实简傲也。去年至支硎山，范长白学使斋中悬联云：‘松风高士供；兰梦美人圆。’其所书即所作也。时范未有子，故有‘梦兰’句。然圆梦字又作原，唐宋人皆已两用之。未知孰是。范又有对云：‘门前白水流将去；屋里青山跳出来。’又用《笑林》中里童属对语，亦奇。”
	滇省南关外，前明有赵某业屠，一日欲宰母牛，忽失其刀。时小犊在傍，仰卧哀鸣。赵鞭之起，则屠刀在焉。因感悟，弃屠刀，携子母二牛，屏迹西山，每吟“减去心头火，要见吕洞宾”之句。有道者过访，赵款以茶，盛以古磁。道者失手坠地，赵似动嗔念。道者忽不见，古器依然。遗片纸书云：“洞宾方才到，心头火又生。”赵愧悔。一日凭栏观海，遥见沐藩于昆明池习水战，若有所羡，遂溘然逝。后提军陈用宾来滇，偶游西山，一一如旧游。石壁记有赵没之年月日，与提军生日适符。乃知即赵后身也。自言镇闽时，有道者来见，款以茶，问“减去心头火”否，不解所谓也。临别约以鹦鹉一会。至是询知鹦鹉山，遂往游焉。见一癞道人，手执二瓶，两口相对，立于山石间。笑语曰：“军门别来无恙？此时向那头跳出？”语未竟，从者喝之，顿失所在。提军始悟二瓶对口即“吕”字，立于山石即“岩”字，就立处为桥曰“迎仙桥”。山半肖洞宾像，为环翠宫。后人题联云：“春梦惯迷人，九环仙骨，误著了一品朝衣，任鸡鸣紫陌，马踏红尘，军门向那头跳出；空山曾约伴，六诏杯茶，犹记得七闽片语，看剑影横天，笛声吹海，先生从何处飞来？”
	前明工部尚书张忠定公延登以功名显。刘理顺、吴麟征、夏允彝、周延儒皆其门下士也。家署门联云：“门多将相文中子；身系安危郭令公。”盖门客所题赠。
	《坚瓠集》云：“万历辛丑九日，焦弱侯先生招同人登谢公楼。一友曰：“尝见钦天监柱联云：‘夏至酉逢三伏热；重阳戊遇一冬晴。’今谚云：‘夏至有风，重阳无雨。’皆讹传耳。”按：今时占验语，上句作“夏至有雷三伏冷”，下句亦作“重阳无雨一冬晴”。往往有验。
	明末，李忠肃都宪邦华闻外城陷，遂弃家移宿于文信国祠中。李亦吉水人，既北面再拜，复就信国公位前三揖曰：“邦华乡邦后学，合死国难，请从先生于九泉矣。”遂以白缯系于信国之龛柱而死。后其乡人换题新额为“二忠祠”。又题楹柱云：“后死须知无二道；先生岂愿有忠名。”几于千金莫能易一字矣。赵瓯北诗所谓“故知旷世心相感，恰好同乡迹再攀”是也。旧有边华泉联云：“花外子规燕市月；柳边精卫浙江潮。”
	相传吾乡曹石仓先生学佺辞官归里时，闲行街巷，见一陋屋，柴门不正，柱上署桃符云：“问如何过日；但即此是天。”询知宅主，乃屠者徐五也。径入厅事，有二联，一云：“仗义半从屠狗辈；负心多是读书人。”一云：“金欲两千酬漂母；鞭须六百挞平王。”先生为之惊然。徘徊间，徐五已回。与语，甚契洽，因定交。甲申之变，徐五携只鸡斗酒，径造先生庐，排闼而入。见先生，惊曰：“吾办此奉祭耳！何尚在也？”先生遂拜而就义焉。卢潜溪孔昭云：相传徐五更有下联云：“鼠因粮绝潜踪去。犬为家贫放胆眠。”殊有感慨。又传曹殉节后数日，人见溪中有浮尸，著素衣冠。识者以为即徐五也。按：徐五名英，字振烈，侯官人。余田生甸、张超然远并为之传。里中人但称为徐五云。
	《柳南随笔》云：“王文恪公鏊祖茔在洞庭东山之化龙池，形为凤凰展翅，湖中案山稍偏。地师云：‘可惜状元旗不正，他年应作探花郎。’后竟如其言。越二百年，而公之八代孙世琛乃于康熙壬辰科状元及第。闻世琛于会试前三日祈梦于神，梦至一厅事，其柱联云：‘雨中春树万人；云里帝城双凤。’盖藏‘家’‘阙’二字，以示必中状元也。”
	山阴徐文长渭，一字天池，又字青藤。所居即名青藤书屋。青藤，其手植也。藤下有池，横一平桥，桥承以柱，上覆石台。台额曰：“天汉分源。”柱联云：“一池金玉如如化；满眼青黄色色真。”柱背又一联云：“未必玄关别名教；须知书户孕江山。”承桥之柱额曰：“砥柱中流。”皆文长自书，是所谓天池也。见董旸所撰《青藤书屋记》。
	绍兴府城外三江，滨海地也。居民每有“其鱼”之叹。明汤太守绍恩创建应宿闸，水患始息。后人立公祠，乞徐文长撰庙联。文长疾书云：“炼石补星辰，两月兴工当万历，缵禹之绪；凿山振河海，千年遗迹在三江，于汤有光。”两用成语，一切其事，一切其姓，越人每乐述之。
	常熟瞿寿明昌文《粤行纪事》云：“登伏波山，谒关壮缪庙，见王父题额曰：‘学本尊王。’又题一联云：‘浩气塞两间，万古纲常永赖；威灵宣八表，千秋带砺全凭。’凛凛然鞠躬尽瘁之志，上通神明矣。”按：寿明为督师瞿起田式耜孙。今此联无可考，桂林人亦不能举其词矣。
	相传天启间塑关帝像二尊，一大一小。时有日者甚神，熹宗指二像，令其推算。日者称小者福寿绵远，香火百倍于大者。熹宗遂以小像弃置正阳门左侧一小庙中，而供大像于宫中，以穷日者之言。未几，闯贼入宫，大像遂毁，而小者香火日盛。崇祯间，有卜者邢姓，设肆庙前。甲申三月初旬，卜者书一联于庙门云：“汉封侯，晋封王，有明封帝，圣天子可谓厚矣；内有奸，外有敌，中原有贼，大将军何以待之？”按：此语乃左忠毅劾魏奄时所上。是夕梦入前殿，见关帝坐帐中，告以明运已尽，天命有归。不日大圣人至矣。卜者寤后告人曰：“吾设肆于此十余年，沧桑之变，何忍见之！”明日遂缢于庭树。今庙旁有土地祠，一白须神即卜者云。
	客有诵王衍宫词云：“月华如水浸宫殿，有酒不醉真痴人。”及明福王楹帖云：“万事不如杯在手；一年几见月当头。”以为“荒亡之言，如出一辙”是也。然福王楹帖是王孟津铎所书。何良俊《四友斋丛说》谓二语乃吴中老儒朱野航诗，孟津亦书旧句耳。
	吾乡康熙间萧蛰庵震以御史巡盐两淮，假归，值耿精忠之变，为耿所害，籍其赀得三十万，缳首于乌石山之邻霄台。先是蛰庵倡议修复道山即乌石山，建邻霄台，勒百字碑纪之，并书台柱一联云：“但愿桑麻成乐土；不妨诗酒上邻霄。”至是乡人易“诗酒”二字为“尸首”。谢古梅先生诗所谓“荒台草木千年恨，乐土桑麻一梦中”是也。
	陆稼书先生从祀文庙，初议时，或以先生家中曾延僧讽诵为疑。其后人出先生手书厅事一联云：“读儒书不奉佛教；遵母命权作道场。”议遂定。
	孙夏峰先生居新安，门人为筑双柳居于学宫之东。颜乃来题联云：“近圣人之居，教亦多术矣；守先生之道，文不在兹乎？”
	耿精忠之变，李邺园总督之芳，扼守衢州，厥功甚伟。入为兵部尚书。三衢军民为立生祠，联云：“淮蔡之功茂矣，抑又过之，大难削平，重奠东南半壁；琴鹤之操凛然，于今为烈，名贤继起，恰符五百余年。”
	《筠廊偶笔》载：宣武门外教子胡同永庆寺，为僧文然所居。祖师殿前白杨古柏二，僧室无他物，壁有联云：“石压笋斜出；岩垂花倒开。”按：五代道士石仲元，隐于桂州之七星山，自号桂华子，负诗名。世传其警句，如“石压木斜出，崖悬花倒生”之类甚多，为湘源守杨徽之所称，目为玉方响。事详《粤西丛载》，文然但偶书其语，其字句间有异同耳。
	《柳南随笔》载：钱湘灵先生陆灿晚年居虞山，老屋三楹，适当石梅之下，松阴岚翠，如眉临目。先生兀坐其中，拥书万卷，咿哦不辍。过其门者往往驻足觇伺，流连不去。先生咿哦自若也。室中榜一联云：“名满天下，不曾出户一步；言满天下，不曾出口一字。”为三峰释硕揆所书。
应制
	楹联之为应制作者，昉于前明嘉靖时。然如袁文荣、夏贵溪所撰斋醮对联，传者不过一二，而浮夸之辞，无当大雅。良由其时载笔之臣固无巨手，亦胜朝德政不足以备揄扬，故凌夷衰微，迄于无声若此。我朝累洽重熙，凡恭值大典庆成，皆有进御文字，靡不上动天鉴，下洽舆欢。自康熙、乾隆年间两次编辑《万寿盛典》，皆有“图绘”一门，楹联附焉。而殿廷诸联尤足以铺鸿藻，申景铄，润色洪业，鼓吹承平。自有楹联以来，未有如此之盛者矣。谨就所见，分录如左。
	康熙五十二年，恭值仁庙六旬万寿。自大内出西直门达西苑，一路皆有牌楼坛宇。每座落必有楹联，肃括宏深，闻皆出当时名公硕彦之手。如般若庵经棚云：“周雅赓歌，如山如川如日月；箕畴敛福，曰富曰寿曰康宁。”普庆寺讽经处云：“文德武功，兼帝王而大备；心宗性学，贯圣智以纯全。”灯棚牌楼云：“辇道风清，葭管万年调玉露；瑶池春暖，华灯五夜彻琼霄。”龙泉寺讽经处云：“沸地笙镛，丹凤和鸣占景运；弥天烟霭，青鸾翔舞识祯符。”广济寺牌坊云：“算永东华，若木光腾春九十；祥开南极，蟠桃花放岁三千。”东三官庙牌楼云：“保合太和，道综乾始坤生，两仪并久；诞膺多福，功被民熙物阜，四海皆春。”西三官庙牌楼云：“帝握贞符，禹甸尽归沧海贡；天开景运，尧封常祝紫宸朝。”慈献寺前牌坊云：“十雨五风，处处康衢歌帝力；千秋万岁，年年华渚耀神光。”关帝庙灯棚云：“敷天长戴仁天，知后天之不老；大地同游乐地，真应地以无疆。”直隶全省灯棚云：“圣算无疆，矗矗鳌山开寿域；天颜有喜，溶溶鱼藻漾恩波。”江南全省经棚云：“皇极运而岁月日时无易；圣德大而禄位名寿并隆。”浙江全省灯棚云：“日之升，月之恒，万年延宝祚；天所覆，地所载，亿祀奠金瓯。”
	乾隆五十五年，恭值纯庙八旬万寿，华祝嵩呼之盛，震今铄古，尤为史牒所未闻。恭读《万寿盛典》所载楹联，大都按切时事，胪陈实政，非若“登春台、游华胥”者，徒为揣摩想像之词。盖九重之福寿愈隆，功德愈盛，而承明金马之彦，研精殚虑，其鸿笔又足以发挥之，洵颂祷之大观，而揄扬之极轨也。谨就所见，分录如左。如四言云：“四时为柄；万象皆春。”“百顺为福；六合同春。”“佛天佛日；寿世寿民。”“皇建福极；位在德元。”“图成耕织；诗集攸同。”“愿圣人寿；近天子光。”五言云：“尧龄增瑞甲；轩纪叶长庚。”“九五福曰寿；八千岁为秋。”“八征陈姒范；三祝晋尧封。”“篆凝仁寿字；花发吉祥春。”“祝恒河沙寿；歌大海潮音。”“乾玑甄月轨；泰筴衍天环。”六言云：“景命寿于旗翼；淳风鬯彼垓埏。”“五福堂同五代；八旬时念八征。”七言云：“泰笈中符天地数；坤珍大阐岳川祥。”“星云丽近中秋节；山海祥开益地图。”“寿星四照环辰北；王会来同暨日南。”“春秋纪合八千岁；甲子周回三万旬。”“皇响福锡庶民福；帝如春与四时春。”“位禄名寿德惟券；高明博厚久斯征。”“八功八德无量佛；千春千秋大椿年。”“轩箓正当符健顺；义文从此衍贞元。”“人如夏谚歌游豫；地是春台乐皞熙。”“春台煦育歌绥万；化日舒长纪大千。”“福由天纵超千圣；年越古稀又十春。”“能以美利利天下；是用多福福一人。”“献华童子名长寿；得道仙翁住太常。”谓太常仙蝶也。“四时来备各以叙；如川方至莫不增。”“皇建极会极归极；帝作歌赓歌载歌。”“由庚庆洽三千界；周甲重开二十春。”“万年椿寿斯为寿；五世兰孙又见孙。”“万众人天欢赞佛；十方功德统遵王。”“化国蜚提春大共；寿人更老说从长。”“渥恩蠲诏骈科诏；新庆交封暨缅封。”“桥门迈汉三雍典；职贡超唐十道图。”“鸠杖作朋春宴饫；莺衣呈舞嘏词新。”“寿址培基山万岁；恩波酾润水中泠。”八言云：“东西朔南，讫于四海；岁时月日，惟曰万年。”“山盈川冲，受兹介福；辕萌壤叟，同我太平。”“一字一音，求合于古；万首万遍，均和其声。”谓新制衢歌乐章也。“敬天勤民，以笃庆祚；揆文奋武，载扬大声。”“儒馆献歌，礼官纪典；海人憬德，缨序蒙禔。”“文武圣神，在明明德；位禄名寿，得全全昌。”九言云：“花雨能仁，祝嵩龄亿载；昙枝普茂，巩海甸三乘。”“五十有五年，堂开五代；八旬兼八月，玺刻八征。”“七曜灿珠囊，荣镜宇宙；万年绵宝箓，合撰升恒。”“祝曼寿须弥，化渐印度：赞文殊师利，景丽台怀。”十言云：“万古希逢，岂止三四五六；一人有庆，直至亿兆京垓。”“久道久照久成，久征不息；贞观贞明贞一，贞下起元。”“无我相，无人相，无边寿相；有善缘，有德缘，有大福缘。”十一言云：“五试轮经，蕊榜宏开科甲乙；七均正乐，葩诗新订谱宫商。”“旸雨协丰，占征念九畴之八；京垓增泰，筴呼闻万寿者三。”“就如日，瞻如云，梯航群介寿；轩乎鼓，鼚乎舞，衢壤遍熙春。”十二言云：“翠箓演天元，泰策揲图书正位；珠弧环斗柄，寿星辉角亢南缠。”“临雍茂上仪，圜桥水与恩波渥；勒石期寿世，猎碣文从圣藻新。”谓重勒石鼓文字也。“期艾应昌禔，七旬赴宴三千里；埏垓昭景贶，五代同堂二百家。”十五言云：“集山海梯航，东鲽西鹣，万国图归王会；感风云律吕，南兜北昧，九重乐奏钧天。”十七言云：“八月际昌期，玉琯金钟，谱出一十三徽律吕；亿年开景福，丹缄翠箓，歌成万八千岁春秋。”
	闻乾隆五十五年八月八旬万寿，经坛中有一长联最为壮丽，脍炙人口久矣。相传为彭文勤师元瑞所撰，而恭繙《万寿盛典》中实未之载，谨记录之。惟所闻字句小有异同，无关体要也。句云：“龙飞五十有五年，庆一时五数合天，五数合地，五事修，五福备，五世同堂，五色斑烂辉彩服；鹤算八旬逢八月，祝万寿八千为春，八千为秋，八元进，八恺登，八音从律，八风缥缈奏丹墀。”
	紫禁城中各宫殿门屏槅扇皆有春联，每年于腊月下旬悬挂，次年正月下旬撤去。或须更新，但易新绢，分派工楷法之翰林书之，而联语悉仍其旧。闻旧语系乾隆间勅儒臣分手撰拟，皆其时名翰林所为，典丽矞皇，允堪藻绘升平，祓饰休美。章钜以珥笔枢垣，出入承明者数载，千门万户多在睹记之中。又间从清秘堂翰林处抄录成帙，虽未全备，已成巨观。始知王兰泉侍郎《湖海诗传》中所载曹习庵学士仁虎数联，不过百分之一二也。今谨按各门编录如左。
	太和左右门云：“日丽丹山，云绕旌旗辉凤羽；祥开紫禁，人从阊阖觐龙光。”“鳷观翔云，九译同文朝玉陛；凤楼焕彩，八方从律度瑶阊。”协和门云：“协气东来，禹甸琛球咸辑瑞；和风南被，尧阶蓂荚早迎春。”熙和门云：“景纬霞敷，星罕灿三辰珠壁；元和春盎，云璈宣六代咸英。”上渝馆云：“一代典章垂涣汗；万年法守仰都俞。”诰勅房云：“天宠遥颁青锁客；国恩重溢紫泥封。”繙书房云：“玉宇中朝资珥笔；金瓯亿载庆垂衣。”内阁前门云：“圣德醍醐，花深红药省；帝光纠缦，日丽紫微天。”太和殿中槅扇云：“龙德正中天，四海雍熙符广运；凤城回北斗，万邦和协颂平章。”体仁阁云：“黄道天开，东壁琛图辉玉宇；紫宸日丽，西山爽气映瑶阶。”宏义阁云：“画栋凝熙，东望摄提辉晓日；彤庭延景，北临棨戟动朝光。”中和殿中槅扇云：“仁寿握乾符，万国车书会极；中和绵鼎箓，九天日月齐光。”保和殿中槅扇云：“凝鼎命而当阳，圣箓同符日月；握乾枢以御极，泰阶共仰星云。”
	乾清门云：“帝座九重高，禹服周疆环紫极；皇图千祀永，尧天舜日启青阳。”左门云：“紫极正中央，万国共球并集；青阳迎左个，千门雨露皆新。”右门云：“皋应辟春阳，瑞气常浮五雉；羲和回日驭，卿云时捧双龙。”日精门云：“日丽金门，五色云屏三岛近；风和玉殿，九霄彩仗百花新。”月华门云：“瑞启日中，霞映龙墀晴色迥；春来天上，烟融凤阙曙光高。”坤宁宫交泰殿东西面云：“万化转璇枢，本天而本地；一元开瑞筴，资始以资生。”“居一得元，秉神符而永极；交三成泰，捧宝胜于重华。”左右次间槅扇云：“宝瑟和瑶琴，百子池边春满；金柯连玉叶，万年枝上云多。”“珠缀绕龙屏，宝矩光连宝箓；璇题悬凤扆，彤云瑞应彤墀。”永祥门云：“蟠桃千岁果；温树四时花。”穿堂槅扇云：“东华灿烂日初升，紫气常依晓殿；北阙辉煌云正丽，祥光遍护春台。”增瑞门云：“鳦鸟传长发；苍龙协永绥。”
	宁寿宫左门云：“九重敷敛范陈箕，曼羡蕃厘共锡；万国会归光戴斗，荡平轨路同遵。”右门云：“洛筹福纪庆洪延，象叶居中建五；乾筴祥符征顺叙，功侔则大函三。”敛禧门云：“辉骈宝券晋云阊，推策纯常集嘏；庆衍瑶筹赢澥屋，阐珍舄弈流禔。”左门云：“重霄日月烛升恒，景运祥开久照；八表山川征乐寿，昌期福集新韶。”右门云：“化成熙皞验风从，治媲春孳夏育；祥迓炽昌昭德致，符呈乾络坤维。”锡庆门云：“亿万龄锡羡延洪，保定自天孔固；三千界重熙洊洽，祥和与物同春。”左门云：“三壶景象驻恒春，扣砌环迎戬谷；六幕光华征复旦，彤宸茂集繁祺。”右门云：“珠囊晷纬迓休征，福界垣昭太乙；玉烛年华彰瑞应，昌辰化溥由庚。”影壁东墙门云：“川岳献珍符，烟煴阐瑞；日星昭景贶，纠缦呈华。”西墙门云：“玉琯奏諴和，气调九宇；璇枢征广运，衡正三阶。”
	皇极殿云：“皇图盛际阳春，观苍驾日升久照；帝座高临北极，庆紫垣星拱端居。”左右次间云：“顺时宣象咸宜，瑞履青阳开左个；懋德凝禔孔厚，祥延紫气卫中垣。”“环黼扆瑞焕星云，共睹尧襟舜抱；萃贞符禔流帱载，长披金镜珠囊。”东西垂花门云：“遵路傍东垣，庆霄春盎；近光瞻左掖，瑞旭晨升。”“戴斗镇崆峒，尊临地轴；宣风启阊阖，顺协天枢。”昌泽门东西围廊槅扇云：“韶序启青阳，煦回岁籥；祥光腾紫气，庆溢仙闾。”“福地胜三壶，延厘锡羡；融风调六琯，鬯景宣韶。”“昊岁启三元，含和籥转；尧曦光四表，承照华敷。”“长晷丽前荣，蓬瀛春驻；清芬飘合殿，卿矞晴薰。”后槅扇云：“松牗春回，吉霭正临铜晷永；芝庭日丽，祥光长拥玉枢高。”左右槅扇云：“瑶光东指为春，瑞启扶桑齐七政；黄道左旋而运，颂胪戴斗拱三阶。”“旭临鳷鹊初升，华祝腾欢连月窟；仗转蓬莱徐引，宸居茂对洽春台。”东西穿堂云：“福纬耀微垣，瑶枝绚采；春祺凝化宇，玉树承曦。”“协气绕南荣，苍车献瑞；条风来左序，青锁含辉。”东西围廊云：“朝爽启神霄，蓂滋左砌；青阳升丽景，芝秀东房。”“银箭应琅璈，蓬壶昼永；铜铺开锦绣，阆苑春浓。”
	养性殿云：“优游茀禄咸宜，宝箓日增侔岱华；昌炽寿耆弥固，瑶躔春茂式玑衡。”颐和轩云：“静泰怡神，瑞霭光辉临黼扆；冲融契道，祥风蔼吉畅文轩。”屏门云：“生意无边，奏曲文禽谐玉琯；真机可挹，交枝仙萼拥金铃。”景祺阁云：“宝筴叶仙椿，亿龄延祉；泰阶昭景曜，九服均禧。”畅音阁云：“琅璈逸韵应嵩呼，久矣八风从律；阊阖晴光凝嶰吹，康哉九叙惟歌。”阁后槅扇云：“海宇安恬，圆峤方壶开福地；天阊詄荡，右平左磩上熙台。”阅是楼云：“樽饮康衢，风雨和甘均六幕；弦调宝瑟，星云景庆亘三阶。”东西配楼云：“景丽瑶墀，鸾鹤翔空腾庆霭；春回琼岛，鱼龙献瑞展新图。”“帱载浃祥和，纠缦交呈旭采；智仁谐乐寿，纯常懋迓春祺。”角门云：“地近玉阶通御气；春回琼琯驻韶光。”直房云：“承恩沾沆瀣；接武引星辰。”寻沿书屋云：“千年金鉴长留，插架宝书资政要；寸晷铜仪恒惜，掞笺妙蕴发几余。”保泰门云：“六琯宣和，乐奏钧天回暖律；三阶拱极，图呈益地迓新祺。”衍祺门云：“阊阖象昭回，萝图衍庆；蓬莱春茂鬯，宝戺延祺。”井院门云；“斟衢醲化调天醴；击壤欢谣洽德源。”库房门云：“函三化洽归玑镜；吹万风和转玉杓。”古华轩云：“星琯叶珠杓，祥开万象；云屏通碧汉，瑞启三阳。”养心殿云：“旭日射铜龙，上阳春晓；和风翔玉燕，中禁花浓。”东西板门云：“兰橑香绕宜春帖；桂馆花浮献寿杯。”“三岛春深云气暖；九霄地迥月明多。”直房云：“金阙云晴，九华开扇彩；珠楼风细，七宝拂炉烟。”“春驾苍龙，青阳临左陛；云开丹凤，紫极丽中天。”养心殿槅扇云：“广乐奏钧天，万国衣冠同瞻旭日；阳春回大地，四时橐籥首协温风。”“雉尾云移，看玉烛光中，星扶华盖；螭头香动，听金铃声里，风展春旗。”毓庆宫槅扇云：“北斗回枢，紫气迎祥双阙晓；东风入律，彤云献瑞五门春。”苍震门云：“日丽彤墀，四表光华瞻正朔；云凝宝仗，万方歌舞庆同春。”斋宫屏风门云：“位育本中和，曰旦曰明，至诚丕应；寅清孚上下，亦临亦保，敬德昭宣。”
	文华殿正门云：“道契松云，心传符赤帝；祥呈河洛，治统启青皇。”武英殿正门云：“四库藏书，宝笈牙签天禄上；三长选俊，缥囊翠轴月华西。”传心殿云：“帝典王谟昭万有；乾苞坤络奉三无。”咸安宫云：“衍庆恩深，阳春资发育；右文典重，云汉仰昭回。”
	銮仪卫门云：“仙仗五云，鸾鸣和盛世；德车七宿，龙角运中天。”会典馆云：“金镜开楹，升恒光北极；珠杓映座，长养顺东方。”尚衣监云：“天上垂衣明藻火；日边珥笔颂星云。”茶膳房云：“得气仙蓂长应月；呈祥瑞萐并迎风。”“五色云英滋秀草；千年露实熟蟠桃。”“湛露凝甘盈玉瓮；光风布煦应瑶筒。”“液酌衢尊同介景；音调嶰管遍覃禧。”“神鼎上方调六膳；宫壶春色酿三浆。”
	阿哥所宫门云：“旭日丽龙楼，瑞气春融珠树迥；卿云笼鹤禁，祥光晴护玉阶平。”“金镜霞明，九苞开凤箓；玉衡星正，五色协麟文。”“元象转星杓，丹霄北拱；重门映春树，紫气东来。”
	坤宁宫云：“麟定螽诜，叶二南于彤管；星轩月殿，配一德于丹宸。”澄瑞亭云：“景运舒长，天上庆云环紫极；太和翔洽，日边甘露湛瑶墀。”延晖阁云：“树石接蓬莱，三色矞云成幄；轩窗骞象纬，千秋宝箓凝图。”
	寿康宫云：“阊阖风和，瑞应金萱辉宝箓；蓬莱日永，祥呈仙筴耀春晖。”大殿云：“厚德著璇宫，禁掖常尊尧舜；修龄储北斗，春秋永亘贞元。”槅扇云：“瑶殿凝庥，天上云霞依舜萐；袞衣献寿，域中川岳捧尧尊。”
	慈宁宫云：“景福集璇宫，亿万斯年永登仁寿；慈云辉宝殿，千八百国莫不尊亲。”槅扇云：“兴庆献春光，瑶草金芝迎爱景；大安调暖律，朱鸾紫凤叶仙韶。”左右门云：“玉阶晓拥珩璜，天上庆云移宝扇；金阙遥趋剑佩，春来瑞气满瑶池。”“丽韶景于履端，璧带风微翔彩燕；耀春辉于复旦，帘衣书静响铜龙。”永康门云：“藻景耀中天，瑞启万安殿外；矞云垂北极，祥呈长乐宫前。”徽音门云；“淑景舒华，绛树含芳承瑞荫；和风叶律，紫鹓调暖奉祥噰。”佛堂云：“兜罗佛手转金绳，永护坤维日月；优钵昙花开宝界，增辉震旦山河。”“妙谛证拈花，万户千门皆成宝地；明心同指月，十洲三岛并现金光。”长庆门云：“北斗泰阶平，仪凤祥云环锦幄；西池佳气绕，袞龙爱日侍斑衣。”咸若馆云：“日耀东瀛，璇室问安云似绮；星回北斗，珠宫寄赏物皆春。”
	景仁宫云；“春纪八千，和风翔寿宇；皇居九五，香露霭仙宫。”近光门云：“瑞启青阳，轩云承翠幄；祥开黄道，羲日展金舆。”
	景阳宫云：“颂启椒花，百子池边日暖；觞浮柏叶，万年枝上春晴。”昌祺门云：“淑气凝和，天上香浮簇仗；条风扇瑞，宫中日永垂裳。”
	延禧宫云：“紫御迎春，瑞拂千条御柳；丹楼映日，祥开万树宫花。”麟趾门云：“璚云晓护苍龙阙；玉斗春回紫凤城。”
	钟粹宫云：“瑞雪霁南山，寒收玉宇；条风嘘北斗，春满金瓯。”迎瑞门云：“麟趾春深千岁酒；莺声日暖四时花。”千婴门云：“星转璇杓，光映卿云五色；春回玉琯，祥开彩胜千枝。”
	承乾宫云：“红日初生，万户祥云临复道；青阳乍转，九天佳气敞重楼。”永和宫云：“黄道呈祥，八表星环紫阙；青阳布泽，三阶日丽丹霄。”德阳门云：“律转璇枢，三殿星云复旦；时调玉烛，千门花柳同春。”永寿宫云：“化日丽三阳，春回禹甸；条风和万国，乐奏虞弦。”长春宫云：“九天淑景凝新旭；三殿晴光接彩霞。”启祥宫云：“迎春曙色含金榜；近日晴光转玉宸。”翊坤宫云：“化日舒长，五纬祥光连斗极；惠风和畅，六符瑞采焕台阶。”储秀宫云：“龙影玉珂联，花明御路；鸾声珠履度，日丽天衢。”
	盛京各门亦有春联。南宫门云：“丽正凝祥，境引琅環开积秀；熙韶荟景，曜连奎壁启当阳。”东西宫门云：“海血荟珍函，沿波从朔；春阳迎绮陌，倬汉成文。”“珠筴护丰京，观化天阊登笈富；铜铺开兑位，同文月竁献琛多。”独坐门云：“绣岭银河环画栋；丹书玉宇贮琅函。”“文昌气象联奎壁；道派渊源溯漆沮。”“典超丽正崇文上；规绍迁豳宅洛初。”“星云照耀辉天禄；山海崇深荟地灵。”嘉荫堂云：“仿天一藏书，邠馆冈原扬大烈；应奎三悬象，沛宫父老庆同文。”文溯阁云：“天作泝前光，玉券十华征锡极；人文观大备，瑶签四照见逢原。”九间殿云：“益地图开，岳贡川珍胪宝笈；丽天文焕，豳京邰室溯仙源。”后宫东西门云：“从朔贻规，三院图书有典；指南锡极，九霄云汉为章。”“日映东隅，被光华于艺圃；源流北海，挹沆瀁之文澜。”南北值房云：“北镇标云，词林宗斗极；东瀛浴日，学海跂壶天。”“群玉成山，思文衍邰室；上奎炳耀，绳武播邠风。”
	彭文勤公撰拟宁寿宫灯联。称旨，恭读圣制诗云：“东西次第南而北，左右分明后与前。神以通灵气以运，六为之俪四为骈。”可谓极天语之褒嘉，而成文字之宠遇矣。按：此乾隆五十年事。是冬，公即被命协赞纶扉。时和珅在枢地，欲以“青词宰相”诬公。日下轻薄子遂有“灯联相公”之目。不知公之学问优长，一时词臣无出其右，早结主知。灯联一事，特会逢其适耳。当和珅侮公时，章京方葆岩维甸尝与力争不获。公后有赠方诗云：“半山学行吾何敢，为我伸眉触要人。”即指此事也。谨按：烟联左右各八，俱以方向字冠首，而以乾隆年间实政经纬其中，洵才人之极笔，足以揄扬盛美，鼓吹休明。同时儒臣皆为敛手。今备录于左。南前云：“南斗焕珠弧，六旬御宇，万祀颐和，尧封祝曰圣人寿；前星临黼扆，九陛崇基，三元肇祚，周雅歌之君子宁。”北后云：“北极拱皆朝，子帝有帝，曾孙有孙，五福堂前欢舞彩；后天锡难老，长春如春，元夜不夜，九华灯下寿称觥。”东左云：“东作穑关心，雪融陇麦，烛照田蚕，课雨占晴尚初志；左旋杓向角，节宴尧浆，灯词舜轸，抚时行庆有前规。”西右云：“西域被流沙，年班藩部，岁报屯田，照世杯圆里二万；右垣通阁道，出震迪光，乘乾垂裕，和时烛朗界三千。”东南云：“东国旧戎衣，吹邠有籥，作岐有鼛，小物克勤咏糠烛；南邦昔车斗，恬海如鳞，翕河如镜，民风可观戒灯船。”西南云：“西园翰墨林，四库积玉，七阁抽琅，太乙藜光灯以右；南宫礼乐地，两举制科，六开恩榜，文昌珠彩月同圆。”东北云：“东揖木公朝，十年庆典，千叟恩荣，洛社画图鸠杖集；北迎元日诏，五代齿繁，百家算倍，康衢灯火筿骖游。”西北云：“西定噶喇依，恭者我仆，偝者我俘，蛮目更番入春宴；北逾额济勒，威曰归降，德曰归顺，鸿臣来贺御东朝。”以上左八联。南前云：“南面久仔肩，求衣问夜，秉烛待章，福用敷之次五极；前盟果如意，鸟篆镌琼，鸿文刻玉，古惟稀矣四三皇。”北后云：“北戒拱论都，河得真源，淮得真源，九如咸颂川方至；后车勤觐岳，岱犹望幸，嵩犹望幸，万寿宜歌山有台。”东左云：“东箱启儒席，论敷奥旨，雅肄古歌，诗诵寿万千无量；左海侑宾筵，乐补吹笙，乡观饮酒，礼成月三五而盈。”西右云：“西叙溯成功，振以特磬，声以镈钟，节序新词卑火树；右文鬯鸣盛，风有干城，雅有髦土，科名旧事压灯球。”东南云：“东震旦最尊，楼涌万佛，经译三乘，欢喜园中法轮转；南赡部妙胜，印写秘文，塔飘吉帛，光明天上慧灯悬。”西南云：“西社赛春灯，市流帑镪，釜溢仓粮，六十年逢年布惠；南荣曝朝日，户弛镠租，漕除玉粒，二十万累万全蠲。”东北云：“东陆鸟司开，辛析绀殿，亥藉黛辕，惕若躬亲弈叶守；北辰象布令，秋狝上兰，冬嬉太液，昭哉心法髦期勤。”西北云：“西来福德，智高六帝，帝享万年年，典盛礼隆胪旧政；北向子臣，民奉至尊，尊为众父父，天符人瑞遂初心。”以上右八联。
	乾隆中，每岁巡幸热河，必于中秋后一日进哨，即木兰围场也。重阳前后出哨。跸路所经，有所谓万松岭者，满山皆松，为重九日驻跸登高之所，岁以为常；庚戌岁，上进哨时驻此，周览行宫，顾谓彭文勤公，令将旧悬楹帖悉易新语，期以出哨登高时亲阅。公连日构思，偶于行殿正中得句云：“八十君王，处处十八公道旁介寿；”谓贴“万松岭”也，而难其对。因以片纸驰价，属纪文达公成之。文达公笑曰：“芸楣又来考我乎？”即令来价立待，封纸付还。文勤公启视，则已就余纸写成对语矣。句云：“九重天子，年年重九节塞上称觞。”叹曰：“晓岚真胜我一筹矣！”回銮日，此联果大蒙称赏，特赐文勤公以珍物八事。公跪辞曰：“此出句是臣所撰，而不能对；对语实纪某所撰。请移以赏纪某。”上曰：“两边语皆好，汝自应领赏。”即另发一分赐文达公。余闻之程兰翘师云。
庙祀--上
	庙中楹联，宋元时绝无传句，大约起于明代，至本朝而始盛。文昌殿、关帝庙两处，撰者尤多，几于雅、郑混杂。惟文庙则未之闻。良由著笔甚难，故无人不知藏拙。忆在京师，曾游国学，得恭阅圣制大成殿联，云：“气备四时，与天地日月鬼神合其德；教垂万世，继尧舜禹汤文武作之师。”惟圣人能言圣人，后有作者弗可及矣。
	邹县孟庙中有御题联，云：“尊王言必称尧舜；忧世心同切孔颜。”盖乾隆二十二年南巡过邹县时所制，奎藻昭回，当与七篇之书同寿天壤也。
	京师有历代帝王庙，在阜成门内，建于明嘉靖间。本朝顺治、康熙间，叠议增祀之典。至雍正二年，始亲诣行礼。乾隆二十九年，始易盖正殿黄瓦。圣制联云：“治统溯钦承，法戒兼资，洵哉古可为监；政经崇秩祀，实枚式焕，穆矣其神孔安。”盖庙貌得遍寰区，惟历代帝王庙与孔庙典极隆重，必御联方能相称。宜百尔臣工以及占毕儒者皆莫能赞一辞也。
	甘肃文县地极瘠僻，荒山中有文王庙。县志谓即古羑里地，亦未见其确也。狄道吴信辰镇有文王庙联，云：“蒙难观爻，石径蒺藜皆卦象；拘幽作操，云田柞棫亦琴材。”亦第切其地云尔。
	锡山邹世楠过孟庙，梦联句云：“战国风趋下；斯文日再中。”觉而异之。遍观廊庑，无此十字。后数年，过苏州，得黄野鸿集读之，乃其集中句也。不知何以入梦，亦奇矣。田实发题孟庙云：“孔门功冠三千士；周室生当五百年。”亦佳。
	曾子祠中楹联云：“述格致诚正修齐治平之传，万世咸承厥训；超德行言语政事文学而外，一人独得其宗。”又一联云：“衍一人忠恕之心传，学惟省贯；开万世治平之事业，道极明新。”
	济宁州之仲家浅，为子路故里也。有仲氏祠，联云：“允矣圣人之徒，闻善则行，闻过则喜；大哉夫子之勇，见危必拯，见义必为。”
	卫辉府之宜沟驿，为子贡故里。有端木子祠，联云：“性道在文章，深造自得；廉平称治绩，遗爱无穷。”
	吴信辰有颜氏祠堂联云：“馨香分郭外之田，夕膳晨馐，讵敢作拾尘野祭；展拜守家中之训，左昭右穆，何须繙争坐名书。”自注：“上联用陆机‘拾尘惑孔颜’句，下联用颜之推《家训》及颜鲁公《争坐帖》事。”又樊氏祠堂联云：“薄稼圃而不为，宜善会先贤之意；敬鬼神而仍远，当恪尊乃祖所闻。”
	关帝庙联最多，世人皆习用《三国演义》语，殊不雅驯。有集《四书》句者，云：“知我者其惟春秋乎？乃所愿则学孔子也。”最著于时。语似正大，不知帝之好读《春秋》，正史亦无明文，惟裴松之引《江表传》云“公好《左氏传》，讽诵略皆上口”而已。“学孔子”语亦泛而无当，不得谓之佳联。若“旧官宁改汉；遗恨失吞吴。”又“汉家宫阙来天上；武帝旌旗在眼中。”又“吴宫花草埋幽径；魏国山河半夕阳。”皆集句之浑成者。然先主閟宫、丞相祠堂未尝不可移用，又不若“三分割据纡筹策；万国衣冠拜冕旒”二句较为雅切。又记有一联云：“先武穆而神，大汉千古，大宋千古；后文宣而圣，山东一人，山西一人。”可包一切扫一切矣。吾乡龚海峰先生景瀚有句云：“赫厥声，濯厥灵，无师保如临父母；天所覆，地所载，有血气莫不尊亲。”亦尚非俗调也。
	商邱宋文康公权过蒲州，谒关庙，见一联云：“怒同文武；道即圣贤。”公以对句不工，思有以易之。偶午睡，梦神告之曰：“何不云‘志在春秋？’”此事见《筠廊偶笔》。恐系文康托梦以神其事。按：《三国志》本传有“威震华夏”语，似亦可对“志在春秋”。又记有一联云：“圣以武成名，刚毅近仁，于清任时和中更增一席；学于古有获，春秋卒业，在诗书易礼外别有专经。”语亦矜重，然究嫌“春秋”云云，涉稗官气也。
	西湖金沙港之关庙在南山北山之中，胡书农学士敬联云：“圣至于神，荐馨历千载而遥，如日月行天，江河行地；湖开自汉，崇祀值两峰相对，有武穆在北，忠肃在南。”又岳庙之左亦有关庙，其门联云：“德必有邻，把臂呼岳家父子；忠能择主，鼎足定汉室君臣。”缪昌期手笔也。
	河南许州八里桥有关帝庙，壁有画像：帝骑马居中，曹公及张辽等分立两旁，酌酒饯行。有长联云：“亦知吾故主尚存乎？从今日遍逐天涯，且休道万钟千驷；曾许汝立功乃去耳！倘他日相逢歧路，又肯忘樽酒绨袍。”此联最著于人口，此事亦见正史。然史但云“吾极知曹公待我厚。然吾受刘将军厚恩，誓以共死，不可背之。吾终不留。要当立效以报曹公乃去。”及杀颜良，曹公知其必去，重加赏赐。帝尽封其所赐，拜书告辞而奔先主于袁军。左右欲追之，曹公曰：“彼各为其主，勿追也。”并无酌饯赠袍之举。此殆铺张《演义》之言，而忘其非事实也。梁应来绍壬《两般秋雨庵随笔》称其“组织本传，别有机杼”，过矣。
	彭春农学士邦畴曰：“先文勤公视学江苏，撰署中关帝庙联云：‘兵法读春秋，必有文事；官箴严月旦，无作神羞。’又为一刹题句，其正殿奉关帝，左右祀火神、龙神。联云：‘心之光明犹火也；神而变化其龙乎！’皆就地起义也。”
	有传关帝乩笔一联云：“史官拟议曰矜，误矣，视吴魏诸人，原如无物；后世尊崇为帝，敢乎，论春秋大义，还是汉臣。”按：此才人之笔，托名于降乩者也。陈寿《三国志》评云：“关、张皆称万人之敌，为世虎臣。关报效曹公，张义释严颜，并有国士之风。然关刚而自矜，张暴而无恩，以短取败，理数之常也。”此联为帝辨“矜”字，其意甚善。然“视如无物”云云，则仍不脱“矜”字，似非帝所欲云。至我朝顺治间，封为“忠义神武大帝”。尊崇之典，实至昭代而极隆，非臣工所得拟议，故托诸乩笔，以示谦冲，庶为帝之所许欤？
	吴信辰题关庙联云：“惠陵烟雨，涿郡风雷，在昔埙篪兴一旅；魏国山河，吴宫花草，于今蛮触笑三分。”语颇壮丽。然亦嫌“埙篪”二字装点，未免有《演义》语横梗胸中也。余小霞曰：“若改‘埙篪’字为‘同袍’，改‘蛮触’字为‘裂土’，则无遗憾矣。”
	《熙朝新语》载：“山东庠生张大美奉关帝甚虔，病中梦入关庙，见帝著本朝衣冠理事。有顷，呼张名语之曰：‘吾庙中楹柱对联肤泛俚俗，甚不惬意。尔与吾有香火缘，其为吾易之。’张跪诵一联云：‘数定三分，扶汉室削吴吞魏，辛苦备尝，未了平生事业；志存一统，佐熙朝伏寇降魔，威灵丕振，只完当日精忠。’帝深加叹赏，曰：‘此四十二字，尔来岁当知好处也。’次年乡试，首场张构思未就，倦而假寐。梦帝肘之曰：‘起，起！尔忘对联字数乎？’张惊寤，文思沛然如夙构。榜发，中式第四十二名，适符联字之数。”
	缪莲仙艮《涂说》载关庙一长联云：“识者观时，当西蜀未收，昭烈尚无尺土，操虽汉贼，犹是朝臣，至一十八骑走华容，势方穷促，而慨释非徒报德，只缘急国计而缓奸雄，千古有谁共白；君子喻义，恨东吴割据，刘氏已失偏隅，权即人豪，讵应抗主，以八十一州称敌国，罪实难逃，而拒婚岂曰骄矜，明示绝强援以尊王室，寸心只在自知。”莲仙称此联可泣可歌，殊为溢美。词费则有之，而尚不轨于正。又秦涧泉学士大士联云：“三教尽皈依，正直聪明，心似日悬天上；九州隆享祀，英灵昭格，神如水在地中。”则四平八稳之句也。若世所传“不爱财，不爱酒”一联，直是委巷荒唐之语，所当亟为别裁，而俗流颇多脍炙之者，不得不附录而辨之。世所传乩笔联云：“不爱财，不爱酒，不爱妇人，是个老头陀，只因眉宇间带两字英雄，担搁了五百年入山正果；又要忠，又要孝，又要风流，好场大冤孽，若非胞胎里有三分痴钝，险些做十八滩顺水行舟。”
	富阳缑岭，即王子晋吹笙处。旧有关帝庙，邑人葺而新之，或悬一联云：“此吴地也，不为孙郎立庙；今帝号矣，何须曹氏封侯。”相传为邑之胡明经所撰，惜忘其名。孙权为富阳产，故出句云尔。
	闽浙交界仙霞岭巅关庙最著灵异。联扁极多，惟周栎园先生亮工一联熟在人口。句云：“拜斯人，便思学斯人，莫混帐磕了头去；入此山，须要出此山，当仔细扪著心来。”盖此间闽谚本有“到来福地非为福，出得仙霞始是仙”之句，故对语即同其意。自国初至今，有献新联者，即将旧联撤去。惟此联屡经修饰，无敢易之者。然实非雅音也。忆过甘肃之六盘山，径路酷似仙霞，而高亦相埒。岭巅关庙亦有此联，却不题周款，不知此语何以不胫而走如是。
	有作关夫人庙联者云：“生何氏，没何年，盖弗可考矣；夫尽忠，子尽孝，可不谓贤乎！”颇著于人口。按：此事羌无故实，不得不用活笔。然据冯山公景所记，则关夫人自有姓。作者亦未见冯记耳。今附录《筠廊偶笔》中一条，以广见闻。云：偶得蒲州朱牧所撰《关侯祖墓碑》，事奇而文不雅驯，以示吾友冯山公。山公走笔作记一篇，庶足与侯并不朽矣。记曰：“天之生圣贤也，必钟祥于世德之家。故大孝尊亲，咸思贻父母令名。予尝慨汉寿亭侯生而忠贞，没为明神，庙貌遍宇内，血食绵千古，而其祖若考名氏独阙轶无考，侯在天之灵必有衋然隐痛者。予每遇河东博闻之士必周咨之，不可得。康熙十七年戊午，解州有常平士于昌者，读书塔庙。塔庙，侯故居也。昌昼梦侯授以‘易碑’二大字，惊而寤。见浚井者得巨砖碎之，砖上有字。昌急合读，乃纪侯之祖考两世讳字生卒甲子大略。循山而求，得墓道焉。遂奔告解州守主朱旦。朱旦作《关侯祖墓碑记》，记中载：‘侯祖石磐公，讳审，字问之，和帝永元二年庚寅生，居解州常平村宝池里。公冲穆好道，以《易》、《春秋》训其子，卒于桓帝永寿三年丁酉，享年六十八。子讳毅，字道远。性至孝，父没，庐墓三年。既免丧，于桓帝延烹三年庚子六月二十四日生侯。侯长，娶胡氏，于灵帝光和元年戊午五月十三日生子平。’其大略如此。昔赵宋时，刘廷翰官贵，当追封三代。少孤，其大父以上不皆逮事，忘其家讳。太宗为撰名，亲书赐之，载在《宋史》，以为美谈，亦以教孝也。而况侯之祖若考皆有名氏载圹石，章章可考，顾忍轶之哉。’”
	世传张桓侯工书法，有《刁斗铭》甚工。又有流江县纪功题名二十二字，亦侯所书。又俗传侯之后身在唐为张睢阳，在宋为岳忠武。故吴信辰作庙联云：“雄猛让一人，武善提戈文握管；精英传万世，唐曾显姓宋留名。”
	文昌祠之神，道家以为张仲后身，又以为梓潼度世。其实今所祀之文昌，则星象也。古祠属之天神。祠庙遍天下，而列之祀典，则自我朝嘉庆六年始。仪文与关庙同，而海内私庙之多，亦与关庙等。程春海侍郎恩泽一联最为典切，面面俱到，无能出其右者矣。句云：“宇宙大文章，源从孝友；古今名将相，气作星辰。”盖无一字无来历也。
	苏州文昌宫联云：“天惟阴骘下民，止于仁，止于敬；帝乃诞敷文德，作之君，作之师。”扬州贺园之西有梓潼殿，襄平高景来士钥联云：“积忠孝以成神，典桂籍科名，予夺后先，十五国文章司命；举阴骘而垂训，鉴槐区德行，权衡富贵，亿万年造化枢机。”又孙文定公嘉淦联云：“天开参井文章府；星焕山河孝友师。”又郭频伽麟集句联云：“帝以会昌，神以建福；文选句下有风雅，上有日星。唐文”亦典重不佻。
	苏州有泰伯庙，而湖北亦有至德祠。联云：“违亲不孝，背君不忠，敢辞瘴雨蛮烟，采药当年心最苦；传季而王，偕仲而霸，岂意吴头楚尾，瓣香到处德维新。”又无锡泰伯祠联云：“勾吴分土惟三，端委垂型，梅里肇基名最古；迁史世家第一，云仍衍绪，华陂崇祀惠无疆。”秦鹤所题也。
	闻广东省城真武庙有苏文忠公手书一联云：“逞披发仗剑威风，仙佛焉耳矣；有降龙伏虎手段，龟蛇云乎哉！”语意岸异，非凡手所能，而是否苏笔，尚须向粤东人考之。
	黄鹤楼中奉纯阳吕祖。百文敏公百龄联云：“教孝教忠，何殊十七世士夫，显示化身扶正道；为溪为谷，直把五千言文字，参同妙契指迷津。”或疑以纯阳比文昌为过，然同为道教宗主，何必强为分别。嘉庆年间敕各直省建立赞化宫，奉祀纯阳，仪节与文昌等，则相提并论，岂为过乎？又黄文炳联云：“遇有缘人，不枉我望穿眼孔；得无上道，只要汝立定脚跟。”
	余家有魁星阁，上悬黄石斋先生所画魁星像一轴。笔墨雄伟，迥异恒蹊。惟足踏梅花一枝，不知所取。或寓“梅占百花魁”之意。余集杜、白句为联云：“彩笔昔曾干气象；文昌新入有光辉。”后晤一客云：“前人已有此集句也。”吴信辰魁星阁联云：“笔足代耕，不厌兼金归掌握；文能行远，何妨只履上云霄。”虽切而近俗矣。
	观音大士祠联最多，惟京师陶然亭中数联胜于他处，而均忘撰者姓名。联云：“法云广荫无遮会；慧日高悬有相天。”又云：“泡影乾坤，妆成宝相；色香世界，幻出空花。”又云：“莲字岧峣，去天尺五临韦曲；芦塘淼漫，在水中央认补陀。”则雅切陶然亭景物矣。
	张芥航河帅题大士祠联云：“真实不虚，大慈悲度一切苦厄；意识无界，空色相现五蕴光明。”又张南山郡丞维屏撰千手千眼观音联云：“菩提今菩提，具大神通，忽现千般手眼；自在观自在，是真佛力，总由一念慈悲。”又德清慈相寺内一联云：“即色即空，现慈悲相，吾无隐尔；是万是一，具手眼人，自能辨之。”
	燕子矶永济寺中亦有观音大士像，柱联云：“音亦可观，方信聪明无二用；佛何称士，须知儒释有同源。”忘却何人所题，殊有妙悟。
	西湖中天竺白衣殿，即送子观音院也。魏春松观察成宪联云：“白衣仙人，瓶中水杨柳；朱芾男子，天上石麒麟。”语特古异。又俗传一联云：“我具一片婆心，抱个孩儿送汝；你做百般好事，留些阴骘与他。”虽近俚语，亦是渡世慈航。百文敏公最喜述之。缘此事本近俚俗所为，则联语亦不妨相题而制耳。
	诸葛忠武侯庙有集句一联云：“可托六尺之孤，可寄百里之命，君子人与，君子人也；隐居以求其志，行义以达其道，吾闻其语，吾见其人。”又一联云：“自任以天下之重如此；是知其不可而为之与？”皆能恰称身分，胜读陈承祚史评矣。又有一联云：“伊吕允堪俦，若定指挥，岂仅三分兴霸业；魏吴偏并峙，永怀匡复，犹余两表见臣心。”
	陈东桥孝廉为余述，灵川县有诸葛祠联云：“梁父吟成高士志；出师表见老臣心。”又云：“成大事以小心，一生谨慎；仰流风于遗像，万古清高。”忘却撰者姓名。
	京师翰林院、礼部、国子监各有土地祠，并祀韩文公。不知起于何时。法祭酒法式善联云：“起八代衰，自昔文章尊北斗；兴四门学，即今俎豆重东胶。”彭司业定求联云：“进学解成，闲官一席曾三仕；起衰力任，巨制千秋本六经。”则皆为国学制也。
	南河云梯关为淮、黄入海之路，余备兵淮海时屡经其地。关旁有禹王庙，庙内有台，为乾隆初年权河督卓亭公所建，题曰“平成台”。公名完颜伟，其裔孙麟见亭麟庆于道光年间继为河督，题联云：“与水不争能，力尽八年惟注海；升堂思肯构，目穷千里更登台。”
	清江浦亦有禹王台，浦中一胜景也。麟见亭联云：“洪水想当年，幸怪锁洪湖，十万户饭美鱼香，如依夏屋；清时思俭德，祝神来清浦，千百载泳勤沐泽，共乐春台。”
	清江浦四公祠，奉敕建。祀靳文襄公靳辅、齐恪勤公齐苏勒、嵇文敏公曾筠、高文定公斌也。麟见亭联云：“本来上界神仙，喜功德在民，辉联俎豆；同是盛朝臣子，愿灵明诱我，绩奏江湖。”
	淮渎庙在洪泽湖心，龟山之麓。巫支祈井即在殿前，上封以石。旧有宋金臂禅师所建无梁殿及铁罗汉百余尊，久没于湖。道光年间，麟见亭起出罗汉二十四尊，钟、镬各一具，建寺奉之。纪以联云：“巫支祈井底深潜，澜恬洪泽；阿罗汉波间重出，福佑清淮。”
  </div>
  <div class="pagination">
   <a href="楹联丛话全编.html">
    上一页
   </a>
   <a href="楹联丛话全编.html">
    1
   </a>
   <span class="current-page">
    2
   </span>
   <a href="楹联丛话全编_page3.html">
    3
   </a>
   <a href="楹联丛话全编_page4.html">
    4
   </a>
   <a href="楹联丛话全编_page5.html">
    5
   </a>
   <a href="楹联丛话全编_page6.html">
    6
   </a>
   <a href="楹联丛话全编_page7.html">
    7
   </a>
   <span>
    ...
   </span>
   <a href="楹联丛话全编_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
