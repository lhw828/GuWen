<!DOCTYPE html>
<html>
<head>
    <meta charset="UTF-8">
    <title>吴下谚联 - 第 15 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴下谚联 - 第 15 页/共 16 页</h1>
    <div class="content">　　△目无难事 
　　天下无难事，举一世言。目无难事，就一人言，其难事更不得轻言无之也。前既释之矣，曰有心人取其钻得进，素史氏有难词焉；老面皮取其钻不进，素史氏有难色焉。乃此一人者，面皮也老，心也有，是以目无难事。

　　△家有贤妻 
　　此谚亦有二：一曰「夫不遭横事」，一曰「夫不吃淡饭」。一是妇德，一是妇功。家人利贞，此妻之必须有，有之必贵乎贤也。昔嘉定一童生，三旬未娶，父专严督，怒而夷焉，形之诗句，有曰：「城隍老去须行乐，家有贤无止为贫。」

　　△青黄不接 
　　禾麦秀时青，熟时黄，自青而黄，中间四五十日，未得收成。佃农终岁勤动，脂膏至此而竭，一望青青，黄收嗷待，何从而接济乎？受累正无穷耳。称贷包息，受豪户之累；赊取货物，受商贾之累；男啼女哭，受儿孙之累；饲豢乏绝，受鸡豚狗彘之累。种种窘乡，皆在此际，故有作「青黄不济」者尤切。

　　△黑白分明 
　　北庄外父周式堂，戏譔弹词一则：闻学士夫妇挈女登梅楼赏雪，羣婢皆赐酒，行觞政，以黑白分明为令。闻公首唱：「乌鹊争梅一段香」，夫人接句：「寒窗临帖十三行。」小姐避席起，联之曰：「纎纎玉手磨香墨」，侍婢对一句：「点点杨花落砚塘。」屏后二婢出，一云：「佳人美目频相盼」，一云：「对局围棋打劫忙。」又一婢云：「古漆瑶琴新玉轸」，闻公击节，大加奖赏。末婢偏用拗体一句，曰：「洋沟滑翻豆腐浆。」公怒，罚跪饮，谓是黑白不分耳。

　　△明星照烂地 
　　天雨初晴，必模糊者久之，渐渐开朗，泥涂徐见干燥，乃得老晴。若夫新晴天气，自昼至夜，水气未收，便见一天星斗晃照，地下犹然淖烂，不久即雨矣。如人患病乍愈，精神未复，必当休息节制良久，渐作强健事情，乃能全愈。又如家计贫窘，稍得所畜，必当撙节爱养良久，渐作充裕事情，乃能保守。若病后即如强壮，少有便露赢余，亦终必亡而已矣。天心仁爱，故示此象，「明星照烂地，天亮落不及」，乃是现身说法。

　　△乌云接日头 
　　人皆以天晴为天好。盖日乃纯阳，明照天下。至落日时阴气渐臻，此而有乌云横亘，与日接连，乃雨征也。若一接之后，日光复亮，俗谓之打穿，又名赤脚下泥，来日必晴。阴阳盛衰，倚伏关头，在此时也。故昼夜交代，人咸翘首属望焉。

　　△虫钻木土地 
　　土地，最灵之神，保障一方民物，岂不能自保其身，而虫得钻之也哉！不知保障一方者，灵土地也。虫得钻之者，木土地也。灵土地者，聪明正直，为民御灾捍患，降福孔多，人常为之拂拭装潢，断无朽蠹。若木土地，徒有其形，不见其灵，有诸蠡虫窥见底里，乃山木装成者。于是从而钻之，细如针孔，渐若蜂房，未几香烟断绝，官骸朽落，尽露原形，犹是土地，如加谥法曰「木」。素史氏曰：既云木，虫钻之矣。

　　△狗咬吕洞宾 
　　洞宾仙师风骨凌云，人皆景仰。狗何物也，乃敢自取罪戾，嗥然肆其一咬乎！且夫仙师未卜先知，狗而欲咬，何不将葫芦中药物毙之，背上宝剑斩之，狗曷能为。不知祖师药本济人，不用毒狗；剑惟诛妖，不欲屠狗。狗若欲咬，亦不屑逆料以矜先见，所谓与禽兽又何难焉。独是为狗计之，当向洞宾仙师拜之跪之，求其度之，庶不复堕畜生道中，窃糟糠食屎橛也。何反从而咬之哉？素史氏曰：此其所以为狗也欤！

　　△打水鱼头痛 
　　若必肤受而始觉，定非有灵之物也。庄子曰：「人相忘于道，鱼相忘于水。」水者，鱼之道也。伤吾道即伤吾心，头焉得不痛。昔者鄂侯醢而文王叹，颜渊死而夫子悲，铜山西崩，洛钟东应，呼吸相通之至也。彼赵帝强秦，于仲连何与，乃欲蹈东海而死哉！素史氏曰：于水，知其所痛。可以人而不如鱼乎！

　　△做贼人心虚 
　　人而做贼，已无人心矣。遑问其虚与不虚哉？然贼者，习也；心者，性也。习相远而为贼，性相近而犹虚。《书》云「人心危」，是物欲对道心言，犹一潭清水中入一缕墨渖，乃太极阳中之阴。谚云「人心虚」，是天良对贼心言，犹一潭浊水中入一缕墨渖，乃太极阴中之阳。《书》言是舜、跖分处；谚言是舜、跖合处。

　　△眼睛红盼盼 
　　《诗》云：「巧笑倩兮，美目盼兮！」朱子训为黑白分也。乃不见其黑，不见其白，而见其红，何也？盖凡觊觎他人物件，谓之眼红。红则掩其黑白，不能分明善睐，不美可知矣。美者，一盼而已；红者，私心系恋，一盼不休，再盼不歇，频频转注，盼而益红，红而益盼。故曰「盼盼」。盼兮者，《诗》赞之；盼盼者，谚讥之也。

　　△肚肠白条条 
　　肠在肚中，何由见之而曰白条条哉？此人之自白于人也。但为此言者，非神农皇帝生成水晶之腹，又非比干丞相剖开七窍之心，果尔白条条也，亦其谁信之！素史氏曰：是有征也。其肠白者，吐词必有建白之处；其肠白者，立心常露精白之真。且肠白者，志气必高，如仰白云；肠白者，节操必坚，如临白石。其食用恒廉，不异风清月白；其思虑恒察，却如白日青天。无小不忍，其肠以硬为白；有大不忍，其肠以软为白。坐怀不乱，柳下惠热肠亦白；闭门不纳，鲁男子冷肠亦白。委挚缠绵，能白者能纤；衷痛迫切，可白者亦可断。以上条条，诚于中，形于外。若其肚肠黑如锅底，而自号于人曰白条条。不知人之视己，如见其肺肝然，则何益矣？

　　△脚跟弗着地 
　　从来厚福之人，端凝沉重，立曰山立，行曰时行。纵有时潇洒出尘，而岳峙渊渟之态，自有施于四体者。若夫器小易盈，必形于外，通体骄矜，扬扬得意。纵百般掩着，而其脚之跟，自轩轩然无蹜蹜自循之状。楚屈瑕伐罗，鬬伯比曰：「莫敖必败，举趾高，心不固矣。」伯比决一莫敖，谚决千百莫敖，屈瑕后来悬梁高挂一条绳，终是脚跟弗着地。

　　△臀哪先出门
　　凡人出入，皆面向前，而举足以往，臀必在后。奈何有先出者乎？盖尝见夫进谒贵官者矣。踵门挟刺，授之门者，具道景仰，求见若渴，凂达名柬。门者曰：「少坐！」乃进门房，臀少即席，门者入内，其人忽坐忽起，不能即安。门者出，传谕：「不必见。」复固恳之，其臀频坐频起。贵官固不纳，垂头强步而退。是头足先出，而臀哪在后也。《易》曰：「臀无肤，其行趑趄。」此之谓也。或幸而贵官纳之，传见趋进，北面稽首再拜，命之坐，不敢坐，又不敢不坐。臀稍稍坐，有问即起，贵官入耳不欲烦，乃禀辞，贵官送之出，固辞，头俯至地，腰屈不伸，足在槛内，惟其臀已仆仆尔出诸宅门之外矣。谚曰：「臀哪先出门。」此之谓也。

　　△图准不图审 
　　素史氏曰：余家青浦、嘉定接壤。尝入青县，邑尊悬示通属词讼事件，岁以百计。嘉邑悬示者，岁以千计。何繁简相悬至此？大凡词讼俗名官私。官者，情理之曲直；私者，经差之使费也。青邑原、被两给，事可从缓。嘉邑经差止归被告一面，即倾家而不顾。青民一时之忿，缓则渐销，或经居间劝处，遂不至于成讼。嘉邑呈状者争先而进，亲友解纷不及，亦不便于解纷，恐后控者之为被告也。是必装点情词，以图一准，已足泄忿，后来质审之虚实，不及计矣。此嘉邑事件之所由多也。愿慈父母官力除此弊，其种德靡涯矣。

　　△担迟弗担差 
　　「差」、「迟」二字皆属担咎，人知差之甚于迟，不知迟之甚于差也。始约以年，展约以月，又展以日，日则无可迟矣。岂知复展以年乎？差者，无过一差，而人不受其迟之累。迟者，终至于差，而彼犹不肯担差之名。姑无论终至于差，即使后果不差，而人之悬悬望泽者，已勾肠挂肚，不知几何日也。犹之与人也，出纳之吝，圣人列于四恶，不特从政为然。

　　△荒田一熟稻 
　　凡田种植，递年培养，亦递年稔熟。倘有间断，丰草是宅，从而荒废，不得收割禾稻，次年恒多弃置，以为荒田难以加工也。不知日夜所息，雨露所润，天膏地力，滋长可冀，重加粪除，嘉种仍得丰收。此一熟之后，若再惰农失时，则天功不得屡贪，岂能长此丰稔乎！谚若曰：「人不可以自弃，荒田尚有一熟稻也；人不可以自恃，荒田止有一熟稻也。」

　　△人命两家穷 
　　吾乡一耆民，生平为人排难解纷，然未免涉及分外，恩怨参半耳。上宪访提到案，诘以私和人命，多至三十六头。乃从容对曰：「是亦不能。某果私和三十六头人命，则已保全七十二家矣。」上台颔而释之。

　　△童生宰相之苗 
　　宰相服官最尊，罔不自童生始，夫人而知之也。谚言「宰相之苗」，当以相才言，不以相位言。国家用人，必取美玉无瑕，次第拔擢，选之又选。至于宰相，乃美中尤美，粹然完璧，方无愧为师傅重器。其基当培养在先，譬如谷种，慎重于下种时为要也。如范文正公微时，即以后乐先忧为己任，司马温公儿时，识者早知其智仁勇。此之谓「宰相之苗」。若未膺一命，即寡廉鲜耻，盈满忌刻，质之古社稷臣，必有以为非其种者矣。是谚乃发明养正之功，非狥顺誉儿之癖。

　　△丑妇良家之宝 
　　世人见美妇，辄目迎而送之，愿其为吾妇也。见丑妇，恒掉头而不顾，不愿其为吾妇也。则吾有妇焉，喜其目迎而送之乎，喜其掉头而不顾乎？夫掉头而不顾者，相安于无事耳。目迎而送之者，不知其心中若何设想，虽亦相安于无事，其轻薄处已不堪问矣。权其变故，前车可胜数哉！明遭多露，暗地伤风，纵使一片冰心，不免绿珠身坠。苟其偶然动念，虽禁红绋私奔，家之不良，实阶之厉。夫然而丑妇宝矣。嗟乎！妲己若作无盐女，何至大白之悬；西子设为东家施，焉有吴宫之沼。谚言尚未及此。惟是冶容诲淫，实与圣训相表里，不可为炯戒欤！

　　△小狗衔大屙练 
　　世间恶臭，无过于屙，人皆掩鼻而过，狗且逐臭而来，嗜屙之练，因其无胃使然。独是狗既小，法当取小者，乃其贪心却不小，练愈大，望之愈喜，及近屎所，自觉其口之小，不能下咽，衔之而走。小狗丑类，见而争焉，终觉其练之大，亦相与衔之而已。大犬过此，嗥然一噉，羣小曳尾而散，其屎练被犬大嚼，不留余滓。若小狗者，多见其不知量也。

　　△家鬼合野伤亡 
　　凡无祀鬼魂，求食弥急，索酒索食索锭帛，俗名讨羹饭，此野伤亡情事。若家鬼出此，不免有腼面目，于是勾合野伤亡，赍寒作热，索得羹饭锭帛，即朋比享分。夫野伤亡，极欲缠扰良家，苦于无门可入，适遇其家鬼纠合，乘衅作祸，无所不至。为家鬼者，掩耳盗铃，则曰：「非我也，野伤亡也。」但若要不知，除非莫为，固难逃物议耳。灭下阳者，晋师也，必以虞师为戎首。讨羹饭者，野伤亡也，必以家鬼为厉阶。谚曰「合」，是《春秋》书法。
　　孙耕远曰：「贼无脚，偷不着；捕快无脚，捉不着；野伤亡无脚，讨不着。家鬼者，其脚也欤！」

　　△引狗不得上眠 
　　狗，贱物也。然为主守夜，颇见小忠；主出则随，主归则喜，亦为小信；时而舞跳滚扑可玩，似觉小有才。故恒令人引。引之不已，从而眠之，且眠而上之，或于櫈，或于桌，或于床榻，成何体局。故谚特戒之，勿如此也。眠，安置也。眠小孩，吴人作去声，平读亦可。此谚义通。

　　△责人惟恐不让 
　　惟君子能受尽言，中人以下，鲜有不怙过者。吾而一味责之，小者彼有违言，大者吾遭失色，退则唾面自干，进则歇手不得，百端俱起，皆由微而至巨也。故君子与君子乃可纠绳耳。否则力足以驭之，俾其不得逞者犹可。范宣子除栾氏，何等费力，楚灵王杀齐庆封，尤为千古话柄。素史氏曰：困兽犹斗，穷寇莫追，可不谨其所发哉！

　　△打蛇打在七寸 
　　蛇，毒物，能为民物害，故见者必打，不打反致毒心之议，打之曾享宰相之荣。又谚云：「打蛇勿死终有害。」夫以人人共疾之物，物议当前，获福随后，打之必杀，无疑矣。尚何贻害足虑乎？是或打之不得其道耳。得其道奈何？曰：「蛇有七寸，在头之下，腹之上，觑的清，击得重，制其要害之处，得之矣。」昔人谓常山之蛇，击其首尾应，击其尾首应，击其中首尾俱应。若在七寸，首不能举，尾不能顾，一发而中，不被其伤，亦不虑其逸也。素史氏曰：此虽谚语，实寓兵机。

　　△送佛送到西天 
　　佛既西天来，岂愿西天去！即欲西天去，何必人之送之也。送之西天，又何必人之送到乎？素史氏曰：佛自西天来，二千年于此矣。唐昌黎伯韩文公力辟之，不能革。宋苏子瞻等，反有引之入门处。明初，刘青田亦痛诋佛教，亦不得救，无法以处之。谚者大费苦心，从中调剂，谓韩、刘诸公语近于激，佛焉能悦服而去乎？为今之计，其送之便。佛啰佛啰，从西天来些。父母之邦，曷可忘诸。佛不饮酒，清茶在盂。佛不茹荤，野蔬在厨。再拜而送，祖道徐徐。犹恐其旁适于他邦也，爰四顾而属之。焰火烈烈，南天不可以止些。元冰飒飒，北天不可以上些。狐尚首邱兮，可以佛也而不如。此送之必于西天也。西天十万八千里，犹恐佛至半途而仍返也，乃具糗粮，亲捍牧圉，不辞险阻，不惮驰驱，必到尔极乐之国，以安尔清凈之躯。佛啰佛啰，中道不可以回车。

　　△酒中不语真君子 
　　酒能乱性，伐德失仪，平人固有不可言者，即君子亦有不免处，言语之间是也。其中有非礼者，有忌讳者，有应藏拙者，酒后皆能道出，小之贻笑，大者招尤，祸机不测，谚所以思真君子也。《易·系》云：「默而成之，不言而信，存乎德行。」酒中能然，君子之所养可见矣。

　　△朝里无人莫做官 
　　《泰》之象：「拔茅茹以其汇征。」此正似五臣十乱，相继升庸是也。如故明嘉靖间，严介溪用事，天启时，魏珰横行，善类一歼。不信仁贤，则国空虚，乃朝里无人也。若做好官，则杨继盛、魏大中之续。若做不好官，则相率而为小人。谚故戒之。

　　△寒露开花不结子 
　　此日暮途穷之说，要人及早培植，勿任迟之又久，至露冷风寒时候而始开花也。虽天地洪恩，锡以晚遇，亦有名无实，故曰「不结子」。时乎不再来，可惧亦可哀矣。

　　△端阳有雨是丰年 
　　端阳天地正中，得纯阳之气，真火当头，此而一雨，谓之时雨，水火既济。前此或不雨，至此田禾已得下种矣。后此或不雨，于此田禾已见下种矣。故卜是丰年。

　　△吃诸对门谢隔壁 
　　有吃必有谢，吃而弗谢，非礼也。于此有人焉，入对门而坐扰，未尝有顾而之他，此而往拜其门也故宜。无何，摄衣冠，具名帖，向隔壁而致意焉。备申饱德之诚，实切醉心之感。主人出见，所问非所对，适从何来，遽集于此乎？对门之家见其出，雍雍如也，心计之曰：「食客来矣，食客来矣！」迎门而之。不料其掉头不顾也。不于其门，于其邻，亦独何哉？而谢者则有辞矣。曰：「之二家者，所隔止一壁耳。受吾谢者，必知吾前日之吃，当不嗤吾无谓。予吾吃者，必知吾今此之谢，亦不议吾忘情，虽不中不远矣。」素史氏曰：失之毫厘，谬以千里。实亦在此。

　　△丢了黄金抱碌砖 
　　黄金至贵，碌砖至贱，物之情也。贵之则抱，贱之则丢，人之情也。以人之情合物之情，无不抱黄金丢碌砖矣。然古今人物之情，亦不可一例论。认黄金为碌砖，认碌砖为黄金，而从而抱之而丢之，好人所恶，恶人所好，桀纣是也。知为黄金而砖视之，知为碌砖而金视之，而从而丢之而抱之，诚不以富，亦祇以异，夷齐是也。素史氏曰：二说并存，谚意始备。

　　△心花不在五脏上 
　　花者，造物之化工，大块之文章。人身小天地，中有五行，配列五脏，分属五常，亦有化工，发为文章。仁、义、礼、知根于心，归美天君，故曰「心花」，威仪、文辞皆是也。睟面盎背，施于四体，含英咀华，吐词为经。苟为无本，掩其不善而着其善，艳思绮语，月露风云，夫非「心花」也哉！究不出于肺腑肝膈，昔人所谓「不栽桃李种蔷薇」，但见荆棘满林而已。

</div>
    <div class="pagination">
<a href="吴下谚联_page14.html">上一页</a><span>...</span><a href="吴下谚联_page10.html">10</a><a href="吴下谚联_page11.html">11</a><a href="吴下谚联_page12.html">12</a><a href="吴下谚联_page13.html">13</a><a href="吴下谚联_page14.html">14</a><span class="current-page">15</span><a href="吴下谚联_page16.html">16</a><a href="吴下谚联_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
