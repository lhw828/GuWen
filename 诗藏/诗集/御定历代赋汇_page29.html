<!DOCTYPE html>
<html>
<head>
    <meta charset="UTF-8">
    <title>御定历代赋汇 - 第 29 页/共 143 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代赋汇 - 第 29 页/共 143 页</h1>
    <div class="content">　　天行健赋【以天徳以阳故　　　唐能行健为韵】阙　名
　　大哉乾元神不可测其内也刚其外也直直所以保合太和刚所以运行不息故王者奉之而垂化君子体之而进徳者也原夫天者干之形干者天之名用九以则得一而清名也者纯阳之经形也者太无之精语其动兮孰知其动语其行兮孰知其行得不详其所由稽其所以歴土圭以穷妙因浑仪而探理左出右没不行则何以变三辰之度上腾下降不动则何以为万物之始履柔兮居常配坤兮秉阳笠也谁覆弓也谁张四徳虽具未足以拟议十翼虽广未足以披攘微乎哉得于幽者道盛乎哉得于道者王緜緜若存戸枢不蠧较之则火井易灭当之则金柅难固持刚靡失既兼柔克之资用壮罔亏亦取易知之故是以为君为首为金为氷杳冥兮不虑乎盈缩寂寥兮何有于骞崩喻彼成形是显飞龙之象精其致逺因推良马之能且夫天也者阳干也者健窥之于里则其象歴歴瞻之于表则其容慁慁不言非涉于可名不拔方知乎善运大道非物岂容娲后之功小説惑人何伤秦宓之论皇家恩流品物礼逹上垂文明画一之令秉神武不杀之权推之荡荡守之干干为不知其异信所为亲上而法天者欤
　　披雾见青天赋【以莹然可仰无　唐不清心为韵】王　起
　　郁彼宿雾蔽乎逺天雾晻霭以气彻天清泠而色鲜仰之弥髙五里始分其杳尔积而能散三光忽映其粲然昔人引之以喻见贤竒姿允叶羙质相宣岂徒巻冥冥之浄緑觌昭昭于上始其杂氛昏掩髙朗霏微有色散漫无象文豹去之而退藏螣蛇游之而来往将欲纵遥睇涤烦想则苍苍大圆之色愿豁其清明英英上徳之容亦如其瞻仰及夫收地表歇天衢启晨光之有耀辟丽景而多娯于是碧落如迩青冥若无既仰之而不及将觏止而岂殊且欲盖而彰人与天而合契不言而信天与貌而相符则知贤为众伙人不知兮蔽之孰可天实悠久雾不披兮覩之则不故将通显于幽情配美于髙明空防既同于席巻寥廓乃喻于氷清惟人也玉立斯映惟天也管窥莫竞既遐迩之无氛自心神而可莹状烟消于幕幕始露澄潭凝尘洗之蒙蒙自开朗镜所以彰风采之异见光仪之盛异哉一言之美万祀攸钦陋决云而观劒小披沙而见金有羙人兮青阳是仰藻镜斯临自然比天于霄汉巻雾于沉隂亦何必观乐广之容始钦重器信卫瓘之説方获明心者哉
　　链石补天赋【以鋉彼坚贞将　　唐补其阙为韵】阙　名
　　天何言哉有阙则补持五石而是用俾四时而能取成乎圆象故资可转之功定彼干仪盖俟至坚之主所以禆覆焘仰周普磨砻入锻成功岂滥于宋人缉缀为劳至徳何慙于山甫乾道甚明配彼清真类鼓铸而可致冀穹而是营石不能言黙助无为之化天将假手潜因妙用而成则知娲氏之为功也体物情立取法志生眄悠逺而求则象规圆而作程小大宁遗俾随形以溥博嵳峩不坠皆投质于轻清若乃造呈材神功效技他山以缀象帝自迩卿云初触当碧落以丽乎银汉同流激清霄而节彼天象又石质既坚究勤劳而日月逝矣成广大而星辰系焉暖积素之烟尚疑苔防降如丝之雨终若溜穿观夫圆则九重功惟百链眷无亲而克敬当有道而可见言柔与刚崇髙是将运有徒于昼夜比为炭于隂阳织女停梭受支机于河汉荆人抱璞嗟韫玉于穹苍补之伊何以当其阙照悠悠于峻极驱凿凿于超忽想夫取锻之日排刚之时龃龉不安或表艰难之步清明于外犹生错落之姿正圆虚之广矣下长风而凄其是知补上天于链石盖虚实之相资焉
　　天象赋　　　　　　　　　　【汉】张衡
　　垂万象乎列星仰四览乎中极一人为主四辅为翼钧陈分司内座齐饬华盖于是乎临映大帝于是乎游息尚书谘谋以纳言柱史记私而奏职女史掌彤管之训御宫扬翠娥之色隂徳周给乎其隅大理详谳乎其侧天柱司晦朔之序六甲侯隂阳之域其文焕矣厥功茂哉环藩卫以曲列俨阊阖之洞开北斗标建车之象移节度而齐七政文昌制戴筐之位罗将相而枕三台辟天牀于玉阙乃宴休之攸御肃天理于璇玑执威权而是预天枪天棓以相指内厨内阶而分据双三夹斗而燮诣两乙賔门而佐助尔乃天牢崇圉设禁暴之隄防太尊明位拟圣公之宠章太阳接相以班迹戈拨杓而耀芒势微微而有象辅熠熠而流光荐秋成于八谷务春采于扶筐天厨敞兮供百宰传舍开兮通四方伟天官之繁缛立疏庙之隆崇何大角之皎皎夹摄提之融融七宿画野以分区五宫立都而对雄既以歴于中宫乃回眸而顾东观角亢于黄道包分野于营中开天门之灿耀揖进贤之雍容是推纪于变节是正纲于大同其次则梗河备预招揺敌泛舟亢池飞觞帝席周鼎毓神天田丰籍按三条于平道賔万国于天门置平星以决狱列骑官而卫阍阳门守于边险折威防于将奔颉颃司于五听车骑参于八屯望南门之峻闗觌库楼之城府偃蹇列于四衡的厯分于五柱或藏兵而蓄锐或重扃而御侮焕苍龙之中宿瞩氐心以及房听朝路寝布政明堂爰俾其地于宋之疆粤若大火赫然天王钩钤俨于凤阙积卒穆于龙骧天辐备于举辇键闭守于关梁骑阵启将军之位从官主巫医之职罚作赎刑日为阳徳二咸防非而体正七公议贤而纠慝阵车雷击乎其南天乳露滋乎其北彼贯索之为状实幽囹之取则厯龙尾以及箕跨北燕而在兹配四妃而有序均九子以延慈曳尾而波泳鱼张鳞而水嬉天江为太隂之主傅说奉中闱之祠穅为簸扬之物杵为舂臼之用天钥司其启闭丈人存其播种狗以吠盗奸回靡纵却睇女牀前瞻天纪耀棘庭之金印粲椒宫之玉齿中有崇垣厥名天市车肆中衢以连属市楼临箕而郁起帝座类而独尊侯臣光熙而燮理宗星派疎而逺集宦者刑余而近侍列肆与屠肆分行宗正与宗人同峙帛度立象以量用斗斛裁形而取拟若乃眺北宫于武洎南斗而牵牛赋象通牺庙之类司域应江淮之洲建星含曜于黄道天弁写映于清流河鼔进军于嘈囋两旗夹道以飞浮天渊委输于南海狗国分疆于北幽鸡扬音而顾侣鼈跃影而来游天田临于九坎罗堰逼于天桴是司沟洫是制田畴遂耸睇于汉阳乃攸窥于织女引寳毓囿揺机弄杼辇道清尘而俟驾渐台飞灰而侣可以嬉游可以临处瞻须女之缯室奄开邦于防稽离珠耀珍于藏府匏荐果于宸闺离瑜佩琼而袨服败委蔓以分畦其外郑越开国燕赵隣境韩魏接连齐秦悠永周楚列曜晋代分冏天津横汉以摛光奚仲临津而泛影既编梁以虹构亦裁轮而电警列虚危于齐济职悲哀与宗庙坟墓写状以孤出哭泣含声而相召败臼察灾而扬辉天垒守夷而骈照司命与司禄连彩司危与司非叠耀伺祸福之多端总兴亡之要妙人掌诏以优游俨为人之质钩主震而屈曲宛如钩之象车府息雷毂之声造父曳风銮之响杵军给以标正臼年丰而示仰土吏设备以司存斧钺用诛之所掌虚梁阒寂以幽閟盖屋喧轰而宴赏天钱纳賮以山积天网憩舆而野飨北落置兵之门八魁建张禽之网瞻庙府于室壁谅有卫之封畿布离宫之皎皎散云雨之霏霏霹雳交震雷电横飞垒壁写阵而齐影羽林分营而析晖土公司筑而开务天廏飞御而起机腾蛇宛而成质水虫总而攸归动则飞跃于云外止则盘萦于汉沂迤奎娄之分野辨邹鲁之川陆豢驯兽于囿苑封豕于沟渎左更处东而掌虞右更居西以司牧立囷仓之储聚树溷屏之重复司空主土以搜祥鈇锧营刍而荐畜军南门列辕而逺出天将军扬旗而示逐伊王良之策马则车骑之满野防居河而路塞策裁鞭而电写阁道优游而据中附路备阙而居下自胃仓而毕实赵地之交衢建旄头而肃引毕罕车而迅驱巻舌列天谗之表附耳属天髙之隅天髙望气天谗备巫巻舌安其寂黙附耳矜其谄谀天船泛影乎清濑贮积水而窥害大陵分光乎耀虚包积尸而如带砺石资乎锯刃月宿归乎太隂天街画于戎野天阿察于山林天节宣威于邦域天隂进谋于腹心天庾积粟以示稔天廪备稷以祈歆天园曲列兮储芳树天苑圆开兮畜异禽刍藁遵纳秸之轨殊国晓重译之音九斿排锋以进退军井依营而浅深天关严扃于毕野诸王列藩于汉浔何五车之均明而三柱之照焕纳五兵于藏府图七国之邦贯天潢利涉以沦涟咸池浮中而渺漫辟峨岷之沃壤睎觜参之曜形示斩刈以明罚收裦旅而获宁参旗慑于边冦玉井通于水经座旗肃穆以昭礼司怪幽求而发冥屏嫌于客厠咎于圊亦有天屎质黄效灵于是仰东井之舆鬼览西秦之伯邑质明祀而变生钺淬水而刑及四渎断江淮之两河占胡越之域水位泻流而迅奔天樽奠馔而翕集军市通货以圆缀五侯拟议而衡立积水醖燕酬之劳积薪备牲庖之给野鸡俟兵而据市天狗吠盗而映涟阙丘拟乎两观水府司乎百川狼援戈而野战弧属矢而承天老人祚主而秋焕丈人通臣而夜悬子扶尊而眇邈孙孕绪而连緜惟天社之赫若实勾龙之神焉爰观栁以及张知周疆之爰启俨咮颈以分嗉奉滋尝而赐醴观夫轩辕之宫宛若腾蛇之体交雷雨之霭霭列后妃之济济酒旗缉醼以承欢内平绳愆而执礼爟含烽而谍冦实防边之有俟长垣崇司域之备少微彰处士之懿外厨调列膳之滋天相居大臣之位天纪録禽而献齿天庙严祠而毓粹天稷播五稼之勤东瓯表三夷之类爰周翼轸厥土惟荆驱风驿之千乘奏云门之六英长沙明而献寿车辖朗而陈兵青丘廕于韩貊器府总于琴笙军门坐甲于军阃司空掌土于司平瞩太微之峥嵘启端门之赫奕何宫庭之宏敞类乾坤之阖辟五座参一帝之谋九卿踵三公之迹储以太子参之幸臣从官肃侍谒者通賔郎将司防于丹陛郎位含香于紫宸乃寄屏以持法控端门之内闉明堂演化灵台神虎贲之徴猛士进贤之访幽人献渊谋于诸侯俨营卫于常陈胡天汉之昭回自东震而緜络北贯箕而联斗南经说而纬龠合乘津而浮分漂杵而泛阁歴玉潢以汪洋沦七星而依泊惟木徳之含精为岁星而明丽虽盈缩所察祸福攸系然而得之者隆失之者替祚明君而耀朗罚昏主之光翳下为社灵上为天贵如夭胎而毁卵具职仁而施惠回骛愆期前驰舛契奋枪棓以示慝峙楼垣而表戾粤若荧惑火帝之精毎执法以明罚必伺灾而告诚守其邦而岁战去其野而时清若亏信而废礼则下乘而上征居惟衅发合与忧并浮天谗而耸劒列蚩尤而耀旌司危见而失国昭明出而起兵伊土宿之播灵为镇星而耀质寻所履为休庆视所居为贞吉广邦徼而斯留复轩宫而载出若崇奢而贱义则行亏而度失或含丹而举兵或噙黑而遘疾旬始发而起狱汉明而主黜彼金方之耀色有太白之垂文乃降神于屏翳实建象于将军如用兵而不察匪先逹之攸闻髙出利于深战顺指着乎宏勲茍恩义之不溥则祸福之攸分或飞芒而蚀月或引彗而横氛六贼陈灾而搆祸天狗杀将而破军咨太隂之禀粹粤星辰之攸揆乘四仲而显侮厯一周而匝履为用罚之渊谟为出师之令轨若淫刑而纵欲则委孛而流矢白其角而表哀黑其规而应水察函劒之相去正旗之所指非其出而夏寒错其宜而将死于是究经纬之终始徴幽显之机符昭晰兮为人主之明鉴杳蔼兮实冥祗之袐枢固声闻而响集乃形移而影趋若山石之旌处士谷风之应驺虞者也若夫退寒暑而无舛中昏旦而不越毕露云油箕躔吹发亦有枢降轩而绕电景瑞尧而丽月虽肸蠁之难穷信灵英之未歇嘉大舜之登禅耀黄星而靡锋壮髙祖之遇时聚五纬而相从殷堪纵眺识曹公之潜迹李郃流目知汉使之幽踪荆轲入秦白虹贯日卫生设策长庚食悲夫星陨如雨而周衰彗长竟天而秦灭蛇随楚而九域含嗟狗过梁而千里流血晋君终而婺妖见汉帝围而参晕结周楚灭而南冲晋齐殃而北裂自大辰以及汉彰宋焚而卫爇或除旧以布新显陈盛而姜絶谅吉凶之有兆匪灾谴之虚设固罔念而作狂在恭己而成哲是以帝王之有天下也莫不分设其官式司其告唐则羲和降察夏则昆吾演奥嘉殷巫之美服登周史之雅号宋述子韦郑称裨灶唐昧与尹臯宣范甘徳暨石申垂诰故能下守职而恪恭上知变而无傲此希夷之妙象岂防昧之私好有少微之养寂无进贤之见誉参器府之乐肆掌贯索之刑书耻附耳之求逹方巻舌以幽居且扃扉而絶驷岂临河而羡鱼望天门而屏迹安知公卿之所如
　　观象赋【有序　　　　　　　　陈】张　镜
　　易曰天垂象见吉凶圣人则之又曰观乎天文以察时变观乎人文以化成天下然则三极虽殊妙本同一显昧虽遐契齐影响寻其应感之符测乎冥通之数天人之际可见明矣夫机象冥缅至理幽岂伊管智所能究畅然歌咏之来偶同风人目阅羣宿能不歌吟是时也岁次析木之津日在翼星之分阊阖晨鼓而萧瑟流火夕暵以摧颓游气眇其髙搴辰宿焕焉华布覩时逝懐川上之感步秋林同宋生之戚叹巨艰之未终抱殷忧而不寐遂彷徨于穷谷之里杖策陟神岩之侧乃仰观太虚纵目逺览吟啸之顷凛然增懐不觉至理拔自近情常韵发于宵夜不任吟咏之末遂援管而为赋其词曰
　　陟秀峯以遐眺望灵象于九霄覩紫宫之环周嘉帝座之独标瞻华盖之防蔼何虚中以迢迢观阁道之穹隆想灵驾之电飘尔乃纵目逺览傍极四维北鉴机衡南覩太微三台皎皎以双列皇座冏冏以垂晖虎贲执鋭于前阶常陈屯聚于后闱遂回情旋首次目文昌仰见造父爰及王良傅说登天而乘尾奚仲托精于津阳织女朗列于河湄牵牛焕然而舒光五车亭柱于毕隂两河夹井而相望灼灼羣位落落幽纪设官分职罔不悉置储贰副天庭延二吏论道纳言各有攸司将相次序以卫守九卿珠连而内侍天街分中外之境四七列九土之异左则天纪枪棓摄提大角二咸防奢七公理狱库楼炯炯以灼明骑官腾骧而奋足天市建肆于房心帝座磥落而电烛于前则老人天社清庙所居明堂配帝灵台考符丈人极阳而慌忽子孙嘒嘒于参嵎天狗接狼以吠守野鸡伺辰于参墟右则少微轩辕皇后之位嫔御相次尊卑有秩御宫典仪女史执笔内平秉礼以伺邪天牢禁愆而察失于后则有车府傅舍匏天津扶匡照曜丽珠佩珍人星丽以闲逸哭泣连属而趋坟河鼓震雷以磕腾蛇蟠萦而轮囷于是周章髙眄还旋辰极既觌钩陈中禁复覩天帝休息渐台可升离宫可即酒旗建醇醪之旌女牀列窈窕之色辇道屈曲以微焕附路立于云阁之侧其列星之表五车之间乃有咸池鸿沼玉井天渊建树百果竹林在焉江河炳着于上穹素气霏霏其带天神曜甲于清泠龙鱼摛光以映连又有南门鼓吹器府之官奏彼丝竹为帝娱懽熊罴緜络于天际虎豹儵煜而晖烂弧精引弓以持满狼星揺动于宵端其外则有燕秦齐赵列国之名雷电霹雳雨落云征陈车策驾于氐南天驷骋步于太清园苑周回以曲列仓廪区别而殊形内则尚书大理太一天一之宫柱下着术传示无穷六甲大帝之所须内厨进御膳于皇躬天船横汉以普济积水灾于其中隂徳播洪施以恤不足四辅翼皇极而阐风恢恢太虚寥寥帝庭五座并设爰集神灵乃命荧惑伺彼骄盈执法刺举于南端五侯拟议于水衡金火时出以成纬七宿匡卫而为经暐晔昱其竝曜粲若三春之荣覩夫天官之罗布故作则于华京及其灾异之兴出无常所归邪缤纷飞流电举妖星起则殃及晋平蛇乘龙则祸连周楚或取正于逢公或推变于冲午乃有钦明光被填逆水府洪波滔天功隆大禹此则冥数之大运非治纲之失绪盖象外之妙不可以麁理寻重之内难以荧燎覩至于精灵所感迅逾骇响荆轲慕丹则白虹贯日而不彻卫生画策则太白食昴而摛朗鲁阳指麾而曜灵为之回驾严陵来游而客气着于乾象斯皆至感动于神祗诚应效于既往尔乃四气鳞次斗建辰移虽无声言三光是知星中定于昏明影度以之不差测水旱于未然占方来之安危隂精乘箕则大飇暮鼓西南入毕则滛雨滂沱譬犹晋钟之应铜山风云之从斑螭于是乎夜对山水栖心髙镜逺寻终古悠然独咏羙景星之继昼大唐尧之徳盛嘉黄星之靡锋明虞舜之不竞畴吕尚之宵梦善登辅而翼圣钦管仲之察微见虚危而知命叹荧惑之舍心髙宋景之守正壮汉祖之入秦竒五纬之聚映尔乃厯象既周相羊岩际寻图籍之所记着星变乎书契览前代之将沦咸谴告于昏世桀斩谏以星孛纣耽荒而致彗恒不见以周衰枉蛇行而秦灭谅人事之有由岂妖灾之虚设诚庸主之难悟故明君之所察尧无为犹观象而况徳非乎先哲
　　管中窥天赋　　　　　　　【唐】张仲素
　　管为物兮虚受天为体兮据安能因径寸之内将穷转毂之端用当其无苍苍之色何尽微而不大恢恢之状则难故虽无私以居上信可因物而仰观于是正瞻视品清澄察九垠之际极一目之能髣髴其形难识翼摩之鹄依稀其状犹如背负之鹏或因夫窥牖是见且异夫置阶而升风息八方烟消四极黙淳淳之灵向湛悠悠之神域乃执轻管纳丽则遥睇罔审窥不忒虚其内虽髙明之可分小其形胡广大之能测故使盖影多掩笠形半匿月既满而犹亏日将中而如昃掌握之内安得容其九重咫尺之中岂能尽其五色且管之为质也秉直天之为体也含虚天执虚而秉阳垂象管抱直而利有用无信大小之有异亦遐迩以斯殊窥临既加徒云其至矣贞观必得信安可测夫若然则固知事不可以近图逺物不可以小谋大小谋大则立而致尤近图逺则坐而贾害故方朔言也明俟时之难庄周着之表游方之外客有勤学孜孜忧心悄悄服仁义而罔舍守翰墨而自矫将搦管而是窥愿天上之不遗微眇
　　管中窥天赋　　　　　　　　【唐】阙　名
　　惟大也不可以小测惟髙也难可以近知况穷天之至象徒执管而潜窥骤景风激驰光电移迷苍苍之正色杳的的而成规桂魄未圆余辉来而尚溢阳乌当昼逺色照而全亏当其悬象在天明眸在管环视而逺维不极仰观而长河若断云明灭而浮影时聚星暧昧而流光倐满紫微黄道斯蔽其纵横北陆南躔曷究其长短观其悠然逺象浩矣穹老氏守真不窥而自见禆公亿度屡中而无功况乎溥天四极之大依微径寸之中讵能分其经纬固且昧其变通若乃迢夜澄月髙飇扫雾众形必流羣象斯布邈上下之逺迩夐东西之晷度俦能算其盈缩孰可研于推步机莫覩徒骋离朱之明大象都迷安徴平子之赋且夫莫细匪管莫髙匪天仰瞻而范围斯昧垂覆而周流自迁则知徳之微难以片言语道之广难以一理筌茍持此而不舍吾未见极深而造者矣
　　三无私赋【以平上去　　　　　唐入为韵】范　荣
　　天得一以清地得一以宁日月得一以明圣人法之以化成无私之谓莫之与京三者不忒天下和平天之道也存乎至轻潜运而三光是丽不言而四时是行夏以长春以生亭毒之徳以无私覆为名地之义也为利至广大流百川细包草莽因金风而物成熟遇木徳乃气腾上且无私载坤徳存乎易象月之来日之往无幽不烛有形斯仰其照无私实至明而称朗若天地不能存之以信则生成之理息日月不能存之以明则终古之道爽茍不失厯羲和得其所掌我天子今之有是御因无私以成心毎宵衣以逹曙奉此三道守而勿去大象是执选贤为急昭昭为大与天地而相参明明鉴下齐日月而出入天光发乎幽滞仁声振于潜蛰俦阳之徳因时行而有阶起予者商想兹道而无级茍志斯道立之斯立当轴者斯焉取斯何忧乎地芥之难拾
　　厯者天地之大纪赋　　　　　【宋】蘓　颂
　　昔圣王建官司地因象知天推厯用明于大纪考星咸自于初躔合三体以为元成书最密举二篇之定策备数无愆古有善谈载于前志因太初创厯之首述往圣知时之义莫不究极象数精穷天地有时以记夫启闭有日以纪乎分至躔离望也于此而为正晦朔昏明也于此而攸示下可辨乎斗建上靡差于辰次惟君审玑衡之运所以绪正于元功使民知寒暑之来然后顺修于时利况夫厯为一岁之本纪明太极之基推精防之至妙岂深思之与知必也迎辰以策定晷于仪帝舜则羲和而分命颛顼则重黎而是司皆所以凖厥二气乗于四时圣有作也人皆度之制自清台得举正履端之要职由太史尽观文察理之宜若乃辰集于房月穷于纪孟陬既协于月建摄提亦随乎杓指国将班正朔以为令王乃观情性而顺理章蔀元之书兮着于彼子丑寅之正兮见于此可以察发敛于未然定舒惨之所以推而生律子阳午隂而互分治以明时春作秋成而是拟且夫天之运也日与星而代逢地之道也柔以刚而莫穷非乃圣无以探其赜非立法无以举其中我乃错综气稽参变通起建星而运算故积岁以成功考连珠合璧之辰得名尤邃应大吕黄钟之统立道斯同用能钩校旧仪审观新度成败因之而遂纪气节于焉而可步于以极隂阳之大端于以备六五之中数亦何异鲁经比事举二中以岁成羲易穷神合五位而象布后王以是知厯象不可不审经纪不可不循或立元而谨其始或节事而授于民冯相则致乎日月保章则志夫星辰以定五十五数以通三百六旬所谓见道而知治何患以天而占人彼为刻漏以考中星但纪晓昏之度处璇玑而观大运盖明气之因犹未若测运动于二仪齐往来于七政建乃星纪先夫筭命吾皇所以监古厯之尤疏颁新书而考正天人之际因以明焉乃知夫作者谓圣
　　五六天地之中合赋【以竒偶相合兹宋得中正为韵】杨　杰
　　朴散太极形分两仪天五得其中也地六从而合之数各有常法干健而坤顺位皆处正并隂偶于阳竒圣人述易几微穷神髙厚以谓地自二以至十天始一而终九数相协而遵行义故得而悠久凡十有一毕乎道其道皆然惟五与六合而中以中为偶大抵一辟一阖五柔五刚八与三而契防四暨七以更相亦皆助生成于品彚广变化于无疆胡为数之五六独合体于中央盖夫共播日辰日有甲而辰有子协为声律声上宫而律上黄以中中其不中以正正其不正上全真宰之化下遂羣灵之命气降为味陶然覆载之间民受而生赋以中和之性是所谓象有滋滋有数穷则变变则通名数本堪舆之用交通为造化之功设在众甫合夫大中二气始分类本从于三两五位相得独无党于初终后世商建五官周分六职经有五典士敦六徳岂非取法于髙卑然后鉴人之得失观而作服可为色以为章叙以成畴故曰福而曰极定数若此至神在兹既可推以造厯又可准而揲蓍亦犹三五异位而同功孔子述卦爻之义一六共宗而在北扬雄明首賛之辞则知地数杂而不纯天数纯而不杂物理深蕴岁功周匝就五十有五之中五六谓之中合
　　齐七政赋【以明主法天用　　　宋齐七政为韵】周　渭
　　天之垂象兮无臭无声君之立徳兮赫赫明明将同符而合矩在璿玑于玉衡故运彼四时寒燠随其建指齐其七政有道感于无情故使黎民于变万物由庚神不袐其福地不爱其祯原其天斯覆兮地斯载播羣芳而作主日阳徳兮月隂灵俾五星而为辅谅无私于照烛或任晦于烟雨国风可仰守官方賛于羲和人力不侔杖策已疲于夸父夫能文者政乃不乏示寰瀛之大法运天者道在于干占日月之初躔既推厯以生律亦钩深而索徒观其如璧之合如珠之联甲子不迷符太初之朔旦精意以享同肆类于昊天七政匪差万邦攸共采石氏之经听畴人之颂逺而望也粲粲映非云之云黙而识之昭昭为非用之用岁在木而循度镇居中而不携荧惑无犯于奋若太白莫陵于摄提将不盈而不缩岂乍髙而乍低故我后所以引唐尧而作式指虞舜而思齐动于天兮徳有一丽于天兮曜有七四海以之升平千箱以之充实岂比见晕珥璚背之状语怪变云气之质非训俗以齐人徒废时而乱日客有从笔砚而未逹怀忠信而待命望莳蓂于朝阶知如春之圣政窃昧谈天之辩庶俾观象之咏
　　浑天赋【有序　　　　　　　　唐】杨　炯
　　显庆五年炯时年十一待制文馆上元二年始以应制举补校书郎朝夕灵台之下备见铜浑之仪寻反初服卧疾丘园二十年而一徙官斯亦拙之效也代之言天体者未知浑盖孰是代之言天命者以为祸福由人故作浑天赋以辨其辞云
　　客有为宣夜之学者喟然而言曰旁望万里之横山而皆青俯察千仞之深谷而黟黑苍苍在上非其正色逺而望之无所至极日月载于元气所以或中或昃星辰浮于太空所以有行有息故知天常安而不动地极深而不测可以为观象之凖绳可以作谭天之楷式有称周髀之术者冁然而笑曰阳动而隂静天回而地游天如倚盖地若浮舟出于夘入于酉而生昼夜交于奎合于角而有春秋天则西北既倾而三光北转地则东南不足而万穴通流比于圆首前临胷者后不能覆背方于执炬南称明者北可以言幽何天与而不取焉遑遑而更求太史公有睟其容乃旴衡而告曰楚既失之齐亦未为得也言宣夜者星辰不可以阔狭有常言盖天者刻漏不可以春秋各半周三径一逺近乖于辰极东井南箕曲直殊于河汉明入于地葛稚川所以有词日应于天桓君山由其发难假蘓秦之不死既莫能知其説傥首之重生亦不能成其算二客尝亦知浑天之事欤请为左右扬搉而陈之原夫杳杳冥冥天地之精混混沌沌隂阳之本何太虚之无碍俾造化之多端南溟玉室之宫爰皇是宅西极金台之镇上帝攸安地则方如棊局天则圆似弹丸天之运也一北而物生一南而物死地之平也影长而多暑影短而多寒太隂当日之冲也成其薄蚀众星傅月之光也因其波澜乾坤阖辟天地成矣动静有常隂阳行矣方以类聚物以羣分吉凶生矣在天成象在地成形变化见矣部之以三门张之以八纪其周天也三百六十五度其去地也九万一千余里日居而月诸天行而地止载之以气浮之以水生之育之长之畜之亭之毒之盖之覆之天聪明也圣人得之天垂象也圣人则之其道也不言而信其神也不怒而威验之以衡轴考之以枢机三十五官有羣生之系命一十二次当下土之封畿中衡外衡每不召而自至黄道赤道亦殊涂而同归表里见伏圣人于是乎发挥分至启闭圣人于是乎范围可以穷理而尽性可以极深而研几天有北斗杓携龙角魁枕参首天有北辰众星环拱大帝威神尊之以耀魄配之以勾陈有四辅之上相有三公之近臣华盖岩岩俯临于帝坐离宫奕奕旁絶于天津列长垣之百堵启阊阖之重闉文昌拜于大将天理囚于贵人泰阶平而君臣穆招摇指而天下春东宫则析木之津寿星之野箕为傲客房为驷马天王对于摄提皇极临于宦者左角右角两曜之所巡行隂间阳间五星之所次舍后宫掌于蕃息太子承于冢社宗人宗正内外敦叙于家邦市楼市垣货殖毕陈于天下北宫则灵潜匿螣蛇伏藏瓠宛然而独处织女终朝而七襄登渐台而顾步御辇道而徜徉闻雷霆之隠隠听枹鼓之硠硠南斗主爵禄东壁主文章须女主布帛牵牛主闗梁羽林之军所以除暴乱垒壁之阵所以备非常西宫则天潢咸池五车三柱奎为封豕参为白虎胃为天仓娄为重聚旄头之北宰制其边陲天毕之隂蓄泄其雷雨大陵积尸之肃杀参旗九斿之部伍樵蘓之地出入于园苑万亿之资填积于仓庾南宫则黄龙赋象朱鸟成形五帝之坐三光之庭伤成于钺诛成于锧福成于井徳成于衡执法者廷尉之曹大夫之象少微者储君之位处士之星天弧直而狼顾军市晓而鸡鸣三川之郊鹑火通其耀七泽之国翼轸寓其精南河北河象阙于是乎增峻左辖右辖边荒于是乎自宁乃有金之散气水之精液法清渭之横桥像昆明之刻石岁时占其水旱沧溟应其潮汐织女之室汉家之使可寻饮牛之津海上之人易觌日也者众阳之长人君之尊天鸡晓唱灵乌昼踆扶桑临于大海若木照于昆仑太平太防所以司其出入南至北至所以节其寒温龙山衔烛不能议其光景夸父弃策无以方其骏奔月也者羣隂之纪上天之使异姓之王后妃之事方诸对而明水洽重晕匝而边风驶裁盈蚌蛤则虏骑先侵适鬬麒麟则暗虎潜值五星者木为重华火为荧惑镇居戊已斯为土徳太白主西辰星主北俯察人事仰观天则比参右肩之黄如奎大星之黑五材以之致用七政于焉不忒同舍而有四方分天而利中国赤角犯我城黄角天之争五星同色天下偃兵趋前舍为盈退后舍为缩盈则侯王不宁缩则军旅不复或向而或背或迟而或速金火犯之而甚忧岁镇居之而有福观众星之部署厯七曜而驱驰定天下之文所以通其变见天下之頥所以象其宜然后播之以风雨成之以霜霰或吐雾而蒸云或击雷而奔电一旬而太平感肤寸而天下遍白日为之昼昏恒星为之不见尔乃重明合璧五纬连珠青气夜朗黄云昼扶握天镜授河图若曰赐之以福此明王圣帝之休符至如怪云妖气冬雷夏雪日晕长虹星芒伏鼈隂有余而地动阳不足而天裂若曰惧之以灾此昏主乱君之妖孽昔者颛顼之命重黎司天而司地陶唐之分叔仲宅西而宅东后宋有子韦郑有裨灶魏有石氏齐有甘公唐都之推星王朔之气周文之视日呉范之占风有以见天地之情状识隂阳之变通诗云谓天盖髙语曰惟天为大至髙而无上至大而无外四时行焉万物生焉羣神莫尊于上帝法象莫大于皇天灵心不测神理难诠日何为兮右转天何为兮左旋盘古何神兮立天地巨灵何神兮造山川螟何细兮师旷清耳而不闻离娄拭目而不见鹏何壮兮抟扶揺而翔九万运海水而击三千与蛇兮异其短长之质椿与菌兮殊其小大之年钟何鸣兮应霜气劒何仗兮动星躔列子何方兮御风而有待师门何术兮验火而登仙鲁阳麾戈兮转于西日陶侃折翼兮登于上女何寃兮为精卫帝何耻兮为杜鹃争疆理者有零陵之石闻歌者有盖山之泉若怪神之不语夫何述于此篇以天乙之武也焦土而烂石以唐尧之徳也襄陵而怀山以顔回之贤也贫居于陋巷以孔丘之圣也情希乎执鞭冯唐入于郎署也两君而未识扬雄在于天禄也三代而不迁桓谭思周于图防也忽然不乐张衡术穷于天地也退而归田我无为而人自化吾不知其所以然而然
　　新浑仪赋【有序　　　　　　唐】李光朝
　　天垂象见吉凶圣人指象之法莫先于浑仪是以王者将下理于万人先上齐于七政轩昊之后分重黎二官唐虞之日命羲和四子代掌其器以为人极圣作有程必应其变故有谓之周髀盖天谓之浑天宣夜用则假于器妙则存乎人曰若开元天寳圣神文武皇帝以为天有时时有变不可从旧更法而取新更之立革铜浑无毫厘之差得精一之义引而上则迈于古推而下则合于今非古之聪明神睿者孰能为之乎于是五纬连珠两曜合璧神输祥瑞天降嘉生黙而不谈且虑樵夫之笑言而未逺且陈君子之心遣于鄙辞乃为赋曰国之神器名之浑仪法天之象知天之为虽考古以作则亦惟新而成规琢璿为衡范金为盖其状则小其用则大南极北极正其端隅上规下矩正其外内缭绕黄道环回紫宫斗居其北日起其东别度数于分寸之内防星象于毫厘之中处动而能静妙同乎造化之意寂无以为有用拟于隂阳之功有象必见惟幽是通乃知近能则逺合下正则上同因之以言寳厯遂乃授乎人时以通天下之志以断天下之疑违之则失信之无欺圣也智也念兹在兹四时以之咸序万物以之攸理望之不寒暑之期可纪测天地之否泰知隂阳之终始述作固称于帝王司存乃归于太史猗此成器为国之寳通幽洞微賛我皇道
　　新浑仪赋二　　　　　　　　【唐】李光朝
　　夫象之大者曰天地理之广者曰隂阳分八极悬三光不言而化有形而彰虽羲氏代掌初闻乎钦若而畴人离散覆乱其纪纲魏灭晋绍易齐为梁莫革其有失其方将以事极则反否泰何常故浑仪之制而新之我皇则天工协谋鳬氏毕至煽洪炉以效役镕珍金以为器列管之应一十二律罔极为期周天之列二十八宿各分尔位然仰观俯察以参以稽森罗乎象纬穷极乎端倪视朔于初时必书于云物履端于始岁如得乎摄提月既殊于蓂草测景方异乎土圭侔汉厯之黍累不失同舜年之风雨不迷且如人之常性也重更改贵因循罔知失善是与谋新更茍有利何惮厘革循茍有失何必相因故天垂象圣人以审度厯乖次圣人以创陈亦将利物安下适时补政齐上方之斗极为来代之镜其意既羙于斯为盛恐贻诮于不谈故形之乎赋咏
　　御定厯代赋彚巻一
　　钦定四库全书
　　御定厯代赋彚巻二
　　天象
　　象赋　　　　　　　　　　　【唐】林　琨
　　载详图籍爰寻古往功辟二仪物标万象既拆之于混沌亦闻之于惚恍虽处中而可求信居外而能想隂阳式布造化斯分江河草木日月烟云或毓灵而禀气或照曜而氛氲不因象而可覩岂无声而得闻仰察天文俯观地理灿烂星布巍峩岳峙或守位而不易或镇方而恒止不因象之所尊岂为君而胜纪至若刻凤之琴盘龙之镜开玉轸以交错写菱花而辉映声信羙而具出质含虚而转静不因象而可识岂克爱而为盛则有大乐鼓吹圣人舆跸备礼而制乗时而出宛转国门逶迤天术不因象之为用岂二仪而不失物皆有象象必可观听之则易审之则难借如玉京上天贝阙中海其名可识其象安在象以影随影图象遍居暗莫察因明
　　则见众象之徳唯人是则任以去留委以通塞则有心沉迹沦栖迟问津无才补国用道藏身頴水寻隠商山访真欣逢道逺应时来賔既无容而可托空以象而为亲
　　厯象赋　　　　　　　　　　【宋】汪应时
　　昔在帝尧上契运钦若干干厥机斯朕于是仰观冥漠俯合顺承中才既同秩秩明明乃命羲和徴于厯象施厥攸行奠其所向于时大化降格肸蠁睢盱无声或应无臭或符羲和乃澡雪灵台三月闲居拜手稽首对越而陈辞曰盖闻混沌未分胚胚浑浑盘古莫簉其幽原天皇莫测其妙门泰真曷剖二气何根象运度分孰推奚陈居髙听卑臣愿谛闻于是大化窈窕芴荒歘隂儵阳旷耳殷聪疑閟而张若有言曰爰有太易始素之凝澒洞鸿蒙无埒无形坱兮杳杳圠兮冥冥沦絪緼而溟涬防沕穆以彭宏极体闇而弥着机嬗以相乗翕砉欱纳倏夐峥嵘或黄而芽或而萌或叙昆仑之防或流熠煜之晶合冲融而厚积散磅礴而轻清于是坤豁乾隆贞明离列罔直防酋袪呕未彻徒观夫天之体也则莽莽茫茫奕奕洋洋悠悠苍苍倚圆盖而西倾掲毂轴而左行辽乎百万之程缭北极而回翔枢纽防乎羣帝阊阖开乎无旁沉洪钧于太一嫓蕃彚于东皇丰隆翼其云从兮维轴奄其摧藏雷郁律于埳窞兮电防磹于藩庭合化育乎槖籥播消息夫强阳肆权舆于众有謇刘狝于金衡戒黄人兮守日顾青女兮为霜诏招揺使服采兮夹冥以纵横奉圆灵以献功兮循五胜而防同雌雄代兴而顺至端倪呈露以低昂上漠漠其罔穷兮下濎濙其莫量原夫曜灵肇构则燀赫工鑪转车先道熣然而赪黯然而颢炯咸池濆虞渊浸蒙泛浴甘泉六龙顿驭于扶桑之谷神乌骇翼于若木之巅晃焕灿烂曈昽的皪追天健以积迟成岁功而周集于是望舒配徳魄影虚恒镳辔金枢匝地联升裵回纎阿以后阳明世冥防而无见若右旋而迅征惟播气之生和次十二而有定朒脁献警朏望持盈珥蚩委气衍嗣垂精敷桂华栖顾兎敛羣芒开太素朝辉沦夜色布盖鼎鼎以示谦亦蒸蒸而比数其星则乍隠乍彰英荧绰约嘒嘒斓斒照灼焯烁峙一极之常居紫宫煌于霄堮阁道絶而抵营辰次迢迢而不可度捩斗司时携角枕参乌龙虚殷乎四垠顺轨征休鬬蚀形愆凌厯合散变现纷纭石化而融肉陨而薰事剧则蚩旗动色时和则良策陵云熈景曜之悠扬挟卿瑞之轮囷鉴治忽于几微节气之深沉若乃水气金精潜明大稷乘五月以发基肇一隂而符绩英华宛转其上浮经纬包含而东极违坤抵艮左界西流乘槎支石河鼓列钩认山河于两戒辨分野乎中州倬彼昭回维天河汉秋逹于霄地涵犹半二道合津尾箕斯判故任贡者得以上稽而冯相者资焉纵观于是乎庖羲拓制轩辕着谟爰命南黎灵宪是图臾区景帝仪画运调厯既成伶律筹起枵之厯厯竟营定之渠渠规觜觿之蹙蹙诞东井之余余白圜彰而黑眚应黄道正而闇煇除控欃枪而不孛掩流火而为乌视中星以布政奠长生而恢摹保章孜孜以救推步斤斤而告猷乃俾夋喾继统容成垂迹用锡尔唐悉其规彠宣夜制存盖浑兼作载二道之玑衡贯四游之仪则经纬炳然环轮交错立髀股于往龄阐神智于来学区躔度验提陬标星纪厯降娄鹑首奔析木周倚盈虚于气朔该次舍而推求王居门兮协杓建岁成章兮诸福荐玉烛调兮百谷蕃于万年兮穆天眷于是羲和凌兢徙靡佩服无渝诞依元化敬授人时
　　大演虚其一赋【以首先处虚　　唐用随数为韵】谢　观
　　大演之数五十其用四十有九未谕一之本末徒讶数之竒偶于是稽所据推所受以不用为用端以非数为数首方知一不可见上不在天一不可寻下不在田是太极含三之本居混元不二之筌成出天入地之契乘屈伸合散之权作数之本为唱之先伏质于无体之体反形于自然而然则无者有之宗有者无之据一从虚而体立数慿一而神助舒而用万象自虚无而来摄而终万象复虚无而去安得不存我而立因我而着昧者以此一为无用之徒先圣以此一为庶几之处是以舍此则数不足兼之则义有余终万物之末始万物之初在穷理以考实勿存形而课虚亦犹一人无为兆人欣从一气无体羣生所共本立而道存主适而臣从若十二月之轮转不宰者岁之宗三十辐之运行无有者车之用今则以未分而象太极中分而象二仪未分而百事隠中分而百事随然后四四而布七七而具可以明浅深可以明好恶总而举也叶仲尼知命之筹考其成焉契伯玉识非之数傥明得一之义庶逹传心之路
　　光赋　　　　　　　　　　　【唐】甘子布
　　原夫阳之化隂之融功斯理斯妙故沉凝者显象清贞者流曜惟兹光之焴爚辟重昏以临照夫其明灭靡定虚无罕测道叶神气功侔夜力寄方圆以分影逐黄以变色鉴无影而不彰状虽空而可识类至人之虚已同日月于徳若夫丹乌启旭彤曜丽空藻晨霞而飞绮曛晚霭而生红发菱花于镜转蕙叶于清风故其称物咸烛呈形彼景逗幽隙而露纎埃漏疎林而分细影从盈空而不积虽骏奔其如静至如银河披曀金飔送清孤圆上魄飞镜流明沉露文而委浄浮水浪以揺轻虽视之若溢而揽之不盈亦有鳬灯焰吐兰釭彩发烟夺银烛辉凌练月破锦帱之宵晦假琼璧之余晰况复玉闗秋燧紫塞凉烽开暗空于千里彻夜宫之九重代羽书而掲誓岂飞驿而齐踪且夫遇防则戢因通则扬乗物无朕适变无方大则弥于橐籥小则细于毫芒宁雨露之不润匪寒暑之能伤厯众妙而校徳固莫善于斯光想贵和于耼叟咸称葆于庄悟烛无之见获诫暗投之不臧镜兹道之用舍乃君子之行藏
　　气赋　　　　　　　　　　　【唐】张　文
　　若夫气之为物也寥廓无象中虚自然激混混而为地蔚苍苍而称天其下降也日月星辰着矣其上腾也山河树木生焉虹楼隠于云际蜃阁浮于海边圣人遇之而为主道士餐之而得仙纷盖松而吐雾拥鑪柏而生烟若乃变化千体包含万类结庆呈祥敷荣表瑞翳春荣而绮靡笼秋壑而枯顇喷朝霞而共丹腾晚霭而孤翠触途无限遇物相因扶心体而为命运手足而为身九闗用而殡魄六腑通而谷神朦胧虎岫晻暧龙津重辉赞于太子五色彰于异人出舂陵而表贶度函闗而浮真既霏微以荟蔚复萧索而轮囷象圆光于浅晖揺碎影于微尘尔其槖籥无穷埙篪异态乍舒乍巻如显如晦罕养悬匏虚惊众籁或散漫而成罗绮或昭彰而为黼黻昏晓树而沉沉羃遥峯而霭霭至若嘘精吸液含风吐云拂鲍肆而均臭凝麝帏而共芬和妆台之艳粉杂舞阁之轻裙泛蘓臯而郁郁袭桃径之氛氲有色可见无声可闻助鸎杯之桂馥添凤俎之兰薰肸蠁难名睢盱不测随致动静与时消息聚散无定盈亏独全其纎也入于有象其大也出于无边慿太虚而作宅终造化而为年随之不见其后迎之不见其前惟恍惟惚之又吾不知其谁氏之子象帝之先
　　气赋【有序　　　　　　　　　唐】阙　名
　　余尝志于言每寻庄老莫不虚心竦神鋭精厉志究夫道源孰不因气而生者其功也大其应也细述之无巳遂成赋曰
　　二仪混合兮成天地四气汗漫兮育万类离云腾陵而千峯崔嵬震风飋飓而百卉葱翠宵中星虚则大火西流律应黄钟而凝隂东萃惟兹气之浩然胡应物之无匮若乃假名为声托体而成慿乎动息羙恶必呈挫鋭解纷庶同归乎老氏虚心弱志或契合于庄生逆之为怒顺之为贞纵之则逸舍之则盈若也勇冠三军神雄思鋭善战善胜徒激愤于项王嘉谋嘉猷望旗靡于曹刿尔其瞻白虹之贯日眺紫气之冲牛应精诚之所感显神异之潜周随时变易物莫能俦则知气之为用其道飞浮或聚或散处刚处柔能从逹人之性偏攻思妇之愁其兴也勃其忘也休伊万古之造化胡六合之因由隂阳以之凖则天地以之通流匪斯文之可测终铭简于千秋
　　空赋【以平上去入终　　　　　唐而复始为韵】阙　名
　　观夫物则有名而有竭空则无竭而有名以空自命何缩何盈抟之不得书之不明二仪肇分运寒暑则与时而应百功勤务凿戸牖则用之以贞泰山岌而不以为阻鸿毛至而不以为轻恬澹者体之而为性浇浮者象之而为情情性之别共禀殊呈是知均乎空者既若兹倍乎空者竟如彼巻之潜方寸之内舒之盈宇宙之里上皇得之而化淳季叶失之而乱起妙一以为称总万以归理讵华说之所精非掞藻之能拟及夫天朗气髙地平风畅飏飞鸿六翮之逺彰彩云五色之状若士九垓以冥期兰子七劒以寥亮背之而骋防遂之而攸向同槖籥之罔穷越视听之余量况使皓鹤闻天白驹出谷囹圄鞠草洞箫生曲欤是时端拱圣皇坐啸英牧蹔劳求士永介戬禄事无事为无为衢常樽满路不拾遗盖有由而致之
　　空赋　　　　　　　　　　　【唐】阙　名
　　无徳而称者则其称不朽无形而用者则其用不穷若乃质混沌气鸿蒙生天地之始匝天地之中不可知诘其名曰空夫空也者迎之不见其首随之不见其后听之不闻抟之不有舒之则逺弥六合揽之则不盈一手体无涯以为大物有来而必受徒意其湛尔无营飘然至轻向遥山而似画对澄浦而同清大而观之则漭漫兮类元胎之貌审而察之则眇漠兮凝至道之精故老氏曰有物混成先天地生寂兮寥兮孰能为其损益不皦不昧安可议其幽明利万物有含容之徳包二仪有覆载之名草木资空以长茂日月乘空以运行霜雁云鹏非空无以矫其翼乔鸎幽鸟非空无以习其声夫天之无言不能去苍苍之象风之无色不能閟萧萧之响隂阳者气犹不免于推迁躔次虽髙亦未离于测想岂若窅兮冥兮吾则不知其灵浩兮荡兮吾则不知其广含太化以虚无起神功而惚恍善计者无所用其筹策善观者无以劳其俯仰故能象帝之先之又以无有入无间引微明于纎隟混余碧于长天随时小大应物周旋处覆盆而俱暗引测管而同圆入枝间而带影通野外以含烟或髙深放旷或委曲连绵虽可名而可道终黙然而澹然则有闲居至人宴坐开士黜聪明以反听闭户庭而隠几既而谛想羣物深观至理穷未来寂灭之端探过去混元之始见众生生而不失大化化而无已知有为尽于无形化万物归于一指然后色空皆泯验先觉于轮王物我俱齐得真筌于庄子已矣哉杳杳茫茫地久天长非色非想不存不亡故知大象无形去文质而成体至恒不变混今古以为常然则无施不适应用无方作器以虚中为贵接贤以虚左为良亦有谭国大夫嗟巳空于杼轴倡楼孤妾怨难守于空牀当今四海防同羣方清晏邦国有不空之歌太史絶三空之谏独有文章游子书劒沉沦出门以虚舟遇物入室以虚白全真生也数竒每有书空之叹长而乐道犹在屡空之贫惜扬名之未逹恨干禄之无津敢作课虚之颂用投虚受之人
　　空赋　　　　　　　　　　　【唐】郭　
　　造化之工稽夫有名之域察以无象之中彼去有而含体乃因无而立空极乾坤之包汗漫何窅眇与冲融且希夷难变而槖籥罔穷神禹莫知其至离娄安覩其终坠露有声杳然闻皓鹤之唳太虚无碍岂独发醯鸡之防则七曜垂文八纮作纪应类示迹变态无已颢气浃而流英飞霞散而成绮顺昼夜以明晦涵混元而古始及夫长风清骤雨霁或暝魄初满或朝阳不翳千里若镜合止水而澄鲜四野无尘分逺山之亏蔽理通一贯施及多族忘取舍而惟静任细大而皆足溟涨防百川之宗箫管逹五音之目墨客临而责有赋见平原老氏酌以当无道几牝谷戸牖致有空之用人神终害盈之黩故至人得之于无心公绰寘之于不欲钦若圣君赫赫良牧英英岩穴静而贤举囹圄空而法平湛虚明而鉴在虚受而澄清无谈天之逸藻慙叩寂以求声
　　空赋　　　　　　　　　　　【唐】张鸣鹤
　　造化不测长空浩然生于未有物莫能先故其走目遐甸幽不可见流听髙冥渐不可听既从天而共色又鉴水而同形若乃变化随时慿乎动止韶容春遍火云夏起流电夺目殷雷激耳立绕树之千岩广长风之万里惊飇既临彩虹破隂雨尽天逺云空涧深百尺楼头见朝阳之赫奕九重宫里闻众鸟之喧林何髙秋之辽迥至穷冬而不极感在物之捐华益穷人之叹息惟长空之爱此终生灵兮动植歌和光以同尘每因空以悟色至人恬澹既将之又小智多非岂斯文之果测
　　明赋【从入至　　　　　　　　唐平为韵】田　沉
　　夫何明之为用将烛幽以鉴黙故日有朝灵月有宵徳众星垂耀于穹昊爝火与萤而不息皆能怀独见之明破重昏之匿使晨临者可分于丹素夜视者不谬于南北盖所谓明明在上以为人极者也至如桂花未魄虞泉敛暝幽室何观空堂静听飞落木于轩砌吟暮虫于行径则有银烛初然兰膏未罄昭昭耀耀亦何其盛况乎泰宫晓鉴淄川秋水君子思正其庄容粲兮用修其腻理或拂金光之清景爱瑶华之特起或指波澜之碧池玩澄泉而未巳然非大道之道至白之光且日月闻浮云之蔽燎火有扑灭之常水犹人挠锦以尘障岂夫穆穆天子徳昭晰以蕙馥皇皇侯伯心赫烈而椒芳寸心所烛万物无藏既临表以识里仍察隂而辨阳然后礼乐设文武张明珠不混于江浦美玉无韫于山冈幽薮尽拔防潜载阳由是观之则烛龙之遐昭离娄之逺望魏乘之所炫蘓绩之攸伤安得俦其小大与短长而已哉
　　日赋　　　　　　　　　　　【唐】王捧珪
　　杲杲太阳升自扶桑既移晷而髙下亦时而短长其没也天地为之黯色其出也逺近为之生光及夫春景初动寒威始歇煦百川以氷开暖干林而花发行乎赤道应其朱明煎绿潭而水沸烂青云而火生于斯之时诚可畏也既而暑退凉进烟归雾返悬浄影以悠扬度斜晖而晼晚送秋景之已末属冬隂之方盛融晴雪而曭朗曝晨霜而温映于斯之时诚可爱也故能明以成象髙以临空有形必鉴无幽不通在七政虽擅其长照万物不竞其功抱三足之灵乌挂五彩之轻虹鲁阳挥戈而三舍汉皇握镜而再中曜凝霜而轻白带飞霞而澹红皎兮洁每守团圆不亏缺曈兮昽暮落西山朝海东谁复知其动静安能察其始终徒美其委质上浮流光下济不择好恶不遗巨细葵藿向之倾心旂常画以增丽匪杖策之能及岂长绳之可系至若荧火聚然鱼烛并爇明月髙映繁星逺列争散彩以炫晃竞腾晖以照晰见白日之一临总光沉而影灭则知赫然作色无物不惮温然为容有情皆玩终而复始既明且焕自非造化之至精焉能作羣生之壮观
　　日赋　　　　　　　　　　【唐】李　邕
　　惟元气之播仪式景曜之腾烈倚崇盖而西转骏流光之东晰岂盈缩兮弥岁亦畏爱兮异节暾淑色而布龢赫炎氛而生热所谓纯精至髙至明烛龙照灼以首事踆乌奋迅而演成开天地之司目为帝王之我兄文思以之寅饯神武以之掲行是以节朝有政逮昃未餐扬晖而四方动色霁景而万物耸观豁云雾之凝暗解雪霜之沍寒愿挥戈兮再昼俟倾藿兮长安至若瑞气浮烟休征抱戴乍出海而融朗忽飞天而光大千里发乎主明五色见于时泰将闭阁兮永言岂覆盆兮贻悔则有怀人惆怅酌醴献酬防一醉兮千日渇一日兮三秋昔定鼎兮卜洛彼升天兮上游处立观于溟渤遂测景于嵩丘借如夸父弃防奔走何益夫子重隂道业所钦叹迟迟之春日阻悠悠之宿心惜落照于崇木重遥思于竹林粤若飞箭易及长绳难驻知息影之未宁喜倾盖之相遇始曝书兮多暇复炙背兮成趣见兰蕙之有晖想桃李之可树别有誓以期皦至以忧长既中时而必彗亦后甲而见阳与圣人兮齐朗宜君子兮借光卜在地而占吉説通梦而寻昌匪直烛之灭私行之惟则若御车之有轮岂抟空之无翼固斡运兮谁使谅周行而不息重光起于一人合璧旋于八极观乎翠萍生实赤羽从军傥一编之欲授曷三余之敢闻夕没衔于黛巘朝隮夹于火云何白驹之激急致华发之缤纷若乃江湖积气雾雨经时莓苔连于枕石泥泞汨于川坻仰苍苍而不见俟杲杲而常欺将遣慰兮安适每沉冥兮自悲借如谪居海上喟息天间有哀猿兮断续无飞鸟兮往还事填膺于瘴疠情满目于云山未回光于东阙犹屈指于南蛮乃举手而歌曰披云覩日兮目则明就日瞻云兮心若惊日尔一日兮何道时哉几时兮此生
　　日赋　　　　　　　　　　【唐】李　为
　　仲春上日率公卿大夫朝日于东郊祗祀毕太史进曰夫日统七纪周旋天地国家灾祥之至也惟唐文明日徳不愆今陛下又亲设弟礼天下焕烂上曰朕不足以配日然国经在乎上尔即司之于日有见可使朕闻之乎太史曰臣闻天髙无程日为大明天为至阳日为阳精则日于天为子象也在人为主在天为日其髙明一也日之初将出兮东方霍爌烘煌地外泄光隂云含明闪闪荧荧火炬纵横渐髙如悬或若挽上于天而傍倚诸山海水血色龙鱼腾翻上浮焦烟创业之象也日之中聚焰成珠攒劒成轮青天而白白云而赤赩赩奕奕曾不得定目太虚为之晃惑万物依乎地无不自识太平之象也春之日葱茏通昽霍烁晴空赫为大笑满天地喜江风晴起锦文出水采错斓斑花树之间新蕊粉融万灯无烟一拂雕梁娇霞溢乎殿堂缋壁连光温焰生旁仁恩之象也夏之日烘彤坌勃六合焚炙风不能为气天地变色不胜其猛乍揺紫影所照之六化为火井草木如烧而未干焦泉池如炊若将涌沸炎威逼人疑欲附地或透入室壁潜蒸簟席威怒之象也其于小则草芥游虫户网隙尘各示其容其为大则东而引千万里不见其近出西而引千万里不见其逺及将暮也烁乎而低澹乎而頺忽乎变容赤盖下空埃尘蒙笼浑浑黄黄渐无精光黯黮殷顔不留山巅即坠乎穷泉丹霞染云焰焰半天暝隂夕霭荟蔚霮防余光无采暂明乎千里之外乌鹊尚鸣新月巳生长夜自清今昔顿成良可悲乎夫日之不永也甚矣人之言夘比及看已可食人之言午比及看已欲昃是故圣人寸隂而惜愿陛下朝视之思创业之难暮视之感沦革之易春夏视之调喜怒之节中视之将偃乎大平之地又何求焉臣又闻之圣人为君日祥屡臻五色晔晔天地同文昏弱之代吞蚀不暇列宿不没昼而为夜可不务乎故天有日不能自灵日有光不能自明待圣人而明之也
　　庆云抱日赋【以云日辉映精　　唐彩相耀为韵】阙　名
　　太阳之升兮铄景气而澄氤氲圣人之徳兮上蔚结而生庆云外浮相焕中映成文郁郁昱昱缤缤纷纷粲兮若组绣之萦寳镜翊兮若申甫之相明君无心而生应徳而出不曜青以干吕能叶庆以扶日缥缈蜿蜒游龙相逐而不如斐亹葳蕤彩蜺舒状而难匹始流形于孤岳终垂象于九围丽碧霄以增媚捧金乌而徐飞感覆帱之仁效灵表瑞慿黄之气耀影含辉夫天道无言以物应圣圣功不宰物自效命故有非烟非云为祥为庆付我元吉彰我元盛岂徒众彩错出重轮交映者哉且日者实也象君而贞明云者运也应时而发生就日而浮若就君之朝聘五色成象告五方之和平腾乎天假其隂隲见于昼资厥炎精懿乎煌煌烛空晔晔呈彩域中之目无不仰观天下之心若有所待何必苍梧称美横汾是载者乎夫变化翕忽希夷混茫理至则无幽不感徳盛则化妖为祥焕厥霄极亘于天光彼丹甑玉烛蓂荚芝房孰若此感化而见五彩其相者焉是知圣与冥通理由感召故我后之盛徳不求彰而自耀庆云抱日赋【以云日晖映精　　唐彩相耀为韵】阙名
　　太阳淳精兮表徳于君徳感瑞兮应天垂文晓望东方升耀耀之丽景晴分上汉覩郁郁之祥云若乃运叶尧年灵符舜日灿玉叶以繁布抱金轮而半出灼烁兮乍似汉祖隠居横紫气曈昽兮又若楚王乗舟捧萍实岂锦江之所能拟谅秦镜之所非匹既而五彩不散三足增辉英英而浮光并射杲杲而合璧相依信乾坤之道不昧知君臣之徳同归我唐由是越五驰声超三表圣臣如云而仰均雨露君并日而用敷徳政故表乃祯祥之主遂其云日之性始漠漠以飞空复昭昭而逺映迹前圣之能事曷比夫今日之嘉庆也徒观启重霄而迥出得中道而遐征不傍楼台讵随于聚散不依城阙但耀其真精氤氲兮匪氛雾而能杂泱漭兮知沴气而不生懿夫日丽天兮出巨海瑞应臻兮见其彩云浮空兮蔼休祥灵辉集兮实其相故可以卜年永祚奕圣蕃昌大矣哉兹瑞之为庆禆福善而无疆若鲰生者饮化阙廷削迹海峤覩庆云而动咏仰圣日以观妙是知物无不感幽罔不照蠢兹动植之类莫不息隂而发耀寅賔出日赋【以大明在天恒　　唐以时授为韵】王　储
　　惟天为大兮尧实则之命羲和而驭日俾出纳而从时肇岁首以平分既中星鸟及宵衣而敬导始见嵎夷所以示农功之有序叶君徳于无私我国家克定三元光临四海纂唐虞之旧説崇徳礼而斯在将举正以履端奉天时而不改繇是春官蒇事太史作程天子居青阳之左个览万物之初生始昭宣于东作终协赞于西成杲杲临空无幽而不烛迟迟鉴下有蛰而皆惊伊兆人分地之利我圣上则天之明淑气载扬畅禽鱼而共跃融风乍扇迨葵藿而咸倾庶绩其凝三农式就髙台纪于云物大野陈其搜狩毕向化以观光亦顺时而敬授岁如何其岁既登节盈缩兮日有恒岁如何其岁将起兆发生兮日之始茍奉顺而无违得祯祥而所以原夫君比徳于日日丽光乎天抚有万方每朝君于岁始照临庶物故出日于春前煦百泉而氷泮薰九陌而苍然合璧表无为之化重云示有庆之年信惟贞而惟一示无党而无偏客有藏器俟时卑躬思泰遇乾坤之防合覩日月之光大莫不向春景以自娱沐尧风而永赖寅賔出日赋【以大明在天恒　　唐以时授为韵】独孤授
　　古先哲王允厘内外虽庶政之咸叙在司天而为大所以叶乎上下所以察乎交防其职废而时令则乖其职修而黎人永赖岁既阳止东风作矣惟时羲仲奉若天纪旸谷之初升揆农功之当起寅賔克展守而勿失耒耜乃修视其所以观乎旭日之渐也丽苍穹而曜晶按黄道而徐行万物发春仁气良由兹始四方仰照阳徳协于离明盈缩必循夫晷度职司宁阙其将迎木位值于扶桑初杲杲以出土膏润于南亩且泽泽其耕故王者重焉官不虚授考之厯象则象是用贞凖之田农则农靡惟帝典之明征示人有常惟日官之无改永代斯在平秩乎下以播百谷钦若乎上以刑四海慎尔有司惟其敬之是将迈景徳于太皥俟神功于女夷玉烛开耀金乌效迟致人和而岁美无乱日而废时况吾君承干化昭宣叙三光以着象乗六龙而御天经纪不忒职官维贤分命之事举曲成之道全观寅賔之出日端稼穑兮大田愿聆舜弦歌唐年因末光之可就与羲驭而回旋
　　寅賔出日赋【以大明在天恒　　唐以时授为韵】袁同直
　　日为天经春为岁始贞三农而允协于度调四时而不于理敬其所出导其所以升黄道而万化融出青方而百工起所以放勲钦明羲仲是司协和天意敬授人时阙其职则厚生斯废行其典乃庶绩咸熈且晓色曈昽清光杳霭垂大明于有截察幽深于无外守晦明之度数顺躔次之交防合一徳而无私位三光而称大煦育无偏隂阳气宣应律管而初变暖林花而未鲜兴农功于燠室发耒耜于原田既陶陶以受岁亦欣欣而乐天则知日以阳为徳君以政为恒阳亏则物无仰照政失则年用不登覩寅賔之有则知平秩之方瞻彼涨海日之所在出扶桑而吐晖泛旸谷而浴彩贞明宇宙协顺时将防敬而专其所职岂出纳而轻其所授我国家献岁发生舒勾逹萌警大田于东作纪斯箱于西成君徳与日徳俱逺道光与日光齐明将授官而守职俾万祀而为程
　　寅賔出日赋【以大明在天恒　　唐以时授为韵】周　谓
　　陶唐氏钦若日出资授人时乃命羲仲往哉汝司纪寅賔而建始旌照烛兮无私旸谷初升退羣冥于仄陋扶桑适上分万象于毫厘日之为徳也均日之为功也大作朝夕之程准见乾坤之交泰无逺无近幽而必通惟植惟生罔不咸赖出于东兮示发生之所在倾于西兮覩光灵之不改必将表岁以务穑岂独陵虚而赋彩尔其孟陬叶月太蔟和声农祥正而土膏咸动庶绩凝而百度惟贞于以秩东作于以望西成涂足沾体勉穑夫与田畯布和施令乐国泰而君明岂不以五行班序七曜宣精者哉则有三足呈祥重晖降祉瑞圣斯应为光有以逺色杲杲非童子之辨焉浮彩昭昭惟仲尼之掲矣爰考休征图牒与能既煦育之无外同寅賔而有恒賔者导也惟人之导扬寅者敬也唯人之敬授谅难逾而可仰参地载而天覆观其煜熠动川澄明丽天消瀌瀌之残雪敛蔼蔼之轻烟谣东君于楚客祀岱岳于汉年愿捧图称瑞以相宣
　　日浴咸池赋【以涨海增辉金　　唐乌发色为韵】栁　喜
　　海日赫赫出旸谷以腾辉过咸池而浴色宛转波动回还影侧昭晰兮泉源渐沸掩映兮津涯乍黑红光下射疑萍实之欲沉赤气上浮讶林云之不息当其玉漏未尽金波正凝背崦嵫而六龙骋骛望穹苍而三足飞腾经厚地而休光暂匿连巨浸而暖气潜蒸当晷度之未至信辉赫之徒增洎夫良夜欲阑繁星渐没转红轮于沙砾濯朱辉于溟渤映龙川之华动照天坛而秀发逺岸烛燿而乍明长波蹙缩而未歇观其荡水府涤踆乌重轮辉焕而增润双翼翩翩而尽濡势动云端运规规而未止影揺波底潜赫赫而不渝逝矣莫及皦然可望照蜃楼于圻岸写蛟室于溟涨由是发五色焕九围厯渤澥而羲和整驭映岛屿而光耀傍飞碧浪沸腾罢洗贞明之质洪涟弥漫难留畏爱之辉时也天地渐分云霞屡改违细栁而已逺沸扶桑而犹在聊将出地辞润泽于波澜从此丽天布辉华于寰海既而迥出崟岑髙悬万寻杲杲而光无停晷炎炎而色欲流金始素波而将涤倐黄道而是临信终古而不昧长曜景于天心黄云捧日赋【以黄云捧日佳　　唐气充塞为韵】阙　名
　　吾君朝黄图坐甲乙礼元吉观庆云之飞来晕长空以夹日日明而丽云润而黄随轮巳入乎青陆抱影长依于正阳磅礴不散氛氲呈祥暖万物则草木春色涵一气则天地黄光推而言之则君为日臣为云君非臣则股肱斯废云非日则光耀难分故上下同体表里成文楼形遥景于东户叶影潜扇于南薰由教有所至朝无可昏是日王三朝躔五纬杲杲然无幽不烛飘飘然何逺不暨白主丧氛黑为兵气将闭阳和动令人畏又奚能势均抱戴色不严毅似龙虎之宛转傍檐楹之髣髴是日也风不霾时正佳云日轮盛光隂克谐入房焉可以拟议干吕何足以为怀带祥云而共美与淑气而同侪天有日兮晨光重日有珥兮黄云捧亦如东海大而百川朝北辰髙而众星拱云初缭绕日亦曈昽合三光而为一混五色而居中于是彰国表年丰应履端之时令识来事之殷充察天象兮阳乌奋翼稽瑞图兮人望充塞使无阶而可乘敢不慙于帝力
　　黄云捧日赋　　　　　　　【唐】阙　名
　　正月初吉观大明之东吐间瑞气而晓出初混色于青山之上犹谓防霜渐凝华于黄道之中分明捧日与抱珥而偶方守人为匹原夫皇帝御紫宸垂至仁恩覃日域泽被云津居其中得通理之体察其外想维城之亲然后蔚亭亭之彩环杲杲之轮左之右之拥荣光于碧汉或先或后敷正色于青春懿乎日者君之徳云者臣之状彼无私以临下此竭诚而奉上故得配阳精而为焕符土徳而标王以此图国国乃丰盈以此示人人知揖让既而呈彼瑞暾曜于天门似佐无为之化如承煦妪之恩自东徂西异众星之拱极陈力就列同万品之尊元其瑞如之何以庆其主其色如之何非圣不覩像伊皋之羽翼同周召之夹辅丽焉成象非徒负舟之龙照也腾文尽若苴茅之土萧索笼光徘徊效祥抱一轮而匪乌莫黒散九野而何草不黄是日也乾坤交泰霄汉荧煌风以动之谓奉中央之帝人皆仰也如披元吉之裳识我者寡遇我者众思飘飘而有托目眇眇而遥送飞烟下接乍回屏翳之姿喜气上浮疑绕羲和之控信乎圣徳所加祯祥不遐天道悦人谋嘉故得无心之云出山川而变色有耀之瑞应图牒而增华
　　日五色赋【以日防九华圣　　　唐符土徳为韵】李　程
　　徳动天鉴祥开日华守三光而效祉彰五色而可嘉验瑞典之所应知淳风之不遐禀以阳精体干爻于君位昭夫土徳表王气于皇家懿彼日升考兹礼斗因时而出与圣为偶仰瑞景兮灿中天和徳辉兮光万有既分羲和之职自契黄人之守舒明耀符君道之克明丽九华当帝业之嗣九时也寰宇廓清景气澄霁浴咸池于天末拂若木于海裔非烟捧于圆象蔚矣锦章余霞散于重轮焕然绮丽固知畴人有秩天纪无失必观象以察变不废时而乱日合璧方而孰可抱珥比而奚匹泛草际而瑞露相鲜动川上而荣光乱出信比象而可久故成文之不一足使阳乌迷莫黑之容白驹惊受彩之质浩浩天枢洋洋圣谟徳之交感瑞必相符五彩彰施于黄道万姓曕仰于康衢足以光昭前古照临下土殊祥着明庶物咸覩名翚矫翼如威鳯兮鸣朝阳时藿倾心状灵芝兮耀中圃斯乃天有命日跻圣太阶平王道正同夫少昊谅感之以呈祥异彼夏王徒指之而比盛今则引耀神州扬光日域设象以启圣宣精以昭徳彰烛逺于皇明乃备彩于方色故曰惟天为大吾君是则日五色赋【以日丽九华圣　　　唐符土徳为韵】湛　贲
　　圣日呈贶至徳所加布璀璨之五色被辉光于四遐纎尘乍收烂彼云间之彩清涟既动焕乎川上之华且夫徳惟纯一瑞符祚九彼合璧而未方顾抱珥而何有岂若青赤以之彩错光芒屏其氛垢星同色而莫俦露成文而曷偶至乃天衢将曙春雨新霁廓彼长空敛其纎翳焕羲车而逾媚映彤庭而转丽同象徳于金天陋再中于汉帝于时宸睠屡回圣心方契恒旰食以为虑岂浮云之能蔽观其往复黄道隠现非一彰有徳而天下文明照无私而海内清谧驯翚对而沮色仪鳯临而委质光浮石壁谓娲皇之补天影入词林疑江淹之梦笔彼连珠之代王字之日虽得以载其图牒实难以为其俦匹未若光分五色徳合三无明天道以下济与人事而同符较兹嘉祉超于邃古杲杲而五色成文郁郁而万物咸覩祥光旁烛偏宜连畛之瑞彩下临更并建社之土于以光被四表昭彰元圣播颂声于管弦流喜气于歌咏矧其尧舜为理羲和奉职仰以阳精象于我徳不然何以照曜六合黄五色出乎震位焕夫皇极仰其耀希煦妪以资成倾其心比葵藿之生植傥余光之可借庶分隂之有得
　　日五色赋【以日丽九华圣　　　唐符土徳为韵】崔　防
　　阳精之瑞兮惟瑞之嘉首三光而委照备五色以连华繁彩遥分叶二数于圣运祥光下烛赞元吉于皇家且夫天之降祯昭示羣有日之效庆丕应元后轶图牒而称灵着策书而不朽径惟千里表年厯而当千丽彼九华彰帝业之在九懿其廓烟霄而朗霁敛天宇之氛曀出旸谷之方融厯离宫而增丽羲和疑而愕立畴宫骇以横睇循黄道以迟迟烁青冥而晰晰观其瑞景中焕浮晶外溢所以告昌期符圣日结金天以标异掩羣祥而首出仰其众色比河上之荣光征彼谣言异江中之萍实景丽天衢明均八区知神光之有宰信化之潜敷媚韶阳于紫陌混佳气于皇都于是见土行之善应识帝载之珍符君一徳兮格于上天日五色兮临于下土实有感而斯见固惟仁而是辅乗虚散彩状朝烟之暧空缘隟通辉若晴虹之入户灿烂同耀黄交映彚藻绘于金轮聚云霞于寳镜当道泰以垂贶契河清之表圣谅四彗之莫俦岂再中而攸竞则知天意非昧人情可测所以异其彩示辉光之日新所以呈其祥庆文明之允塞伟夫彼日之瑞可以象君之徳谬膺荐于春闱幸观光于上国
　　日抱戴赋【有序　　　　　　唐】潘　炎
　　景龙元年四月二十四日皇帝初临上党日抱戴皇天告符微臣颂之盖古诗之流也赋曰
　　日丽于天是曰太阳经千里临八方符一人之元圣曜五色之重光我休徴莫先悬象表至圣之无二呈继照于明两阳光杲耀抱黄道而再中喜气氤氲戴赤霄而直上圣有感天无私八纮占其瑞色六合仰其重离终古不亏得天长久岂止大章之步非齐夸父之走惟抱也同众星之拱北辰惟戴也比万邦之奉元后则知天为父日为兄同符叶庆以应文明我皇首出而御极光被无垠而太平
　　日载中赋【以汉文帝时　　　　唐数如此为韵】许尧佐
　　圣徳上通阳精下赞经太虚之寥廓赫流光之耀焕皇矣广运徳用迈于陶唐日欤载中瑞克符于炎汉其始也升扶桑以昭晰拂若木兮氛氲灼丽景开祥云羲仲命官敬导之功式着夸父整策竞驱之势斯分虽驰骋于灵驭终感通于圣君故歌休明者征于阳位察符瑞者观乎天文于是翠烟澄霁白日増丽流景弭节飞轮顿势踆乌矫翼而却翔骧龙拥驾而回逝端乎晷遽乖测景之司表乎祥必俟垂衣之帝盖所以应仁圣叶昌期曾泉既逾异晨阳之杲杲昆吾再舍嘉日驭之迟迟是则天垂象兮不昧日辅徳兮无私既载中呈瑞亦太和效时逺以变化同诸掌握茍夙夜而致理在祯祥而欲数依灵气之潜通岂天听之邈日之为美也无徳而言欤日之为瑞也有时而效诸运行必随乎圆盖昏晓式经乎方舆昃而复中在明君兮则尔中而斯昃虽壮士兮焉如我皇播徳于彼表瑞于此不肃而康哉无为而乐只躔次可觌岂假垣平之片言昭明有融宁匹鲁阳之三徙然鉴于人事兮谅天道而伊迩
　　日载中赋【以汉文帝时　　　　唐数如此为韵】闗　构
　　日以运行时维贞观验载中之照烛表一徳之协赞至诚则感实所应于皇家偶圣必呈岂独符于炎汉既退舍以回薄又增明而辉焕且夫天地细緼日月垂文始将倾而复正愿何鉴而不分当下委之碧落又上排之青云经纪回旋乃晖晶而射耀次舍中正则澄霁而销氛何丽天以昭晰谅触物而缤纷然而日乃阳徳光于四裔阳为君徳配以上帝既居中而有感亦临下而罔替昔连珠而合璧或五色而四彗咸逐物而迁移并随时而启闭曷若此将旰而复昭昭无际则知隂阳冥通乃与仁圣符契徒观其炫晃在兹气肃风追合人君以乗时又观其昭回绵邈霞张雪駮美嘉祥之欲数时以我既再我则盈缩而自持时以我当中我则清明而不浊既照临于率土信叶和而反朴夫日也变动不居周流六虚天垂象以咸若精可贯而皎如既匪亏焉比皇明以无极斯呈瑞也谅至化之有余且神功而不测乃驻晷其实徐所谓悬鉴在彼观光由是仰大明之载中知积清而率俾因征今以赋事谅舍彼而取此
　　日载中赋【以汉文帝时　　　　唐数如此为韵】阙　名
　　赫矣阳精瑞色融烂轮既侧而复正景将曛而重焕考祥厯于休明议天心之叶赞信遐荒丕耀而品物贞观夫其祯烟空耿霄汉始由度而方映忽移躔于巳旰长空敛云爌朗烟煴考殊祥于瑞牒轶众象于天文烛乎幽同无私于圣代鉴乎下将比耀于明君宜穹苍之朗霁屏黄道之氛曀踆乌翻翼以回翔羲和弭节以容裔亭亭兮直午位而逾正杲杲乎烁离宫而增丽休征屡发于汉皇徳威更侔于唐帝虽百官奉职畴人展艺异回戈之所麾非长绳之能系是则贶告祉皇明受厘日之杲兮靡亏于常度日复中兮叶庆于昌期土圭不能测其晷玉漏焉足定其时照委晴空暧祥光之郁都时当春尽添丽景之迟迟惟我后之至化验灵符而斯数悬金镜于天衢提璿衡于掌握不然何以表昌期之防回倒景之车澄清光而炯若扇炎盛而赫如徙倚遥汉徘徊太虚夸父之奔于焉少息垣平之对难以比诸信可以遵祀典委裘而拜命太史以望而书日丽天兮运行而未已日再中兮表庆于遐迩每同葵藿之诚冀流光而及此
　　日中有王字赋【以题为　　　　唐韵次用】郑　锡
　　至阳之精内含文明成命宥宻神化隂隲倬元圣而纬天烁灵符之在日人文变见象贞吉焕尔殊容昭然异质三阳并列契干体以成三一气贯中表圣人之得一当是时也河清海晏时和岁丰车书混合华夷防同皇帝乃率百吏禋六宗登台视朔律占风祀夕月于礼神之馆拜朝日于祈年之宫霁氛雾埽烟虹地涯静天宇空隂魄既没大明在东吐象成字昭文有融法科斗以为体并踆乌以处中冯相未觌畴人发防此乃圣人合契至化通不然者何得曜灵启瑞明被于有截垂光烛地运行而无穷圣人以不宰成能日月以无私可久偶圣则呈祥逢昏则显咎贞观契无为之功休祥应无疆之寿没于地我则取诫于明夷登乎天我则呈形于大有其初见也昭昭彰彰流晶曜芒若神龙负图兮呈八卦于羲皇其少登也发色腾光乍见乍藏状灵衔书兮锡九畴于夏王蔽亏若木隠映扶桑曈昽五云之表辉焕重轮之旁临紫宸兮千门洞照出黄道兮八极增光惟徳化成惟王正位兄其日兮姊其月父事天兮母事地罄六合以为王统三才而制字道不藏寳神开奥袐王在日兮垂文日在天兮重懿岂徒色映合璧光连抱珥三舍回鲁阳之戈载中美汉文之志皇上以为命不于常惟徳是据灾逐祥启福随祸着知微知彰一喜一惧因嘉瑞以增徳合元符而降祚客有上国观光金门献赋覩日中有字之感成天下至公之务倾心太阳企踵云路愿回光以暂烛庶千载之一遇
　　日中有王字赋【以题为　　　　唐韵次用】乔　琮【登科记作乔深】
　　至尊者王至明者日处其位兮无二配其徳兮惟一制服以象必图之而并临视朝以时方之而俱出懿夫日实也厥生于东王往也厥居于中其呈祥以下烛必布徳而上通然则日中之有王字者岂不以昭宸聪彰国风焕乎黄道赫矣苍穹表皇纲之不紊延圣于无穷者哉且天垂三光日当其首人执六艺书列于后此神功之所成彼人力而何有况乎乌为鸟矣无惭苍颉之能日匪扇焉宁假右军之手稽图纬与载籍信可大而可久岂比夫麟龙鳯徒在乎宫沼郊薮适足以劳于使臣未可以济乎不朽夫运行不已者天地之常临照无私者日月之光美之则配于太昊恶之则比夫夏王是以逆其时则休亦成咎顺其道则否亦为臧故昔王者莫不观天文兮顺隂阳授人时兮正纪纲而人用康而邦其昌如此者厥鉴不逺实归美乎我皇信所谓承天之序兮袭于休祥者也是知君能则天天必呈瑞明海内之四目瞻日中之一字士有仰止云路苦心词赋战欲酣兮日将暮傥鲁阳之修戈可借冀和仲之余晖可驻愿倾葵藿之心希成桃李之树
　　王者宜日中赋【以题　　　　　唐为韵】欧阳詹
　　杲杲者日中则重光烛生生于有晦暖物物以无疆人在下君体阳故法之象之宜诸帝王亭然止六合居中赫矣洞九霄临下取其正谅无邪僻之徒仿其明讵有幽隂之者瞻端严则体率慕光昭以心写想照弥乎八纮庶化覃于九野观夫髙舂始上虞泉未移面方舆而再朗防圆象以重规有隼之墉匿寸隂而影尽无禽之井透百尺以光披含灵亹亹处植离离穴有向阳之户柯无不煦之枝伊体元在巳有国于斯形厥功以居大固其义之攸宜况日则类王王实况日道符罔二理契惟一当其食昊用贬膳以去县仰以髙明直弃俦而背匹是以如之致唐尧之盛假之在周易之丰暮非乏照朝亦有融或背篱东之蛰或遗山右之防掩彼不言黜履邪而有蔽放兹取则贵无偏以处中正不正通难通可以励垂衣之圣政可以激御逺之神聪者也我皇祗若髙穹保兹洪祚顺三辰之耿耀稽八卦之明喻觌兢庄霑煦妪美盛徳之形容遂屏营而作赋


</div>
    <div class="pagination">
<a href="御定历代赋汇_page28.html">上一页</a><span>...</span><a href="御定历代赋汇_page24.html">24</a><a href="御定历代赋汇_page25.html">25</a><a href="御定历代赋汇_page26.html">26</a><a href="御定历代赋汇_page27.html">27</a><a href="御定历代赋汇_page28.html">28</a><span class="current-page">29</span><a href="御定历代赋汇_page30.html">30</a><a href="御定历代赋汇_page31.html">31</a><a href="御定历代赋汇_page32.html">32</a><a href="御定历代赋汇_page33.html">33</a><a href="御定历代赋汇_page34.html">34</a><span>...</span><a href="御定历代赋汇_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
