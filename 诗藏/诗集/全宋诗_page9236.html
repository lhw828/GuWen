<!DOCTYPE html>
<html>
<head>
    <meta charset="UTF-8">
    <title>全宋诗 - 第 9236 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9236 页/共 11672 页</h1>
    <div class="content">
徐照　送翁诚之
    又作巴陵倒，南州旧有声。
    未凭湘水绿，能似长官清。
    笛冷君山月，帆轻夏浦晴。
    五言多好句，颜杜减诗名。

徐照　送翁诚之赴阙
    我亦清湘去，何年可会君。
    贫惟诗送别，愁觉酒难醺。
    郊祀随天仗，台上识瑞云。
    定知分美郡，音问欲相闻。

徐照　送翁灵舒游边
    孤剑色磨青，深谋秘鬼灵。
    离山春值雪，忧国夜观星。
    奏凯边人悦，翻营战地腥。
    期君归幕下，何石可书名。

徐照　送徐玑
    一舸寒江上，梅花共别离。
    不来相送处，愁有独归时。
    去梦千峰远，为官三岁期。
    思君难可见，新集见君诗。

徐照　送徐文渊赴省试
    永州官满后，借屋静中居。
    两岁不参部，一心惟读书。
    孤经期榜首，行日离春初。
    即有杏花宴，题诗众弗如。

徐照　送薛子舒福州省觐
    一马背西风，斑衣与古同。
    暂时离膝下，邻郡是闽中。
    到日残秋兔，还期早塞鸿。
    即须同邑里，来迓黑头公。

徐照　送湛番才叔倅新安
    大臣曾列荐，声誉有人闻。
    古郡知临水，黄山望似云。
    道情因病长，公务被吟分。
    天上除书近，时危必用君。

徐照　送张真翁赴举
    端修修德在，门族盛如初。
    常有人登第，今称尔读书。
    南风舟去疾，西野客来痚。
    所着青衫旧，前官拟别除。

徐照　送朱严伯
    好别无愁思，风霜一岁残。
    去因贫事迫，归有暮年安。
    远水维舟晚，青山绕舍寒。
    又谁怜静者，得句不同看。

徐照　宿吉州永庆寺
    古邑溪边寺，吟人爱寂寥。
    少僧斋室废，乞食钓乡遥。
    钟韵含霜气，楼檐近斗杓。
    汉时铜铸佛，瞻礼到今朝。

徐照　宿寺
    古殿清灯冷，虚堂叶扫风。
    掩关人迹外，得句佛香中。
    鹤睡应无梦，僧谈必悟空。
    坐惊窗欲晓，片月在林东。

徐照　宿翁卷书斋
    一山秋色同谁看，又复相寻出郭来。
    邻笔种成高碍月，井泉汲少近生苔。
    忽惊寒事砧初动，不辨晨光户尽开。
    君爱苦吟吾喜听，世人谁更重清才。

徐照　宿翁灵舍幽居期赵紫芝不至
    江城过一雨，秋气入宵浓。
    蛩响移砧石，萤光出瓦松。
    月迟将近晓，角尽即闻钟。
    又起行庭际，思君恨几重。

徐照　宿永康
    路有三千里，春容若水浓。
    浅塘饥鹭上，晴霭市烟冲。
    孤望生遥思，频过记昔踪。
    宿程知近县，闻打发灯钟。

徐照　塔山作
    东岸沙新淤，西村半失田。
    夕阳明望外，寒雁落愁边。
    懒下遮风帽，谁添买酒钱。
    小坡人不渡，灯火压潮船。

徐照　桃花岭
    诸岭桃花岭最高，冰枯泉脉草身高。
    四山相并疑无日，若是南山雪不消。

徐照　题鲍史君林园
    水波一带隔秋城，不许尘埃接地生。
    浓露渐成红蓼色，野风添作小松声。
    客来喜自开楼锁，病去逢人语药名。
    闲意却多官意懒，帝人传说似渊明。
</div>
    <div class="pagination">
<a href="全宋诗_page9235.html">上一页</a><span>...</span><a href="全宋诗_page9231.html">9231</a><a href="全宋诗_page9232.html">9232</a><a href="全宋诗_page9233.html">9233</a><a href="全宋诗_page9234.html">9234</a><a href="全宋诗_page9235.html">9235</a><span class="current-page">9236</span><a href="全宋诗_page9237.html">9237</a><a href="全宋诗_page9238.html">9238</a><a href="全宋诗_page9239.html">9239</a><a href="全宋诗_page9240.html">9240</a><a href="全宋诗_page9241.html">9241</a><span>...</span><a href="全宋诗_page9237.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
