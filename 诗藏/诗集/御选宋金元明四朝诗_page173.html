<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 173 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 173 页/共 1044 页</h1>
    <div class="content">　　送刘器之待制知真定府
　　时平谋帅重侍从辍名卿龙种三千骑虬髯十万兵红莲王俭幕细栁亚夫营侧道诸侯谒还乡故老迎试询三将宅应过五梁城漫乐潭园胜难忘魏阙情守株嗟我老杖钺壮公行只恐非朝夕君王召贾生
　　夜泊睦州桐江
　　一水连银汉千山拥古城客乘清夜息舟倚碧溪横皓月危峰影清风细浪声呕哑殊俗语惨淡异乡情途旅淹时月羁穷独弟兄刚肠双古劒荡迹一流苹道路人皆厌风波我亦惊何为甘险阻所得喜豪英俗眼无相笑吾非逐利名
　　潘大临
　　春日书怀
　　舟楫凌漳水风涛接蠡湖龙媒戒跬步骊颔脱微躯乐土供游戏深文苦絷拘胸中虽磈磊墙外或歌呼老去嵇康嬾归来子愚千钟真臭腐十畆借膏腴春雨何曽密园花竟自都小桥藏细栁方沼出新蒲酒熟拈巾漉经传带雨锄行盘随所有坐客几时无日转槐阴暮门通鸟径迂仰头看哺鷇引手出将雏抚事盆缫茧劳生户转枢形骸浮大块毛髪燎红炉世论几胶柱人心尽好竽屠龙非至计射雉屈良图借箸方隆汉推枰已灭吴从渠画麟阁吾自着潜夫





　　御选宋诗巻五十八
　　钦定四库全书
　　御选宋诗巻五十九
　　五言长律三
　　朱长文
　　仲春上丁知府金部躬率僚宷释奠于先圣既而升公堂命学官讲书窃惟中庸之篇自安定先生尝以是诲人阅歳既久嗣音者稀某孤陋无似窃慕前哲其啓讲也今龙阁黄公尝临之其终讲也金部使君又临之郡儒在列咸与荣观輙成五言律诗二十韵叙谢
　　天意绍斯文成书在圣孙一篇穷妙理万古诵微言美行敷华叶精诚固本根并明参日月幽赞极乾坤奥义谁钻仰真儒善讨论【谓安定先生也】披云观泰华行水自昆仑庠序非才处诗书素志敦崇朝羞倚席暇日废窥园辨惑开羣听濳心到大原意将追往哲学岂为专门盛府连称治耆英继典藩始终临讲席前后枉髙轩全帐罗
　　金鼎盈庭倒玉樽旌旗来有庆衿佩寂无喧士识师资贵民知道义尊僖公史馆颂郑校相君存芹藻欢欣意陵阿长育恩中材多杞梓寳器列瑶琨五纪登朝盛羣英着籍繁美哉文正学遗泽洽元元
　　刘弇
　　题仰山二十韵
　　维南斗牛下万仭耸崔嵬日上光先占江盘势却回一方防雨露几处对楼台不逐秦鞭去曾经禹载来云生风惨澹泮谷喧豗险外烟岚变深中洞府开岩花春灼烁溪鸟暖毰毸飞瀑含清籁乖龙走疾雷平川萧庙閟半腹邓坛摧【萧公兄弟庙在山下邓表昔于此上升有坛存】精蕴琼瑰寳奇钟杞梓材僧轩宜薜荔樵径怯莓苔旁睨龙洲橘前瞻庾岭梅仙经饶地脉赋笔让天台神物多灵贶农田少旱灾隐居须独行吟咏亦难才何客能依止伊余敢语哉一麾诚系滞四友阻追陪【谢灵运与族弟惠连何长瑜荀雍羊璿之共为山泽之游时人谓之四友】未脱红尘累徒嗟白发衰梦频生枕席赏每倒樽罍预恐瓜期待图归作醉媒
　　邹浩
　　次韵慎微雪
　　万物归根后端来兆物华仙姿拟鹤氅云路拥羊车但喜天时正宁知帝力加有田皆玉粒无树不琼花浪说朱蹄马空余白首鸦酒边深荐爽穽处巧藏窊径断回樵斧波横倚钓槎髙门委金帛阴壑脱龙蛇功茂丰年谷名喧好事茶丛轻頽瓦竹摇迥动籖牙蝶冷残初梦蜂寒閟两衙殷勤非俗韵潇洒是生涯火变人窥异军濳夜肃哗暗香迷绽蕊新筑露平沙寸食方从寄扁舟未可拏只应清兴在犹似子猷家
　　唐庚
　　峡路
　　上马复下马羸躯不暂停铃声今古道栁色短长亭乱石波翻雪洪崖岫破青羊归防絶壁鹿饮入寒汀两岸横遮月中天畧见星云来通玉垒江去背沧溟春少花难折霜多叶易零爱山犹着物畏栈未忘形事业知安在艰危已备经宦游方此始何日遂鸿冥
　　游仙云宫
　　出郭三竿日横江一苇杭雀飞田有麦蚕罢野无桑下马危梯滑开门古殿香雨余丹井溢苔入醮坛荒画老星辰动碑残歳月亡钟声落城市符祝走村乡野鸟啼巴蜀山崖刻汉唐临归更回首惜此一襟凉
　　傅察
　　清微亭分韵得空字
　　缥缈千层外萦纡一径通飞甍明落日巨栋桂斜虹赏眺资公退招邀得调同九天开浩荡万象入牢笼水色连晴碧云容借晩空清来庾公兴快挹楚王风座侧金罍倒楼昬画角终明朝车马客陡觉厌尘红
　　李纲
　　自梅趣汀行小路墝埆危甚六月十一日宿金沙寺
　　触热过梅川墝嶅鸟道边林深晴有雾土旷昼稀烟略彴横溪小篮舆碍石偏乱蝉鸣翳荟叠涧泻潺湲闽岭虽近止江乡犹渺然何曾愁瘴疠只是怯危颠借问劳形役何如稳晏眠遭时正艰棘赋分自回邅已幸生还里宁辞险着鞭夜凉栖野寺相对月婵姢
　　自劒浦乘舟至水口溪流方涨备见湍激奔猛之状赋诗以纪其事
　　避地适南土舍车登叶舟春溪浑带雨霁石出如牛诘曲知操妙飘腾觉去遒烟笼岚翠滴滩激浪花浮廉利森排防盘回巧转辀轻生真可戒快意且销忧滟滪过三峡蓬壶访十洲平生志江海暮景侣巢由易象观嘉遯骚经赋逺游扁舟吾入手此外更何求
　　留题天宁明极堂
　　久客若飞蓬年年气味同犹欣容榻地更得化人宫郁勃炎蒸极巍峩栋宇雄疎林碎摇月虚馆逈含风万户轩楹外三山指顾中灵潮自朝夕大舶各西东怅望闗河逺苍茫云海空余生寄闲旷任运学厐翁
　　槟榔
　　疎林沧海上结实已累累烟湿頳虬卵风摇翠羽旗飞翔金鸑鷟掩映箨龙儿濩落咍椰子匀圆讶荔枝当茶销瘴速如酒醉人迟蒌叶偏相称蠃灰亦漫为乍餐顔媿渥频嚼齿愁疲饮啄随风土端忧化岛夷
　　汪藻
　　龟山上方
　　度险逢幽处凭谁写壮怀连甍栖絶壁孤塔表长淮地本呉风接山今禹绩皆潮声从殷寺竹影自翻阶木杪朱阑出城防雪浪埋乾坤迷枉渚雾雨泄阴崖丹叶经寒在苍洲向晩佳鱼龙宵听呗猿鸟昼窥斋月满蠙珠实霜清磬石谐僧盂收栢子樵径埽松钗左宦书无雁南烹菜有鲑风烟欺短发云水信残骸竟作何乡老虚惭素尚乖江湖今在眼归合办青鞋
　　廖刚
　　题南墩铺【雨中闻猿声素所未识复度二峻岭盖亦剏见因纪行役之劳云】
　　见说龙岩路猿啼今始闻深林埋宿雾髙岭出层云天去头三尺崖垂足二分只愁双目敢恃一杯醺扪歴泥増滑瘏痡日向曛长安九轨道谁识此艰勤
　　和周材雪诗
　　蜡雪縁何喜春工属此兴宿苖沾润足盭气涤除仍乱舞随空逺轻黏彻体凝漫天飞糁玉极目皎铺缯带雨声初急搏风势转増危檐飘防幕疎屋洒寒灯瑟缩鸦栖怯跳梁犬力胜须臾平坎窞顷刻没畦塍梅李看山木琼瑶数塔层寝眠宁有道赋咏愧非能郭履愁离席孙窗但枕肱冻从金井水清挹玉壶氷银阙何劳问云台取次登渔蓑真好画栁絮足多称栗冽惊残歳凄凉忆旧朋戴君聊欲访郢调忽难应绮席交银烛清河映玉绳诗成凌鲍谢酒渴饮淄渑天朗醒孤鹤风髙激怒鹏齐宫初入梦晓鼓数声鼟
　　孙觌
　　洞庭善庆堂置酒小诗记之
　　幽曲小蓬壶参差见画图乱青山四出一碧水平铺洲蕊红相照沙茸细欲无莲房軿百子橘圃聚千奴布谷休催种提壶且劝酤楚腰飞燕燕秦缶和呜呜便捷惊囘雪连姢引贯珠西风催画鹢落日咏骊驹浩荡川原隔惊呼歳月徂寥寥清夜梦直拟控搏扶
　　妙觉寺适轩
　　古寺秋崖上清风掩半闗晩花明艳艳晓溜落潺潺松笋穿堦瘦苔窠蔽石斑翘沙怜鹭静抱叶看蜂还心以空无累身从病得闲仪曹独何事终日赋囚山
　　老厌风沙恶安闲且当禅开帘延白月倚杖立苍烟鸟散人声里钟残客思边小蒲风叶偃薄槿露华鲜句好吟须断欢余醉梦偏人生但如此何处不翛然
　　砻岩
　　日上千峰乱风涵万壑秋两崖坼天罅一水涨岩幽絶岸飞桥过寻源秉炬游倚空翘翠葆漱石走苍虬老树搀天立奔云接地流壮怀开浩荡病骨耸飕飗皓首殊方去清樽尽日留无人与说似胜事满南州
　　周紫芝
　　次韵道卿咏雪约遵欧阳文忠公令不得用鹤玊洁白等字
　　鲁史书平尺王春喜可占弄寒初照砌逐吹旋萦帘水逺还迷望山髙遂失尖欺梅时满树妬舞或凌襜鹊冻痴如梦儿娇喜欲拈人应横短櫂谁且卧穷阎壮士知何畏衰翁亦懒觇打窗时簌簌拂帽更纤纎兽炭寒仍在驼裘晩自添鹧鸪茶椀酽鹦鹉酒杯甜歳事新愁破诗章旧令严遥思庾楼夜万里一寒蟾
　　染衣亭
　　闻说郊居胜新穿五亩池暗通山窈窕深住碧涟漪惊起红鸂鶒吹翻緑荔枝雨添衣色秀波渡袜尘迟照眼谁当唾临流自可诗水清鱼莫种秋近荻须移剰欲添风月何当更渺弥却怜韩吏部埋瓮作痴儿
　　玉井桥
　　水满双鸳沼花开玉井莲亭浮幽渚外人渡小桥边白羽参差在跳珠次第圆风髙与芬馥露重借嫣妍青坂钓鱼老朱阑听雨眠时从客容与宁借鹭聫拳向日回征棹归来赋短篇共邀池上月同看水中天
　　吕本中
　　与呉迪吉诸人赴晁季一陈塘范园之游因成十韵
　　春风未寂寞频枉故人车客舎轻寒下邨烟宿雨余晓红留隐映新緑上扶疎妙墨悬髙牓残章得旧书蛟龙忽舒卷草木自清虚渺渺登临地悠悠水竹居只今那复有本自不闗渠塘水空遗庙鼍淙亦故墟同行喜佳士所到即吾庐政恐习池饮风流却未如
　　曹南过五丈河隄入城访顔岐夷仲清谈久之乃归
　　春色不自惜落花如许愁晴天一望逺漕水十分流每绕长堤去频因好句留相随觅季主不必贷河侯论极文章秘居兼竹石幽和风落香烬晚日泛茶瓯壮节知无用诸儒误见収江山亦在眼歳月忽忘忧南郭今丧我长卿仍倦游漫成长韵律胜与小蛮讴簿领憎频过尘埃懒再谋何须五湖口风雨转船头
　　严州九日坐上呈胡明仲常子正
　　今年得交旧九日防严州城角风云暮天涯景色秋功名有长铗行李付扁舟苦恨三年别聊因一笑留病添文字懒老耻稻粱谋活国须公等吾生便可休
　　陈与义
　　道中书事
　　临老伤行役篮舆歳月奔客愁无处避世事不堪论白道含秋色青山带雨痕坏梁斜鬭水乔木密藏村易破还家梦难招去国魂一身从白首随意答乾坤
　　晚晴野望
　　洞庭微雨后凉气入纶巾水底归云乱芦丛返照新遥汀横薄暮独鸟渡长津兵甲无归日江湖送老身悠悠兼倚杖悄悄自伤神天意苍茫里村醪亦醉人
　　曾几
　　雪中登王正中书阁
　　对雪谁同语登楼似欲仙人家修月户丈雪防花天山拥钩帘外江横隐几前寒深落雁渚清集钓鱼船扶病从摩诘消愁得仲宣庋书明细字烹茗湿疎烟月好还同梦诗成已下弦明年倘相忆为一到闗边
　　沈与求
　　曾宏父作诗别行简索仆同赋
　　俗间忘胜践客里度春愁拄颊真狂计焦头乏逺谋刚疎徒自许德怨浪相求奏乏三千牍诗惭一百筹岂能资宦达端合办归休遣兴鵞儿酒销魂燕子楼枯笻青草渡老屋白苹洲此意无穷乐今怀未满忧转喉宁问讳绕指叵思柔二妙看腾跃频年叹滞留花时闭深院云际渺轻舟应念骑曹椽平生信谬悠
　　曹勋
　　和贺子忱喜雪
　　蕴玉梅初艳埋青麦自丰渐冰留水砚时喜拂窗风能赋怀王粲开樽忆孔融警寒方认鹤埽径屡嗔童色动书帷白寒侵蜡炬红剡溪方逸想秀句堕春工岂意疎慵外犹存引领中君须乘暖景一笑得相同
　　用李参政游延福寺韵上之
　　落日泉南郡秋风岭北城台符均庶等杖屦喜幽行与客情文重持怀事物轻致君皆典礼跻俗向丕平相业瓯名在词华鉢韵成岂惟才广大且复性澄贱子欣承庇微官得代耕孤单常自畏比数欲谁名槖有书千巻家无屋一楹朝廷今再造心迹渐双清山转客容薄天迷海色横心期奉圮履镕治在髙情
　　朱橰
　　九日与数客登善福院之絶顶晚饮茗饮阁予以病先归赋十二韵
　　风日追佳节一川秋意昬临髙分石磴却立数烟村楚制随云物蛮花照酒痕龙山嗟未久蓝水想空存鸿雁频収唳茱茰几断魂拍肩寻熟路登阁换余樽钟梵规绳阔亲朋笑语温加笾携海峤闻笛忆乡园梦记南柯守兵看左角奔诗凡羞晋宋发短任乾坤汝辈禅心起今生道眼浑不知东嶂外滟滟涌金盆
　　姚大本以李义山诗韵作诗题息轩继作
　　隐几心疑水携盆影照山六窗开畔岸一榻埽中间柏子方饶舌花枝忽解顔定余牛自牧梦起蝶相闗阊阖初无路蓬莱别有班藏舟知夜失面壁竟西还老矣从他笑公乎伴我闲乾坤诗更好分寸许跻攀
　　郑刚中
　　和方景南乍晴
　　阑暑如秋近淮濆气已清风雷惊夜雨钟皷报新晴雾散槐庭晓云开魏阙明马行朝露稳人喜积阴倾初鸟方争出残蝉莫乱鸣小窗偏得睡更待晚凉生
　　拟送杨帅
　　久戍思贤日中兴入觐时旌旗生喜气梅栁动寒枝报国心偏苦安边计自奇一军常北出万骑絶南窥结轨闻修好櫜弓谨退师浩歌藏战甲雅拜习朝仪天近雷风迅云深雨露滋告庭行有命祖载敢无诗雪意留金勒歌声寄玉巵明年秋秫贱酿酒约归期
　　黄公度
</div>
    <div class="pagination">
<a href="御选宋金元明四朝诗_page172.html">上一页</a><span>...</span><a href="御选宋金元明四朝诗_page168.html">168</a><a href="御选宋金元明四朝诗_page169.html">169</a><a href="御选宋金元明四朝诗_page170.html">170</a><a href="御选宋金元明四朝诗_page171.html">171</a><a href="御选宋金元明四朝诗_page172.html">172</a><span class="current-page">173</span><a href="御选宋金元明四朝诗_page174.html">174</a><a href="御选宋金元明四朝诗_page175.html">175</a><a href="御选宋金元明四朝诗_page176.html">176</a><a href="御选宋金元明四朝诗_page177.html">177</a><a href="御选宋金元明四朝诗_page178.html">178</a><span>...</span><a href="御选宋金元明四朝诗_page174.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
