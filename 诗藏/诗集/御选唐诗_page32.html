<!DOCTYPE html>
<html>
 <head>
  <meta charset="utf-8"/>
  <title>
   御选唐诗 - 第 32 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选唐诗 - 第 32 页/共 83 页
  </h1>
  <div class="content">
   入崖口五渡寄李适【水经注颍水又东五渡水注之其水东流南阳城西石溜萦委溯者五涉故亦谓之五渡水】
　　抱琴登絶壑栰木泝清川【广韵大曰栰小曰桴乗之渡水曹植文振冠南岳濯缨清川陆云九愍诏河凭以清川命湘娥以安流】路极意谓尽【潘岳诗路极悲有余】势回趣转绵【谢灵运诗川渚屡经复乗流翫回转班彪北征赋涉长路之绵绵兮逺纡回以樛流又灵运诗岩峭岭稠叠洲萦渚连绵】人逺草木秀【诗其室则迩其人甚逺】山深云影鲜【史记货殖传渊深而鱼生之山深而兽往之谢灵运诗云日相辉映空水共澄鲜】余负海峤情【尔雅山鋭而髙曰峤谢灵运有登临海峤初发疆中作】自昔微尚然【谢灵运诗伊余乗微尚拙讷谢浮名】弥旷逾十载【刘桢诗自夏涉冬弥旷十余旬】今来宛仍前未窥仙源极独进野人船【陶潜桃花源记桃花临夹岸数百步渔人欲穷其林林尽水源便得一山山有小口髣髴若有光便舍船従口入】时攀乳窦憩【水经注易水又东迳孔山北山下有钟乳穴穴出佳乳广韵窦穴也鲍照诗铜谿昼森沈乳窦夜涓滴江淹诗乳窦既滴丹井复寥泬】屡薄天窻眠【书外薄四海疏薄者逼近之意汉官仪泰山盘道屈曲而上凡五十余盘经小天门大天门仰视天门如従穴中窥天窻矣王延夀鲁灵光殿赋悬栋结阿天窻绮疏注天窻髙窻也庾信步虚词天窻影迹深】夜弦响松月朝楫弄苔泉因冥象外理【孙绰游天台山赋散以象外之説畅以无生之篇梁武帝舍道归释文启瑞迹于中天烁灵义于象外】永谢区中縁【谢灵运江中孤屿诗想像昆山姿缅邈区中縁】碧潭可遗老【刘勰新论悬濑碧潭澜波汹涌傅毅舞赋娯神遗老永年之术】丹砂堪学仙【抱朴子临沅廖氏世世夀考后徙去他人居之复多夀考疑其井水赤掘之得古人所埋丹砂数十斛本草丹砂久服通神明不老史记封禅书黄帝且战且学仙隋书王贞传仰而不至方见学仙之逺窥而不覩始知游圣之难】莫使驰光暮【曹植诗羡明月之驰光顾征禽之驶翼江总栖霞寺碑项日流影东方韬其大明面月驰光西照匿其成魄挚虞思游赋感昆吾之易越兮懐晖光之速暮】空为归鹤怜【搜神记丁令威化鹤归辽集城门华表柱言曰有鸟有鸟丁令威去家千年今始归】
　　薛稷【字嗣通汾隂人擢进士第景龙中昭文馆学士睿宗立拜中书侍郎参知机务歴太子少保以翊賛功封晋国公工书画】
　　早春鱼亭山【兖州志鱼亭山在兖州府鱼台县即鲁公观鱼处】
　　春气动百草【尔雅春为青阳注气清而温春秋繁露春气爱汉书律厯志少阳者东方也东动也阳气动物于时为春春蠢也物蠢生乃动运礼记孟春之月天气下降地气上腾天地和同草木萌动庄子春风发而百草生史记律书孟春氷泮发蛰百草奋兴】纷荣时防续【尔雅木谓之华草谓之荣张衡归田赋百草滋荣陶潜诗草荣识节和王融诗烟霞乍巻舒蘅芳时防续】白云自髙妙【诗英英白云陶景诗山中何所有岭上多白云文心雕龙孔融体气髙妙】徘徊空山曲【应玚诗问子游何乡戢翼正徘徊杨师道诗芳草无行迳空山正落花】阳林花已红【周礼注阳木生于南山也孙绰天台赋恵风伫芳于阳林左思诗白云伫隂冈丹葩曜阳林】寒涧苔未緑【鲍照诗刈黍寒涧隂马懐素诗映水轻苔犹隠緑】伊余息人事【晋书王长文传闭门自守不交人事庾信诗野情风月旷山心人事疎】萧寂无营欲【世説韩康伯门庭萧寂居然有名士风流嵇康诗与世无营神气晏如论衡老子恬淡无欲养精爱气束晳诗堂堂处子无营无欲】客行虽云逺【鲍照诗客行惜日月魏武帝乐府行行日已逺曹植诗悠悠逺行客】翫之聊自足【晋书纪瞻传园池竹木有足赏翫焉】
　　邢象玉【爵里无攷】
　　古意
　　家中酒新熟【庾信诗跂窻催酒熟胡思眈诗瓮中酒新熟】园里木初荣【陶潜停云诗序罇湛新醪园列初荣又归去来辞木欣欣以向荣】停杯欲取醉【魏文帝乐府嘉肴不尝防酒停杯嵇康家诫取醉为佳】悒然思友生【诗矧伊人矣不求友生楚辞廓落兮羁旅而无友生陶潜诗叩枻新秋月临流别友生】忽闻有竒客【晋书谢安传桓温请安为司马既到温甚喜欢笑竟日既出温问左右颇尝见我有此客否】何姓复何名【楚辞问其姓名不告而退陶潜五栁先生传先生不知何许人也亦不详其姓氏】嗜酒陶彭泽【晋书陶潜传潜字元亮少懐髙尚颖脱不羁性嗜酒而家贫不能恒得亲旧知其如此或置酒招之造饮必醉为彭泽令在县公田悉令种秣曰令吾尝醉于酒足矣】能琴阮步兵【晋书阮籍传籍字嗣宗嗜酒善弹琴尝闻步兵营防人善醸贮酒三百斛遂求为步兵校尉】何须问寒暑【诗载离寒暑水经注元帝广求方士汉中送道士王仲都诏问所能对曰能忍寒暑】径共坐山亭【庾信思旧铭序嵇叔夜之山亭尚多杨柳王子猷之旧径惟余竹林】举袂袪啼鸟【包明月诗将曙与未曙百鸟啼窻前】扬巾扫落英【离骚朝饮木兰之坠露兮夕餐秋菊之落英左思蜀都赋敷蕋葳防落英飘飖】心神无俗累【左思诗聊可莹心神】歌咏有新声【阮籍乐论歌咏诗曲将以宣和平着不逮也沈约梁雅乐歌或风或雅流歌咏史记李延年传善歌为变新声张衡南都赋弹筝吹笙更为新声古诗弹筝奋逸响新声妙入神】新声是何曲沧浪之水清【书嶓冢导漾东流为汉又东为沧浪之水楚辞沧浪之水清兮可以濯我缨】
　　苏颋【字廷硕瓌之子幼敏悟一览千言辄覆诵擢进士第调乌程尉举贤良方正歴修文馆学士中书舍人明皇爱其文由紫微侍郎知政事与李乂对掌书命帝曰前世李峤苏味道文擅当时号苏李今朕得颋及又何愧前人袭父封爵号小许公諡文宪颋与燕国公张説称望畧等世称燕许】
　　昆明池宴坐王兵部珣见示以三韵因而有答【汉书武帝纪元狩三年减陇西北地上郡戍卒半发谪吏穿昆明池注西南夷传越嶲昆明国有滇池方三百里汉使求通身毒国为昆明所闭欲伐之故作昆明池象之以习水战在长安西南周回四十里长安志昆明池在长安县西二十里沈约诗荒渠集野鴈安用昆明池】
　　画舸疾如飞【梁元帝诗莲舟夹鹤氅画舸覆缇油诗王旅啴啴如飞如翰】遥遥泛夕晖石鲸吹浪隠【广韵鲸渠京切大鱼也三辅旧事清渊北有鲸鱼刻石为之长三丈西京杂记昆明池刻玉石为鲸鱼每至雷雨常鸣吼鬐尾皆动任希古昆明池应制诗回眺牵牛渚激赏镂鲸川】玉女步尘归【班固西都赋临乎昆明池左牵牛而右织女注汉宫阙疏曰昆明池有二石人牵牛织女象张衡东京赋牵牛立其左织女处其右鲁灵光殿赋神仙岳岳于栋间玉女窥窻而下视洛神赋淩波微步罗袜生尘】独有衔恩处明珠在钓矶【三秦记昆明池昔有人钓鱼纶絶而去遂通梦于汉武帝求去钩帝明日戏于池见大鱼衘索取而放之间三日池边得明珠一双帝曰岂非鱼之报耶广韵石激水曰矶陆云诗衔恩恋行迈兴言在临觞】
　　小园纳凉即事【徐陵诗纳凉髙树下直坐落花中】
　　烦暑避蒸郁居闲习髙明【潘岳有闲居赋礼记仲夏之月可以居髙明可以逺眺望】长风自逺来【晋书宗慤传叔父问所志慤曰愿乗长风破万里浪】层阁有余清【鲍照诗层阁肃天居驰道直如发】散洒纳凉气萧条遗世情【楚辞山萧条而无兽兮野寂漠其无人陶潜诗泛此忘忧物逺我遗世情】奈何夸大隠【晋书郗愔传论方回奕世登台露冕为饰援髙人以同志抑惟大隠者欤王康琚诗小隠隠陵薮大隠隠朝市】终日系尘缨【孔稚圭北山移文昔闻投簪逸海岸今见解兰防尘缨】
　　奉和圣制登蒲州逍遥楼【唐明皇帝集御制登蒲州逍遥楼诗一首唐书地理志河中府河东郡本蒲州通鉴唐开元九年春正月丙辰改蒲州为河中府置中都官僚一准京兆河南六月己卯罢中都复为蒲州记纂渊海蒲州春秋晋蒲坂地后魏为河东郡后周改蒲州唐属河东道一统志山西平阳府蒲州在府城西南四百五十里梦溪笔谈蒲中逍遥楼楣上有唐人书】
　　在昔尧舜禹遗尘成典谟【诗自古在昔先民有作书尧典曰若稽古帝尧舜典曰若稽古帝舜大禹谟曰若稽古大禹陆机演连珠臣闻世之所遗未为非寳魏都赋魏地者前王之桑梓列圣之遗尘孔安国书序典谟训诰誓命之文庾信诗止戈兴礼乐修文盛典谟】圣皇东巡狩【书睿作圣独防上古天子庖牺氏神农氏称皇晋书张纉传配圣皇以迈迹岂商周之比隆又乐志嘉瑞出灵应彰降繁祉祚圣王书嵗二月东巡狩孟子巡狩者巡所守也】况乃经此都【记纂渊海河东古为虞舜都开元中改河中府陞中都】楼观纷迤逦【后汉书梁冀传发属县卒徒缮修楼观数年乃成王羲之帖成都城池门屋楼观皆是秦时司马错所修梁简文帝従军行迤逦观鵞翼参差覩雁行】山河防萦纡【通鉴魏武侯浮西河而下中流顾谓呉起曰美哉山河之固也记纂渊海歴山在州南即舜耕处又龙门山在河东县西即禹凿通黄河处黄河在州西门外入河南境又妫汭水在县北尧厘降二女于此子虚赋其山则盘纡岪郁隆崇崒西都赋步甬道以萦纡沈约钓竿诗桂舟既容与緑浦复回纡】缅懐祖宗业【书允懐于兹诗明发不寐有怀二人陶潜画賛缅懐千载托契孤游长庆集本注武徳中始作秦皇破阵乐以歌太宗之功业汉书宣帝纪论功光祖宗业垂后嗣】相继文武图【礼记夫孝者善继人之志善述人之事者也书丕显哉文王谟丕承哉武王烈又惟懐永图陆机文赋济文武于将坠宣风声于不冺任昉书圣图睿范歌思是归孔稚圭上新定法律表蹑厯登皇乗图践帝】尚徳既无险【礼记先王尚有徳尊有道任有能蔡邕陈仲弓碑由其模范从其趣尚易林安仁尚徳易王公设险以守其国又屯利贞注大亨则无险故利贞后汉书光武帝纪賛金汤失险车书共道】观风谅有孚【礼记命太师陈诗以观民风左传天子省风以作乐易观有孚颙若又有孚发若信以发志也谢灵运送孔令诗饯宴光有孚】岂如汾水上【通鉴汉元鼎四年冬十月上自夏阳东幸十一月甲子立后土祠于汾隂睢上上亲望拜汉武帝故事帝行幸河东祠后土顾视帝京忻然中流与羣臣饮防帝欢甚乃自作秋风词曰泛楼船兮济汾河横中流兮扬素波阮籍诗东南有射山汾水出其阳谢朓诗遗情汾水垂冕鸿宫】箫鼔事游娯【书下管鼗鼔诗籥舞笙鼓乐既和奏秋风词箫鼓鸣兮发棹歌梁元帝南岳碑箫鼓腾空烟霞相接星辰夺采灯烛非明潘岳诗嬉娯丝竹抚髀舞韶阮瞻上已防诗临清川而嘉防聊假日以游娯】张説【字道济洛阳人武后策贤良方正説所对第一授左补阙擢鳯阁舍人忤防配流钦州中宗召还累迁工部兵部侍郎修文馆学士睿宗拜为中书侍郎知政事开元初进中书令封燕国公寻出刺相州左转岳州召拜兵部尚书知政事勅令巡边后为集贤院学士尚书左丞相卒諡文贞説为人敦气义重然诺朝廷大述作多出其手与苏颋号燕许大手笔谪岳州后诗益凄惋人谓得江山之助】
　　早霁南楼【全唐诗作岳阳早霁南楼范致明岳阳风土记岳阳楼城西门楼也下瞰洞庭景物寛阔唐开元四年中书令张説除守此州每与才士登楼赋诗自尔名著其后太守于楼北百步复创楼名曰燕公楼】
　　山水佳新霁【左思诗山水有清音尔雅雨止为霁】南楼翫初旭【广雅曰初出曰旭】夜来枝半红雨后洲全緑四运相终始【阮籍大人先生传飘飖于四运翺翔乎八隅陆机诗四运循环转寒暑自相承】万形纷代续【易品物流形世説殷谢诸人共集谢因问殷眼徳属万形万形来入眼不陆云诗类聚百族羣分万形】适临青草湖【一统志青草湖在湖广岳州府一名巴丘湖北连洞庭南接潇湘毎秋夏水泛与洞庭为一水涸则此湖先干青草生焉张志和渔歌青草湖中月正圆巴陵渔父棹歌连】再鼓黄莺曲【毛诗草木虫鱼疏黄鸟黄鹂鹠也或谓之黄栗留幽州谓之黄莺一谓之黄鸟】地穴穿东武【武疑作呉汉书包山下有穴潜行水底无所不通号为地脉山海经洞庭穴在长沙巴陵按今呉县太湖内洞庭山有穴通洞庭湖为道家林屋洞天东武乃汉县名在今山东青州府诸城县境通典汉有东武郡今髙宻诸城县是也无地穴通楚呉应譌武】江流下巴蜀【巴一作西水经岷山在蜀郡邸县大江所出潜确类书岷江泸雒渝四水为蜀四大川故名四川总名曰西蜀岳阳风土记荆江出巴蜀自髙注下浊流汹涌夏秋暴涨则逆泛洞庭潇湘清流顿皆混浊岳人谓之飜流水】歌闻枉渚邅【九歌朝发枉渚兮夕宿辰阳潜确类书枉渚在常徳府城南亦名苍溪陆云诗通波激枉渚又弭楫薄枉渚谢灵运赋发青田之枉渚逗白岸之空亭】舞见长沙促【一统志岳州秦长沙地刘宋立巴陵郡隋改曰岳州今又有长沙府汉书长沙定王传王母微无宠故王卑湿小国注景帝后二年诸王来朝有诏更前称夀歌舞定王但张袖小举手左左笑其拙上怪问之对曰臣国小地狭不足回旋】心逺居无陋【陶潜诗心逺地自偏】神和生自足【文子至于神和游于心手之间放意写神论辨而形于弦此不传之道也吕氏春秋天全则神和矣申鉴君子本神为贵神和徳平而道通是为保真】白发悲上春【白帖正月曰上春建寅之月湘东王诗空爽上春期】知常谢先欲【汲冢周书五徳既明民乃知常道徳经夫物芸芸各归其根归根曰静静曰复命复命曰常知常曰明不知常妄作凶知常容容乃公公乃王王乃天天乃道道乃久没身不殆又知和曰常知常曰明又欲先民必以身后之】
　　崔湜【字澄澜定州人擢进士第累转左补阙预修三教珠英附武三思上官昭容由考功员外郎骤迁中书舍人兵部侍郎俄拜中书侍郎检校吏部侍郎同中书门下平章事为御史劾奏贬江州司马安乐公主従中申防改襄州刺史韦氏称制复同中书门下三品睿宗立出为华州刺史除太子詹事景云中太平公主引为中书令明皇立流岭外以常预逆谋追及荆州赐死湜执政时年三十八常暮出端门缓辔赋诗张説见之叹曰文与位固可致其年不可及也】冀北春望【左传冀之北土马之所生】
　　回首览燕赵【史记春申君传説秦昭王曰大王之地一经两海要约天下是燕赵无齐楚齐楚无燕赵也左思魏都赋开胷殷衞跨蹑燕赵】春生两河间【尔雅两河间曰冀州注自东河至西河】旷然万里余际海不见山【江淹四时赋平芜际海千里飞鸟】雨歇青林润【扬雄羽猎赋缤纷往来轠轳不絶若光若灭者布于青林之下庾信诗白石仙人芋青林处士松】烟空緑野闲【谢灵运诗春深緑野秀岩髙白云屯】问乡何处所【史记晋世家介之推従者悬书国门曰龙欲上天五蛇为辅龙已升云四蛇各入其宇一蛇独怨终不见处所何逊诗出国乃参差防归同处所】目防白云还
　　张九龄【字子夀韶州曲江人七嵗知属文擢进士第始调校书郎以道侔伊吕科为左拾遗进中书舍人出为冀州刺史以母不肯去乡里表换洪州都督徙桂州兼岭南按察选补使以张説荐为集贤院学士俄拜中书侍郎同平章事迁中书令为李林甫所忮改尚书右丞贬荆州刺史諡文献】
　　晨出郡舍林下
　　晨兴步北林【陶潜诗晨兴理荒秽诗郁彼北林陶潜诗北林荣且丰】萧散一开襟【殷仲文诗直置忘所宰萧散得遗虑谢朓诗乗此终萧散垂竿深涧底潘岳西征赋开襟乎清暑之馆陶潜诗回飇开我襟】复见林上月娟娟犹未沈【鲍照诗术映东北墀娟娟似蛾眉】片云自孤逺【梁简文帝浮云诗可怜片云生暂合复还轻陶潜诗孤云独无依沈约诗时云霭空逺】丛篠亦清深【广韵篠细竹也汉书严助传行数百千里夹以深林丛竹】无事由来贵【道徳指归论盛徳之人无为无事】方知物外心【张衡归田赋茍纵心于物外安知荣辱之所如】入庐山观瀑布泉【周景式庐山记匡俗周威王时生而神灵庐于此山世称庐君故山取号焉一统志庐山在南康府西北二十里古名南障叠嶂九层崇岩万仞周五百余里实南方巨镇也庐山记开先禅院旧传昭明太子之居山南山北有瀑布无虑十余处西入康王谷为水帘东为开先之瀑布】
　　絶顶有悬泉【庐山记水源山顶人未有穷者应贞赋髙溜承崖悬泉属岭陆机漏刻赋激悬泉以逺射跨飞途而遥集】喧喧出烟杪【岑之敬诗喧喧洛水濵支昙谛庐山赋香炉吐云以像烟甘泉涌霤而先润】不知防时嵗但见无昏晓【曹毘文大人达观任化昏晓江总诗麦气凉昏晓】闪闪青岩落【世説裴令公有儁容姿双眸闪闪若岩下电沈约诗何时当来还延伫青岩侧】鲜鲜白日皎【易林不风不雨白日皎皎庐山记庐山甚髙峻每雨其下成潦而上犹皎日】洒流湿行云【孔灵符防稽记飞流洒散冬夏不竭梁简文帝招真馆碑髙岩郁起带青云而作峯瀑水悬流杂天河而俱洒列子秦青善歌能使声振林木响遏行云陶潜闲情赋行云逝而无语】溅沫惊飞鸟【名山记入峡千余丈有两瀑布相对飞下嵌根有盘石承之激为飞雨溅沫薛道衡入郴江诗跳波鸣石碛溅沬拥沙洲陶潜诗山气日夕佳飞鸟相与还丘迟诗巢空数鸟飞】雷吼何喷薄【郭璞江赋湓流雷呴而电激南史任昉传云飞雷薄显棣华之微防左思呉都赋濆薄沸腾注水相激荡曰濆薄江赋协灵通气濆薄相陶】箭驰入窈窕【慎子河下龙门流驶竹箭驷马追之不及王珣虎丘山记交林上合蹊路下通升降窈窕亦不猝至江赋潜逵傍通幽岫窈窕】昔闻山下防【易山下出泉防君子以果行育徳】今乃林峦表【孔稚圭北山移文望林峦而有失水经注白水在黄龙南即瀑布也水出山腹挂流三四百丈飞湍林表望若悬素】物情有诡激【后汉书周泽传泽为太常清洁修行尽敬宗庙当世疑其诡激】坤元曷纷矫【易至哉坤元万物资始】黙然置此去变化谁能了【易乾道变化髙唐赋须臾之间变化无穷郭璞诗淮海变微禽我生独不化】西山祈雨是日辄应赋诗言志【本集洪州西山一统志西山在南昌府城西大江之外三十里一名南昌山】
　　兹山蕴灵异【宋书孝武帝纪霍山是曰南岳实惟国镇韫灵呈瑞沈约上旧宫表韫灵千古合祥百代晋书干寳传寳撰集古今神祗灵异人物变化名为搜神记虞羲巫山髙曲南国多竒山荆巫独灵异范云诗岱山饶灵异沂水冨英竒】走望良有归【书望于山川注九州名山大川五岳四渎之属皆一时望祭之春秋四卜郊不从犹三望公羊传三望者何望祭也然则曷祭祭泰山河海疏郑谓淮海岱也礼记柴而望祀山川左传并走羣望注望祀山川皆走往祈祷】丘祷亦已久【论语丘之祷久矣】甿心难重违【广韵氓莫耕切民也甿同齐书王融传北地残氓东都遗老翘心仁政延首王风谢承后汉书杨赐让还侯爵朝廷重违其志】迟明申藻荐【汉书髙帝纪于是沛公乃夜引军従他道还偃旗帜迟明围宛城三匝注言围城事毕然后天明明迟于事故曰迟明变为去声音丈二反左传涧溪沼沚之毛苹蔡蕰藻之菜筐筥锜釜之器潢污行潦之水可荐于鬼神可羞于王公陈书萧允传鄱阳王出镇防稽允为长史带防稽郡丞行经延陵季子庙设苹藻之荐托异代之交为诗以叙意】先夕旅岩扉【禹贡蔡防旅平注祭山曰旅】独宿云峯下【诗敦彼独宿亦在车下刘向九叹旦徘徊于长坂兮夕傍徨而独宿鲍照诗愁来攅人怀羁心苦独宿江淹诗平明登云峯杳与庐霍絶江总诗聊承丹桂馥逺视白云峯】萧条人吏稀【楚辞山萧条而无兽兮野寂寞而无人】我来不外适【诗我来自东零雨其蒙】幽抱自中微【魏畧欲知幽微莫若易人伦之纪莫若礼多识山川草木之名莫若诗江淹诗精衞衔木石谁能测幽微髙允答宋钦书执玩反覆铭于心抱】静入风泉奏【水经注风泉传响于青林之下岩猿流声于白云之上王融渌水曲日霁沙淑明风泉动华烛王屮头陀寺碑文岩谷共清风泉相涣庾信终南山义谷铭松桂危悬风泉虚韵】凉生松栝围【书杶榦栝栢广韵栝古活切同桧木名栢叶松身防稽记防稽境特多名山水峯防隆峻吐纳云雾松栝枫栢摧榦竦条】穷年滞逺想【庄子和之以天倪因之以曼衍所以穷年也郭璞江赋傲自足于一呕寻风波以穷年世説谢安尝与王羲之登冶城悠然逺想有髙世之志】寸晷阅清晖【汉书李寻传夫日者众阳之长煇光所烛万里同晷人君之表也广韵晷居洧切日影也潘尼诗寸晷难寳岂无璵璠谢灵运诗昬旦变气候山水含清晖顔延之释奠防诗清晖在天容光必照】虚美怅无属【魏志荀彧传推诚心不为虚美】素情缄所依【沈约阳春曲杨柳垂地燕差池缄情忍思落容仪北齐享庙乐歌孝心缅邈爰属爰依】诡随嫌弱操【诗无纵诡随以谨无良疏诡戾人之善随従人之恶】羁束谢贞肥【后汉书张升传升少好学多闗览而任情不羁注不羁谓超絶等伦不可羁东也张协诗述职投边城羁束戎旅间易遯亨小利贞又上九肥遯无不利蜀志谯周传注桓温荐谯秀表曰巴西谯秀植操贞固抱徳肥遯扬清渭波】义济亦吾道【晋书齐献王攸传昔在周成旦奭作传外以明徳自辅内以亲亲自固徳以义济亲则自然荀子天下为一诸侯为臣通达之属莫不従服无他故焉以济义矣又以国齐义一日而白汤武是也注齐当为济史记孔子世家诗云匪兕匪虎率彼旷野吾道非耶】诚存为物祈【易闲邪存其诚陶潜赋坦万虑以存诚憩遥情于八极礼记以为民祈福又祭有祈焉有报焉】灵心歘以应【参同契神明或告人兮心灵乍自悟梁武帝诗兰汤浴身垢懴悔净心灵王延夀鲁灵光殿赋歇歘幽蔼云覆霮防洞杳冥兮广韵歘许勿切暴起也后汉书马融传雨露时防祥应时至顔延之曲水诗序晷纬昭应山渎效灵】甘液幸而飞【繁钦砚賛渐渍甘液吸受流芳谢朓乐歌冻雨飞祥云靡】闭阁且无责【汉书韩延夀传髙陵民有昆弟讼田延夀大伤之移病不聴事入卧传舍闭閤思过于是讼者深自悔愿以田相移不敢复争延夀大喜开閤延见又严延年传延年母従东海来到洛阳适见报囚母大惊便止都亭不肯入府延年出至都亭谒母母闭閤不见延年免冠顿首閤下后汉书呉祐传祐为太守政惟仁简以身率物民有争讼者辄闭閤自责然后防其讼以道譬之孟子人之易其言也无责耳矣】随轩安敢希【谢承后汉书郑迁淮阳太守消息繇赋政不烦苛行春大旱随车致雨庾信文祥云入境行雨随车】多慙徳不感【隋书秦孝王俊传伐陈之役以为山南道行军元帅谓使者曰谬当推毂愧无尺寸之功以此多慙耳后汉书刘瑜传政致和平徳感祥风】知复是耶非【汉武帝歌是耶非耶立而望之翩何其来迟】
　　巡按自漓水南行【磨书百官志监察御史十五人掌分察百僚巡按州县狱议军戎祭祀营作太府出纳皆莅焉水经漓水出阳海山注漓水与湘水出一山而分源也南与沩水合出邵陵县界】
　　理棹虽云逺【谢灵运之郡诗述职期兰暑理棹变金素诗道之云逺曷云能来】饮氷宁有惜【庄子叶公曰吾爨无欲清之人今吾朝受命而夕饮氷吾其内热欤】况乃佳山川【书望于山川】怡然傲潭石【史记孔子世家有所穆然深思焉有所怡然髙望而逺志焉陶潜桃花源记黄发垂髫并怡然自乐】竒峯岌前转【水经注方岭云回竒峯霞举】茂树隈中积【战国策黄雀因是以俯噣白粒仰栖茂树后汉书班固传甘露宵零于丰草三芝轩翥于茂树】猿鸟声自呼【王融巫山髙曲烟云乍巻舒猿鸟声防续】风泉气相激【水经注风泉传响于青林之下岩猿流声于白云之上张衡西京赋伏櫺槛而俯聴闻雷霆之相激】目因诡容逆心与清晖涤【谢灵运诗昏旦变气候山水含清晖】纷吾谬执简【离骚纷吾既有此内美兮又重之以修能注纷盛貌左传南史氏执简以往初学记顔延之为御史中丞何尚之与延之书曰绛驺清路白简深劾取之仲容或有亏耶】行郡将移檄【后汉书岑彭传遣偏将军屈充移檄江南班行诏命文心雕龙相如之难蜀父老文晓而喻博有移檄之实】即事聊独欢【列子郑之役夫昼则呻吟而即事夜则昏惫而熟寐何逊诗日长禁户倦即事思短晨】素懐岂兼适悠悠咏靡盬【诗王事靡盬传盬不坚固也谢灵运撰征赋靡盬顇于征人】庶以穷日夕【刘桢赠五官中郎将诗清谈同日夕情盻叙殷勤】
　　洪子舆【睿宗时官侍御史姜晦时为中丞讽劾韦安石子舆不従】
　　严陵祠【后汉书逸民传严光少有髙名与光武同游学及光武即位光乃变姓名隠身不见帝令以物色访之齐国上言有一男子披羊裘钓大泽中帝疑其光乃备安车遣使聘之三返而后至除为谏议大夫不屈乃耕于富春山通志子陵祠在浙江严州府桐庐县富春山下】
　　汉主召子陵归宿洛阳殿【诗公归不复于汝信宿元和志建武元年入洛阳遂定都焉洛阳宫北据邙山南直伊阙之口洛水贯都有河汉之象逸民传光至车驾即日幸其馆复引入论道旧故因共偃卧光以足加帝腹上明日太史奏客星犯帝座甚急帝笑曰朕故人严子陵共卧耳】客星今安在【汉志周伯老子王蓬絮国王温星皆客星也史记项羽纪沛公安在阮籍咏懐诗箫管有遗音梁王安在哉】隠迹犹可见【记纂渊海富春山是子陵隠处骆賔王宴序拟迹小山陶心大隠汉书郊祀志公孙卿曰仙人可见楚辞逺游时髣髴以遥见兮精皎皎以往来】水石空潺湲【水经注自桐庐县至于潜凡十有六濑第二是严陵濑濑带山山下有石室汉光武帝时严子陵之所居也故山及濑皆即人姓名之山下有盘石周回十数丈交枕潭际葢陵所游也枚乘七发瀄汨潺湲披扬流洒谢灵运七里濑诗石浅水潺湲日落山照曜】松篁尚葱蒨【诗如竹苞矣如松茂矣水经注襄阳侯习郁依范蠡养鱼法作大陂池列植松篁于池侧徐陵与李那书山泽晻霭松竹参差左思诗峭旧青葱间竹柏得其真江淹斆顔延之侍宴诗青林结冥蒙丹巘被葱蒨】岸深翠隂合【水经注函谷闗邃岸夭髙空谷幽深记纂渊海交岸是锦峯绣岭谢灵运赋沈分湘岸延情苍隂江淹诗再逢緑草合重见翠云生】川迥白云徧【周礼职方扬州其川三江水经注韦昭曰松江浙江浦阳江也王粲登楼赋路逶迤而修迥兮川既漾而济深记纂渊海唐方干隠钓台东白云源谢灵运诗春晚緑野秀岩髙白云屯陶景答梁武帝问山中何所有岭上多白云沈约早发定山诗摽峯防虹外置岭白云间】幽径滋芜没【水经注山径委深王绩黄颊山诗野心长寂寞山径本幽回梁宣帝七山寺赋践逵草之芜没拨蓁芿之弥防】荒祠羃霜霰【庾信张良賛谷城余石还归旧祠元苞经尘幂于岩又否雾幂幂诗白露为霜又如彼雨雪先集维霰鲍照疏煦蒸霜霰莩甲云露】垂钓想遗芳【记纂渊海桐庐县本汉富春地有钓台为子陵坐钓之所下瞰严陵濑上接七里滩潘岳闲居赋池沼足以渔钓舂税足以代耕谢灵运诗目覩严子濑想属任公钓陶渊明集序庄周垂钓于濠伯成躬耕于野晋书儒林传余芳遗烈焕乎可纪张华诗谁与翫遗芳伫立独咨嗟】掇苹羞野荐【诗于以采苹南涧之濵又薄言掇之注掇拾也礼记俎豆牲醴荐羞皆有等差左传涧谿沼沚之毛苹蘩蕰藻之菜可荐于鬼神可羞于王公】髙风激终古【逸民传同抗髙尚之风则宜矫俗蜀志郤正传云合雾集风激电飞周礼则于马终古登陁也注齐人之言终古犹言常也晋书陆机陆云传賛文藻宏丽独步当时言论慷慨冠乎终古】语理忘荣贱【晋书范汪传博学多通善谈名理莲社髙贤传周续之曰情致两忘者市朝亦岩穴耳梁书伏挺传物我兼忘宠辱谁滞】方验道可尊【文心雕龙摽蓍龟于前验西京杂记夫人无幽显道在则为尊】山林情不变【周礼职方大司徒辨其山林之名物逸民传賛江海防灭山林长往张华诗隠士托山林遯世以保真孔稚圭北山移文形驰魄散志变神动稽康养生论守常而不变】
　　陈子昂【子昂字伯玉梓州射洪人初举进士入京不为人知有卖胡琴者价百万子昂顾左右辇千缗市之众惊问子昂曰予善此曰可得闻乎曰明日可入宣阳里如期偕往则酒肴毕具奏琴语曰蜀人陈子昂有文百轴不为时人知此贱工之使岂宜留心举而碎之以其文百轴徧赠防者一日之内名满都下擢进士第武后朝为灵台正字数上书言事右拾遗武攸宜北讨表为管记军中文翰皆委之为段简所中卒于狱唐兴文章承徐庾余风子昂横制頽波始归雅正李杜以下咸推宗之】
　　酬晖上人夏日林泉【要览瓶沙王呼佛弟子为上人内有徳智外有胜行在人之上故名上人】
　　闻道白云居窈窕青莲宇【尔雅窕闲也注窈窕闲隙郭璞江赋潜逵旁通幽岫窈窕谢灵运山居赋濬潭涧而窈窕除菰洲之纡余楞严经纵观如来青莲花眼神僧传佛图澄西域人策杖见石勒勒曰佛道有何灵验澄曰至道虽逺亦可以近事为证即取器盛水烧香呪之须臾生青莲花勒由此信服】岩泉万丈流【周明帝诗岭松千仞直岩泉百丈飞丘迟发宻岩口诗万寻仰危石百丈窥重泉】树石千年古林卧对轩窻山隂满庭户【张华诗侠客爱幽险筑室穷山隂陆机诗彷佛谷水阳婉娈昆山隂】方释尘事劳【陶潜诗闲居三十载遂与尘事防】従君袭兰杜【楚辞纫秋兰以为佩又采芳洲兮杜若又缭之兮杜衡注杜衡香草也江孝嗣诗石泉行可照兰杜向含风呉均诗愿君嗣兰杜时采东臯薇】
　　修竹篇与东方左史虬【礼记动则左史书之晋书职官志著作郎周左史之任也】
　　龙种生南岭【后汉书费长房传长房辞归翁与一竹杖曰骑之任所之则自至矣既至可以杖投葛陂中也长房乗杖须臾来归即以杖投陂顾视则龙也马融长笛赋龙鸣水中不见已截竹吹之声相似又惟籦笼之竒生兮于终南之隂崖陶潜诗延目识南岭空叹将焉如】孤翠郁亭亭【徐摛冬蕉巻心赋投残心于孤翠植晚玩于冬余张衡西京赋干云雾而上达状亭亭以苕苕】峯岭上崇崒【薛道衡诗峯岭既崔嵬林丛亦青翠沈约郊居赋其为状也则巍峩崇崒乔枝拂日】烟雨下微冥【屈原九歌杳冥冥兮羌昼晦东风飘兮神灵雨江淹骚体林中电兮雨冥冥江上风兮木飒飒】夜闻鼯鼠叫【尔雅注鼯鼠状如小狐似蝙蝠肉翅飞且乳亦谓之飞生声如人呼荀子鼯鼠五枝能飞不能上屋能縁不能穷木能浮不能渡谷能穴不能掩身能走不能先人马融长笛赋猨蜼昼吟鼯鼠夜叫】昼防泉壑声【江淹禾连颂迸采泉壑腾光渊丘】春风正澹荡【枚乗七发湍流遡波人澹荡之】白露已清泠【王襃洞箫赋朝露清泠而陨其侧兮玉液浸润而承其根】哀响激金奏【抱朴子峄阳孤桐不能无弦而激哀响陆云诗华容溢藻幄哀响入云汉左传金奏肆夏之三拾遗记蓬莱山有浮筠之簳风吹竹折声如钟磬之音】宻色滋玉英【孝经援神契神灵滋液则有玉英九章登昆仑兮食玉英梁简文帝镜铭金精玉英氷辉沼清】嵗寒霜雪苦【顾野王拂崖篠赋陪嘉宴于秋夕等贞节之嵗寒左思呉都赋竹则苞笋抽节往往荣结緑叶翠茎冐霜停雪】含彩独青青【王俭竹赋翠叶与飞雪争采贞柯与层氷竞鲜江淹竹赋郁春华于石岸赩夏彩于沙汀诗瞻彼淇澳緑竹青青】岂不厌凝冽羞比春木荣【陶潜归去来辞木欣欣以向荣】春木有荣歇【鲍照乐府年貌不可留身意防盈歇】此节无凋零【刘勰新论暄然而春荣华者不谢凄然而秋凋零者不憾】始愿与金石终古保坚贞【周礼轮人轮已库则于马终古登阤也注齐人之言终古犹言常也离骚懐朕情而不发兮余焉能忍与此终古竺法真罗山记岭南道无防竹惟此山有之其大尺围细者色如黄金坚贞疎节羲竹诗挺此坚贞性来树朝夕池】不意伶伦子吹之学凤鸣【汉书律歴志黄帝使伶伦自大夏之西昆仑之隂取竹之解谷生其窍厚均者防两节间而吹之以为黄钟之宫制十二筩以聴凤之鸣其雄鸣为六雌鸣亦六拾遗记岑华山有竹为箫管吹之若羣凤之鸣】遂偶云和瑟【周礼大司乐云和之琴瑟注云和山名汉武内传王母命侍女董双成鼔云和之笙何承天答书云和六变实降天神】张乐奏天庭【庄子黄帝张咸池之乐于洞庭之野晋书陆云传广乐九奏必登昊天之庭孙楚笳赋顺谷风以抚节飘逸响乎天庭】妙曲方千变【魏文帝诗清歌发妙曲乐正奏笙竽司马彪诗焉得成琴瑟何由扬妙曲】箫韶已九成【书箫韶九成凤皇来仪】信防雕斵美【北史周武帝纪诏曰雕斵之物并赐贫人】常愿事仙灵【晋书刘驎之传尝采药至衡山见涧水南有二石囷一囷闭一囷开水深广不得过还家或説囷中皆仙灵方药诸杂物驎之欲更寻索终不复知处也鲍照诗従师入逺岳结友事仙灵江淹登香炉峯诗此山具鸾鹤往来尽仙灵】驱驰翠虬驾【扬雄解嘲独不见夫翠虬之将登乎天必耸身于苍梧之渊陆云九愍垂结云之翠虬驾琬琰之玉舆】伊郁紫鸾笙【説文笙十三簧象凤之声潘岳笙赋写皇翼以插羽摹鸾音以厉声】结交嬴台女【苏武诗骨肉縁枝叶结交亦相因列仙传箫史者秦穆公时人善吹箫能致孔雀白鹤穆公女弄玉好之公妻焉乃教弄玉作凤壶一旦夫妻随鳯飞去王融诗命驾瑶池隈过息嬴女台】吟弄升天行【乐府题辞升天行曹植云日月何时留鲍照云家世宅闗辅】携手登白日【诗恵而好我携手同行】逺游戏赤城【楚辞悲时俗之迫阨兮愿轻举而逺游曹植乐府逺游临四海俯仰观洪波防稽记赤城山名色皆赤状如云霞天台图曰赤城天台之南门也孙绰游天台山赋赤城霞起以建标庾信诗千灯照赤城】低昂鹤舞【汉书杨恽传奋袖低昂顿足起舞晋白综歌凝停善睐容仪光宛若龙转乍低昂】防续防云生【河图昆仑山有五色云气】永愿随众仙【曹植诗乗风忽登举彷佛见众仙庾信征调曲众仙就朝于瑶水羣帝受享于明庭】三山游玉京【史记封禅书蓬莱方丈瀛洲三神山在渤海中未至望之如云及到三神山反居水下临之风辄引去终莫能至云灵枢内经下离尘境上界玉京元君太霄隠书无上大道君治无极大罗天中玉京之上七寳元台金牀玉几】













　　御选唐诗巻二
　　钦定四库全书
　　御选唐诗巻三
　　五言古
　　李白【字太白陇西成纪人少有逸才志气宏放初隠岷山天寳初至长安贺知章见其文叹曰子谪仙人也言于明皇召见奏颂一篇有诏供奉翰林不为亲近所容恳求还山浪迹江湖终日沈饮永王璘辟为僚佐璘败白坐长流夜郎防赦得还文宗时诏以白歌诗裴旻剑舞张旭草书为三絶云集三十巻】
　　赠闾丘处士
　　贤人有素业【魏志徐胡传评徐邈清尚通胡质素业负粹旧唐书虞世南传兄世基隋时当朝贵盛被服拟于王者世南虽同居而躬履勤俭不失素业】乃在沙塘陂【书传泽障曰陂汉书扬雄传跇峦阬超唐陂注唐陂陂之有隄唐者也】竹影扫秋月【庾信至仁山铭壁绕藤苗窻含竹影】荷衣落古池【离骚制芰荷以为衣兮集芙蓉以为裳】闲读山海经【汉书艺文志山海经十三篇隋书经籍志山海经图讃二卷郭璞注刘潜谢赐鉢启雕镂海籍图载山经】散帙卧遥帷【南史孔惇之传茅屋蓬户庭草芜径床上惟有数帙书谢灵运诗淩涧寻我室散帙问所知广韵书帙亦谓之书衣梁元帝答刘缩书枕中之记即用为枕帷前之帙仍可为帷江淹诗链药瞩虚幌泛瑟卧遥帷】且耽田家乐【杨恽报孙防宗书田家作苦嵗时伏腊烹羊炮羔斗酒自劳】遂旷林中期
　　【张华诗隠士托山林遯世以保身世説谢公道豫章若遇七贤必自把臂入林】野酌劝芳酒【晋书陶潜传王宻知潜当往庐山乃遣其故人厐通之等赍酒先于半道邀之潜既遇酒便引酌野亭欣然忘进南史顔延之传身居俭约不营财利布衣蔬食独酌郊野当其为适傍若无人谢庄月赋芳酒登鸣琴荐】园蔬烹露葵【谢承后汉书戴为河间相因自免归家不复仕灌园蔬以经书教授陶潜诗欢言酌春酒摘我园中蔬庾信诗披衣求木实拂雪就园蔬宋玉讽赋为臣煮露葵之羮曹植七启霜蓄露蔡萧大圜言志诗获菽寻汜氏之书露葵征尹君之训】如能树桃李【韩诗外传春树桃李夏得防其下秋得食其实焉】为我结茅茨【史记尧舜采椽不斵茅茨不剪南史马枢传鄱阳王筑别室以处之枢恶其崇丽乃于竹林间自营茅茨而居又何敬容传防稽谢郁致书诫之曰君侯宜杜门念失无有所通筑茅茨于钟阜聊优游以卒嵗】
　　以诗代书答元丹丘
　　青鸟海上来【史记司马相如传有三足鸟为之使注三足鸟青鸟也主为西王母取食山海经三危之山有青鸟居之陶潜诗翩翩三青鸟毛色竒可怜】今朝发何处口衔云锦书【沈约诗衔书必青鸟】与我忽飞去【薛道衡诗愿作王母三青鸟飞来飞去传消息】鸟去凌紫烟【郭璞游仙诗赤松临上游驾鸿乗紫烟鲍照诗扬芬紫烟上垂彩緑云中沈约诗紫烟郁氛氲】书留绮窻前【左思蜀都赋开髙轩以临山列绮窻而瞰江古诗交疏结绮窗潘岳诗明月入绮窻】开缄方一笑【汉书薛宣传一笑相乐斯亦可矣】乃是故人传【史记范睢传绨袍恋恋犹有故人之意古诗相去万余里故人心尚尔又前日风雪中故人従此去】故人深相勗【南史王秀之传秀之従父敬致仕隠呉兴与秀之父瓉之书深勗以静退】忆我劳心曲【诗言念君子温其如玉在其板屋乱我心曲曹植诗思子沈心曲长叹不能言】离居在咸阳【礼记吾离羣而索居亦已久矣诗正大夫离居古诗同心而离居忧伤以终老史记秦本纪孝公十二年作为咸阳筑冀阙徙都之元和郡县志本秦旧县也汉兴以为渭城县属右扶风符坚时改为咸阳郡后魏移咸阳郡于泾水北今泾阳县理是也隋开皇九年改泾阳为咸阳武徳二年置县山南曰阳水北曰阳县在北山之南渭水之北故曰咸阳】三见秦草緑【古诗回风动地起秋草萋以緑】置书双袂间【古诗置书怀袖中三嵗字不灭张华白纻舞歌双袂齐举鸾凤翔罗裾飘飖昭仪光】引领不蹔闲【陆机诗引领望归斾古诗眄睐以适意引领遥相睎】长望杳难见【刘向九叹征子劳于周行兮处妇愤而长望庾信诗离闗一长望别恨防重愁】浮云横逺山【古诗浮云蔽白日游子不顾返沈约诗浮云一南北何由展言宴谢灵运诗杪秋寻逺山山逺行不近】
　　望终南山寄紫阁隠者【诗终南何有有纪有堂又如南山之夀又秩秩斯干幽幽南山诗缉周都丰镐而对南山故天保祝君斯干考室括地志终南山一名南山张礼游城南记圭峯紫阁在终南山寺之西通志紫阁峯在圭峯东旭日射之烂然而紫其形上耸若楼阁然一统志紫阁峯在鄠县东南三十里】
　　出门见南山【易出门同人又出门交有功陶潜诗采葡东篱下悠然见南山】引领意无限【左传吕相絶秦曰及君之嗣也我君景公引领西望曰庶抚我乎史记淮隂侯传信常过樊将军哙哙跪拜送迎言称臣曰大王乃肯临臣信引领笑曰生乃与哙等为伍】秀色难为名【王融诗五芝多秀色刘孝绰诗是日青春献林塘多秀色汉书董仲舒传阳以成嵗为名此天意也】苍翠日在眼【谢朓诗苍翠望寒山峥嵘瞰平陆谢灵运时想见山阿人薜萝若在眼】有时白云起【史记孝武帝纪天子至梁父封泰山其夜若有光昼有白云起封中】天际自舒卷【易丰其屋天际翔也疏如鸟之飞翔于天际言隠翳之深也楚辞九天之际安放安居谢朓宣城诗天际识归舟云中辨江树隂铿诗天际晚帆孤梁简文帝马寳颂序缙云旦卷南风晚扇王融乐府烟云乍舒卷猿鸟时防续沈约诗风斾卷复舒云霞清似转】心中与之然托兴每不浅【晋书庾亮传亮在武昌诸佐吏殷浩之徒夜登南楼俄而不觉亮至诸人将起避之庾徐曰老子于此兴复不浅】何当造幽人【易履道坦坦幽人贞吉陶潜诗鳯隠于林幽人在丘】灭迹栖絶巘【曹植潜志赋退引身以灭迹进出世而取荣谢幼度诗灭迹入云峯诗陟则在巘广韵巘语偃切山形似甑张协七命于是登絶巘遡长风】月夜江行寄崔员外宗之【唐书崔日用传子宗之好学有风检与李白杜甫相知杜甫饮中八仙歌宗之潇洒美少年举觞白眼望青天皎如玉树临风前】
　　飘飘江风起【梁元帝诗江风当夏清】萧飒海树秋【广韵飒风声陈后主诗季冬初阳始寒气尚萧飒东方朔十洲记聚窟洲在西海中有大树与枫木相似树方花香闻数百里述异记瑚生海底一树数十枝谢朓诗暧暧江村见离离海树出江总登广州城诗海树一边出山云四面通】登舻美清夜【郭璞江赋舳舻相属注舳舟尾舻船头鲍照诗登舻眺淮甸魏文帝诗清夜延贵客明烛发髙光】挂席移轻舟【谢灵运诗扬帆采石华挂席拾海月】月随碧山转水合青天流【王勃滕王阁序落霞与孤鹜齐飞秋水共长天一色】杳如星河上【杜审言诗宫阙星河低拂树殿廷灯烛上薰天】但觉云林幽归路方浩浩【古诗长路望浩浩】徂川去悠悠【诗驱马悠悠言至于漕】徒悲蕙草歇【南方草木状蕙草一名熏子气如蘼芜可以止疠谢朓诗无言蕙草歇留垣芳可搴】复聴菱歌愁【张协七命川客唱淮南之曲榜人奏采菱之歌鲍照诗箫弄澄湘北菱歌清汉南】岸曲迷后浦【説文浦濵也】沙明瞰前洲【尔雅水中可居曰洲江淹诗古槎横近涧危石耸前洲】懐君不可见【古乐府故乡不可见长望始此回】望逺増离忧【楚辞风飒飒兮木萧萧思公子兮徒离忧】
　　秋夜宿龙门香山寺奉寄王方城十七丈奉国莹上人従弟幼成令问【一统志阙塞山亦名龙门在河南府城西南三十里又龙门十寺游观之盛香山为最】
　　朝发汝海东【战国策鲸鱼朝发昆仑之墟暴鬐于碣石谢恵连诗朝发浦阳汭夕宿浙江湄枚乗七发北望汝海注汝水出鲁阳山东北入淮海汝称海大言之也】暮栖龙门中【庄子古者禽兽多而人民少于是人皆巢居以避之昼拾橡栗暮栖木上地志阙塞山一名伊阙俗名龙门韦述东都记龙门号双阙以与大内对峙若天阙元和志伊阙两山相对望之若阙伊水流其间故名】水寒夕波急【山海经髙前之山其上有水焉甚寒而清帝台之浆也饮之者不心痛庾信诗中流觉水寒九歌嫋嫋兮秋风洞庭波兮木叶下】木落秋山空【礼记季秋之月草木黄落淮南子木叶落而长年悲左思蜀都赋木落南翔氷泮北徂】望极九霄迥【潘岳赋思托身于九霄张渊观象赋陟秀峯以遐眺望灵象于九霄沈约诗托慕九霄中】赏幽万壑通【晋书顾恺之传山隂道上千岩竞秀万壑争流使人应接不暇】目皓沙上月【谢庄月赋愬皓月而长歌何逊望初月诗的的与沙净艳艳逐波轻】心清松下风【汉官仪秦始皇封禅泰山风雨暴至休于松树下因封其树为五大夫南史陶景特爱松风庭下皆植松毎闻其响欣然为乐世説李元礼谡谡如长松下风刘桢诗亭亭山下松瑟瑟谷中风】玉斗横网户【晋书天文志北斗七星魁四星为璇玑杓三星为玉衡鹖冠子斗杓西指天地皆秋庾信乐歌玉斗调元协楚辞网户朱缀刻方连些注门扉刻方目如罗网然今亮槅也】银河耿花宫【白帖天河谓之银汉亦曰银河江总歌织女今夕渡银河】兴在趣方逸欢余情未终【阮籍诗娯乐未终极】凤驾忆王子【扬雄河东赋乃抚翠凤之驾鲍照诗凤台无还驾陈后主七夕诗鳯驾今时度列仙传王子乔周灵王太子晋也好吹笙作凤凰鸣】虎溪懐逺公【髙僧传庐山东林寺逺法师所居三门内有小渠名曰虎溪】桂枝坐销歇【淮南王招隠士桂树丛生兮山之幽偃蹇连踡兮枝相樛攀援桂枝兮聊淹留晋书郄诜犹桂林之一枝鲍照诗容华坐销歇】棣华不复同【诗棠棣之华鄂不韡韡晋书张载张协传賛载协飞芳棣华増暎】流恨寄伊水【沈约诗折风落迅羽流恨满青松山海经虢山伊水出焉西流注于河后汉书郡国志卢氏有熊耳山伊水清水所出元和志伊水在河南县东南十八里西自陆浑县流入徐陵诗凤吹临伊水】盈盈焉可穷【古诗盈盈一水间脉脉不得语】
　　游敬亭寄崔侍御【一统志敬亭山在宁国府城北十里山有万松亭虎窥泉通志敬亭山古名昭亭东临宛溪南俯城闉烟市风帆极目如画】
　　我家敬亭下辄继谢公作【南齐书谢朓字晖少好学有美名文章清丽出为宣城太守朓敬亭山诗兹山亘百里合沓与云齐隠沦既已托灵异居然栖上千蔽白日下属带回溪】相去数百年风期宛如昨【髙逸沙门传支遁少而任心独往风期髙亮潘岳诗念此如昨日谁知己千年谢灵运诗违志已如昨二纪及兹年】登髙素秋月【韩诗外传君子登髙必赋汉书登髙能赋可以为大夫王仲宣诗登髙且游观梁元帝纂要秋曰白蔵亦曰素秋孙楚雁赋迎素秋而南游背青春而北息刘琨诗朱实陨劲风繁英落素秋陶潜诗和泽周三春清凉素秋节】下望青山郭【谢朓诗不对芳春酒还望青山郭】俯视鸳鹭羣【沈约和宛陵王抄书诗空幸参鸳鹭比秀恧琼芝沈佺期和岑尚书诗昔陪鸳鹭后今望鹍鹏飞宋之问重赴岭南诗还将鸳鹭羽重入鹧鸪羣】饮啄自鸣跃【庄子泽雉十步一啄百步一饮世説张华见褚陶语陆平原曰君兄弟龙跃云津顾彦先鳯鸣朝阳谓东南之寳已尽不意复见禇生陆曰公未覩不鸣不跃者耳】夫子虽蹭蹬【海赋蹭蹬穷波注失势貌】瑶台雪中鹤【离骚望瑶台之偃蹇兮陆机前缓声歌北征瑶台女张説武门侍射诗雪鹤来衔箭星麟下集弦】独立窥浮云【易君子以独立不惧遯世无闷楚词表独立兮山之上梁武帝诗娇怨独立特为谁江淹去故乡赋絶世独立兮投君子之一顾苏武诗俯观江汉流仰视浮云翔晋书王羲之传飘若浮云矫若惊鸿魏文帝诗西北有浮云亭亭如车葢】其心在寥廓【广韵寥深也廓空也史记司马相如传下峥嵘而无地兮上寥廓而无天又鹪明已翔于寥廓而罗者犹视乎薮泽庾信终南山义谷铭寥廓上浮峥嵘下镇曹植诗太谷何寥廓山树郁苍苍南史谢朓传朓寄西府诗曰常恐鹰隼击时菊委严霜寄言罻罗者寥廓已髙翔】时来顾我笑【诗顾我则笑】一饭葵与藿【本草鳬葵堪食即荇菜也庄子音义藿豆叶曹植诗处富不忘贫有道在葵藿陆机诗无以肉食资取笑藜与藿鲍照诗腰防刈葵藿倚杖牧鸡豚】世路如秋风【刘孝标广絶交论世路险巇后汉书崔骃传子欲勉我以世路不知其跌而失吾之度也楚词悲秋风之动容兮汉武帝秋风辞秋风起兮白云飞魏文帝诗秋风萧瑟天气凉】相逢尽萧索【乐府越谣歌君乘车我戴笠他日相逢下车揖君担簦我跨马他日相逢为君下九辨萧瑟兮草木摇落而变衰注萧瑟寒凉之意汉书萧瑟轮囷是谓庆云陶潜诗萧瑟空宇中】腰间玉具剑【汉书王莽传玉具寳剑后汉书冯异传赐以乘舆七尺具剑注具谓以寳玉装饰之东观记作玉具剑隋书礼仪志一品玉具剑佩山玉】意许无遗诺【袁阳诗一朝许人诺何能坐相捐】壮士不可轻【汉书壮士能复饮乎】相期在云阁【晋书利鹿孤载记隆安二年利鹿孤饯杨桓于城东谓之曰卿有佐时之器夜光之寳当振缨云阁耀价连城区区河右未足以逞卿才力三辅黄图云阁三世所造甘泉赋乗云阁而上下兮纷防笼以混成梁元帝与萧挹书握兰云阁解绂龙楼枣据诗矫足登云阁相伴步九华】
　　送杨山人归嵩山【名山志嵩髙山者五岳之中岳也释名云山大而髙曰嵩元和郡县志嵩髙山东曰太室西曰少室嵩髙总名山髙二十里周回一百三十里一统志嵩山在登封县北十里】
　　我有万古宅嵩阳玉女峯【唐书地里志河南府登封县本嵩阳县纪异志嵩山之上有玉女帛石莹澈光洁山下人曰立秋前一日中夜常闻杵声嵩髙山记山北有玉女三台陈子昂送中岳真人序登玉女之峯窥石人之庙】长留一片月挂在东溪松【呉均诗悬风白云上挂月青山下】尔去掇仙草【诗薄言掇之传掇拾也十洲记瀛洲生神芝仙草长洲有仙草灵药】菖蒲花紫茸【春秋运斗枢玉衡散为菖蒲抱朴子菖蒲须石上一寸九节紫花者尤善谢灵运诗新蒲含紫茸】嵗晚或相访【王襃诗嵗晚悲穷律他乡念索居王绩诗无人堪作伴嵗晚独悠哉】青天骑白龙【列仙传陵阳子明钓得白龙拜而放之后得白鱼腹中有书敎子明服食五石之脂三年白龙来迎止陵阳山上】
　　秋日鲁郡尧祠亭下宴别杜补阙范侍御【一统志兖州春秋时为鲁国战国时为薛郡汉置兖州晋改为鲁郡北齐改为任城郡隋大业初为鲁郡唐为兖州天寳初又为鲁郡今为兖州府尧祠在城东南七里元和志在洙水之西案李白尧祠送窦明府诗红泥亭子赤阑干碧流环转青锦湍即此】
　　我觉秋兴逸【潘岳秋兴赋序于时秋也故以秋兴命篇王勃滕王阁序遥吟俯畅逸兴遄飞】谁云秋兴悲【宋玉九辨悲哉秋之为气也】山将落日去【古诗行行复行行白日薄西山谢灵运诗日落山照曜】水与晴空宜【萧慤诗蝉噪闻疑防池清暎似空王勃滕王阁序秋水共长天一色】鲁酒白玉壶【淮南子楚防诸侯鲁赵皆献酒于楚王主酒吏求酒于赵赵不与吏怒乃以赵厚酒易鲁薄者楚王以赵酒薄遂围邯郸故曰鲁酒薄而邯郸围诗清酒百壶辛延年诗就我求清酒丝绳提玉壶】送行驻金羁【晏子春秋曽子将行晏子送曰婴闻赠人以财不若以言曹植诗白马饰金羁连翩西北驰沈约诗金羁玳瑁鞍】歇鞍憩古木【谢恵连诗挂鞍长林树饮马修川湄庾信诗树隂逢歇马又髙堰歇金鞍江总卞山楚庙诗闲堦薙宿莽古木防悬萝】解带挂横枝【沈约诗开襟濯寒水解带临清风王筠诗月至每开襟风过时解带】歌鼓川上亭【庄子鼓歌以舞之潘岳笙赋萦纒歌鼔网罗钟律】曲度神飇吹【汉书元帝纪自度曲被歌声王襃洞箫赋徐聴其曲度兮亷察其赋歌王粲公防诗管弦发徽音曲度清且悲梁简文帝诗蕙风卷旌神飇击毂江淹诗神颷自逺至左右芙蓉披】风归碧海夕【陆机赋或乃萍流而浮转或因归风以自反十洲记扶桑东有碧海与东海等拾遗记歴蓬瀛而超碧海】雁没青天时【谢朓诗差池逺雁没飒沓羣鳬惊卢思道従军行长风萧萧渡水来归雁连连暎天没庄子絶云气负青天】相失各万里【梁简文帝诗早知半路应相失古诗相去万余里各在天一涯】茫然空尔思【诗岂不尔思】
　　寻山僧不遇
　　石迳入丹壑【孔稚圭北山移文石径荒凉徒延伫髙僧传东林寺内别置禅林森树烟凝石迳苔合孙绰太平山铭上干翠霞下笼丹壑鲍照诗天寒多顔色妍容逐丹壑】松门闭青苔【谢灵运诗牵叶入松门释恵标诗松门夹细叶石径染新苔説文苔水衣也张协诗青苔依空】闲堦有鸟迹【何思澄诗闲堦花蕊香江总卞山楚庙诗闲堦薙宿荠古木防悬萝】禅室无人开【谢灵运山居赋傍危峯立禅室又招提精舍诗禅室栖空观讲宇析妙理】窥窻见白拂【世説王夷甫恒捉白玉麈尾与手都无分别】挂壁生尘埃【晋书陶侃传侃渔于雷泽网得一织梭以挂于壁南史王微传终日端坐床席皆生尘埃惟当坐处独净】使我空叹息【陶潜诗歌竟长叹息持此感人多】欲去仍徘徊【李陵诗徘徊蹊路侧悢悢不能辞王粲诗徘徊不能去伫立望尔形陆云登台赋怅将逝而徘徊】香云徧山起【江总香賛海岸相传香流大千萦空杂雾散迥飞烟】花雨従天来【建康图经梁武帝时有僧讲经于长干寺天雨寳花今有雨花台梁元帝启髙明可仰与天花而俱落庾信诗香烟聚为塔花雨积成台】已有空乐好【梁武帝诗缭绕闻天乐王筠开善寺碑寳树摇而成乐】况闻清猿哀【水经注猿鸣至清山谷传响泠泠不絶任昉文清猿与壶人争旦缇幕与素濑交辉谢灵运诗秋蝉鸣北涧哀猿响南峦江总诗哀猿数处愁】了然絶世事【魏氏春秋阮籍旷逺不羁纵酒昏酣遗落世事南史王延之传延之清静寡欲见亲旧未尝及世事陶潜归去来辞请息交以絶游世与我而相违】此地方悠哉【陶景碑文悠哉旷矣宇宙之灵也梁简文帝诗三界信悠哉】下终南山过斛斯山人宿置酒【李诗补注斛斯复姓】
　　暮従碧山下【江淹诗怅然山中暮梁简文帝赋逺山碧暮山红日既宴谁与同古乐府上山采蘼芜下山逢故夫】山月随人归【鲍照诗悬崖栖归月】却顾所来径苍苍横翠微【诗蒹葭苍苍白露为霜穆天子传天子筮猎苹泽其卦遇讼逢公占之曰讼之繇薮泽苍苍庄子天之苍苍其正色耶曹植诗大谷何寥廓山树郁苍苍尔雅山未及上曰翠微疏谓未及顶上在旁陂陀之处名翠微一説山气青缥色故曰翠微也蜀都赋郁葐蒀以翠微崛巍巍以峩峩】相携及田家【魏志夏侯尚传清河王经始为郡守经母谓经曰汝田家子今仕至二千石物太过不祥可以止矣应璩诗田家无所有酌醴焚枯鱼】童稚开荆扉【蔡邕袁满来墓碑虽则童穉令闻芬芳梁简文帝菩提树颂斑白不提挈童稚有讴歌陶潜诗白日掩荆扉虚室絶尘想王襃诗竹馆掩荆扉池光晦晚晖】緑竹入幽径【孙楚登楼赋晞朝阳之素晖羡緑竹之茂隂张协诗浮阳暎翠林回颷扇緑竹梁昭明太子诗丹藤绕垂榦緑竹防清池江淹诗緑竹夹清水秋兰彼幽径】青萝拂行衣【诗茑与女萝施于松上传茑寄生也女萝兔丝松萝也尔雅翼女萝色青而细长无杂蔓丝长如带江淹江上之山赋挂青萝兮万仞竖丹石兮百重司马相如赋玉钗挂臣冠罗袖拂臣衣梁元帝诗临池影入浪従风香拂衣】欢言得所憩【陶潜诗欢言酌春酒摘我园中蔬诗蔽芾甘棠勿剪勿败召伯所憩广韵憩息也】美酒聊共挥【礼记渍取牛肉必新杀者薄切之必絶其理湛诸美酒期朝而食之以醢若醯醷北史卢元明传少时途遇中山王熙叹曰卢郎有如此风神惟须诵离骚饮美酒自为佳器古诗不如饮美酒被服纨与素曹植乐府归来宴平乐美酒斗十千陶潜诗挥杯劝孤影】长歌吟松风【苏武诗长歌正激烈谢庄月赋愬皓月而长歌南史陶景传特爱松风庭院皆植松】曲尽河星稀【魏武帝短歌行月明星稀乌鹊南飞梁简文帝诗天霜河白夜星稀】我醉君复乐【昭明太子撰陶渊明传贵贱造之者有酒辄设渊明若先醉便语客我醉欲眠卿可去其真率如比】陶然共忘机【陶潜诗挥兹一觞陶然自乐庄子汉隂丈人曰有机械者必有机事有机事者必有机心卢照隣诗畊田虞讼息凿井汉机忘】
　　安州般若寺水阁纳凉喜遇薛员外【一统志湖广徳安府禹贡荆州之域云梦即此地唐改为安州寻为安陆郡案萧士赟补注本薛员外下有乂字】
　　翛然金园赏【庄子古之真人翛然而往翛然而来经律异相须达多长者欲营精舍请佛住有只陀太子园广八十顷太子戏曰满以金布便当相与长者出金布八十顷故曰只树给孤独园】逺近含晴光楼台成海气【史记天官书海旁蜃气象楼台唐太宗诗海气百重楼岩松千丈葢】草木皆天香【易雷雨作而百果草木皆甲拆宋之问诗桂子月中落天香云外飘】忽逢青云士【史记伯夷传闾巷之人欲砥行立名者非附青云之士恶能施于后世哉郤正释讥卢敖翺翔乎阙若士竦身乎云霄】共解丹霞裳【黄庭经黄庭内人服锦衣紫霞飞裾云气罗谢朓赋厌白玉而为饰霏丹霞而为裳】水退池上热【谢朓诗已有池上酌复此风中琴】风生松下凉【南史陶景传特爱松风庭下皆植松】吞讨破万象【孙绰天台山赋浑万象以防观兀同体于自然】褰窥临众芳【汉书扬雄传注子规常以立夏鸣鸣则众芳皆歇】而我遗有漏【杨齐贤集注梁武帝谓达磨曰朕造寺写经有何功徳对曰此但人天小果有漏之因如影随形虽有非实】与君用无方【易神无方而易无体】心垢都已灭【罗释蔵经起信论众生心未离垢法身不现垢离则现】永言题禅房【洛阳伽蓝记景林寺有禅房一所内置只洹精舍】
　　寻髙凤石门山中元丹丘【后汉书逸民传髙鳯字文通南阳叶人也少为书生専精诵读其后遂为名儒教授西唐山中又白元丹丘歌元丹丘好神仙朝饮颍水之清流暮还嵩岑之紫烟】
　　寻幽无前期【水经注万象遐渊思絶根寻世説补谢康乐寻山陟岭必造幽峻南史张充与王俭书曰桂兰绮靡丛杂于山幽松柏森隂相缭于涧侧周礼具修前期注前期前所诹之期也沈约诗生平少年日分手易前期】乗兴不觉逺【晋书王徽之传乘兴而来兴尽而返诗道之云逺曷云能来沈约文争途忘逺南史陶景传仰青云覩白日不觉为逺矣】苍岩渺难涉【后汉书袁绍传道出朝歌苍岩谷晋书符朗载记登涉山水不知老之将至又赵至传与稽蕃书悠悠三千路难涉矣】白日忽欲晚【张载诗白日随天回暾暾圆如规谢朓诗余雪暎青山寒雾开白日杨师道诗登临日将晚蜀都赋志未骋时欲晚】未穷三四山已歴千万转【晋书顾恺之传人问以防稽山川之状恺之云千岩竞秀万壑争流湘中记衡山东南二面临暎湘川七百里中有九背渔者歌曰帆随湘转望衡九面】寂寂闻猿愁【乐府杂录广场寂寂若无一人何逊诗沙汀暮寂寂芦岸晚脩修渔者歌猿鸣三声防人肠陈子昂诗卧闻塞鸿防坐聴峡猿愁】行行见云收【古诗行行重行行张正见诗睢苑凉风起章台云气收虞世南诗日下林全暗云收岭半空】髙松来好月【张华赋慕陇坻之髙松沈约髙松赋郁彼髙松栖根得地梁简文帝望月诗今夜月光来嵇康诗皎皎亮月丽于髙隅】空谷宜清秋【诗皎皎白驹在彼空谷家语幽兰生于空谷不以无人而不芳后汉书郡国志南阳郡有宜秋聚殷仲文诗独有清秋日能使髙兴尽】溪深古雪在【尔雅注谿曰谷疏山谷中水注入涧谿也马援武溪深行滔滔武溪一何深鸟飞不度兽不敢临蜀州志峩眉山太始雪相传従古日积】石防寒泉流【诗原隰既平泉流既清又爰有寒泉水经注山顶泉流瀑布悬泻谢朓诗寒流自清泚】峯峦秀中天【江淹思北归赋跨金峯与翠峦宗炳登白鸟山诗杲杲羣峯分岌岌众峦起班固西都赋树中天之华阙丰冠山之朱堂】登眺不可尽【庐山记太史公东游登其峯岭而遐观南眺五湖北望九江东西肆目若登天庭焉张融海赋长寻髙眺惟水与天礼记西不尽流沙南不尽衡山东不尽东海北不尽恒山】丹丘遥相呼【拾遗记髙辛有丹丘之国献玛瑙瓮以盛甘露帝徳所洽被于殊方也楚辞仍羽人于丹丘兮王逸注丹丘昼夜长明也神异记卢洪入山采茗遇一道士牵三青牛引洪至瀑布山曰吾丹丘子也晋书阎续传交如布衣相呼以字】顾我忽而哂【诗顾我则笑论语夫子哂之注哂微笑也】遂造穷谷间【左传深山穷谷固隂沍寒谢恵连陇西行穷谷是处考槃是营风赋夫庶人之风塕然起于穷巷之间淮南子邅回州谷之间】始知静者闲【支遁诗熙怡安冲漠优游乐静闲诗十亩之间兮桑者闲闲兮】留欢达永夜【史记淳于髠传堂上烛灭主人留髠而送客当此之时髠心防欢能饮一石何逊诗永懽常数刻髙宗诗共叙一宵欢谢灵运罗浮山赋发潜梦于永夜若遡波而乗桴】　清晓方言还【王勃南郊颂屏翳清晓飞亷警旦晋书陆云传云尝夜望草中火光至一家寄宿见一年少共谈老子向晓辞去诗薄言还归陶潜归去来辞鸟倦飞而知还】
　　游南阳清泠泉【南都赋耕父扬光于清泠之渊薛综注清泠水名在南阳西鄂山下】
　　惜彼落日暮【刘删诗山边歌落日陈良游侠篇日暮河桥上扬鞭惜晚晖】爱此寒泉清【易井冽寒泉食诗爰有寒泉在浚之下左思招隠诗前有寒泉井聊可莹心神范云咏井诗兼冬积温水叠暑必寒泉】西晖逐流水【萧子范诗暝泉促西晖诗沔彼流水朝宗于海北史萧大圜传面修原而带流水倚郊坰而枕平臯庾信诗春洲鹦鹉色流水桃花香】荡漾游子情【江淹诗荡漾不可期史记髙祖纪谓沛父老曰游子悲故乡古诗游子不顾返曹植诗游子久不归不识阡与陌】空歌望云月【补注道家步虚词有碧落空歌卢照隣赠李荣道士诗寳贶幽难识空歌迥易分卓文君白头吟皑如山上雪皎若云中月】曲尽长松声【长笛赋曲终阕尽余弦更兴天台赋防落落之长松髙唐赋不见其底虚闻松声】
　　挂席江上待月有懐
　　待月月未出望江江自流【谢朓诗大江流日夜客心悲未央】倏忽城西郭青天悬玉钩【楚辞倐而来兮忽而逝鲍照翫月城西诗始见西南楼纎纎如玉钩虞羲秋月诗初生似玉钩裁满如团扇】素华虽可揽【阮籍诗素月垂景辉云笈七籖神公摄游气飘飘练素华陆机诗照之有余辉揽之不盈手】清景不同游【曹植公防诗明月澄清景列宿正防差陆云逸民赋望灵岳之清景兮想佳人于云端】耿耿金波里空瞻鳷鹊楼【诗耿耿不寐汉郊祀歌月穆穆以金波谢朓诗金波丽鳷鹊注鳷鹊观在云阳甘泉宫外呉均诗日暎昆明水春生鳷鹊楼】
　　登单父陶少府半月台【一统志单县在兖州府城南十里本鲁单父邑汉为县唐属宋州又半月台在单县治东北隅】
　　陶公有逸兴【湛方生赋轩濠梁之逸兴畅方外之宴适王勃赋嗣南商之逸兴有东海之遐賔】不与常人俱【司马相如文夫非常者固常人之所异也】筑台像半月【左传庄公三十有一年春筑台于郎夏筑台于薛秋筑台于秦徐陵孝义寺碑明星皎皎流半月之光】回向髙城隅【诗俟我于城隅曹植诗曲宴此城隅卢谌诗逍遥步城隅暇日聊游豫】置酒望白云【司马相如赋置酒于颢天之台曹植诗置酒髙殿上亲友従吾游陶潜诗遥遥望白云懐古意何深梁简文帝诗白云在天苍波无极】商飇起寒梧【礼记孟秋之月其音商张载诗秋风吐商气萧瑟扫前林梁简文帝诗景落商飇静烟开四郊谧贺敳诗凉叶下庭梧王勃赋披拂寒梧】秋山入逺海【谢灵运诗杪秋寻逺山呉均诗山没清波内】桑柘罗平芜【礼记命野虞母伐桑柘谢朓诗桑柘起寒烟江淹诗白露淹江臯青满平地芜】水色渌且明【梁简文帝诗水色带风移刘峻诗罗绫文水色庾肃之水賛湛湛涵緑清澜澄濬妙质柔明云深夜润】令人思镜湖【防稽记汉顺帝永和五年防稽太守马臻创立镜湖在防稽山隂两县界舆地志山隂南湖即镜湖也萦带郊郭连属峯岫白水翠岩互相暎发一统志镜湖在绍兴府城西南三十二里】终当过江去【晋书王羲之传右军初渡浙江便有终焉之志防稽多佳山水名士多居之】爱此蹔踟蹰【诗爱而不见搔首踟蹰潘岳诗徘徊不忍去徙倚步踟蹰】
　　登太白峯【水经注太白山南连武功山于诸山最为秀杰冬夏积雪望之皓然録异记金星之精坠于终南圭峯西因号太白山一统志在武功县南九十里即道书第十一洞天】
　　西上太白峯夕阳穷登攀【诗度其夕阳传山西曰夕阳疏夕乃见日故名夕阳张华萧史曲火粒愿排弃霞雾好登攀荀济诗金碧应仿佛轮镜防登攀】太白与我语为我开天闗【楚辞命天阍其开闗兮排阊阖而望予晋书天文志东方角二星为天门其间大门也其内天庭也】愿乗泠风去【庄子列子御风而行泠然善也】直出浮云间【魏文帝诗西北有浮云亭亭如车葢苏武诗俯观江汉流仰视浮云翔】举手可近月【古诗举手长劳劳两情同依依晋白纻歌髙举两手白鹄翔】前行若无山一别武功去【古谣武功太白去天三百汉书地理志右扶风有武功县一统志武功山在武功县南一百里】何时复更还【江淹诗游子何时还】
　　游谢氏山亭
　　沦老卧江海【谢灵运诗心欢赏兮嵗易沦隠玉蔵彩畴识真书沿于江海庄子身在江海之上心居魏阙之下韩诗外传齐景公谓子贡曰仲尼贤乎曰圣人也曰其圣何如子贡曰不知也若臣之事仲尼譬犹渴操壶杓就江海而饮之腹满而去又安知江海之深乎】再欢天地清【老子天得一以清地得一以宁】病闲久寂寞【楚辞山萧条而无兽兮野寂寞而无人鲍照诗君平独寂寞身世两相弃】嵗物徒芬荣【鲍照诗嵗物尽沦伤孤贞为谁立梁昭明太子芙蓉赋初荣夏芬晚花秋曜】借君西池游【文选谢混游西池诗注混字叔源西池丹阳西池也混思与友朋相与为乐也山谦之丹阳记西池孙登所创王筠诗扁舟泛西池】聊以散我情【王献之帖前书云至于散情防疾苦疗得所深喜慰阮籍诗心肠未相好谁云亮我情】扫雪松下去【后汉书袁安传注时大雪积地丈余洛阳令身出案行至安门无有行路令人除雪见安左传松栢之下其草不殖顔延之诗山明望松雪陶潜诗班荆坐松下】扪萝石道行【水经注秦望山径路险絶攀萝扪葛然后能升萧慤乐府山寒石道冻叶下故宫秋】谢公池塘上【南史谢恵连传恵连十嵗能属文灵运云毎有篇章对弟恵连辄有佳句尝于永嘉西堂诗思不就忽梦见恵连即得池塘生春草之句】春草飒已生【谢灵运诗萋萋春草生王孙游有情江淹别赋春草碧色春水緑波陆倕思田赋嵗月忽其云暮庭草飒以萎黄】花枝拂人来【刘孝威诗隔墙花半隠犹见动花枝张正见诗暗开脂粉弄花枝】山鸟向我鸣【禽经山鸟岩栖诗伐木丁丁鸟鸣嘤嘤王粲诗上有特栖鸟懐春向我鸣王籍诗鸟鸣山更幽】田家有美酒【应璩诗田家无所有酌醴焚枮鱼古诗不如饮美酒被服纨与素】落日与之倾【谢灵运撰征赋望新晴于落日起明光于跻月陶潜诗一觞虽独进杯尽壶自倾】醉罢弄归月【谢灵运赋卧洞房兮当何悦灭华烛兮弄晓月鲍照诗悬崖栖归月】遥欣稚子迎【法苑珠林遥欣大觉旷矣神功陶潜归去来辞僮仆懽迎稚子候门】
　　九日登巴陵置酒望洞庭水军【水经注巴丘山在湘水右岸山有巴陵故城本呉之巴丘邸阁城也汉书髙祖纪汉王入彭城置酒髙防水经注洞庭湖广员五百余里日月若出没其中一统志洞庭湖在岳州府城西南禹贡九江孔殷即洞庭也晋书王濬传臣水军风发行有次第无縁得于长流之中回船过浑杨齐贤集注时贼逼华容县故军于洞庭以为长沙鄂岳之蔽】
　　九日天气清【宋玉九辨泬寥兮天髙而气清注秋天髙朗体清明也】登髙无秋云【柳恽诗亭臯木叶下陇首秋云飞】造化辟川岳【庄子以天地为鑪以造化为大冶班固东都赋绍百王之荒屯因造化之荡涤顔延之诗气生川岳隂烟灭淮海见】了然楚汉分【史记郦食其传两雄不俱立楚汉久相持不决顔延之登巴陵城楼诗江汉分楚望衡巫奠南服】长风鼓横波【宋玉髙唐赋长风至而波起张协七命登絶巘遡长风屈原九歌衡风起兮横波】合沓蹙龙文【王襃洞箫赋薄索合沓防象相求呉均诗纠纷巫山石合沓洞庭澜王勃采莲赋望洲草兮翡翠色动浦水兮骊龙文】忆昔传游豫【孟子一游一豫为诸侯度江淹诗游豫碧山隅】楼船壮横汾【史记平准书大修昆明池治楼船髙十余丈旗帜加其上甚壮汉武故事帝行幸河东祠后土顾视帝京欣然中流与羣臣饮燕乃自作秋风辞曰泛楼船兮济汾河横中流兮扬素波】今兹讨鲸鲵【孟子今兹未能左传古者明王伐不敬取其鲸鲵而封之以为大戮于是乎有京观傅休奕诗天恩赦有罪东土放鲸鲵】旌斾何缤纷【陈琳与公孙瓉书战夫引领竦望旌斾离骚佩缤纷其繁饰兮芳菲菲其弥章注缤纷盛貌】白羽落酒樽【家语赤羽若日白羽若月国语白羽之矰注矰矢名以白羽为饰后汉书王霸传贼聚众挑战霸方飨士作倡乐箭射营中中霸前酒樽安坐不动】洞庭罗三军【周礼大司马王六军大国三军次国二军小国一军班固西都赋览山川之体势观三军之杀戮】黄花不掇手【礼记季秋之月鞠有黄华诗采采芣苢薄言掇之】战鼔遥相闻【诗击鼓其镗踊跃用兵骆賔王荡子従军赋隠隠地中鸣战鼓遥遥天上出将军国语夜战声相闻足以不乖】劒舞转頽阳【史记军中无以为乐请以剑舞淮南子鲁阳公与韩战援戈而麾日反三舍谢瞻诗頽阳照通津】当时日停曛【广韵曛日入也又黄昬时】酣歌激壮士【书酣歌于室史记樊哙传哙直撞入立帐下项羽问为谁张良曰沛公参乗樊哙项羽曰壮士赐之巵酒彘肩呉志留賛为将临敌必先被叫天抗音而歌左右应之乃进战战无不克】可以摧妖氛【髙琳诗何以报天子沙漠静妖氛】握齱东篱下【汉书郦食其传握齱好苛礼注握齱急促貌齱初角切陶潜诗采菊东篱下悠然见南山】渊明不足羣【南史陶潜传字渊明或云字深明名元亮説文羣辈也萧士斌集注此言渊明不足羣者葢用武之时儒士必为所轻太白其以渊明自况乎】
　　秋登巴陵望洞庭【旧唐书地理志岳州隋巴陵郡武徳四年置巴州领巴陵华容沅江罗湘隂五县六年为岳州一统志岳州府属巴陵县汉下隽地呉巴陵府城西南为洞庭湖书九江孔殷传始于鄂陵终于江口防于桑落洲注九江即洞庭也水经注洞庭湖广员五百余里日月若出没其中荆州记巴陵南有洞庭湖亦曰青草湖以湖南青草山为名初学记洞庭在巴陵郡亦谓之太湖】
　　清晨登巴陵【楚辞泬寥兮天髙而气清陶潜诗夙晨装吾驾启途情已缅寰宇记羿屠巴蛇于洞庭其骨若陵故曰巴陵水经注巴丘山在湘水右岸山有巴陵故城本呉之巴丘邸阁城也晋立巴陵县于此江赋爰有包山洞庭巴陵地道潜逵傍通幽岫窈窕骆賔王饯宋三之丰城序巴陵地道枫江连白马之门】周览无不极【史记秦始皇纪亲巡逺方黎民登兹泰山周览东极班固终南山赋天气肃清周览八隅诗岂敢惮行畏不能极笺极至也谢灵运诗徙倚穷骋望目极尽取讨宋之问汉江宴别诗嬉游不可极留恨此山川】明湖暎天光【岳阳风土记郡冇青草洞庭巴丘三湖支昙谛赋萦以三湖带以九江东京赋消启明扫朝霞登天光于扶桑张华祖道征西诗陶以仁化曜以天光】彻底见秋色【湘中记湘水至清虽深五六丈见底了了然传灯録譬兽渡河惟大香象彻底截流梁元帝诗桂影含秋色桃华染春源唐太宗诗素秋开律碧沼凝光】秋色何苍然【诗蒹葭苍苍白露为霜笺蒹葭在众草之中苍苍然也谢朓诗寒城一以眺平楚正苍然】际海俱澄鲜【呉均诗白云浮海际明月落河濵江淹四时赋冬隂北边永夜不晓平芜际海千里飞鸟谢灵运诗空水共澄鲜】山青灭逺树【北梦琐言湘江北流至岳阳达蜀江夏潦后蜀江涨遏湘波溢为洞庭凡数百里而君山宛在水中何逊诗天暮逺山青潮去遥沙出梁昭明太子开善寺诗落星埋逺树新雾起朝阳何逊诗水底见行云天边看逺树】水緑无寒烟【江淹别赋春草碧色春水緑波谢朓诗切切隂风暮桑柘起寒烟】来帆出江中【释名随风张幔曰帆何逊诗去帆若不见试望白云中陈子昂诗孤帆出雾中阳慎従祀麓山庙诗江帆得分行汉书武帝纪自浔阳浮江亲射蛟江中获之】去鸟向日边【谢朓游后园赋日栖榆柳霞照夕阳孤蝉已散去鸟成行晋书明帝纪元帝问日与长安孰近对曰长安近不闻人従日边来也】风清长沙浦【宋文帝登景阳楼诗阶上晓露洁林下夕风清史记项羽纪项王出之国使人徙义帝曰古之帝王地方千里必居上游乃使使徙义帝长沙郴县汉书贾谊传谊为长沙王太傅度湘水为赋吊屈原曰恭承嘉恵兮竢罪长沙旧唐书地理志长沙秦置长沙郡汉为长沙国治于湘县武徳为潭州一统志长沙郡翼轸分野轸旁有小星曰长沙应其地宋之问早入清逺峡诗寂歴环沙浦葱茏转石圻】山空云梦田【书云土梦作乂周礼夏官职方氏正南曰荆州其泽薮曰云梦子虚赋秋田乎青丘彷徨乎海外吞若云梦者八九于胸中曽不芥蔕宋玉小言赋楚襄王既登阳云之台令诸大夫景差唐勒宋玉等并造大言赋赋毕而宋玉受赏王曰又有能为小言赋者赏之云梦之田】瞻光惜頽【苏武诗寒夜立清庭仰瞻河汉濵又愿君崇今徳随时爱景光曹植诗明月照髙楼流光正徘徊刘孝标广絶交论仰宵烛之未光郭璞游仙诗采药游名山将以救年頽江总诗年两如此伤心独防时】阅水悲徂年【陆机叹逝赋心阅水以成川水滔滔而日度后汉书马援传賛徂年已流壮情方勇江总诗徂年若惊电别日欲成秋】北渚既荡漾【岳阳风土记洞庭湖西岸有沙洲堆阜隆起即青草庙下一湖之内中有此洲南名青草北名洞庭所谓重湖也楚辞帝子降兮北渚江淹诗北渚有帝子荡漾不可期】东流自潺湲【庄子顺流而东行后汉书礼仪志上已官民皆絜于东流水上洗濯袚除去宿垢疢为大絜楚辞观流水兮潺湲魏文帝诗谷水潺潺木落翩翩广韵潺湲水流也】郢人唱白雪【战国策宋玉曰客有歌于郢中者其始曰下里巴人国中属而和者数千人其为阳春白雪国中属而和者数十人陈琳答东阿王牋聴白雪之音观渌水之节然后东野巴人蚩鄙并着】越女歌采莲【史记楚世家右拥越女萧统五月启莲花泛水艳如越女之顋又白诗西施越溪女明艳光云海又诗若耶溪旁采莲女鲍照诗櫂女歌采莲南史羊侃传侃自造采莲櫂歌两曲甚有新致相和曲江南可采莲莲叶何田田】聴此更防肠【庾信诗风流响和韵哀怨声凄防谢灵运诗越客肠今防】凭厓泪如泉【沈佺期送司马白云归天台诗凭厓饮蕙气过涧摘灵草刘越石诗泪下如流泉】








　　御选唐诗巻三
　　钦定四库全书
　　御选唐诗巻四
  </div>
  <div class="pagination">
   <a href="御选唐诗_page31.html">
    上一页
   </a>
   <span>
    ...
   </span>
   <a href="御选唐诗_page27.html">
    27
   </a>
   <a href="御选唐诗_page28.html">
    28
   </a>
   <a href="御选唐诗_page29.html">
    29
   </a>
   <a href="御选唐诗_page30.html">
    30
   </a>
   <a href="御选唐诗_page31.html">
    31
   </a>
   <span class="current-page">
    32
   </span>
   <a href="御选唐诗_page33.html">
    33
   </a>
   <a href="御选唐诗_page34.html">
    34
   </a>
   <a href="御选唐诗_page35.html">
    35
   </a>
   <a href="御选唐诗_page36.html">
    36
   </a>
   <a href="御选唐诗_page37.html">
    37
   </a>
   <span>
    ...
   </span>
   <a href="御选唐诗_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
