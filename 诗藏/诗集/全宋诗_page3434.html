<!DOCTYPE html>
<html>
<head>
    <meta charset="UTF-8">
    <title>全宋诗 - 第 3434 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 3434 页/共 11672 页</h1>
    <div class="content">    鹤仙摆名宦，结庐松江干。
    笑拍萍风浮，瞬视草露溥。
    图川不愧辋，序谷宁先盘。
    门岂俗驾拒，室无哀筝弹。
    按行松菊间，澹然有馀观。
    莲巢众香聚，浮天百忧宽。
    秋光敛洲渚，暮翠笼峰峦。
    我来挟良朋，道故盟未寒。
    练颜仰孤标，耐久同苍官。
    终当役薪水，刀圭却衰残。

李明　游樵岚
    禅林昼静宝坊新，花木阴深别样看。
    不是红尘飞不到，只因无处着红尘。

李牧　次韵曾端伯晚过青山
    怪底尘劳破，青山在眼中。
    竹桥低跨水，林磬小鸣风。
    半岭暮云碧，一村霜叶红。
    禅枝栖众鸟，回首意无穷。

李鼐　句
    南流底处所，绛帐居尊严。

李鼐　山行见菊
    野色芬敷洗露香，篱边不减御衣黄。
    繁英自翦无人插，应笑铁潜两鬓霜。

李鼐　送修书记游天台
    尘事日改人，筋力随以劳。
    三年梁溪上，俯仰如桔槔。
    穷巷躬水菽，杜门匪禅逃。
    修公岩壑人，臭味合我曹。
    閒从茗碗集，有往不待招。
    清芬落净几，宴坐挥霜毫。
    脱略畦畛外，寂寞期久要。
    春风草离离，飞花照方袍。
    朝来遽别我，明月挂一瓢。
    笑指天台云，意气东南高。
    去去不可挽，独鹤鸣九皋。
    会看精进力，觉性一宿超。
    全提法王法，众说障奔涛。
    大千廓沙界，体现无丝毫。
    异时药山偈，问道惭非翱。

李鼐　送燕明仲归常热
    东南江海郡，瘴雾腥蛟螭。
    土俗异乡县，客子怀归思。
    归思何从返，远道伤百危。
    干戈久未定，一水分华夷。
    壮士争挽强，觅爵唾手期。
    而我痴绝甚，尚复事毛锥。
    三年行在所，短褐风霜欺。
    生理寄茅栋，不饱藿与藜。
    苦辛攻积忧，欲语听者谁。
    赖有燕公子，好事颇见奇。
    邻墙肯相过，情话肝胆披。
    君才駃騠骏，不受尘埃羁。
    骧首志千里，蹲踏风云垂。
    乃翁名世将，先朝补邦基。
    殊勋鼎彝在，劲节不少亏。
    后昆德泽盛，衮衮固未衰。

李南金　茶声
    砌虫唧唧万蝉催，忽有千车捆载来。
    听得松风并涧水，急呼缥色绿瓷杯。

李南金　登第后画师以冠裳写真戏题
    落魄江湖十二年，布衫阔袖裹风烟。
    如今各样新装束，典却清狂卖却颠。

李南金　江头吟
    儿时盛气高於山，不信壮士有饥寒。
    如今一杯零落酒，风雨蚀尽征袍单。
    侧立崑奴面铁色，楚客不言未吹笛。
    关山有月无人声，自是江头渚花发。
    渚花春少未得妍，凝立青山围水天。
    杜鹃故态不解事，尽情叫入青枫烟。
    壮士未握边头槊，旄头如月几时落。
    如今世界不爱贤，看取青峰白云角。
    呜呼一歌兮歌已怨，壶中无酒可续嚥。

李南寿　句
    我以铜符吏营浦，闻古刺史元最贤。

李南阳　句
    朝冯玉几言犹在，夜启金縢事已非。

李蟠　辰光门
    北林苍翠拱岩闉，中起红楼迥照人。
    四面山河千古在，百年城市一朝新。
    夜深灯火明沙路，秋冷笙歌拥画轮。
    莫讶使君频宴乐，欲令盍郡物皆春。

李蟠　送德基
    单閼多余庆，清时得伟人。
    德隆荀氏操，学慕孟轲醇。
    久媿沟中断，常规席上珍。
    征帆忽西去，怅望宛溪滨。

</div>
    <div class="pagination">
<a href="全宋诗_page3433.html">上一页</a><span>...</span><a href="全宋诗_page3429.html">3429</a><a href="全宋诗_page3430.html">3430</a><a href="全宋诗_page3431.html">3431</a><a href="全宋诗_page3432.html">3432</a><a href="全宋诗_page3433.html">3433</a><span class="current-page">3434</span><a href="全宋诗_page3435.html">3435</a><a href="全宋诗_page3436.html">3436</a><a href="全宋诗_page3437.html">3437</a><a href="全宋诗_page3438.html">3438</a><a href="全宋诗_page3439.html">3439</a><span>...</span><a href="全宋诗_page3435.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
