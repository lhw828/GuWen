<!DOCTYPE html>
<html>
<head>
    <meta charset="UTF-8">
    <title>元诗纪事 - 第 131 页/共 324 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗纪事 - 第 131 页/共 324 页</h1>
    <div class="content">　　中林授衣节，寒气早已集。牖户洎裘褐，凡百缺治葺。穷居昧时序，颇讶光景急。丛篁助幽翳，漾濑发空寂。水禽穿屋过，岩树排檐入。陶尊既尘渍，墨突亦雨立。遐思把菊咏，端处掬溜室。空言非药饵，殆不废九日。 

　　○涧阿对雨二首 【 涧阿对雨　「阿」原作「河」，据铁网珊瑚、句曲外史贞居先生诗集（四部丛刊影元本）卷二改。按张雨另有涧阿晚兴诗可证。】 

　　山云油然作，山雨来不缓。既沾灵石坞，遂洒寒栖馆。落水遽如许，众草行复烂。有酒不堪酌，无物堪把玩 【 无物　「物」原阙，据句曲外史贞居先生诗集补。】 。与闻季长笛，宁从中散锻。代谢夫何如，徒为白首叹。 
　　步归灵涧幽，泥染居士屩。不知岚雨深，稍怯布衣薄。拂床次羣帙，扫径堆脱箨。清坐亦偶然，吾非慕仙爵。 

　　○奔月巵歌答铁雅所作 

　　甓社明珠奔入月，脱壳正似风蝉洁。渔网出之不敢视，涤尽含沙光不灭。文昌四星吞在腹，一一金晶大如菽。蜃物还来作饮器，日夜雄虹绕茅屋。一扇桃核宽有余，半叶蕉心卷未舒。饮非其人跃入水，怪雨盲风生坐隅。置之天上白玉盘，斗柄挹酒长栏干。李白跳下鲸鱼背，持劝我饮相交欢。幽宫冯夷为予泣，酌尽海水百怪出。还我平生老蚌胎，许君醉卧鲛人室。 
　　铁网珊瑚：右句曲外史与袁子英所写诗凡五十五篇，其首两章乃此老道人效余铁雅者也。如道言、清斋、涧阿诸诗，皆其道趣中流出者。若奔月巵，则又顽仙之横出者。吁！道人仙去已一纪矣，铁雅之友，属之何人；开卷怆然，不胜山阳之感云。至正二十有一年花朝日，抱遗叟杨维桢在清真之竹洲馆书。 

　　○怀茅山 

　　我有草堂南洞门，常时行坐虎同羣。丹光出林掩明月，玉气上天为白云。遥忆田泉洗苍朮，更思陶涧采香芹。归来闭户偿高卧，莫遣人书白练裙。 
　　西湖竹枝集：其诗俊逸清赡，侪辈鲜及，有如「丹光出林」云云。不目之为仙才，不可也。 

　　○赠纽怜大监 

　　侍书爱题博士画，日日退朝书满床。奎章阁上观政要，无人知有授经郎。 
　　辍耕录：文宗御奎章日，学士虞集、博士柯九思常侍从，以讨论法书名画为事。时授经郎揭傒斯亦在列，比之集、九思宠眷稍疏。因潜着一书曰奎章政要以进，二人不知也。万几之暇，每赐披览。及晏朝，有画授经郎献书图行于世，厥有深意存焉。张伯雨题诗云云。盖柯作画，虞必题，故云。 

　　○题授经郎献书图 

　　论卷聚书三十万，锦江江上数连艘。远追教授文翁学，重叹征求使者劳。石室谈经修俎豆，草堂迎诏树旌旄。也知后世扬雄在，献赋为郎媿尔曹。 
　　铁网珊瑚：自跋：请以蜀文翁之石室、扬雄之墨池、杜甫之草堂皆列学宫。又为甫得谥曰文贞。以私财作三书院，徧行东南，收书三十万卷，及铸礼器以归。虞奎章纪其事，邀予赋诗如左。 
　　宛委余编：偶阅张伯雨赠纽怜大监诗跋云云。按元史有纽怜传，而不载此事。 
　　案：诗跋亦见草堂雅集。 

　　○仲穆墨兰 

　　滋兰九畹空多种，何似墨池三两花。近日国香零落尽，王孙芳草遍天涯。 
　　草木子：赵仲穆者，子昂学士之子，宋秀王之后裔也。能作兰木竹石。有道士张伯雨题其墨兰诗云云。仲穆见而媿之，遂不复作。 
　　雪涛诗评：赵子昂，宋宗人也，而仕于元。书法丹青皆名后世，然多有题其画相讥讪者。一人题子昂画兰云云。 
　　案：诗评作讥子昂，与集中诗题不合。 

　　○西湖放灯 

　　共泛兰舟灯火闹，不知风露湿青冥。如今池底休铺锦，此日槎头直挂星。烂若金莲分夜炬，空于云母隔秋屏。却怜牛渚清狂甚，苦欲燃犀走百灵。 
　　熙朝乐事：七月十五日，俗传为中元节，地官赦罪之辰。人家多持斋诵经，僧家建盂兰盆会，放灯西湖及塔上、河中，谓之照冥官府。张伯雨诗云云。 

　　○卜居 

　　浮家泛宅意何如？玉室金堂计不疏。归锦桥边停舫子，散花滩上筑楼居。淡然到处自凿井，玄晏闭门方著书。但得草堂赀便足，人生何地不樵渔。 
　　紫桃轩杂缀：散花滩在西湖东马塍溜水闸地。元张伯雨卜居有诗云云。想玉钩桥未成，黄篾楼经始之日。余过访马塍地不可得，而杭人艺花者亦绝无佳种，伯雨风流，邈不可追矣。 

　　○集太白语酹僧净月 

　　主人碧岩里，为余话幽栖。真诀自从茅氏得，风流还与远公齐。满堂空翠如可扫 【 如可扫　「可」原作「何」，按此句集自李白当涂赵炎少府粉图山水歌，作「可」，因据句曲外史贞居先生诗集卷三改。】 ，而君解来一何好！白玉麈尾谈重玄，琉璃砚水常枯槁。苍苍云松，拂彼白石。世人闻此皆掉头，就中与君心莫逆。袖拂紫烟去，空中闻天鸡。借问苏躭鹤，早晚向江西？ 
　　草堂雅集：铁崖先生跋曰：予观贞居子集句诗，政如冶城铜像，捧额珠莲座于长干也，可宝可玩。太白见之，当曰吾锦千万机，衣被天下诗人，乌得割截如此！贞居子其慎取之哉，勿俾责偿也。会稽杨维桢跋。 

　　○玉笙谣为铁门笙伶周奇赋 【 为铁门笙伶周奇赋　句曲外史贞居先生诗集作「赠陆德瑞」。】 

　　我有紫霞想，爱闻白玉笙。县匏比竹无灵气，昆丘采此十二茎 【 昆丘　「昆」原作「昂」，据句曲外史贞居先生诗集改。】 。凤咮衔明珠，凤翼排素翎。金华周郎妙宫征 【 金华周郎　句曲外史贞居先生诗集作「荷花六郎」。】 ，子晋仙人初教成。月下吹参差，羣雏亦和鸣。缑氏山头白云起，七月七日来相迎。长谢时人一挥手，漂下满空鸾鹤声。 
　　大雅集：评曰：甚似太白。 

　　○延陵公承庆堂诗 

　　大江苍苍兀龙虎，辅元之家百神俯。望拜受厘若稽古，上清真人阅众甫。新宫洁斋导天语，纷云郁霞错承宇。虚皇穆然阳卫武，左颷右欻降軨羽。县钟镗镗迅击鼓，赫金蔡服赭朱户。双珠月明带宝璐，挟以流黄玉■〈木昙〉具。既竣大礼私事举，吉日宗族奉爵俎。青紫系地簪绶组，魏张代剑新捧土。饶国开观治宿莽，报君亲师物咸覩。抚己一念或未溥，西壁考书玄范府。寒冰层阴发春煦，日若休明沐仁雨。道德大非方仙五，月佩六印非适取。持旌召趣迹旁午，下土滓■〈土盍〉宁久处。天关会规足蹈矩，愿天愿地多黍稌。毕志万年奉明主，小史作书孰敢侮。吁嗟厚德番之祖。 
　　大雅集：评曰：不蹈黄庭，句意深满。 

　　○吴兴墨兰 

　　墨君石友是同参，几叶光风染碧岚。怅望王孙杳何许，年年芳草满江南。 
　　句曲外史集：曩读叶静斋草木子，中一条云：赵仲穆者，子昂学士之子，宋秀王之后也。能作墨兰竹石。有道士张伯雨题其墨兰诗，「滋兰九畹」云云。仲穆见而愧之，遂不复作。所记与此诗意正合，而集中无之，因附见于此。铁崖之悲，不其然哉！石楼野生漫识。 

　　○句 

　　家藏逸少笼鹅字，门系龟蒙放鸭船。 
　　至正直记：钱塘老儒叶森尝登赵松雪之门，松雪深爱之。家住西湖，妇女颇不洁，所藏王右军笼鹅帖石刻，后有唐人复临一帖副之，诚为妙品。张外史每戏之，赋诗以贻云云。 
　　案：直记专记鄙猥之事，并喜言人暧昧，今多不录。即录亦时有删节。 
　　又 
　　风沙不惮五千里，将身跳入仙人壶。 
　　辍耕录：道士张伯雨，尝从王溪月真人入京。初，燕地未有梅花，吴闲闲宗师时为嗣师，新从江南移至，护以穹庐，匾曰漱芳亭。伯雨偶造其所，恍若与故人遇，徘徊既久，不觉熟寝于中。真人终日不见伯雨，深以为忧，意其外出，迷失街道也。梦觉，日已暮矣。归道所由，嗣师笑曰：「伯雨素有诗名，宜作诗以赎过。」伯雨遂赋长诗，有云云之句。嗣师大喜，送翰林、集贤尝所往来者，袁学士伯长、谢博士敬德、马御史伯庸、吴助教养浩、虞修撰伯生和之。 

　　◆邹复雷 

　　复雷号云东，□□人。 

　　自题春消息图 

　　○自题春消息图 

　　蓬居何处索春回，分付寒蟾伴老梅。半缕烟消虚室冷，墨痕留影上窗来。 
　　铁网珊瑚：予抵鶮沙，泊洞元丹房。主者为复雷炼师，设茗供后，连出清江楮三番，求东来翰墨。师与其兄复元皆能诗画，既见元竹，复见雷梅，卷中有山居老仙品题春消息字，遂为赋诗卷之端。时至正□□秋七月廿有七日，老铁祯在蓬荜居试陈有墨，尚恨乏笔。 

　　◆富恕 

　　恕字□□，吴江人。以儒入道，号林屋道人。 

　　西湖竹枝词 

　　○西湖竹枝词 

　　十里荷花锦一机，雨余荷气扑人衣。满船游女蒙白苎，阵阵腥风鸥鹭飞。 
　　西湖竹枝集：布袋筇杖，不惮险道，访天下仙山，有所得辄寄于诗。其作竹枝。虽不本题，无所比兴，特于题外为善刻云。 

　　◆余善 

　　善字复初，玉峯清真观道士。 
</div>
    <div class="pagination">
<a href="元诗纪事_page130.html">上一页</a><span>...</span><a href="元诗纪事_page126.html">126</a><a href="元诗纪事_page127.html">127</a><a href="元诗纪事_page128.html">128</a><a href="元诗纪事_page129.html">129</a><a href="元诗纪事_page130.html">130</a><span class="current-page">131</span><a href="元诗纪事_page132.html">132</a><a href="元诗纪事_page133.html">133</a><a href="元诗纪事_page134.html">134</a><a href="元诗纪事_page135.html">135</a><a href="元诗纪事_page136.html">136</a><span>...</span><a href="元诗纪事_page132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
