<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 830 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 830 页/共 1044 页</h1>
    <div class="content">　　怜尔风尘色言归自汝南依人昔未惯长路近方谙白鹤三山旷鹪鹩一粒贪早知缣素贵从此事春蚕
　　喜遇王玠右
　　梦寐三年别飞扬尽日欢共惊杯易尽翻恨烛将残湖海心犹壮乾坤事不难隆中应少暇棋局暂盘桓
　　寄计子山
　　望尔归吴下仍闻到洛阳多才应自惜信美岂吾乡北望云千叠南来雁数行客衣殊可念昨夜有微霜
　　新篁
　　荏苒南园竹初当解箨时碧鲜犹卷叶香粉乍抽枝栖凤休嫌弱为龙定未迟晚凉三径好新月影参差
　　闻黄鹂
　　髙柳千株暗黄鹂复比游郁葱深不见睍睆互相求碎语传清暁春风绕画楼楼中有少妇独宿回含愁
　　山行
　　雨停知夜艾酒醒不成眠云隙露微月竹根流暗泉禽喧晨景动霞散水纹连申旦独延竚幽情只自怜子山言鲈鱼在沼与水同色因与带三先生同赋
　　秋水涵深碧鲈鱼色本同江湖寛自适萍藻宻能通映月翻轻缥揺莲落晚红能无芳饵恋何竟出波中
　　雨泛
　　云拥頽城气风髙裂帛声深愁衣袂薄犹幸雨丝轻短楫羣鱼散丛蒲一鹭明亭望已近秋水到堦平
　　浦行即事
　　申浦东连海弥漫望不穷归心视春水身世一飞蓬渔艇轻穿雨蒲帆侧受风凫鹥不相避出没蒋芽中
　　苦雨
　　雨势殊无頼淹旬作苦寒敝衣缝絮绽漏壁堕泥漫百草无新色连山失旧观何须千里外始觉路途难石罅泉俱发湖田岸不通侵堤初作浪仆树更兼风溟涬千村黑微茫一火红烟波归棹晚独立羡渔翁
　　计南阳
　　题冯休庵先生待漏图
　　列柏霜台旧芸香玉署初分宵趋直馆待漏拂轩车特有淩云笔空懐谏猎书故都清梦杳惟忆赏时鱼
　　陈鸿
　　夹竹岭
　　长途不可涉况歴万峰巅倦鸟已投树行人犹在烟夕阳沈岭路寒涧落山田纵少离家恨凭髙自怆然
　　聴泉阁
　　风露临虚阁应涵秋气清一山在水次终日有泉声响迸僧钟落寒兼客枕生中宵满栏月都作玉琴鸣
　　东湖晓发
　　曲曲东湖水何能计里长沙眀兼淡月船重积严霜冒晓人佣起冲寒雁欲翔梅花飞尽日犹不到家乡
　　崔子忠
　　送僧归滇南
　　兵戈前路息万里忆慈云冬岭春花艳秋江暑气熏到时书少雁去日梦随君最是悲凉处遐荒收夕曛
　　王鏳
　　薄暮
　　献嵗南征棹依依带夕阳侵春芳草合入夜碧云长浦月交珠彩山风送酒香【湖上有酒香山】幸无迁谪怨作赋不投湘
　　湘江杂诗
　　水际朱陵驿山颠磴道悬连峰緑岸外断雨白鸥前岩篠垂还起江云湿亦鲜可知帆席重那怪路迁延
　　张宇初
　　喜晴
　　立夏天方霁闲情喜暂舒树深添雨润溪落见人疎夕照斜依竹园花落近书年来惟懒拙殊觉称幽居
　　山居晓起
　　晓雾成秋冷山居竟閴然宿云黄叶路残雨白榆天涧落鱼丝静苔荒屐齿连无由谢尘垢髙枕并书眠
　　晚游新兴寺
　　晚过新兴寺扶藜野步轻鸟啼春雨足花落午风晴僧室连云住山阿带雾行武陵归路近已聴涧松声
　　望吴山
　　吴越游程熟溪平驿路分夕阳回浦树秋色满湖云曲溆船孤棹凄风雁独闻浣花茅屋小别思梦纷纷
　　晚行
　　倦行偏旅思蔬味喜初闻野道堆黄叶人家住白云鸟啼斜照薄风急暮帆分归防犹暄暖徒知厌世氛
　　辉山登舟
　　经行山径熟霜叶满归舟野渚横疎树重滩引细流残霞惊水鸟寒月白芦洲乡邑欣逢旧从躭水木幽
　　桐江即事
　　每爱桐江秀尘衿洗黛螺水流浑不尽山静看偏多秋树连云住渔篷载雨过何当无一系钓瀬老烟波
　　过钱塘
　　越上曾游地年深感寂寥山光随浦尽海色共天遥古刹藏秋树寒江送暮潮故人浑不见愁绪酒难消
　　春暮自遣
　　林居休暇日春尽夕阳坡山近青岚少池平绿草多暄风巢燕定残雨晓莺和薄世情缘淡应渐逐逝波
　　钱月龄
　　访僧田舍
　　出郭寻僧舍青山隔水田扁舟孤墅入红树碧溪连菰米炊香积茅茨带夕烟相留无限意我亦爱逃禅
　　吴孺子
　　范司马东溟先生怜仆覉孤客旅邀仆观白鹦鹉复饮之以美酒仆金华贱人也怀恩感意报之以诗
　　夫子怜飘泊相邀过草堂尊浮桑落酒鸟出雪衣娘石色寒侵户苔香细入牀醉来如意舞容得旧疎狂
　　早春郊外
　　坐入年华浅行将春色迟柳条辞白雪梅蘂譲青枝沽酒沙村在吟诗竹杖移交头无数过何处有新知
　　江上逢王九归武林
　　江上逢王九孤舟日已斜红妆恼春夜白髪醉谁家断岸深无柳荒村半有花武林山水地归路勿云賖
　　晓发
　　严城角初断稍稍晓鸦啼风急偏催马天寒不应鸡随山欲渡海失路却寻溪乡国遥千里三年斗柄西
　　倚杖
　　贫病吾将老江湖度嵗华艰难惟有泪飘泊更无家倚杖惭归鸟临池惜落花秋风何太早瑟瑟向蒹葭
　　吕家曲水寄别钱懋谷
　　曲抱孤村水长流断岸阴借居方避地言别又沾襟客久衰偏易乡遥恨转深把君书在手侵晓到如今
　　徐渊
　　舟中
　　逺水浮髙汉扁舟载夕晖人家随岸断沙鸟背帆飞旅况消村酒新寒恋布衣片云何处起先我向南归
　　徐頴
　　西岳
　　防地莲花在多年玉井湮黄河西有影云栈四无邻冰窟难成水枫香渐化人夕阳不易落闲立数三秦
　　徐斗支
　　叙州逢乡客留饮
　　南溪古僰国信宿也相宜月白山当户风轻水满陂鸟呼秦吉了药咀五加皮万里逢乡客衔杯话所知
　　李廷昰
　　中秋夜半对月
　　准拟中秋月归来拨闷看星疎悬海峤风细驻林端老子兴不浅清宵眠未安呼童重漉酒旧事话团圞
　　鉏草次张元岵孝廉韵
　　造化无私泽诛鉏有独劳落花分径阔迸笋出篱髙滋蔓非吾意为营任尔曹何如张仲蔚门外满蓬蒿
　　永安湖送戴集之归婺州
　　一片沧浪水南湖与北湖柴扉明落日渔艇暗春蒲聚散当佳节悲欢属老夫戴颙栖隠处风物满长涂
　　慰孝先
　　东湖一片水喜汝暂停舟既有故人在能无十日留残花仍滴露新涨正浮鸥生计安垂白从人笑直钩
　　偶成
　　早色辞乡国归来鬓已华朔鸿乗雪起海燕受风斜兴起因鲈脍饥还倚蕨芽故交零落尽不敢叹无家
　　送邵汉旬归兰溪
　　屈指兰溪路乗风四日程江声欹枕急山色满船轻汝自谋行止人谁觧送迎金华仙洞里瑶草石台生
　　上海
　　万里朝宗水喧豗沪垒东稽天新涨碧浴日晓云红地控三吴尽潮分两浙通春申遗庙在社鼓赛村翁
　　梵琦
　　赠江南故人
　　煮茗羹羊酪看山驻马檛地椒真小草芭揽有竒花塞月宵沈海邉风昼起沙登髙望吴越极目是云霞
　　开平书事
　　旧俗便弓马新霜称绮罗平原芳草歇古戍暮云多翠袖调鹦鹉金鞭制骆驼上楼看月得无酒奈君何
</div>
    <div class="pagination">
<a href="御选宋金元明四朝诗_page829.html">上一页</a><span>...</span><a href="御选宋金元明四朝诗_page825.html">825</a><a href="御选宋金元明四朝诗_page826.html">826</a><a href="御选宋金元明四朝诗_page827.html">827</a><a href="御选宋金元明四朝诗_page828.html">828</a><a href="御选宋金元明四朝诗_page829.html">829</a><span class="current-page">830</span><a href="御选宋金元明四朝诗_page831.html">831</a><a href="御选宋金元明四朝诗_page832.html">832</a><a href="御选宋金元明四朝诗_page833.html">833</a><a href="御选宋金元明四朝诗_page834.html">834</a><a href="御选宋金元明四朝诗_page835.html">835</a><span>...</span><a href="御选宋金元明四朝诗_page831.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
