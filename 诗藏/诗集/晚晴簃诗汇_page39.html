<!DOCTYPE html>
<html>
 <head>
  <meta charset="utf-8"/>
  <title>
   晚晴簃诗汇 - 第 39 页/共 633 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晚晴簃诗汇 - 第 39 页/共 633 页
  </h1>
  <div class="content">
   左宁南画像歌为柳敬亭作
　　何人踞坐戎帐中，宁南彻侯昆山公。手指抨弹出狮象，鼻息呼吸成虎熊。帐前接席柳麻子，海内说书妙无比。长揖能令汉祖惊，摇头不道楚相死。是时宁南大出师，江湘千里连军麾。每当按甲休兵日，更值椎牛飨士时。夜营不喧角声止，高座张镫拂筵几。吹唇芒角生烛花，掉舌波澜沸江水。宁南闻之须猬张，佽飞枥马俱腾骧。誓剜心肝奉天子，拚洒毫毛布战场。秦灰烧残汉帜靡，呜呼宁南长已矣。时来将师长头角，运去英雄丧首尾。倚天剑老亲身匣，垂毙犹兴晋阳甲。数升赤血喷余皇，万斛青蝇掩墙霎。白衣残客哭江天，画像提携诉九泉。舌端有锷肠堪断，泣下无珠血可怜。柳生柳生吾语尔，欲报恩门仗牙齿。凭将玉帐三年事，编作《金陀》一家史。此时笑噱比传奇，他日应同汗竹垂。从来百战青磷血，不博三条红烛词。千载沉埋国史传，院本弹词万人羡。盲翁负鼓赵家庄，宁南重为开生面。
　　题汴人赵澄临赵子固栈道图
　　蜀山崔嵬去天尺，千峰万嶂攒列戟。奔涛坼峡斗雷霆，削铁层层梯绝壁。青天鸟道瞰窅冥，终古蚕丛见开辟。地缩千盘云栈重，天回四游阁道窄。牛车络绎不断头，飞走凌兢罕接翼。轮鞅牵确如有声，人鸟夤缘共一迹。穴穿重掩身入霤，登顿巉岩足上壁。此图瑰璚画者谁，似为升平写物色。天汉津梁扼关陇，沃野舆图跨梁益。参旗横拂东井深，褒斜钩连子午直。邛竹蒟酱来东西，滇僰冉駹走阡陌。何烦力士挽金牛，是处戎王贡瑶碧。郫筒好酒车郄载，织成锦段马荐席。烝徒犹拜古帝魂，学士能铭剑阁石。呜呼此图不易得，全盛方舆真可惜。丹青如阅《华阳志》，衣裳不为左担易。何物毡车掣橐驼，况乃穷庐盖服匿。卧龙跃马定谁是，锦江玉垒还自昔。雪江老人头雪白，吮笔经营口嚄唶。画师有心人不识，老夫看画长叹息。
　　赠侯商邱若孩
　　残镫顾影见蹉跎，十五年来小劫过。曾捧赤符回日月，遂刑白马誓山河。闲门菜圃英雄少，朝日瓜畴宾客多。挂壁龙渊惭绣涩，为君斫地一哀歌。
　　苍梧云气尚萧森，八桂风霜散羽林。射石草中犹虎伏，戛金壁外有龙吟。梦回芒角生河鼓，醉后旌旗拂井参。莫向夷门寻旧隐，要离千载亦同心。
　　橘社传书近卜邻，龙宫破阵乐章新。苍梧野外三衣衲，黄柳车中七尺身。世事但堪图鬼魅，人间祇解楦麒麟。相逢未办中山酒，且买黄柑醉冻春。
　　席间观李素心孙七岁童子草书歌
　　杜陵九龄书大字，李郎七龄笔阵强。身长未及等身案，负剑却立短凳傍。凝睇双瞳翦秋水，梯几拂拭神扬扬。须臾笔下龙蛇出，折钗倒薤纷旗枪。拳如茧栗不盈握，放笔直欲隳堵墙。力如蓝田射伏虎，饮羽穿石激雷光。势如卫公夜行雨，风鬃雾鬛不可当。书罢安闲妥衫袖，敛手拱揖归辈行。肩随兄弟舒雁立，怀铅画椠森琳琅。荀氏八龙见其四，一龙奋爪先开张。当筵观者皆老苍，捋须奋袂徒惊惶。老夫顿足自激昂，安得抱之贡玉堂。君不见昔年李长沙，天子加膝坐御床。
　　大观太清楼二王法帖歌为山阴张尔唯作
　　神霄天子恢皇纲，重镌阁帖焕宝章。干戈久忘熙陵勣，图书欲压淳化藏。侍书著摹换钩拓，太师京识新褫装。太清危楼切霄汉，乙夜御览回虹光。大观承平过星纪，宣和版荡垂靖康。声明文物归松汉，翰林子墨炎昆冈。驰载唐碑失定武，毡裹周鼓残岐阳。册府秘阁俱已矣，长沙戏鱼徒相望。新绛燥笔改东库，亮字损本来榷场。二府拜赐传掌故，三馆审定看堵墙。良常新铭不在世，羽陵旧蠹余几行。君从何处购此本，右军墨迹兼小王。续帖真成廿卷羡，万签何似二本良。墨华晶光出匮纸，笔阵折抹生锋芒。晴窗临摹挟飞动，棐几展玩铺云肪。裂纹木直非剥损，檈痕银锭谁低昂。从今鉴定归米薛，不收慰问嗤梁唐。但看鸾翱与凤翥，焉用冷金并硬黄。呜呼此本不易得，摩挲使我神惨伤。自从京阙睹戎马，又使馆门沦沧桑。人间西清熸禁苑，天上东壁埋文昌。橐驼交迹践竹素，牛马渍汗沉缥缃。甲衣狼藉剔钿锦，炮车迸裂穷琳琅。游家《兰亭》填爨下，褚摹禊帖掷道旁。 鲁公《孝经》《麻姑》字，儿童插标叫市坊。卷轴遑惜三千富，款书宁数丈二长。白麻何处博青缥，碧笺翻喜归黄肠。奇哉一本独完好，岂无六丁下取将。展卷俄惊褾识改，开奁先嗅古墨香。印缝无烦辨分翦，破体仍与论偏旁。何年瓦官阁鸱吻，有客山阴搜屋梁。玉躞金题閟惜重，褚妍欧怪空煇煌。已堪唐陵比玉匣，重许漠室开珠囊。伤心《西升》失至宝，褚河南《西升经》，余购得之，新安乙酉城陷，失去。漫眼《东观》欲发狂。吾家圆印铭忠孝，长依《书史》缄箧箱。米元章《书史》云：“钱氏所收《浩博帖》上有‘希圣’字印，‘忠孝之家’圆钱印，‘钱氏书空’印。”作歌无才继《石鼓》，阁笔再拜朝墨皇。
　　金陵杂题绝句
　　澹粉轻烟佳丽名，开天营建记都城。而今也入烟花绿，镫火樊楼似汴京。
　　顿老琵琶旧典型，檀槽生涩响丁零。南巡法曲无人问，头白周郎掩泪听。绍兴周锡圭，字禹锡，好听南院顿老琵琶，曰：“此威武南巡所遗法曲也。”
　　旧曲新诗压教坊，缕衣垂白感湖湘。闲开《闰集》教孙女，身是前朝郑妥琅。郑如英，小名妥，诗载《列朝·闰集》中，今年七十二矣。
　　吁嗟行走笔示张子石
　　君不见程孟阳，诗名粉绘垂琳琅。松圆一抔掩寂寞，孙枝两叶悲流亡。又不见程善长，布衣侠骨今无两。佣保杂作购童稚，新安江头命两桨。是时春寒雨飘萧，天容人意俱无憀。通眉长爪犹在眼，陈根绝哭不可浇。练川故人望眼劳，重泥扶病来崇朝。摩顶执手心郁陶，日推脱粟身解袍。喜心翻倒转呜咽，迷离老泪随风飙。吁嗟乎丹阳朋旧不可得，胜华通子谁省识。白刃有客致伯禽，青山无人吊李白。老夫耄矣徒叹息，天地兵尘尚偪塞。桃花照眼泪霑臆，且持村酒劝子石，一为歌行歌主客。
　　古诗赠新城王贻上
　　风轮持大地，击飏为风谣。吹万肇邃古，赓歌畅唐姚。朱弦汜汉魏，丽藻沿六朝。有唐盛词赋，贞符夤元包。百灵听驱使，万象穷锼雕。千镫咸一光，异曲皆同调。彼哉諓諓者，穿穴纷科条。初唐别中晚，画地成狴牢。妙悟掠影响，指注闚釐毫。瓮天醯鸡覆，井月痴猿号。化为劣诗魔，飞精入府焦。穷老蔽蔀屋，不得瞻泬寥。正始日以远，词苑杂莠苗。献吉才雄鷔，学杜哺醨糟。中默俊逸人，放言訾谢陶。考辞竞嘈囋，怀响归浮漂。江河久壅决，{厂晷}潏亦腾嚣。幺弦取偏张，苦调搜啁噍。鸟空而鼠即，厥咎为诗訞。丧乱亦云膴，诗病不可瘳。叶譬彼膏肓疾，传染非一朝。呜呼杜与韩，万古垂斗杓。《北征》《南山》诗，泰华争岧峣。流传到于人，不得免慠嘲。况乃唐后人，嗤点谁能跳。穷子抵尺璧，冻人裂复陶。熠燿点须弥，可为渠略标。昌黎笑群儿，少陵诃汝曹。嗟我老无力，掩耳任叫呶。王君起东海，七叶光汉貂。麒骥奋蹴踏，万马喑不骄。识字函雅故，审乐辨《箫韶》。落纸为歌诗，绛云卷青霄。自顾骨骼马，创残卧东郊。敢云老识路，昏忘惭招邀。河源出星海，东流日滔滔。谁蹠巨灵掌，一手湮崩涛。古学丧根幹，流俗沸螗蜩。伪体不别裁，何以亲风骚。珠林既深深，玉河复迢迢。方当翦榛楛，未可荣兰苕。瓦釜正雷鸣，君其信所操。勿以独角麟，媲彼万牛毛。伊余久归佛，繙经守僧寮。枨触为此诗，狂言放调刁。无乃禅病发，放笔自逸骚。起挑长明镫，忏除坐寒宵。
　　镫楼行壬寅元夕赋示施伟长
　　长安元夕风景妍，夹路镫楼柳市边。黄道日回春夜暖，碧空月压看场圆。络角星河拄人首，九华莲焰枝如藕。侧帽都簪内苑花，薄酲犹带昆明酒。千金一刻买春阳，十里珠帘曼睩光。全疑月面为人面，不辨衣香与坐香。当时我亦铜龙客，朝回冲酒城东陌。银烛遥连北里红，金壶不许东方白。如今老大鬓婆娑，土室龛镫礼佛陀。上元儋耳欢娱少，镫火樊楼涕泪多。怜君旅食山城下，钟罢垆残守僧舍。胶牙生菜粥不糜，蜇鼻村酤酒未笮。与君相去一牛鸣，便似蓬池话浅清。挑镫互见阑珊影，倚户如闻嚄唶声。月宫清辇空相忆，金床舍利无消息。绮陌兵残玉露晞，紫姑卜罢银河仄。寂寂秋衾卧冷云，软红香雾想氤氲。梦回历历华胥国，折脚铛边说向君。
　　病榻消寒杂咏
　　直木风来自古忧，不材何意纵寻矛。群蜉枉撼盆池树，积羽空沉芥子舟。说《易》累伸箕子难，编书频访大航头。白头炳烛浑无暇，鲁酒吴羹一笑休。
　　中年招隐共丹黄，栝柏犹余翰墨香。画里夜山秋水阁，镜中春瀑耦耕堂。客来荡桨寻闲咏，僧到支筇话夕阳。留却中州青简恨，尧年鹤语正悲凉。
　　推蓬翦烛梦悠悠，旧雨依稀记昔游。南国枭卢谁剧孟，北平鸡酒有田畴。霜前啼鸟皆朱噣，月下飞乌尽白头。病树枝颠天一握，为君吹笛上高楼。广陵人传研详北讯。
　　高枕匡床白日眠，闲看世态转颓然。湛河不信多为石，卖鬼还愁少得钱。凿空旧能雕浑沌，舞文新拟案丁零。睡余偶忆柴桑集，画扇萧疏仰昔贤。
●卷二十
　　吴伟业
　　吴伟业，字骏公，号梅村，太仓人。明崇祯辛未一甲二名进士，历官庶子。福王时，召拜少詹事。入国朝，授秘书院侍讲，擢国子监祭酒。有《梅村集》。
　　毛子晋斋中读吴匏庵手钞宋谢翱西台恸哭记
　　扁舟访奇书，夜月南湖宿。主人开东轩，磊落三万轴。别庋加收藏，前贤矜手录。北堂学士钞，南宋遗民牍。言过富春渚，登望文山哭。子陵留高台，西面沧江绿。妇翁为神仙，天子共游学。携家就赤城，高举凌黄鹄。尚笑君房痴，宁甘子云辱。七里溪光清，千仞松风谡。庐陵赴急难，幕府从羁仆。运去须武侯，君存即文叔。臣心誓勿谖，汉祚忧难复。昆阳大雨风，虎豹如猬缩。诡谲滹沱冰，仓卒芜亭粥。所以恢黄图，无乃资赤伏。即今钱塘潮，莫救崖山麓。空坑战士尽，柴市孤臣戮。一死之靡它，百身其奚赎。龚生夭天年，翟公湛家族。会稽处士星，求死得亦足。安能期故人，共卧容加腹。巢许而萧曹，遭遇全高躅。文山竟以殉，赵社终为屋。海上悲田横，国中痛王蠋。门人《蒿里》歌，故吏《平陵》曲。彼存君臣义，此制朋友服。相国诚知人，举事何颠蹙。丈夫失时命，无以辞碌碌。看君书一编，俾我愁千斛。禹绩荒烟霞，越台走麋鹿。不图叠山传，再向严滩续。配食从方干，丰碑继梅福。主人更命酒，哀吟同击筑。四坐皆涕零，霜风激群木。嗟乎诚义士，已矣不忍读。
　　阆州行
　　四坐且勿喧，听我歌阆州。阆州天下胜，十二锦屏楼。歌舞巴渝盛，江山士女游。我有同年翁，阆州旧乡县。送客苍溪船，读书玉台观。忽乘相如车，谓受文翁荐。游宦非不归，十载成都乱。只君为爱子，相思不相见。相见隔长安，干戈徒步难。金牛盘七坂，铁马断千山。敢辞道路艰，早向妻儿诀。一身上鸟道，全家傍虎穴。君自为尊章，岂得顾妻子。分携各努力，妾当为君死。凄凄复切切，苦语不能答。好寄武昌书，莫买秦淮妾。巴水急若箭，巴船去如叶。两岸苍崖高，孤帆望中没。二月到汉口，三月下扬州。扬州花月地，烽火似边头。驿路逢老亲，迁官向闽越。谓逼公车期，蚤看长安月。再拜不忍去，趣使严装发。河山一朝异，复作他乡别。别后竟何如，飘零少定居。愁中乡信断，不敢望来书。尽道是葭萌，杀人满川陆。积尸峨嵋平，千村惟鬼哭。客有自秦关，传言且悲喜。来时闻君妇，贞心视江水。江水流不极，猿声哀岂闻。将书封断指，血泪染罗裙。五内为崩摧，买舟急迎取。相逢惟一恸，不料吾见汝。拭眼问舅姑，云山复何处。泪尽日南天，死生不相遇。汝有亲弟兄，提携思共济。姊妹四五人，扶持结衣袂。怀里孤雏痴，啼呼不知避。失散苍皇间，骨肉都抛弃。悠悠彼苍天，于人抑何酷。城中十万户，白骨满崖谷。官军收成都，千里见榛莽。设官尹猿猱，半以饲豺虎。尚道是阆州，此地差安堵。民少官则多，莫恤蜀人苦。凄凉汉祖庙，寂寞滕王台。子规叫夜月，城郭生蒿莱。只有嘉陵江，江声自浩浩。我欲竟此曲，流涕不复道。
　　矾清湖
　　吾宗老孙子，住在矾清湖。湖水清且涟，其地皆膏腴。隄栽百株柳，池种千石鱼。教僮数鹅鸭，绕屋开芙蕖。有书足以读，有酒易以沽。终老寡送迎，头发可不梳。相传范少伯，三徙由中吴。一舸从此去，在理或不诬。嗟予遇兵火，百口如飞凫。避地何所投，扁舟指菰蒲。北风晚正急，烟港生模糊。船小吹雨来，衣薄无朝哺。前村似将近，路转忽又无。仓皇值渔火，欲问心已孤。俄见葭菼边，主人出门呼。开栅引我船，扫室容我徒。我家两衰亲，上奉高堂姑。艰难总头白，动止需人扶。妻妾病伶仃，呕吐当中途。长女仅九龄，余泣犹呱呱。入君所居室，镫火映窗疏。宽闲分数寝，嬉笑喧诸雏。缚帚东西厢，行李安从奴。前窗张罣网，后壁挂耒锄。苦辞村地僻，客舍无精粗。翦韭烹伏雌，斫鲙炊彫胡。床头出浊醪，人倦消几壶。睡起日已高，晓色开烟芜。渔湾一两家，点染江村图。沙嘴何人舟，消息传姑苏。或云江州下，不比扬州屠。早晚安集掾，鞍马来南都。或云移民房，插箭下严符。囊橐归他人，妇女弃军俘。里老独晏然，催办今年租。馌畊看赛社，醵饮听呼卢。军马总不来，里巷相为娱。而我游其间，坦腹行徐徐。见人尽恭敬，不识谁贤愚。鱼虾盈小市，凫雁充中厨。月出浮溪光，万象疑沾濡。放楫凌沧浪，笑弄骊龙珠。夷犹发浩唱，礼法胡能拘。东南虽板荡，此地其黄虞。世事有反覆，变乱兴须臾。草草十数人，盟歃起里闾。兔园一老生，自诡读穰苴。渔翁争坐席，有力为专诸。舴艋饰于皇，蓑笠装犀渠。大笑掷钓竿，赤手搏于菟。欲夺夫差宫，坐拥专城居。予又出子门，十步九崎岖。脱身白刃间，性命轻锱铢。我去子亦行，后各还其庐。官军虽屡到，尚未成丘墟。生涯免沟壑，身计谋樵渔。买得百亩田，从子游长沮。天意不我从，世网将入驱。亲朋尽追送，涕泣登征车。吾生罹干戈，犹与骨肉俱。一官受逼迫，万事堪欷歔。倦策既归来，入室翻次且。念我平生人，惨憺留罗襦。秋雨君叩门，一见惊清癯。我苦不必言，但坐观髭须。岁月曾几何，筋力远不如。遭乱若此衰，岂得胜奔趋。十年顾妻子，心力都成虚。分离有定分，久暂理不殊，翻笑危急时，奔走徒区区。君时听我语，颜色惨不舒。乱世畏盛名，薄俗容小儒。生来远朝市，谓足逃沮洳。长官诛求急，姓氏属里胥。夜半闻叩门，瓶盎少所储。岂不惜堂构，其奈愁征输。庭树好追凉，翦伐存枯株。池荷久不闻，岁久填泥淤。废宅锄为田，荠麦生阶除。当时栖息地，零落今无余。生还爱节物，高会逢茱萸。好采篱下菊，且读囊中书。中怀苟自得，外物非吾须。君观鸱夷子，眷恋倾城姝。千金亦偶然，奚足称陶朱。不如弃家去，渔钓山之隅。江湖至广大，何惜安微躯。挥手谢时辈，慎勿空踌蹰。
　　偕穆苑先孙浣心叶子闻允文游石公山盘龙石梁寂光归云诸胜
　　大道无端倪，真宰有融结。兹山在天壤，灵异蓄不泄。万窍凌虚无，一柱支毫末。疑岂愚公移，愁为巨灵拔。刘根作堂奥，柳毅司扃鐍。谁启仙人闾，系我渔父枻。刻镂洪濛云，雕搜大荒雪。或人而疴瘘，或马而蹄齧。或负藏壑舟，或截专车节。或象神鼎铸，或类昆吾切。地肺庖丁解，月窟工倕伐。石囷封糇粮，天厨甃涓洁。重隒累瓿甑，短柱增栌棁。瓜瓤觚棱剖，木皮槎桠裂。皑皑黄河水，炎炎昆冈爇。&lt;山含&gt;岈舞辟邪，&lt;炎舌&gt;&lt;舌冉&gt;张饕餮。斗起耸云关，一道通箭筈。碧藕玲珑根，文螺宛委穴。丹梯蹑而上，郁郁虚皇阙。突兀撑青旻，插地屏障列。一身生羽翰，百尺跨虹蜺。断涧吟枫楠，飒爽侵毛发。侧窥漏日影，了了澄潭澈。鸡声出烟井，乃与人境接。回思顷所历，过眼才一瞥。秦皇及汉武，好大同蠓蠛。《齐谐》不能志，炙輠不能说。郦桑二小儒，注书事抄撮。陋袭李斯碑，阙补周王碣。关仝亦妙手，惜未適吴越。嵩华虽云高，无以斗巧拙。时俗趁姿媚，烟峦漫涂抹。妄使伧父辈，笑我骄蚁垤。京江吸金焦，汉水注大别。流峙合而汇，奇气乃一发。睥睨五岳间，谁与分优劣。扶杖一村翁，眼看话年月。昔逢犹儿童，今见已耄耋。昨闻县帖下，搜索到鱼鳖。讶彼白鼍逃，无乃青草竭。却留幽境在，似为肥遯设。当年绮里季，卜居采薇蕨。皓首走汉廷，恨未与世绝。若随灵威去，此处揽藤葛。子房知难致，欲荐且扪舌。浮生每连蜷，尘界尽空阔。谋免妻孥愁，计取山水悦。入春桃李过，韶景听啼鴂。篮舆累亲旧，同载有二叶。穆生老而健，孙郎才且杰。彼忘筋力劳，我爱宾朋挈。过湖曳轻帆，入寺憩深樾。老僧谐语笑，妙理攻曲蘖。晓起陈盘餐，饱食非粗粝。桑畦路宛宛，筍屩行兀兀。快意在此游，失记遗七八。平湖铺若茵，盘石几人歇。蹲踞当其旁，拒户相支遏。黝黑声訇棱，欲进遭嗔喝。侧肩仅容趾，腹背供磨轧。下踹藓磴牢，上觑崩崖豁。攀跻差毫釐，失足忧一蹶。前奇慕先过，后险欣乍脱。歌呼杂龆稚，嘻笑视履袜。君看长安道，高步多蹉跌。散诞来江湖，蒲伏羞干谒。头因石文低，腰向山灵折。四月将已近，天时早炎热。挥汗何沾濡，惊飙俄凛冽。归来北窗枕，响入山溜澈。不寐话夜凉，连床拥裘褐。晚岁艰出门，端居意骚屑。闲踪习羁旅，逸兴贪放达。跌荡冯夷宫，游戏天吴窟。将毋神鬼怒，亟遣风雨夺。胜事满现前，得失归勇怯。衰老偕故人，幸喜兹游决。他年子胥涛，百里闻咤咄，鳣鲔随风雷，颈锁金牛掣。鲛人拭床几，神女洗环玦。硠磕打空滩，澎湃溅飞沫。噌吰无射钟，嘹喨蕤宾铁。孤客为旁皇，嫠妇为凄咽。那知捩柁下，我辈行车辙。再拜告石公，相逢慰饥渴。既从人间世，忍再洪波没。志怪作大言，嗜奇私神物。肯学杨马镌，愿受壶公诀。缩之入怀袖，弄之置盆钵。栽松龙气上，蓄水云根活。长留文士玩，勿被山君窃。尝闻岣嵝峰，科斗尊往牒。剥蚀存盘螭，扪索嗟完缺。此山通巴陵，下有神禹札。后代文字衰，致起龙蛇孽。我有琅玕管，上洒湘娥血。濯足临沧浪，浩思吟不辍。未堪追阳冰，犹足夸李渤。隐从烟霞闭，出供时世阅。刻之藏书岩，千载应不灭。
　　雒阳行
　　诏书早洗雒阳尘，叔父如王有几人。先帝玉符分爱子，西京铜狄泣王孙。白头宫监锄荆棘，曾在华清内承直。遭乱城头乌夜啼，四十年来事堪忆。神皇倚瑟楚歌时，百子池边袅柳丝。早见鸿飞四海翼，可怜花发万年枝。铜扉未启牵衣谏，银箭初残泪如霰。几年不省公车章，从来数罢昭阳宴。骨肉终全异母恩，功名徒付上书人。贵彊无取诸侯相，调护何关老大臣。万岁千秋相诀绝，青雀投怀玉鱼别。昭丘烟草自苍茫，汤殿香泉暗呜咽。析圭分土上东门，宝毂雕轮九陌尘。骊山西去辞温室，渭水东流别任城。少室峰头写桐漆，灵光殿就张琴瑟。愿王保此黄发期，谁料遭逢黑山贼。嗟乎龙种诚足怜，母爱子抱非徒然。江夏漫裁修柏赋，东阿徒咏《豆萁》篇。我朝家法逾前制，两宫父子无遗议。廷论繇来责佞夫，国恩自是优如意。万家汤沐启周京，千骑旌旗给羽林。总为先朝怜白象，岂知今日误黄巾。邹枚客馆伤狐兔，燕赵歌楼散烟雾。茂陵西筑望思台，月落青枫不知路。今皇兴念繐帷哀，流涕黄封手自裁。殿内遂停三部伎，宫中为设八关斋。束薪流水王人戍，太牢加璧通侯祭。帝子魂归南浦云，玉妃泪洒东平树。北风吹雨故宫寒，重见新王受诏还。惟有千寻旧松栝，照人落落嵩高山。
　　三松老人歌
　　三松老人七十一，箬帽棕鞋神奕奕。座上支颐避世翁，少年走马长安客。长安此日车如风，十人五人衣衫同。卖术黄银殷七七，搊筝翠袖张红红。西苑楼台飞百尺，洛阳贾人进花石。宣政门开候赐钱，杜陵日暮分曹弈。大艑十丈封黄罗，彄环一寸如清矑。织罽先呈尚衣局，饰珰共宴卖珠胡。二月高梁走燕九，小儿缘橦女射柳。马客虬须笑系鞭，蛾姬辅靥呼尝酒。贺老琵琶李謩笛，兴庆楼前初下直。曲曲新声我辈闻，五侯宣索知何及。玉河归骑景阳钟，曳缟乘胜胜日中。醉值金吾争道过，将军司隶与钱通。二十年来重到此，不见当年游侠子。南陌朝催间架钱，西山夜拾回中矢。老夫濩落复何求，寒笛江潭独倚楼。一身结客半天下，万里归来空白头。
　　听女道士卞玉京弹琴歌
　　驾鹅逢天风，北向惊飞鸣。飞鸣入夜急，侧听弹琴声。借问弹者谁，云是当年卞玉京。玉京与我南中遇，家近大功坊底路。小院青楼大道边，对门却是中山住。中山有女娇无双，清眸皓齿垂明珰。曾因内宴直歌舞，坐中瞥见涂鸦黄。问年十六尚未嫁，知音识曲弹清商。归来女伴洗红妆，枉将绝技矜平康。如此才足当侯王。万事仓皇在南渡，大家几日能枝梧。诏书忽下选蛾眉，细马轻车不知数。中山好女光徘徊，一时粉黛无人顾。艳色如为天下传，高门愁被旁人妒。尽道当前黄屋尊，谁知转盼红颜误。南内方看起桂宫，北兵早报临瓜步。闻道君王走玉骢，犊车不用聘昭容。幸迟身入陈宫里，却早名填代籍中。依稀记得祁与阮，同时亦中三宫选。可怜俱未识君王，军府抄名被驱遣。漫咏临春琼树篇，玉颜零落委花钿。当时错怨韩擒虎，张孔承恩已十年。但教一日见天子，玉儿甘为东昏死。羊车望幸阿谁知，青冢凄凉竟如此。我向花间拂素琴，一弹三叹为伤心。暗将别鹄离鸾引，写入悲风怨雨吟。昨夜城头吹筚篥，教坊也被传呼急。碧玉班中怕点留，乐营门外卢家泣。私更装束出江边，恰遇丹阳下渚船。翦就黄絁贪入道，携来绿绮诉婵娟。此地繇来盛歌舞，子弟三班十番鼓。月明弦索更无声，山塘寂寞遭兵苦。十年同伴两三人，沙董朱颜尽黄土。贵戚深闺陌上尘，吾辈漂零何足数。坐客闻言起叹嗟，江山萧瑟隐悲笳。莫将蔡女边头曲，落尽吴王苑里花。
　　后东皋草堂歌
　　君家东皋枕山麓，百顷流泉浸花竹。石田书画数百卷，酷嗜平生手藏录。隐囊尘尾寄萧斋，鸿鹄高飞鹰隼猜。白社青山旧居在，黄门北寺捕车来。有诏怜君放君去，重到故乡栖隐处。短策仍看屋后山，扁舟却系门前树。此时钩党虽纵横，终是君王折槛臣。放逐纵缘当事意，江湖还赖主人恩。一朝龙去辞乡国，万里烽烟归未得。可怜双戟中丞家，门帖凄凉题卖宅。有子单居持户难，呼门吏怒索家钱。穷搜发箧应无计，弃掷城南五尺山。任移花药邻家植，未翦松杉僧舍得。渔舟网集习家池，官道人牵到公石。石础虽留不记亭，槿篱还在半无门。欹桥已断眠僵柳，醉壁谁扶倚瘦藤。尚有荒祠丛废棘，丰碑草没犹堪识。阶前田父早歌呼，陌上行人增叹息。我初扶杖过君家，开尊九月逢黄花。秋日溪山好图画，石田真迹深咨嗟。传闻此图再易主，同时宾客知存几。又见溪山改旧观，雕栏碧槛今已矣。摇落深知宋玉愁，衡阳雁断楚天秋。斜晖有恨家何在，极浦无言水自流。我来草堂何处宿，挑镫夜把长歌续。十年旧事总成悲，再赋闲愁不堪读。魏寝梁园事已空，杜鹃寂寞怨西风。平泉独乐荒榛里，寒雨孤村听暝钟。
　　圆圆曲
　　鼎湖当日弃人间，破敌收京下玉关。恸哭六军俱缟素，冲冠一怒为红颜。红颜流落非吾恋，逆贼天亡自荒宴。电扫黄巾定黑山，哭罢君亲再相见。相见初经田窦家，侯门歌舞出如花。许将戚里箜篌伎，等取将军油壁车。家本姑苏浣花里，圆圆小字娇罗绮。梦向夫差苑里游，宫娥拥入君王起。前身合是采莲人，门前一片横塘水。横塘双桨去如飞，何处豪家强载归。此际岂知非薄命，此时只有泪沾衣。薰天意气连宫掖，明眸皓齿无人惜。夺归永巷闭良家，教就新声倾坐客。坐客飞觞红日暮，一曲哀弦向谁诉。白晢通侯最少年，拣取花枝屡回顾。早携妖鸟出樊笼，待得银河几时渡。恨杀军书底死催，苦留后约将人误。相约恩深相见难，一朝蚁贼满长安。可怜思妇楼头柳，认作天边粉絮看。遍索绿珠围内第，强呼绛树出雕栏。若非壮士全师胜，争得蛾眉匹马还。蛾眉马上传呼进，云鬟不整惊魂定。蜡炬迎来在战场，啼妆满面残红印。专征箫鼓向秦川，金牛道上车千乘。斜谷云深起画楼，散关月落开妆镜。传来消息满江乡，乌桕红经十度霜。教曲妓师怜尚在，浣纱女伴忆同行。旧巢共是衔泥燕，飞上枝头变凤凰。长向尊前悲老大，有人夫婿擅侯王。当时祇受声名累，贵戚名豪竞延致。一斛明珠万斛愁，关山漂泊腰肢细。错怨狂风飏落花，无边春色来天地。常闻倾国与倾城，翻使周郎受重名。妻子岂应关大计，英雄无奈是多情。全家白骨成灰土，一代红妆照汗青。君不见馆娃初起鸳鸯宿，越女如花看不足。香迳尘生乌自啼，屟廊人去苔空绿。换羽移宫万里愁，珠歌翠舞古梁州。为君别唱吴宫曲，汉水东南日夜流。
　　昙阳观访文学博介石兼读苍雪师旧迹有感
　　先生头白发垂耳，博士无官家万里。讲席漂零笠泽云，乡心断绝昆明水。南来道者为苍公，说经如虎诗如龙。大渡河头洗白足，一枝椰栗栖中峰。与君相见砉然笑，石床对语羁愁空。故园西境接身毒，雪山照耀流沙通。神僧大儒却并出，雕题久矣渐华风。呜呼铜鼓鸣，庄蹻起。青草湖边筑营垒，金马碧鸡怅已矣。人言尧幽囚，或言舜野死，目断苍梧泪不止。吾州城南祠仙子，窈窕丹青映图史。玉棺上天人不见，遗骨千年蜕于此。先生结茅居其傍，归不归兮思故乡。尽道长沙军，已得滇池王。伏波南下开夜郎，乌爨孤城犹屈强。青蛉绝塞终微茫。忽得山中书，苍公早化去。支遁经台树陨花，文翁书屋风飘絮。噫嘻乎悲哉！香象归何处，杜宇啼偏哀。月明梦落桄榔台。丈夫行年已七十，天涯戎马知何日。点苍青，洱海白，道路虽开亦无及。
　　吾谷行
　　吾谷千章万章木，插石缘溪秀林麓。中有双株向背生，并幹交柯互蟠曲。一株天矫面东风，上拂青云宿黄鹄。黄鹄引吭鸣一声，响入瑶花飞簌簌。一株偃蹇踞阴崖，半死半生遭屈辱。雷劈烧痕翠鬛焦，雨垂漏滴苍皮缩。泥崩石断迸枯根，鼠窜虫穿隐空腹。行人过此尽彷徨，日暮驱车不能速。前山路转相公坟，宰木参差乱入云。枝上子规啼碧血，道傍少妇泣罗裙。罗裙碧血招魂哭，寡鹄羁雌不忍闻。同伴几家逢下泪，羡他夫婿尚从军。可怜吾谷天边树，犹有相逢断肠处。得免仓皇翦伐愁，敢辞漂泊风霜惧。木叶山头雪正飞，行人十月辽阳戍。兄在长安弟玉关，摘叶攀条不能去。昨宵有客大都来，传道君王幸渐台。便殿含毫题诏湿，閤门走马报花开。宫槐听取从官咏，御柳催成应制才。定有春风到吾谷，故园不用忧樵牧。虽遇彫枯坠叶黄，恰逢滋茂攒条绿。繇来荣落总何常，莫向千门羡栋梁。君不见庾信伤心《枯树赋》，纵吟风月是他乡。
　　遣闷
　　秋风泠泠蛩唧唧，中夜起坐长太息。我初避兵去城邑，田野相逢半亲识。扁舟遇雨烟村出，白版溪门主人立。鸡黍开尊笑延入，手持钓竿前拜揖。十载乡园变萧瑟，父老诛求穷到骨。一朝戎马生仓卒，妇人抱子草间匿。津亭无船渡不得，仰视乌鹊营其巢。天边矰&lt;矢敫&gt;犹能逃，我独何为委蓬蒿。搔首回望明星高。
　　鸡既鸣矣升高堂，问我消息来何方。欲语不语心彷徨。当年奔走虽茫茫，两亲筋力支风霜。上有王母方安康，下有新妇相扶将。小妹中夜缝衣裳，百口共到南湖庄。只今零落将谁望，出门一步纷蜩螗。十人五人委道傍，去乡五载重相见。江湖到处逢征战，一家未遂升平愿。百年那得长贫贱。
　　人生岂不繇时命，万事忧愁感双鬓。兄弟三人我衰病，齿牙落尽谁能信。畴昔文章倾万乘，道傍争欲知名姓。中年读《易》甘肥遯，归来拟展云山兴。赤城黄海东南胜，故园烽火忧三径。京江战骨无人问，愁吟独向南楼凭。风尘咫尺何时定。故人往日燔妻子，我因亲在何敢死。憔悴而今困于此，欲往从之愧青史。
　　生男欢喜生女怜，嗟我无子谁尤天。伤心七女尽亡母，啾啾乳燕枝难安。一女血泪啼阑干，舅姑岭表无书传。一女家破归间关，良人在北愁戍边。更有一女忧烽烟，围城六月江风寒。使我念此增辛酸，其余镫下行差肩。见人悲叹殊无端，携手游戏盈床前。相思夜阑更翦烛，严城鼓声振林木。众雏怖向床头伏，摇手禁之不敢哭。
　　舍南春水成清渠，其上高柳三五株。草阁窈窕花扶疏，园有菜茹池有鱼。蓬头奴子推鹿车，艺瓜既熟分里闾。忽闻兵马来城隅，南翁北叟当窗趋。我把耒锄心踌蹰，问言不答将无愚。老大无成灌蔬壤，暂息干戈窃偃仰。舍之出门更何往，手种松杉已成长。
　　白头儒生良自苦，独抱陈编住环堵。身历燕南遍齐鲁，摩挲漆经观石鼓。上探商周过三五，矻矻穷年竟奚补，岣嵝山头祝融火，百王遗文弃如土。马矢高于矍相圃，笺释虫鱼付榛莽。寓言何必齐庄周，属辞何必通《春秋》。一字不向人间留，乱离已矣吾无忧。
　　京江送远图歌
　　京江流水清如玉，杨柳千条万条绿。画舫劳劳送客亭，勾吴人去官巴蜀。巴蜀东南僰道开，夷牢山下居民屋。诸葛城悬断栈边，李冰路凿颠崖腹。不知置郡始何年，即叙西戎启荒服。吾祖先朝事孝宗，清郎远作蛮方牧。家世流传饯别图，知交姓字摩挲读。先达乡邦重文沈，太仆丝萝共华省。徵仲当时尚少年，后来词翰臻能品。师承父执石田翁，婉致姻亲书画请。相城高卧洒云烟，话到相知因笑肯。太守严程五马装，山人尺素双江景。草色官桥从骑行，花时祖帐离尊饮。碧树遥遥别袂情，青山叠叠征帆影。首简能书枝指生，挥毫定值残酲醒。狂草平生见尽多，爱看楷法藏锋紧。徵仲关心画后题，石田句把前贤引。杜老曾游擘荔支，涪翁有味尝苦筍。唐戎州，宋绍圣四年始改为叙。杜子美《客游》诗有“轻红擘荔支”之句。黄山谷贬官作《筍赋》，言“苦而有味，官况似之”，故石田《短歌》引此相赠。此地居然风土佳，丈人仕宦堪高枕。呜呼孝宗之世真成康，相逢骨肉游羲皇。瞿塘剑阁失险阻，出门万里皆康庄。虽为边郡二千石，经过黑水临青羌。氂牛徼外无传堠，铁锁江头弗置防。去国岂愁亲故远，还家讵使鬓毛苍。吾吴儒雅倾当代，石田既没风流在。待诏声华晚更遒，枝山放达长无害。岁月悠悠习俗非，江乡礼数归时态。纵有丹青老辈存，故家兴会知难再。京口千帆估客船，金焦依旧青如黛。巫峡巫山惨憺风，此州迢递浮云碍。正使何人送别离，登高肠断乌蛮塞。衰白嗟余老秘书，先人名德从头载。废楮残缣发浩歌，一天诗思江山外。
　　雁门尚书行
　　雁门尚书受专征，登坛顾盼三军惊。身长八尺左右射，坐上咄咤风云生。家居绝塞募死士，一日费尽千黄金。读书致身取将相，关西鼠子方纵横。长安城头挥羽扇，卧甲韬弓不忘战。持重能收壮士心，沈几好待凶徒变。忽传使者上都来，夜半星驰马流汗。覆辙宁堪似往年，催军还用松山箭。尚书得诏初沈吟，蹶起横刀忽长叹。我今不死非英雄，古来得失谁由算。椎牛誓众出潼关，墟落萧条转饷难。六月炎蒸驱万马，二崤风雨断千山。雄心慷慨宵飞檄，杀气凭陵老据鞍。扫箨谋成频抚剑，量沙力尽为传餐。尚书战败追兵急，退守岩关收溃卒。此地乘高足万全，只今天险嗟何及。蚁聚蜂屯已入城，持矛瞋目呼狂贼。战马嘶鸣失主归，横尸撑距无能识。乌鸢啄肉北风寒，寡鹄孤鸾不忍看。愿逐相公忠义死，一门恨血土花斑。故园有子音书绝，勾注烽烟路百盘。欲走云中穿紫塞，别寻奇道访长安。长安到日添悲哽，茧足荆榛见眢井。辘轳绳断野苔生，几尺枯泉浸形影。永夜曾归风露清，经秋不化冰霜冷。二女何年驾碧鸾，七姬无冢埋红粉。复壁藏儿定有无，破巢穷鸟问将雏。时来作使千兵势，运去流离六尺孤。傍人指点牵衣袂，相看一恸真吾弟。诀绝难为老母心，护持始识遗民意。回首潼关废垒高，知公于此葬蓬蒿。沙沈白骨魂应在，雨洗金疮恨未消。渭水无情自东去，残鸦落日蓝田树。青史谁人哭藓碑，赤眉铜马知何处。呜呼材官铁骑看如云，不降即走徒纷纷。尚书养士三十载，一时同死何无人。至今惟说乔参军。
　　雕桥庄歌
　　常山古槐千尺起，雕桥西畔尚书里。偃盖青披大茂云，扶疏响拂韩河水。水部山庄绕碧渠，弹琴长啸修篁里。今年相见在长安，据鞍却笑吾衰矣。尽道新枝任栋梁，不知老幹经风雨。自言年少西韩生，幽并豪侠皆知名。酒酣箕踞听鼓瑟，射麋击兔邯郸城。天生奇质难自弃，一朝折节倾公卿。当时海内推高邑，赵公简重称相得。才地能交大父行，襟期雅负名贤识。公曾过我读书处，笑倚南楼指庭树。归田太宰昔同游，廿载林泉共来去。此是君恩优老臣，后来吾辈应难遇。每思此语辄泫然，知己投荒绝塞天。同是冢臣恩数异，伤心非复定陵年。黄巾从此成贻祸，青史谁来问断编。钩党几家传旧业，干戈何地著平泉。我有山庄幸如故，老树吟风自朝暮。磐石宁容虫蚁穿，斧斤不受樵苏误。铃索高斋拥赐书，名花异果雕栏护。绿菂红蕖水面开，门前即是鸣驺路。子弟传呼千骑归，不教鞍马惊鸥鹭。年年细柳与新蒲，妆点溪山入画图。四海烽烟乔木在，一窗镫火故人无。相逢只有江南客，头白尊前伴老夫。
　　海户曲南海子周环一百六十里，有海户千人。
　　大红门前逢海户，衣食年年守环堵。收藁腰镰拜啬夫，筑场贳酒从樵父。不知占籍始何年，家近龙池海眼穿。七十二泉长不竭，御沟春暖日涓涓。平畴如掌催东作，水田漠漠江南乐。驾鹅鹈满烟汀，不枉人呼飞放泊。后湖相望筑三山，两地神州咫尺间。遂使相如夸陆海，肯教王母笑桑田。蓬莱楼阁云霞变，晾鹰台上何王殿。传说新罗玉海青，星眸雪爪飞如练。诈马筵开挏酒香，割鲜夜饮仁虞院。二百年来话大都，平生有眼何曾见。头白经过是旧朝，春深惯锁黄山苑。典守唯闻中使来，樵苏辄假贫民便。芳林别馆百花残，廿四园中烂漫看。记得尚方初荐品，东风铃索护雕栏。葡萄满摘倾筠笼，蘋果新尝捧玉盘。赐出宫中公主谢，分遗阙下侍臣餐。一朝翦伐生荆杞，五柞长杨怅已矣。野火风吹蚂蚁坟，枯杨月落虾蟆水。尽道千年苑囿非，忽惊万乘车尘起。雄图开国马蹄劳，将相风云剑槊高。帐殿行城三十里，旌旗猎猎响鸣鞘。朝鲜使者奇毛进，白鹰刷羽霜天劲。旧迹凌歊好放雕，荒台百尺登临胜。俊鹘重经此地飞，墨河讲武当年盛。吊古难忘百战心，扫空雉兔江山净。新丰野老惊心目，缚落编篱守麋鹿，兵火摧残泪满衣，升平再睹修茅屋。衰草今成御宿园，豫游只少千章木。上林丞尉已连催，洒扫离宫补花竹。人生陵谷不须哀，芦苇陂塘雁影来。君不见鄠杜西风萧瑟里，丹青早起濯龙台。
　　过姜给事如农
　　侍从知名早，萧条淮海东。思亲当道梗，哭弟在途穷。骨肉悲歌里，君臣信史中。翩翩同榜客，相对作衰翁。
　　喜愿云师从庐山归愿师住云居十年而归，出其《匡庐》诗，道五老、石门、九奇、三叠诸胜，飞泉怪瀑不可思议，而尤以御碑亭云海为第一观，竟似住镜光、白银二种世界，不知沧桑浮尘为何等事矣。愿公赠予《五十初度》诗，其落句曰：“半百定将前诺践，敢期对坐听松声。”盖责予前约，会时方丧乱，衰病无家，
　　顾以高堂垂白，不能随师以去也，乃为此诗答之。
　　胜绝观心处，天风万壑声。石门干镜入，云海一身轻。出世悲时事，忘情念友生。乱离兄弟恨，辜负十年盟。
　　怀杨机部军前
　　同时迁吏独从征，人道戎旃谴责轻。诸将自承中尉令，孤臣谁给羽林兵。忧深平勃军南北，疏讼甘陈谊死生。犹有内谗君不顾，亦知无语学公卿。
　　送杨凫岫
　　萧瑟江湖逐客船，乱离兄弟夕阳边。芜城是处逢寒食，苦叶如人渡汶川。回首风尘生杞棘，伤心矰&lt;矢敫&gt;在鹰鹯。曾经召见多封事，一病犹缘明主怜。
　　江楼别幼弟孚令
　　野色沧江思不穷，登临杰阁倚虚空。云山两岸伤心里，雨雪孤城泪眼中。病后生涯同落木，乱来身计逐飘蓬。天涯兄弟分携苦，明日扁舟听晓风。
　　扬州
　　尽领通侯位上卿，三分淮蔡各专征。东来处仲无他志，北去深源有盛名。江左衣冠先解体，京西豪杰竟投兵。只今八月观涛处，浪打新塘战鼓声。
　　将至京师寄当事诸老
　　柴门秋色草萧萧，幕府惊传折简招。敢向烟霞坚笑傲，却贪畊凿久逍遥。杨彪病后称遗老，周党归来话圣朝。自是玺书修盛举，此身只合伴渔樵。
　　莫嗟野老倦沉沦，领略青山未是贫。一自弓旌来退谷，苦将行李累衰亲。田因买马频书券，屋为牵船少结邻。今日巢由车下拜，凄凉诗卷乞闲身。
　　匹马天街对落晖，萧条白发怅谁依。北门待诏宾朋盛，东观趋朝故旧稀。雪满关河书未到，月斜宫阙雁还飞。赤松本是留侯志，早放商山四老归。
　　平生踪迹尽繇天，世事浮名总弃捐。不召岂能逃圣代，无官敢即傲高眠。匹夫志在何难夺，君相思深自见怜。记送铁崖诗句好，白衣宣至白衣还。
　　恭纪驾幸南海子遇雪大猎
　　君王羽猎近长安，龙雀刀环七宝鞍。立马山川千骑拥，赐钱父老万人看。霜林白鹿开金弹，春酒黄羊进玉盘。不向回中逢大雪，无因知道外边寒。
　　朝日坛
　　晓日曈昽万象铺，六龙衔烛下平芜。石坛爟火燔玄牡，露掌华浆饮渴乌。不夜城传宣夜漏，玉宫朝奉竹宫符。即今东汜西昆处，尽入铜壶倒景殊。
　　怀王奉常烟客
　　把君诗卷问南鸿，憔悴看成六十翁。老去祇应添鬓雪，愁来那得愈头风。田园芜没支筇懒，书画萧条隐几空。犹喜梅花开绕屋，腊醅初熟草堂中。
　　哭苍雪
　　忆昔穿云到上方，飞泉夹路筍舆忙。孤松半榻霜颠白，清磬一声山叶黄。得道好穷诗正变，观心难遣世兴亡。汰公塔在今同传，无著天亲共影堂。汰如住华山，与师为法侣，最相得，灭度已十六载矣。说法中峰语句真，沧桑阅尽剩闲身。宗风实处都成教，慧业通来不碍尘。白社老应空世想，青山我自哭诗人。总教落得江南梦，万树梅花孰比邻。
　　赠辽左故人
　　诏书切责罢三公，千里驱车向大东。曾募流移畊塞下，岂迁豪杰实关中。桑麻亭障行人断，松杏山河战骨空。此去累臣闻鬼哭，可无杯酒酹西风。
　　短辕一哭暮云低，雪窖冰天路惨凄。青史几年朝玉马，白头何日放金鸡。燕支塞远春难到，木叶山高鸟乱啼。百口总行君莫叹，免教少妇忆辽西。
　　潦倒南冠顾影惭，残生得失忏瞿昙。君恩未许夸前席，世路谁能脱左骖。雁去雁来空塞北，花开花落自江南。可怜庾信多才思，关陇乡心已不堪。
　　浮生踪迹总茫然，两拜中书再徙边。尽有温汤堪疗疾，恰逢灵药可延年。垂来文鼠装绵暖，射得寒鱼入馔鲜。只少江南好春色，孤山梅树罨溪船。
　　路出河西望八城，保宫老母泪纵横。重围屡困孤身在，垂死翻悲绝塞行。尽室可怜逢将吏，生儿真悔作公卿。萧萧夜半玄菟月，鹤泪归来梦不成。
　　齐女门前万里台，伤心砧杵北风哀。一官悮汝高门累，半子怜渠快婿才。失母况经关塞别，从夫只好梦魂来。摩挲老眼千行泪，望断寒云冻不开。
  </div>
  <div class="pagination">
   <a href="晚晴簃诗汇_page38.html">
    上一页
   </a>
   <span>
    ...
   </span>
   <a href="晚晴簃诗汇_page34.html">
    34
   </a>
   <a href="晚晴簃诗汇_page35.html">
    35
   </a>
   <a href="晚晴簃诗汇_page36.html">
    36
   </a>
   <a href="晚晴簃诗汇_page37.html">
    37
   </a>
   <a href="晚晴簃诗汇_page38.html">
    38
   </a>
   <span class="current-page">
    39
   </span>
   <a href="晚晴簃诗汇_page40.html">
    40
   </a>
   <a href="晚晴簃诗汇_page41.html">
    41
   </a>
   <a href="晚晴簃诗汇_page42.html">
    42
   </a>
   <a href="晚晴簃诗汇_page43.html">
    43
   </a>
   <a href="晚晴簃诗汇_page44.html">
    44
   </a>
   <span>
    ...
   </span>
   <a href="晚晴簃诗汇_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
