<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 107 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 107 页/共 1044 页</h1>
    <div class="content">　　宿北钱清
　　晡时理舟楫甲夜泊钱清虀饼依然美【店家虀麫有名已六十年矣】渔灯特地明酒旗阑道出风浪拍船鸣未说乡闾喜江山亦有情
　　闲游
　　触热辞行在扶衰返故丘乱蝉催落日病叶报新秋秣蹇投山驿寻诗倚寺楼不因行万里那信此生浮
　　出行湖山间杂赋
　　老入新年健春逢小雨晴偶因寻酒去又作绕村行塘水苍鵞戏郊原黄犊鸣闲身有乐事倚杖看农耕
　　露坐
　　略彴方塘北筼筜小堑东荷盘倾夕露茨觜拆秋风磔磔禽移树茫茫月堕空诗材随处足尽付苦吟中
　　小园
　　萧散遗尘事栽培得小园土松花意活林暖鸟言繁飱酪供晨鉢葅芹荐晚尊余年君莫问送老向孤村
　　梅市
　　去去浮官浦悠悠数客樯蓼花低蘸水枫树老经霜箫鼓迎神闹鉏耰下麦忙城西小市散归艇满斜阳
　　东村
　　信脚村墟路归来日未西波清鱼队密风小鹊巢低白水初平岸青芜亦遍犂市垆多美酒饭具不须赍
　　舍南杂兴
　　麻菽连枝熟柴荆尽日关临池惊鹭起倚柱待云还倦憩石腰鼓行携铜博山老人无定意所到即开顔【石工琢石作杕鼓様以坐】
　　题僧庵
　　细路穿云坞危桥渡野塘人稀土花碧屋老瓦松长忧患双蓬髩装资一布囊烧薪借余暖今夜有新霜
　　秋夜
　　落叶鸣遥夜啼螀送暮秋不知何许笛故作此时愁青海三年戍黄旗万里侯何如石帆下烟雨钓沧洲
　　题野店壁
　　断藁投衣槖残壶挂马鞍寺荒寻店久桥败渉溪寒道里无人问题名拂壁看平生惯行役随处得加餐
　　初夏杂兴
　　隐趣与谁论深居湖上村避兰宁改路惜笋不开园庭草饶生意溪沙记涨痕愁来时浅酌随事有鸡豚
　　暇日登东冈
　　双屦青芒滑轻衫白苎凉云生半岩润麝过一林香童子持棋局防人馈粟浆归来更清絶澹月满林塘
　　十月十五夜对月
　　离海月盈丈寒光万里明众星敛将尽一镜独徐行重露滴松鬛高风吹鹤声老来殊畏冷不尽倚栏情
　　西村晚归
　　小坞花垂尽平堤草次迷日长莺语久风定絮飞低子响闻棊局舟横傍钓溪归途不知处依约埭东西
　　杂感
　　春晚晴还雨杯深醉复醒溪添半篙绿山可一窗青药品随长镵花名记小屏闲身幸无事吟啸送余龄
　　夏中杂兴
　　小响风吹叶微痕雨防池兴来闲弄笛客散自收棊忽忽寻残梦时时足小诗出门俄已暮忘却野人期
　　湖上夜赋
　　冉冉秋将至沈沈夜向晨河随天渐转露洗月如新瘦竹过睂杖轻纱折角巾渔歌四靣起烟水浩无津











　　御选宋诗卷三十九
　　钦定四库全书
　　御选宋诗卷四十
　　五言律诗六
　　杨万里
　　题湘中馆
　　江欲浮秋去山能渡氷来娵隅蛮语杂欵乃楚声哀寒早当缘闰诗成未费才愁边正无奈欢伯一相开
　　渉小溪宿淡山
　　径仄愁斜歩溪深怯正看破船能不渡晴色敢辞寒白退山云细青还天宇寛险艰明已济魂梦未渠安
　　自音声岩泛小舟下高溪
　　晚日黄犹暖寒江白更清远山冲岸出钓艇背人行舟稳何妨小波恬尔许平大鱼不相报拨剌得吾惊
　　腊后
　　雪暗虚疑暮江空分外寒如何山雨过便尔岸沙干奈此诗愁得怀哉岁事阑梅残吾更忍不折一枝看
　　和仲良病中耽睡
　　居士何曾病羣儿错见怜对牀正风雨落纸忽云烟欲夏花全退犹寒柳尚眠如何睡乡里只是着诗仙
　　和仲良春晚即事
　　几许春才好谁令绿遽深风光曾着眼时序只惊心永日便甘寝羁怀怯苦吟春归犹作客晴少更多阴欲与东风说休吹堕絮飞吾行无定止魂梦岂忘归花暖能醺眼山浓欲染衣只嫌春已老此景也应稀贫难聘欢伯病敢跨连钱梦岂花边到春俄雨里迁一犁关五秉百箔候三眠只有书生拙穷年垦纸田笋改斋前路蔬眠雨后畦晴江明处动远树看来齐我语眞雕朽君诗妙斵泥殷勤报春去恰恰一莺啼
　　早行见萤
　　浅草时双起深丛忽独明情知耽月淡意欲照人行扇扑高无奈风斜半欲横书帷吾已嬾不拟着囊盛
　　明发新涂晴快风顺约泊樟鎭
　　雨到中宵歇心知逗晓晴排云数峰出漏日半江明风借轻帆便天催懒客行不应樟鎭酒无意待人倾
　　到龙山头
　　影静长安道凉风响辔衔海天低到水江日晚明帆潮遣先驱壮声吞绝岛巉黄尘征袖满却愧着朝衫
　　理蔬
　　小摘我何惜频来径自成青虫捕仍有蠧叶病还生贫里犹存灶霜余正可羮窥园未妨学抱瓮更须营
　　昌英叔门外小树木犀早开
　　触鼻无从觅香林小缀黄旋开三两粒已作十分香入夜偏相恼搀先有底忙移牀月枝下坐对略传觞
　　过安仁岸
　　野水工穿石疎林不掩巢雨蒲拳病叶风篠秃危梢短胫知谁续长腰强自抄兹游良不恶物色困诙嘲
　　过皂口
　　贑石三百里春流十八滩路从青壁絶船到半江寒不是春光好谁供客子看犹须一樽绿并遣百忧寛
　　放船
　　岸岸人家住门门水靣开老翁扶杕立穉子看船来一夜鸣春雨诸滩涨绿醅顺流行自快更着北风催
　　感兴
　　行役忘衰暮逢春感物华一来梅岭外三见木棉花山鹿宁游市江鸥本卧沙红尘无了日白发未还家
　　题尤延之右司遂初堂
　　漫任风中絮归心水上鸥把茅新结屋藜杖旧经丘花底春勾引灯前夜校讐何如添我住二老更风流
　　舟过桐庐
　　潇洒桐庐县寒江绕一湾朱幡隔绿竹白塔映青山稚子推窗出舟人买菜还峰头好亭子不得一跻攀
　　宿兰溪水驿前
　　系缆兰溪岸开襟柳驿窗人争趋夜市月自浴秋江灯火疎还密帆樯只更双平生经此县今夕驻孤幢阻风乡口一日诘朝船进雨作再小泊雷江
　　朔吹憎船进东暾让雨行云移青嶂动鸦度白云明淹泊宁吾愿吟哦且客情江边一林柳憔悴佀余生
　　刘仪鳯
　　自归州陆行至夔州
　　户口邨无几犁锄力不堪林荒樗栎寿月黑虎狼贪幽绝云眠稳清闲谷饮甘故山深未极壤断盖茅庵旷野无人宿危高犯雨过岭云堆屭赑刹海现兜罗酒触秋怀壮天留暮色多不胜行役苦裁入竹枝歌
　　张孝祥
　　山居
　　松韵笙竽径云容水墨天人行春色里莺语落花边修竹三间屋清泉二顷田了无官府事鸡犬慕登仙
　　李焘
　　客怀
　　久客厌尘土幽居怀翠微只余清夜梦长作故山归菊已开三径松应长十围晨钟忽惊觉犹有露霑衣壮矣府中县索如城外邨墨池今埽迹石笋旧余根风急汉断雨多秦镜昬新秋一怀古情绪若爲论
　　洪适
　　宿佛窟寺
</div>
    <div class="pagination">
<a href="御选宋金元明四朝诗_page106.html">上一页</a><span>...</span><a href="御选宋金元明四朝诗_page102.html">102</a><a href="御选宋金元明四朝诗_page103.html">103</a><a href="御选宋金元明四朝诗_page104.html">104</a><a href="御选宋金元明四朝诗_page105.html">105</a><a href="御选宋金元明四朝诗_page106.html">106</a><span class="current-page">107</span><a href="御选宋金元明四朝诗_page108.html">108</a><a href="御选宋金元明四朝诗_page109.html">109</a><a href="御选宋金元明四朝诗_page110.html">110</a><a href="御选宋金元明四朝诗_page111.html">111</a><a href="御选宋金元明四朝诗_page112.html">112</a><span>...</span><a href="御选宋金元明四朝诗_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
