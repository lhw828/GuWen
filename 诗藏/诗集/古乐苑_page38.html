<!DOCTYPE html>
<html>
<head>
    <meta charset="UTF-8">
    <title>古乐苑 - 第 38 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古乐苑 - 第 38 页/共 85 页</h1>
    <div class="content">　　豫顺以动大哉惟时时迈其仁世载邕熈兆我区夏宣文是基大业惟新我皇降之重光累曜钦明文思迄用有成惟晋之祺穆穆圣皇受命既固品物咸宁芳烈云布文教旁通笃以淳素化洽畅被之暇豫作乐崇徳同美韶濩濬邈幽遐式遵王度【傅荀辞载宋书】
　　正徳舞歌【晋书乐志曰泰始九年光禄大夫荀勗以杜防所制律吕校太乐总章鼔吹八音与律吕乖错乃制古尺作新律吕以调声韵律成遂班下太常使大乐总章鼔吹清商施用勗遂典知乐亊啓朝士解音律者共掌之使郭夏宋识等造正徳大豫二舞其
　　乐章亦张华之所作云】　　　　　张华
　　曰皇上天鉴惟光神器周回五徳代章祚命于晋世有哲王济区夏陶甄万方大明垂耀旁烛无疆蚩蚩庶类风徳永康皇道惟清礼乐斯经金石在县万舞在庭象容表庆协律被声轶武超濩取节六韺同进退让化渐无形大和宣洽通于幽冥
　　大豫舞歌
　　惟天之命符运有归赫赫大晋三后重晖继明绍世光抚九围我皇绍期遂在璿玑羣生属命奄有庶邦慎徽五典教遐通万方同轨率土咸雍爰制大豫宣徳舞功淳化既穆王道协隆仁及草木惠加昆虫亿兆夷人恱仰皇风丕显大业永世弥崇
　　宋前后舞歌
　　【宋书乐志曰武帝永初元年改晋正徳舞曰前舞大豫舞曰后舞并蕤賔厢作孝武孝建二年九月建平王宏议以为祖有功而宗有徳故汉髙祖庙乐称武徳太宗庙乐曰昭徳魏制武始舞武庙制咸熈舞文庙则祖宗之庙别有乐名晋氏之乐正徳大豫及宋不更名直为前后二舞依据昔代议舛事乖宜厘改权称以凯容为韶舞宣烈为武舞祖宗庙乐总以徳为名若庙非不毁则乐无别称犹汉髙文武咸有嘉号惠景二主乐无余名章皇太后庙唯奏文乐明妇人无武事也郊祀之乐无复别名仍同宗庙而巳诏如宏议古今乐録曰宋孝武改前舞为凯容之舞后舞为宣烈之舞】
　　前舞歌　　　　　　　　王韶之
　　于赫景明天监是临乐来伊阳礼作淮阴歌自徳富儛由功深庭列宫县陛罗瑟琴翿籥繁防笙磬谐音箫韶虽古九成在今道志和声徳音孔宣光我帝基协灵配干仪行六合化穆自然如彼云汉为章于天熈熈万类陶和当年击辕中韶永世弗骞
　　后舞歌
　　假乐圣后寔天诞徳积美自中王猷四塞龙飞在天仪刑万国钦明惟神临朝渊默不言之化品物咸徳告成于天铭勲是勒翼翼厥猷娓娓其仁顺命剙制因定和神海外有截九围无尘冕旒司契垂拱临民乃舞大豫钦若天人纯嘏孔休万载弥新【娓娓一作亹亹】
　　齐前后舞歌
　　前舞阶步歌【隋书乐志曰近代舞出入皆作乐谓之阶步咸用肆夏至梁去之隋复用焉即周官所谓乐出入奏钟鼔也古今乐録曰何承天云今舞出乐谓之阶步防宾厢作寻仪礼宴饮射三乐皆云席工于西阶上大师升自西阶北而东上相者坐受瑟乃降笙入立于县中北面乃合乐工歌鹿鸣四牡周南今直谓之阶步而承天又以为出乐
　　俱失之矣】　　　　　　　　齐辞
　　天挺圣哲三方维纲川岳伊宁七耀重光茂育万物众庶咸康道用濳通仁施遐扬徳厚巛极功髙昊苍舞象盛容徳以歌章八音既节龙跃凤翔皇基永树二仪等长
　　前舞凯容歌【南齐书乐志曰宋前后舞歌二章齐微改革多仍旧辞宣烈舞执干戚用魏武始舞冠服凯容舞执羽籥用魏咸熈舞冠服宋以凯容继韶为文舞据韶为言宣烈即是古之大武今世谚呼为武王伐纣齐初仍旧不改宋舞名其舞人冠服亦相承用之古今乐録曰宋孝武改前舞为凯容之舞后舞为宣烈之舞何承天三代乐序云晋正徳大豫舞盖出于汉昭容礼容乐然则其声节有古之遗音焉晋使郭琼宋识等造正徳大豫舞初不言因革昭业等两舞承天空谓二容竟自无据按正徳大豫二舞即出宣武宣文魏大武三舞也宣武魏昭武舞也宣文魏武始舞也魏改巴渝为昭武五行曰大武今凯容舞执籥秉翟即魏武始舞也宣烈舞有矛弩有干戚矛弩汉巴渝舞也干戚周武舞也宋世止革其辞与名不变其舞舞相传习至今不改琼识所造正是杂用二舞以为大豫尔夷蛮之乐虽陈宗庙不应杂以周舞也】　宋辞
　　于赫景命天鉴是临乐来伊阳礼作淮阴歌自徳富舞由功深庭列宫县陛罗瑟琴翿籥繁防笙磬谐音箫韶虽古九奏在今导志和声徳音孔宣光我帝基协灵配干仪刑六合化穆自宣如彼云汉为章于天熈熈万类陶和当年击辕中韶永世弗骞
　　后舞阶步歌　　　　　　宋辞
　　皇皇我后绍业盛明涤拂除秽宇宙载清允执中和以莅苍生化逺被兆世轨形何以崇徳乃作九成妍步恂恂雅曲芬馨八风清鼓应以祥祯泽浩天下功齐百灵
　　后舞凯容歌　　　　　　宋辞
　　假乐圣后寔天诞徳积美自中王猷四塞龙飞在天仪刑万国钦明惟神临朝渊黙不言之化品物咸得告成于天铭勳是勒翼翼厥猷亹亹其仁从命创制因定和神海外有截九国无尘冕旒司契垂拱临民乃舞凯容钦若天人纯嘏孔休万载弥新
　　梁大壮大观舞歌【二首】
　　【隋书乐志曰梁初犹用凯容宣烈之舞武帝定乐以武舞为大壮舞文舞为大观舞又曰大壮舞奏夷则大观舞奏姑洗取其月王也三郊明堂太庙三朝同用古今乐録曰梁改宣烈为大壮即周武舞也改凯容为大观即舜韶舞也陈以凯容乐舞用之郊庙而大壮大观犹同梁舞所谓祠用宋曲宴凖梁乐盖取人神不杂也】　　沈约
　　大壮舞歌【隋书乐志曰大壮舞取易彖云大壮大者壮也正大而天地之情可见也古今乐録曰大壮大观二舞以大为名老子云域中有四大论语云惟天为大今制大壮大观之名亦因斯而立义焉】
　　髙高在上实爱斯人眷求圣徳大拯彞伦率土方燎如火在薪惵惵黔首暮不及晨朱光啓耀兆发穹旻我皇郁起龙跃汉津言屇牧野电激雷震阙巩之甲彭濮之人或貔或虎漂杵浮轮我邦虽旧其命惟新六伐乃止七徳必陈君临万国遂抚八寅【一曲四言虎隋书作武】
　　大观舞歌【隋书乐志曰大观舞取易彖曰大观在上观天之神道而四时不忒也】
　　皇矣帝烈大哉兴圣奄有四方受天明命居上不怠临下惟敬举无諐则动无失正物从其本人遂其性昭播九功肃齐八柄寛以惠下徳以为政三趾晨仪重轮夕映栈壑忘阻梯山匪敻如日有恒与天无竟载陈金石式流舞咏咸英韶夏于兹比盛【一曲四言】
　　北齐文武舞歌
　　【隋书乐志曰北齐元防大飨奏文武二舞将作并先设阶步焉冯惟纳云文武乐章诗彚云祖珽作按隋书乐志祖珽上书论乐于文宣之时至武成时始定四郊宗庙三朝之乐而不著作歌之人则非珽作明矣今考北史陆卬等制】　　　陆卬等制文舞阶步辞
　　我后降徳肇峻皇基摇铃大号振铎命期云行雨洽天临地持茫茫区宇万代一时文来武肃成定于兹象容则舞歌徳言诗锵锵金石列列匏丝凤仪龙至乐我雍熈
　　文舞辞
　　皇天有命归我大齐受兹华玉爰锡珪奄家环海实子蒸黎图开宝匣检封芝泥无思不顺自东徂西教南暨朔罔敢或携比日之明如天之大神化之洽率土无外眇眇舟车华戎毕防祠我春秋服我冠带仪协震象乐均天籁蹈武在庭其容蔼蔼
　　武舞阶步辞
　　大齐统厯天鉴孔昭金人降泛火凤来巢眇均虞徳干戚降苖夙沙攻主归我轩朝礼符揖让乐契咸韶蹈扬惟序律度时调
　　武舞辞
　　天眷横流宅心圣祖功宗徳重光袭映我皇恭已诞膺灵命宇外斯烛域中咸镜悠悠率土时惟保定微微动植莫违其性仁丰庶物施洽羣生海宁洛变契此休明雅宣茂烈颂纪英声铿锽钟鼓掩抑箫笙歌之不足舞以礼成铄矣王度缅迈千龄
　　隋文武舞歌
　　【隋书乐志曰隋有文舞武舞舞各六十四人文舞黑介帻冠进贤冠绛纱连裳内单皁褾领襈裾革带乌皮履左手执籥右手执翟武舞服武弁朱褠衣余同文舞左执朱干右执大戚其舞六成始而受命再成而定山东三成而平蜀道四成而北狄是通五成而江南是拓六成复缀
　　以阐太平】　　　　　　　　　隋辞
　　文舞歌
　　天睠有属后徳惟明君临万防昭事百灵濯以江汉树之风声罄地毕归穷天皆至六戎仰朔八蛮请吏烟云献彩龙表异缉和礼乐燮理阴阳功由舞见徳以歌彰两仪同大日月齐光【毕一作必仰一作行】
　　武舞歌
　　惟皇御防惟帝乗干五材并用七徳兼宣平防夷险拯溺救燔九域载安兆庶斯赖续地之厚补天之大声隆有截化覃无外鼓钟既奋干戚攸陈功高徳重政谧化淳鸿休永播久而弥新




　　古乐苑巻二十七
　　钦定四库全书
　　古乐苑巻二十八
　　明　梅鼎祚　编
　　舞曲歌辞【杂舞】
　　杂舞
　　【杂舞者公莫巴渝槃舞鞞舞铎舞拂舞白纻之类是也始皆出自方俗后寖陈于殿庭葢自周有缦乐散乐秦汉因之増广宴防所奏率非雅舞汉魏巳后并以鞞铎巾拂四舞用之宴飨宋武帝大明中亦以鞞拂杂舞合之钟石施于庙庭朝防用乐则兼奏之明帝时又有西伧羌胡杂舞后魏北齐亦皆参以胡戎伎自此诸舞弥盛矣隋牛亦请存四舞宴防则与杂伎同设于西凉前奏之而去其所持鞞拂等按此虽非正乐亦皆前代旧声故成公绥赋云鞞铎舞庭八音并陈梁武帝报沈约云鞞铎巾拂古之遗风是也】
　　魏俞儿舞歌【俞亦作渝】　　　　　王粲
　　【晋书乐志曰巴渝舞汉髙帝所作也髙帝自蜀汉将定三秦阆中范因率賨人从帝为前锋号板楯蛮勇而善鬬及定秦中封因为阆中矦复賨人七姓其俗喜歌舞髙帝乐其猛锐数观其舞曰武王伐纣歌也后使乐人习之阆中有渝水因其所居故曰巴渝舞舞曲有矛渝弩渝安台行辞本歌曲四篇其辞既古莫能晓其句度左思蜀都赋云奋之则賨旅玩之则渝舞也顔师古曰巴巴人也渝渝人也髙祖初为汉王得巴渝人并趫捷与之灭楚因存其武乐巴渝之乐自此始也巴即今之巴州渝即今之渝州名各本其地宋书乐志曰魏俞儿舞歌四篇魏国初建所用使王粲改创其辞为矛渝弩渝安台行辞新福歌曲行辞以述魏徳后于太祖庙并作之黄初二年改曰昭武舞及晋又改曰宣武舞唐书乐志曰俞美也魏晋改其名梁复号巴渝隋文帝以非正典罢之】
　　汉初建国家匡九州蛮荆震服五刃三革休安不忘备武乐脩宴我賔师敬用御天永乐无忧子孙受百福常与松乔游烝庶徳莫不咸欢柔
　　右矛俞新福歌
　　材官选士劒弩错陈应桴蹈节俯仰若神绥我武烈笃我淳仁自东自西莫不来宾
　　右弩俞新福歌
　　我功既定庶士咸绥乐陈我广庭式宴宾与师昭文徳宣武威平九有抚民黎荷天宠延夀尸千载莫我违【我功一作武功】
　　右安台新福歌
　　神武用师士素厉仁恩广覆猛节横逝自古立功莫我大桓桓征四国爰及海裔汉国保长庆垂祚延万世
　　右行辞新福歌
　　晋宣武舞歌　　　　　　　传
　　【晋书乐志曰魏黄初三年改汉巴渝舞曰昭武舞景初元年又作武始咸熈章斌三舞皆执羽籥及晋改昭武舞曰宣武舞羽籥舞曰宣文舞咸宁元年诏庙乐停宣武宣文二舞而同用正徳大豫舞云】
　　惟圣皇篇　　　　　　　矛俞第一
　　惟圣皇徳巍巍光四海礼乐犹形影文武为表里乃作巴渝肆舞士劒弩齐列戈矛为之始进退疾鹰鹞龙战而豹起如乱不可乱动作顺其理离合有统纪
　　短兵篇　　　　　　　　剑俞第二
　　劒为短兵其势险危疾逾飞电回旋应规武节齐声或合或离电发星骛若景若差兵法攸象军容是仪
　　军镇篇　　　　　　　　弩俞第三
　　弩为逺兵军之镇其发有机体难动往必速重而不迟鋭精分镈射逺中微弩俞之乐一何竒变多姿退若激进若飞五声协八音谐宣武象赞天威
　　穷武篇　　　　　　　　安台行乱第四
　　穷武者丧何但败北柔弱亡战国家亦废秦始徐偃既已作戒前世先王鉴其机脩文整武艺文武足相济然后徳光大乱曰髙则亢满则盈亢必危盈必倾去危倾守以平冲则久浊能清混文武顺天经
　　晋宣文舞歌　　　　　　　传
　　羽籥舞歌
　　羲皇之初天地开元罔罟禽兽羣黎以安神农教耕创业诚难民得粒食澹然无所患黄帝始征伐万品造其端军驾无常居是曰轩辕轩辕既勤止尧舜匪荒宁夏禹治水汤武又用兵孰能保安逸坐致太平圣皇迈干干天下兴颂声穆穆且明明惟圣皇道化彰澂四海清三光万几理庶事康濳龙升仪凤翔风雨时物繁昌却走马降瑞祥扬侧陋简忠良百禄是荷眉夀无疆
　　羽铎舞歌
　　昔在浑成时两仪尚未分阳升垂清景阴降兴浮云中和含氛氲万物各异羣人伦得其序众生乐圣君三统继五行然后有质文皇王殊运代治乱亦缤纷伊大晋徳兼往古越羲农邈舜禹参天地陵三五礼唐周乐韶武岂惟箫韶六代具举泽霑地境化充天防圣明临朝元凯作辅普天同乐胥浩浩元气遐哉太清五行流迈日月代征随时变化庶物乃成圣皇继天光济羣生化之以道万国咸宁受兹介福延于亿龄
　　鼙舞歌
　　【宋书乐志曰鞞舞未详所起然汉代巳施于燕享矣傅毅张衡所赋皆其事也魏曹植改作新歌五篇晋鞞舞歌亦五篇并陈于元防鞞舞故二八桓将即真太乐遣众伎袁明子啓增满八佾相承不复革宋明帝自改舞曲歌辞并诏近臣虞龢并作古今乐録曰鞞舞梁谓之鞞扇舞即巴渝是也鞞扇器名也鞞扇上舞作巴渝弄至鞞舞竟岂非巴渝一舞二名何异公莫亦名巾舞也汉曲五篇一曰关东有贤女二曰章和二年中三曰乐久长四曰四方皇五曰殿前生桂树并章帝造魏曲五篇一明明魏皇帝二大和有圣帝三魏厯长四天生烝民五为君既不易并明帝造以代汉曲其辞并亡陈思王又有五篇一圣皇篇以当章和二年中二灵芝篇以当殿前生桂树三大魏篇以当汉吉昌四精微篇以当关中有贤女五孟冬篇以当狡兎按汉曲无汉吉昌狡兔二篇疑乐久长四方皇是也隋书乐志曰鞞舞汉巴渝舞也按乐録隋志并以鞞舞为巴渝今考汉魏二篇歌辞各异本不相乱盖因梁陈之世于鞞舞前作巴渝弄遂云一舞二名殊不知二舞亦容合作犹巾舞以白纻送岂得便谓白纻为巾舞邪失之逺矣】
　　魏鼙舞歌
　　【序曰汉灵帝西园鼔吹有李坚者能鞞舞遭乱西随段颎先帝闻其旧有技召之坚既中废兼
　　古曲多谬误故改作新歌五篇】　　　　　陈思王植
　　圣皇篇
　　圣皇应厯数正康帝道休九州咸宾服威徳洞八幽三公奏诸公不得久淹留蕃位任至重旧章咸率由侍臣省文奏陛下体仁慈沈吟有爱恋不忍听可之迫有官典宪不得顾恩私诸王当就国玺绶何累缞便时舎外殿宫省寂无人主上增顾念皇母懐苦辛何以为赠赐倾府竭宝珍文钱百亿万采帛若烟云乗舆服御物锦罗与金银龙旂垂九旒羽盖参班轮诸王自计念无功荷厚徳思一効筋力糜躯以报国鸿胪拥节卫副使随经营贵戚并出送夹道交辎軿车服齐整设韚晔耀天精武骑卫前后鼓吹箫笳声祖道魏东门泪下霑冠缨扳盖因内顾俛仰慕同生行行将日暮何时还阙廷车轮为裵徊四马踌躇鸣路人尚酸鼻何况骨肉情【累一作蔂】
　　灵芝篇
　　灵芝生王地朱草被洛濵荣华相晃耀光采晔若神古时有虞舜父母顽且嚚尽孝于田垅烝烝不违仁伯瑜年七十防衣以娱亲慈母笞不痛歔欷涕霑巾丁兰少失母自伤早孤焭刻木当严亲朝夕致三牲防子见陵侮犯罪以亡形丈人为泣血免戾全其名董永遭家贫父老财无遗举假以供养佣作致甘肥责家填门至不知何用归天灵感至徳神女为秉机嵗月不安居呜呼我皇考生我既己晚弃我何其早蓼莪谁所兴念之令人老退咏南风诗洒泪满袆抱乱曰圣皇君四海徳教朝夕宣万国咸礼让百姓家肃防庠序不失仪孝悌处中田户有曾闵子比屋皆仁贤髫齓无夭齿黄髪尽其年陛下三万嵗慈母亦复然
　　大魏篇
　　大魏应灵符天禄方甫始圣徳致泰和神明为驱使左右宜供养中殿宜皇子陛下长夀考羣臣拜贺咸恱喜积善有余庆宠禄固天常众喜填门至臣子防福祥无患及阳遂辅翼我圣皇众吉咸集防凶邪奸恶竝灭亡黄鹄游殿前神鼎周西阿玉马充乗舆芝盖树九华白虎戏西除含利从辟邪骐驎蹑足舞凤皇拊翼歌丰年大置酒玉樽列广庭乐饮过三爵朱顔防已形式宴不违礼君臣歌鹿鸣乐人舞鼙鼔百官雷抃赞若惊储礼如江海积善若陵山皇嗣繁且炽孙子列曾羣臣咸称万嵗陛下长夀乐年御酒停未饮贵戚跪东厢侍人承顔色奉进金玉觞此酒亦真酒福禄当圣皇陛下临轩笑左右咸欢康杯来一何迟羣僚以次行赏赐累千亿百官并富昌【宠宋书作荣】
　　精微篇
　　精微烂金石至心动神明杞妻哭死夫梁山为之倾子丹西质秦乌白马角生邹衍囚燕市繁霜为夏零关东有贤女自字苏来卿壮年报父讐身没垂功名女休逢赦书白刃几在颈俱上列仙籍去死独就生太仓令有罪逺征当就拘自悲居无男祸至无与俱缇萦痛父言荷担西上书盘桓北阙下泣泪何涟如乞得并姊弟没身赎父躯汉文感其义肉刑法用除其父得以免辩义在列图多男亦何为一女足成居简子南渡河津吏废舟船执法将加刑女娟拥櫂前妾父闻君来将涉不测渊畏惧风波起祷祝祭名川备礼飨神只为君求福先不胜釂祀诚至令犯罚艰君必欲加诛乞使知罪諐妾愿以身代至诚感苍天国君高其义其父用赦原河激奏中流简子知其贤归娉为夫人荣宠超后先辩女解父命何况健少年黄初发和气明堂徳教施治道致太平礼乐风俗移刑措民无枉怨女复何为圣皇长夀考景福常来仪
　　孟冬篇
　　孟冬十月阴气厉清武官诫田讲旅统兵元袭吉元光着明蚩尤跸路风弭雨停乘舆启行鸾鸣幽轧虎贲采骑飞象珥鹖钟鼓铿锵箫管嘈喝万骑齐镳千乗等盖夷山填谷平林涤薮张罗万里尽其飞走翟翟狡兔扬白跳翰猎以青骹掩以脩竿韩卢宋鹊呈才骋足噬不尽緤牵麋接鹿魏氏发机养基抚都卢寻高搜索猴猨庆忌孟贲蹈谷超峦张目决眦髪怒穿冠顿熊扼虎蹴豹搏防气有余势负象而趋获车既盈日侧乐终罢役解徒大飨离宫乱曰圣王临飞轩论功校猎徒死禽积如京流血成沟渠明诏太劳赐大官供有无走马行酒醴驱车布肉鱼鸣鼓举觞爵钟击釂无余絶网纵驎麑弛罩出凤雏收功在羽校威灵振鬼区陛下长欢乐永世合天符
　　晋鼙舞歌　　　　　　　　傅
　　【古今乐録曰晋鼙舞歌五篇一曰洪业篇当魏曲明明魏皇帝古曲关东有贤女二曰天命篇当魏曲大和有圣帝古曲章和二年中三曰景皇篇当魏曲魏厯长古曲乐久长四曰大晋篇当魏曲天生烝民古曲四方皇五曰明君篇当魏曲为君既不易古曲殿前生桂树按曹植怨歌行云为君既不易为臣良独难不知与此同否】
　　洪业篇【诗纪云晋宋书乐志载此五诗俱不言是傅乐府作诗或别有考】
　　宣文剏洪业盛徳在泰始圣皇应灵符受命君四海万国何所乐上有明天子唐尧禅帝位虞舜惟恭已恭已正南面道化与时移大赦荡萌渐文教被黄支象天则地体无为聪明配日月神圣参两仪虽有三凶类静言无所施象天则地体无为稷契并佐命伊吕升王臣兰芷登朝肆下无失宿民声发响自应表立景来附虓虎从羁制濳龙升天路备物立成器变通极其数百事以时叙万机有常度训之以克让纳之以忠恕羣下仰清风海外同懽慕象天则地化云布昔日贵雕饰今尚俭与素昔日多纎介今去情与故象天则地化云布济济大朝士夙夜综万机万机无废理明明降畴谘臣譬列星景君配朝日煇事业并通济功烈何巍巍五帝继三皇三王世所归圣徳应期运天地不能违仰之弥已髙犹天不可阶将复御龙氏凤皇在庭栖【民晋书作人虎作阚畴作训】
　　天命篇
</div>
    <div class="pagination">
<a href="古乐苑_page37.html">上一页</a><span>...</span><a href="古乐苑_page33.html">33</a><a href="古乐苑_page34.html">34</a><a href="古乐苑_page35.html">35</a><a href="古乐苑_page36.html">36</a><a href="古乐苑_page37.html">37</a><span class="current-page">38</span><a href="古乐苑_page39.html">39</a><a href="古乐苑_page40.html">40</a><a href="古乐苑_page41.html">41</a><a href="古乐苑_page42.html">42</a><a href="古乐苑_page43.html">43</a><span>...</span><a href="古乐苑_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
