<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 650 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 650 页/共 1083 页</h1>
    <div class="content">　　亡题【一作学仙】
　　商岭采芝寻四老紫阳收术访三茅欲求不死长生诀骨里无仙不肯教
　　送杨发东归
　　红花半落燕于飞同客长安今独归一纸乡书报兄弟还家羞着别时衣
　　寄宋邧【一作寄宋次都一作寄友人】
　　朱槛烟霜【一作窗】夜坐劳美人南国旧同袍山长水逺无消息瑶瑟一弹秋月髙
　　题四老庙二首【一作重经四皓庙】
　　峩峩商岭采芝人雪顶霜髯虎豹茵山酒一巵【一作壶】歌一曲汉家天子忌功臣
　　避秦安汉出蓝闗松桂花隂满旧山自是无人有归意白云常在水潺潺
　　夏日寄江上亲友
　　雨过前山【一作山前】日未斜清蝉嘒嘒落槐花车轮南北已无限江上故人才到家
　　下第懐友人
　　独掩衡门花盛时一封书信缓归期南宗更有潇湘客夜夜月明闻竹枝
　　客有卜居不遂薄游汧陇因题
　　海燕西飞白日斜天门遥望五侯家楼台深锁无人到落尽春风第一花
　　陈宫怨二首
　　风暖江城【一作头】白日迟昔人遗事后人悲草生宫阙国无主玉树后庭花为谁
　　地雄山险水悠悠不信隋兵到石头玉树后庭花一曲与君同上景阳楼
　　经故太尉段公庙
　　静【一作徒】想追兵缓翠华古碑【一作城邉】荒庙闭松花纪生不向荣阳死争【一作岂】有山河属汉家
　　途经秦始皇墓
　　龙盘虎踞树层层势入浮云亦是崩一种青山秋草里路人唯【一作谁】拜汉文【一作元】陵
　　防楞【一作曼】伽寺
　　碧【一作晩】烟秋寺泛潮【一作湖】来水浸城根古堞摧尽日伤心人不见石榴【一作楠】花满【一作发】旧岑【一作歌】台
　　缑山庙
　　王子吹箫【一作求仙】月满台玉箫【一作笙】清转鹤裵回曲终飞去不知处山下碧桃春自【一作无数】开
　　送薛先辈入闗
　　一巵春酒送离歌花落敬亭芳草多欲问归期巳深醉只应孤梦绕闗河
　　鸿沟
　　相持未定各为【一作怀】君秦政山河此地分力尽乌江千载后古沟芳【一作荒】草起寒云
　　韩信庙
　　朝言云梦暮南巡巳为功名少退身尽握兵权犹不得更将心计托何人
　　过湘妃庙
　　古木苍山掩翠蛾月明南浦起防波九疑望断几千载斑竹泪痕今更多
　　寄云际寺敬上人
　　万山秋雨水萦回红叶多从紫阁来云冷竹斋禅衲薄已应飞锡过【一作入】天台
　　秋思【一作秋日】
　　琪树西风枕【一作华】簟秋楚云湘水【一作月】忆同逰髙歌一曲掩明镜昨日少年今白头
　　送宋处士归山
　　卖药修琴归去迟山风吹尽【一作落一作老】桂花枝【一作时】世间甲子须臾事【一作过】逢着仙人【一作翁】莫看棋
　　听琵琶
　　欲冩明妃万里情紫槽红拨夜丁丁胡沙望尽汉宫逺月落天山闻一声
　　秦楼曲
　　秦女梦余仙路遥月窗风簟夜迢迢潘【一作何一作伴】郎翠凤双飞去三十六宫闻玉箫
　　旌儒庙
　　寒陌【一作谷一作柏】隂风万古悲儒冠相枕死秦时庙前亦有商山路不学老翁歌紫芝
　　览故人题僧院诗
　　髙阁清吟寄逺公四时云月一篇中今来借问独何处日暮槿花零落风
　　楚宫怨二首
　　十二山晴花尽开楚宫双阙对阳台细腰争【一作起】舞君沈【一作王】醉白日秦兵天【一作江】上来
　　猎骑秋来在【一作向】内稀渚宫云雨湿龙【一作君】衣腾腾战鼓动城阙江畔【一作上】射麋殊未归
　　听唱山鹧鸪【一作听吹鹧鸪】
　　金谷歌传第一流鹧鸪清怨碧烟【一作云】愁夜来省得曾闻处万里月明湘水秋【一作流】
　　晨起西楼
　　留情深处驻横波敛翠凝红一曲歌明月下楼人未防共愁三径是天河
　　酬江西卢端公蓝口阻风见寄之作
　　又携刀笔泛【一作徙】膺舟蓝口风髙桂檝留还似郢中歌一曲夜来春雪照西楼
　　赠何处士
　　东别茅峰北去秦梅仙书里说真【一作知】人白头主印青山下虽遇唐生不敢亲
　　鹭鸶
　　西风澹澹水悠悠雪点【一作照】丝飘带雨愁何限【一作事】归心倚前閤绿蒲红蓼练塘秋
　　学仙二首
　　汉武迎仙紫禁秋玉笙瑶瑟祀昆丘年年望断无消息空闭重【一作玉】城十二楼
　　心期仙诀意无穷采畵云车起夀宫闻有三山未知处茂陵松柏满西风
　　酬康州韦侍御同年
　　桂楫美人歌木兰西风褭褭露漙漙夜长曲尽意不尽月在清【一作潇】湘洲渚寒
　　紫藤
　　绿蔓秾隂紫袖低客来留坐小堂西醉中掩瑟无人会家近江南罨画溪
　　宿咸【一作□】宜观
　　羽袖飘飘杳【一作香】夜风翠幢归殿玉坛空歩虗声尽天未【一作将】暁露压桃花月满宫
　　金谷园
　　三惑沈身是此园古藤荒草野【一作暮】禽喧二十四友一朝尽爱妾坠楼何足言
　　送崔珦入朝
　　书剑功迟白髪新强登萧寺送归秦月斜松桂倚髙阁明夜江南江北人
　　病中和大夫翫江月
　　江上悬光海上生仙舟迢遰绕军营髙歌一曲同筵醉却是刘桢坐到明
　　读戾太子传
　　佞臣巫蛊已相疑身没湖邉筑望思今日更归何处是年年芳草上台基
　　酬对雪见寄
　　飞度龙山下逺空拂檐萦竹昼蒙蒙知君吟罢意无限曽聼玉堂歌北风
　　王可封临终
　　十世为儒少子孙一生长负信陵恩今朝埋骨寒山下为报慈亲休倚门
　　僧院影堂
　　香销云凝【一作散】旧僧家僧刹残灯壁半斜日暮松烟空漠漠秋风吹破妙【一作纸】莲华
　　纪梦【本事诗云浑常梦登山有宫室凌云人云此昆仑也既入见数人方饮招之至暮而罢浑赋诗云云他日复梦至其处飞琼曰子何故显余姓名于人间座上即改为天风吹下步虚声曰善】
　　晓入瑶台露气清座中唯有许飞琼尘心未尽俗縁在十里下山【一作山前】空月明
　　三十六湾
　　缥缈临风思美人荻花枫叶带离声夜深吹笛移船去三十六湾秋月明
　　越中
　　石城花暖鹧鸪飞征客春帆秋不归犹自保郎心似石绫梭夜夜织寒衣



　　御定全唐诗巻五百三十八
　　钦定四库全书
　　御定全唐诗巻五百三十九
　　李商隐
　　李商隐字义山懐州河内人令狐楚帅河阳竒其文使与诸子游楚徙天平宣武皆表署廵官开成二年髙锴知贡举令狐绹雅善锴奨誉甚力故擢进士第调农尉以忤观察使罢去寻复官又试防萃中选王茂元鎭河阳爱其才表掌书记以子妻之得侍御史茂元死来游京师久不调更依桂管观察使郑亚府为判官亚谪循州商隐从之凡三年乃归茂元与亚皆李徳裕所善绹以商隐为忘家恩谢不通京兆尹卢正表为府参军典笺奏绹当国商隐归穷自觧绹憾不置正鎭徐州表为掌书记久之还朝复干绹乃补太学博士柳仲郢节度剑南东川辟判官检校工部员外郎府罢客荥阳卒商隐初为文瑰迈竒古及在令狐楚府楚本工章奏因授其学商隐俪偶长短而緐缛过之时温廷筠
　　成式俱用是相夸号三十六体樊南甲集二十巻乙集二十巻玉溪生诗三巻今合编诗三巻
　　锦瑟
</div>
    <div class="pagination">
<a href="御定全唐诗_page649.html">上一页</a><span>...</span><a href="御定全唐诗_page645.html">645</a><a href="御定全唐诗_page646.html">646</a><a href="御定全唐诗_page647.html">647</a><a href="御定全唐诗_page648.html">648</a><a href="御定全唐诗_page649.html">649</a><span class="current-page">650</span><a href="御定全唐诗_page651.html">651</a><a href="御定全唐诗_page652.html">652</a><a href="御定全唐诗_page653.html">653</a><a href="御定全唐诗_page654.html">654</a><a href="御定全唐诗_page655.html">655</a><span>...</span><a href="御定全唐诗_page651.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
