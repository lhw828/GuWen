<!DOCTYPE html>
<html>
<head>
    <meta charset="UTF-8">
    <title>全宋诗 - 第 9707 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9707 页/共 11672 页</h1>
    <div class="content">    陇右行收万里地，关中坐致九年储。
    牙筹羽檄皆吾事，才刃飘飘两有馀。

杨亿　郑溥赴汀州判官
    家近祝融峰，登科遇至公。
    悲秋双鬓改，佐幕十年中。
    食蘺心常苦，占蓍命未通。
    瓯闽路虽远，荆楚俗多同。
    投刃应馀地，当樽莫暂空。
    援毫如草檄，又是愈头风。

杨亿　直夜
    缭垣峣阙庆云深，画烛熏炉对拥衾。
    三殿夜签传漏箭，九秋霜籁入风琴。
    阶前槁叶惊寒雨，天际孤鸿答迥砧。
    欹枕便成鱼鸟梦，岂知名路有机心。

杨亿　直夜二首
    月魄生宵晕，风乌送晚凉。
    飞蝇随镂管，浮蚁溢清觞。
    负郭春耕废，钧天晓梦长。
    玉签声未断，落宿斗宫墙。

杨亿　直夜二首
    鑪销香篆蔼馀芬，宴坐氍毹日易曛。
    虎圈微凉生夕籁，鹤天新霁见归云。
    通中梦稳春寒薄。肃唱声沉夜漏分。
    误濯尘缨成底事，严阿千古有移文。

杨亿　职方彭员外惟节知韶州
    仙经旧得还丹诀，郎位高分列宿光。
    太守双旌指南越，使君千骑冠东方。
    饮冰清白临遐俗，昼锦辉荣过故乡。
    曾是重华张乐地，九韶闻处味应忘。

杨亿　至郡累旬恶风
    鄧禹功曹器，马周令长才。
    叨临万室郡，骤致五风灾。
    大木行将拔，繁云暗不开。
    自知蒙闇极，民吏窃相咍。
    
    
杨亿　致斋太一宫
    汉帝祈年馆，威神法太微。
    赤章修祕祝，盘石拂仙衣。
    雉雊灵光发，鸾歌彩雾霏。
    霓旌飘夕吹，瑶草泛春晕。
    琼悄晨杯满，芝苗书茹肥。
    象样本犹一献，凫舄自双飞。
    天迥飚轮度，宵残素瑟希。
    回看葱郁处，佳气接彤闱。

杨亿　中春喜雨
    土膏初脈起，东作向农时。
    隐辚雷车转，霏微雨足垂。
    龙蛇争奋跃，桃李渐离披。
    流润先從叶，馀波更及私。
    讴谣耕父喜，渗漉稻畦滋。
    连夜空阶滴，愁吟水部诗。

杨亿　中伏日省中当直
    火云烘赫临中伏，青锁深严直右曹。
    吏散阶庭时纵步，诗成几案独挥毫。
    相乌影转风微起，仙掌阴斜日渐高。
    何处赐冰和郢酒，谁人割炙动鸾刀。
    紫泥封诏防稽缓，寒水浮瓜散郁陶。
    丞相忧边稀出沐，延英三刻岂知劳。

杨亿　重阳日忆远
    逆旅重阳节，穷秋万里身。
    金英浮酒盏，珠泪湿衣巾。
    为客飘蓬远，思家落叶频。
    祇应蝴蝶梦，夜夜得相亲。

杨亿　朱侍郎致仕南归上特锡宴于玉津园仍诏两製三馆并预其会以伸祖送辄
    征轮轧轧出皇都，行路咨嗟贤丈夫。
    天子特令供祖帐，国门聊且驻骊驹。
    旧僚送别倾三省，御醴分甘倒百壶。
    下诏已闻推异礼，乞言犹自渴嘉谟。
    冯公不是沈郎署，贺老缘何归鑑湖。
    明主恩深若为舍，梦魂应绕博山鑪。

杨亿　诸公于石氏东斋宴郑工部分韵得悲秋浮
    楚客登临处，离怀重隐忧。
    二毛初入髩,一叶早惊秋。
    旅雁他乡思，悲笳绝塞愁。
    凭何遣羁绪，菊蕊满杯浮。

杨亿　诸暨簿张慈
    新官佐邑近闽禺，令伯欢心就养初。
    暂住梁园慵献赋，因经禹穴便探书。
    忘机海国亲鸥鸟，寄信京华托鲤鱼。
    回日杀青兼两载，想群清奉亦无馀。

杨亿　竹答柳
    我自虚心者，君能百尺芳。
    未闻凌雪秀，唯解刺天长。
    叶密招禽宿，皮枯任蠹藏。
    他年丹穴凤，恐不集垂杨。

</div>
    <div class="pagination">
<a href="全宋诗_page9706.html">上一页</a><span>...</span><a href="全宋诗_page9702.html">9702</a><a href="全宋诗_page9703.html">9703</a><a href="全宋诗_page9704.html">9704</a><a href="全宋诗_page9705.html">9705</a><a href="全宋诗_page9706.html">9706</a><span class="current-page">9707</span><a href="全宋诗_page9708.html">9708</a><a href="全宋诗_page9709.html">9709</a><a href="全宋诗_page9710.html">9710</a><a href="全宋诗_page9711.html">9711</a><a href="全宋诗_page9712.html">9712</a><span>...</span><a href="全宋诗_page9708.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
