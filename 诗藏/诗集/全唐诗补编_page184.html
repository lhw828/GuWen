<!DOCTYPE html>
<html>
<head>
    <meta charset="UTF-8">
    <title>全唐诗补编 - 第 184 页/共 211 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐诗补编 - 第 184 页/共 211 页</h1>
    <div class="content">岛日斜明僧寺阁，汀云低影客船窗。
　　　句
水边闲咏处，云岛月斜明。 【均见《粤诗搜逸》卷一引《连州志》本传。】 
　  朗上座
朗上座，姓里不详。嗣云门文偃，为上座。南汉主三召，不赴。诗一首。 【(《全唐诗》无朗上座诗)】 
　　　葛藤歌
阿呵呵，是什么，听向精灵窟里坐。朕兆生兮与未生，蓦口掴弓无罪过。如今口使谁人掴，纵使掴弓复何责？除是知音同道流，未言已过新罗国。乾坤大地本来虚，靡用观空作意除。作意除兮终不了，还似霜钩钓火鱼。恨余数载勤劳苦，为剖玄中一玄语。明明玄自不玄玄，更尚玄中求玄悟。无法迷人及悟人，忽于平地致难辛。丈夫须禀天生格，蹋破虚空莫问津。单刀秀句枉施设，剜肉成疮向谁说？直铙讲得石点头，终归不离水中月。更言者个是如来，诳他自诳苦哀哉！若也不信葛藤语，一任青天掣电雷。余家一任青天笑，碧落浮云徒浩浩。解说刀兮口不伤，今古岂无言语道。闲来把笔动毫铓，不欲(眉页)然伫寂乡。无事琼森多种解，争如无事且寻常。且寻常，犹被虚真笑一场。可怜好个究全子，唤作究全早压良。默不是，语乖张，到此分明总是狂。为报诸方毳侣道，最好波斯入大唐。 【《天圣广灯录》卷二十。】 
　  齐己
　　　落星寺
此星何事下穹苍，独为僧居化渺茫。楼阁两回青嶂冷，轩窗风度白苹香。经秋远鴈横高汉，(风召)风寒涛响夜堂。尽日凭栏聊写望，顿疑身忽在潇湘。
　　　西林水阁
松楸连塔古，窗槛任闲开。水遶清阴里，人从热处来。噪风蝉带鹤，欹树石兼苔。向晓东林下，迟迟舍此回。 【以上二首均见《吉石庵丛书》本《庐山记》卷四。】 
　　　题天门山
可怜宋玉多才思，不见天门十六峰。 【见《舆地纪胜》卷七十《澧州》。】 
　　　送人归吴
比说归耕钓，迢迢向海涯。春寒游子路，村晚主人家。野岸纷垂柳，深山绿过茶。重寻旧邻里，菱藕正开花。 【影印文渊阁《四库全书》本《白莲集》卷一。】 
　　　寄王振拾遗
折槛意何如？平安信不虚。近来焚谏草，深去觅山居。志定荣枯外，身全宠辱余。分明知在处，难寄乱离书。 【同前。】 
　　　送韩 【刘据诗意及《白莲集》卷九改】 蜕秀才赴举
百发百中技，长杨献赋年。丹枝如技分，一箭的无偏。文物兵销国，关河雪霁天。都人看春牓，韩字在谁前。 【同前。】 
　　　寄勉二三子
不见二三子，悠然吴楚间。尽应生白发，几个在青山。暇日还宜爱，余生莫放闲。君闻国风否？千载咏关关。 【同前。】 
　　　与张先辈话别
为子同志者，各自话离心。及第还全蜀，游方归二林。巴江经峡涨，楚野入吴深。他日传消息，东西不易寻。 【同前卷二。】 
　　　渚宫莫问诗一十五首之十一
莫问休贪恋，浮云逐性情。人间高此道，禅外剩他名。夏雨松边坐，秋光水畔行。更无时忌讳，容易得题成。 【同前卷五。】 
　　　古松
雷电不敢伐，鳞皱势万端。蠹依枯节死，蛇入朽根盘。影浸僧禅湿，声吹鹤梦寒。寻常风雨夜，应有鬼神看。 【《分门纂类唐歌诗》残本卷九五《草木虫鱼类》七。】 
　　　句
翠楼春酒虾蟆陵，长安少年皆共矜。 【《升庵诗话》卷十三。以上二则承周介民同志告知。】 
相思坐溪石，微雨下山岚。 【见《吟窗杂录》卷十五。】 
　  竟脱
竟脱，嗣文偃住郢州林溪。诗五首。 【(《全唐诗》无竟脱和尚诗，传据《景德传灯录》卷二十二)】 
　　　入道浅深颂
露柱声声唤，猢狲绳不断。中下莫知由，上士方堪看。
露柱不声唤，猢狲绳子断。上士笑呵呵，中流若为见。
猢狲与露柱，未免东西步。任唱太平歌，徒话超佛祖。
我见匠者夸，语默玄妙句。不善本根源，巧布祗园事。
少室与摩竭，第代称扬许。我今问汝徒，谁作将来主。 【见《景德传灯录》卷二十九，原署「敬脱和尚」。】 
　  怀浚
　　　寄南平王
马头渐入扬州路，亲眷应须洗眼看。 【见《太平广记》卷九十八引《北梦琐言》、《宋高僧传》卷二十二《晋巴东怀浚传》。】 
　  孙光宪
　　　荆台 【题拟】 
百尺荆台草径荒，如何前日谓云阳？古今不尽迁移恨，依旧台边水渺茫。 【见《舆地纪胜》卷六四《江陵府》。】 
　  孙光宪同寮
　　　句
科松为落花。 【见《北梦琐言》卷二。】 
　  慧坚
慧坚，嗣归仁，住郢州大阳山。诗一首。 【(《全唐诗》无慧坚诗)】 
　　　法身颂
扶桑出日头，黄河辊底流。六六三十六，陕府出 【《五灯会元》作「灌」】 铁牛。 【《天圣广灯录》卷二十四、《五灯会元》卷十四。】 
　全唐诗续拾卷五十一　蜀上
　　杜光庭
　　　寓玉局山寺感怀
一年一度喜春光，及至秋来又感伤。白日似风留不住，青春如水去何忙。眼前有路同归路，身在他乡忆故乡。若不倾心向真宰，也应憔悴鬓成霜。 【见民国五年刊周宗麟纂《大理县志稿》卷三十。】 
　　　诗
五百年中降岳灵，神仙风骨鹤仪形。剑光带日冲南斗，鹏翼翻云起北溟。 【见《锦绣万花谷》卷二十三。】 
　　　生死歌诀
切脉定知生死路，但向止代濇中取。看取濇脉喻止代，此是死期之大(上既下木)。濇脉喻外有形证，未可断他殂大命。若无形证与代同，尺部见之皆死定。欲知死期何以取？古贤推定五般土。阳土须知不过阴，阴土遇阳当细数。四季中央戊己同，万物凭土以为主。孤阳寡阴即不中，譬取鳏夫及寡妇。假如申年肾代止，十投一岁分明主。尺部失主鬼称尊，其人子年夏季死。鬼贼脉在一年内，此事人间尽称会。春得肺脉死庚辛，愚者反嫌药不对。叔和歌诀论精微，但何其中寻取义。尺部伏似树无根，阴毒伤寒合其类。回阳着文后仍看，切骨若无堪下泪。若人六脉动摇摇，又怕其中无胃气。屋漏雀啄恶见脾，余部见之皆不畏。死期常例有多门，弹石解索须细论。此候不逾于一季，姻亲泣送葬孤坟。虾游若也及鱼翔，一气之期即不长。十五日中寻鬼贼，水一火二木三量。金四土五数已实，各随部位好参详。每季土王十八日，此法古今永无失。黄帝一法四分三，一法亦云三十日。随分远近各不同，藏在玉函夸秘密。唯有伤寒最无定，汗吐下后脉须静。忽然相反即难医，外边有怕乖形证。脉息至少冷虚惫，至多热壅非为怪。补虚泻实更仍前，见此分明还可骇。上医四事尽须谙，脉病证治要相参。有一乖违难措手，此即难医大不堪。更有久病及暴病，大都要知消详惯。久病脉变即不中，死候当须宜早辨。暴病脉变亦多端，或善或恶依法看。脉病相违即不效，要知大命必须(左打去丁右弃简体)。关前为阳关后阴，妇人反此是冠(上□下替)。乘凌覆溢相侵夺，荣卫调和理更深。欲识童男与童女，诀在寸关并尺里。自然紧数甚分明，都缘未散精华气。小儿脉气似大人，老少相违即不起。本经自病最难医，纵疗何年有瘥时。间藏七传无外证，强将元散与扶持。伤寒中风自难看，指下逢之脉缭乱。合吐即泻即非良，汗脉见时须发汗。虽然得汗状如珠，密密铺排在病躯。此候不堪休胗脉，其人朝夕命将殂。但于弦钩毛石中，此状见之当病剧。徒夸五色大还丹，若愿痊除空费力。更有死脉多般样，难经细说那堪向。从上损下死即迟，死脉多从下损上。连传五脏死疾时，一朝气少堪调养。再损之时促命期，如逢真个堪惆怅。病候脉状多中取，要知大抵医门户。有一乖违即不中，但看强者推为主。复有久病更难看，或与健人脉一般。忽然加至脉翻变，结托寻衣好买棺。若遇风疾及劳疾，妙法看时如抵圣。风疾脾缓空费力，劳极心数命难存。风疾无令脉至迟，劳疾至多药无应。伤寒中风得死脉，但将真药与病。药灵病退脉须和，脉若准前命难救。如此定知生死期，可作医家箕本柄。若能指下悟元机，便是灵台挂明镜。
脉分虚实为君说，弦数沉迟并冷热。关前阳脉数弦浮，关后阴沉迟细脉。浮弦而数热兼风，沉细为寒气上攻。阳浮为表阴沉里，尺寸关中看子细。学者要知生死期，九怪脉中定凶吉。结促牢代四脉者，可取死生期岁月。假令四十动一止，一脏无气死之义。三十动中一止时，三岁二脏死无气。脉来十动一止之，一岁死期堪下泪。若还十动不满者，五脏气衰人不起。须当以日定死期，盖为动中不应指。三元正气难拘束，魂魄冥冥随风去。一呼三寸阳气出，一吸复然阴气入。阴阳呼吸定息匀，来往升降中不息。肝脉达而风气生，肾水下而雨滋湿。肺气清浮上属天，地气浊而通其嗌。脾司出纳象谷空，雷动于心声霹雳。水谷包容肠胃间，六经为川流不息。阳为形表血为阴，精气为荣悍为卫。络有十五经十二，上应周天下临地。水漏百刻运流行，与周天度为纲纪。手足阳明江海水，天蝎金牛并豫冀。太阳手足合清淮，天秤白羊充淮里。阴阳人马对寅申，燕益渭漯水气深。太阴巨蟹并磨蝎，丑未湖河水难竭。宝瓶狮子对周齐，汝水三河合应之。巳上楚宫属双女，亥上双鱼时掉尾。十二脉中合经水，内外相输为表里。人身血气要充盈，六脉无邪无病体。火之精气主生神，水气充盈生志意。复胗濇脉何部中，败血折精之脉候。唯有三秋乃应时，余月见之皆恶候。洪钩夏脉居寸口，堪笑愚夫多不晓。脉若俱洪不带钩，钩不应时血常走。秋脉微毛若无濇，病者多应命单得。设然肺部胗见之，濇谓秋中多结脉。严冬尺脉要弦沉，肾部无邪体气清。忽然弦大多虚候，梦中涉水鬼随人。春怕庚辛秋丙丁，微毛洪数病相侵。玉函歌诀最玄微，俗眼庸人难探颐。若能精向义中求，审察元通神可比。浮弦多是风头痛，积聚体疼胸膈噎。紧实号为寒热证，涩泻烦燥小便涩。芤脉盖因阳耗散，鼻衄无时精气竭。脉沉兼优是重阴，气刺胸膨症块结。风寒相传脉浮迟，外受寒邪内风热。肺受风寒痰欬(口敕)，左手见之心战怢。弱而兼濡是阳虚，汗出憎寒气羸劣。风湿风温及湿温，脉候交差要分别。汗无重汗耳无知，妄语无瘖名重暍。洪数脉来阳气盛，目赤舌干唇破裂。浮而兼紧肾之虚，温助寒邪益精血。阳绝尺中脉细微，针灸勿令精气绝。促结代脉是脾虚，若见之时难救得。女人尺中须要盛，浮细沉迟是虚证。忽然胗得寸中盈，六部无邪身有孕。童女童男何以别？须看天真无损缺。大凡童子脉来沉，童女尺中洪拍拍。男子妇人精血衰，假饶覆溢脉无回。一呼四至为平脉，一呼一至死相催。伤寒舌黑洗不红，药洗分明定吉凶。汗若脉和无恶候，脉如躁疾命将殂。中风目闭口开者，喉中拽锯气不敷。脉若洪弦由可救，浮大多应命不苏。男女五劳洪数脉，定知不久气长吁。大抵七表八里脉，相连九道作程途。表里脉分轻重病，九怪传来病不舒。胗脉要分轻与重，始知生死可枝梧。浮洪短促为阳弱，沉细兼长阴有余。如此分张轻重断，岂同俗眼一凡夫。六部鬼贼是如何，造化阴阳事更多。心火怕逢沉滑脉，肺金犹怕浮洪克。唯有脾元恶木侵，四时寄旺本无形。甲乙最嫌金气重，肾中脉缓水无盈。一位克重当须断，二位克重却分轻。三位克时难救疗，纵然暂醒必归冥。水火相临分上下，金木相侵事必凌。水土二宫俱要静，一宫有克少安宁。高士要知刑克贼，孰能考究记心经。春怕庚辛秋恶候，夏嫌水气火相刑。刑克只分轻与重，自然切脉甚精明。左手胗得重病脉，右手脉候却调匀。只断脉中须应病，故知命脉得和平。假此一例余仿此，医门学者要劳心。 【以上三首均见《宛委别藏》影写宋本杜光庭《广成先生玉函经》。】 
　　　寿邓将军
文星一夜动天关，此日真仙降世间。千里光华蟾影满，九皋空阔鹤情闲。临戎暂许分忧寄，入相看随急诏还。自愧嘉辰无异礼，祇将吟咏祝崇山。
当年五百合生贤，自入青云更不还。岳气此时来世上，文星今日到人间。降因天下思姚宋，出为儒门继闵颜。惟有感恩无路报，一生倾酒祝南山。 【影印本《诗渊》第六册第四五四○页。】 
　　　太阳真君咒
东望扶桑宫，稽首朝郁仪。太阳洞明景，寥寥何所思。令我拜金色，候天望英姿。皇华将玉女，临轩降此时。
　　　太阴真君咒
仰望顾八表，惟月孕阴精。中有大素皇，夫人驾绿軿。曜华光二极，混明照三清。殷懃求志道，五色下来迎。
　　　木德星君咒
岁星乘木德，展望耀东乡。凌天姿润泽，正色滉明皇。寻华歌浩漾，掷水咏芝芳。经时频祷祝，获福自然长。
　　　火德星君咒
芒角森龙凤，威光叱十方。丹罡耀午夜，朱火焰三边。晶明符正气，剑戟焕兵权。欃枪应灭迹，孛慧敢当前。
　　　金德星君咒
太白凌清汉，腾霜耀素英。亭亭浮瑞彩，皎皎盛长庚。锋高能御寇，色润每降兵。推穷符历数，合道与长生。
　　　水德星君咒
妙哉符五气，彷佛见真门。嵯峨当丑位，壬癸洞灵君。分辉凝皎洁，(月兮)蠁赴思存。仙歌将舞蹈，良久下金天。
　　　土德星君咒
高穹符戊己，藏陆起重霄。五行尊暗曜，九土见光昭。甘石推留伏，陶巫筭泬寥。上仙垂雨露，伏地礼空谣。
　　　罗(日侯)星君咒
神首循黑道，冥冥超至灵。暗明期朔望，阳德晦阴精。高镇黄旛阙，矛戟耀霜铃。志心伺多福，稽首讽真经。
　　　计都星君咒
处暗表阴德，豹尾镇星宫。怒指摧山岳，权雄暝太空。龙蛇生怪状，变异忽昏蒙。主人长寿乐，禳应在恪恭。
　　　紫气星君咒
授制宗元帝，含精耀紫微。阴阳乘运极，幽显閟灵机。玉舆登广汉，金铃布斗飞。四宿循周度，九土尊天威。
　　　月孛星君咒
太阴光玉纬，精魄育群生。青桂黄华辅，郁罗保素灵。毛头分怪状，彗尾或潜经。舍次流灾福，斋修洞香冥。
　　　本命咒
本命尊威赫，元辰位豹宫。三元分品秩，六十卫躔躬。仙吏俾神化，真官亦治功。人伦无贵贱，终始赖含洪。 【《正统道藏》本杜光庭《道门科范大全集》卷四八。】 
　　　贺府主令公甘雨应祈
一炷名香达杳冥，旋闻风雨应精诚。染来山岳千重翠，洗尽尘埃六合清。不独旱苗苏垄亩，便期嘉谷遍寰瀛。须知至理调元化，丞相为霖致太平。 【宋吕祖谦《诗律武库后集》卷十。】 
　　　诗
数声鸡唱锦楼前，引得春风散锦川。星斗似沈初报晓，羽仪如画已朝天。翠华尚未离三蜀，白日那堪又一年。秖如明时倍多感，瑶炉重炷祝尧烟。 【宋无名氏《翰苑新书前集》卷六十三。《分门纂类唐宗时贤千家诗选》卷十六闻人祥正《集句》引首句。】 
　　　通玄赞八首
至道常虚寂，玄化应真精。分神通一切，凝景在三清。恍惚生有象，冲寞见无形。逐运开缘会，因机说妙经。修之登景汉，慢之堕幽囹。天女散金华，神童唱玉声。十华回宝盖，九凤遏云营。若能弘至赜，家国悉安宁。
五亿诸天界，三千道境中。是非更有待，生死互无穷。妄起贪瞋狱，虚成杀害宫。谬言人我异，安知彼此同。六骸俱不实，万法悉归空。体道烦恼尽，心与色尘终。未能求解脱，常只处樊笼。若欲常自在，稽首至道宗。
天堂与地狱，凡夫及圣人。悉从方寸起，非复有余因。悟则聪明友，迷为愚瞽邻。苦魂犹有识，罪魄亦含神。何为沈恼难，良由不信真。弃此身上宝，染彼世间尘。既依流浪海，还没死生津。若欲渡此苦，安坐自观身。
善哉元始尊，慈悲度一切。德出虚空表，功满尘沙界。广说大乘经，发生无上慧。轮回周亿劫，教化通三世。精贯有形中，妙穷无色际。迹遍方方域，道应天天帝。权实度天人，机缘随巨细。神用难可穷，方圆无不制。
罪福犹镜象，生死若轮回。但观明里去，谁识暗中来。未慕三天阙，唯愁五苦台。罪魂随运尽，幽魄应缘开。精气空浮爽，形骸久化灰。且甘为鬼质，谁念入仙胎。徒愿青书录，终悲黑簿催。法轮难再睹，长夜足堪哀。
我身良可惜，宜各修生道。孰云白玉芝，多莳黄金草。结志行六度，专心论三宝。白元来降接，赤子常携抱。朽年惭晚学，壮岁须及早。知足自逍遥，贪荣更忧恼。坐观环堵大，静觉乾坤小。守一若无移，终天岂云老。
三千分世界，五亿化诸天。一一开净域，方方有圣缘。九光生院草，七宝满池莲。行馆排朱日，飞台映紫泉。烧香皆玉女，说法尽神仙。梵引九啸凤，炉飘五色烟。稽首虚皇阙，歌咏太上前。慎莫忽宿命，当须信福田。
</div>
    <div class="pagination">
<a href="全唐诗补编_page183.html">上一页</a><span>...</span><a href="全唐诗补编_page179.html">179</a><a href="全唐诗补编_page180.html">180</a><a href="全唐诗补编_page181.html">181</a><a href="全唐诗补编_page182.html">182</a><a href="全唐诗补编_page183.html">183</a><span class="current-page">184</span><a href="全唐诗补编_page185.html">185</a><a href="全唐诗补编_page186.html">186</a><a href="全唐诗补编_page187.html">187</a><a href="全唐诗补编_page188.html">188</a><a href="全唐诗补编_page189.html">189</a><span>...</span><a href="全唐诗补编_page185.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
