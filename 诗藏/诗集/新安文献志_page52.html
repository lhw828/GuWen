<!DOCTYPE html>
<html>
 <head>
  <meta charset="utf-8"/>
  <title>
   新安文献志 - 第 52 页/共 64 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   新安文献志 - 第 52 页/共 64 页
  </h1>
  <div class="content">
   宋故朝散郎知邕州军州兼管内劝农营田事兼广南西路安抚都监提举钦亷等州盗贼公事沿邉溪峒都巡检事兼提防买马事竹洲先
　　生吴公【儆】行状　　　　　　程　卓
　　曽祖师政　妣程氏
　　祖俊　妣汪氏　继妣魏氏
　　父舜选故任奉议郎赐绯鱼袋妣金氏封安人
　　公初讳偁避秀园讳改曰儆字益恭吴其姓也吴自泰伯以国得姓其子孙散四方谱牒不可攷独居歙之休宁者最盛公之高曽世以长者称薄取而厚施视籴之贵平其价以出之施及旁郡全活者甚众至奉议公袭徳弥厚一夕与夫人金氏坐月下有二星飞入懐众异之曰其呉氏种徳之征有子之祥乎已而宣和之甲辰果生国録公俯乙已十二月之朔又生公公生而頴悟日诵千余言十嵗属文巳能道老生宿儒之所不能道弱冠与国録公游太学时四方之英俊萃焉月与角笔墨短长輙居首选侪辈相与叹服为之语曰眉山三苏江东二吴以上舍高选登绍兴二十七年进士第调明州鄞县尉三十二年遇恩陞修职郎隆兴元年获强盗改承事郎二年差充婺州教授不赴乾道二年差知饶州安仁县四年转宣教郎七年丁母艰服阕淳熈元年转奉议郎通判邕州五年任满转承议郎被召上殿除知州兼广西四路安抚都监提举钦亷等州盗贼公事沿邉溪洞都巡检使兼提防买马事亲老匄祠主管台州崇道观六年转朝奉郎七年转朝散郎差知泰州匄祠复主管台州崇道观十年致其仕以淳熈十年二月二十七日卒享年五十有九公天资雄浑学该体用高逺而不为迂切近而不为陋上下数千年间世变升降制度因革灿然若指诸掌而能剂量之以道出入诸子百家天官稗说靡不洞究而能折之以圣人之经故其发为文辞涵蓄演瀁严洁渊奥每一引笔若飘风骤雨不可止遏旁观骇立悚汗而公初未尝屑意也公英迈慷慨忠义激烈虽穷居厄处抱膝长吟常以社稷安危为已任方隆兴天子锐意北向效竒献防者无算公独怃然曰是碌碌者钓取爵位耳乌足与语大计使吾得当一面提精兵数万必擒颉利以报天子葢公平日之志也当时宗工钜卿如晦庵朱公南轩张公东莱吕公龙川陈公梭山陆公石湖范公止斋陈公及知名之士数十人皆与公友善公之倅邕也南轩以书告晦庵曰吴益恭忠义果断缓急可仗未见其匹及归自邕而得对也南轩书孔子之刚曽子之勇南方之强三章以谂别既而又以书相劳扵中都曰益恭才气事业乌可掩抑对扬忠言必当上意至龙川则反复太息徧告于东莱与石天民曰此君蹉跎日以老矣今兹得对或有遇合之理其为一时名公所慕重葢如此初公未第为太学録时天子厉精以逻卒亷察中外一日且至胶庠公曰此曹挟小忠簸弄耳今闯足至此异时六馆之士以非所宜言与大不敬论报岂不上累圣朝执而笞之曰国有令汝无故乌得輙入卒噤受笞去不复至葢公之风裁峻整临机果决已见扵为布衣时得第尉鄞鄞竝海盗出没鬼神不可踪迹间来掠民家輙去朝廷虽宿将重兵不能禁公潜布耳目盗所至輙知之单马径造捕者随至盗惊谓神卒有先登被创者公解驼裘以衣之亲与傅药士卒皆感慨争奋愿空贼以报及宰安仁安仁旧号冷邑公至则肃吏厚民薄征缓赋异时负贩少有至者公立为会市会之日官无征敛市不二价约束明肃商贾四集皆得所欲以归扵是井邑饶富江东壮县或愧焉时嵗大旱公度民将艰食预约一县户口所需米若干令富民储蓄以备境内赖以不饥会旁境饥民百十为羣攫食偷活恶少年乘之为盗势骎骎且犯境州人以为忧遣兵数百戍之或有劝公避者公奋然曰吾为令顾委命若等是谓草间求活吾宁与贼死况不必死乎籍丁壮阅之公驰马横槊其间声势张甚有无赖子袭旁邑所为者法外出新意杀之以令盗闻之皆恐惧缩颈不敢犯事已自劾不报然不便者从而媒蘖之以是坐累数年公尝言扵孝宗皇帝曰盗贼弄兵惊陛下之赤子甚至阻山泽杀吏士遣大将发重兵而不能定皆由帅宪守令罢软不任职治之不早以至滋蔓难图仁哉斯言使安仁非公盗滋蔓矣法吏乃反以为公罪此识者所甚痛也暨通判邕州沿邉溪洞蛮獠少不得意则反侧南轩张公经畧广右有疑事悉以咨公寘邮筒徃来筹画日至再至三公曲为之尽毕就条理郡阙守檄摄郡事有自杞蛮者势强盛服属化外诸国至羁縻州境上其人皆长大勇悍善鬬嵗数千人至横山市马日益横忽其酋必程持国书来争论淳熈三年蛮人与其官兵相杀伤因及十余事以干正为年号州人大恐公严兵庭见之其词色骄甚公责以汝国本小小聚落只因朝廷许汝市马嵗得银帛二十余万今三十年矣汝国以此富强役属诸蛮若忘朝廷厚恩邪輙敢妄有邀求吾当闻诸朝絶汝买马之路又以不用本朝年号且犯庙讳诘之酋遂屈服有田州下闭洞首领凌谧以掠良民与化外诸国为市人易金一两伎艺者倍之每嵗上邉买马遣丁夫除驿道輙为掠去公屡委所属追问谧不伏以兵擒之枭首扵市逺近称快又有安平州酋长李棫蔵匿逃逋窥伺叵测累年帅宪不能治州有虞兵逸去公大书尺纸示棫如期而来且惶惧遣使以书币请罪公责而释之还其书币棫叹徃时太守率以贿迁公清如氷吾敢慢乎扵是两江五十余洞告戒部落无有犯者且曰吾宁贫穷毋犯吴公留邕三年绩效不可殚纪南轩露荐于朝得防赴都堂审察去之日若士若民若吏若兵合数千人遮道流涕奔告诸台借留公陛对首论恢复天下之大势有二天下之大计亦有二有纷纭未定之势有立国相持之势纷纭未定之势利疾战立国相持之势宜缓图方海陵即世中原之势几至纷纭诸将反不能渡淮而发一矢及葛王定位南北之势复成勍敌张浚虞允文乃欲长驱以定中原进退缓急皆两失之此功业所以未建今之议者不察持茍安之说者欲保守江左为欲速之计者便谓中原可平臣未尝不痛惜扵斯也臣愿陛下治兵积粟涵勇韬力十年生聚十年教训乃以舟师出其东蜀兵出其西且战且守稍稍前进东自齐以图晋西自陇以图秦为祖逖谯梁战守之谋而无桓温刘裕深入逺鬬之患防逢其适纠合诸侯之兵而以武临之一戎衣而天下定矣若彼此势钧而力敌虽一兵一骑不可轻动闻者始知公规略宏逺区画精宻平日慷慨自许非孟浪呌呼者也使公获展其志应敌着数各随局面如环无端功业可量也哉及论自杞蛮二广官吏与治贼之方皆切中事机孝宗皇帝嘉奨欲除公御史适邕又阙守上以马政为忧复以邕管属公时奉议公巳八十公曰吾奉亲以徃乎亲且老离井里以戚吾亲非孝也上方以孝治天下其念我乎力请上为恻然予祠已而思之擢知泰州复以亲老请祠公孝友出扵天性常视奉议公嚬笑以为欣戚所居之前有洲广数畆旧种竹苍翠可爱奉议公乐之扵是结庐其上环以秋冬不凋之木日奉觞酒怡愉其中又以余闲与从游之朋穷经论史攷徳订业四方之士闻之负笈而至嵗数百人居不足以容或相率结茅其傍因号为竹洲先生公分斋肄业如安定湖学之法以教之士由以成材者有方公恬首春官汪公义端首胪传其他簮佩满州县言有章行有操官有业问有学未有不自竹洲之门者公之没也奉议公巳九十呼其子然流涕曰子之事亲也生有养死有葬今吾先而祖以死有余恨矣汝其毋忘乃父之志以事而祖又曰汝其知所以立身立家乎忠孝者百行之本也恭俭者百行之端也其了然扵死生之故有释老所不能及者娶金氏封宜人后公六年卒以绍熈元年四月某日合葬于绩溪县高车原男四人载宣教郎签书高邮军判官防公事圻塈坰女一人适奉议郎知袁州万载县事王僎孙十一人镐铉锡镇錞鉴铨镡镛铭锜曰鉴出继国録公长子垕之后曰铨出继国録公次子塾之后孙女二人长适承议郎知江州瑞昌县事韩埜卿次幼未行卓扵公同里闬先伯父文简尚书与公同肄业而公之季子坰又从予游故知公之出处颇详尝论公之才足以佐理天下而身不得居卿相之位公之气足以从事中原而身不得任鈇钺之寄公之节足以挥斥奸慝而不得纲维国之风宪公之文足以光昭云汉而不得黼藻国之纶綍公之命固有所制矣然孝尽扵亲道信扵友名尊扵身识与不识皆知公为一世伟人公之所以不朽孰得而制哉公尝作尊巳堂记谓天爵义荣已所有也可常尊也人爵势荣得失在命不可常也士大夫丧其可常之尊乃借夫不可常尊者以华其身得则喜失则悲甚而茍得至扵忘耻是何异乞墦间之祭醉饱而归其妻妾方羞且泣而施施焉未之知也晦庵朱公见而喜曰徃者张荆州吕著作皆称吴邕州之才今读其记文又可见其所存然则云雾晦防日月之光景常新公之存固有用舍得丧不得易者有文集三十卷行扵世或谓其峻洁类贾长沙雄丽类苏内翰风骚类柳柳州世必有能辨者不待予言也公殁既有年其孙铉入都门涕泣谓予曰先祖言行乆未编次将遂湮坠敢稽首以请予辞不敢铉之请愈力因防书其大节以备太史氏采録云谨状嘉定十五年十一月日通奉大夫同知枢宻院事休宁县开国伯食邑九百户食实封一百户程卓状
　　程君正思【端防】墓表　　　　朱　熹
　　士患不知学知学矣而知所择之为难能择矣而勇足以行内不顾扵已私外不牵扵俗习此又难也呜呼若鄱阳程君端防正思者其所谓知所择而能行之者欤乃不及一试而又无年以死使人不得见其徳业之所成就是可哀已正思天资端慤自幼巳知自好稍长即能博求师友以自开益遂以词艺名荐书既乃见予扵婺源闻诸老先生所以教人之大指遂慨然发愤以求道修身为已任讨论探索功力兼人虽其精微或未究极而其固守力行之功则已过人逺矣始时名下之字同扵周程至是亟请其父而更焉其居家事亲能开义理扵几微之际多所感悟而不失其驩心丧母葬祭推本古经以正流俗之缪郷人多以为法其在太学侪辈类趋时好不复知有圣贤之学正思择其可告语者因事推诚诲诱不倦从而化者亦颇众然其为人刚介不茍合闻人讲学议政有所未安輙造门辨质或移书譬晓必极其是非可否之分而后已会大臣有乐豪纵而贱名检者见修饬即以邪气目之而又言扵上曰是属且能亡人之国扵是学官承其风防因课试发防直以王程苏氏之学为问葢将以其向背为取舍对者靡然无敢正言其失正思独奋笔抗论无所依违而所以分别邪正之间轻重浅深又皆中理虽竟以是无所合而归然其抑邪与正之助亦多矣既归即以病不起绍熈二年十一月一日也享年四十九闻者莫不哀之方疾革时手书来曰端防死不恨恨不克终养而卒业扵门耳然已无可言愿先生自爱蚤就羣书以竢来哲世不我知天岂亦不我知也哉予雅意正思任道勇而用志专必能卒究精微之蕴以广斯道之传者遽读其书不觉失声流涕既而视其笔迹谨好如常日又知其明扵死生之际如此为之痛惜而又不能平也明年正思之父将葬正思扵其郷之曹公坞使其二弟端临端本状其事以来请所以表其墓者予按其言正思曽祖宏祖汝能皆有郷行父易今以修职郎致仕母俞氏妻王氏生一男师圣一女适同县董清而他则与予所闻者皆不异又观其言正思自少谨信异常儿大父将没知其可托以一老婢诿焉正思时年十四五涕泣受命护视勤恳十有六年始终无少懈至是属疾虽病尊亲临之必冠巾乃敢见将卒悉屏妇女户外戒治丧无用浮屠法所以告二弟朋友皆人伦大法所系不杂他语是皆宜书因并前所论者书之使碣墓上后之君子庶有考焉绍熈三年秋九月乙亥新安朱熹述
　　程知録【洵】传　　　　　　　汪师泰
　　程知録洵字允夫婺源人父鼎朱韦斋先生内弟少孤与山门人罗仲素萧子荘数公从韦斋学于闽韦斋赠以六言皆事亲修身为学之要鼎拜受其言益自树立博览经史尤好读左氏传为文輙效其体不能屈意举子尺度以故不利场屋韦斋尝有舅家今三世笔耕未逢秋之叹家故贫至鼎益困中嵗奉亲徙居穷山间自号韩溪翁晦庵先生表其墓洵初以诗文求教文公公答书曰如欲为文章士而已自应不在他人后如果有意古人之学则所示犹未得其门尝以道问学名斋文公易其扁曰尊徳性因为作铭其他徃复问答累数十书载于大全集者仅十三书耳初任衡阳簿士友云集登其门者如出文公之门再调庐陵録参与新使君不恊台章有吉州知録程洵亦在伪学之流之语洵与文公书曰滥得美名恐为师门之辱公答曰今日方见吾弟行止分明又云滕珙兄弟谓与吾弟为中表因其有志宜善诱之郷里少知此学得从事者众渐以成风亦非细事洵没文公祭文云中外兄弟葢亡防人有如允夫尤号同志学与时背仕皆不逢犹计暮年更相勉励卒其旧业以毕余生何意允夫之才学而遽止此邪有克庵尊徳性斋集十巻周益公序之曰平正和粹杨诚斋爱之谓如寳玉大弓云其后有名樗字文伯韩溪翁之裔孙也谒文公于精舍求为学之要复徃见南轩先生讨论至极复亲炙董公叔重相与问难遂留学一年归文公语曰学问之道无他求其放心而巳由是笃意家学不事举子业里有讼不决者为开道理虽顽嚚亦感悟丙午嵗歉邻境有椎牛刼廪因为啸聚樗挺然入羣从容抚喻众解散去其家学渊源素知扵人如此年五十作原化论深达性命之理纂集先贤格言若干巻晚号翠林逸民【朱子与程允夫书示喻为学之意此正克已功夫所当用力然犹是至粗浅处若不痛加惩窒非惟无以仰窥圣贤阃域恐亦无以自立扵州里之间矣此甚可惧不可视为常事而缓扵检制也上蔡之言警切至到真当朝夕提撕然论其细微则区区所愧亦巳多矣尚何以为贤者观省之助乎今当彼此各致其功庶异时相见无所愧扵今日之言耳观书或有可疑因便疏示闲时冩得便可旋寄徳和处此中时有便人徃还也所论向来解纷之意固是如此然亦平日持已不严故择交不审而责善之道又有所不至故其末流之至扵如此此当深自悔责而速改之详味来辞似未有此意恐更当反复鄙言毋以前说自恕也所要文字正冗未暇致思斋铭亦已忘记又无草本要不必尔但得识之扵心而见诸行事则为有以发扵愚言矣祠阁二记皆不成文字但欲畧见此义理故不得而辞来喻云云非所望扵亲友间也近思録成尚未寄到到即附去中庸无人写得只有一本不敢逺寄且亦未定不欲广传也定性书解在别纸亦勿示人为佳云谷记已写寄李文矣○熹顿首昨还里中烦踏雪出山以遂一见之欢为意甚勤且赋诗以属之虽知不足以当盛意至扵意格超迈程度精当虽诸老先生犹抚手降叹况某尚未足以尽窥一二其敢有妄议乎想从者甚众即日新正所覆多佳某前日发县中崎岖道路者六日乃扺城府劳薾可知旦夕亦须西去余不足言独念相去之逺不得时时执手一笑为乐耳更有少事欲与吾弟言之前日匆匆不暇及此某闻先师屏翁及诸大人先生皆言作诗须从陶柳门庭中来乃佳耳葢不如是不足以发冲澹萧散之趣不免扵尘埃局促无由到古人佳处也如选诗及韦苏州诗亦不可以不熟读近世诗人如陈简斋絶佳吴兴有本可致也张巨山愈冲澹但世不甚喜耳后旬当录寄一读胷中所欲言者无他大要亦不过如此更须熟观语孟等书以探其本区区所祷如此而已初八日三鼓作此不宣某顿首上允夫贤弟○昨来疑义乆不奉报然后来长进又见得前说之是非也每与吾弟讲论觉得吾弟明敏防文字不费力见得道理容易分明但似少却玩味践履功夫故此道理虽看得相似分明却与自家身心无干渉所以滋味不长久才过了便休反不如迟钝之人多费功夫方看得出者意思却乆逺此是本原上一大病非一词一义之失也记得向在高沙因吾弟说觉得如此讲论都无个归宿处曽奉答云讲了便将来践履即有归宿此语似有味更告思之草此为报不能多及余惟力学○王双溪程允夫集序予与程君允夫居同邑学同术允夫在辈流中借借有声而予出处差池未之识也及随牒宦游始邂逅于庐陵见其说经史论古今亹亹令人乐之不厌扵是始恨相识之晚允夫亦为予倾倒底里过扵旧交予自清江秩满入中都为博士乆不闻向因询郷人之来者则允夫已捐馆舍矣又四年予始来归其婿黄君昭逺集允夫所着诗文属序予读之终编大抵理胜而词采附之淘链櫽括俱不茍作葢允夫早名荐书晚缀仕籍素所蕴蓄不获见扵事业而惟寓扵其文故所成就如此此足留不朽计扵地下无憾矣昔者先友竹溪居士张公公予尝为予言为文犹之善酿稻秫必时麴糵必齐水泉必香投扵一器既熟去其糟粕沉浊在下精华在上其色澄清其气芬郁其味醇防此良醖也惟文亦然读允夫之文者当以是观之】朝奉大夫赐紫金鱼袋致仕滕公【璘】墓志铭
　　真徳秀
　　乾道淳熈间子朱子倡道南方海内学士至者云集新安滕公徳粹时甚少与弟徳章奉其尊君之命以书自通而谒教焉子朱子复之曰夫学者患不知其归趋与其所以蔽害之者是以徘徊岐路而不知所从入今足下既知程氏之学不异乎孔孟之传而读其书矣又知科举之夺志佛老之殊归皆不足事则亦循是而定取舍焉耳复何疑而问于仆邪意者扵其所欲去者未能脱然于胷中所欲就者又杂焉竝进不无贪多欲速之意是以虽知其然而未免有茫然无得之叹耳足下诚有志则愿暂置扵彼而致精扵此取其一书自首至尾日之所玩不使过一二章心念躬行若不知复有他书如是终篇而更受业焉渐涵之乆心定理明将有以自得之矣论语一书圣门亲切之训程氏之教尤以是为先足下不以愚言为不信则愿自此书始后数年子朱子自寓里来归始以弟子礼见于是得大学中庸章句而熟复焉既而徃仕四明又教之以亲仁择善为讲学修身之助且曰杨敬仲吕子约沈叔晦袁和叔此四人者皆子所宜从游者也居数年子朱子扵潭溪之上留止四旬问辨弥笃盖公扵师友渊源所渐如此故终身践行不离名教之域至其用之而弗究则君子以为有命焉公名璘徳粹字也世家徽之婺源考讳洙赠中奉大夫其徳善族系见于子朱子之铭公少笃学诵书至丁夜弗倦荐举于乡入太学淳熈八年中南宫第四人对防又中乙科以恩陞首甲调鄞县尉教授鄂州居中奉及母令人胡氏忧服除调四川制置司干官用举主更选知绍兴府嵊县签书庆元府节度判官主管官告院奉仙都祠通判隆兴府淛东福建帅司叅议官寻得请致仕公早亲有道明于义利取舍之分自其初第当得教官顾俯就一尉人谓涂辙差失公独以近次便养为喜虽棰楚尘埃间弗防也今丞相将以掌故处公议未决时韩侂胄隂操国柄或劝公一见宜可得公曰彼以伪学诬一世儒宗以邪党锢天下善士恨位卑不能为万言书疏其罪顾可谒之以干进乎卒请入蜀及自蜀还有欲引之班列者君终不为侂胄诎复固辞故事礼部殿试有一在高选鲜复作县既作县鲜不为职事官公独从吏部选取郡从事以去其后倅贰大府矣不求为州而求佐帅幙其在三山也帅雅知公将奏俾因任公曰吾年至宜去可复恋斗粟贻俗子讥至其涖官行事则又有足称者为尉时尝奉檄覈富室之讼赂遗交至卒不能毫髪污有强盗剽海濵宻院下其名俾迹捕公既获其六矣或谓赏格不满数盍益诸公颦蹙曰防人大僇而以徼赏安乎至获造伪劵者应格当赏亦不请也在制府以诚实不欺事其长议多见从后帅严且急公与同僚约每白事逢帅之怒则姑敛退以待威少霁复白事多施行在剡适嵗饥民告病甚常平使者发粟赈廪之公极意奉行多所全活使者荐于朝有曰慈祥之政惠及田里亷洁之操推重缙绅邑人以为实録及叅议闽中有以利啖守帅而更鬻盐旧法者亭户舟人皆失业怨声嘈嘈公白帅弗尽从后帅至复力言卒还其旧乃已公既从子朱子得为学大防异时至永嘉又从故中书舍人陈公傅良问左氏要义陈公告语甚悉大略谓左氏本依经为传纵横上下旁行溢出皆所以解驳经义非自为书且告以六经之义兢业为本公佩服焉其他与当世知名士更切磨不胜纪自少嗜学老而弗衰在蜀得官书数千巻载与俱东益求平生所未见即溪东为堂贮之命曰博雅燕居无事蚤莫繙阅间及浮屠老子稗官小说惟意所适竹间为亭扁以清心风日恬畅輙挟册相羊其间自谓如鱼纵壑鸟脱笼乐不胜既年八十以朝奉大夫致仕赐紫金鱼袋考终于家实绍定二年六月丁巳其所为文曰溪斋类藁若干巻夫人陈氏有淑行先卒赠宜人子某防漕贡士早世某某今某官某业进士女适进士吴去智孙三人某某某女二人公笃厚亷直自其所性与徳章同防师门既先后收科则以世业尽逊二季之未仕者居郷不以利自营不以私事挠官府在官时裒州郡所餽别贮之及归里悉班诸亲故之贫者一簮弗以自留族婣有丧劝其早治葬毋溺隂阳家说不能举者助其赀垂没教诸子守忠孝以奉天道其可谓俛焉孳孳毙而后巳者矣自淳熈后义理之学日明然士多假窃形似簸弄笔舌间弗身践也公初为论语说子朱子善之因谓为学以变化气质为功而不在扵多立说公为然自是不敢轻论著终其身呜呼观子朱子之所以教与滕公之所以学则士之有志于道者当知用力之地矣公之葬以六月庚申里曰瑞亭地曰井坞后五载予为之铭铭曰
　　维古之学必贵躬履世习浸讹乃事口耳辨河说铃纷焉四起回眡其人则或可耻猗欤滕公克佩师指不哗于言而勉诸已我铭其藏以诏学子
　　东隠程先生【先】墓表　　　　方　回
　　先生之殁余百年矣其五世孙圉从回游一日以状乞表墓回素景先生名且状出吾宗老秋崖公疑不必赘然状法详刻石难表其大者以示后于礼为宜先生讳先字传之程姓徽州休宁人所居曰陪郭所祖曰梁将军忠壮公邑大族具团练公碑文团练者先生考也先生之行大者有三初团练公以偏师御金人于池州死国难当録其嗣先生哀痛固让不受庐墓三年有异端其孝也失生自以出伊洛后为学务躬行不事占毕隠居东山既老犹请益不已闻晦庵夫子为世儒宗以扫墓还婺源担簦见之夫子示以圣学大要时先生年巳七十余不能从遣其子侍入闽夫子称之其学也先生痛父死节以衣冠窆焉念当时无义士还其榇乃立司徒庙于家山司徒者梁茅胜尝纠义士五人窃忠臣王琳之丧于陈而葬之故先生感激为此其义也余行事见状者自当行世兹不得详先生三子曰永正字长卿清逺军承宣使同知閤门事带御器械曰永竒即从晦庵夫子学者语録所谓程次卿也曰永彰字季卿郷贡进士孙三人曰瑜将仕郎曰璋太学掌书曰琬宣义郎曽孙三人曰元不仕曰仔奉议郎曰茂临安府磨勘司主押官孙四人曰梧曰桧曰桢曰梓桢字伯祥与回同客秋崖之门故知先生然不及拜徳容聆绪言顾伯祥亦已下世圉乃能惓惓于先徳可谓贤子孙矣
　　友堂吴先生【昶】小传　　　　家　乘
　　先生讳昶字叔夏其先居歙之富饶徙堨田又还居向杲少刻志为学通五经时罗鄂州端良洪内翰景庐程尚书泰之皆负重名当世先生悉与之友文名借甚淳熈丙申文公朱子以扫墓归婺源先生幡然悟俗学之陋率先执经馆下获闻伊洛至论乆之伪学党作弟子多更名他师而先生志益坚徒歩走寒泉精舍就正所学得文公心印文公深嘉之书翰徃来不辍待之与滕徳粹徳章程允文相等安贫守道意薄进取以荐徴为郡校书弗就先生尝请得文公亲笔四书注槀以归终身守其师说造诣愈深泰之着雍録禹贡图演繁露诸书皆先生为之折以嘉定已卯八月十五日卒葬向杲市北先生自号友堂学者称友堂先生所着有易论及书说八十巻史评七卷诗文五十卷孙豫能守祖训为堂曰延芬储书万卷以待学者复取豳七月诗义筑场圃禾稼间自号场圃居士豫子龙翰字式贤咸淳甲子郷贡用荐授迪功郎国史实録院编校文字以亲老辞归为堂曰跻夀日以娱亲为乐至元初郷校诸生请充教授又为临容书院山长以诗名一时而行尤高古居丧不用浮屠法一遵古制好施予数葬无后之丧隣人殁亦蔬食三日自号古梅有诗十六卷王厚斋刘后村及秋崖虚谷二方公皆亟称之龙翰子霞举字孟阳号黙室益究心家学所着有易管见六十卷筮易七卷太潜虚图说十巻又有文公家礼考异一编斋曹公序称之以为文公忠臣当与张正甫仪礼识误并行云
　　格斋先生程君【永竒】墓志铭　叶秀发
　　秀发起谪籍受命知徽之休宁闻休宁有格斋先生程君正学笃行思友其人以自辅而君不幸前一月去世矣君之弟郷贡进士永彰适来行都奉所状事行以君子瑜之意请铭其墓秀发鄙陋何足以知君然以不及见为恨则谊有不可辞者君讳永竒字次卿其先与河南程氏同出梁将军忠壮公灵洗之后君曽祖讳昭以儒起家为饶州军学教授赠朝奉大夫妣俞氏赠令人祖讳全建炎初积武功至开州团练使池州统制封休宁县开国伯死于忠赠太尉妣金氏赠宣国夫人父讳先以长子恩累赠履正大夫妣刘氏赠恭人初履正公恸父死国誓守墓不仕刻意问学爱君渊頴有受道之资亲督课之君亦厉志扵诸经子史悉含英咀华而卒以反躬实践为事文公先生省墓婺源履正公挈君徃拜请受教焉因令君侍归建安问难究诘所造益邃逾年而归文公手书持敬明义之说百余言勉之君归遂以敬义名其堂邑人子弟从者云集而郡县大夫有稽古礼文之事悉来咨访一言之下罔不敬服江西制阃请为白鹿洞书院山长浙东帅专书币聘为塾师皆辞不赴履正公晚得痹疾君孝养备至务适其欢长兄永正以门功居临安歴官带御器械清逺军承宣使君恒以国耻未雪勉之尽瘁以嗣世烈又用伊川先生宗会法以合族人举行吕氏郷约而凡冠昏丧祭悉用朱氏礼郷族化之伪学难作君去隠邑之东山值文公讣至合同志者设位恸哭曰吾道已矣或传其挽章于有司被系数月乃免君扵经传玩索有疑误者必谨识之晚嵗订其大义所系者为六经疑义二十卷四书疑义十卷又以明道定性书伊川好学论当与太极图说西铭并行各为之注释一卷文公语类出于众手纯驳不一自加诠择为朱子语粹十卷中和之说文公葢有遗憾为集其语为中和考三卷君以大学工夫始于格物自号格斋所着诗文曰格斋藁四十卷君年七十有一以嘉定十四年十二月五日终于正寝疾革前一日沐浴正衣冠而坐门人交入问疾乆之曰吾不能多言呼纸笔至大书一敬字曰守此足矣君配查氏贤孝慈淑与君比徳子一人瑜也亦能劬书以世其学君墓在邑东三里许程家原呜呼圣学之晦千五百年矣二程夫子始昌明之至文公先生与南轩东莱两先生鼎峙而起号集大成虽更党祸而有志之士终不自沮若格斋先生岂非特立不羣者哉秀发执经东莱之门尝与闻先正之绪论而叹同志者之不可复作也敬序其事而铭之铭曰
　　词华相矜惟士之陋虚无相高惟士之谬猗君之生所禀既秀持敬明义得于师授刋彼词华不惧世垢黜彼虚无不为道疚廓然此心六合宇宙其体具矣而用弗究也噫【敬义斋铭新安程君次卿从学晦庵夫子于考亭夫子告以持敬明义之说君受教焉且请以敬义名堂兼名其斋将出入顾瞻而示警也夫子善之又为书敬义堂三大字中更党事不复出而授徒于家抱道以老若君扵敬义之说可谓笃信力行者矣间因汪君叔耕求予铭予闻河汾王氏有言君子之学殁身而巳岂以老壮为前却哉予不及识君然窃闻其人甚久为铭以相之铭曰惟坤六二其徳直方君子体之为道有常内而立心曰直是贵惟敬则直不偏以陂外而制事曰方是宜惟义则方各当其施曰敬伊何惟主乎一凛然自持神明在侧日义伊何惟理是循利害之私罔汨其真静而存养中则有主动而酬酢莫不中矩大哉敬乎一心之坊至哉义乎万事之纲敬义交持不二不忒表里洞然上达天徳昔有哲王师保是询丹书有训西面以陈敬与怠分义与欲对一长一消祸福斯在怠心之萌阘焉沈昏欲心之炽荡兮狂奔惟此二端败徳之贼必壮乃猷如敌斯克怠欲既泯敬义斯存直方以大恊徳于坤一念少差眡此斋扁严师在前永诏无倦嘉定三年嵗次庚午夏六月朔浦城真徳秀书】
　　王大监【炎】传　　　　　　　胡　升
　　王大监炎字晦叔婺源武口人自幼笃学登乾道五年进士第调明州司法参军丁母忧再调鄂州崇阳簿时南轩先生张公帅江陵闻而器之檄于幕府议论相得秩满授潭州教授以教养为已责提学苏诩补一学职炎辨之不从苏怒欲易教武冈炎遂投劾出关诸生卷斋乞留不获大帅李椿亲出关挽之竝车而回苏悟乃以特立有守荐用举主改秩宰岳之临湘邑在芦苇中萧条特甚赋出无名会朝廷下蠲减之令条陈宿得防嵗减二千八百余缗邑赖以寛通判临江军三摄郡政庭无留讼除太学博士迁秘书郎著作佐郎兼实録院检讨官陞著作郎兼考功郎吴兴郡王府教授又兼侍左郎官又兼礼部员外郎除军器少监主管武夷山冲佑观起知饶州寻与部使者不合去改知湖州湖甲浙右素号难理炎不畏强御邸第贵介有挠政者炎注于牍曰汝为天子亲乱天子法炎为天子臣正天子法浙右人多诵之竟以谤罢再奉祠积官至中奉大夫军器监赐金紫嘉定十一年卒于家年八十一所居有双溪筑亭寄兴以白乐天自比所著书有读易笔记尚书传礼记论语孝经老子解春秋衍义象数稽疑禹贡辨考工记郷饮酒仪诸经考疑编年通纪纪年提要天对解韩柳辨证伤寒论总曰双溪类藁初着易解未竟病革夜分祝天愿须臾无死以成书卒如其言【按文公集与黄直卿书有伪学之章前此刘元秀力荐王炎作察官之语今考双溪传及家集双溪未尝作察官也岂别一王炎世以其名姓之同而误归之双溪邪审尔则受诬甚矣】

　　新安文献志巻六十九
　　钦定四库全书
　　新安文献志巻七十　　　明　程敏政　撰行实【儒硕】
　　许著作【文蔚】墓志铭　　　　程　振
　　士林之论以公有不可学者三焉权势人之所趋也方权臣擅柄之日诣其门者立登丞弼公恶其为人至不造铨部富贵人之所欲也公以小宰梁公荐有掌故之命矣乃五年卧家不以姓名自达张叅政开督府辟公为属公力辞避且极言调发之非贫贱人之所恶也自壮至老布衣蔬食一室萧然疎帏败席有野人之所不堪者五十年官学之积委诸槖中居乏寸椽耕无尺地而经理曽不及焉盖公之学一出于诚壮从诸公逰晚而授学者一言一行悉以不欺为主故凡出公之门者质而不华诚而不伪厚而不薄望而知其为公之徒也嘉定纪元公始赴调五年差户部架阁十月除国子録又十月三日除国子博士逾年改京秩迁太学博士六年十月除秘书郎兼荘文府教授七年九月除著作佐郎兼权兵部郎官八年正月除秘书丞五月除著作郎兼职如故某年某月寝疾某日终于官舍子植求铭嗟夫碑郭有道吾何媿乎公尝有言国之强弱在元气元气之盛衰在风俗风俗之振作在立表表立朝廷之上影从四海之间表立矣而风随仆之吾其如天何公讳文蔚字衡甫新安休宁县人铭曰
　　大闲耽耽皇极岩岩天下泰山万邦所瞻毋曰聩聩幸有表在惜哉嵗防訾黄不再【迩者朝廷命部使者遍歴郡邑召山林儒士修辑各郡志书以备史馆编録实盛典也尚因得尽会吾诸先达扵建初僧舍朝夕讲论伏覩旧志具述吾先世祖兵部公讲学之原出仕之详著作之粹赡族之仁昭昭可考下懐不胜欣忭窃思祖徳弗彰子孙之罪扵是誊録事迹以广其传后之览者必将兴感而効慕也因赘简末以记嵗月永乐戊戍季秋十九世孙尚拜书】
　　宋钱融堂【时】本传　　　　　宋　史
　　扬简门人钱时字予是淳安人幼竒伟不羣读书不为世儒之习以易冠漕司既而絶意科举究明理学江东提刑袁甫作象山书院招主讲席学者兴起政事多所禆益郡守及绍兴守皆厚礼延请开讲郡庠其学大抵发明人心论议宏伟指擿痛决闻者皆有得焉丞相乔行简知其贤特荐之朝且曰时夙负才识尤通世务田里之休戚利病当世之是非得失莫不详究而熟知之不但通诗书守陈言而巳授秘阁校勘诏守臣以时所著书来上未几出佐浙东仓幕太史李心传奏召史馆检阅转对敷陈剀切皆圣贤之精微旋以国史宏纲未毕求去授江东帅属归其书有周易释传尚书演义学诗管见春秋大防四书管见两汉笔记蜀阜集冠昏记百行冠冕集寳祐间守李镛祠于学【钱母墓记是为有宋大理寺丞钱公隠之母夫人墓夫人羽林上将军之妻昭化军节度使靖宣公之众妇吴越文穆王之孙妇也寺丞迎官新安因家汝溪葬夫人小沟上距寺丞墓可三十步中罹兵火嵗逺地殊则未免陵夷村童之手痛可伤恨幸接壌皆亲故可语以情绍定六年癸已二月有二日时领侄辈御辛茹素正兆域明禁界迁路墓外逾文明日戊寅社载封之崇四尺立墓额焉夫人四世孙嶨觷建炎间提郷兵迎敌乌珠于桐江之牛山江东部使者袁公甫伟而祠之闻于上前年赐庙额英烈将褒封矣夫人实新安始祖妣因循泯泯沦扵荒莽谓子孙何哉乃为之记建寺丞墓道门勒石其下寺丞墓之右尝埋所乘白马有丘隆然可指今郷人皆曰白马墓云七世孙时敬书】宋故朝奉大夫直龙图阁金公【文刚】墓志铭
　　林希逸
　　淳祐甲辰予初识公于朝中一见如素交居无何公去省钥守清江予解翰直守莆阳予番昜人公归里徽与番邻书疏无虚月后十年予屏居余干闻公以浙西庾使卒又五年其子以状谒铭览之怆然曰此吾友金子潜也如之何勿铭公出名从家言动有家法初补长沙民曹受知西山真文忠公以摄邑厘籍书赈饥具方略也自此为文忠门人再调常州法曹摄李掾暴守囚剧盗株连数十家公言按验无状守欲强伏之力争不巳守怒移公征官公处之怡然主湖南帐司用荐者五人知奉新县金人至淮流民突入境肆杀夺公钩致其桀数人语之曰若属欲得食邪抑将为乱邪皆曰愿公活我公使互相保识乃籍其姓名凡户六千口六万分为三辖析三十六部辖以邑士部以其党耕者贩者别处之怙暴者入赤籍穷悴者庸大家立约束数条事在令前不问俄有异谋者公以计诛之百里帖然徐请于大阃因屯田遣其归具舟楫糗粮甚厚且戒之曰尔毋生事烦疆吏大阃不汝赦也其人感公至意扶携涕泣而去台阃上其事擢倅兴国军邑父老乞留漕以闻朝廷许之秩满除帑辖公建言库有名物与籍异请覈会其实使某羡某耗具明庶宿可革从之监进奏院以荐书谳奏诸道纷来从前漫莫考具日月籍之至今为定法监三省枢宻院门轮对陈备敌理财二防其言曰饷素积则师无饥兵素练则战不怯将帅闲居当如在战场险要必备当如塞漏穴又曰邸第右戚有常俸而非时泛赉拨降营造当损阉尹寺人有常廪而非时锡犒希恱求得当抑百司胥吏俸银二衣倍扵执事当省又条上封桩十朝廷皆是之出知临江军冦余籴贵公取西山长沙规约视土风事宜増损行之宪车以治绩闻其间有曰绥字闾阎讨求荒政推行有法曲尽其心人以为实録郡有赈民仓积乆防废公节缩补増至余七千石俄而帅漕总三司各籴于郡石五万至十万公以书争曰嵗入苗斛才七春夏积潦请之仓台求之巨室仅仅无转徙籴虽国计民为本可拨乎帅谯公欲黥吏公曰守可汰吏可黥民食不可夺诸司不能屈逓减过半民徳公牛车担负争先应令及以风闻去父老泣送逾十数舍奉崇道祠起知建昌军又辞癸丑除知抚州再辞改常徳府论者曰近之舍而逺是即可以观所守矣乙卯以太府丞召陛对言人才最急选用必以心术闻望为先又论守藏之臣任宜乆毋以计日望迁之官与长子孙之利迁右曹郎官丁已提举浙西常平茶盐义仓时鹾计乆上锐欲革之程丞相曰必欲得其人非金某不可公至推寻仍习窠罅日夜忘饥渇去冗员刷例盐本无逺近必面给之言扵朝曰盐以虚籍相授诸场皆然其或乆隠而不言则某有罪言之则罪者不止某与其急于追求不若寛以求足许之明年课入羡数倍亭民灶户得所熙然不待迫而办最闻褒迁将作监再留陞直寳谟阁然公以劳苦致疾矣俄有防兼摄餫事苦辞改知太平州以疾请老进直龙图阁终于仓台正寝晨兴具疏既手书家事纎悉与夫敛葬之具沐浴整衣冠焚香坐而逝时寳祐六年十月十七日也享年七十有一阶止朝奉大夫公荘重修洁燕居如肃賔涖官严而明求民利病如嗜欲事无大小必为乆逺计居郷门外事不入耳虽以才见用而趣学甚深日诵西山先生心经闲居守书案不置初魁铨闱有劝以复世科者曰等是青衫皆可行志何以竞进为慕文正范公义田与其季英徳史君文郁约共为之英徳卒其子大镛市田百亩以先公喜曰汝父不死矣及来淛右以俸赐三万缗益之又为祭田春秋祀事皆有式字其弟文煇之孤如子嵗俭下廪直周其郷贫者贷之其平生郷善卒如是卜筑近郊曰东山古木脩篁徃来成趣尝曰他日埋我必于是景定四年十月十二日清孙奉治命窆焉曽祖裕赠通议大夫祖安节绍兴名灋从赠少保谥忠肃公节惠之命公所请也父侃朝请大夫通判扬州世居休宁孝芝里公名文刚三娶鲁氏程氏钟氏一子将仕郎清孙也铭曰
　　仕之初师真儒诵至老西山书饥民活流民定入有言出有政齮龁易挽汲难白髪召终身闲使虽劳止蝇误庾则褒骑鲸去殁所瘗生所游东山下铭斯丘
　　宋象山书院山长月岩先生程公【绍开】墓表
　　方　回
　　嘉熈戊戌昭武赖公栋以戴经魁省闱其文天下诵焉上饶程公及甫师事之得其传年二十九庚子贡于郷淳祐壬子再贡为首寳祐丙辰伏阙上书万言重臣不可一日无权臣不可一日有权臣指丁大全也未防入太学时大全在政府倚宦竪肆凶虐嗾御史翁梦弼吴衍论窜六士陈宜中等大全以沈翥为腹心方大猷为耳目猥以章应雷为援而举之开庆已未大全相之二年私周震炎魁天下应雷甲科第三人士论切齿大全尝令翥以币致公毅然谢絶自六士逐即家食不出大全斥六士返翥大猷放岭海震炎应雷夺恩数公欲归斋而丁外艰越三年升上舎长存心斋咸淳丁卯元日郊前序率诸生表请幸学盖贾似道柄国以小惠蛊多士耳公曰幸学可也请幸以觊恩不可也辞不预拜表列寻又辞推恩前序以谮于祭酒雷宜中召公谯责问故公不屈拂袖竟归倾二十斋之士饯关外明年戊辰中龙飞榜乙科授从仕郎当注职官仅取増差临汝教兼掌书堂两摄东西倅赈荒埋胔竭力助郡政再调宁海军节推母讼子不孝尹欲寘重辟公令子百拜未半母心悔子之如初徳祐乙亥以承直郎礼兵部架阁扞郷郡公之再自太学归也以布衣长象山书堂至是再为之逮已卯三为之至元庚辰十二月六日以疾卒生嘉定壬申年六十九公讳绍开其先五代时自歙迁信贵溪至公凡十四世曽大父惟几大父光祖父自强迪功郎致仕娶翁氏子男三人楷鳯飞植植先公四年卒女二人婿郑中陈近仁初丙子象山书堂灾公毕力再造士嘉乃绩丐与山长袁公甫竝祠平生授徒于家自为道一书堂楷兄弟増广之楷今为书堂山长鳯飞徳安府儒学教授孙男七人皆向学孙女三人以癸未二月丙午葬于故居之鼎山坐干面巽公生梦得此地卜居三十余年就为佳城公殁之十四年癸已楷与紫阳方回遇于武林以回先人嘉定甲戍上舎亦尝为存心长且歙人请铭公墓回恻然感伤思近时人才衰少世事败壊之故干淳以后无重臣逺全道及再相之旧学皆权臣抱实学者受诬负重名者招忌死党阿附者致大位无一善可书大节一二可书者乃皆出扵寒士下僚如此而欲国不偾不可得也公未仕时所立已卓既仕坐视权臣覆餗迄如公丙辰之言虽大书特书足不朽度公方且哀痛扵九泉之下亦岂忍闻哉公学賛朱陆超然有得扵言语之外家塾之额曰道一志可知已第回少公十五嵗岂敢铭公敬为墓表叙其行实系以词曰丁以威胁防吾庋贾以利啖轮吾柅屈而从之早仕而已宁见道而艮背宁取义而贲趾人有生孰不死不可灭亷与耻【程鼎实赠言凡冬大雪来嵗必大熟松脂入地乆而成茯苓为琥珀是何也阳气闭藏而不发泄则地力厚而生物也茂木之滋液于华叶者未甚遂则灌注本根凝为灵药异寳理固宜也世之贤人君子可以大用而不获尽其用其有余不竭之泽流衍扵后徃徃如此月岩先生程公明戴氏礼贡于郷选于上庠褎然为多士先志行清峻严恪不茍合不轻进而温乎四海为春之意行乎万仞磔卓之间呜呼使公而展所蕴名公卿也而被其泽者防千万人然而嵚崎歴落年余五十乃擢乙科官至京府元僚而止逾一纪始以康宁夀考终呜呼乾坤龙亢龙战之会鲜有不伤三百年雨露膏泽之物煜然春荣一旦槁如秋后之园林盖天运使然柳子所谓咸宜韩子所谓薄功而厚飨岂皆非邪公归田山中而家日以肥子孙繁硕且贤公没之后悉为当路所礼起家以仕此非公之所留者乎予公门人也识公二子矣世孙鼎实教授海陵官满而人士诵之不渝不坠其学不忝其世徳此非公之所留者乎呜呼天之生贤人君子也以为民也公抱贤人君子之器百不及一二试今二子诸孙俱有位方日进而日升一命以上可赐扵民小大多寡分数不同尔公不获大用扵昔若子若孙以之小试扵今焉此贤人君子之胄所以继先志而天之所以生贤人君子之心也其毋曰位不足以行其毋曰时不可以行夫今昔殊时而今之民犹昔之民天岂遂亡之哉斯言也昔尝闻于公而非迂也鼎实尚以斯言谂扵父兄大徳八年六月二十有二日临川门人吴澂书于淮东仪真寓舍】
　　宋故辟雍造士程公先生【时登】行状
　　许　瑶
　　先生讳时登字登庸饶之乐平人姓程氏程氏族望东南者皆出梁镇西将军忠壮公灵洗盖与河南之宗共泒歙饶接境其族居宦学四方者尤众而吾乐平梅岩一族夙以诗书孝谨闻宋淳熈间有职都巡讳纶者与其弟濯缨府君讳元度兄弟友睦有称扵时濯缨扵先生为曽祖考易轩府君讳梦予从慈湖先生受业学究渊微根极体要气和行方名列副贡先生其长子也母洪氏先生生有异禀强学博闻年十三易轩府君命从师为义理之学邻邑徳兴槃涧董先生铢得考亭夫子之传其郷邻有程正则先生亦私淑考亭之学易轩以礼延致之俾先生终始从之游捜幽抉微钩深牖明博极经传之奥探赜性命之原斟酌羣言条分缕析守约务实以一其归如是盖十余年而先生之学底于成咸淳甲戍邉境大震防江诸郡被兵遂混江东九路之士而试扵饶师生偕随计吏及榜掲先生褎然举首程公素刚方狷介于从学者不少借以顔色先生每曲意婉从左右就养有隠无犯明年登上庠朝列举扵郷得封其父母初阶遂扵吏部领给诰以遂荣亲之志又明年而宋鼎移矣先生归杜门却扫四方之士云合景从担簦负箧百里而至户外之屦常满于时江南新附诸郡县学博士官多缺员故国士有誉望者省府常檄以摄教事其有意进趋者莫不奔走焉先生独不肯屑就专务精思力践上泝濓洛之原稽经博古啓迪来游之士讲贯切琢淬砺刮劘俾之从容涵泳以求通贯之功操存持养以收任重之效扵是大有所成就至延祐科兴门人李晋首以先生之学拔萃郷闾暨五年丁已李灿复踵贡擢上第自是终始诸科饶之士如彭圭朱坦邹成操琬许道溥皆登门授业者若黄常许宪辈亦私淑而与有闻焉者也先生之道虽不行扵身而残膏賸馥沾丐扵人亦众矣先生教人类以孝敬笃实为先不务葩华以钓名声其扵周易则确守程朱传义而不惑于虚之论书则备读诸家而求其疏通知逺之实诗则要性情之发而验其兴观羣怨之机礼则审于节文度数之宜而畧其繁文缛节之末乐则考扵蔡氏之书而求夫声气之元春秋则厌夫括例之拘而直探圣人笔削之防歴代史籍亦莫不究兴衰治乱之由而品其人才之高下考制度沿革之详而覈其设施之当否着大学本末图说自尧即位甲辰迄周显徳已未贯穿经史于纲条之内着中庸中和说集朱子论述答问之语审未发已发之机而探索性情体用之全太极图通书西铭则错综为之互解诸葛武侯八阵图则剖析而为之通释他著述如周易啓防辑録律吕新书赘述臣鉴图孔子世系图深衣翼感兴诗讲议古诗订义闰法赘语文章源委等书不一又所着碑铭序记诗词哀诔杂著名述翁藁者三十巻六经义若干篇藏扵家先生天性至孝二亲没后言及必流涕欷歔年近八旬犹著述翁说以视子孙惠朋友拳拳焉期以交戒其语率凿凿真实非若世之自好者诩诩夸诞以自媚说也平居恂恂雅饬然资性劲特豪迈遇事刚果与学徒讲议剖析如流纚纚终日无倦容处兄弟怡怡愉愉待子侄毅以方州闾郷党长少贵贱接之各适其宜故得人之欢心方壮嵗旧国贵卿大夫士皆知已莫不爱敬推重暨北来宦游至饶者闻名亦皆钦慕景仰焉生宋淳祐已酉二月没以大歴戊辰十二月葬里之桑田古峯岭娶寗氏继刘氏俱早卒子二人长隽先卒次杰孙男四人慈元慈明慈选似孙曽孙男四人泰壮毅正葬之逾年子孙以门人李粲状请铭于竹村先生马公端临其铭曰易开三画史着千年涵而揉之我覃我研书事悉且该矣而门人操琬更以先生言行辑而为传尤详讵意兵火之后故家凋落遗书徃牒为飞埃毅以手泽之浸微而典刑之无考将无以垂休光昭来裔而及门之士存者无几涕泣语瑶曰曾大父言行子宜有述家藏铭志既失不可得若不及今掇拾补缀恐遂耗忘荒落丈献无徴则为之后者责将焉辞瑶既辞不敏则又念瑶登先生之门也最后时先生已病足出入以二童舆致三日始一承顔虽防诲诱谆谆语移日不休然服勤日浅岂能窥测先生之蕴奥犹望孔子之门墙未入其宫者焉能语其宗庙百官之美也哉独幸扵先生之宗夙有姻连祖母于先生为从侄女先君子程出也过庭之际尝道外家遗事故知其家世渊源而扵先生宏范懿徳亦窃知其粗畧用不敢以芜陋辞呜呼先生少年高贡蜚声监学当其时青紫可俯拾也柰何运去物改竟尼壮图既乃韬涵道徳阐明经籍作为文章其书载屋俾后世士类云蒸俱得以闻圣贤下学上达之要学者修已治人之方成人有徳小子有造居者借是以涵和毓粹道积厥躬出者得是以舒翘扬英泽及乎人则先生之道亦不可谓不行扵时矣太上立徳其次立言先生于斯二者其无让乎顾瑶也何足以知之尚頼同门之士相与讨论订定庶无遗缺俾得借手乞言于当世立言君子以光昭先生之道徳垂于不朽斯道幸甚斯文幸甚嵗丁已七月朔门人许瑶谨述
　　胡玉斋【方平】传【子一桂】　　　汪师泰
　　胡玉斋方平婺源人曽伯祖昴政和间由辟雍第尝与朱韦斋有同邑同年之好曽祖溢绍兴初复继世科因伯氏交扵韦斋获闻河洛之论而朱子则世好也方平早受易于介轩董梦程继师毅斋沈贵瑶沈实介轩上客而介轩乃盘涧从子得其家传者盘涧受易扵朱子之门最乆方平研精易防沉潜反覆二十余年尝因文公易本义及啓防注通释一书又外易四卷考象求卦明数推占又有易余问记其言曰本义阐象数理义之原示开物成务之教朱子言易开巻之初先有一重象数而后易可读啓防四篇其殆明象数以为读本义而设者与象非卦不立数非蓍不行象出扵图书而形扵卦画则上足以演太极之理而易非沦扵无体数衍扵蓍防而达扵变占则下足以济生人之事而易非荒扵无用其间又多发造化尊阳抑隂之意易之要领孰大扵是明乎此则本义一书如指诸掌也长子一桂字庭芳生而頴悟好读书尤精扵易景定甲子年十八领郷荐试礼部不第退而讲学得朱氏源委之正尝入闽博访诸名士以求文公绪论建安熊禾去非方读书武夷山中与之上下议论归则裒集诸家之说疏朱子之言为易本义附录纂疏本义啓防翼传其言曰易为卜筮作也辞以象着占以变推故象有未明则占有未莹是故易道有四象为要易学有四占为难朱子啓防本义专主卜筮本义又专以象占示训盖皆引而不发待学者自悟尔去非曰更得诗书春秋周礼仪礼一如易纂以复六经之旧岂非文公所望扵吾辈者乎一桂又为诗传附録纂疏十七史纂人伦事鉴歴代编年诸书竝行于世一桂居之前有二小湖自号双湖居士逺近师之号双湖先生
　　程山长【若庸】传　　　　　洪焱祖
　　程山长若庸字达原宋端明殿学士珌之从侄咸淳四年陈文龙榜进士从学双峯饶先生鲁又师事毅斋沈先生贵珤得闻朱子之学淳祐丁未为湖州安定书院山长庚戍冯此山去疾剏临汝书院于抚州聘若庸为山长置田宅居之咸淳戊辰为福建武夷书院山长若庸累主师席及门之士最盛在新安号勿斋学者称勿斋先生如范奕金洙吴锡畴皆其高弟在抚州号徽庵以寓不忘桑梓之意学者称徽庵先生如吴澄程钜夫皆其高弟所着有性理字训讲义百篇及太极图说近思录注行于世【临川吴氏书孟子曰欲贵者人之同心也人人有贵扵已者弗思耳此第一节言人皆欲外物之贵而不知有在我之贵也人之所贵者非良贵也赵孟之所贵赵孟能贱之此第二节言外物之贵不足贵也诗云既醉以酒既饱以徳言饱乎仁义也所以不愿人之膏粱之味也令闻广誉施扵身所以不愿人之文绣也此第三节言人能有在我之贵则自不愿外物之贵也愿即上文所谓欲也愚尝闻之曰欲与思皆心之用也外有所慕者谓之欲内有所省者谓之思是欲者用心向外而思者用心向内也大凡人之有所慕扵外者必其已之无是物也若已有是物则亦无所慕扵外矣孟子此章当分为三节而观之其第一节言人皆欲外物之贵而不知有在我之贵也第二节言外物之贵不足贵也第三节言人能知在我之贵则自不愿乎外物之贵也内外界限截乎甚严孟子言之所以如是其深切者正以当世防溺之深故耳呜呼孟子之时防溺之深者吾不暇论也居今之世为今之儒自其丱角读书惟曰吾为应举之文以取科第之贵而已一旦得官则自谓所学既效而平生之志愿遂一身之能事毕矣其间见识之颇明趋向之颇正者能几何人哉盖愚尝求一人焉以与之共学而不可得也是以私淑扵经而无所师独学扵家而无所友今先生乃推夫子与进互郷之心而晓之以义理愚也防读三数不觉恻然有契扵心者焉思欲有言而不知所以为言也聊诵所闻如此葢将演其义而未暇修其辞也外有私録二集乃平日自警之辞孝经定本一编又取他书之言孝者为外传十篇而编次未毕皇极经世续书一编葢以先天六十四卦分配一元之数其后复推古今治乱相禅之由若书与春秋则尝欲集诸家之善为一家之解以补先儒之未及而方发其端未及竟也姑以秦誓一篇隠公一年二年草稿为献以求有道之正葢多未定之见固有巳觉其非而未暇诠正者幸先生察其所以而终教之】
　　前村程先生【直方】传　　　　董时又
　　先生讳直方字道大号前村新安婺源人也幼失怙能自励读书尝十年不下楼务精道徳性命之学通诸经尤深于易左图右史挥斥八极之外盖无书不读无物不格尝一出至京口访耆徳叅究讲贯归辟书室扁曰观易堂与初庵傅先生立为莫逆交尽得邵氏不传之秘自鳌转江空以来阅世云壑不染指世味之鼎司徒留无极欲尽取其书入燕不许明年而无极斩于都市科目未兴前十载尝以张才叔书义两篇与徐某读曰十年后当以此自娱至延祐甲寅而科目聿兴凡省院台宪行部至婺源者必访问求见或延至学宫执礼受教廖氏集元四巻声谱仍祝子泾之旧所叶不合康节先生去谱三板増入本数图及世之世起数图算改谬误为三巻曰续集平生著述易则有程氏啓防翼传四圣一心观易堂随笔书则有蔡传辨疑诗则有学诗笔记春秋则有诸传考正春秋旁通及前村吟巻虚谷方公亟称其为人其殁也友人程云楼为文吊之曰大易之学自伊川翁七分传作而理始明自康节翁经世书出而数始备先生傍花随柳之余驾风鞭霆之暇于是翼啓防以探其理之赜续以索其数之隠是先生于理数之学重有功也先生生淳祐辛亥之正月殁扵泰定乙丑之前正月享年七十有五有四子焉时乂属在戚末尝登先生之门而悉传其所着之书故述其平生以附邵氏书后













　　新安文献志卷七十
　　钦定四库全书
　　新安文献志卷七十一　　明　程敏政　撰行实【儒硕】
　　汪古逸先生【炎昶】行状　　　赵　汸
　　先生姓汪氏讳炎昶字懋逺自号古逸民学者称为古逸先生曽祖冲祖天衢父季安世居新安之婺源新安汪氏繇唐越国公华始显大中间有道安者自歙州兵马使充婺源鎭都虞生银青光禄大夫检校太子賔客兼御史大夫上柱国濆柱国初自婺源鎭将徙三呉鎭因家于上逰十里大畈今大畈汪氏皆其后也先生幼有奇志然短于记诵常以坚苦自励至忘寝食遂于书无所不读钩深探赜洞极渊奥虽素号博学者蔑能加也其学渊源六经得程朱性理之要于言意之表取朱子论语孟子大学中庸四书采择羣书发挥微防每有得则疏之不汲汲于成书长身脩髯衣冠甚伟动静语黙进退之间超然不随流俗巧利鄙诈之士闻其风而意消见之者莫不怳然如有所失也宋太学生孙公嵩元京国亡归隐海寜山中杜门赋咏锻苦链枯凄断沦絶以寄其没世无涯之悲先生早从孙公游亦善为诗遂絶意当世婺源有江君凯伯几者许公月卿之客也许公者宋名进士国亡归隠婺源山中制齐衰服之以居奇江君归以其女故江君亦不求仕而独与先生防江氏所居号雪矼有涧泉林木之胜日与先生徜徉其间赋诗饮酒上下古今抵掌剧谈以相娯乐世或比之古者山泽列仙之俦以为非今之士也然先生虽老矣犹不废讲学时海宁有陈寿翁先生方居家著书甞请先生所注四书观之先生与陈公初不相识即尽送其书陈公所且告之曰平生无他技能惟不防疾忌医是其所长千万不必致疑于直言也时先生言近七十犹求益不厌如此陈公每诵其言以励登门之士先生教人必使循序而进去华务实勿狥虚名于古文章得昔人用意深处每指其律度绳削以示人而戒毋轻作其自为文奇而有法诗微婉遒劲亦时出于悲壮激烈云先生早丧父事母孝每先事周旋常恐少失母出一言奉之唯谨家常不足于食然自视无可为者教授之余未尝有所计度或反关不出动十数年然时节必力致美物珍膳以奉其亲虽老不怠太夫人年登九十若忘家之贫也至元戊寅夏四月先生寝疾呼其子淮琛使具疏食菜羮既设整冠起坐稍进饭啜羮置筯谓淮琛曰事死如事生祭不必丰羮饭之谓也言讫反席正身敛手晏然而逝是月二十四日也得年七十八嵗娶江氏子男三淮琛照乗为弟禹玉后棠金蚤卒女适詹某孙男三药树琪树芳树先生卒时皆幼所注四书集疏未脱藁诗文多散逸不存淮琛尝刻诗五巻于家同郡方公万里见先生所为诗辄叹曰不意吾州复有此人巴西邓公善之与孙公有世契宪江东日行部休宁求孙公已捐馆因得先生所作赋一篇及他文曰此栁子厚之笔也又有传先生诗数十篇至江西者蜀郡虞公伯生见而叹曰此豪杰之士也山林中乃有名作若是者乎其为名流所称如此新安自朱子后儒学之盛称天下号东南邹鲁宋亡老儒犹数十人其学一以朱子为宗其议论风防皆足以师表后来其文采词华皆足以焜煌一世国初汸祖令星源长卿贰自许公而次如胡公济鼎吴公遯翁者无不得而友之而滕公山臞方为主簿故家承平时所藏诸公文翰最多汸尝抚巻慨然以生晚不见前辈为恨及从先生游然后知先进之士所以不可及者其立身行已流风遗韵莫不皆有所自云先生之没从孙叡与淮琛来谓汸宜状先生行汸谢曰尝闻录贤者必详其所终今窀穸之事犹未有期也幸而克襄其何敢辞后十九年叡始克买地于同里黄荆山髙路之源奉先生柩窆焉而以书来告其事则淮琛之死已逾一年矣呜呼以汸之不肖其能知先生所蕴而称述之邪若先生卓然上友千古则有不待学者之言而有不亡者矣姑录其梗槩如此后有君子尚克表章之
　　元故江浙等处儒学提举程公【荣秀】墓志铭
　　陈祖仁
　　公讳荣秀字孟敷姓程氏世为徽州休宁人程之先有梁将军忠壮公灵洗以忠勲赐庙食遂为一郡着姓子孙散处南北若河南二夫子亦其裔焉忠壮十四世孙澐唐季为歙州都知兵马使子南节自歙黄墩徙休宁陪郭五世孙全宋季为开州团练使驻池州时伊川先生子端彦避乱州中因相通谱全生先先生永奇又徙邑之小东门永竒生瑜仕为将仕郎瑜生仔仔生伯祥伯祥生圉公所后父也端彦仕为防州司戸叅军生江州徳化丞旸旸生徽州直学谦之与永奇同师考亭谦之生将作监丞源源生宣州倅振孙振孙生志学公所生父也公既贵赠所后父为奉训大夫中书左司员外郎飞骑尉追封休宁县男所后母郑氏为荣阳县君公生而愿慤不凡有至性事所后父如生已自永奇从学朱文公子孙以诗书世其业盖仔从竹洲吴公伯祥从秋崖方公圉从虚谷方公皆知名一时而公亦以童子游虚谷之门宋之迄箓也虚谷以睦州内附将致公仕版公心薄之力辞去从婺源山屋许公受周易许公奇之学成而归以讲授为事每自谓伊洛之后从游考亭非程朱之书盖不之好也延祐中学士邓公文原持宪江东亷其名以教官举授建康路明道书院山长公为教率先行义后课试尤不规规于钱谷有余即以整濓洛之书正譌补缺梓本多完学者翕然服其教以累考合格升平江路儒学录再调嘉兴路儒学教授所教一如建康而于风励学者尤力盖于二邦请部使者复新范文正公陆宣公之祠订正其遗书裒集其祀典为景行录以传既而以内艰归治丧不用浮屠法又以朱氏礼出文公既没之后中多未定之论复取文公言行之有涉于礼者为翼礼以传服阕除饶之徳兴簿未赴江浙行省以遗逸荐于朝授江浙儒学副提举莅教之日芝产于庭当是时吴兴赵公裕实贯公方以词翰妙天下徃来浙中公独不一诣之且语学者曰儒者经史中自有乐地不愿汝曹之崇此葩藻也乆之提举阙员以荐进补而公自以年迈乞身举婺源胡一桂四明程端礼以自代遂得致仕云公之为学一以治心为主所至必掲四箴及敬斋箴于壁以自警居家接物动师古人服食寝处悉有常度论当世事利病凿然可以有为而位不逮徳识者惜之诸经子史悉有记录朱黄所勘动数百巻多发儒先所未发诗章文字絶不经意然兴到有作亦浑厚可传専工者反不能及属纩之际神气不乱正襟危坐命笔书谨礼守法四字付子弟而逝春秋七十一嵗至顺四年十月八日也娶刘氏克相君子封彭城县君子男一人曰文贵今饶州路徳兴县铜冶场提领以卒之年奉公邑东程家源乆未有铭之者文贵乃以状托邑士赵君汸来属予呜呼若公可谓通经学古之士而无忝其所生者矣铭之为宜铭曰
　　嵩山岩岩四方所瞻于赫两贤灵秀攸兼闽海洋洋众流所汇匪鸿一儒孰显其晦有美程公学优行醇发迹于嵩私淑于闽分诲三庠总教诸路有来诸生一尊榘度明体适用宜大厥施孰其尼之乃止于斯膴膴髙原献兆孔吉水拥山环永固室彼其之子式此墓门惟朱之徒惟程之孙
　　王太古【埜翁】墓志铭　　　　方　回
　　新安郡婺源王氏其先太原王也吾友埜翁字太古唐巢冦之乱逺祖自歙黄墩徙县之武溪修撰愈提刑汝舟大监炎皆此派大监与朱文公氷炭然书解盛行徙上寒徙桐川五世祖字显道富而好施识架阁汲古周公正妻以女汲古果登第髙祖某曽祖某祖某字季武号松川先生好义轻财年九十无疾卒父某娶周氏汲古曽孙女年五十卒再娶董氏太古幼好孙吴说不屑于学弱冠大悟阅经史子集攷制度厯数工词章诗学韩昌黎晚嗜易许公月卿吴公觉异之先儒论易阳实隂虚太古注独谓天气运地形停阳虚隂实似以迹言自为一家之说与当世无甚合者而坚执其说终身不变许公月卿尝为之序如浙东从按察胡公绍开游介之江东见御史中丞吴公曼卿或谓中丞已进其易然终亦不果行年十七丧母号絶年二十八游郡之黄山馆于蒋氏跨其所爱白骡毙铭而瘗之主賔忘言足迹徧东南江浙省处以镇江学正谓此职数十年亦不至执政弃弗顾而归大徳二年戊戌徙上章半舎许扁曰行易广从学者甚伙尝登上章岭欲亭之曰东望旧居西顾新庐酌酒赋诗挟易自娱足矣明年脾疾赴栁城齐侯英之招授其子易数月又明年庚子秋疾大作八月生孙以祖孙同庚子名曰后庚谓侍疾者曰后庚旣来先庚可去卒年六十一閠八月十四日也逾月后庚亦卒娶同郡俞氏孺人先四年卒年六十子祖念出自胡氏弟可翁女弟恭嫁郡士俞腾龙孙女防賔庚池卜辛丑十月某日于上寒与孺人同穴祖念携行状至武林回删其繁铭之祖念年甫三十一文雅雍容太古家训于斯见之铭曰呜呼太古身今心古止尔终古【王幼鳯续志云王太古号太古】【遗民隐居教授书无不读必推本始尤潜心易学以其所自得之说述而集之见易篇极卦画象数之所以然】【而皆本于河图洛书自然之法象其言曰尝观于易意契杳茫见九宫宗五四象数藏叅互错综离合纵横湿】【燥草木逆相制形以触万彚蔑往不通则知伏羲画卦河图自放干先下重奇太阳金生艮坤出水数六太阳】【为详故天多于南川泽注旁昆仑亥地地厚朔方离震少隂木之子巽坎厥父火少阳故大明未彻隂解雷行】【阳破凉风月孕西光是曰先天为易钜纲又见洛书出十数五五位得合生成族聚金火变至凉秋炎夏周易】【儗之男女当柄父母以老遯于野坎降离生中气遂执子午左兄司木春生阳初右姊秉金秋杀隂未是取巽】【以隂萌恒随雷兊以重刚不违父艮累则坤徳嫓中土对峙寅申食水寝火消息五行四序顺布是曰后天洛】【书为祖何汉孔臆说豕亥鱼鲁二刘附和交肆慢悔绵歴千五百嵗有如日月弗覩我虽颛防独不喻于洛龟】【河马于是诎众说复本文作见易防圣言证今质古沿委遡原一逆一顺体用彪分方图斜竪同易戸门不顾】【鬼责人非为易雪寃杂志墙屋语妙词繁爰总厥防以诏后昆亦足自娱乐何必后世子云其自序如此既即】【图书而详论人所以取则而画卦作范之故复攷证洛书已兆于神禹已前且援列御防子华子干凿度与黄】【庭经之辞以证刘长民九为图之说而复明辨孔安国刘向父子班固伪关氏易相承立说之非又有周易分】【注主于明象以考变占其言曰传曰易者象也象者像也圣人立象以尽意说易而不以象捕风逐影者也先】【儒取象拘于说卦殊不知说卦出河内女子所献与伪秦誓竝传得失相半先师文公曰易本为筮作其言皆依象数以断占吉防愚今放诸经为仪象卦爻取用例象数大畧可知其取象有取用一画之仪者有取用二画之象者有取三画之卦及互体积体覆体者有取六爻之位者传曰变动不居周流六虚上下无常刚柔相易不可为典要惟变所适此互体积体覆体所由寓也触类而长于易焕然又曰彖辞爻辞各有象占有象无占占显于象有占无象象显于占通变而观可也其书既成颇自重时诏命有山林著述者有司具书闻故本府以先生所注易进朝廷付翰林院国史院校勘其时尚程朱易说皆骇所闻见吴草庐先生方为胄监师见而说之故所注易纂言多采其说休宁朱端叔先生曰王先生之学可谓前无古人者矣兵革后虽子孙亦不能知其说】
　　定宇陈先生【栎】墓志铭　　　　　掲傒斯
　　圣人之学至于新安子朱子广大悉备朱子既没天下学士羣起著书一得一失各立门戸争奇取异附防缴绕使朱子之说翳然以昏然朱子没五十有三年而陈先生栎生于新安生三嵗祖母吴夫人口授孝经论语闻辄成诵五嵗入小学即涉猎经史七嵗通进士业十五为人师二十三而宋亾科举废慨然发愤圣人之学涵濡玩索废寝忘食贯穿古今网罗百氏以有功于圣人莫盛于朱子惧诸家之说乱朱子本眞乃着四书发明书传纂防礼记集义等书余数十万言其畔朱子者刋而去之其微辞隐义引而伸之其所未备补而益之于是朱子之学焕然以明方是时唯江西吴先生澄以经学自任善著书独称陈先生有功朱子凡江东人来受学者尽送而归之陈先生然吴先生多居通都大邑又数登用于朝天下学者四靣而归之故其学逺而彰尊而明陈先生居万山间与木石为伍不出门戸动数十年故其学必待其书之行天下乃能知之及其行也亦莫之御先生可谓豪杰之士矣先生字寿翁其所居堂曰定宇之堂其自称曰东阜老人唐之季其先有讳禧者自桐庐辟地新安居休宁之西三十里藤溪之上世多通人显士今姓其里曰陈村云曽大父讳伯仝大父讳庆大父讳源长以春秋教授先生孝友刚正动中礼度不以势合不以利交四方来学谆谆善诱延祐賔兴有司逼廹就试既与贡当赴春官称疾固辞其学大抵以朱子为归其所严事曰黄常甫先生所与防曰方公回曹公泾以元统三年甲戌二月十有四日年八十三卒后五日配朱氏七十九亦卒皆无疾其卒也即初昏之月又以是月癸未合所居之后先茔朱氏有贤行家政无钜细皆身理之不以勤先生先生得専力于学亦其配之助也子男二照勲孙男三埜圻基勲圻先卒女一嫁程怡曽孙男一鎜明年其孤以其父之执汪君炎昶所为状介其门人朱粲请铭铭曰
　　先生之学既博而约先生之行既専而静不为利疚不为名髙杜门空山与道逰遨其书孔富其后孔茂八袠非寿与天地乆
　　胡云峯【炳文】传　　　　　　汪幼鳯
　　胡云峯炳文字仲虎婺源人父斗元传易学于前进士朱洪范日玩一爻七日通玩一卦周而复始授徒五十年尝谓干専言善性也坤兼言善不善性情也干之善世吾无及已坤之积善吾庶几勉之自号勉斋卒门人俞洪等私諡曰孝善先生炳文幼嗜学年十二夜读不辍父母恐其成疾欲止之乃以衣蔽窻隙终夜黙诵既长笃志朱子之学上遡伊洛凡诸子百氏隂阳医卜星厯术数靡不推究四方学者云集尝为信州道一书院山长其族子淀为建明经书院以馆四方来学之士炳文归署山长为课试以训诸生成材者多再调兰溪州学正不赴卒炳文集诸说叅正作易本义通释而于朱子所注四书用力尤深余干饶鲁之学本出于朱子而其为说多与朱子抵牾炳文深正其非作四书通凡辞异而理同者合而一之辞同而意殊者析而辨之往往发其未尽之蕴于性理三书朱子啓防易五賛皆有通释行世春秋尝为集解礼书皆有纂述自以更易未定门人亦有得其藁者又有大学指掌图四书辨疑五经防意纯正防求尔雅韵语云峯笔记讲议二百篇文集二十巻东南学者因其所自号称云峯先生
　　畏斋程先生【端礼】墓志铭　黄　溍
　　先生讳端礼字敬叔姓程氏其先逺有世序而谱牒莫详所可见者汉有海西令曾唐有太子左卫率府胄曹参军其自番易徙家于鄞则自胄曹之大父珍始故今为庆元之鄞县人【按忠壮十二世孙纂纂四世孙煜煜生承恭承恭生公曽公曽生珍珍六世孙良弼生振父振父生在孙在孙生立立之子即畏斋兄弟也作志者见公曾之名误以汉海西令曽归之上下悬絶舛之甚矣】歴五代至宋仕者恒弗絶曽祖振父承务郎平江府百万仓司门祖在孙通直郎知平江府常熟县事父立乡贡进士入皇朝赠从仕郎郊祀署丞母王氏曹氏竝封宜人先生则徐氏出也初用举者为广徳之建平池之建徳两县儒学教谕歴信之稼轩建康之江东两书院山长用累考及格上名中书授铅山州儒学学正秩满遂以将仕佐郎台州路儒学教授致仕其在建平兴举废坠诸生之贫者必周给之县尹王君起宗率僚吏听其论说且筑室赤岩上命其子楚鼇受学焉楚鼇后出入台阁卒为时之名人继王君为其县者复倡好事之家为买书万巻覆以杰阁永康胡先生长孺记之其在建徳増学舍以居其徒尽复民所占田其始至也有田三百亩比受代而去有田一千亩稼轩前贤遗迹多为人所据悉按其籍夺而归之江东新畀院额台府令有司选辟以阐教事学者翕然知所宗仰文宗在潜邸遣近侍子弟来学赐以金币牢醴礼遇甚至于铅山则新其庙学豪家筑屋侵入宫墙乆莫能正先生白于部使者命毁其屋乃惧而请以腴田二十亩易之鵞湖书院之旁有道观先生偶至其处有驴跑堂前隙地驱去复来先生黙卜之曰地下果有物驴当复至已而驴果来跑益力乃访观主求发之得石碣十余刻羣贤像乃为作羣贤堂先是平章政事赵鲁公及王御史理尝举先生可教国子赵御史承禧举先生可提举儒学俱不报先生归后郡守王侯允恭踵门礼请先生为学者师帅阃及旁郡讲行乡饮酒礼皆俟先生讨论而后定郡故有宋丞相史越王所置义廪以助仕族儒流昬丧之不给自先生为之督视贫者始实受其惠先生素所厚一二逹官魁士相继凋谢先生若有所不乐一日拏舟逰东湖诸生载酒追及之饮于中流酒半酣指所卜地曰若岂知我之归于斯不乆也邪学问之道具在圣经贤传读之有法吾尝述之矣真知实践则存乎其人懋之哉诸生为之黙然各奉觞为寿而归自是多以病不出乆之病加剧客有将上京师者过而言别相与论宋季事娓娓不倦既正冠送客颜色忽变痰气作医者以丹剂进先生却之曰不敢服也目巳瞑头微偏门人乐良进曰先生头容稍偏矣复张目端坐而逝至正五年夏六月甲子也享年七十有五以六年正月县东阳堂乡之陶岙娶潘氏潘为建平望族先生主教事时慕其贤而以女归之卒因于建平至是奉迁而合祔焉子男一人衍女四人孙男一人循理女三人盖宋季之士率务以记诵辞章为资身取宠之具而言道学者亦莫盛于此时四明之学祖陆氏而宗杨袁其言朱子之学者自黄氏震史氏防乡始继朱子之学者自晏氏渊大阳先生枋小阳先生岊以至于史氏而先生承之黄氏主于躬行而史氏务明体以逹用先生素有志于当世惜其仕不大显故平生蕴蓄未克究于设施而私淑诸人者不为无功于名敎也故礼部郎中韩公居仁尝学于小阳先生其仕于先生之乡与先生论议无不脗合行省数聘先生较文乡闱先生以为国朝设科初意専取朱子贡举私议今多违之若往宜不合力辞不赴其源流本末可概见也先生色庄而气夷善诱学者使之日改月化而仲氏太史公端学动有师法学者以其刚明尤严惮之人以比河南程氏两夫子云先生所着有读书日程若干巻国子监既颁于郡县学使以为学法中书复以闻而申敕之使遵行焉诗文有畏斋集若干巻藏于家先生后二年门人徐仁文等若干相与议持宣文阁授经郎危素之状来谒铭溍幸尝辱交于先生徴于状无不合乃并以平昔所知者论次而铭之铭曰大道孔夷圣贤同趍政厐俗裂师异指殊真儒有作乃发其蔀先生之传厥有端绪靡亟靡徐蹈夫大中居之以寛休休有容视其所履制于学法四方训之着于令甲志局于位厥施未丰惟其教思垂于无穷门人谒辞论撰遗徳畀于方来永有矜式
　　积斋程君【端学】墓志铭　　　欧阳
　　程君时叔既卒之二十年子徐来请其墓铭君端学其讳时叔其字号积斋程氏系出广平唐以来家鄱阳君先世有府君讳珍自鄱阳迁四明之鄞其孙仕为唐文林郎卫率府胄曹参军杜工部有诗送程率府归四明是也至宋代有闻人曽祖振父承务郎平江府百万仓司门妣佘氏祖在孙通直郎知平江府常熟县事妣卓氏父立年十八为乡贡五经都魁内附后当道累荐入仕不就今以子贵赠从仕郎郊祀署丞妣王氏曹氏竝封宜人至治癸亥予以鸠兹宰淛省聘为秋闱试官第二场四灵赋本房得一巻爱其词气髙逈拟寘选中覆考官谓非赋体欲黜之予争之力且曰其人赋场如此经义必髙手画三不成字号督掌巻官对号参索取其本经观之至则伟然老成笔也主司是予言乃与选予黙识是巻及拆号同列秦邮龚璛子敬素知君姓名谓予曰此四明处士程敬叔先生之弟时叔也微君言几失此佳士明年君防试中髙等榜名传至江南予自喜乡者之识鉴不冬烘矣此予始得吾时叔于程文者也防定乙丑予以武攸宰被召为国子博士时叔已擢为国子助教上日与同僚史駉孙车甫以门生礼见駉亦予所得士也予辞之不获礼毕然后同升教席旁观者韪之予自是托交时叔见其心与貎俱古文与行俱卓防国学改积分例为升斋等第助予议甚多诸生讲授稍暇即以所作春秋本义就予讨论盖君之精神心术尽萃是书朝夕删改不已寝食为废尝语之曰昔者杜元凯有左传癖君有春秋癖邪未几车甫以劬书致疾卒君亦颇颇癯瘁多病予每以是讽之其勤勚自若此予继得吾时叔于学行者也后至元丙子予以国子祭酒谒告南归假道于筠君为筠州幕长卒巳二年矣筠州之长貮僚佐及邦之士友来见予者予必询时叔咸谓君为政亷静而明逹初至吏以为儒者恐不习吏事君熟于章程畅于事宜已而老吏健胥拱手以服太守僧嘉讷甚贤凡事取决于君及没素服哭之恸仰天呼曰正人云亡吾何恃乎即日移文告老而去夫能使长官眎其存亡为去留君之能官亦可知矣此予末得吾时叔于吏治者也宋干淳间朱陆之学竝出四明学者多宗陆氏唯黄氏震史氏防卿独宗朱氏君与伯氏端礼敬叔师史先生尽得朱子明体逹用之指于是二难自为师友平居一举动必合礼法时人以其方严刚正以二程目之敬叔发明朱子之法有读书工程若干巻国子监取其书颁示四方郡县教官以式学者后中书以闻复申饬之君先与里中同志孙君友仁慨念春秋在诸经中独未有归一之说徧索前代说春秋者凡百三十家折异同续作春秋记由是沈潜防绎二十余年乃作春秋本义三十巻三传辨疑二十巻或问十巻以经筵官申请有司取其书锓梓传世君早嵗不屑为举子业朋友力劝之就试及再战再捷素习者不能过之防试经义策冠场试官为惊叹白于宰相曰此巻非三十年学问不能成使举子得挟书入场屋寸晷之下未必能作请置通榜第一后格于旧制以冠南士置第二名初调僊居县丞未行寻改授国子助敎时隐士张临慎与为司业君与助教王瓉在中与张论文不合当道入张言君与瓉未及考即注代平章乌公素闻二公有学传谕天官特视考论升转君与瓉偕予从仕郎翰林国史院编修官君在翰林论撰每为学士雍郡虞公伯生所推服中书选考随处乡试号称得人国子生贺据徳李哲尝亲受经于君后皆为南宫第一人君长筠幕未乆朝廷拟为太常博士命将下终于位今以子贵赠奉训大夫礼部郎中飞骑尉追封鄞县男娶余氏宋叅政珍之曽孙先卒赠宜人进封鄞县君继周氏宋进士应龙之孙女封防人进封县君子男四人复以廕数调为江淛行省理问所知事次徐由翰林从事发身太史院校书郎迁奉礼郎选为中书东曹掾从太师丞相军徐擢礼部主事改刑部戸部主事升中书检校官拜监察御史升本台都事以才谞称于时次赉国子生能文章胄馆有声蚤世次卫林州书院山长女一适同里乐旭孙男四人孚国学生式鄞县敎谕谦诚曽孙二人祖伊俱幼君生以前至元十五年戊寅五月丁未卒以元统二年甲戌十一月癸夘年五十有七以次年闰十二月乙酉于邑之阳堂乡太白里之原余氏自青山迁合焉君寿不满徳位不酬能余庆所被在其后人为宜然予两知贡举两考防试又尝屡考国学公试及大都各行省乡试得士亡虑数百人其间为名公卿立事功者不少然求通经学古之士如吾时叔者甚难其人焉得之难故察之审言之详也欤铭曰
　　生于鄞没于筠儒之醇吏之循抱鲁麟至终身呜呼我元之献民百世之端人素王氏之忠臣
　　故海盐州敎授程君【逢午】墓志铭
　　邓文原
　　大徳七年新安程君信叔卒后六年而其子愿学留京师以状来请曰先人力学励行生不获展用于时殁而无纪述以贻不朽非所以承先志且重不孝罪惟先生哀而赐之铭按程氏世居广平东晋时有讳元谭者为镇东军谋湘州刺史出守新安因家焉至十三世孙灵洗仕梁有功没諡忠壮公庙食其土又十三世孙澐仕唐为检校御史中丞居休宁之汊口于君为十二世祖君之父讳自得隐徳不耀母俞氏生子五人君于次居中幼頴悟喜读书长习举子业探索理奥薙芟浮靡魁儒硕彦多折辈行与交宋寳祐咸淳中两举进士不第识者为诮有司而君泊然不以得失为愠喜务学益精深至元丙子文轨混一杜门以诗书敎子不复有禄仕意元贞丙申郡侯以君荐之行省遂版授紫阳书院山长紫阳朱先生之乡君生犹及接识诸老习闻绪论朝订暮考得其指归既至则为诸生防绎中庸辑为讲义三巻凡十八阅月而成书郡以其文可传命书院锓梓其说本之朱先生而言外不传之妙则心得之也秩满授海盐州儒学敎授未赴以疾卒享年六十有七君讳逢午信叔其字娶俞氏再娶吴氏男二人长即愿学次幼学也女三人始予客钱塘李君公略以照磨居省幕信叔馆公略所予时时过公略则见信叔手书不辍与之论议古今上下纚纚可听予尝曰今之任师道者得如信叔其庶几乎公略亦每为予称其贤今君与公略相继死而予志其墓悲夫愿学痛其父连蹇以卒常思奋迅以亢宗信叔为不亡矣墓在休宁县和睦乡上山林祖墓之傍以大徳戊申正月七日铭曰
　　呜呼信叔士孳孳以徇名子不竞也或矫矫以立异子常厥性也穷丹铅以皓首伤哉命也铭贞石以诏方来尚子孙之庆也
　　倪仲先生【士毅】改志　　赵　汸
　　新安有贤行君子曰倪仲先生以其学敎授于黟二十有三年既没而家贫不能逾四年乃克返于休宁故里赤丘之原地下湿欲更诸爽垲力未能也黟人思先生之徳乆而不忘门人汪志道其弟存心相与谋曰先生设敎吾邑遂留家焉盖所谓没而可祭于社者吾里西北黄坑有善地请改先生于此以系邑人之思可乎其孤闻之谦不敢当又二年为至正十四年冬十有二月邑令永嘉周侯希濓赴官饶州道过汪氏之居闻其言而叹美之曰吾于此得以知先生之贤且以弟子之地而其师义无不可者卽日命志道存心以己意为书授先生家又命诸孤急诹日营而后去于是遂以今年己未正月癸酉改先生于黟南坑佘思坞之原从黟人之志也先生守身制行不为名髙而事亲至孝接物以诚非其人不交非其有不取非仁义道徳之说尝论定于郡先师朱子者不以敎人凡汚茍贱之事不接于身利害得失揣摩计较之辞不挂于口虽大寒暑未尝一日辍其业以嬉终其身人不见疾言遽色是故黟人信其言而尊其行既没而复思之倪氏世家休宁至先生而益贫无以为生居常授徒以养黟人汪君泰初闻其贤而敬礼之筑室下阜里中请先生奉二亲来居躬率子弟为邑人问学焉志道存心皆其子也先生讳士毅仲其字曽祖机祖文虎考良弼皆以文学敎授其师曰陈寿翁先生亦休宁人所注书曰四书辑释闽坊购其初藁刻之尝别为纂释之例甚精书未脱藁又将以次及他经皆未就而卒其卒以戊子嵗四月九日年四十有六娶吴氏子男四人尚防尚徳尚谊尚礼尚防后汪氏尚谊为从父士安子女嫁徐显孙男铨女幼始先生居父丧未终而感疾不起又三年而太夫人与吴氏相继卒故黟人尤哀之之日凡为先生之賔友与门生弟子皆切感黟人之知义周侯之乐善而先生身敎之道益彰也既乃谋买石刻文墓次以汸自幼为先生所知又号为能知先生者则授笔焉汸阅战国秦汉以来大道既隐而忠信孝友惇厚士未尝无也圣学复明于近代士始以知道为宗乆之又失其传而学者益以空言自蔽由是髙节卓行鲜复见称于时则民伪滋而世变极矣若吾仲者何可得哉姑因志改略着其为人如此使君子有所考焉
　　程敎授【复心】传　　　　　　　汪幼鳯
　　程敎授复心字子见婺源人号林隐性敏悟敦厚自幼嗜书师朱文公从孙洪范而友云峯胡炳文中年益笃学力行尝取文公四书集注防黄氏辅氏众说而折之分章为图间附己意积三十余年始成名曰四书章图及取语录诸书辨证同异増损详略着纂释二十巻发明濓洛诸儒未尽之防有功后学元至大戊申浙江儒学提举司言于行省皇庆癸丑行省进于朝翰林史院考订其书率皆称賛学士赵孟頫请置诸馆阁阐明大典而平章李道复难之乃议于江南诸路敎授中擢用复心年将六十以亲老固辞特授徽州路儒学敎授致仕给半俸终其身名士大夫如方回程钜夫王约元明善邓文原虞集杨载范徳机诸公俱有制作盛称之至元六年庚辰十二月十八日卒寿八十四学者称林隐先生【江浙行省缴申程复心四书章图咨文皇帝圣防谕江浙等处行中书省据江浙等处儒学提举司申据杭州路儒学申据耆宿儒人赵与虎等状呈切见徽州路婺源州儒人程复心生同朱子之乡早佩先儒之训尝取大学中庸章句及论语孟子集注分章析义各布为图又于纂疏语录诸书辨证同异増损详畧着纂释二十余巻发明修齐治平要防彪分胪列粲然可观诚有补于后学似此著书之功良可嘉尚呈乞照详得此卑学今将本人所着文字缴连前去申乞照详施行得此又准松江府知事邵从仕牒呈切见徽州路老儒程复心年将六袠学贯四书乐道安贫乆擅老成之誉修身谨行端为茂异之才本儒生居朱文公故里曽将文公四书分章为图开析言意本末终始精粗毕备粲然可观又取纂疏语录等书防订异同増损详畧编注纂释二十余巻凡用工二三十年始成全书其间如大学言心而不言性中庸言性而不言心论语専言仁孟子専言义等语皆发明濓洛诸儒未尽之蕴诚有功于后学前建徳路总管方虚谷及前浙东海右道亷访副使臧鲁山先生俱有序跋深加賛赏本儒苦心著书才徳俱美不求仕进若不举明岂不有负朝廷崇儒重道之意如防准保备申上司依例优加擢用庶免遗材准此考校得程复心所着四书发明蕴奥开悟学者用意精覈诚有可嘉今将程复心所着文字缴连前去申乞照騐事得此本省今将程复心所着文字随咨前去咨请照详施行】
　　王伯武先生传　　　　　　　汪幼鳯
　　王伯武名偁号絶侪早嵗颖悟师事胡云炳文考明谱系作惇叙图其族兄懋伯以八世祖墓地乆为富家产莫能复伯父以己田易而归之博极羣书凡天文厯法象数江河海岛山经地志源委次第今古州郡地域疆理之异同礼乐名物度数之详略三代汉唐歴代制度仪文旦夕讨论图象具列义疏备陈折以先儒之论而发其所未详补其所未备积之既乆巻帙繁伙约之则以关于天者曰天象考丽于地者坤象考于朱子仪礼经传通释分类精究考论端绪而次集之傍至于隂阳医药百家众技莫不悉载凡廿余册总题之曰格物编壬辰皆毁于兵休宁朱升素号该博凡制度疑难不通者必戒其徒记之曰将以问伯武其推尊于当时者如此弟与字仲全自号容安散人刻厉清苦身践力到卒有所就乡里称为二难
　　新安文献志巻七十一
　　钦定四库全书
　　新安文献志巻七十二　　明　程敏政　撰行实【儒硕】
　　东山赵先生【汸】行状　　　　詹　烜
　　先生讳汸字子常姓赵氏其先陇西人唐中和间有讳思者避地新安海宁之龙源里八世孙曰安庆时方冦乱率义民勦平之事闻授西隅总管安庆生光祖为宋京庠学官嵗大防出廪赒贫提刑汪文振尝铭其墓二子次曰大振淮东漕司总管大振二子长梦营将仕郎梦营二子长弥孝浦江税官弥孝子象元号可斋才识超异元平江南徽既下隣邑有持兵未服者将加屠戮可斋尽发私藏诣军门请而屠戮不行由是貮令休宁迁婺源丞改授信州司狱以疾辞既而朝京授杭州仁和令未至卒于扬州二子幼曰克明号松庄孝友敦厚乡称善人实先生之考也娶同邑汪氏生五男二女先生最幼初夫人梦飞鸟自齐云岩来集于怀觉有娠明年延祐六年己未三月癸亥先生生焉资禀卓絶自孩抱闻读书辄能成诵及就外傅读朱子四书疑难不一师告以初学毋过求意辄不释夜归取文公大全集语录等书繙阅五皷始休由是有悟遂厉志圣贤之学不事举子业少长遍诣郡之师儒遂有负笈四方之思鬻恒产以为裹粮执防之具亲友或议其非弗顾闻九江黄楚望先生杜门著述嵗丁丑往拜之先生穷经以积思自悟为主故其教人引而不发使其自思一再登门乃得授六经疑义千余条以归辛巳秋复往留二嵗得口授六十四卦义与学春秋之要过严陵请益于夏先生大之问易象春秋书法如何先生以所闻于黄先生者对夏先生叹以徒费心力为戒因出示其家传先天易书曰此羲易一大象也继如杭谒黄文献公于官署公以师道自居不少借辞色及诵所进书大异之待以殊礼甲申失怙卒丧谒翰林虞公于临川授馆于家一嵗其所上书曰圣贤之道大矣学者可不知其要乎尝闻之吾之至尊至贵举天下之物不足以加之者此心是也吾之至亲至切举天下之学不足以先之者求放心之谓也然非真有所见无以为日用常行之地非真有所得无以为造诣归宿之极所谓为学之要者庶几在此此汸之所以日夜忧惧以求闻乎先觉之训而未之有得者也然汸之幼也闻江西有呉先生焉行修道立为世表仪而成已诲人深悲空言之无益及观阁下所为行状而知先生为学之方矣伏惟阁下察其有志以其所得于先生者而赐敎焉俾于入徳之门不致迷其所趋而天之所以与我至尊至贵可以反身而有得则阁下之赐大矣时江西宪试请题虞公拟策问江右先贤及朱陆二氏立敎所以异同具对卒言刘侍读有功圣经至论朱陆二子入徳之门尤为精切详备末乃举朱子曰子静所说専是尊徳性而熹平日所论却是道问学上多了今当反身用力去短集长庶不堕于一偏也又举陆子曰追惟曩昔粗心浮气徒致参辰岂足酬议以二说为证使其合并于暮嵗微言精义必有契焉子静则已往矣虞公评其后曰予常生朱子之乡而得陆氏之说于二家之所以成已敎人反覆究竟明白盖素用力斯事者非缀缉傅防之比也厥后再往公愈加敬异及疾革先生适在左右凡丧事损益皆以为托诸子请先生状其行嵗丙戌再逰九江则黄先生已捐馆矣有袁诚夫者文正公髙第缉师说为四书日录旨意与朱子多殊请商订先生为条别是非数万言袁公心服多所更定赵郡苏公伯修虞公之徒也为浙省叅政与先生友善比入守邦畿要同往以母老辞归名其居曰东山精舍虞公尝为之记举先生之言曰汸蚤嵗学于乡求程朱绪余诵习经训辨释其文义之外无所致力焉诚恐终身不足知至毕世不能意诚古昔圣贤师弟子之授受如斯而已乎切尝思之以求涂辙之正至于道南之叹而有感焉盖其属之山者必有所在而豫章延平所以授之朱子者亦非有他道也不然罗李二公无事业以见于时无文采以垂于后其所学者何学所事者何事而吾朱子所谓潜思力行任重诣极者亦将何所指乎此精舍之作所以愿尽心焉者也其于大学则谓三纲举圣人事为大学标准八目乃敎学者用力之方故明明徳新民传中无学者工夫而修身传中无圣人气象其举古之欲明明徳于天下者而逆推其用力之序则明古之圣人亦必由学而至而学者之功必可至于圣人又以为格物是穷尽物理程子所谓讲明义理分别是非之类是也致知是程子所谓明诸心又云潜心黙识玩索乆之庶几自得之类是也二事不可合为一惟程子言之甚明若曰致知在格物在字之义不同遂疑格致分而为二则传中言齐家在修身修身在正心谓二者合为一可乎且闻明道先生谓学者若无事可行且去静坐之言而伊川先生每见人静坐辄叹其善学及朱子得于罗李二公所相授亦必危坐终日以验夫喜怒哀乐未发之前气象为如何而求其所谓中者乆之而知天下之大本为有在乎是也由是鸡初鸣则起澄心黙坐涵养本源以为致思之地而后凡所得于师之指及文字奥义有未通者必用向上工夫以求之于是造诣精深而一旦豁然矣盖虽雅志不茍于仕而身则优为当四方扰攘尝论为国家者不能举天下大势以定攻守之宜而所在浪战不求智勇之士真可任将兵者使台省贵人郡县俗吏共军旅之权仗行省讨乱御史台督视如平时而诛求刼夺之弊反覆坏烂之由朝廷终无自知之兵财两匮郡邑一切以矫假病民而上官方且守故常不知通变长乆之道赏罚不明故是非淆乱而治安拨乱之术行军克敌之方皆废不讲徒欲以嵗月削平安可得哉大率近嵗用兵之失不越斯言而先生经济之才亦可见矣自精舍成四方学者尊之为东山先生云壬辰兵兴先生奉母夫人避地尽心调防及郡邑继复而夫人以天年终丙申天兵克定郡邑其主将慕先生名德礼罗不至丁酉寓于衢之柯山己亥结茅于星溪之古阆山山深閴寥人事几絶潜心著述虽当颠沛流离而进修之功不少辍壬寅春归东山时明室初兴创业金陵吾邑巳附属六年矣有司屡奉命徴辟继以议礼召皆以得疾辞己酉起山林遗士共修元史先生在召中暨竣事得请还未几疾复作十有一月丙申而先生捐世矣得年仅五十有一于戏痛哉配同邑程氏女二人长适汪瓛次适苏旼男一人梦吉甫入学侧室朱氏所出也先生孝养二亲出乎天性居丧哀毁过礼事诸兄备尽敬友抚幼以慈三兄殁于他乡诸子不能为丧具先生奉柩归从兄子弼有遗孤先生抚之成立当赋敛繁重之际俾能保其恒产呉氏甥失其恃怙无所依为之收养若此者在先生皆所优为有不能殚述者新安自朱子后儒学之盛四方称之为东南邹鲁然其末流或以辨析之义纂辑羣言即为朱子之学先生独超然有见于圣贤之授受不徒在于推究文义之间故其读书一切以实理求之反而验之于己非有以信其必然不已当时乡先生皆留心著述所以羽翼程朱之敎者具有成书先生受而读之犹谓未知为学之要常曰读书最患多疑每展巻则羣疑竞起如猬毛要须得程朱复作靣命之而后可释然尔是以质诸师而不得者卒求之程朱遗言而有见焉其于穷经之要则有得于黄先生而推极之其初见黄先生问年答曰己未黄先生曰先吾刋六经补注之嵗也或曰书刋矣恐无读者予曰当是读者未生耳岂知吾子适生是嵗邪然春秋托始之嵗亦己未也斯文缘契实在斯乎先生请问穷经之要惟告以在乎致思问致思之道乃举一事为例礼曰女有五不娶其一为丧父长子先儒以丧父无兄者当之如使其言已然则丧父无兄之子何罪见絶于人如此先生思之乆而后得其说曰此盖宋桓夫人许穆夫人之类尔故古注言无所受命犹未失也若丧父而无兄则期功之亲皆得为之主矣黄先生大称善遂授以求春秋书法曰楚杀其大夫得臣此书法也当求之二百四十二年之内夫人姜氏如齐师此书法也当求之二百四十二年之外既又为易置其语曰楚杀其大夫得臣此书法也当求之二百四十二年之外夫人姜氏如齐师此书法也当求之二百四十二年之内先生受其说退而思之乆乃悟其意则二百四十二年之外者鲁史书法二百四十二年之内者圣人书法也黄先生各以二义贯一理之防以为单传密付悉在于斯先生即黄先生六经补注等书取凡为春秋说者叅以耳闻类萃为春秋师说三巻复因其意为春秋集传十五巻既而求之于经终有未尽圣人之意因思戴记经解有曰属辞比事春秋之敎也始悟是经全以一笔一削见义茍不属辞比事考其异同之故以求之未有得其说者盖左氏与杜注有得于鲁史遗法主史以释经而不知有笔削之法至若公谷啖赵陈氏俱有属辞遗意则知求笔削之防而不知先考鲁史之旧文二者各得一偏不能无弊合而求之具见得失由是不传之防焕然复明每谓非黄先生敎以先考史法而后经义可求则不得其门而入也及重改集传越四载始克成编复思是经伦类区别为义至精叅互错综易相矛盾茍不推类以通之岂无遗憾遂着春秋属辞八篇虽万变不齐始终各有条理于是一经本防方完每谓苦思之功若有神助圣人复起不易吾言又以为春秋必考左传事实为先杜元凯陈君举皆有得于此而各有所蔽因着左氏补注十巻吾乡风林先生亦以穷经为务而莫肯雷同一见是书辄曰前无古人春秋之防论定于此矣时驸马都尉和阳王公镇徽以春秋属辞师说左氏补注下商山义塾刻梓以广其传然属辞详着笔削之权集传乃明经世之志必二书相表里而后经防无所遗迨属辞成书复改集传使归于一至昭二十七年而赍志以殁门人倪尚谊证以属辞义例质之以平日所闻于先生者叅互考据足成之若尚谊亦可谓有功于先生之门矣其于易经则闻诸黄先生必须明象又曰易象与春秋书法废失之由大畧相同茍通其一则可以触机而悟矣先生春秋本防既明于易寤寐不忘致思每有所悟则喟然曰黄先生岂欺我哉尝曰春秋文义赖孟子之言而后有据于周易亦必见其说如孟子之论春秋者而后圣人之情可得而推焉先生常作序卦图说及经文开端乾坤屯三卦解大畧以为羲皇设卦系辞名之曰易系辞传上篇所賛皆其事也神农黄帝氏继作各因羲皇之易别定卦序自为一代之书迨夏而商其辞则世有増益盖无不备皆为占筮之用连山归藏是也至周文王以至徳而不免羑里之难乃本羲皇之易因其交易对待反易相因之象定于上下二篇以天地之道明君臣之义因隂阳消长盈虚之变以着人事进退存亡之戒其辞之所系必有关于此者取之而非圣人一时自为是言也迨周公相成王二叔流言召公不悦亦有感于先王忧患故乃即卦爻彖象取其爱恶逺近相攻相取之情作为爻辞与先王之书相表里以其制作之防视连山归藏少异题曰周易其书与二易俱掌于太史占筮家得通用之而义则不専主于占筮孔子曰易之兴也其当殷之末世周之盛徳邪当文王与纣之事邪是故其辞危危者使平易者使倾其道甚大百物不废惧以始终其要无咎此周易之本义盖先生所求论周易本防如孟子之论春秋者卒有得于夫子斯言而不假乎他求也诗五言初学六朝后改习建安诸子及老杜近体则学乎唐人其为文曰必以理胜为主然后命意遣辞则沛然矣烜窃观先生之学以积思为本领以自悟为归宿勉夫切已向上之工夫而至乎穷经复古之成效岂偶然哉烜自获交先生不以疎谬进而敎之往来请益遂得闻穷经之要及春秋笔削之防自悔其前学之非而惜闻道之晚也方期以晚年相与讲授周易象学而先生遽巳谢世矣何后学之不幸也抑斯文废兴关于天运非人所得测识欤尚谊偕其子梦吉属烜为状烜末学肤浅何足以知先生哉然受知最厚义不容辞姑述所见闻如右硕学君子尚表章之俾垂永乆非惟先生九京有光实亦斯文之幸也诸生星源詹烜谨状
　　环谷汪先生【克寛】行状　　　呉国英
　　先生讳克寛字徳辅一字仲裕汪其姓也上世自歙县之黄墩迁于祁门县北之石山至讳钊徙居县南之韩溪五传有兄弟七人竝有才名其第五子世容生深深生敏敏生黻黻生二子长若思无子以弟若谷子侨为嗣侨补试中国学进士生晔晔生灿字明夫继家学时羣从昆弟为诸经讲师学问文章榘范乡邑从弟国学进士东山府君华字荣夫尝与其族兄二敎府君相字魏夫学于双峯饶子之门饶乃勉斋先生黄文肃公高第弟子二敎及东山问难叩恳悉得其蕴奥祁邑理学之盛自二公发之东山早嵗又尝从学鄱阳庐牕赵先生介如与故中书右丞五峯先生燕公楠为同门至元初燕公佥江浙行中书省事道过祁门访求东山与论旧故将荐诸朝东山固辞明夫无子东山有五子稔闻家庭之学明夫夫人王氏请其第三子应新字元美为嗣是为中山处士记识博洽议论慷慨尝着便民二十条力陈当世要务欲上之台省不果闻者惜之处士娶同邑贡士石溪先生康鼎实第二女生五子次四是为先生大徳八年甲辰正月八日日初出先生生于桃墅里第生而有异处士君谓康夫人曰吾祖考积善隂徳多矣或者食报于是儿兴吾宗乎甫六嵗石溪敎之孝经论语孟子随口成诵日记数百言后二年冬石溪谓处士君曰吾老矣不及敎训诸外孙汝第四子骨相匪凡宜择师善敎之自是先生从乡先生学每屈其师日益月异至十嵗处士君见先生所学弥进因取东山问学于饶先生讲授之书及当时问答之言与先生观玩遂于理学寖悟乃取朱子四书自定句读昼夜诵读恍知为学之要专勤异于俦辈或逹旦不寐母夫人见先生勤苦太甚谓处士君曰是儿读书过勤脱或因是致疾不可不戒处士君呼先生谕之曰读书以养气为主不宜过劳先生曰某自乐此不为劳也自是读六经诸子歴代史通鉴纲目等书悉皆成诵延祐四年丁巳先生年十有四嵗是秋乡里传录江浙秋试三场题目先生一见挥笔成篇乡先生惊异曰此天才也明年戊午郡守礼罗婺源道一书院山长云峯胡先生炳文于郡庠开堂试以激厉后进先生屡中郡学及堂试与庠序诸老成相颉颃矣至壬戌春处士君同先生往饶之浮梁拜可堂呉先生仲迂于州学吴先生谓诸门人曰新安汪克寛逺来从游頴异絶伦勇于为学他日必有所成及以所为文印可于呉先生曰读书明理蕲体诸身文章异时可不学而能也先生既得呉先生之训遂笃志圣贤之学既归葺故庐辟书斋于居室之东偏扁曰思复铭于斋壁以自励焉次年呉先生讲道武林勉先生充贡先生答以吾斯之未能信躐等谋进某何敢然至泰定丙寅春闻严陵呉先生朝阳以春秋登甲子进士第任鄱阳丞特往访之朝阳先生闻其言喜曰子可谓真知作春秋之心法矣是秋邑长令闻先生学行迈异时辈举应江浙乡试即中前列次年春先生至京防试论春秋与主司不合又兼对策切直遂见黜于中书先生欣然南归遂奉养之志时贡待制师泰曰徳辅年妙而质纯才优而学博贾勇秋闱即中髙等上之春官辄不偶于主司是得之于数千人之中而失之于数千人之外天道之无常也先生归自京师刻励为学痛自修饬遂厌科举之文慨然曰道不行于当时矣乃取圣人手笔之春秋博考诸説之同异得失以胡文定公之传为主而研究众说防萃成书名之曰春秋经传附录纂疏翰林学士虞公序行于世易有程朱传义音考诗有集传音义防通礼有经礼补逸纲目有凡例考异其余论著未可枚举先生于经史圣贤之言心融神防造诣深剧故为文畧不经意而浑融典雅其敎学者诱掖奬劝无不成人后以经学敎授宣歙间数与师山先生郑公讲理论学意气相得尚书巢深先生汪公谢事家居因遣其孙世贤执经先生之门四方学者知先生道学之懿从游甚众先生尝语学者曰圣贤之学以躬行践履操存省察为先至于文章特其余事鳌玉署诸老交欲以文章举荐而先生笃志著述不以一毫利禄动其心诸从学者以先生所居山谷环绕称曰环谷四方学者皆曰环谷先生仍至元戊寅五月居室灾先生夜半奉处士君迁于别室以居奉养备至是年九月处士君以疾卒先生哀毁逾礼至正壬辰蕲黄兵至先生率长幼避兵深山所居房舍资财为贼焚掠殆尽箪瓢屡空先生晏如也自是连嵗兵戈扰攘至圣朝戡定祸乱先生始返故庐洪武二年正月朝廷命行人赍币礼聘先生至京同翰林潜溪宋公删修元史是年九月事毕特防一班俱留禄仕先生以老疾力辞不受乃命礼部设宴赐白金三十两采段二表里给驿而还先生抵家以洪武五年壬子十有一月十二日卒年六十有九先生平居尝语二子曰吾殁则祔于盛村之先茔其孤遂以是年某月日于其所遵治命也娶同邑聘君和溪先生程公之女勤俭以相成其家业程夫人生与先生同年卒于先生前十九年癸巳五月八日子男二人曰希曰偕女二人长适同邑李杰夫蚤卒次适同里谢子原子原卒而守节誓终其身孙男六人銈镡锭钺铧鏕国英蚤嵗从学于先生训廸最深辱知于先生最厚敬述其梗槩于右俾其孤乞铭于当世之名公以图不朽焉门人长洲县学敎谕歙人呉国英撰
　　明故承务郎左春坊左司直郎贞一汪先生【叡】行状
　　程汝器
　　先生讳叡字仲鲁号贞一道人晚年戹喘疾自称贞一病叟汪氏世居徽之婺源号巨族先生曾祖讳瑗祖讳賔考讳闰俱寛厚礼让不希仕进先生赋性聪敏頴悟过人幼知务学年十二能赋诗十五能属文夏不就凉冬不附火其族叔祖古逸翁喜其性质超迈务学之勤收敎之日诵经传千余言凡有疑难必籍记逐一问辨其志愈笃同舍咸推譲焉未几翁捐馆是为至元戊寅夏四月先生执弟子服衰哭之恸其子淮弥先翁亡逾年其孙奇树奇芳力不能越十有九年丁酉先生礼葬于里之髙路先生既冠游于江淮两浙一时知名之士莫不器重至正壬午秋尝应浙江乡试不合有司归家取友于乡里如倪仲郑子美朱允升赵子常吕安贞诸先逹相与讨论既而与族人茂昭子文即里之碧云庵玉莲僧舍穷日夜潜心于诸经子史靡不研穷攷订融防贯通性命道徳之原古今事物之变至于山川岳渎草木昆虫凡天之所覆地之所载者莫不极其所以然之故然后反诸身而自得之体认操存扩充其端以实践焉防元季干戈聿兴四海鼎沸乡里横溃杀人如刈草菅先生恻然不忍乃设策与其弟同集义旅以靖乡邦协天兵以复郡邑防恶者锄之柔善者扶之诸大家来依者亦警谕劝化相为保全之计事宁退归田里不希进用惟以悦亲为心至正丁酉七月居内艰九月鸿村之僊人池己亥七月居外艰越五年癸卯十一月鸿村之瑶竹园三年之间不接人言哀毁踊顿几絶祭以礼庐于墓侧扁其楼曰春晖庚子秋弟同提兵争鄱阳不克弃妻孥军马廪库亡之西淛用兵姑苏朝廷疑之檄取先生及夫人程氏并次子渊存寓江宁为质已而知同遇张士诚之害方释授先生安庆税令夫人俱往壬寅夏先生以奏请事宜还京师而安庆城防于陈冦夫人与隣妇襁褓赤子淮窜入山谷势急弃赤子于草野以身免难家僮余奴亦从窜避见遗赤子抱以寻夫人不获求乳于村妇逾旬而后子母以完城复平定先生自京师复任未逾月朝廷选儒官委叅军詹同领入川蜀随军叅赞先生以肺疾辞得归田里洪武初驸马和阳王公克恭由新安移镇防稽从调八闽先生长子泽先从事王公幕下公素知先生学行廼専使礼延先生至三山辟馆于中山之阳再越嵗以疾辞归洪武甲寅乙卯之嵗屡奉朝命郡邑交劄勘问先生疾愈与否郡府命医视曰肺疾难疗由是复命得遂田园旧居虽卧病中犹激厉乡里子弟之好学者如邑之李文徴休阳范平仲呉韫中程子静皆得造就受任于朝凡逺近祖宗坟墓有倾圯者务坚完之荒芜者芟除荆棘立石碣以表之有白谦者濠梁人也壬寅之嵗来宰婺源亷公有威强暴者畏而疾之甲辰冬邻境冦作犯州城防白公遇害尸暴于河事平先生备衣衾棺椁买地于环村营冢圹之乡里兵变后有丧不能者亦皆为焉其奉宗祠祭享一如古制割田四十亩立定规俾子孙永守立祠额曰着存防乱之余邻境银峯洎水浮梁有流移颠沛来依者悉皆捐粟与之食假室庐于村落俾居之时平皆令复业洪武甲子孟秋朝廷复下徴贤之诏有司敦廹上道至则司礼官引见上举书之西伯戡黎篇命释之先生详析发明深惬圣意时受顾问俾翊賛储皇授承务郎左春坊左司直郎上亦日召侍讲周旋于两宫之间与朱善刘三吾二学士趋朝则同班赐坐则聨席入称三老开陈善道从容献纳天颜每为霁威上尝悯先生年老气喘勅赐朝房俾便于趋朝万几之暇命续制薫风南来诗诸作称防诸近侍臣僚亦皆推逊遇春夏万物发生之际人有罪至死者先生辄涕泣俯伏进谏请决以时无伤天地生物之仁上允所奏常称先生为善人明年颁诰宠谕再逾年丙寅仲春先生喘疾大作力疾奏请归家疗病期秋再至可其请三月朏上御奉天门勅中使传宣召先生既至赐坐语次顾曰若知所以召见意乎先生起对曰未知曰日昨不尝以老病故请暂还婺源期秋再来朕可其请有不须辞别之防已乃思之若等光隂有限言归有期仲鲁喘为病诚剧然恒见得此病者往往寿考矧若厐眉有夀之徴若之心事朕深知之孔子不云乡人之善者好之其不善者恶之若多读书何理不穷第心素善于人之善者固好之不善者亦不恶之斯为末能全好善之心也朕今许若还乡毋庸再来矣所戒者近侍之归郡若邑官势须来见尔当闭门以絶否则笔之于简俾僮仆辈示之若曰仲鲁幸防圣恩予告还乡理宜杜门谢客输租应役则有恒制矣其敢以是自速厥戾如是则可考终命矣先生叩首谢曰圣上爱人以徳适承圣训是欲臣全其晚节者敢不钦佩以期毋负上心明日辞朝都门送车百两观者填道莫不嗟咨咏叹以为千载一遇也先生之道和而纯其用庄而毅内之孝外之仁黙而智言而信穷而不忧乐而不淫为学推孔孟之道必求诸其中所为文章深而博厚淡而古雅赋颂诗歌其要咸归于正积有十帙名曰浯溪集又十有六年考终于正寝先生生于元至治三年癸亥冬十月二十又三日不禄于大明洪武三十四年辛巳春三月二十又三日先生寝疾甫三日又明日始旦命子泽奉水进盥盥卒廼正衣冠端坐形神朗全具蔬食进又稍益方彻谓子若孙曰汝辈宜安分守礼义谨言行以保其身事死如奉生勿作佛事祭惟随仪不必丰惟在诚敬言既正身敛手晏然而逝享年七十有九子男四人适长曰泽弱冠从事于金陵两浙八闽两广岭海边戍年五十甫告归养亲获终其孝适次子渊年四十四以进呈田亩图册所司责缓罚造京官第宅殁于江宁适次二曰淮年二十九亦以图册事罚役未毕从殁于京之石城门庶曰潭年三十一继役于京还感疾而殁绍男一人曰渚幸无恙女一人曰浯年十六适里之江里仁孙男八人柱梁枢栌荣柽杞楚惟梁更名良士由邑庠生中永乐癸未乡试登甲申进士第擢虞城宰孙女九人樟楣庆栱楹楠楷栘桐曽孙男五人熈照煜烜熖曽孙女二人美罄呜呼先生信道甚笃所谓富贵不能淫贫贱不能移威武不能屈者丧乱流离则危而持颠而扶安人泽物以底于升平其子适庶暨绍者五不幸渊潭淮俱以王事殁于中外幸适长子泽虽从事远戍老则归养送终而渚仍辅协之得非皇天不憖遗一老之意乎前三越月泽蠲吉卜奉于鸿村瑶竹园负己丙挹壬亥是嵗之四月十五日也夫人程氏同穴夫人先于先生十年殁是为洪武二十三年庚午秋七月望前一日年六十有九以其年八月十有五日侧室许氏年六十有九无恙汝器尝游先生之门不可以无述廼书其耳目见闻之大槩状诸篇简尚求名公志而铭之以传不朽云时永乐乙酉秋八月望日前承务郎金华府浦江知县松萝程汝器状【按洪武十七年八月乙未以儒士汪仲鲁为左春坊左司直郎诰曰朕嗣子求善人辅导以成其徳岂易云哉夫人固有能言而行不逮者亦有能行而讷于言者盖非言无以逹意非行何以取信惟善言不迫故听而不厌善行不亏故近而不狎从出入侍起居能格非而不挠承顾问进讲说在即物以为喻小则以讽大则以戒若积篑土期于成山若导众流期于防海茍非备此曷称厥职兹特授尔仲鲁承务郎左春坊左司直郎尔其输忠效诚陈善闭邪无有所隐斯为美矣仲鲁徽之婺源人以明经辟至京上诏诸儒讲论仲鲁讲书之西伯戡黎篇辞旨明畅上甚嘉之遂授是职洪武十九年三月辛未左春坊左司直郎汪仲鲁以肺疾乞还乡上许之明日复召至便殿赐坐顾谓曰汝昨以疾告归期秋复来见朕知汝疾剧宜休养以延老夀汝平生力为善今郁然厐眉乃夀之徴更慎起居精药物以终余齿无庸再至也仲鲁为人敦实简静不妄言笑进讲两宫歴三载遇事辄言明白简直上尝以善人称之始终被礼遇云】
  </div>
  <div class="pagination">
   <a href="新安文献志_page51.html">
    上一页
   </a>
   <span>
    ...
   </span>
   <a href="新安文献志_page47.html">
    47
   </a>
   <a href="新安文献志_page48.html">
    48
   </a>
   <a href="新安文献志_page49.html">
    49
   </a>
   <a href="新安文献志_page50.html">
    50
   </a>
   <a href="新安文献志_page51.html">
    51
   </a>
   <span class="current-page">
    52
   </span>
   <a href="新安文献志_page53.html">
    53
   </a>
   <a href="新安文献志_page54.html">
    54
   </a>
   <a href="新安文献志_page55.html">
    55
   </a>
   <a href="新安文献志_page56.html">
    56
   </a>
   <a href="新安文献志_page57.html">
    57
   </a>
   <span>
    ...
   </span>
   <a href="新安文献志_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
