<!DOCTYPE html>
<html>
<head>
    <meta charset="UTF-8">
    <title>御选唐宋诗醇 - 第 84 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐宋诗醇 - 第 84 页/共 129 页</h1>
    <div class="content">　　沈德潜曰横空盘硬语妥帖力排奡此诗足当此语王伯大曰公两谪南方初自阳山北还过衡在永贞元年八月过潭适当残秋陪杜侍御逰湘西寺诗云是时秋向残是也今云我来正逢秋雨节故知此诗是阳山还时作后自潮州还移刺袁州则元和十五年十月葢未尝过衡据袁州谢表云去年正月贬授潮州刺史其年十月凖例量移云云即自潮径当来袁又未尝遇秋雨节时也苏东坡观市诗云潮阳太守南迁归喜见石廪堆祝融觕言之耳
　　永贞行
　　君不见太皇亮隂未出令小人乘时偷国柄北军百万虎与貔天子自将非他师一朝夺印付私党懔懔朝士何能为狐鸣枭噪争署置防睒跳踉相抚媚夜作诏书朝拜官超资越序曾无难公然白日受贿赂火齐磊落堆金盘元臣故老不敢语昼卧涕泣何汍澜董贤三公谁复惜侯景九锡行可叹国家功高德且厚天位未许庸夫干嗣皇卓荦信英主文如太宗武高祖膺图受禅登明堂共流幽州鲧死羽四门肃穆贤俊登数君匪亲岂其朋郎官清要为世称荒郡迫野嗟可矜湖波连天日相腾蛮俗生梗瘴疠烝江氛岭祲昏若凝一蛇两头见未曾怪鸟鸣唤令人憎蛊虫羣飞夜扑灯雄虺毒螫堕股肱食中置药肝心崩左右使令诈难凭慎勿浪信常兢兢吾尝同僚情可胜具书目见非妄徴嗟尔既往宜为惩
　　前幅天昏地暗中间日出氷消阅至后幅又如凄风苦雨文生于情变幻如是
　　蔡寛夫诗话曰子厚禹锡于退之最厚善然退之贬阳山不能无疑赴江陵途中寄三学士云同官尽才俊偏善柳与刘或虑语言泄传之落寃讐二子不宜尔将疑防还不及其为永贞行愤疾至云数君匪亲岂其朋又曰吾尝同僚情可胜则亦见其坦夷尚义待朋友始终也
　　困学纪闻曰少陵善房次律而悲陈陶一诗不为之隐昌黎善柳子厚而永贞行一诗不为之讳公议之不可掩也如是
　　顾嗣立曰此诗前半言小人放逐之为快后半言数君贬谪之可矜葢为刘柳诸公也旧注专指梦得似未必然然梦得贬连州而公曾令阳山以具书目见句为证于义亦通姑存其説以俟考
　　郑羣赠簟
　　蕲州笛竹天下知郑君所宝尤瓌竒携来当昼不得卧一府传防黄瑠璃体坚色净又藏节尽眼凝滑无瑕疵法曹贫贱众所易腰腹空大何能为自从五月困暑湿如坐深甑遭烝炊手磨袖拂心语口慢肤多汗真相宜日暮归来独惆怅有卖直欲倾家资谁谓故人知我意巻送八尺含风漪呼奴埽地铺未了光彩照耀惊童儿青蝇侧翅虱避肃肃疑有清飚吹倒身甘寝百疾愈却愿天日恒炎曦明珠青玉不足报赠子相好无时衰偼伃怨歌云常恐秋节至凉风夺炎热此云却愿天日恒炎曦同一语妙
　　顾嗣立曰此诗每用反衬意见竒如携来当昼不得卧却愿天日恒炎曦等句也赋物之妙直从细琐处体贴而出
　　沈德潜曰却愿天日恒炎曦与携来当昼不得卧俱透过一层法
　　樊汝霖曰唐孔戣私记云退之丰肥善睡每来吾家必命枕簟而沈存中笔谈亦云世画韩退之小面而美着纱帽此乃江南韩熙载尔熙载諡文靖江南人谓之韩文公因此遂误以为退之退之肥而少此诗有腰腹空大及慢肤多污之语二説信然赠崔立之评事
　　崔侯文章苦防敏高浪驾天输不尽曾从关外来上都随身巻轴车连轸朝为百赋犹鬰怒暮作千诗转遒揺毫掷简自不供顷刻青红浮海蜃才豪气猛易语言往往蛟螭杂蝼蚓知音自古称难遇世俗乍见那妨哂勿嫌法官未登朝犹胜赤尉长趋尹时命虽乖心转壮技能虚富家逾窘念昔尘埃两相逢争名龃龉持矛楯子时专场夸觜距余始张军严韅靷尔来但欲保封疆莫学厐涓怯孙膑窜逐新归厌闻閙齿髪早衰嗟可闵频防怨句刺弃遗岂有贤官敢推引深藏箧笥时一发戢戢己多如束笋可怜无益费精神有似黄金掷虚牝当今圣人求侍从防擢杞梓収楛箘东马严徐己奋飞枚臯即召穷且忍复闻王师西讨蜀霜风冽冽摧朝菌走章驰檄在得贤燕雀纷拏要鹰隼窃料二涂必处一岂比恒人长蠢蠢劝君韬养待徴招不用雕琢愁肝肾墙根菊花好沽酒钱帛纵空衣可准晖晖檐日暖且鲜摵摵井梧疎更殒高士例湏怜麴蘖丈夫终莫生畦畛能来取醉任喧呼死后贤愚俱泯泯
　　可怜无益费精神为千古文人喟息
　　渔隐丛话曰立之诗有不工处故退之以蛟螭杂蝼蚓讥之
　　送区宏南归
　　穆昔南征军不归虫沙猿鹤伏以飞汹汹洞庭莽翠微九疑镵天荒是非野有象犀水贝玑分散百宝人士稀我迁于南日周围来见者众莫依俙爰有区子荧荧晖观以彛训或从违我念前人譬葑菲落以斧引以纆徽虽有不逮驱騑騑或采于薄渔于矶服役不辱言不讥从我荆州来京畿离其母妻絶因依嗟我道不能自肥子虽勤苦终何希王都观阙双巍巍腾蹋众骏事鞍鞿佩服上色紫与绯独子之节可嗟唏母附书至妻寄衣开书拆衣泪防晞虽不勅还情庻防朝暮盘羞恻庭闱幽房无人感伊威人生此难余可祈子去矣时若发机蜃沈海底气升霏彩雉野伏朝扇翚处子窈窕王所妃茍有令德隐不腓况今天子铺德威蔽能者诛荐受禨出送抚背我涕挥行行正直慎脂韦业成志树来颀颀我当为子言天扉
　　分防百宝人士稀道尽西南边徼地脉风气柳州所谓少人而多石也虽不勅还情庻防语意深婉逰子读此可以听于无声矣
　　张耒曰古人作七言诗其句脉多上四字而下以三字成之退之乃变句脉以上三下四如落以斧引以纆徽虽欲悔舌不可扪是也
　　方崧卿曰九疑言镵天洪涛言舂天皆竒语也李光地曰公在阳山有区册在江陵又有区宏皆相从不忍舍故宏之从公于京而归也诗以送之惓惓训朂归于正直可咏可感
　　三星行
　　我生之辰月宿南斗牛奋其角箕张其口牛不见服箱斗不挹酒浆箕独有神灵无时停簸扬无善名己闻无恶声己讙名声相乘除得少失有余三星各在天什伍东西陈嗟汝牛与斗汝独不能神
　　俞玚曰竒趣却从大东之诗来变化自妙用韵凡五转似古歌謡
　　东坡志林曰韩退之诗我生之辰月宿南斗乃知退之以磨蝎为身宫仆以磨蝎为命宫平生多得谤誉殆同病也
　　剥啄行
　　剥剥啄啄有客至门我不出应客去而嗔从者语我子胡为然我不厌客困于语言欲不出纳以堙其源空堂幽幽有秸有莞门以两版丛书于间窅窅深堑其墉甚完彼宁可隳此不可干从者语我嗟子诚难子虽云尔其口益蕃我为子谋有万其全凡今之人急名与官子不引去与为波澜虽不开口虽不开关变化咀嚼有鬼有神今去不勇其如后艰我谢再拜汝无复云往追不及来不有年
　　方崧卿曰韩文与多作以他文见者非一诗之子归不我以注以犹与也朱子考异云按陆宣公奏议亦然如云未审云云以否之类是也然当作与为正某氏曰公被谗出为阳山至是召还又有谤之者故三星行云名声相乗除得少失有余剥啄行云我不厌客困于语言欲不出纳以堙其源各有所激云尔欧阳文忠拟剥啄行寄少师云剥剥复啄啄柴门惊鸟雀故人千里驾信士百金诺云云公逺谗避谤欲谢客以堙其源故深其堑坚其墉要为不可干者而欧阳则归老故乡欣然喜客之至是以其辞不同如此
　　孟东野失子【并序】
　　东野连产三子不数日輙失之防老念无后以悲其友人昌黎韩愈惧其伤也推天假其命以喻之
　　失子将何尤吾将上尤天女实主下人与夺一何偏彼于女何有乃令蕃且延此独何罪辜生死旬日间上呼无时闻滴地泪到泉地秖为之悲瑟缩久不安乃呼大灵骑云款天门问天主下人薄厚胡不均天曰天地人由来不相关吾悬日与月吾系星与辰日月相噬齧星辰踣而颠吾不女之罪知非女由因且物各有分孰能使之然有子与无子祸福未可原鱼子满母腹一一欲谁怜细腰不自乳举族长孤鳏防枭啄母脑母死子始翻蝮蛇生子时坼裂肠与肝好子虽云好未还恩与勤恶子不可说防枭蝮蛇然有子且勿喜无子固勿叹上圣不待教贤闻语而迁下愚闻语惑虽教无由悛大灵顿头受即日以命还地秖谓大灵女往告其人东野夜得梦有夫衣巾闯然入其户三称天之言再拜谢夫収悲以欢忻
　　防传祝词云假之玉灵夫子而上行于天下行于渊诗以大灵发端本此
　　王伯大曰黄鲁直尝书此诗遗石君美君美失子云时以观览可用乱思而纾哀究观物理其实如此大槩因果耳退之救世弊故并因果不言然此一段文意乃是湼盘经中佛语退之尝言不能无所不读未有能为大儒者其弗信矣乎鲁直所云如此
　　俞玚曰用韵本主先字兼入真文元寒删诸韵是古韵也与此日足可惜一首同法
　　顾嗣立曰按孟东野集有悼防子诗云负我十年恩欠尔千行泪杏殇诗畧云儿生月不明儿死月始光此诚天不知翦弃我子孙又云病叟无子孙独立犹束柴其词甚可哀也


　　御选唐宋诗醇巻二十九
　　钦定四库全书
　　御选唐宋诗醇巻三十
　　昌黎韩愈诗四
　　目録
　　陆浑山火和皇甫湜用其韵
　　苦寒
　　和虞部卢四酬翰林钱七赤藤杖歌
　　送湖南李正字归
　　寄卢仝
　　酬司门卢四兄云夫院长望秋作
　　谁氏子
　　送无本师归范阳
　　石鼔歌
　　题炭谷湫祠堂
　　听颍师弹琴
　　调张籍
　　卢郎中云夫寄示送盘谷子诗两章歌以和之病中赠张十八
　　寄崔二十六立之













　　钦定四库全书
　　御选唐宋诗醇卷三十
　　昌黎韩愈诗四
　　陆浑山火和皇甫是用其韵
　　皇甫补官古贲浑时当冬泽干源山狂谷很相吐吞风怒不休何轩轩摆磨岀火以自燔有声夜中惊莫原天跳地踔颠乾坤赫赫上照穷崖垠截然高周烧四垣神焦鬼烂无逃门三光弛隳不复暾虎熊麋猪逮猴猿水龙鼍鱼与鼋鸦鸱雕鹰雉鹄鹍燖炰煨孰飞奔祝融告休酌卑尊错陈齐玫辟华园芙蓉披猖塞鲜繁千钟万鼔咽耳喧攅杂啾嚄沸篪埙彤幢绛旃紫纛旛炎官热属朱冠禈髹其肉皮通防臀頽胷垤腹车掀辕缇顔韎股豹两鞬霞车虹靷日毂轓丹蕤縓葢绯繙防红帷赤幕罗脤膰池波风肉陵屯谽呀钜壑颇黎盆豆登五山瀛四罇熙熙釂醻笑语言雷公擘山海水翻齿牙嚼齧舌腭反电光防磹頳目防顼防収威避根斥弃舆马背厥孙缩身潜喘拳肩跟君臣相怜加爱恩命黑螭侦焚其元天关悠悠不可援梦通上帝血面论侧身欲进叱于阍帝赐九河湔涕痕又诏巫阳反其魂徐命之前问何寃火行于冬古所存我如禁之絶其飱女丁妇壬传世婚一朝结讐奈后昆时行当反慎藏蹲视桃着花可小骞月及申酉利复怨助汝五龙从九鲲溺厥邑囚之昆仑皇甫作诗止睡昏辞夸出真遂上焚要余和增怪又烦虽欲悔舌不可扪
　　只是咏野烧耳写得如此天动地岋凭空结撰心花怒生
　　韩醇曰详此诗始则言火势之盛次则言祝融之御火其下则水火相尅相济之説也
　　樊汝霖曰从公学文者多矣惟李习之得公之正皇甫持正得公之竒持正尝语人曰书之文不竒易可谓竒矣岂碍理伤圣乎如龙战于野其血黄见豕负涂载鬼一车突如其来如焚如死如弃如何等语也今此诗黑螭五龙九鹍等语其与易龙战于野何异
　　笔墨闲録曰无逸云鸦鸱雕鹰雉鹄鹍句正柏梁体后山作七言诗上东坡袭此体
　　刘石龄曰公诗根柢全在经传如易説卦离为火其于人也为大腹故于炎官热属以頽胸垤腹拟诸其形容非臆説也又彤幢紫纛日毂霞车虹靷豹鞬电光頳目等字亦从为日为电为甲胄为戈兵句化出造语极竒必有依据以理考索无不可解者世儒于此篇毎以怪异目之且以不可解置之吁此亦未深求其故耳岂真不可解哉
　　中山诗话曰唐诗赓和有次韵先后无易有依韵同在一韵有用韵用彼韵不必次韩吏部和皇甫陆浑山火是也今人多不晓
　　洪兴祖曰丁火也壬水也火女也水男也丁女而为妇于壬故曰女丁妇壬一作夫丁妇壬亦通夫丁者壬也言壬为丁夫也妇壬者丁也言丁为壬妇也朱子曰按丁为阳中之隂壬为隂中之阳故言女之丁者为妇于壬以见水火之相配今术家亦言丁与壬合洪氏二説皆是
　　苦寒
　　四时各平分一气不可兼隆寒夺春序颛顼固不亷太昊弛维纲畏避但守谦遂令黄泉下萌牙夭勾尖草木不复抽百味失苦甜凶飚搅宇宙铓刄甚割砭日月虽云尊不能活乌蟾羲和送日出恇怯频窥觇炎帝持祝融呵嘘不相炎而我当此时恩光何由沾肌肤生鳞甲衣被如刀镰气寒鼻莫齅血冻指不拈浊醪沸入喉口角如衔箝将持匕箸食触指如排籖侵罏不觉暖炽炭屡己添探汤无所益何况纩与缣虎豹僵穴中蛟螭死幽潜荧惑丧躔次六龙冰脱髥芒砀大包内生类恐尽殱啾啾间雀不知己防纎举头仰天鸣所愿晷刻淹不如弹射死却得亲炰燖鸾皇茍不存尔固不在占其余蠢动俦俱死谁恩嫌伊我称最灵不能女覆苫悲哀激愤叹五藏难安恬中霄倚墙立淫泪何渐渐天王哀无辜惠我下顾瞻褰流去耳纩调和进梅盐贤能日登御黜彼傲与憸生风吹死气豁达如褰帘悬乳零落堕晨光入前檐雪霜顿销释土脉膏且黏岂徒兰蕙荣施及艾与蒹日萼行铄铄风条坐襜襜天乎茍其能吾死意亦厌
　　锐思镵刻字带刀锋不数晋人危语了语结意与少陵吾庐独破受冻死亦足正同
　　王伯大曰此诗意葢有所讽德宗贞元十九年春公为四门博士作
　　某氏曰按旧唐书韦渠牟传自陆贽免相后德宗不复委成宰相庙堂备员行文书而已所狎而取信者裴延龄李齐运王绍李实韦执谊洎渠牟等皆权倾相府奸欺多端此诗所以讽也
　　胡渭曰唐书五行志贞元十九年三月大雪岂即所谓苦寒耶
　　和虞部卢四酬翰林钱七赤藤杖歌
　　赤藤为杖世未窥台郎始携自滇池滇王埽宫避使者跪进再拜语嗢咿绳桥拄过免倾堕性命造次防扶持途经百国皆莫识君臣聚观逐旌麾共传滇神出水献赤龙抜须血淋漓又云羲和操火鞭暝到西极睡所遗防重包裹自题署不以珍怪夸荒夷归来捧赠同舍子浮光照手欲把疑空堂昼眠倚牖户飞电着壁搜蛟螭南宫清深禁闱宻唱和有类吹埙篪妍辞丽句不可继见寄聊且慰分司
　　沈德潜曰赤龙羲和云云此种竒杰昌黎独造送湖南李正字归
　　长沙入楚深洞庭值秋晚人随鸿雁少江共蒹葭逺厯厯余所经悠悠子当返孤防怀耿介旅宿梦婉娩风土稍殊音鱼虾日异饭亲交俱在此谁与同息偃
　　风神緜邈絶似韦柳是昌黎集中变调唯南溪三首近之
　　沈德潜曰昌黎五言难得此清远之格
　　寄卢仝
　　玉川先生洛城里破屋数间而已矣一奴长须不裹头一婢赤脚老无齿辛勤奉养十余人上有慈亲下妻子先生结髪憎俗徒闭门不出动一纪至令邻僧乞米送仆忝县尹能不耻俸钱供给公私余时致薄少助祭祀劝参留守谒大尹言语才及辄掩耳水北山人得名声去年去作幕下士水南山人又继往鞍马仆从塞闾里少室山人索价髙两以谏官徴不起彼皆刺口论世事有力未免遭驱使先生事业不可量惟用法律自绳己春秋五传束高阁独抱遗经究终始往年弄笔嘲同异怪辞惊众谤不己近来自説寻坦涂犹上虚空跨緑駬去嵗生儿名添丁意令与国充耘耔国家丁口连四海岂无农夫亲耒耜先生抱才终大用宰相未许终不仕假如不在陈力列立言垂范亦足恃苗裔当防十世宥岂谓贻厥无基阯故知忠孝生天性洁身乱伦安足拟昨晚长须来下状隔墙恶少恶难似毎骑屋山下窥阚浑舍惊怕走折趾凭依防媾欺官吏不信令行能禁止先生受屈未曾语忽此来告良有以嗟我身为赤县令操权不用欲何俟立召贼曹呼伍伯尽取鼠辈尸诸市先生又遣长须来如此处置非所喜况又时当长养节都邑未可猛政理先生固是余所畏度量不敢窥涯涘放纵是谁之过欤效尤戮仆媿前史买羊沽酒谢不敏偶逢明月曜桃李先生有意许降临更疑长须致双鲤玉川垂老尚依时宰致罹甘露之难其人固非高隐退之何以倾倒乃尔观诗中所叙特与邻人搆讼而以情面听其起灭耳却写得壁立千仭有执鞭忻慕之意乃知唐时处士类能作声价如此
　　隐居诗话曰退之李花诗云夜领张彻投卢仝乗云共到玉皇家长姬香御四罗列缟裙练帨无等差及赠卢仝诗曰买羊沽酒谢不敏偶逢明月曜桃李即此时也李渤石洪温造为处士纯盗虚名韩愈虽与之逰而多侮薄之所谓水北山人得名声去年去作幕下士水南山人又继往鞍马仆从塞闾里少室山人索价高两以谏官徴不起彼皆刺口论世事有力未免遭驱使夫为处士乃刺口论世事希声名愿驱使又要索高价似玉饰仆御以夸闾里此何等人也其侮薄之甚矣班固云春秋五传谓左丘明公羊高谷梁赤邹氏夹氏又云邹氏无书夹氏未有书而韩愈赠卢仝诗云春秋五传束高阁独抱遗编究终始不知此二传果何等书
　　彦周诗话曰玉川子春秋传仆家旧有之今亡矣辞简而逺得圣人之意为多后世有深于经而见卢传者当知退之不妄许人也
　　酬司门卢四兄云夫院长望秋作
　　长安雨洗新秋出极目寒镜开尘函终南晓望蹋龙尾倚天更觉青巉巉自知短浅无所补从事久此穿朝衫归来得便即逰览暂似壮马脱重衔曲江荷花葢十里江湖生目思莫缄乐逰下瞩无逺近緑槐萍合不可芟白首寓居谁借问平地寸步扄云岩云夫吾兄有狂气嗜好与俗殊酸咸日来省我不肻去论诗説赋相諵諵望秋一章己惊絶犹言低抑避谤谗若使乘酣骋雄怪造化何以当镌劖嗟我小生值强伴怯胆变勇神明鉴驰坑跨谷终未悔为利而止真贪馋髙揖羣公谢名誉逺追甫白感至諴楼头完月不共宿其奈就缺行防攕
　　谁氏子
　　非痴非狂谁氏子去入王屋称道士白头老母遮门啼挽断衫袖留不止翠眉新妇年二十载送还家哭穿市或云欲学吹鳯笙所慕灵妃嫓萧史又云时俗轻寻常力行险怪取贵仕神仙虽然有传説知者尽知其妄矣圣君贤相安可欺干死穷山竟何俟呜呼余心诚岂弟愿往教诲究终始罚一劝百政之经不从而诛未晚耳谁其友亲能哀怜写吾此诗持送似
</div>
    <div class="pagination">
<a href="御选唐宋诗醇_page83.html">上一页</a><span>...</span><a href="御选唐宋诗醇_page79.html">79</a><a href="御选唐宋诗醇_page80.html">80</a><a href="御选唐宋诗醇_page81.html">81</a><a href="御选唐宋诗醇_page82.html">82</a><a href="御选唐宋诗醇_page83.html">83</a><span class="current-page">84</span><a href="御选唐宋诗醇_page85.html">85</a><a href="御选唐宋诗醇_page86.html">86</a><a href="御选唐宋诗醇_page87.html">87</a><a href="御选唐宋诗醇_page88.html">88</a><a href="御选唐宋诗醇_page89.html">89</a><span>...</span><a href="御选唐宋诗醇_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
