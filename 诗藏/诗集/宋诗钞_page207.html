<!DOCTYPE html>
<html>
<head>
    <meta charset="UTF-8">
    <title>宋诗钞 - 第 207 页/共 796 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗钞 - 第 207 页/共 796 页</h1>
    <div class="content">　　暮春新路至湖上示元敏 

　　时雨作未成，蒸溽思出门。湖塘直东西，行人各归村。翻翻鸟投林，杳杳钟鸣昏。羊牛争迮路，烟火出短垣。吾儿望未到，谁与共盘餐。幽独多恻怆，且复携斯孙。归来蓬窗下，聊可与晤言。 
　 
　　春阴溪上小轩作 

　　午醉初醒倚钓轩，悠然无与共清言。风微仅足吹花片，雨细才能见水痕。杳杳暝钟浮远浦，离离烟树识孤村。故人万里<山旻>山下，安得书来慰断魂。【比遣书问张季长消息於都下，未报。】 
　 
　　自九里平水至云门陶山历龙瑞禹祠而归凡四日 

　　细雨如丝映晚晖，店家小憩换征衣。春农耕罢负犁去，村社祭馀怀肉归。黄犊自依残照卧，白鸥争傍小滩飞。道边旧识凋零尽，谁记辽天老令威？ 
　 
　　老子无心老尚狂，山程随处寄伥伥。云归岫穴初收雨，水入陂塘正下秧。野客就林煨燕筍，蚕家负笼采鸡桑。远游万里知何乐，却喜东归住故乡。 
　 
　　老子山行肯遽回，直穿荦确上崔嵬。未夸脚力如平昔，且喜眉头得暂开。庙后故梁龙化去，山前遗箭鹤衔来。囊钱已尽君无笑，草草犹能把一杯。 
　 
　　舆似鸡栖寄两竿，山程三月尚春寒。麦苗吐穗初成实，梅子生仁已带酸。买饭犹胜乞墦客，看耕僣学劝农官。还家莫道虚怀袖，笋蕨随宜亦满盘。 
　 
　　点点桃花糁绿苔，入门倚杖意悠哉。数声茶饭斋初散，一片溪云雨欲来。老宿龙钟嗟独在，高松磊砢忆新栽。世间万事俱难料，未死重游更几回。 
　 
　　春晚即事 

　　桑麻夹道蔽行人，桃李随风旋作尘。煜煜红灯迎妇担，冬冬画鼓祭蚕神。 
　 
　　龙骨车鸣水入塘，雨来犹可望丰穰。老农爱犊行泥缓，幼妇蚕采叶忙。 
　 
　　杂咏 

　　镜中颜状年年改，海内交朋日日疏。一恸寝门生意尽，从今无复季长书。【近闻张季长物故。】 
　 
　　女郎花树新移种，官长梅园亦探租。作尽人间儿戏事，谁知空橐一钱无？【乡人谓杨梅止曰梅，官长，其高品也。】 
　 
　　一日日穷穷不醒，一年年老老如期。黄河却有逢清日，白发应无返黑时。 
　 
　　早至园中 

　　湖上空濛雨熟梅，清晨岸帻一悠哉！幽花不恨草埋没，密树岂知禽去来。旧为爱茶分水器，近缘炊爨得琴材。小丘仅见山如髻，尚愧韩公八尺台。 
　 
　　南堂晨坐 

　　镜湖清绝似潇湘，晨起焚香坐草堂。日暖游丝垂百尺，花残新蜜酿千房。绿桑糁箔开蚕食，白水翻车浸稻秧。莫道村翁杀风景，也能沽酒答年光。 
　 
　　雨晴 

　　旱暵常思雨，沉阴却喜晴。放船莲荡远，岸帻竹风清。淮浦戎初遯，兴州盗甫平。为邦要持重，恐复议消兵。 
　 
　　秋晚杂兴 

　　昔遇高皇起众材，姓名曾得厕邹枚。年逾八十犹赊死，却伴邻翁劚芋魁。 
　 
　　老病侵凌不可当，时时揽镜自悲伤。西风吹散朝来酒，依旧衰颜似叶黄。 
　 
　　冷落秋风把酒杯，半酣直欲挽春回。今年菰菜尝新晚，正与鲈鱼一并来。 
　 
　　闲游所至少留得长句 

　　垣屋参差桑竹繁，意行漫漫不知村。眼明可数远山叠，足健直穷流水源。鹭引钓船经荻浦，牛随牧笛入柴门。试寻高处休行李，清绝应须入梦魂。 
　 
　　太平人物自谐嬉，及我青鞋布袜时。丁壮趁晴收早粟，比邻结伴络新丝。圆鼙坎坎迎神社，大字翩翩卖酒旗。晤语岂无黄叔度，欲寻幽径过牛医。 
　 
　　夏日杂咏 

　　闲居自无客，况复暑如焚。百折赴溪水，数峰当户云。幽寻穷鹿径，静钓杂鸥群。旧爱《南华语》，今方践所闻。 
　 
　　南堂杂兴 

　　新凉一夜入郊墟，晨起衣巾爽有馀。燕欲委巢雏尽去，【燕有三生雏者，及秋雏方去尽。】扇犹在手意先疏。题诗又满牛腰束，采药常携鸦嘴锄。湖上从今风月好，不妨随处命篮舆。 
　 
　　奔走当年一念差，归休别觉是生涯。茅檐唤客家常饭，竹院随僧自在茶。【绍兴初，僧唤客茶各随意多少，谓之自在茶，今遂成俗。】禅欠遍参宁得髓，诗缘独学不名家。如今百事无能解，只拟清秋上钓槎。 
　 
　　晓思 

　　昏昏断梦带馀酲，散发披衣坐待明。城角吹残河渐隐，海氛消尽日初生。老农自得当年乐，痴子方争后世名。莫怪闭门常懒出，即今车盖为谁倾。 
　 
　　秋雨书感 

　　新舂赤米摘青蔬，一饱从来不愿馀。门外久无温卷客，架中宁有热官书。浊醪未废时时歠，短发犹须日日梳。自笑少年风味在，满川烟雨正愁予。 
　 
　　晨起开门雪满簪，束岗一径得幽寻。断云残雨岁华晚，丹实碧花秋意深。林下已悲身老病，人间犹与俗浮沉。床头小瓮今朝熟，又唤邻翁共浅斟。 
　 
　　秋思 

　　桑竹成阴不见门，牛羊分路各归村。前山雨过云无迹，别浦潮回岸有痕。 
　 
　　老子斋居罢击鲜，木盘竹箸每随缘。邻僧不用分香钵，莲芡犹堪过半年。 
　 
　　秋日村舍 

　　川云惨惨欲成雨，宿麦苍苍初覆土。芋肥一本可专车，蟹壮两螯能敌虎。村村婚嫁花簇檐，庙庙祷祠神降语。儿孙力稼供赋租，千年万年报明主。 
　 
　　秋感 

　　扶杖龙钟迫耄期，江湖木落更堪悲！醉中光景似得志，梦里朋侪如少时。落笔龙蛇仲蒙帖，【芮国器，一字仲蒙。】满怀风月季长诗。前朝名胜凋零尽，百岁关心只自知。 
　 
　　圣世优容许乞身，归来独幸齿齐民。渔家那有悬车地，蔬食何施祝鲠人。獠婢临溪漂衣絮，蛮童扫叶续炊薪。生涯如此仍秋暮，赖是从来惯处贫。 
　 
　　绍兴辛未至丙子六年间予年方壮每遇重九多与一时名士登高於蕺山宇泰阁距开禧丁卯六十年患契阔何所不有追数同游诸公乃无一人在者而予犹强健惨怆不能已赋诗识之 

　　故里登高接隽游，即今不计几番秋。一樽尚与菊花醉，万事不禁江水流。薄命虽多死闾巷，逢时亦有至公侯。若论耄岁朱颜在，穷达皆当输一筹。 
　 
</div>
    <div class="pagination">
<a href="宋诗钞_page206.html">上一页</a><span>...</span><a href="宋诗钞_page202.html">202</a><a href="宋诗钞_page203.html">203</a><a href="宋诗钞_page204.html">204</a><a href="宋诗钞_page205.html">205</a><a href="宋诗钞_page206.html">206</a><span class="current-page">207</span><a href="宋诗钞_page208.html">208</a><a href="宋诗钞_page209.html">209</a><a href="宋诗钞_page210.html">210</a><a href="宋诗钞_page211.html">211</a><a href="宋诗钞_page212.html">212</a><span>...</span><a href="宋诗钞_page208.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
