<!DOCTYPE html>
<html>
<head>
    <meta charset="UTF-8">
    <title>万首唐人绝句 - 第 64 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万首唐人绝句 - 第 64 页/共 177 页</h1>
    <div class="content">　　落第
　　九陌初晴处处春不能回避看花尘由来得丧非吾事本是钓鱼船上人
　　宛陵馆冬青树
　　碧树如烟覆晩波清秋欲尽客重过故园亦有如烟树鸿鴈不来风雨多
　　赠五老韩尊师
　　有客斋心事玉晨对山须鬓緑无尘住山道士年如鹤应识当时五老人
　　经汾阳旧宅
　　门前不改旧山河破虏曽轻马伏波今日独经歌舞地古槐踈冷夕阳多
　　寄卢中丞
　　叶覆清溪灔灔红路横秋色马嘶风独携一榼郡斋酒吟对青山忆谢公
　　途中
　　故园回首鴈初来马上千愁付一杯惟有新诗似相识暮山吟处共徘徊
　　寄裴澜
　　绮云初堕亭亭月锦度惟横滟灎波宋玉逢秋正髙卧一篇吟尽奈情何
　　淮南丞相坐赠歌者虞姹
　　绮筵无处避梁尘虞姹清歌日日新来值渚亭花欲尽一声留得满城春
　　酬段侍御
　　莲花上客思闲闲数首新诗到筚关吟得楚天风雨霁一条江水两三山
　　寻僧二首
　　台殿参差日堕尘坞西归去一庵云寒泉何处夜深落声隔半岩踈叶闻
　　溪户无人谷鸟飞石桥横木挂禅衣看云日暮倚松立野水乱鸣僧未归
　　发栢梯寺
　　一秋水千竿竹静得劳生半日身犹有向西无限地别僧骑马入红尘
　　西江晩泊
　　茫茫蔼蔼失西东柳浦桑村处处同戍鼓一声帆影尽水禽飞起夕阳中
　　南池
　　照影池邉多少愁徃来重见此塘秋芙蓉苑外新经雨红叶相随何处流
　　江楼旧感
　　独上江楼思渺然月光如水水如天同来望月人何处风景依稀似去年
　　南园
　　雨过郊园緑尚微落花惆怅满尘衣芳樽有酒无人共日暮看山还独归
　　南亭
　　孤亭影在乱花中怅望无人此醉同听尽暮钟犹独坐水边襟袖起春风
　　赠女仙
　　水思云情小鳯仙月涵花态语如不因金骨三清客谁识吴州有洞天
　　宣州送判官
　　来时健笔佐票姚去折槐花度野桥谁见樽前此惆怅一声歌尽路迢迢
　　宿僧院
　　月满长空树满霜度云低拂近檐牀林中夜半一声磬卧见髙僧入道场
　　寻僧
　　斜日横窗起暗尘水边门户闭闲春千竿竹里花枝动只道无人似有人
　　经王先生故居
　　晩波东去海茫茫谁识蓬山不死乡弄玉已归萧史去碧楼红树倚斜阳
　　送从翁中丞奉使防戛斯六首
　　杨雄词赋举天闻万里油幢照塞云仆射峯西几千骑一时迎着汉将军
　　旌旗杳杳鴈萧萧春尽穷沙雪未消料得坚昆受宣后始知公主已归朝
　　虽言穷北海云中属国当时事不同九姓如今尽臣妾归期那肯待秋风
　　牢山望断絶尘氛灎灎河西拂地云谁见鲁儒持汉节玉关降尽可汗军
　　山川险易接边尘秦汉图来或未真自此尽知边塞事河湟更欲托何人
　　秦皇无防建长城刘氏仍穷北路兵若遇单于旧牙帐却应伤叹汉公卿
　　东亭柳
　　拂水斜烟一万条几随春色倚河桥不知别后谁攀折犹自风流胜舞腰
　　僧舍二首
　　秖言双鬓未蹉跎独奈牛羊送日何禅客不归车马去晩檐山色为谁多
　　溪上禅关水木间水南山色与僧闲春风尽日无来客幽磬一声髙鸟还
　　新月
　　玉钩斜傍画檐生云匣初开一寸明何事最能悲少妇夜来依约落边城
　　赠皇甫坦
　　养由弓箭已无功牢落生涯事事同相劝一杯寒食酒几多辛苦到春风
　　四祖寺
　　千株松下双峯寺一盏灯前万里身自为心猿不调伏祖师元是世闲人
　　听蝉
　　噪蝉声乱日初曛弦管楼中永不闻独奈愁人数茎髪故园秋隔五湖云
　　寄远
　　禁钟声尽见栖禽关塞迢迢故国心无限春愁莫相问落花流水洞房深
　　池上
　　正怜佳月夜深坐池上暖回燕鴈声犹有渔舟系江岸故人归尽独何情
　　春日书怀
　　暖莺春日舌难穷枕上愁生晓听中应褭緑防残梦断杏园零落满枝风
　　赠别
　　水边秋草暮萋萋欲驻残阳恨马蹄曾是管同醉伴一声歌尽各东西
　　灵岩寺
　　馆娃宫伴千年寺水阔云多客到稀闻説春来更惆怅百花深处一僧归
　　代人听琴二首
　　抱琴花夜不胜春独奏相思泪满巾第五指中心最恨数声呜咽为何人
　　湘娥不葬九疑云楚水连天坐忆君惟有啼乌旧名在忍教呜咽夜长闻
　　访沈舍人不遇
　　溪翁强访紫微郎晓鼓声中满鬓霜知在禁闱人不见好风飘下九天香
　　座上献元相公
　　寂寞堂前日又曛阳台去作不归云从来闻説沙咤利今日青娥属使君
　　遣兴二首
　　溪花入夏渐稀踈雨气如秋麦熟初终日苦吟人不防海边兄弟久无书
　　读彻残书弄水回暮天何处笛声哀花前独立无人防依旧去年双燕来
　　送李给事
　　眼前轩冕是鸿毛天上人间漫自劳脱却朝衣独归去青云不及白云髙
　　宿僧舍
　　髙僧夜滴芙蓉漏远客防含杨柳风何处相逢话心地月明身在磬声中
　　吴门梦故山
　　心熟家山梦不迷孤峯寒绕一条溪秋防觉后情无限月堕舘娃宫树西
　　别李谱
　　尊前路映暮尘红池上琴横醉席风今日别君如别鹤声容长在楚中
　　和杜侍郎题禅智寺南楼
　　楼畔花枝拂槛红露天香动满帘风谁知野寺遗钿处尽在相如春思中
　　发青山
　　鳬鹥声暖野塘春鞍马嘶风驿路尘一宿青山又前去古来难得是闲人
　　寄道者
　　洞庭先生归路长海云望极春茫茫别来几度向蓬岛自傍瑶台折灵草
　　入蓝关
　　微烟已辨秦中树远梦更依江上台看落晩花还怅望鲤鱼时节入关来
　　落第寄沈訽
</div>
    <div class="pagination">
<a href="万首唐人绝句_page63.html">上一页</a><span>...</span><a href="万首唐人绝句_page59.html">59</a><a href="万首唐人绝句_page60.html">60</a><a href="万首唐人绝句_page61.html">61</a><a href="万首唐人绝句_page62.html">62</a><a href="万首唐人绝句_page63.html">63</a><span class="current-page">64</span><a href="万首唐人绝句_page65.html">65</a><a href="万首唐人绝句_page66.html">66</a><a href="万首唐人绝句_page67.html">67</a><a href="万首唐人绝句_page68.html">68</a><a href="万首唐人绝句_page69.html">69</a><span>...</span><a href="万首唐人绝句_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
