<!DOCTYPE html>
<html>
<head>
    <meta charset="UTF-8">
    <title>瀛奎律髓 - 第 42 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>瀛奎律髓 - 第 42 页/共 74 页</h1>
    <div class="content">　　送王汶宰江隂
　　郡北乘流去花间竟日行海鱼朝满市江鸟夜喧城止酒非关病援琴不在声应縁米五斗数日值渊明三四好
　　送徳清喻明府　　　　　　　李　频
　　棹返霅溪云仍叅旧使君州传多古迹县记是新文水栅横舟闭湖田立木分但如诗思苦为政即超羣五六尽水乡之妙尾句尤清而有味
　　送鳯翔范书记
　　西京无暑气夏景似清秋天府来相辟髙人去自由江山通蜀国日月近神州若共将军话河南地未收晚唐诗鲜壮健频却有此五六一聨
　　送孙明秀才往潘州谒韦卿
　　北鸟飞不到北人今去游天涯浮瘴水岭外问潘州草木春冬茂猿猱日夜愁定知迁客泪只敢对君流
　　送友人之扬州
　　一别长安后晨征便信鸡河声入峡急地势出关低緑树丛垓下青芜濶楚西路长知不恶随处好诗题频睦州人姚合婿也诗虽晚唐却多壮句
　　送曹椅　　　　　　　　　　司空曙
　　青春三十余众艺尽无如中散诗传画将军扇卖书楚田晴下雁江日暖多鱼惆怅空相送欢娱自此疎绮丽
　　云阳馆与韩升卿宿别
　　故人江海别几度隔山川乍见翻疑梦相悲各问年孤灯寒照雨深竹暗浮烟更有明朝恨离杯惜共传三四一聨乃久别忽逢之絶唱也
　　送李员外院长分司东都　　　韩　愈
　　去年秋露下覊旅逐东征今歳春光动驱驰别上京饮中相顾色送后独归情两地无千里因风数寄声前四句谓之扇对唐诗多有之五六曲尽离别之状甚妙李员外乃李正封也元和十二年秋退之正封从裴晋公讨蔡在郾城有聨句
　　送逺吟　　　　　　　　　　孟　郊
　　河水昏复晨河边相别频离杯有泪饮别栁无枝春一笑忽然敛万愁俄已新东波与西日不借逺行人东野不作近体诗昌黎谓髙处古无上是矣此近乎律离杯有泪饮犹老杜泪逐劝杯落而深切过之矣
　　送杨八给事赴常州　　　　　白居易
　　无嗟别青琐且喜拥朱轮五十得三品百千无一人须勤念黎庻莫苦忆交亲此外无过醉毘陵何限春三四新
　　洛阳送牛相公出镇淮南
　　北阙至东京风光十六程坐移丞相阁春入广陵城红斾拥双节白须无一茎万人开路看百吏立班迎阃外君弥重樽前我亦荣何须身自得将相是门生
　　元注元和初牛相公应制登第三等予为翰林考覆官乐天元和元年应制科自盩厔尉除集贤校理逾月即入翰林为学士时年三十五歳牛竒章又其所考制科门生也此可为座主门生故事作此诗时乐天为河南尹
　　送河南皇甫少尹赴绛州　　　刘禹锡
　　祖帐临周道前旌指晋城午桥羣吏散亥字老人迎诗酒同行乐别离方见情从兹洛阳社吟咏欠书生自洛赴绛故以亥字老人事上搭对午桥为偶诗家常例也五六方有味前四句只是形模不下周道晋城四字则午桥亦唤不来
　　送陆侍御归淮南使府五韵【用年字】
　　江左重诗篇陆生名久传凤城来已熟羊酪不嫌羶归路芙蓉府离堂玳瑁筵泰山呈腊雪隋柳布新年曾忝扬州荐因君达短牋
　　元注时段丞相镇扬州尝辱表荐选此诗知唐人五言律有五韵者芙蓉府玳瑁筵诗家可有不可多
　　送友人归武陵　　　　　　　崔　鲁
　　闻道桃源住无村不是花戍旗招海客庙鼓集江鸦别岛垂橙实闲田长荻芽游秦未得意看即便离家此八句俱有思致前二句喝起题目中四句俱言景物未二句微立议论情思缴之此又一格
　　送许棠　　　　　　　　　　张　乔
　　离乡积歳年归路逺依然夜火山头市春江树杪船干戈愁鬂改瘴疠喜家全何处营甘防波涛浸薄田
　　秋日送方干游上元　　　　　曹　松
　　天髙淮泗白料子趣修程汲水疑山动扬帆觉岸行云离京口树雁入石头城后夜分遥念诸峰雾露生中四句俱有位置处分
　　送谢夷甫宰鄮县　　　　　　戴叔伦
　　君去方为县兵戈尚未消邑中残老小乱后少官僚廨宇经山火公田没海潮到时应变俗新政满余姚髙仲武中兴间气集谓叔伦诗骨气稍软然此诗五六佳
　　送溧水唐明府　　　　　　　韦应物
　　三为百里宰已过十余年只叹官如旧旋闻邑屡迁鱼盐濒海利姜柘傍湖田到此安民俗琴堂又晏然苏州五言古体最佳律诗亦雅洁如此
　　送张侍御秘书江右觐省
　　莫叹都门路归今驷马车绣衣犹在箧芸阁已观书沃野收红稻长江钓白鱼晨飡亦可荐名利欲何如箧字刋本作□当考
　　送渑池崔主簿
　　邑带洛阳道年年应此行当时匹马客今日县人迎暮雨投关郡春风别帝城东西殊不逺朝夕待家声二诗皆整净
　　秋夕与友话别　　　　　　　崔　涂
　　怀君非一夕此夕倍堪悲华髪犹漂泊沧洲又别离冷禽栖不定衰叶堕无时况值干戈隔相逢未可期别情可掬第六句妙尾句近老杜
　　旅舍别故人
　　一日又欲暮一年春又残病知新事少老别旧交难山尽路犹险雨余春尚寒那堪试囘首烽火到长安三四好尾句亦近老杜那堪二字诗中不当用近乎俗
　　送邹明府游灵武　　　　　　贾　岛
　　曽宰西畿县三年马不肥债多平剑与官满载书归边雪藏行径林风透卧衣灵州听晓角客馆未开扉【平一作慿】三四极佳今宰邑者能如此何患世之不治耶第二句三年马不肥亦好
　　送朱可久归越中
　　石头城下泊北固暝钟初汀鹭潮冲起船窗月过虚吴山侵越众隋栁入唐疎日欲供调膳辟来何府书汀上之鹭潮冲之而见其起舟中之窗月过之而见其虚可谓善言吴中泊舟之趣吴山隋柳一聨近乎妆砌大过赵紫芝全用此聨为潇水添湘濶唐碑入宋稀殊为可笑所选二妙集于浪仙取八十一首其非僧道而送行者凡取十首独不取此一首葢欲以防蔽蹈袭之罪非耶
　　送李骑曹
　　归骑双旌逺懽生此别中萧关分碛路嘶马背寒鸿朔色晴天北河源落日东贺兰山顶草时动巻帆风此诗谓嘶马背寒鸿则雁南向而人北去又谓河源落日东河源当在西今返在落日之东则身过河源又逺矣所谓贺兰山葢囘纥之地也
　　送王子遵赴衡阳丞　　　　　赵　蕃
　　王郎妙人物独歩向江东昔尉既不醉今丞宁肯聋相依唇齿国忽去马牛风清絶官曹外何年着我同醉尉聋丞事融化神妙五六尤善用事
　　送喻鳬校书归毘陵　　　　　姚　合
　　主人庭叶黒诗稿更谁书阙下科名出乡中赋籍除山春烟树众江晚逺帆疎吾亦家吴者无因到敝庐姚少监合诗选入二妙者百二十一首比浪仙为多此四灵之所深嗜者送人诗三十余首以余再选仅得三首为武功尉时诗八首最佳其余有左无右有右无左前聨佳矣后或不称起句是矣缴句或非有小结裹无大涵容其才与学殊不及浪仙也此诗乡中赋籍除疑登第人免役不免赋合考
　　送韦瑶校书赴越
　　寄家临禹穴乘传出秦关霜落叶满地潮来帆近山相门宾益贵水国事多闲晨省高堂后余欢杯酒间第二句言乘传出秦关忽挿入霜落潮来似乎不甚贯穿然其聨单看自好
　　送李侍御过夏州
　　酬恩不顾名走马觉身轻迢逓河边路苍茫塞上城沙寒无宿雁虏近少闲兵饮罢挥鞭去傍人意气生此诗以虏近少闲兵一句能道边塞间难道之景故取之上聨迢逓河边路苍茫塞上城两句似泛亦无深病也大抵姚少监诗不及浪仙有气格卑弱者如痩马寒来死羸童饿得痴马为赊来贵童因借得顽皆晚辈之所不当学如王建脱下御衣偏得着进来龙马每教骑不惟卑而又俗矣东坡谓元轻白俗然白亦不如是之太俗也又姚诗如茅屋随年借盘飡逐日炊无竹栽芦看思山叠石为两句一般无造化又如檐燕酬莺语隣花杂絮飘妆砌太密则反若浅拙予以公论评之至此其细润而甚工者亦不可泯没又当于他诗下备论而表出之
　　送祖择之赴陜州　　　　　　　梅尧臣
　　古来分陜重犹有召公棠此树且能久后人宜不忘君从金马去郡在鐡牛旁山色临关险河声出地长樽无空美酒鱼必荐嘉鲂天子忧民切何当务劝桑
　　金马鐡牛人皆可对必如此穿成句则见活法山色河声一聨不减盛唐美酒嘉鲂一聨句法亦新
　　送王待制知陜府
　　东周尊夹辅西汉重行春风化本从召河山来自秦选良存旧诏出守必名臣导从驰千骑朱丹照两轮宴杯深畏卯湖水净连申重见甘棠咏争传乐府新
　　召秦卯申四句工
　　送张景纯知邵武军【元注张华亭人近输鹤与冯仲达】
　　赌却华亭鹤围碁未肯还方为剖符守又近烂柯山鱼稻荆扬下风烟楚越间小君能赋咏应得助余闲后四句好言荆扬楚越之美又有能诗之内以佐之也前四句言赌碁输鹤得郡复近烂柯山殆戱其嗜碁耳
　　送钱驾部知卭州
　　细雨梅初熟轻寒麦已秋路危趋剑道梦穏过刀州秦粟非吴食巴粳类越畴当垆无复旧试似长卿求钱吴越人故有此五六句剑道刀州絶工末句又不走了卭州事也
　　送洪州通判何太愽若谷先归新淦
　　拜官江上客乘马不乘船独畏鲛龙浪将归风雨天葛花侵野径源水入腴田君住巴丘下西山道路连五六以言新淦之景近世诗人下苦工夫不能作此等语
　　送邵戸曹随侍之长沙
　　青袍防稽掾采服湘江行水馆鱼方美犀舟枕自清鹧鸪啼欲雨蝃蝀见还晴风土虽卑湿醇醪可养生起句十字拗律变换诗家所许又却切题但不可篇篇如此耳五言律圣俞之所长而送人诗至于五言律尤工无作为不刻书据事言情而有无穷之味乃知近人学晚唐出于强揠而无真趣也
　　送盐官刘少府古贤
　　我祖南昌尉时危弃去仙刘郎从宦日天子治平年燥茗山中火熬波海上烟吴民不为盗惟此挠君权
　　送陆介夫学士通判泰州
　　从来戎马地飨士日椎牛介胄奉儒服诗书叅将谋陇云连塞起渭水入关流岂似瀛洲下穷年事校讐
　　送徐君章秘丞知梁山军
　　苍壁束江流孤军水上头蛟龙惊鼓角云雾裛衣裘午市巴姑集危滩楚客愁使君才笔健当似白忠州宋人诗善学盛唐而或过之当以梅圣俞为第一善学老杜而才格特高则当属之山谷后山简亝且如午市巴姑集唐人之精者仅能之下一句难对却云危滩楚客愁其神妙如此是三诗者又皆有尾句令人一唱三叹
　　送秦觏二首　　　　　　　　　陈师道
　　士有从师乐诸儿却未知欲行天下独信有俗间疑秋入川原秀风连鼓角悲目前防犬类未必慰亲思师法时难得亲年富有余端为李君御尽读邺侯书结友真莫逆论才有不如折腰终不补可但曳长裾东坡元祐中补外知杭州秦少游之弟少章从行为师法故耳时人或讥其舍亲而出故前诗六句后诗四句皆及之世固有莫逆之友亦当戒乎不如已之友得从东坡则师友之际可谓得之矣折腰终不补后山自谓也可但曳长裾言少章从人门下岂无贫薄之叹耶
　　送外舅郭大夫防路提刑
　　天险连三峡官曹据上游百年双鬓白万里一身浮可使人无讼宁须意外忧平生晏平仲能费几狐裘后山妻父郭槩颇喜功利前为西川提刑以妻及三子托之送行古诗有云功名何用多莫作分外虑今又为防路提刑谓身已老矣使民无讼自当无意外忧晏平仲一狐裘三十年外物亦不足多也葢规戒之
　　送吴先生谒惠州苏副使
　　闻名欣识靣异好有同功我亦惭吾子人谁恕此公百年双白鬓万里一秋风为説任安在依然一秃翁此吴子野有道术者东坡以绍圣元年谪惠州意谓子野之访东坡我其门下士亦惭之也任安秃翁事后山自以不负东坡自颍教既罢之后绍圣中不求仕也
　　别刘郎
　　一别已六载相逢有余哀公私两多事灾病百相催无酒与君别有怀向谁开深知百里逺肯为老夫来三四老劲尾句逼老杜四十字无一字风花雪月凡俗之徒所以阁笔也
　　别乡旧
　　数有中年别寛为满歳期得无鱼口厄聊复雁门踦齿脱心犹壮秋清意自悲平时郡文学邓禹得三为此棣州教时所作葢徐教颍教凡三任也
　　别伯恭　　　　　　　　　　陈与义
　　樽酒相逢地江枫欲尽时犹能十日客共出数年诗供世无筋力惊心有别离好为南极柱深慰旅人悲此长沙帅向子諲字伯恭此诗絶似老杜
　　再别
　　多难还分手江边白髪新公为九州督我是半途人政尔须全节终然却要身平生慕温峤不必下张廵温峤张廵之説当观时义殷有三仁或死或不死自靖自献而已
　　送宜黄宰任满赴调【元注君修邑学及拒贼有声绩】
　　韩　驹
　　听説宜黄政他邦总不如里门喧诵读村落罢追胥纵未分侯印犹当拥使车此诗无丽句聊代荐贤书吕居仁引韩入江西子苍不悦谓所学自有从来此诗非江西而何大抵宣政间忌苏黄之学王初寮隂学东坡文子苍诸人皆隂学山谷诗耳
　　送常子正赴召二首　　　　　吕本中
　　属者居闲久今来促召频但能消党论便足扫邉尘众水因归海殊涂必问津如何彼黠敌敢谓汉无人疾病老逾剧交亲穷转疎惟公不变旧恠我未安居日月干戈里江山瘴疠余因行见李白亦莫问何如常子正讳同二诗俱有少陵风骨
　　别李徳翁　　　　　　　　　尤　袤
</div>
    <div class="pagination">
<a href="瀛奎律髓_page41.html">上一页</a><span>...</span><a href="瀛奎律髓_page37.html">37</a><a href="瀛奎律髓_page38.html">38</a><a href="瀛奎律髓_page39.html">39</a><a href="瀛奎律髓_page40.html">40</a><a href="瀛奎律髓_page41.html">41</a><span class="current-page">42</span><a href="瀛奎律髓_page43.html">43</a><a href="瀛奎律髓_page44.html">44</a><a href="瀛奎律髓_page45.html">45</a><a href="瀛奎律髓_page46.html">46</a><a href="瀛奎律髓_page47.html">47</a><span>...</span><a href="瀛奎律髓_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
