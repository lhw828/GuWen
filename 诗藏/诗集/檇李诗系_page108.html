<!DOCTYPE html>
<html>
<head>
    <meta charset="UTF-8">
    <title>檇李诗系 - 第 108 页/共 137 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>檇李诗系 - 第 108 页/共 137 页</h1>
    <div class="content">　　秋潭师黄叶庵落成二首
　　一瓢一笠挂西林不负生平有此心易补髙低篱作障难分新旧竹为隂瓶添水满浇松大杖拨云开引步深愧死吾侪诸弟子相依难学树栖禽
　　不贪幽寂不辞喧野外茅堂可省烦求法人穿荒冢路放生鱼过小桥村云将白绕闲排牖草引青长静掩门深更深山只如此花开花落更何言
　　林璧
　　林璧字竹憨呉江罗汉寺僧久住嘉兴王江泾歴寓具足清逺兴福诸精舍能诗善书画山水竹石俱得梅道人笔意而写竹尤工性嗜酒乞其笔墨者必携一樽饵之
　　竹里
　　一衲湿空翠萧萧竹防枝茶声和叶细琴响泻泉迟拂石人初静窥林鸟不知徘徊有同调刻绿半成诗
　　秋夜与友人别
　　莫谓相知晩应怜野性投哭非伤逺别酒不破穷愁坐冷山烛吟残庭树秋明朝同此夕惟见月悠悠大澍
　　大澍字时乃号嬾先南直应天人嘉善大胜寺僧扈芭弟子性好游擅丹青有瘦烟草
　　同赵灵均晩步
　　小雨送幽步水纹生断霞蝶衣粘湿草禽语堕繁花新月背人去微风引竹斜回看形共影携手白云涯
　　经天池废寺
　　松磴逶迤翠防层昨宵风雨梦来曽到门疎竹留羣鸟倚树愁云老一僧莲叶峯头虚石子鉢盂泉底冷龛灯夕阳秋草多荒迹忍见残碑抱古藤
　　海指
　　海指字影林秀水古雪庵僧有松漫草
　　同常子贞骆天游夜话
　　深秋落日后磕膝话萧条病未离三月情难竟此宵寒蛩悲断石小雨活枯蕉但得清如许应无负我招
　　无客
　　一迳从云合柴门久索居须传招隠赋空拟絶交书鸟弄春声滑花撩昼影虚家贫兄弟逺何况故人疎如谷东禅师
　　如谷字日海初号慧空嘉善人为人端谨初依栖霞后游荆山月庭讲席名震丛林归闭阁于景莲精舍三年诣台山不数月安坐而逝
　　光徳庵春日即事
　　雨霁炊烟乱禽声和牧謡炉香闲白日云影卧丹寮日暖花隂静尘空午梦消依然人境外杯茗足清饶怀朗
　　怀朗字天衣海盐资圣寺僧有铃语轩诗草姚叔祥呉石袍为序
　　石城夜泊
　　帝城遥接岭瘦影卧轻桡隂厚云凝树寒生月上潮队鱼沉永夜只鹤唳空宵逆旅慿兴感江花梦六朝
　　灵隠寺访蘧然师不值
　　问法投山寺入门唯见松径留青藓合闗任白云封近侍悬秋榻邻僧报午钟翻思来不偶良晤竟难逢
　　题画
　　闲过冷院寻僧小坐山腰茆屋细聴风雨何来定是淋蕉洒竹
　　断拂子明方
　　明方字石雨俗姓陈氏世居平湖泖上又云嘉善人少负不羁后悔悟为僧防云门付断拂子一枝自号断拂子嗣为洞宗三十三代继谒黄蘗有禅师归主显圣又主宝夀龙门东塔后居佛日寺有雪蕉集
　　松篁桥
　　桥上山重重桥下水淙淙已无车马至未许烟云封春老斜风竹秋深细雨松不因闲送客谁续虎头宗宝云禅师道援
　　道援字汝航福建陈氏子年十五丧母遂弃家野服叩法博山大师已至天台髙明寺阅台宗三大部博通教典卓锡于杭之横山崇祯庚辰马讷庵陆逊斋延至平湖乙酉返横山后复以冯兼山之招偕其法嗣梦破憩息耘庐宝云林二十余年竟示寂于此有诗文语録行世
　　雨宿莲华峯无门庵
　　仄径入云峯庵居翠防重雾深疑隠豹木老聴吟龙涧雪分春笕山粮任宿舂坐余清夜杳林外数声钟蜨庵上人觉
　　觉字梦破仁和人俗姓江名浩字道闇少负才名豪宕自喜与孙元襄胡彦逺辈为忘形交皆当时名士尝独游郡西乐其幽胜遂挟琴书挈妻子居横山之麓题曰蜨庵每当风月闲夜薄酒命醉登望江山徬徨起咏不辍晩年遂弃蜨庵从援公薙染为僧随至平湖后复从云门礼公受具名济斐号日用往来江淮戊子冬坐脱于佛日寺同社诸子建塔灵隠五寺桥之西裒其遗稿曰蜨庵集道信弟过涧西出扇索诗时五岳上人亦来同游
　　泠泉有佳味惭予只独尝君辈忽飞来与我同徜徉天若为尔媚花若为尔香奔泉与怪石为尔赠蹶张人生逐尘网何处不堪伤乐此登临趣胜彼南面王吾弟士之狷岳公僧之狂我乃痴絶人狂狷两无当悠悠斯世孰为侣惟有灵山片石堪与语吾弟今年四十矣前此三十有九年不知防年对山水往事那堪忆来縁犹可止愿以三十年为期同吾淡荡烟云里七十以后活犹死或山或市姑聴子君不见岳公年未及壮室闲放己过三千日
　　赠冯兼山
　　自放春闲三十春不将花幔换车茵林庐妙得颠迂笔风调疑兼晋宋人白足时来挥麈尾青松手种作龙鳞髙名久在堪招隠再拜藏书弗敢尘
　　友人宿山阁
　　新笋成竿人馔希荒畦才剰防茎葵山家何事堪留容江阁髙眠聴子规
　　喜刘嘉符下第
　　得失于今易地观吾将斗酒贺刘安碧翁能解幽人意放尔归来理钓竿
　　题秋雪庵
　　几年河渚漾清秋最爱宗公白雪洲今着袈裟何所事仍来洲畔作闲鸥
　　国朝
　　天童和尚徳容
　　徳容号费隠闽人少孤出家得法于密老和尚开堂黄蘗歴迁莲峯法通崇祯戊寅主席海盐金粟复退居黄鹤峯顔曰直指
　　国朝顺治初木陈石竒二和尚请继席天童时拥众千余防叩激扬宗风大振杨廷鉴贻诗有五峯今日髙天下万指都教拜下风之句后居超果径山维摩尧峯十八年示寂福严年六十九着有语録及渔樵挂瓢等集
　　和澄灵法师山居韵
　　因僧问我西来意报道山居不计年看兔篱边云拭磴敲藤石上树摩肩勤锄小圃除黄甲闲拾枯枝煮白泉防事明明谁可语只应髙枕卧岩前
　　林古佛通竒
　　通竒字林野四川人十嵗薙染十九南游遍歴讲席丁夘掩闗平湖徳藏寺一日失足堕楼大悟遂破闗走姑蘓见悟和尚于清凉庵随入天童人称林古佛后从悟至嘉禾寓黄闇斋素园中受付嘱焉乙酉主法天童通峯顶衲子奔趋冬夏布衣草履备歴艰苦塔于太白玲珑岩
　　别嘉禾黄闇斋谭埽庵汪曽城诸公
　　两载邨居意始舒纶竿未许下沮洳而今舞棹浙东去太白潭深有巨鱼
　　挽周君谟
　　昔年曽共咏梅词谁料幽香冷一池今日重来堦下立难将涙眼看空枝
　　青莲禅师
　　禅师号浮石姓赵氏世居虎林移居平湖父老无子祷神得生生后家业渐凋十三嵗不茹荤十九父母欲为完娶叹曰此时不行他日难脱矣遂至普陀礼绍宗禅师薙染三月即归省亲为泣絶乃育髪日阅释典一日在母前讲説因果母曰汝既决志出家但无逺去由是复薙度受云栖莲大师戒随湛和尚开讲海盐天宁结刹秦山复随至嘉禾东塔后往海盐莺窠山养亲丧毕赴东塔请复上天童后随本师密云和尚至嘉禾黄履素园举拂授之履素曰予昨夜梦小园池中开五色金莲乃应今日付浮大师岂不异哉是冬退居平湖青莲寺复往报恩终焉
　　防金粟本师密老和尚
　　日脚垂来雨脚收防邨晴树引孤舟问津曽未迷前路到寺疑如见昔游桑鼓逺闻金粟外海光直射石鸥头幸生斯世逢斯老得入拈花第一流
　　送一拙归径山
　　白云堆里冷难辞链得身心百不知试问凌霄峯顶月何人先见上松时
　　送聚之游黄山
　　七十二滩一客舟上崖不必问徽州白云成片风吹散三十六峯多露头
　　落梅
　　零落枝头春已穷或沾泥土或飘空莫言桃李多顔色尽在东风防日中
　　山居
　　门前一径向云开万壑千崖脚下来行到翠微深絶处数声啼鸟唤人回
　　髙庵道人宗泰
　　宗泰字古笠平湖徳藏寺僧受法于费隠老和尚时喜濡墨作颠草或作小画后复往径山髙庵自称髙庵道人柯鲁山谓其诗凡三变而益进有阅世堂稿
　　苓山夜话【时天童报恩二师应召入京】
　　春日思双径苕溪取道还十年劳梦寐两度到苓山庭柏依然古苔花似旧斑近闻双诏下何处有人闲
　　无垢寺【在天目之麓梁昭明太子繙经处】
　　一径当门细无人竹户开古藤縁殿角老柏舞荒台日射松鼬走林昏石虎埋断碑横古道绣徧六朝苔
　　怀髙庵
　　髙絶悬崖处吾庐向此分鸟啼寒磵竹樵语石牀云树里江光逺中岱色纷夜深羣动息天籁定中闻惟仁上人还日本兼呈同门黄蘗和尚
　　孤帆缥缈日边来积水波涛一望开云近石焦连合岛气蒸天柱拥蓬莱山王草长青驼出海国花明白象囘万里扶桑心印在从教华夏起风雷
　　次友人海内住山翁韵
　　敢叨海内住山翁无用何妨立下风竹榻穏眠鼾似虎松桥闲眺杖如龙白揺絶壁千寻瀑青惜当门三四峯满架琅函看不尽啼残黄鸟碧萝中
　　寄怀虞山髻珠头陀
　　南畴水涌尚湖平天畔茅堂傍日明半榻琴书髙士传满林松竹道人情披云采术寻虞仲带雨鉏访邵平一住千秋忘理乱有时长啸数峯青
　　重登双径
　　六年不上五峯颠闻道松杉防变迁犹有凌霄一片月清秋仍照法堂前
　　天目道中
　　九月风髙白露寒短笻拉伴出临安乱余山店人家少一路花开秋牡丹
　　松阿樵者常岫
　　常岫字苍林别号懦翁又称松阿樵者姓郑其先本浙之黄岩人生京师十五嵗薙染于大千佛寺为法华老人之孙性沉静喜读书与人交无贵贱皆敬礼之所居堂前有古松数株吟咏其下翛然自得如是者三十年徙上房山之邃园再迁良乡恩寺慕永嘉天台诸山水思归老于浙髙澹人詹事居平湖得冯氏旧圃为北墅割其中一区招之驻钖名曰箨薮以戊辰八月入园已已七月示寂其诗髙简冲澹有郊岛遗风居千佛寺有祖华堂集聴涛稿寒涛阁稿墨香幢集遂清堂集住大房六聘山有邃园稿东峰兰若集寓良乡恩寺有复古堂稿今仅选其箨薮诗之一二焉
　　髙詹事澹人得当湖冯氏耘庐旧业分别馆一区为余卓锡地漫赋四章志欣感之意寄詹事
　　杖锡穷幽径居然是辟疆爱鸥先浚水驯鹤亟谋粮金粟围香国昙花落宝牀嗟余迟暮眼烟月近微茫去郭五六里舟行多板桥到门仍隔水入坞不禁樵荇净波如拭簧低鸟故娇长林真得地不枉主人招湖口逺相望松声静处闻转因多痼疾来住此烟云上药千年树嘉苖五色耘俨同香积国与子欲平分学士思归隠头陀得遂初红芽经露輭绀甲带云舒径辟钩衣石池避饵鱼漫云中散地疑是小匡庐
　　漫兴
　　倩得名园水一湾老梅修竹防重闗忘机且住因鸥狎抱膝成吟待鹤还剰土欲栽蔬脆美新苔任防石斑斓青青黯黯君知否絶胜他家大好山
　　金粟径
　　桂乃山之幽胡为在原野迢迢越溪渚密密敌椽瓦开时仗好风香气自飘洒最惜浪游子采摘辄盈把真隠岂用招匪类必久假悠然伤我情婆娑咏其下
　　箨薮
　　紫箨解别径分翠环一区茶烟出丛篁乃在东南隅闻钟知有僧蔼蔼望若无过桥见蔬圃沿泉问灌夫此僧何所似云是一枯株落尽余枝叶亦少好皮肤
　　灵隠
　　越岭来探海内竒湖光山色两相宜泉流不异临川日石老犹怀未凿时鱼梵悠扬清晓发绮罗杂遝夕阳迟新逢宸翰褒岩壑千古云林道可期
</div>
    <div class="pagination">
<a href="檇李诗系_page107.html">上一页</a><span>...</span><a href="檇李诗系_page103.html">103</a><a href="檇李诗系_page104.html">104</a><a href="檇李诗系_page105.html">105</a><a href="檇李诗系_page106.html">106</a><a href="檇李诗系_page107.html">107</a><span class="current-page">108</span><a href="檇李诗系_page109.html">109</a><a href="檇李诗系_page110.html">110</a><a href="檇李诗系_page111.html">111</a><a href="檇李诗系_page112.html">112</a><a href="檇李诗系_page113.html">113</a><span>...</span><a href="檇李诗系_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
