<!DOCTYPE html>
<html>
<head>
    <meta charset="UTF-8">
    <title>古今禅藻集 - 第 15 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今禅藻集 - 第 15 页/共 59 页</h1>
    <div class="content">　　送杜司马游蜀中
　　为客应非愿愁成欲别时还游蜀国去不惜杜陵期剑水啼猿在关林转栈迟日光低峡口雨势出峨眉山迥逢【一作迟】残角云开识远夷勿令双鬓髪并向锦城衰
　　和賔客相国咏雪诗
　　近腊千岩白迎春四气催云隂连海起风急度山来尽日随堤絮经冬越岭梅艳疑歌处散轻似舞时回道蕴诗传丽相如赋骋才霁添松篠媚寒积蕙兰猜暗涨宫池水平封辇路埃烛龙初照曜巢鹤乍徘徊檐日琼先挂墙风粉旋摧五门环玉垒双阙对瑶台绮席陵寒坐珠帘达曙开灵芝霜下秀仙桂月中栽巻幌书千帙援琴酒百杯垂休编太史呈瑞表中台皓夜迷三径浮光彻九垓兹辰是丰岁歌咏属良哉
　　寄题庐山二林寺
　　庐岳东南秀香花惠远踪名齐松岭峻气比沃州浓积岫连何处幽崖越几重双流湓隠隠九棹憧憧山限东西寺林交旦暮钟半天倾瀑溜数郡见鑪峯岩并金绳道潭分玉像容江微匡裕路日杲晋朝松椶径新苞柝梅篱故叶壅岚光生叠砌霞焰发髙墉窓籁虚闻狖庭烟黑过龙定僧仙峤起逋客虎溪逢濩落垂杨户荒凉种杏封塔留红舎利池吐白芙蓉画壁披云见禅衣对鹤缝喧经泉滴沥没履草丰茸翠窦欹攀乳苔桥侧杖笻探竒盈梦想捜峭涤心胸奥终难尽登临惜未从上方薇蕨满归去养乖慵
　　寄羽林卢大夫将军
　　将军直禁闱绣服曜金覊羽卫九天静英豪四塞知望云回朔鴈隔水射宫麋旧国无归思秋堂梦战时门风荀氏敌剑艺霍家推计日旌旄下萧萧万马随
　　送李使君赴琼州兼五州招讨使
　　分竹雄兼使南方到海行临门双斾引隔岭五州迎猨鹤同枝宿兰蕉夹道生云垂前骑失山豁去帆轻雨露蒸秋岸波涛震夜城政闲开逈阁欹枕岛风清
　　赠王将军
　　勲髙絶少年分卫玉阶前雄勇明王重温恭执友贤功书唐史满名到虏庭偏剑彩浮龙影衣香袭御烟搜书秋霁阁走马夕阳田急兔投深草瞠鹰下半天野人迎邸第朝客醉盘筵位在将军列官随宪府迁刻心思报国吁气欲开边选帅如公议须知少比肩
　　送韩校书赴江西
　　车马东门别帆过楚津花繁期到幕雪在已离秦吟落江沙月行飞驿骑尘猿声孤岛雨草色五湖春折苇鸣风岸遥烟起暮苹鄱江连郡府髙兴寄何人
　　送戴三徴君还谷口旧居　　　　理莹
　　岩穴多遗秀弓车屡逺招周王尊渭叟頴客傲唐尧出处天波合闗河地势遥瞻星吴郡夜作雾华山朝清论虚重席闲居挂一瓢渔歌思坐酌宸渥宠行轺春为荷裳暖霜因葛屦消层崖悬瀑溜万壑振清飇谷鸟犹迁木场驹正食苗谢安何日起台鼎伫君调
　　夜直　　　　　　　　　　　　子兰
　　大内隔重墙多闻乐未央灯明宫树色茶煮禁泉香凤辇通门静鸡声入漏长宴荣陪御席话密近龙章吟歩彤墀月眠分玉署凉欲粘朱绂重频草白麻忙笔力将羣吏人情在致唐万方瞻仰处晨夕面吾皇
　　雪　　　　　　　　　　　　　可止
　　落处咸过尺倐然物象凄瑞凝金殿上寒甚玉闗西润比江河普明将日月齐凌云花顶腻鎻径竹梢低出谷樵童怯归林野鸟迷煮茶融破练磨墨染成黳陷兔埋平泽和鱼冻洽溪入楼消酒力当槛写诗题道路依凭马朝昏委托鸡洞深猿作簇松亚鹤移栖及夏清岩穴经春溜石梯丰年兼泰国天道育黔黎
　　七言排律
　　月夜有懐王端公兼简朱孙二判官
　　清江
　　月照疎林惊鹊飞羇人此夜共无依青门旅寓身空老白首头陀力渐微屡向曲池陪逸少几回戎幙接晖四科弟子称文学五马诸侯是绣衣江鴈往来曽不定野云揺曵本无机修行未尽身将尽欲向东山掩旧扉唐【五言絶句附】
　　山居　　　　　　　　　　　　寒山子【三首】
　　吾心似秋月碧潭清皎洁无物堪比伦教我如何説
　　其二
　　碧涧泉水清寒山月华白黙知神自明观空境逾寂
　　其三
　　间游华顶上天朗月光辉四顾晴空里白云同鹤飞
　　送朱放　　　　　　　　　　　灵一
　　苦见人间世思归洞里天纵令山鸟语不废野人眠
　　月夜泛舟　　　　　　　　　　法振
　　西塞长云尽南湖片月斜舟人不见卧【一作悮】入武陵花
　　待山月　　　　　　　　　　　皎然【七首】
　　夜夜忆故人长教山月待今宵故人至山月知何在
　　湖南兰若
　　未到无为岸空怜不系舟东山白云意岁晚尚悠悠
　　法华寺望髙峯赠如献上人
　　峯色秋天见松声静夜闻影孤长不在行道入深云
　　答李季兰
　　天女来相识将花欲染衣禅心竟不起还捧旧花归
　　酬李纾补阙
　　不住东山寺云泉处处行近臣那得识禅客本无名
　　界石守风望天竺灵隠
　　山顶东西寺江中旦暮潮归心不可到松路在青霄
　　赠栁喜自号嵩山老
　　一见嵩山老吾生恨太迟问君年几许曽出上皇时
　　远公墓　　　　　　　　　　　灵彻【二首】
　　古墓石棱棱寒云晩景凝空悲虎溪月不见鴈门僧
　　天台山华顶峯
　　天台众峯外华顶当寒空有时半不见崔嵬在云中
　　寻隠者不遇　　　　　　　　　无本【二首】
　　松下问童子言师采药去只在此山中云深不知处
　　寄友
　　闻説到州吹箫有旧游人来多不见莫是上迷楼
　　城上吟　　　　　　　　　　　子兰【三首】
　　古塜密于草新坟侵古道城外无闲地城中人又老
　　襄阳曲
　　为忆南逰人移家大堤住千帆万帆来过尽门前去
　　戒贪
　　多求待心足未足旋倾覆明知贪者心求荣不求辱
　　懐故园　　　　　　　　　　　脩睦
　　故园归未得此日意何伤独坐水边草水流春日长
　　寒江上望　　　　　　　　　　贯休【四首】
　　荒岸烧未死白云凝不动极目无人行浪打取鱼笼
　　月夕
　　霜月夜徘徊楼中羌笛催晓【一作晩】风吹不尽江上落残梅【杨用修评此诗有乐府声调亦犹惠休之碧云也】
　　偶作
　　夜雨山草湿爽籁襍枯木闲吟竺仙偈清絶过于玉
　　早霜寄蔡大
　　昨夜楚钟鸣飞霜下楚城定知迁客鬓先向鉴中生
　　扑满子　　　　　　　　　　　齐已
　　祗爱满我腹争知满害身到头须扑破却散与他人
　　逢老人　　　　　　　　　　　隠峦
　　路逢一老翁两鬓白如雪一里二里行四回五回歇
　　赋洞庭　　　　　　　　　　　可朋
　　周极八百里凝眸望则劳水涵天影阔山拔地形髙
　　栽松　　　　　　　　　　　　师防
　　长长三尺余郁郁覆青草不知何代人得见此松老
　　钱武肃王召赋辞　　　　　　　无作
　　云鹤性孤单争堪名利闗衔恩虽入国辞病却归山六言
　　秋日思旧山　　　　　　　　　子兰
　　咸言上国繁华岂得帝城羇旅十防五残萤千声万声秋雨白云江上故乡月下风前吟处欲去不去迟迟未展平生所伫
　　春野作　　　　　　　　　　　贯休
　　闲步浅青平緑流水征车自速谁家挟弹少年拟打红衣啄木










　　古今禅藻集巻六
　　钦定四库全书
　　古今禅藻集巻七
　　明释正勉释性同辑
</div>
    <div class="pagination">
<a href="古今禅藻集_page14.html">上一页</a><span>...</span><a href="古今禅藻集_page10.html">10</a><a href="古今禅藻集_page11.html">11</a><a href="古今禅藻集_page12.html">12</a><a href="古今禅藻集_page13.html">13</a><a href="古今禅藻集_page14.html">14</a><span class="current-page">15</span><a href="古今禅藻集_page16.html">16</a><a href="古今禅藻集_page17.html">17</a><a href="古今禅藻集_page18.html">18</a><a href="古今禅藻集_page19.html">19</a><a href="古今禅藻集_page20.html">20</a><span>...</span><a href="古今禅藻集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
