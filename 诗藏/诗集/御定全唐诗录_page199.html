<!DOCTYPE html>
<html>
<head>
    <meta charset="UTF-8">
    <title>御定全唐诗录 - 第 199 页/共 207 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗录 - 第 199 页/共 207 页</h1>
    <div class="content">　　僧辨才
　　辨才姓袁氏居越州永欣寺智永弟子
　　何延之兰亭记云太宗购右军书独未得兰亭真迹初此记在右军七代孙智永所永传才师才凿梁上贮之保惜甚至太宗尝敕召才面问数四固以亡失对帝知不可夺以萧翼多权谋令充使诈取翼改服称山东书生携二王杂帖数道赴越州径造才院才一见欵宻留宿设缸面酒江东缸面犹河北称瓮头盖初熟酒也各探韵赋诗经旬朔谈论翰墨出所携帖示之才云此未佳因言藏有兰亭于梁上出视之翼故疑为响搨驳辨留置几案一日伺其不在径取之乗驿归上太宗报命拔翼员外郎仍赐才物三千段谷三千石才惊惋嵗余卒
　　近体诗
　　设缸面酒欵萧翼探得来字
　　初醖一缸开新知万里来披云同落寞步月共徘徊夜久孤琴思风长旅雁哀非君有秘术谁照不然灰僧虚中
　　虚中宜春人也游潇湘山水与齐巳尚顔栖蟾为诗友住湘西栗城寺潭州马氏子希振侍中好事每出迎纳于诗阁虚中好烧火烟昏彩翠去后又复粉饰又题马侍郎池亭云嘉鱼在深处幽鸟立多时
　　近体诗
　　寄中条司空图侍郎
　　门径放莎垂往来投刺稀有时闻御札特地挂朝衣岳信僧传去天香鹤带归他年二南防无复更衰微遥制裋褐成一劔动精灵白昼梦仙岛清晨礼道经黍苗侵野径桑椹汚闲庭肯要为隣者西南太华清
　　经贺监旧居
　　不恋明皇宠归来镜水隅道装汀鹤识春醉钓人扶逐朶云如吐成行雁似驱兰亭名景在踪迹未为孤
　　赠屏风岩栖蟾上人
　　岩房高且静住此几寒暄鹿鼾安禅石猿啼乞食村朝阳生树罅古路透云根独我闲相觅凄凉碧洞门
　　泊洞庭
　　槐栁未知秋依依馆驿头客心俱念逺时雨自相留浪没货鱼市帆高卖酒楼夜来思展转故里在南州僧贯休
　　贯休姓姜氏字徳隐婺州兰溪人与齐巳齐名有西岳集十巻吴融为之序休每得句云只堪供养佛故怀赠武昌栖一云风清江上月霜洒月中砧得句先呈佛无人知此心
　　古体诗
　　古意
　　乾坤有清气散入诗人脾圣贤遗清风不在恶木枝千人万人中一人两人知忆在东溪日花开叶落时几拟以黄金铸作钟子期
　　公子行
　　锦衣鲜华手擎鹘闲行气貌多轻忽稼穑艰难总不知五帝三王是何物
　　野田黄雀行
　　高树风多吹尔巢落蒿深叶暖宜尔衣泊莫近鸮类蛛网亦恶饮野田之清水食野田之黄粟深花中睡土里浴如此即全胜啄太仓之谷而穿人之屋
　　行路难
　　君不见山高海深人不测古往今来转清碧浅近轻浮莫与交地卑只解生荆棘谁道黄金如粪土张耳陈余断消息行路难行路难君自防
　　夜夜曲
　　蟪蛄切切风骚骚芙蓉喷香蟾蜍高孤灯耿耿征妇劳更深扑落金错刀
　　近体诗
　　春山行
　　重叠太古色蒙蒙花雨时好山行恐尽流水语相随黒壤生红黍黄猿领白儿因思石桥日曾与道人期
　　晚泊湘江怀古
　　烟浪漾秋色高吟似得隣一轮湘渚月千古独醒人岸湿穿花逺风香祷庙频只应谀佞者到此不伤神
　　天台老僧
　　独住无人处松龛岳雪侵僧中九十腊云外一生心白发垂不剃青眸笑转深犹能指孤月为我暂开襟
　　途中逢周朴
　　东西南北路相遇共兴哀世独无知巳子从何处来菊衰芳草在程逺宿烟开倘遇中兴主还应不用媒
　　投钱镠
　　贵逼身来不自由几年勤苦蹈林丘满堂花醉三千客一剑霜寒十四州莱子衣裳宫锦窄谢公篇咏绮霞羞他年名上凌烟阁岂羡当时万户侯
　　投王建
　　河北河南处处灾惟闻全蜀少尘埃一瓶一鉢垂垂老千水千山得得来秦苑幽栖多胜景巴歈陈贡愧非才自慙林薮龙钟者亦得亲登郭隗台
　　山居
　　休话喧哗事事难山翁只合住深山数声清磬是非外一个闲人天地间绿圃空阶云冉冉异禽灵草水潺潺无人为向君王道岩桂枝高正好攀
　　谁是言休即便休清吟孤坐碧溪头三间茅屋无人到十里松关独自游明月清风宗炳社夕阳秋色庾公楼修心未到无心地万种千般逐水流
　　心心心不住希夷石室巉岩白发垂惜竹不除当路笋爱松留得碍人枝焚香开巻云生砌巻箔防心月在池无限故人头尽白不知头白又何之
　　僧尚顔
　　近体诗
　　赠村公
　　袖衣木突此乡尊白尽须眉眼未昏醉舞神筵随鼓笛闲歌圣代和儿孙黍苗一顷垂秋日茅栋三间映古原也笑长安名利处红尘半是马蹄翻
　　僧栖白
　　近体诗
　　八月十五夜月
　　寻常三五夜岂是不婵娟及至中秋半还胜别夜圆清光凝有露皓色爽无烟自古人皆望年来复一年僧无可
　　近体诗
　　金州陪姚员外游南池
　　栁暗清波涨冲萍复潄苔张筵白鸟起埽防使君来洲岛秋应没荷花晚尽开高城吹角絶驺驭尚徘徊
　　夏日送田中丞赴蔡州
　　出守汝南城应多恋阙情地遥人久望风起斾初行楚庙繁蝉断淮田细雨生赏心知有处蒋宅古松平
　　秋夜宿西林寄贾岛
　　暗虫喧暮色默思坐西林听雨寒更尽开门落叶深昔因京邑病并起洞庭心亦是吾兄弟迟囘共至今
　　秋日寄厉
　　杨栁起秋色故人犹未还别离俱自老少壮岂能闲夜雨吟残烛秋城忆逺山何当同一见语黙此林间
　　庐山寺
　　千峰盘磴尽林寺昔年名步步入山影房房闻水声多年人迹絶残月石冰清便可求居止安闲过此生
　　新年作
　　然灯朝复夕渐作长年身紫阁未归日青门又值春掩关寒过尽出定草生新自有林中趣谁惊嵗月频
　　赠圭峯禅师
　　絶壑禅床底泉分落石层露浇高顶草雪隐下方灯朝满倾心客溪连学道僧半旬持一食此事有谁能
　　金州别姚合
　　日日西亭上春留到夏残言之离别易免以道途难山出一千里溪行三百滩松间楼月里秋入五陵寒僧清江
　　近体诗
　　赠淮西贾兵马使
　　破贼功成百战塲天书亲拜汉中郎映门旌斾春风起对客弦歌白日长阶下鬭鸡花乍拆营南试马栁初黄由来吴楚多同调感激逢君共异乡
　　僧齐巳
　　齐巳本姓胡名得生住襄州谒郑谷献诗云高名喧省闼雅颂出吾唐叠巘供秋望无云到夕阳自封修药院别下着僧牀几梦中朝事久离鸳鹭行谷览之云请改一字方可相见经数日再谒称巳改得诗云别扫着僧牀谷嘉赏结为诗友
　　古体诗
　　还人诗巻
　　李贺李白遗机杼散在人间不知处闻君收在芙蓉江日闻鲛人织秋浦金梭劄劄文离离呉姬越女羞上机鸳鸯浴烟鸾鳯飞澄江晓映余霞辉仙人手持玉刀尺寸寸酬君与珠璧裁作霞裳何处披紫皇殿里深相觅近体诗
　　夏日草堂作
　　沙泉带草堂纸帐巻空牀静是真消息吟非俗肺肠园林坐清影梅杏嚼红香谁住原西寺钟声送夕阳
　　寄方干处士鉴湖旧居
　　贺监旧山川空来近百年闻君与琴鹤终日在渔船岛路深秋石湖灯半夜天云门几囘去题徧好林泉
　　戊辰嵗湖中寄郑谷郎中
　　白髪久慵簪常闻病亦吟痩应成鹤骨闲想是禅心上国杨花乱沧洲荻笋深不堪思翠巘西望独沾襟
　　山寺喜道士至
　　闰年春过后山寺始花开还有无心者闲寻此境来鸟幽声忽断茶好味重回知住南岩久防心坐绿苔
　　登祝融峯
　　猨鸟共不到我来身欲浮四边空碧落絶顶正清秋宇宙知何极华夷见细流坛西独立久白日转神州
　　早行
　　舟子相呼起长沙未五更几防星月在犹带梦魂行鸟乱村林迥人喧水栅横苍茫平野水慙愧逺峰明
　　赠孙生
　　见君诗自别君是继诗人道出千途外功争一字新寂寥中影迹霜雪里精神待折东堂桂归来更苦辛
　　听李尊师先生弹琴
　　仙子弄瑶琴仙山杉月深此声含太古谁听到无心洒石霜千片喷空瀑万寻何人传指法携向海中岑
　　听泉
　　落石几万仞泠声飘逺空高秋初雨后半夜乱山中秖有照壁月更无吹叶风昔曾庐岳听到晓与僧同
　　咏莺
　　何事经年閟好音暖风催出啭乔林羽毛新刷陶潜菊喉舌初调叔夜琴怕雨并栖红杏宻避人双入绿杨深晓来枝上千般语似共桃花诉旧心
　　僧栖蟾
　　近体诗
</div>
    <div class="pagination">
<a href="御定全唐诗录_page198.html">上一页</a><span>...</span><a href="御定全唐诗录_page194.html">194</a><a href="御定全唐诗录_page195.html">195</a><a href="御定全唐诗录_page196.html">196</a><a href="御定全唐诗录_page197.html">197</a><a href="御定全唐诗录_page198.html">198</a><span class="current-page">199</span><a href="御定全唐诗录_page200.html">200</a><a href="御定全唐诗录_page201.html">201</a><a href="御定全唐诗录_page202.html">202</a><a href="御定全唐诗录_page203.html">203</a><a href="御定全唐诗录_page204.html">204</a><span>...</span><a href="御定全唐诗录_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
