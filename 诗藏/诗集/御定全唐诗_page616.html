<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 616 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 616 页/共 1083 页</h1>
    <div class="content">　　莫折宫前杨柳枝宗曾向笛中【一作玉笛】吹伤心日暮烟霞起无限春愁生翠睂
　　凝碧池边敛翠睂景阳楼下绾青丝那胜妃子朝元阁玉手和烟弄一枝
　　华清宫四首
　　风树离离月稍明九天龙气在【一作有】华清宫门深锁无人觉半夜云中羯鼓声
　　天阙沈沈夜未央碧云仙曲舞霓裳一声玉笛向空尽月满骊山宫漏长
　　红树萧萧阁半开上【一作玉】皇曾幸此宫来至今风俗骊山下村笛犹吹阿滥堆
　　水【一作山】绕宫墙处处声残红长緑露华清武皇一夕梦不觉十二玉楼空月明
　　赠窦家小儿
　　深緑衣裳小小人每来听里解相亲天生合去云霄上一尺松栽已出尘
　　听崔莒侍御叶家歌【一本无莒字】
　　宛罗重縠起歌筵活凤生花动碧烟一声唱断无人和触破秋云直上天
　　长门怨
　　日映宫墙柳色寒笙歌遥指碧云端珠铅滴尽无心语强把花枝冷笑看
　　读老庄
　　等闲缉缀闲言语夸向时人唤作诗昨日偶拈庄老读万寻山上一毫厘
　　偶题
　　古来名下岂虚为李白颠狂自称时唯恨世间无贺老谪仙长在没人知
　　别玉华僊侣
　　绕舍烟霞为四邻寒泉白石日相亲尘机不尽住不得珍重玉山山上人
　　汴上送客【一作汴上同杨升秀才送客归】
　　河流西下鴈南飞楚客相逢泪湿衣张翰思归【一作郷】何太切扁舟不住又东归
　　邮亭残花【一作平原路上题邮亭残花】
　　云暗山横日欲斜邮亭下马对残花自从身逐征西府每到花时不在家
　　秋时【一作晓】送郑侍御
　　离鸿声怨碧云净楚瑟调髙清晓天尽日相看俱不语西风揺落数枝莲
　　宿武牢关
　　行人晓久裵徊不待鸡鸣未得开堪羡寒溪自无事潺潺一夜宿【一作向】关来
　　夜宿湓浦逢崔升
　　江流不动月西沈南北行人万里心况是相逢鴈天夕星河寥落水云深
　　京城寓懐
　　三十年持一钓竿偶随书荐入长安由来不是求名者唯待春风看牡丹
　　集灵【一作虚】台二首
　　日光斜照集灵【一作虚】台红树花迎晓露开昨夜上皇新授箓太真含笑入帘来
　　虢国夫人承主恩平明骑【一作下】马入宫门却嫌脂粉汚顔色淡扫蛾睂朝至尊【此篇一作杜甫诗】
　　感归
　　行却【一作去】江南路几千归来不把一文钱郷人笑我穷寒鬼还似襄阳孟浩然
　　偶作
　　徧识青霄路上人相逢秖是语逡巡可胜饮尽江南酒歳月犹残李白身
　　劝饮酒
　　烧得硫黄漫学仙未胜长付酒家钱窦常不吃齐推乐【一作药】却在人间八十年
　　阿防汤
　　月照宫城红树芳緑窗灯影在雕梁金舆未到长生殿妃子偷寻阿防汤
　　马嵬坡
　　旌旗不整奈君何南去人稀北去多尘土已残香粉艳荔枝犹到马嵬坡
　　太真香囊子
　　蹙金妃子小花囊销耗胸前结旧香谁为君王重解得一生遗恨系心肠
　　雨霖铃
　　雨霖铃夜却归秦犹见【一作是】张徽一曲新长说上皇和泪教月明南内更无人
　　听歌二首
　　儿郎漫说转喉轻须待情来意自生只是眼前丝竹和大家声里唱新声【此篇题一作听刘端公田家歌】
　　十二年前边塞行坐中无语叹歌情不堪昨夜先垂泪西去阳关第一声【此篇题一作耿家歌】
　　听筝【一作题宋州田大夫家乐丘家筝】
　　十指纎纎玉笋红鴈行轻遏翠中分明似说长城苦水咽云寒一夜风
　　王家琵琶
　　金屑檀槽玉腕明子轻撚为多情只愁拍尽凉州破画出风雷是拨声
　　李家柘枝
　　红【一作细】铅拂脸细腰人金绣罗衫软着身长恐舞时残拍尽却思云雨更无因
　　楚中韦中丞箜篌
　　千重钩锁撼金铃万颗真珠泻玉瓶恰值满堂人欲醉甲光才触一时醒
　　边上逢歌者
　　垂老秋【一作愁】歌出塞庭遏云相付旧秦青少年翻掷新声尽却向人前侧【一作倾】耳听
　　马嵬归
　　云愁鸟恨驿坡前孑孑龙旗指望贤无复一生重语事柘黄衫袖掩潸然
　　塞上闻笛【一作董家笛】
　　一夜梅花笛里飞冷沙晴槛月光辉【一作阳春白雪复辉辉】北风吹尽向何处【一作东风却定北风起】髙入塞云燕鴈稀
　　经旧游
　　去年来送行人处依旧虫声古岸南斜日照溪云影断水葓花穂倒空潭
　　东山寺
　　寒色苍苍老柏风石苔清滑露光融半夜四山钟磬尽水精宫殿月玲珑
　　峰顶寺
　　月明如水山头寺仰面看天石上行夜半深廊人语定一枝松动鹤来声
　　题润州鹤林寺
　　古寺名僧多异时道情虚遣俗情悲千年鹤在市朝变来去旧山人不知
　　题胜上人山房
　　清昼房廊山半开一瓶新汲洒莓苔古松百尺始生叶飒飒风声天上来
　　李夫人词
　　延年不语望三星莫说夫人上涕零争奈世间惆怅在甘泉宫夜看图形
　　题金陵渡
　　金陵津渡小山楼一宿行人自可愁潮落夜江斜月里两三星火是瓜州
　　过阴陵【一本下有山字】
　　壮士凄惶到山下行人惆怅上山头生前此路已迷失寂寞孤魂何处游
　　纵游淮南
　　十里长街市井连月明桥上看神仙人生只合扬州死禅智山光【一作边】好墓田
　　登乐游原
　　几年诗酒滞江干水积云重思万端今日南方惆怅尽乐游原上见长安
　　过石头城
　　累累墟墓葬西原六代同归蔓草根唯是歳华流尽处石头城下水千痕
　　黄蜀葵花
　　名花八叶嫩黄金色照书窗透竹林无奈美人闲把嗅直疑檀口印中心
　　杨花
　　散乱随风处处匀庭前几日雪花新无端惹着潘郎鬓惊杀緑窗红粉人
　　蔷薇花
　　晓【一作明】风抹尽燕支颗夜雨催成蜀锦机当昼开时正明媚故乡疑是买臣归
　　戏顔郎中猎【一本无戏字】
　　忽闻射猎出军城人着戎衣马带缨倒把角弓呈一箭满川狐当头行
　　江上旅泊呈杜员外
　　牛渚南来沙岸长逺吟佳句望池阳野人未必非毛遂太守还须是孟尝
　　容儿鉢头
　　争走金车叱鞅牛笑声唯是说千秋两边角子羊门里犹学容儿弄鉢头
　　热戏乐
</div>
    <div class="pagination">
<a href="御定全唐诗_page615.html">上一页</a><span>...</span><a href="御定全唐诗_page611.html">611</a><a href="御定全唐诗_page612.html">612</a><a href="御定全唐诗_page613.html">613</a><a href="御定全唐诗_page614.html">614</a><a href="御定全唐诗_page615.html">615</a><span class="current-page">616</span><a href="御定全唐诗_page617.html">617</a><a href="御定全唐诗_page618.html">618</a><a href="御定全唐诗_page619.html">619</a><a href="御定全唐诗_page620.html">620</a><a href="御定全唐诗_page621.html">621</a><span>...</span><a href="御定全唐诗_page617.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
