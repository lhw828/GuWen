<!DOCTYPE html>
<html>
<head>
    <meta charset="UTF-8">
    <title>全宋诗 - 第 6471 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6471 页/共 11672 页</h1>
    <div class="content">    九年面壁坐，不露一毫厘。
    法说无可说，机陈不二机。
    个中若不会，学取须菩提。

释印肃　李总干遗诗十四句师於一句之下加颂七句
    昏迷曾未警，劳我个眼睛。
    丝毫全不漏，云月事犹新。
    达士知几者，常看无字经。
    打动禾山鼓，舞起道吾神。

释印肃　李总干遗诗十四句师於一句之下加颂七句
    自家先已痴，逢迷实不迷。
    能令石人舞，解使木哥吹。
    寂寂孤云裹，逍遥勿我知。
    万亿恒沙佛，皆同一性齐。

释印肃　李总干遗诗十四句师於一句之下加颂七句
    不如茆盖头，裹个大枯髅。
    鬼窟作活计，阎公未肯休。
    佛以法为身。不可以相求。
    一念无心者，法界刹那周。

释印肃　李总干遗诗十四句师於一句之下加颂七句
    静坐取片时，妄想自家知。
    心口两不同，修行不透机。
    明朝与后日，作个野狐狸。
    困果全不落，百丈一言迷。

释印肃　李总干遗诗十四句师於一句之下加颂七句
    有人来问我，如何向他道。
    丧身失命处，世人怕死到。
    三界唯一心，万法唯心造。
    不悟生死者，轮劫空招报。

释印肃　李总干遗诗十四句师於一句之下加颂七句
    山僧总不知，知不知实奇。
    空知未达本，不免堕顽机。
    世尊拈华处，天人岂辨知。
    迦叶破微笑，古今信无疑。

释印肃　灵济桥语
    此渡若非桥，不放众生过。
    过去现在佛，并西来达磨。
    皆是接群迷。直指人这个。
    如今人不知，颠倒成患祸。
    坚执有为功，善恶争扬播。
    学道不识心，所以尘不破。
    若悟即本心，永劫无退堕。
    说法非干舌，山河大地和。
    行脚不曾移。举步无空过。
    如斯妙性空，方与人担荷。
    大用这无心，非福亦非祸。
    於中无妄作，不异阿弥陀。
    法界无别物，一菩提为座。
    修桥布路为含灵，转凡成圣如行货。
    游戏菩提谁得知，只恐迷情却放过。
    大丈夫，莫放过，
    提起眉毛来继和。大家拍手渡桥来，
    方笑普庵只这个。咄，
    开口全音只我闻，桃花含笑乱纷纷。
    心非遍界真成妄，意净情忘法法真。

释印肃　买油
    三百六十斤油，何须苦苦问他求。
    心光廓彻灯何用，水草无心若画牛。
    五味舌头无足日，煎熬煮炙几时休。
    功辨斯成无点染，西江一口绝纤流。

释印肃　摩尼歌
    一颗摩尼非玉贝，不动随机方便快。
    无边无表实先天，亘古迄今无覆盖。
    六和同，心不在，
    放荡汪洋尘世外。个中无可表真如，
    不灭不生谁不爱。卓顽空，
    立世界，非界非空有谁解。
    返已回观一物无，光大圆融含百怪。
    珠体坚，吉怪坏，
    幻化元空灵本在。三十年看水牯牛，
    祗个沩山实奇最。华林子，
    通非内，蹋倒净瓶绝待对。
    天上天下独玄灵，直至如今少人会。
    老南泉，逞见解，
    提起猫儿人不买。一刀两断不曾分，
    主伴重重元不背。了非言，
    闻妙海，赞火逢烟莫放退。
    忽然杲日烁冰霜，不立微尘谁受罪。
    天网恢，非结解，
    遍布弥漫这三昧。堪笑衡阳没量人，
    弥勒光中拖布袋。

释印肃　衲衣示众
    一个闲身包万有，不能自把著针缝。
    众缘聚衲须微细，妙相庄严一大通。
    下下针锋无不实，条条线贯不空空。
    连天铺地山和水，一合圆成始脱笼。
    更有一般奇物处，岩前枯木笑春风。

释印肃　彭心斋讳逢源自作颂呈师师於一句下加三句
    妙哉心斋，浅入深埋。
    欲识神通并妙用，何妨运水及搬柴。
</div>
    <div class="pagination">
<a href="全宋诗_page6470.html">上一页</a><span>...</span><a href="全宋诗_page6466.html">6466</a><a href="全宋诗_page6467.html">6467</a><a href="全宋诗_page6468.html">6468</a><a href="全宋诗_page6469.html">6469</a><a href="全宋诗_page6470.html">6470</a><span class="current-page">6471</span><a href="全宋诗_page6472.html">6472</a><a href="全宋诗_page6473.html">6473</a><a href="全宋诗_page6474.html">6474</a><a href="全宋诗_page6475.html">6475</a><a href="全宋诗_page6476.html">6476</a><span>...</span><a href="全宋诗_page6472.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
