<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 125 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 125 页/共 947 页</h1>
    <div class="content">　　故山霜落久才子忆荆扉旅舎寻人别秋田逐雁归梦愁枫叶尽醉惜菊花稀肯学求名者经年未拂衣
　　送郑侍御赴洪州
　　草色随骢马悠悠共出秦水连云梦晓山接洞庭春帆影连三峡猿声在四隣青门一分手难见杜陵人
　　奉秘书元丞杪秋忆终南旧居
　　髙门有才子能履古人踪白社陶元亮青云阮仲容田园忽归去车马杳难逢废巷临秋水支頥向暮峰行鱼避杨栁惊鸭触芙蓉石窦红泉细山桥紫雾重鳯雏终食竹鹤侣暂巢松愿接烟霞赏羇离计未从
　　暮春寻终南栁处士
　　厐眉一居士鹑服隠尧时种豆初成畆还丹旧日师入溪花迳逺向岭鸟行迟紫葛垂苔壁青菰映栁丝偶来尘外事暂与素心期终恨游春客同为嵗月悲
　　青龙寺题故昙上人房
　　逺公故院一迳雪中微童子逢皆老门人问亦稀翻经徒有处携履遂无归空念寻巢鹤时来傍影飞
　　宿云际寺赠深上人
　　暂别青蓝寺今来髪欲斑独眠孤烛下风雨在前山壊宅终湏去空门不易还支公有方便一愿启闗
　　山中期张芬不至
　　石堤春草碧双燕向西飞怅望云天暮佳人何处归药栏虫网遍苔井水痕稀谁道康嬾山中自掩扉
　　詶前大理评事张芬
　　君家旧林壑寄在乱峰西近日春云满相思路亦迷闻钟投野寺待月过前溪怅望成幽梦依依识故蹊
　　卧病别郑锡
　　病来无事喜多卧竹林闲此日一相见明朝还掩闗幽人爱芳草志士惜頽顔岁晏不我弃期君在故山
　　茂陵山行招金部韦员外
　　宿雨朝来歇空山天气清盘云双鹤下隔水一蝉鸣古道黄花落平芜赤烧生茂陵虽有病犹得伴君行
　　送耿湋江外括图书
　　驱传草连天囘风满树蝉将过夫子宅前问孝亷船汉史收三箧周诗采百篇别君终有泪不是怨流年
　　宿华阳洞寄元称
　　花洞晩隂隂仙坛隔杏林潄泉春谷冷捣药夜牕深石上开山酒松间对玊琴戴家溪北住雪后去相寻
　　晩秋旅舎寄苗员外
　　争途苦不前贫病遂车牵向暮同行客当秋独长年晩花唯有菊寒叶已无蝉吏部逢今日还应瓮下眠
　　早春雪夜寄卢纶呈秘书元丞
　　闻君随谢眺春夜宿前川看竹云垂地寻僧雪满船熊寒方入树鱼乐稍离泉独是羇愁客唯知惜故年
　　元丞宅送朝濬及第东归觐省
　　登龙兼折桂归去赏髙居旧楚枫犹暗前隋栁已疎月中逢海客浪里得乡书见説江邉住知君不厌鱼
　　卧病寄阎寀
　　病中贪好景强歩出幽居紫葛垂山径黄花绕野渠荒林飞老鹤败堰过游鱼纵忆同年友无人可寄书游终南山因寄苏奉礼王尊师苖员外
　　半岭逢仙驾清晨独采芝壶中开白日雾里卷朱旗猿鸟知归路松萝见防时鸡声传洞逺鹤语报家迟童子闲驱石樵夫乐看棋依稀醉后拜恍怫梦中辞海上终难接人间益自疑风尘甘独老山水但相思愿得烧丹诀流沙永侍师
　　山下泉
　　碧水映丹霞溅溅度浅沙暗通山下草流出洞中花素色知云落喧声绕石斜明朝更寻去应到阮郎家
　　逢王泌自东京至
　　逢君自乡至雪涕问田园防处生乔木谁家在旧村山峯横二室水色映千门愁见游从处如今花正繁
　　送友人游江东
　　江上花开尽南行见杪春鸟声悲古木云影入通津反景斜芳草廻潮暗动苹谢公今在郡应喜得诗人
　　送卫雄下第归同州
　　不才先上第词客却空还邉地行人少平芜尽日闲一蝉陂树里众火陇云间羡汝归茅屋书牕见逺山
　　山中期吉中孚
　　行人路不同花落到山中水暗蒹葭雾月明杨栁风年华惊已掷志业飒然空何必龙钟后方期事逺公
　　云际中峰
　　自得中峰住深林亦闭闗经秋无客到入夜有僧还暗涧泉声小荒村树影闲髙牕不可望星月满空山
　　赠衡岳隠禅师
　　旧住衡州寺随缘偶北来夜禅山雪下朝汲寺门开半偈传初尽羣生意未囘唯当与樵者倚杖入天台
　　送何兆下第还蜀
　　重江不可渉孤客莫晨装髙木莎城小残星栈道长褭猿枫子落过雨荔枝香劝尔成都住丈翁有学堂
　　送新城戴叔伦
　　遥想隋堤路春天楚国晴白云当海断青草隔淮生雁起斜还直潮廻逺复平莱芜不可到一醉送君行
　　送雍丘任少府
　　丛车饯才子路走许东偏远水同春色繁花胜雪天鸟行侵楚邑树影向殷田莫学生乡思梅真正少年
　　送雍郢州
　　厌郎思出守遂领汉东军望月逢殷浩缘江送范云城闲烟草徧浦逈雪林分谁伴楼中宿吟诗估客闻
　　岳阳逢司空文明得闗中书
　　共有髫年故相逢万里余新春两行泪旧国一封书夏口防初泊涔阳雁正疎唯应报杯酒暂食汉江鱼
　　过宋州
　　睢阳防虏日外絶救兵来世乱忠臣死时清明主哀荒郊春草徧古垒野花开欲为将军哭东流水不廻
　　宿深上人房听逺泉
　　泉声宜逺听入夜对支公断续来方尽潺湲咽又通何年出石下防里在山中君问源穷处禅声与此同
　　与萧逺上人游少华山寄皇甫侍御
　　寻危兼采药渡水又登山独与髙僧去逍遥落日间渐看闾里逺自觉性情闲廻首知音在因令怅望还
　　题崔端公园林
　　上士爱清辉开门向翠微抱琴看鹤去枕石待云归野坐苔生席髙眠竹挂衣旧山东望逺惆怅暮花飞
　　留别故人
　　此别不可道此心当语谁春风灞水上饮马桃花时误作好文士只应游宦迟书下朝客我有故山期
　　都亭驿送郭判官之幽州幕府
　　幕府叅戎事承明仗奏归都亭使者出杯酒故人违细雨霑官骑轻风拂客衣还从大夫后吾党亦尤辉
　　襄阳曲
　　襄阳堤路长草碧栁枝黄谁家女儿临夜妆红罗帐里有灯光雀钗翠羽动明珰欲出不出脂粉香同居女伴正衣裳中庭寒月白如霜贾生十八称才子空得门前一断肠
　　野寺病居嘉卢纶见访
　　青青麦陇白云隂野寺无人春草深乳燕拾泥依古井鸣鸠拂羽歴花林千年駮藓明山腹万尺垂萝入水心一卧漳濵今欲老谁知才子更相寻
　　送濮阳录事赴忠州
　　成名莫叹双旌逺主印还为一郡雄赤叶黄花随野防青山白水映江枫巴人夜话孤舟里越鸟春啼众壑中闻説古书多未校肯令才子久西东
　　宿淮浦忆司空文明
　　愁心一倍长离忧夜思千重恋昔游秦地故人成逺梦楚天凉雨在孤舟诸溪近海潮皆应独树邉淮叶尽流别恨最深何处冩前程唯有一登楼
　　夜投丰徳寺谒海上人
　　半夜中峰有磬声偶寻樵者问山名上方月晚闻僧语下界林疎见客行野鹤巢边松最老毒龙潜处水偏清愿得逺公知姓字焚香洗鉢过余生
　　题故将军荘
　　曽将数骑过桑干遥对单于饮马鞍塞北征儿谙用剑闗西宿将许登坛田园芜没归耕晩弓箭凋疎出猎难唯有老身如刻畵犹期圣主解衣防
　　溪行逢雨与栁中庸
　　日落众山昏萧萧暮雨繁那堪两处宿共听一声猿
　　听筝
　　鸣筝金粟柱素手玊房前欲得周郎顾时时误拂弦
　　拜新月
　　开帘见新月便即下阶拜细语人不闻北风吹裙带
　　送暕上人游春
　　独将支遁去欲往戴颙家晴野人临水春山树发花
　　江上送客
　　故人南去汉江隂秋雨萧萧云梦深江上见人应下泪由来逺客易伤心
　　长门怨
　　金壶漏尽禁门开飞燕昭阳侍寝廻随分独眠秋殿里遥闻笑语自天来
　　送刘侍御
　　防人同入谢宣城未及酬恩隔死生唯有夜猿知客恨峄阳溪路第三声
　　卢纶【字允言河中人】
　　大白西峰偶宿书懐
　　弱龄兼昧鄙遇胜惟求止如何羇旅中得歩青防里青防有佳丛氷雪两仙翁毛节未归海丹梯间倚空逍遥拟上清玉洞不知名醮罢雨当至客辞山忽明山明鸟声乐日气生石壑石壑树翛翛白云如水流白云消散尽垅堠俨然秋积阻山河固绵聨烽戍稠五云承广畧四野失边愁吁嗟系尘役久负灵山迹芝术自芳香尘沙几沈溺书此欲沾衣平生事毎违烟霄不可仰鸾鹤任追随
　　桃源
　　春雨夜不散梦中山亦隂云中碧潭水路暗红花林花木自深浅无人知古今
　　同吉中孚梦桃源
</div>
    <div class="pagination">
<a href="石仓历代诗选_page124.html">上一页</a><span>...</span><a href="石仓历代诗选_page120.html">120</a><a href="石仓历代诗选_page121.html">121</a><a href="石仓历代诗选_page122.html">122</a><a href="石仓历代诗选_page123.html">123</a><a href="石仓历代诗选_page124.html">124</a><span class="current-page">125</span><a href="石仓历代诗选_page126.html">126</a><a href="石仓历代诗选_page127.html">127</a><a href="石仓历代诗选_page128.html">128</a><a href="石仓历代诗选_page129.html">129</a><a href="石仓历代诗选_page130.html">130</a><span>...</span><a href="石仓历代诗选_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
