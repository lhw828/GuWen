<!DOCTYPE html>
<html>
<head>
    <meta charset="UTF-8">
    <title>檇李诗系 - 第 67 页/共 137 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>檇李诗系 - 第 67 页/共 137 页</h1>
    <div class="content">　　愚公字伯愚祖子有惜诵集妻周淑英亦能诗迟月
　　团光一片洗云緑吹落清寒上髙竹幽人冷掬露下衣欲往呼之入书屋挂我窗端古望舒盈盈望断金蟾蜍安得晨风鼓双翼结璘同驾飞云车朱丝夜冷红香死直上丹楼读宝书
　　菊影
　　桞秃枫残花事非晩香冩照入秋肥篱霞浮动枝随步灯晕初升蘂上衣空捣霜罗雪染应分素月簇琼飞酒阑山谷笺堪赋未许西风鬬叶稀【叠雪罗簇香琼菊名】
　　悼内二首
　　花朝半与蘂珠飘【淑英没于甲申花朝】文魄虽寒尚可招髩影隔花芳迹断衣香伴月腻痕销空余指粉青编印冷入琴言素轸凋一幅画图谁得似芳懐那许个人描
　　络纬声凄读史灯萧萧残夜醉瞢腾绣牀剩缕针空圣奁几埋尘鉴似氷雨鬂风鬟人不见莺愁花泣梦难凭忍寒何日山公报谥作闺师最上乘
　　倪秀才抚
　　抚字曼青嘉善人崇祯间诸生
　　和仲驭南园诗
　　廓落成冬事孤楼不厌凭爱闲先遣鹤忌俗并疎僧诗似交难少泉因雨易増棱棱天地色池月共如氷马训导鸣雷
　　鸣雷字国威号伯台平湖人为靖江训导经丧乱归里乙酉七月遇兵命家人曰我老无所之若等各宜远避城陷独坐空堂遇害
　　观海
　　不信春花拂浅红愁聴新积空蒙偶来日落登山屐遂觉寒生破浪风蜃市隔烟翻去鸟渔灯吹影断归蓬三更起读枚生赋响合涛声正未穷
　　吴通判宪
　　宪初名文宪字万为海盐人贡授衡阳别驾尝单车解散广塘矿贼又率百余卒援桂阳逐流贼后免归有陶阁集
　　落花二首
　　连宵花信酿轻寒狼藉燕支树底看啼老莺声随雾散衔残燕子到泥干朝霞忽地吹成粉暮时教幻作丹无限春风尽消痩沈香休更倚阑干
　　亭亭花影照重檐飞向闲阶已乍添紫陌有时低拂面朱楼何事竞窥帘因风绣户闗容入映水金鞭去复黏若问向来承宠渥佳人亲试玉纤纤
　　长安杂书所见
　　蘂榜翩翩浊世佳目迷五色战塲哗朱门竞夺风檐锦金穴重开锁院花县价通都明有数滥觞曲市荡无涯谁怜贫女荆钗俭夜夜寒机叹月华
　　拒贼金堤凿大梁望洋河伯遂汤汤洪涛不剩城三板朱邸全沈水一乡王气阴戕冲鳯泗国漕中涸徙淮黄茫茫尽壑谁贻福守汴功先叙未央【守忭诸公引水拒贼河反灌城遂防】出山霜简饬官邪去国青山日影斜从赐玦环皆露忽迷天地有风沙清流黜矣鉏黄犊公论哗然降白麻剥尽孤阳阴愈盛黄野战日纷拏【刘公宗周以申救给谏大行夺职】堂司回话敢支吾严讯累人喘未苏临案期令寃立洗谳词肯教法重诬鸿冥千里违双阙鸥梦扁舟入五湖硕果只今都已尽感时泪血溅春芜【徐公石麒以轻拟姜熊二君夺职】
　　淮南杂书
　　广陵北去接淮阴银锁葳蕤绣阁深三十六塲多估客黄金买断阿侬心
　　西湖杂咏二首
　　侬家茅屋翠微深清梵潜聴漏半沈生得阿侯亏佛母携来双拜海潮音
　　万壑松寒集庆宫梵声依约景阳钟玉颅醉死冬青老犹有山僧捧御容
　　俞秀才允懐
　　允懐字懐兹平湖人明末江浙多以文社相竞一时有娄东金沙云间西冷之目允懐受知于张天如冉冉名场三十年发为声謌多髙淡寂寞之想自名其诗曰海滨野老集
　　读史杂言
　　赤轮起东方流光迅如矢歳月积暑寒往来无善意驰驱多少年忽焉老死至立石岘山头沈碑襄水次无聊作异想千载怜其志
　　陈秀才时
　　时字九若勾余人寓海盐能作大草书遒劲有致兵起时或见其书帙盈两袖间笑为腐儒释不杀时拍其肩大呼曰上天好生兵怒遇害
　　歌者以西施舞侑觞
　　巧将歌舞学西施宛见吴宫第一枝秪恐当时浣纱处风流翻不似今时
　　吴推官铸
　　铸字鼎吾崇祯丁丑进士司理江西广信时冦氛方炽铸计斩渠魁张普微等余众就抚平反疑狱如夏桂洲后裔艾南英受诬俱赖昭雪
　　除夕和石鸣咏
　　不窥户外不闻兵邨野闲聴爆竹声世上升沈经几变山中蓂荚未曽更雁书音断知何在柏叶香浮尽自倾人地即今先得暖江南无事只宜畊
　　马参议鸣霆
　　鸣霆字国声号具严呜雷弟中万厯癸丑进士由闽县知县厯官山东济南参议以河决罢归吊闽中陈烈女【仙游陈纶女许配姚楷未婚而楷亡女诣帏痛哭絶粒旬日死】
　　汉竹曽分剖九仙贞魂久讶惜芳年伏灵一梦晞朝露辟谷千秋泣夜鹃志烈古来髙截发声蜚此去永垂篇峩嵋月黯凄风木疑与槀砧诉墓前












　　檇李诗系卷二十一
　　钦定四库全书
　　檇李诗系卷二十二
　　平湖沈季友编
　　明
　　寳云髙士马嘉祯
　　嘉桢字允和号和衷嘉植弟崇祯已夘举人每闻时事辄慷慨泣下时就里塾课生徒束脯所入以供二人尝云兄以禄养我以馆糓养各供子职焉年六十七卒无子一女适沈晭方易箦时取平日著作悉焚之今所録者皆其散见之什也
　　叔轮舍观音首兠颂言以纪之
　　兠罗称号从观音佩服嘉名防义深智运低眉缝玉线慈敷垂手渡金鍼外看地有花色内结白绵无染心领取此中妙相足多君挟纩被寒林
　　访隠者
　　樵子相逢不问名指予山上白云生此中闻有茅庵在清磬一声山鸟鸣
　　陶举人学瞻
　　学瞻字原眉朗先子崇祯已夘举人两叩九阍白父寃奔走燕兖十余年荼苦倍至遂屏迹公车自号退庵著述颇多而简于吟咏所见皆悲思厥考之词足占其至性矣
　　除夕
　　烦寃犹隔九重天朔塞南翁又一年冉冉尘中还自苦劳劳车下乞人怜愁増马齿天将曙闲数黄垆客几眠旅恨不随今夜了明朝春思落谁边
　　登蓬莱阁志感【上有先君子石刻】
　　乗风事业已蹉跎云断沧溟泪较多精卫不能填北海翻教随处作风波
　　杨举人兆梧
　　兆梧字非棘号蓉城平湖人崇祯已夘举人幼孤性至孝登贤书谒见房考询及世阀大哭失声一座为动容有师俭堂稿
　　题毛羽仪小像
　　深房披道函琅琅琼瑶色逍遥古史坛含真在守默焚香坐移晷灵禽当户即不知揺笔人神想驻何域髙工部承埏
　　承埏字寓公号泽外道素子崇祯庚辰进士好广览藏书不下三万巻歴宰迁安寳坻泾三邑陞南京工部虞衡司耽情吟咏长于近体有稽古堂集寄怀徐春门
　　细雨黄花径空山白板扉贫嫌生事拙病觉物情违独钓寻鸥梦相思数雁飞何时竹叶酒坐对薜萝衣
　　咏帘
　　佳人怯晓风垂向画楼东未许杨花扑先教燕子通窥怜波眼碧卷忆茜裙红戏问行云者巫山隔几重
　　姚叔祥以诗巻见示走笔书赠
　　诗法已三唐吟髭尚未霜花分秋梦艶雪贮夜謌香旧赌旗亭酒新图乐府章总饶明主弃犹説孟襄阳
　　近况
　　谢客柴门只鸟过短垣绕径足烟萝风余榆荚充钱少雨后云山入馔多病是嬾难违药裹命因薄合付渔簔抛书试作湖南梦新緑微添昨夜波
　　春闺
　　几度庭花发无人空自妍记郎初别去刚及小姑年
　　顾野王读书堆
　　一丘愁色帯寒萝六代风流逐逝波何处香魂吊书客苍苔满地白云多
　　记事八首
　　拥兵四镇号雄藩頴泗谁成犄角援门户三朝还要典奏章多是太平言
　　纷纶兵气但催官文武军功考察难半部职方尸赞画盈衢都督噪长安
　　请求窈窕爱君深岂为干戈彻瑟琴典礼一冠三万直度支先急市珠金
　　相君底事迈羣才歌舞忘忧玉漏催三防未须前箸借新声还进教坊来
　　羽檄连朝震玉阶画船犹自织秦淮登陴寥落城乌坐拒马惟催栅满街
　　长江铁锁不遮兵但遏轻装出禁城令箭飞传鱼钥启早看丞相送金行
　　北风五月骇扬沙军令清街禁不哗一道红灯驰郭外中涓夜出捕虾蟇
　　抽兵急拒武昌军直北长驱迫阵云十防自啣同穴慼一时付卷堂文
　　沈吉水中柱
　　中柱字石厓号摩青平湖人崇祯庚辰进士授吉水令口吃于书无不读尤好管韩故为文雄深浩瀚卓然成家有怀木庵稿
　　与邻丈乞芋
　　寒谷凉生万叶风病来懒去采青菘丈人瓮底如拳芋乞与山厨煨火红
</div>
    <div class="pagination">
<a href="檇李诗系_page66.html">上一页</a><span>...</span><a href="檇李诗系_page62.html">62</a><a href="檇李诗系_page63.html">63</a><a href="檇李诗系_page64.html">64</a><a href="檇李诗系_page65.html">65</a><a href="檇李诗系_page66.html">66</a><span class="current-page">67</span><a href="檇李诗系_page68.html">68</a><a href="檇李诗系_page69.html">69</a><a href="檇李诗系_page70.html">70</a><a href="檇李诗系_page71.html">71</a><a href="檇李诗系_page72.html">72</a><span>...</span><a href="檇李诗系_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
