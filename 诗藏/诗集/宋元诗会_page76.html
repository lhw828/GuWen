<!DOCTYPE html>
<html>
<head>
    <meta charset="UTF-8">
    <title>宋元诗会 - 第 76 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 76 页/共 221 页</h1>
    <div class="content">　　课书
　　横浦非吾土久寓亦何聊不学竹林友把酒持蟹螯饥寒聊用遣惟以文字消方其得意处捽茹亦逍遥顿忘物我情天地本寛饶告尔二三子我歌汝其谣
　　拟古【六首】
　　平生澹无营生计亦草草吾庐尽有余懒问长安道楚泽惊屈平书空咤殷浩愿君且休矣沈忧令人老余生本无用頽然落涧阿饥食山顶薇寒编松上萝岂敢怨明时贫贱固其宜原宪乐穷巷屈平愁深陂度量何相越道在胡速迟屈子则已矣原子有余辉
　　愿随春阳和不随秋草萎光隂瞬息耳忧悲亦何为兰蕙生深林时有朝露滋清香随春风邈若有所思我亦慕明徳杖藜往从之林深不可见相遇终有时
　　萧骚老蚕妇窈窕深闺女闺女曳罗裳老妇勤机杼夜深灯火微那复凄寒雨辛勤贡王宫弃掷乃如许一缕不着身含愁谁敢语
　　促装何喧喧西笑都门道出门何所见王孙媚春草绿鬓仍朱顔未信人间老去去请勿迟功名苦不早少小有高志思与古人亲二十学文史三十穷典坟坐观世间事抱火厝积薪此心虽炯然不敢以告人君门深九重欲陈谅何因
　　嘉祐寺
　　曳屣出南郭招提在高冈谁言林樾中乃有此宝坊甘泉溢中庭修桂防层廊三秋此花开清香驻高堂试问红尘中那得六月凉门外江声濶堂中松韵长古殿俨像设佛灯龛夜光不见堂中人斗觉心悲伤人生本无定乐处是吾乡吟余复何事月落山苍苍
　　食苦笋
　　吾乡苦笋佳出处惟石屋玊肌腻新酥黄衣缘深绿林深恐人知头角互出缩烟雨养春姿此物未成熟三月腊酒香开罇媚幽独烹庖入盘俎防酱真味足未须五鼎牛聊称一囊粟朅来庾岭下岁月去何速经冬又七春未分穷途哭今朝好事者恵我生一束头髠甲斓斑味恶韵麤俗儿童不惯尝哕噫惊媪仆老妻念乡味放箸泪盈目丈夫志有在何事较口腹呼奴更倾酒一笑风生谷
　　有客
　　春雨止复作闭门无与居童奴告予言有客叩吾庐束带出见之颀然一丈夫手携一尊酒辞气何宴如为言久闻名曾未瞻簪裾天寒宜饮酒一杯聊以娱盘餐亦草草蔬果间溪鱼顔色温胜玊言谈贯如珠岂期有道者而来警我愚酒酣意两适心闲乐有余四海元有人君勿轻荒区
　　课书
　　汲汲我何事爱此窗日光北门终日开风透轩槛凉贫病何以疗六经真古方荣辱顿尔失泰山亦毫芒呼儿来读书弦诵惊满堂仕途有防径掩口笑我狂
　　辛未闰四月即事
　　穷居不择交贤否那复辨似人辄已喜况复曾半面相见且寒温不问风雨变晩来无与游澄江喜如练携笻信步行屈曲随山转数日雨不止冲波頽激箭旧雨已不来今雨谁复见瓮头香满屋吾计今已办岂复思故乡无事且彊饭
　　过报防寺
　　篮舆访萧寺烟暝涨春空逺树楼头绿残霞山外红昏钟发林杪人语殷桥东回首都无迹浮生真梦中
　　城门晩景
　　雨涨春江浪沄沄日夜奔羣山落云里万壑吼岩根沙际人呼渡烟中牧入村萧然何处士终日掩柴门
　　晩春即事【二首】
　　春来寻胜事此兴亦何穷夜雨乱江渌朝花退日红雷声惊岭北云气涨溪东蓑笠冲泥去谁知与我同幽事晩山色幽斋春雨余乱红欹涧水浮绿涨郊墟北牖迸新笋西园生野蔬槿篱绕茅屋已分老樵渔
　　游南路菩提寺次刁文叔韵
　　高僧居物外有戸昼常扄海近知天濶泉甘识地灵一帘春月静数防列山青便卜归欤计移文漫勒铭陈　渊
　　【字知黙南剑州沙县人绍兴五年廖刚胡寅等上言渊乃瓘之诸孙有文学可用李纲为江南西路安抚使辟为制置司机宜文字七年用胡安国荐召对改官赐进士出身除监察御史迁右正言上尝与渊论程颐王安石之学并赞杨时能宗孔孟渊对曰杨时始宗安石后得程颢师之乃悟其非葢安石不止经义穿凿其于道之大原无一不差如论语主仁爱人特仁之一端而安石遂以爱为仁中庸主诚岂分人我安石则谓中庸所以接人高明所以处已孟子七篇专发明性善安石取扬雄善恶混之言主于无善无恶其失性远矣会郑亿年复官侍从渊言亿年虽故相居中之子实有从贼之丑乞寝其职名亿年秦桧亲党也桧怒嗾何铸论渊落职主管台州崇道观卒有黙堂集若干行世宋史载渊为杨时壻】
　　延平江上呈吴国华先生
　　青山如伟人可望不可致屹然瞰洪流龙翔并虎视春风何时来草木舞深翠禽鸟暖相依飞鸣得真意愿言斩茆淡结室傍荟蔚且要观此身功业亦细事
　　十五日过许夜雨暴作明日行四十里宿于颍桥又明日晴赋此
　　狂风撼平野沙砾眯两目笋舆我与君道远疲征逐惊雷一夜发暴雨溢川谷平明泥没趾寸步不容续我生赋穷蹇触处背天福风雨岂不好行路非所欲中途聊息肩村驿便可宿我劳固其分端恐僵僮仆燎炉湿薪傍舎酒初熟安能浣愁肠但取充饥腹中宵耿不眠明月忽挂屋揽衣起视夜秣马亦膏毂人情易喜愠天道有翻覆隂霁那可知去去无欲速
　　越州道中杂咏
　　浮云作秋隂细雨如朝雾放形山水间意适无艰步忽遇古招提空翠森囘互倚杖听泉鸣悠然不能去
　　邓志宏送张思道游福唐次韵
　　纷纷涴耳俱宜洗坐遣高人厌丘里迅流蚤自促行舟更有西风满江苇当年笔阵扫千人今日流辈推能文英词雄辩洒醉墨倐忽百变春空云人间万事秋毫细轩冕傥来谁着意身随去櫂落波间兴逐防鸿渺天际
　　宿僊霞圣僊寺呈伯思子静
　　风物吾乡似山川地势分稻畦翻碧浪麦垅布黄云客舎常争席山僧独献芹茆柴余沥在聊饷仆夫勤
　　自建宁泛江至石首
　　江注天围尽舟排浪阵轻岸容疎栁色秋气断鸿声风日虽堪好云烟易妬晴鲈鱼知有兴好在未知名
　　和韵呈李伯纪舎人
　　时来将相宁有种卫青故是主家奴县鹑未用叹岁恶濶网近喜除官逋本无得丧任失马但有言说皆陈刍从君一饮百壶尽醉倒不知谁谓吾
　　离紫溪驿
　　小风吹面雨廉纎轻薄衣裳懒更添一线离情裁不断暮云将过粤山尖
　　信州禅月院晩眺
　　一觉华胥日又曛晩来愁绪乱纷纷角声对起重城近吹动灵山万叠云
　　汪应辰
　　【字圣锡信州玊山人五岁知读书多识竒字未冠首贡乡举绍兴五年登进士第一人年始十八上甚异之欲即除馆职赵鼎言且令厯外任养成其才乃授镇东军签判召为秘书省正字时秦桧力主和议应辰上疏抗言其非桧怒出通判建州遂请祠寓居常山道院以修身讲学为事饘粥不继宴如也赵鼎死扶丧过郡应辰为文祭之防罹不测赖胡寅遗桧书谓此事不足穷竟事乃寝桧死召为吏部郎官以母老乞外出知婺州寻丁内艰除秘少权吏书以议太上尊号不合乞补外知福州厯四川制置使蜀人悳之入觐陛见以畏天爱民为言除吏书兼翰学凡所陈请专革弊政中贵侧目谗言日兴出知平江府力疾请祠淳熙三年卒于家】
　　玊山太甲庙
　　君王自古幸游多未必南从到涧阿龙虎真藏金鼎火凤皇朝食玊山禾云霞落日舒旗帜琪树西风响佩珂料得尹莘耕稼日也曾高隐碧嵯峨
　　归云堂
　　浮云本无心人心逐云去更作归云堂云归竟何处范　浚
　　【字茂明婺之兰江人绍兴中举贤良方正以秦桧用事高蹈不出隐居香溪学者称香溪先生浚深于理学其所着心箴朱文公采入孟子注中故身后之名益着　按曹能始将范茂明与范贤良分作两人谬甚】
　　杂兴【二首】
　　荆枭昔见恶去楚将巢吴妖音不知革吴岂荆人殊枭能戒颊舌勿复轻鸣呼虽荆亦容尔何必他邦居高蝉防嘉木未省螗斧危勇虫亦何愚不顾黄雀饥痴痴挟弹子已复露霑衣世事无不然古今同一悲
　　狂泉
　　昔有大荒国水以狂泉名国人皆饮泉狂颠率无宁一人自穿汲乃独能常醒举国既皆狂反见不狂惊顾谓不狂人无乃鬼物凭不然是狂疾救疗当痊轻施针灼炷艾肤肉无全平而彼不狂者被虐楚不胜贲然走泉所酌饮不敢停既饮即亦狂万虑皆迷防其狂与众一众始欢相倾世事今亦然嗟哉感时鸣安得跨鹏背独往游天溟寄谢彼狂子酌泉吾不能
　　张生夜载酒相过
　　湘帘一钩揭衣寒觉露白未惊割面风且看磨鎌月玊椀鵞儿酒花甆虎子盐张公鸡黍旧岂辞夜猒猒
　　题八骏图
　　何年画工搦毛锥貎此八马姿权竒青丝络头十二蹄调柔意态行愉怡五马放浪无维羁或龁或望仍回嘶一牧牵鞚一牧骑制度彷佛唐巾衣不知此马生何时昔周穆王逺游嬉驾跨八骏驱东西高升昆仑蹑瑶池驑騄骥駃劳飞驰日走万里无停騑兴元唐家危累棊百弮仅脱朱泚围黄屋进狩怀光追八马入谷七马疲筋挛肉绽行人悲两者资世皆颠羸虚名何有千载垂空得传记流歌诗未如此马闲犹夷牧坰不受鞭笞威不踣险远安无危泉甘草荐足自肥安用号骏称云骓嗟防画意谁能知
　　读长门赋
　　阿娇负恃顔姝好那知汉帝恩难保一朝秋水落芙蕖几岁长门闭春草自怜身世等前鱼旧宠全移卫子夫独夜不眠香草枕东厢斜月上金铺晓惊永巷车音近失喜疑君枉瑶轸临风望幸立多时却是轻雷声隐隐年年织女会牵牛百子池边侍宴游自从一落离宫后无复穿针更上楼人言消渴临卭客天下工文专大册黄金取酒奉文君冀悟君王赐顔色赋成果得大家怜凤觜煎胶续断弦不似昭君离故土一生埋没紫蒙天四月十六日同弟侄效李长吉体分韵得首字
　　黄梅雨歇春归后抟黍哺雏鸠唤妇红残小颊蹊上花翠刷浓眉陌头栁箨防半脱烟篁瘦露裛幽香逗书牖云容漠漠晓隂愁麦信风前一搔首
　　六笑
　　我笑支道林逺移买山书巢由古达士不闻买山居我笑贺知章欲乞鉴湖水严陵钓清江何曾问天子我笑陶靖节自祭真忘情胡为托青鸟乃欲长年龄我笑王无功琴外无所欲当其恋五斗乃独不知足我笑杜子美夙昔具扁舟老大意转拙欲伴习池游我笑韩退之不取万乘相三黜竟不去触事得谗谤客言莫谩笑古人笑人未必不受嗔螳螂袭蝉雀在后只恐有人还笑君回头生愧不能语嘲评从今吞不吐誉尧非桀亦何为讪周讥禹终无取
　　读扬子云传
　　老不晓事扬子云缀文讥诃坚逐贫班生曲笔甚假借谓不戚戚元非真草欲作后人计投阁自迷身不利王涯筮中好其书宁复逆知甘露事鼃声紫色欺昏童义士远引如防鸿胡为颠尚执防美新屈首称臣雄岷山沃野蹲鸱大拓落不归良已过近危竟似井眉瓶虚作反骚嗤楚些诡情懐禄遭嘲评但用笔墨垂声名文章要亦千古事久矣法言今正行
　　读王建射虎行
　　我读射虎行感慨兴长叹官差射虎得虎难山下远立常空还惜留猛虎着山里射杀顾恐终身闲有如边将图偷安遵养时晦容其奸翻愁努力尽高鸟良弓挂壁无由弯君不见刘臣容高千里畱贼自资媒富贵恐贼尽诛身不利坐令屈律裹头人横暴九州狂螫噬嗟嗟忠臣心不移受刀摩颈甘如饴纷纷血刃勇不顾一死未谢君王知景桓壮志吞狐狸狐狸不获宁家为相公誓欲平淮西慨言贼在归无期霍公裴公今已矣我吟射虎徒歔欷
　　理喻
　　邮亭羇客寒无氊夜怀家山情惘然灯前坐感雨萧瑟浩叹达晓愁无眠邻翁不出蓬茨里听雨听风心似水黄昏鼻息已雷鸣往往檐喧不经耳愁霖一种声纷纷邻翁不闻羇客闻是中转物有妙理起予暗契漆园防
　　登富阳观山寺
　　弭櫂依寒渚临亭俯碧川嘶云征海雁椎鼓过风船水濶天低树山空日暝烟拟题江似练终媿谢公贤
　　次韵茂永兄首夏新晴
　　燕落雨知节鸠鸣天欲晴行云飞断碧斜日漏微明笋出竹三径苗肥田一成野人知得饱索酒坐班荆
　　初冬郊行
　　空濶野云疎行行思郁纡露花啼晩菊风叶舞高梧日落牛羊下天寒雁鹜呼却回南涧路暝色徧蓬庐
　　雨后出郊
　　扶舆穿密竹度彴过前溪霁色烟横野春声水绕畦映山行白鹭迁木韵黄鹂客里贪幽事归时日已西
　　岁暮喜晴
　　晴山喜见晓防岏笑出蓬门不暇冠风扫断云齐万弩日融残雪上三竿早黄杨栁漏春信晩翠枇杷凌岁寒从此林芳入幽赏冻醪新压味甘酸
　　次韵端臣侄七夕
　　万古东西隔女牛停梭期会岂悠悠虾蟇轮破青天暮乌鹊桥横碧汉秋莫放痴儿懽彻曙且容老子彊登楼举瓢更取天浆酌一洗胸中十斛愁
　　春雪晩晴出西郊
　　步屧寻春犯雪泥村南村北鹁鸠啼堕梅残白犹明树着栁暗黄初映堤风景快晴云擘絮江天未暮日县规最怜碧涨侵沙尾更傍横桥一杖藜
　　李焘
　　【字仁甫睂州丹棱人甫冠愤金讐未报着反正议十四篇绍兴八年擢进士第调华阳簿改秩知双流县以公余力学博极载籍于本朝典故尤悉力研覈于是自建隆迄靖康为编年一书名曰长编浩大未毕史官以闻诏给札进呈除潼川路运判召对擢兵部郎中叅定祭法因上续通鉴长编凡一百八卷迁秘少寻兼实录院检讨因与右相虞允文论事不合请去转运湖北改帅潼州进秘阁修撰同修国史以灾异陈言赐金紫用幸太学恩特转一官拜侍郎坐子垕为著作郎发策考上舎御史摘其语垕罢官焘亦出知常州召除敷文阁待制再上长编全书诏藏秘阁以学士致仕卒年七十著述凡十六种　按焘长子李璧字季璋次子李垕字季永皆有文名】
　　登大慈寺台
　　重台得云气深稳戸牖谁能发闗键楼下轮蹄涣散驰行人一顾不容返好游独是我辈闲褰衣直上相推挽层轩危槛倚欲徧更假胡牀同息偃西南繁会惟此都昔号富饶今已损填城华屋故依然孰为君王爱基本茫茫八表聊纵目情知日近长安远白云浩荡飞鸟没玊笙凄凉红粉晩荷衣蕙带芙蓉裳野服犹堪敌华衮去梯孰复共君谋杀马毁车从此遁
　　客怀【三首】
　　寂寞三秋节凄凉万里风关河尽形胜人物防英雄秦叶随流水周禾满故宫此心县魏阙梦绕浙西东壮矣府中县索如城外村墨池今扫迹石笋旧余根风急汉弦断雨多秦镜昏新秋一怀古情绪若为论雨意忽如此客愁将奈何出门谁可诣掩卷独高歌尘世兔三穴古人蓬一窠区区奚足道黙黙幸无它
　　灵云岩
　　路转层冈十里余武陵传者一难如昔年炼药仙人室今日餐霞道士居洞外蟠花开锦绣岩前石溜潄琼琚猗与灵气为时雨可惜图经阙不书
　　洪　适
　　【字景伯皓长子防敏悟日诵三千言皓使朔方适年甫十三能任家事与弟遵同中博学宏词科后三年弟迈亦中是选由是三洪名满天下改秘书省正字甫数月皓归忤秦桧出判饶州适亦出为台州通判皓卒服阕起知荆门军厯戸部郎中孝宗即位权直学士院官至参知政事被论予祠年六十八薨諡文惠】
　　拟古【四首】
　　明月皎夜光瑟瑟扇商籁衡纪直西躔云章斜左界感彼林薄凋岁律倐云迈蜻蛚谁汝怜凄凄鸣戸外昔我耐久朋着鞭道方泰慰藉缯缟轻金兰旧盟改东井不及泉须女无俦配君看贡公綦白首愧倾葢
　　冉冉孤生竹成隂幽谷中聿来君子室葛藟施乔松乔松千百防攀附犹可穷思君江水深褰裳难为从同心而偏栖愧彼摩霄鸿灼灼芙蓉花凌波媚芳风非不努力爱秋老无复容昔盟倘不寒谁叹久西东
　　迢迨牵牛星奕奕停梭女寻盟整瑶辔缄情遵汉渚欣防未斯须别愁眉已度黄月不我畱残机忍重顾翻羡巫山雨朝朝楚王遇
　　青青河畔草英英篱边菊亭亭当窗女濯濯手如玊渊渊锦中意粲粲未盈幅藳砧天一涯刀头误行卜却镜怨新眉谁教逺山绿
　　次韵蔡瞻明江楼秋晩
</div>
    <div class="pagination">
<a href="宋元诗会_page75.html">上一页</a><span>...</span><a href="宋元诗会_page71.html">71</a><a href="宋元诗会_page72.html">72</a><a href="宋元诗会_page73.html">73</a><a href="宋元诗会_page74.html">74</a><a href="宋元诗会_page75.html">75</a><span class="current-page">76</span><a href="宋元诗会_page77.html">77</a><a href="宋元诗会_page78.html">78</a><a href="宋元诗会_page79.html">79</a><a href="宋元诗会_page80.html">80</a><a href="宋元诗会_page81.html">81</a><span>...</span><a href="宋元诗会_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
