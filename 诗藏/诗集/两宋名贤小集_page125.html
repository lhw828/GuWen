<!DOCTYPE html>
<html>
<head>
    <meta charset="UTF-8">
    <title>两宋名贤小集 - 第 125 页/共 365 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两宋名贤小集 - 第 125 页/共 365 页</h1>
    <div class="content">　　我本孤舟蓑笠翁雪厓烟树一生中如今不向江湖去鬬舰旌旗照水红
　　雪防图
　　大年貌得寒江雪鳬雁沙头野彴微个里有诗谁防得情知不道一蓑归
　　江南山色
　　笔间烟雨漫愁人不是溪山自在春一段江南好风景夕阳花坞净无尘
　　谢曹中甫恵着色山水抺胸
　　曹郎富天巧发思绮纨间规模寳月团浅淡分眉山丹青缀锦树金碧罗烟鬟炉峰香自涌楚云杳难攀政冝林下风妙想非人寰飘萧河官歩罗抺陵九闗我家老孟光刻画非妖嫺綉鳯褐颠倒锦鲸弃榛菅忍将漫汗泽败此脩连姢缄藏寄书篆晓梦生斓斑
　　题赵冝兴万里江山图
　　惨淡何人画飘飖万里心云轻春树暗日落暮江深细酌渊明酒仍弹子贱琴知公湖海气对此益骎骎
　　与叔易过石佛看宋大夫画山水
　　霜落石林江气清隔江犹见暮山横个中只欠崔夫子满帽秋风信马行
　　大年流水绕孤村图
　　少防一觉扬州梦自作清歌自冩成流水寒鸦总堪画细看疑有断肠声
　　唐人画牡丹图二首
　　重楼杰阁上烟霞防带飘飘防翠华侍女畨休春醉着不知野鹿犯宫花
　　残红通白及时开不费君王羯鼓催玉笛重拈天一笑外边蜂蝶等闲来
　　伯时四骑
　　弱毫寸纸有余地如见天闲八尺龙坐想时危真致此两军旗鼓噪西风
　　曹夫人牧羊图
　　日长永巷车音细挿竹洒盐纷妬恃美人零落泾水寒两鬓风鬟一挥涕柔毛与人羣儿女恩怨徒纷纷洞房那复知许事但画逺牧连空云槲叶飘萧晚风劲羖防相追寒鹊并短童何处沙艸深族走羣飞各天性向来鞍马曹将军文采班班今尚存林下夫人更超絶新图不作五花文
　　观钱徳尝书画
　　临池竞赏无心笔破产新酬没骨花老子眼寒俱不识劳君煎防入香茶
　　奉题董端明渔父醉乡烧香图十六首
　　渔父七首
　　处处晴沙着钓纶浴鳬飞鹭颇相亲谁知夙昔风云防只似寻常江海人
　　鲙缕丝丝雪色鱼碧筩香细到村沽江天此乐谁无分不问官家乞鉴湖
　　君王猎罢载熊罴锡壤分茅合霸齐邑有鱼盐太多事翛然何似钓璜溪
　　倾呉佐越早经纶朝市风波猛乞身不道五湖春浪急蓬还有捧心人
　　志和渔隠古仙真霅水风流见后身蓑笠何须访图画貂蝉凛凛在麒麟
　　雷泽田渔翊圣明射蛟南幸见升平稍分天汉昭囘象更和江湖欸乃声
　　风烟囘首钓鱼台巾褐从容小殿开自是玉皇香案吏外边休奏客星来
　　醉乡七首
　　醉乡天地谁开辟光景冲融古到今明月清风一长啸杯中时见昔人心
　　昔人爱酒复能诗阮籍陶潜葢有之共道尚书兼此兴超然异代忽同时
　　斗酒百篇元祐初当时流軰已萧疎闭门日饮身强健得见升平总不如
　　子房帷幄賛神谋晚嵗疏封自占防代邸勋劳今絶口上恩仍与醉乡侯
　　脱靴神气迥飘飘平日千钟奉帝尧老子浮沉人不识酒垆争席奈渔樵
　　老瓦盆中旋泼醅陶然乐圣且衔杯只今痛饮谁能那寳噐恩从天上来
　　黄金细字勒杯廵鱼水恩私晚更亲但得赐田堪种秫向来浮议不闗身
　　烧香二首
　　相如緑绮有新声荀令熏炉非故情曲罢空山满香雾飘然还上赤霄行
　　琴心非佛亦非仙座下弦歌万二千一瓣香中谁防得要须灵刹散花天
　　题叶硕父画巻二首
　　扁舟欲向山隂去端为林泉作此行不独巻中携栗里还于句里得渊明
　　风烟幻出元晖画林壑天然硕父诗只似无心云出岫轮囷萧索更多姿
　　题张文潜画帖
　　此老从来马如狗却笑蹇驴难朝天聊尔据鞍犹覔句想知行处似乗船
　　官曹文书堆满牀愦愦度日孤昼长安得如彼二三子抱琴挟防置我旁
　　何伯言画
　　何子画山心极苦不画山林画其趣不知此绢厚几许隠隠深入疑有路去年持此干贵权数幅得官仍得钱平民常产卖有尽笔端有产无穷年而今束绢知何数不为水墨为襦袴我怜何子老更痴平民皆饱汝独饥











　　两宋名贤小集巻一百三十六
　　钦定四库全书
　　两宋名贤小集巻一百三十七
　　宋　陈　思　编
　　元　陈世隆　补
　　拙斋别集
　　王【失名】字子思行履无考
　　徳清宰俞居安自画渊明图
　　门无车马喧径有松菊隂前牕面清泚后户依嵚岑就使世俗工犹足冩幽深况今令尹贤洞照先哲心出处异轨辙丘壑同胸襟予知淡笔墨良似无弦琴先生如明月莹洁照古今形模或能冩光彩讵可临寥寥千古意当向笔下寻人心去典午朝柄归卯金岂无康济心且赋归来吟天生卓荦姿岂是甘山林当今急英贤四海待商霖勉哉就功名枯槁不足钦
　　表兄丁行之俾予作山水一轴
　　秃髪管城书不中麝煤满砚随轻浓烟云变怪本无定丹青故匪能形容解衣盘礴无人乆妙迹于今复何有挥毫要使真宰泣叹息初非痴絶手辽东有人丁令威去家得仙今暂归上界繁华异丘壑安得长林大麓长追随聫翩大轴要予冩敲氷不在鵞溪下吾既不能为乔松直榦摩苍天又不能为小童一线飞纸鸢万里江山入平逺唤取画师阎立本
　　江侯邀予作山水书以赠之
　　江侯乐山水誓卜山水居游戏天目道箬帽跨蹇驴村童习识之拍手笑且呼行行不之顾心与山水俱于兹且几年所得应有余云何不知厌要予冩诸图昔者少壮日戏墨谩妻奴今衰眼目暗笔研乆已疎书来不得谢督迫畴敢徐图成不自识浓淡恣所如云深雾莫测中恐藏于菟人生孰非幻作观随有无江侯乐山水何考其真欤作诗调江侯江侯其晓诸观毕勿遽弃醤瓿尚可糊
　　何源秀才为予画山水图覔诗
　　孤峰特立何巉巉势与霄汉光相参左蟠右列分岭岫俨若至尊朝子男怪余蜗室不函丈欲有异境超尘凡素缣挂壁故妥帖平地作此千嵌岩云蒸雾结深莫测长林大麓乱不芟想当变怪蛰龙虎中有窟穴谁能探将崩未崩江石动欲去不去风满帆山防林阙见天际隠钓万里横烟岚嗟予质性素山野视此丘壑心益耽斗升之粟真秣莝野马垂耳就辔衔西山爽气日在望吏卒侍侧严若监青鞋布袜弃不着谁令自苦披青衫颇羞渔父驻短棹似笑大夫新被谗寄言鸟兽倘可侣吾将从汝栖林峦
　　戏画古松真清斋前
　　轮囷复离竒不柏亦不栗吾庐非夏社嘉树伊谁植刳心谢吹嘘强骨余霹雳峥嵘歴风霜偃蹇岂朝夕客从何方来一覩心眼惑怪此苍蛟龙落寞依屋壁不知造物工输冩入笔力轻明絶纎埃晦滴浓墨皮坚散鳞甲叶老櫕矛防古工【缺】不师挥扫恣淋沥槃礴醉且狂讵识韦与毕虽云不造极要自出胸臆当知后凋操不在翰墨迹地瘠山骨出天低云气逼俯仰辄有碍巨榦那能直翻令栋梁姿鬰屈自局蹐安得少陵绢一扫二千尺防看十八公高压三品石
　　戏画松栢壁间
　　穷山数家聚宦况若羁旅氷防昼日永眇眇谁与语眷彼苍髯生结友得新甫奋笔冩瑰姿双虬见墙堵饱霜柯叶老积石皮骨古上有云垂天惨淡阁寒雨下有溪漱石荦确絶埃土材竒生长艰根瘦卓立苦交柯寒相依雷陈共然许分榦或相避亷蔺驯两虎信非同根生要是嵗寒侣众木猥连林哙等何足伍君防桃与李秾丽相媚妩情态能几时纷纷可堪数



　　两宋名贤小集巻一百三十七
　　钦定四库全书
　　两宋名贤小集巻一百三十八
　　宋　陈　思　编
　　元　陈世隆　补
　　梁溪集上
　　李纲字伯纪邵武人登政和二年进士第宣和中歴尚书右丞髙宗即位拜右仆射兼中书侍郎卒諡忠定有梁溪集一百二十巻
　　松江第四桥【舟人云桥下有老蛟以后赴沙阳谪所作】
　　松江第四桥风雨不可过下有百尺蛟蜿蜒枕桥卧窟宅据要津口腹长饥饿每慿波涛势能作舟楫祸安得佽飞手坐使神奸破往来永无虞时鼔清江柂
　　杂兴三首
　　邑犬惊行客林乌啼晓霜山村云冉冉泽国水茫茫移櫂轻舟稳钩帘野兴长谁知因谪宦得向水云乡肃肃嵗华暮霏霏烟霭深轻氷依浅渚寒日映疎林故邑怀亲日扁舟去国心凝眸无限景愁絶不成吟暮天来逺色行客尚贪行櫂急浪花碎月高云缕轻巢乌栖更起渔火暗还明独寝不成夣夜寒闻雁声
　　韩贾
　　退之守潮阳戚嗟见章表贾生赴长沙自广托鵩鸟拘达言虽殊均为未能了今我谪龙津筦库素所晓粗令职事办便觉溪山好燕坐一室间妄念悉除扫岂复计穷通端亦忘夀夭回观古人心颇叹二子小
　　田家
　　江村烟火逺茅屋两三家断防垂衰栁疎篁隐细沙田畴賸秔稻网罟足鱼虾不识宦逰味见人还叹嗟
　　嘉禾道中遇夏侯子阳
　　京华契濶已再冬扁舟野防欣相逢天寒水逺飞霜风谈笑坐觉回春容年逾七十两颊红真气上泝泥丸宫剖符南海窥祝融欲求丹砂访葛洪问予执笔侍九重胡爲谪堕溪山中迂愚乆合亲耕农君恩未报徒忡忡飘零孤迹随断蓬他日相忆看云鸿
</div>
    <div class="pagination">
<a href="两宋名贤小集_page124.html">上一页</a><span>...</span><a href="两宋名贤小集_page120.html">120</a><a href="两宋名贤小集_page121.html">121</a><a href="两宋名贤小集_page122.html">122</a><a href="两宋名贤小集_page123.html">123</a><a href="两宋名贤小集_page124.html">124</a><span class="current-page">125</span><a href="两宋名贤小集_page126.html">126</a><a href="两宋名贤小集_page127.html">127</a><a href="两宋名贤小集_page128.html">128</a><a href="两宋名贤小集_page129.html">129</a><a href="两宋名贤小集_page130.html">130</a><span>...</span><a href="两宋名贤小集_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
