<!DOCTYPE html>
<html>
<head>
    <meta charset="UTF-8">
    <title>全宋诗 - 第 9720 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9720 页/共 11672 页</h1>
    <div class="content">
姚勉　和陈和卿四绝
    绝交久是孔方兄，赊得村醪小款迎。
    君岂真无食肉相，夜来蔬箂太僧清。

姚勉　和陈和卿四绝
    梁燕无声昼掩扃，若为消此画堂清。
    急呼觅句陈无己，莫捻吟髭且一枰。

姚勉　和陈和卿四绝
    蚤里溪人又馈鱼，未容归兴动莼鲈。
    只今更办开蔬供，君若来迟釜恐无。
    
    
姚勉　和陈和卿四绝
    空斋长夏永和年，莺啭林阴鹭水田。
    只好更寻棋一局，莫孤花影午时天。

姚勉　和丰城邹端简韵就送其归
    千里携书谒帝阍，如君忠义出天根。
    筳篿已卜回渊听，寸草还思报厚恩。
    且共渔樵谈帝霸，岂无豪俊整乾坤。
    细吟窗下庐山句，亦欲乡人访道原。

姚勉　和丰城邹端简韵就送其归
    批了龙鳞归钓鱼，江涛帖息果天欤。
    腰虽未印衣重彩，囊纵无金箧有书。
    日可事刘宜令伯，天教名子更侨如。
    本原培养非愚计，远业何妨厚自储。

姚勉　和葛德远
    脱兔惊羋逸，潜鱼畏饵逃。
    山林聊复尔，湖海可曾豪。
    药笑多方误，棋嗟不着高。
    且须随野鹿，共此食苹蒿。

姚勉　和葛德远
    雾豹文虽隐，同蝉蜕即仙。
    伴书犹有剑，食砚岂无田。
    发藻多师董，思经敢笑边。
    晚成知在器，天诏正求贤。

姚勉　和龚宗谕五绝
    多少抡魁岂独今，道心谁胜利名心。
    只知晁董前头立，何似周程乐处寻。

姚勉　和龚宗谕五绝
    吾侪从仕为家邦，岂羡科名世少双。
    激浪须看岿柱立，犯颜安可畏郎撞。

姚勉　和龚宗谕五绝
    学不求名况为官，官甜初不似儒酸。
    无能富贵都磨灭，直作浮云一样看。

姚勉　和龚宗谕五绝
    闻仅二知虽赐也，道传一贯必参乎。
    己私克尽融天理，表里通明月在壶。

姚勉　和龚宗谕五绝
    名下惟知不可居，诲言终日反三隅。
    爱人以德今忠献，莫道前贤久已无。

姚勉　和姜明甫
    诏放山林去，时人冷眼看。
    新诗为我赠，高义似君难。
    又说同年第，尤知取友端。
    市将梅子隐，冠尚贡公弹。

姚勉　和郡侯劝驾韵
    圣朝珍重设儒科，总总英贤入礼罗。
    天下岂无偕计上，日边此独得人多。
    仙桥快应龙头谶，工席忻聆燕衎歌。
    雅志不为温饱计，尚期勋业等山河。

姚勉　和郡侯劝驾韵
    睎颜欲进圣门科，何意嫦娥剪绿罗。
    拾紫不知如芥易，一红也觉占春多。
    兴贤借此双旌重，得士欢于五裦歌。
    九万扶摇风力健，稳吹槎驭上天河。

姚勉　和郡侯喜雨韵
    玉龙卷动海千寻，一滴天瓢水尺深。
    农父带云耕宿润，使君喜雨入新吟。
    浪低麦陇收难速，针短身畴插未禁。
    三日顿回生意满，天心只在我公心。

姚勉　和刘山居见惠之什
    久矣莼鲈欲趁归，自知花样不随时。
    岩张欲保君心泰，英竦终嫌圣德诗。
    荣辱不知欣我在，怨尤俱泯恃天知。
    达官格子那能学，横艇何妨钓野池。

姚勉　和刘山居见惠之什
    喜逐秋风马后归，及君犹未戍瓜时。
    尽倾无底囊中语，细读新吟卷里诗。
    好趣莫教儿辈觉，此心惟有故人知。
    只愁天欲孤笼翼，早晚芙蓉在绿池。

姚勉　和刘月湖县尉
    不见元城不泗州，令发愧汗直如流。
</div>
    <div class="pagination">
<a href="全宋诗_page9719.html">上一页</a><span>...</span><a href="全宋诗_page9715.html">9715</a><a href="全宋诗_page9716.html">9716</a><a href="全宋诗_page9717.html">9717</a><a href="全宋诗_page9718.html">9718</a><a href="全宋诗_page9719.html">9719</a><span class="current-page">9720</span><a href="全宋诗_page9721.html">9721</a><a href="全宋诗_page9722.html">9722</a><a href="全宋诗_page9723.html">9723</a><a href="全宋诗_page9724.html">9724</a><a href="全宋诗_page9725.html">9725</a><span>...</span><a href="全宋诗_page9721.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
