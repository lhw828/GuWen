<!DOCTYPE html>
<html>
<head>
    <meta charset="UTF-8">
    <title>全宋诗 - 第 3577 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 3577 页/共 11672 页</h1>
    <div class="content">    缥缈黄堂拥瑞烟，神光照社记当年。
    风云庆会千龄际，萸菊佳辰六日前。
    荡节已尝烦出使，辅藩聊复赖于宣。
    庙堂参赞犹虚位，飞诏行看下九天。

李智远　今朝
    四十三年处世中，梦中成梦又成空。
    今朝撒手还归去，木马频嘶物外风。

李廳　哀都官王申
    垅上弓旌降鹤书，戋戋璧帛贲乡闾。
    汉宫入奏贤臣颂，蜀道荣观驷马车。
    谁谓诸侯老宾客，归来华发伴樵渔。
    泮宫陈迹神游否，绛帐门生多石渠。

李廳　白马寺诗
    湠漫汉江皋，迤逦楚山岫。
    衡门掩半麓，飞甍耸层构。
    高林敞华榱，双泉逼瑶甽。
    龟鱼水中坻，牛马饮残溜。
    我卜关外居，此计春可就。
    参差菱荇香，猗傩参术秀。
    行吟池上篇，来倒壶中酎。

李廳　百叶梅
    寒香本已清，真色初既好。
    谁私化工力，增缀愈妍巧。
    繁葩贮春意，幽姿照青昊。
    独无和羹实，终尘愧其表。

李廳　宝干山茶
    山茶乃凡木，宝干始为奇。
    婉雅瑞荷花，扶疏连理枝。
    倾心相尔汝，和气生怡怡。
    清阴亦可爱，恶木正离披。

李廳　笔溪
    张生古狂夫，草圣称豪迈。
    纵横意有得，野马御风快。
    醉醒忽惊神，自以不可再。
    乃知高世能，至理适有在。
    况夫穷年华，朝夕精拣汰。
    期兹笔溪水，色变昆仑派。

李廳　壁间所挂山水图
    老骥无能空在闲，苜蓿既饱思行山。
    谁知八幅分向背，恍如百里随跻攀。
    云烟蒙蒙心共远，草树阴阴日将晚。
    一声幽鸟隔前溪，万古回春来叠巘。
    凉风彷佛飞清霜，奉身九折思王阳。
    嗟我胡为不自爱，逐物颠倒轻余光。
    瓜篱活计知何日，相对无言搔短发。
    芒鞋竹杖请自在，皎皎吾身真匪石。

李廳　边城四时曲送盛玮东玉之官平凉
    边城冬，日日黄埃飞朔风。
    葱岭雪深埋古道，河岸冰厚与天通。
    可汗牙帐青海东，壮士卷甲趋奇功。
    公孙卿材名将种，横槊赋诗海涛涌。
    作吏宜思故家勇，早取灵盐隶秦陇。

李廳　表高氏石公之墓
    黄金照地晋将军，剑履盈门万石君。
    独以德名追远裔，尽将富贵比浮云。
    瓀田种药期公寿，夜壑移舟忽梦分。
    彷佛平生阻瞻觌，一诗三叹漫殷勤。

李廳　丙子岁三月十有二日游嵩山宿峻极中院时天气清朗山月甚明因以阴壑
    阳崖转窅窕，层林蔽重阴。
    披榛过舆马，缘云得幽寻。
    坐觉真境寂，兹焉悟赏心。

李廳　丙子岁三月十有二日游嵩山宿峻极中院时天气清朗山月甚明因以阴壑
    平时峥嵘想，局蹐在城郭。
    言登诸峰胜，幽情散寥廓。
    焉能乘海桴，终期老丘壑。

李廳　丙子岁三月十有二日游嵩山宿峻极中院时天气清朗山月甚明因以阴壑
    日背西岭没，月向东岭生。
    殷霞未隐彩，皓露已舒明。
    斗柄坐可挹，政恐河汉倾。

李廳　丙子岁三月十有二日游嵩山宿峻极中院时天气清朗山月甚明因以阴壑
    微云起前础，出山忽纡余。
    风吹去何之，闲意满太虚。
    倚柱聊目送，我生何滞愚。

李廳　丙子岁三月十有二日游嵩山宿峻极中院时天气清朗山月甚明因以阴壑
    廛居倦喧卑，区中憎狭隘。
    游目宇宙间，山河真砺带。
    一啸万林端，呼风作天籁。

李廳　丙子岁三月十有二日游嵩山宿峻极中院时天气清朗山月甚明因以阴壑
    风回荔萝香，意与尘气别。
    杳杳云际钟，皎皎松上月。
    触焉感幽处，蜡屐俟明发。

李廳　丙子岁三月十有二日游嵩山宿峻极中院时天气清朗山月甚明因以阴壑
    阴磴顽雪积，老崖白云深。
    扪萝陟鸟道，扬尘落乔林。
</div>
    <div class="pagination">
<a href="全宋诗_page3576.html">上一页</a><span>...</span><a href="全宋诗_page3572.html">3572</a><a href="全宋诗_page3573.html">3573</a><a href="全宋诗_page3574.html">3574</a><a href="全宋诗_page3575.html">3575</a><a href="全宋诗_page3576.html">3576</a><span class="current-page">3577</span><a href="全宋诗_page3578.html">3578</a><a href="全宋诗_page3579.html">3579</a><a href="全宋诗_page3580.html">3580</a><a href="全宋诗_page3581.html">3581</a><a href="全宋诗_page3582.html">3582</a><span>...</span><a href="全宋诗_page3578.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
