<!DOCTYPE html>
<html>
<head>
    <meta charset="UTF-8">
    <title>宋百家诗存 - 第 116 页/共 151 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋百家诗存 - 第 116 页/共 151 页</h1>
    <div class="content">　　中秋日虎邱呈庾使东畎先生
　　寒步接輶轩于山亦有縁劒锋遗防石阁影到平田紫日穿林暝黄云共夜连清晖无着处月伴使星圆
　　清夜
　　客身随所止一室冷如冰景逺吟何托情疎梦不曾雨黏初藓壁风谢欲花灯岂是无家者甘为有发僧
　　客中雨思
　　细雨黏云结晩愁黄金垂地菊钱流风来不觉窗声战分却羇怀一半秋
　　对菊
　　欲荒三径负归期魂梦何曾到短篱九辩不歌陶令老清香还许入谁诗
　　蜡梅送东畎先生并寓探梅之意
　　泽国寒深未见梅东风何日到南枝玉堂应有新消息恐是人间未得知
　　寄陈藏一
　　万人如海亦纷纭还着江湖有限身题叶恨深波影逺嚼花吟苦月痕新羡君朝市情俱薄笑我山林趣未眞名胜罗能尽否细论何日许相亲
　　借张宪韵述怀呈东畎先生
　　蚤起看秋意山前深未深水香飘逺渚晴色上平林风雨一双鬓江湖万里心何期来此地时作短长吟
　　初汩世縁【绍兴南倅防】
　　不问萧条传舍空来敧客枕听西风一庭明月无人管秋在梧桐落叶中
　　蚤起
　　檐前鸣玉响丁东清梦初囘鹤帐中蚤起井梧飘一叶方知昨夜是秋风
　　禹庙
　　衮服严常祀平成万世功圭璋藏道室弓劒莽幽宫石定【音订】今犹在梅梁事莫穷幽寻须作计多恨雨悤悤
　　高园
　　入门虽较小中却是壶天委曲松篁径清新锦绣篇蟠胸有邱壑随处是林泉更读鼇峯句风流似谪仙扁名俱不俗难得此规模一镜荷香冷四围花径芜沼寛鱼自乐竹静鹤同孤仿尽东川景何须作画图
　　梦前室
　　长夜几年别伤哉千古心自因縁较浅不是老相侵熊梦如先兆鸾胶岂续琴晓窗秋叶响不觉泪盈襟
　　西兴寄呈东畎先生
　　生平未始识东州不谓招邀得漫游南镇门前秦望晓西兴浦口浙江秋风抟怒气潮初落山涌青防雨乍收岂为登临重囘首使星只在五云头
　　右芸隠勌游藳
　　轮差祝圣所拈香
　　几度来游几赋诗又因将命到灵芝三呼祝了君王夀偷眼湖光立片时
　　昨夜
　　昨夜隂风刮地鸣乱敲窗纸梦魂惊壁寒剥落泥成片屋老漂摇瓦作声野市霜明人迹险官河水冷客舟横翻思带甲眠戈者何幸吟身傍帝城
　　月夜忆梅花
　　夜深寒月照窗纱忽忆林逋处士家鸥鹭正眠烟树冷不知谁可伴梅花
　　生朝报恩夜醮
　　绛节翩翩七宝车謡歌飞上玉皇家鹤坛月冷天风静开尽碧桃无限花
　　夜闻城中箫鼓
　　箫鼓喧天竞看灯都民幸喜见升平芳心自不同年少细嚼梅花坐月明
　　题桃源图
　　山中与世不相闗鸡犬桑麻尽日闲傍水桃花春烂漫误传消息到人间
　　酬瓜畴赵鑪夫投赠
　　谋生百拙世无如赢得心清賸读书薄宦喜从京国路闲身还似野人居济川事业归商傅献赋声名羡子虚岁晚且畱梅作伴吟边月冷一枝疎
　　立春
　　采胜飘春上鬓蓬倚栏一笑问东风青青柳眼梅花面才染阳和便不同
　　雨后道闲见红梅
　　都境界玉堂身轻袅湘帬步晓隂昨夜雨肥添酒晕红情染得十分深
　　梅
　　白玉堂前树谁移此地栽看教清意足唤得艳阳囘舞片疑云堕畱香待月来只应标格好独为岁寒开
　　再雪
　　投晓又翻飞春风亦被欺须知寒彻夜胜似腊残时艳粉同梅落轻花替柳吹浑然成片玉冻合在前池
　　桃花
　　武陵人去水横陈独向都管领春日暖风轻尘扑面刘郎空老苦吟身
　　宿龙泉寺
　　既济功成列左元余波犹作世间泉苔荒碧甃龙宫寂庭老梅花月在天
　　石桥接待
　　当年立雪直齐腰宗防流传到石桥风急窗寒灯影逺疎梅无语夜香销
　　手笔华严梵笈新更开宝地接迷津一声金磬人初静月照空山草自春
　　闻寺中晓鼓
　　灵鼍一鼓振潮音征梦迢遥枕畔闻语防频伽天正晓松风吹散满山云
　　峮山铺
　　未説行路难山深分外寒晓邨林隠寺春防石鸣滩薄宦曾无补劳生敢自安羽书今较少备御莫教寛
　　杏塘
　　境接江东界邮程是杏塘雨喧茅屋小泥滑草桥长旷野人稀少平田草渺茫半生游歴地未若此荒凉
　　池萍
　　一番雨过一番多闲挟晴风涨緑波柳絮吹残游迹在谢池防防是阳和
　　分赋杨花
　　纤腰睡起芳情足谁道春风浪拘束日暮天涯细草多轻风误入阑干曲
　　雨吟
　　园林緑尽合清和犹有余寒在薄罗几缕晴风春别柳一庭苦雨夜鸣莎人于生处穷通定事到难时感悟多水上浮沤频起灭看来物理总由他
　　夜窗听雨
　　一炷夜香清挑灯听雨声虽然添客梦却可助诗情泽沁兰心重泥酥笋角萌山行频有约日日晴明
　　破橊
　　绛殻盈盈万颗珠濶于玛瑙浸冰壶吟心先自清如水嚼了寒霜骨更臞
　　畱滞
　　何期踪迹又迟畱行止于人不自由梦境固知空似蚁生涯却笑拙如鸠碧涵一镜晴天阔翠涌千峯宿雨收从此公余须杖屦未应草草度春休
　　晓寒
　　曲曲屏山忆梦中峭寒成阵入帘栊宿香销尽金猊冷一树梅花怯晓风
　　晚思
　　客思悠悠幸自安亦因吟事可相寛小窗过了亷纤雨细与东风説晩寒
　　苦雨
　　何期一雨成三日约客行山竟未能春到分时隂不解夜当深处气犹凝檐低卷箔看飘洒础润添香散郁蒸想见故园梅落尽和羮消息又堪凭
　　中用雪坡韵
　　无计酬春独有诗倚栏终日晴晖东风渐属新桃李帘幙深深燕子飞
　　禹庙
　　且要尽清欢须知一出难人因晴后喜春到水边寛柳长官桥媚梅飘客袖寒荒祠存禹迹得得又来看
　　用雪坡春色韵
　　才出城门兴便浓晴光野色两俱融柳方柴得三分緑桃巳熏成一半红山涌林峦荒寺隠湖分港防小舟通相携各自论年事几度春风上鬓蓬
　　送东浦张应发归永嘉
　　客里偶相逢襟怀亦偶同对梅吟夜月折柳问春风子勿言浮梗余方笑转蓬归程惊鴈荡得句附邮筩
　　送妻叔归括苍山
　　此身元是客还作送行诗笑语如今度绸缪似旧时买船春载酒翦烛夜枰棊烟雨楼前景图来慰所思
　　出西门寄呈外舅
　　自从依监宅不似昔时亲义重难为别情同乆更眞一箫思去鳯双璧倚灵椿只等中除报相迎辇路尘
　　奉和龟翁送别
　　为説吟边事曾陪防笑频自慙无韵者敢对有名人雨洗秦山晓波明镜水春悤悤还别去芳草正如茵
　　右芸隠横舟藳
　　竹溪诗集
　　林希逸字肃翁号鬳斋又号竹溪福清人绍定闲进士第四人初为平海军节度推官淳祐中迁秘书正字景定闲司农少卿歴中书舍人直宝谟阁莆田林光朝讲学于红泉光朝之学一传为林亦之再传为陈藻三传至希逸其学有原本故发于诗歌若不经意气味自别着易讲春秋传老庄列口义考工记解诸书其诗文集有竹溪十一稾三十巻又续集三十巻及门林式之所编林同为之序兹合为竹溪诗集
　　泊舟渔浦望呉山作
　　客子孤舟傍晓沙隔江人説是京华縁山一带烟笼树中有王侯百万家
　　龙湾秋夜
</div>
    <div class="pagination">
<a href="宋百家诗存_page115.html">上一页</a><span>...</span><a href="宋百家诗存_page111.html">111</a><a href="宋百家诗存_page112.html">112</a><a href="宋百家诗存_page113.html">113</a><a href="宋百家诗存_page114.html">114</a><a href="宋百家诗存_page115.html">115</a><span class="current-page">116</span><a href="宋百家诗存_page117.html">117</a><a href="宋百家诗存_page118.html">118</a><a href="宋百家诗存_page119.html">119</a><a href="宋百家诗存_page120.html">120</a><a href="宋百家诗存_page121.html">121</a><span>...</span><a href="宋百家诗存_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
