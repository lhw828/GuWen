<!DOCTYPE html>
<html>
<head>
    <meta charset="UTF-8">
    <title>全宋诗 - 第 1134 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 1134 页/共 11672 页</h1>
    <div class="content">    少年思贾谊，中寿忆宾主。
    军政存钟阜，民庸在括苍。
    马啼归凤阕，车轴折关肠。
    唤起青油梦，悲风搅白杨。

程珌　挽太府丞知徽州韩公
    翊运勋臣第一家，却于翰墨掇英华。
    谁知忠孝千年事，不逐春风落水花。

程珌　挽汪给事
    抱大难倾橐，随时欲见田。
    星灾诸葛日，齿少紫芝年。
    鲁国麟枯骨，蓝田玉折瑄。
    忍闻环佩响，帝所侍钧天。

程珌　挽王柳州
    才华唐令君，名胜晋参军。
    善政流郴水，遗风袭缙云。
    宝钗当自合，神剑不中分。
    心折白岩路，猿吟日未曛。

程珌　挽吴郎中
    志抗金坚厉，材成玉粹温。
    时哉非不遇，命也更奚言。
    季子风流远，吴公治行存。
    敬亭无恙否，愁绝暮云昏。

程珌　挽徐提举
    人品真豪爽，天姿尚典刑。
    昼帘深院子，春旆拥郊坰。
    云子千艘白，监烟万灶青。
    南州高士博，三叹一彫零。

程珌　挽杨提举
    风惨琳宫晓，云愁铁瓮春。
    鸿冥方避弋，鱣集遽成尘。
    金虎多遗爱，银菟愧后人。
    寻思汉循吏，竹帛逐时新。

程珌　挽宜人赵氏
    分胃天皇媛，来嫔相国孙。
    孝慈山上梓，法度润滨蘩。
    凤去箫沉响，鸾空镜掩痕。
    家庭熏沐事，千古镜南轩。

程珌　挽致政吕通仪
    营篵未休臿，晓夕留松区。
    忽聆载輀车，归自杭与湖。
    冷雨涩不晴，山径淖如涂。
    间关五百滩，转轴上云衢。
    纯孝格玄穹，安席若平铺。
    忆昔祖慈亲，六月暑方徂。
    奠酒虽百壶，練溪焦釜枯。
    今日遡长风，辛岨谅一如。
    维公有贤称，霭然溢枌闾。
    千金手不售，其钟后人乎。
    天畀此石窌，指顾即吾庐。
    且复愆以平，万家守者居。
    甚欲一引绂，山寒阻前趋。
    黄罗金紫峰，送目但踌躇。

程珌　挽朱持郎
    卜宅从先垄，驾言練日良。
    飞盖鹜玄驷，古柳被龙{巾荒}。
    按辔且徐驱，听歌薤露章。
    忆昔未峰仙，浩劫思陶唐。
    貂蝉换羽衣，翩然来帝旁。
    西东极岷峨，南佩窥潇湘。
    高牙开桂林，瑞节照襄阳。
    多少经纶业，春风散八荒。
    归来不言功，低簪鸳鹭行。
    一朝侍甘泉，天握方对敭。
    堂堂山立姿，九尺鬓眉苍。
    胡为勇不留，瑶宫去路长。
    夫人有令德，威凤趣归凰。
    轮摩同入道，未忍遽相忘。
    春天渺无际，春花堪断肠。
    祗今枫林崗，双玉一时藏。
    西南多甘棠，日莫人凄凉。
    风月三千篇，烂烂光生香。
    佳郎与快婿，门户未渠央。
    三者无一憾，呜呼公不亡。

程珌　晚发富池
    甘王楼下一帆风，猎猎舟旗照日红。
    酾酒三江饮龙腹，摩挲冠冕是谁功。

程珌　王母致语
    青鸟衔饵海边来，报道群仙浴拂回。
    玉侍双成开翠箔，云冠七胜下银台。
    万年黎角丹方转，千岁冰桃花欲开。
    更待丹成桃熟后，却来亲奉紫宸杯。

程珌　为钓台作
    人道秋风长桂时，天台散钟未为迟。
    如君算到白榆窟，拣取南来第一枝。

程珌　五鼓梦中作觉而成之二首
    人生万幻一氂轻，须篵铜驼万里城。
    莫道斜阳光不远，断霞收尽十分明。
</div>
    <div class="pagination">
<a href="全宋诗_page1133.html">上一页</a><span>...</span><a href="全宋诗_page1129.html">1129</a><a href="全宋诗_page1130.html">1130</a><a href="全宋诗_page1131.html">1131</a><a href="全宋诗_page1132.html">1132</a><a href="全宋诗_page1133.html">1133</a><span class="current-page">1134</span><a href="全宋诗_page1135.html">1135</a><a href="全宋诗_page1136.html">1136</a><a href="全宋诗_page1137.html">1137</a><a href="全宋诗_page1138.html">1138</a><a href="全宋诗_page1139.html">1139</a><span>...</span><a href="全宋诗_page1135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
