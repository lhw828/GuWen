<!DOCTYPE html>
<html>
<head>
    <meta charset="UTF-8">
    <title>两宋名贤小集 - 第 346 页/共 365 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两宋名贤小集 - 第 346 页/共 365 页</h1>
    <div class="content">　　钦定四库全书
　　两宋名贤小集巻三百六十二
　　宋　陈　思　编
　　元　陈世隆　补
　　蒙川诗集
　　刘黻字声伯号质翁乐清人淳祐中试入太学由学官试馆职度宗朝累官吏部尚书端明殿学士拥二王入海及罗浮卒諡忠肃有蒙川集
　　和文公感兴诗六首
　　至理根一初精微贯髙广寄之形气中今来齐古往众曜列太虚环侍惟斗仰妙化变不测虚灵本常朗井坐识易陋帘窥学云防静玩感兴篇剖陈如指掌
　　仰观复俯察上下融真机元气无竒偶鱼跃鸢自飞神圣奠中域动静心弗违天地敛诸躬照以日月辉逊志纳众有先虑周万微胞与岂不伙游泳皇极归
　　立朝观大节炳炳在行已李唐号多士屹立整頽纪前狄后有韩髙风世仰止孤忠翼王祚大论辟非礼老榦梃冬岭明魄浸秋水均抱扶世勲心学宣殊轨
　　黙观羲圣书先天着复坤画画妙理具森列河图文宇宙斡生意日月宁辞奔乘承着不息反躬性存存透彼名利闗洞此道义门用功不精密频复何由敦
　　诗道发金石世若壁聴讹正色落刍荛一掬真意多众窍本虚寂其如天籁何不悟康衢谣不识黍离歌礼乐节性情工夫贵深省爱亲笃氷履酬世尚锦防勿任忘与助一敬收众骋威仪筋骸束趣味精神领相彼屋漏中森若指视炳穷达付天分灵光勿随境
　　和渊明贫士诗七首
　　贫士何所营但知贫可依日月照不尽朝暮常分辉水浅鱼自跃林寒鸟亦飞纷纷苦多求此景谁同归石田秋不种难免良士饥饥本士之常独抱嫠妇悲
　　把书不释手非志冕与轩昔有董仲舒三年不窥园道味归肝脾遑防厨无烟家贫未为贫有书足可研寤寐千载心俗子难与言勿叹师友寂日日亲圣贤
　　髙山与流水妙趣归之琴吾愧学未成匪叹无知音但向胸中防无劳指下寻种菊或可茹得酒聊复斟穷达非所较动静一以钦发为琴之声邈然天地心
　　平生抱狷介深愧唾面娄蒿莱尝闭门与世疎应酬奈何世患稔鲠鲠如马周颠顿亦良苦饥羸非所忧皇路益以榛恶作寒蝉俦口祸渺无际困辱秪自求
　　静观松竹姿一尘无相干饮酒不求醉读书非求官畦瘠多种菊采采亦可餐衣冠背时様笔砚同嵗寒但求圣贤心肯效儿女顔纷纷往来者笑我柴门关
　　人生特寄耳何往非萍蓬世挟智反愚予谓拙乃工渊明有姱节高迈疏与龚大抵豪杰士所见事畧同箪瓢非谓贫轩冕岂真通傥不达至理冥雾将奚从
　　扁舟溯江西忽抵梅花洲二忠俨遗像予愧非其俦肝胆照氷雪要亦狷者流言直不砭时掇祸贻亲忧山禽似相盼往来疑劝酬閴坐生万感矫首观前修
　　太玉洞聴琴
　　无弦不成声有弦多失真真声在何所调和方寸春文操惜已逺孔坛嗟复陈所以桑濮响郑卫波嬴秦讵知幽谷间乃闻太古淳游鱼出寒水鸣鹤横霜旻休羡广陵秘尔雅皆怡神
　　过柘溪得西字
　　晴雨春无定东风又转西地肥桑眼大天暖麦须齐辔顿寻幽所舟行畏恶溪野禽如避客飞上半山啼朝廷求经明行修之士蜀人杨时发当其选以贱名荐或谓求之因纪此
　　汲井绠惧絶植徳根惧斵绳枢守贫贱亘亘天境续防意如长城视身等良玉祢荐匪吾荣臧毁非吾辱清漏但勿欺人心胜明烛
　　夜气
　　夜气不盈掬浩然天地清风行石不动云走月常明陋巷顔囘乐深山大舜耕此心无旦昼万物自生生
　　横浦有感
　　风雨忧时梦不成忍将佞舌博功名学如谷永生何辱节似刘陶死亦荣苍藓无心同客静寒梅有眼照人清此邦风物多淳古曾识濂溪与二程
　　赋望云
　　家山一万三千里华髪双亲七十稀自许朴忠闗社稷谁知甘防误庭帏莱根有味逢春早艸色无边傍日晖总总白云何处是夜寒结梦但东归
　　访西湖
　　东风吹客到西湖汀草沙禽半识吾若得数间茅屋在种梅花处伴林逋




　　两宋名贤小集巻三百六十二
　　钦定四库全书
　　两宋名贤小集巻三百六十三
　　宋　陈　思　编
　　元　陈世隆　补
　　藤斋小集
　　刘迎字无党东莱人初以廕试部掾大定十三年用荐书对防为当时第一明年登进士第除豳王府记室改太子司经显宗特亲重之二十年从驾凉陉以疾卒章宗即位录旧学之劳赐其子国枢进士第无党自号无诤居士有诗文乐府号山林长语诏国学刋行
　　云中君图
　　衣若新沐兰汤薫灵巫拜舞方迎神恍然相见帝者服九歌昔咏云中君画史亦可人妙入造化域羽衣玉尘美且闲此意不知何处得空明倐忽纷溟蒙胡为眷眷临夀宫飘然来下复逺举想像决去随飞龙祠空人散秋萧瑟落日猿声唤秋色湘天极目青茫茫凭高一望无南北
　　梁忠信平逺山水
　　忆昔西游大梁苑玉堂门闭花隂晚壁间曽见郭熙画江南秋山小平逺别来南北今十年尘埃满目不见山乌靴席帽动千里只惯马蹄车辙间明窗短幅来何处乱防依稀涴寒具焕然神明顿还我似向白玉堂中住蒙蒙烟霭树老苍上方栖阁山夕阳一千顷碧照秋色三十六峰凝晓光悬崕髙居谁氏宅缥缈危栏饮青樾定知枕石髙卧人常笑骑驴逺游客当时画史在上方想见泉石成膏肓独将妙意寄毫楮我愧雨立随诸郎此行真成防州错区区世路风波恶还家特作发愿文伴我山中老猿鹤
　　连日雪恶用聚星堂雪诗韵
　　朔风朝来放云叶纷纷吹落龙沙雪山河大地同一如变化须防亦竒絶参天松顶老犹强抢地竹头低欲折乱飘书帙爱牕明狂入地炉惊火灭重衾方拥肤尚裂冻笔将书肘先掣未容衰白防鬓华只许醉红生面缬何人清唱堕梁尘有客髙吟霏锯屑昔贤句法今尚在故事歴刼谁能説是中胜处公防无一粒灵丹工防鐡
　　题十眉图
　　寳箱拂尘金膝周昉丹青见真笔春风曾忆赋妖娆人共画圗成十一烛奴香底花光凝铮铮鐡响闻三更车声雷动不通语眼态波横空送情蛮云盘鹤辽天濶犀玉依依对书札人生何处不相逢还醉武陵溪上月
　　郭熙秋山平逺用东坡韵
　　槐花忙过举子闲旧游忆在夷门山玉堂防见郭熙画拂拭缣素尘埃间楚天极目江天逺枫林渡头秋思晚烟中一叶认扁舟雨外数峰横翠巘淮安客宦逾三霜云梦泽连襄汉阳平生独不见写本惯饮山绿餐湖光老来思归真日日梦想林泉对华髪丹青安得此一流画我横筇水中石
　　海上
　　潮蹙三山岛烟横万里沙蜃楼春作市鼍鼔暮催衙一曲水仙操片帆渔父家安期定何处试问枣如瓜
　　秋郊
　　秋水四五尺暮山三两峰浮云白毫相落日紫金容蓑笠前村笛楼台古寺钟殷勤小平逺图画忆渠侬
　　代人忆旧
　　缓步素丝障微吟紫绮裘醉便风侧帽歌爱月明楼犀轴题春恨铜荷滴夜愁风流十年梦灯火漫扬州
　　题雪浦人归图
　　乱目寳花雨过眉班竹筇拏音迎画鹢喜态动乌龙水镜千江月风琴万壑松遥知永今夕情话得从容
　　彦美生朝
　　壮日里闾侠臂弯双角弓绣鞯红匼匝貂袖紫蒙茸云态自苍狗玉辉犹白虹为君占夀骨绰起有清风
　　车轣辘
　　马虺隤牛觳觫山行萦纡车轣辘路傍指防是官人老矣一翁双鬓白汝牛幸可耕汝马幸可骑有此可载琴书归胡为奔走东西道白髪刁骚被人笑
　　沙漫漫
　　沙漫漫草斑斑南山北山相对看我行乃在山之间行人仰不见飞鸟树木足知边塞少沙漫漫草斑斑我行欲趂西风还仆夫汝莫愁衣单我但着衣思汝寒
　　寄题安嵓起官舎北溟
　　一轩髙占鳯麟洲要作人间汗漫游海阁风烟自朝暮洞天日月防春秋梦魂欲拂三花树生计聊随一叶舟待我丹城访君去阆风佳处卜菟裘
　　莫州道中
　　枫林叶叶堕霜红天末晴华一镜空野旷微闻乌鸟乐草寒时见马牛风人生险阻艰难里世事悲歌感慨中白髪孀亲倚门处梦魂千里付归鸿
　　和人七夕韵
　　今古良宵此防同望穷云物有无中人间钿合三山隔天上灵槎一水通鳷鹊楼空纨扇月鸳鸯机冷苎萝风不须更乞蛛丝巧久矣人生百巧穷
　　题吴彦髙诗集后
　　片云踪迹任飘然南北东西共一天万里山川悲故国十年风雪老穷边名髙兾北无全马诗到西江别是禅颇忆米家书画否梦魂应逐过江船
　　代王簿上梁孟容副公二首
　　妙年椽笔赋长杨一日声名满四方天上风流青琐客人间嘉庆緑衣郎锦囊看读金花诰画防闲凝燕寝香预恐政髙趋急诏海沂无计驻王祥
　　自笑微官马骨髙十年霜鬓雪刁骚长林丰草未适性尖帽短靴安得豪名宦真同一鸡肋簿书空束两牛腰故园清兴湖山里归去经营一把茅
　　清明前十日作
　　雨余天气动朝寒寒食都来数日间羯鼔催开小桃李画屏围出好溪山尘埃老我真堪笑风物撩人欲破悭梅雪已残春半过一尊何处与公闲
　　闻丘文晚集庆夀作诗戏之
　　桃李欲开风雨多花时犹得屡经过缓聴一曲玉连琐满泛十分金巻荷红烛影纱闻唤马翠罗承袜见凌波杜陵老矣孤春事柰此诗愁恼乱何
　　明日复防客普照继呈此诗去及瓜不数日矣
　　室中呼起散花天来伴维摩到处禅百刻篆香消昼永一畨花雨伴春妍云山真欲追聱叟风腋何妨借玉川他日相思共明月旧游因説禁烟前
　　观古作者梅诗戏成一章
　　翠袖佳人脩竹傍风姿绰约破湖光静中惯识形神影妙处谁知色味香观想有灵通水月孤音无伴挟氷霜故人愁絶今何许烟雨霏霏子半黄
　　上施内翰
　　十年不见建安公草木依然臭味同赖有酒樽烦北海可无香瓣礼南丰天墀礼乐三千字海国鹍鹏九万风正以髙轩肯相过免教书客感秋蓬
　　闻彦美服药以诗问讯
　　耳边尘事且无喧聴我归耕郭外村贱子自藏蜗殻舎故人谁并雀罗门书窗共作三年计尊酒相逢一笑温不信家山不堪隠仇池今在古铜盆
　　次刘元直韵二首
　　秋来何事忆归频正以家无妬妇津未许桂枝招隠士不妨桃叶赠行人梦魂歴歴千山逺客宦悠悠五斗贫犀筯鸾刀许何日归来举业得纷纶
　　半年归梦别离间只有音书雁足还罗幕翠横秋掩冉玉壶红湿泪斓斑天明不作雾非雾月破可怜山复山准拟春风对眉膴一尊相对洗愁顔
　　和曹次仲韵因以自感
　　自笑区区学道难未容香火访名山因循忧患余生里收敛光茫窘步间白社祝公今日始丹丘容我防时还相从愿结翻经防共过壶中日月闲
　　陪诸友登三山亭
　　半濠清浅芰荷雕落日登临未寂寥山色逼秋浑作市海声迎暮欲吞潮沙头白鸟疑相熟木末青旗若见招不似常时对官府可无闲话及渔樵
　　次韵夜雨
　　澥山何处是蓬瀛节物催人意自惊客里厌逢今旧雨梦余愁聴短长更故园颇觉归期缓老境难堪末段清想得诗成正萧瑟竹牕灯火夜微明
</div>
    <div class="pagination">
<a href="两宋名贤小集_page345.html">上一页</a><span>...</span><a href="两宋名贤小集_page341.html">341</a><a href="两宋名贤小集_page342.html">342</a><a href="两宋名贤小集_page343.html">343</a><a href="两宋名贤小集_page344.html">344</a><a href="两宋名贤小集_page345.html">345</a><span class="current-page">346</span><a href="两宋名贤小集_page347.html">347</a><a href="两宋名贤小集_page348.html">348</a><a href="两宋名贤小集_page349.html">349</a><a href="两宋名贤小集_page350.html">350</a><a href="两宋名贤小集_page351.html">351</a><span>...</span><a href="两宋名贤小集_page347.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
