<!DOCTYPE html>
<html>
<head>
    <meta charset="UTF-8">
    <title>古今禅藻集 - 第 19 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今禅藻集 - 第 19 页/共 59 页</h1>
    <div class="content">　　同苏子瞻秦少游游惠山二首
　　杜门暗朝雨寂歴无行人隂曦忽穿漏卉木郁巳新阶泉漱玉齿照眼光磷磷使君美无比卓荦遗嚣尘风标傲竹栢谈笑凌穹旻何愧沉冥子卧霞与结隣
　　其二
　　帆渡江来洗眼惊翠樾云安既容裔鸟哢更清絶凌梯访幽踪琬琰亦未灭嗟我鱼目光畴能缀明月狂墨扫琅玕风烟座中发殊胜区中人茫茫走飞辙
　　寄龙井辩才法师
　　法师安远徙我见常罄折頽纲制像运基搆甚宏逹煌煌四十载説法倾吴越人天防方丈万趾常杂遝蔼然如丘山四座羞蚁垤投老倦挥松毅然辞且决饥鹰得秋风转盼俄一掣结茅南山陲云萝占幽絶昔我海上还相寻访林樾夜阑叩微要猨鸟寂不聒慧风洒幽襟法雨濯枯枿别来今四载寒暑惊屡阕相望如晨星杳杳各天末何当从杖藜一笑龙月
　　送慧悟大师还阙下
　　道人本丘壑浪为京华居一往二十年嵗月惊须臾禅余挟妙术出入卿大夫飞动天子声闻倾九衢纷彼户外屦泛如水中鳬髙懐勌酬应逸赏思江湖春风巻衣裓千里随舳舻中泠涌楼观圆峤连方壶杖策歩鼇头直上穷﨑岖超然万象外所得良有余兴来乗白云飘飘还帝都
　　送李仲益赴襄阳幕
　　襄阳古名都雄观压荆楚醉公夸文词风物粲可数嗟余未歴覧彷佛已如覩人生游宦间得此亦佳遇李俊妙天姿文行两自负少年志冥鸿千里轻一举天风不借便造物暂淹阻既无负郭田黾俛依幕府贤哉彼方伯脱畧髙韵度宁俾簿书役朱墨事朝暮爽气对西山清谈共樽俎试问鹿门翁遗踪今在否
　　晚归　　　　　　　　　　　　慧诠
　　落日寒蝉鸣独归林下寺柴扉应未掩片月随行屦唯闻犬吠声又入青萝去
　　竹径偶题　　　　　　　　　　清顺
　　久从林下游颇识林下趣从渠緑隂繁不碍清风度闲来石上眠落叶不知数一鸟忽飞来啼破幽絶处
　　谒狄梁公庙　　　　　　　　　徳洪【二十一首】
　　九江浪粘天气势必东下万山勒回之到此竟倾泻如公廷诤时一快那顾借君看洗日光正色甚闲暇使唐不改周谁复如公者古祠苍烟根碧草上屋瓦我来春雨余瞻叹香火罢一读老范碑顿尘防奔马斯文如贯珠字字光照夜整帆更迟留风正不忍挂
　　同彭渊才谒陶渊明祠读崔鉴碑
　　武王既伐纣乃不立微子虽有去恶仁终失存商义夷齐不肯臣甘作首阳死下视莽操辈欺孤夺防稚汗面亦戴天特猴而冠耳桓公弄兵权刘裕窃神器先生于此时抽身良有以袖手归去来诗眼饱山翠追还圣之清太虚絶尘滓长恨千载心断弦掩流水崔子果何人赏音乃知此与君读此碑相视一笑喜
　　懐慧廓然
　　萧萧暑雨过空山成夜晴月出东南峯娟娟风露清飞萤自开合寒蝉亦悲鸣兴来忽独往聴此落磵声永懐西湖上絶景玉壶明松际翛然姿振策自经行即欲呼就语忽隔千里程何时径寻子夜航过临平呼猿何足道摩云亦虚名未若择法眼能识廓然兄应知像教末大法欲欹倾谈笑复一出要使万世惊灯火作朝夕巳有相似情愿随人天防仰看辩纵横
　　同超然无尘饭栢林寺分题得栢字
　　沙村宿雨余炊烟淡寒色山墟蚕市休野饭渔舟隔忽逢柳际门知有道人宅扣扉山答响童子出迎客空庭竟何有冻死千年栢钟鸣食时至老僧揖就席香秔定宿舂露葵应晓摘羌饥一饭美何啻万钱值风轩纳山翠引手扪石壁爱此玉崔嵬嵗久自崩拆下有洄涡泉甘凉氷齿颊勿轻一脉微去涨万顷泽吾行无疾徐住佳去亦得欲収有声畵絶景为摹刻兴来勿复缓转顾成陈迹
　　次韵超然游南塔
　　绕塔不忍去新凉生早秋不见江西月一水空悠悠龛灯耿昼影遗像青双眸永懐皇祐间曽此狎沙鸥往事已陈迹丰碣撑髙楼公昔从吾祖来往亦风流但余松菊在井臼遗林丘髙风不可攀落日令人愁倚杖哦清诗溪风波白头脉脉不能语归心浩难收今已不如古无复相绸缪何当效船子华亭从钓舟
　　次韵龚徳顔栁帖
　　顔柳以字名画画法可究后世何寂寥此辈了无有皆云学未至妙不应心手那知斯人徒徳髙名往就字工徳不修名与身俱朽吾子佳少年俊气驹方骤新诗作行草开轴龙蛇走坐客口为愕我亦知肻首积墨如陂池积笔髙陇阜学之不至顔要亦终至柳此诗闻东坡请君书座右
　　赠范伯履承奉二子
　　大范风月湖小范烟雨柳清明与秀彻风度随付受醉防看落笔已觉风助肘声名定追寻公卿在懐袖江湖方纵浪苐未一唾手乃公干国器谠论在人口谪居长闭门药方曽校否著书亦细事用舍付杯酒君看雨园鸠雨晴定呼旧
　　仁老以墨梅远景见寄作此谢之
　　荒寒扫横斜稀踈开未徧烟昏雨毛空标格终微见吴姬风鬓乱睡色余妬面谁令种性香风味极不浅道人三昧力幻出随意现塞管玉纎寒无劳写哀怨
　　次韵李商老匡山道中望天池
　　幽人修水上春涨冐陂田时时想见之笑颊微涡旋往来柴桑间妙语生云烟庐山自髙寒青碧开晴天倚藤望絶顶风味如斜川我思从之游子亦当勉旃诗成聊假寐归梦歴层顚
　　居上人自云居来访白莲社话明日告归作此送之
　　浮云山尽际花木迎春晖佳人殊方来见之消渇饥借草坐松影粉香时落衣气貌秀可掬出语超幽微岩壁钟声寂山隂花发稀去袂挽莫留又作瓯峯归
　　次后韵
　　平生迈往气醖造次公狂才髙簿书缚貌和无叹伤君防此风味自是万夫望利害方焚和唾笑皆清凉頴臯旧庐在顷稻连亩桑时以笏拄颊阻隔如防冈少陵功名念看镜毛发苍长哦和秋雨防林更闻螀人生行乐耳万事付一觞淮南谪天厨大言忘巽床吾侪本踈拙阅世忘否臧愿言置此喙无咎持括囊桂贤供火浴虚得刳肠一蓑烟雨蜗两角我耕南亩君开荒
　　寄巽中
　　薫风度南枝余芳委红緑微云生晩隂梅雨净林麓穿花鸎语迟翻泥燕飞速遐想幽人居梦过剡溪曲清声久絶耳斯懐抱烦燠仰道思弥髙哦诗出凡俗脱屦满户外轮蹄日相逐吾徒不得人大法世陵叔智刃剪蒿蓬利锋挥朴樕念往造前席初筮不我卜别来空相思徙倚苍山木悬知清兴多银钩堕盈轴愿得三百篇遗我藏诸椟如彼知音知价不低金玉
　　次韵圣任病中作
　　君诗素雄放出语秀不俗更读病中吟清婉尤可録自愧鲁钝者文字毎见辱有取定乡闾余事亦何足夫子饱书史屡晒便便腹蓄深故发远诗成惊众目我诗虽不少俗马空多肉頼遇秃毛发茍仕安得禄所至有青山是处堪藏育行当拂衣去此志吾已卜君须更勉旃当以谦自牧功成还故乡竹杖巾一幅永从林下游此诗无厌读
　　送济上人归漳南
　　宻林影羣隂露叶光翻夕幽人独经行满院许秋色几年渉岭海颇亦歴佳席迩来寄江寺痴坐室生白吾家在漳南万顷苍玉璧何当附舶归重拂林下石此生一梦耳梦觉试寻绎倚笻作长啸万事付鸟迹若有闲中吟无惜寄飞翼
　　夏日雨晴过宗上人房
　　仲夏林木深古寺雨初足殿阁风瓯鸣闲庭草空緑小轩试凭几解箨爱新竹防笔记题诗粉色不受触道人有佳处面数良以熟翛然亦无营来往相追逐此时偶相值一笑天宇局何当烹壑源看此粟米粥
　　狱中暴寒冻损呻吟
　　由心有痴爱痴爱乃有业因业疾病生痛此百骨节声相成呻吟齿颊空咬龁侧眠看圜扉以手枕匣楔观此心无形安得有业结业结如空华病宁有枝叶方作是念时颠倒想即灭心造古佛様路入法界辙稽首甘露味销此烦恼热
　　御手委亷访守贰监勘钊庆裕二十三日复收入禁将入狱忧无人供饭有银一两钱六百以付来胜甫胜甫曰此止可办半月过此如何余黙计曰有官饭耳
　　出狱未两月单身寄孤馆别甑容搭馏酬以涤盌盏那知复入狱亲旧无半眼但余半月粮何以供嵗晏摩挲没柄杓准拟吃官饭来生空敛眉其室亦喟叹丛林明白老寰宇洪觉范所至神物护尔辈见不惯我説此偈已万象俱称赞
　　与黄六雷三
　　我觅应佣者忽得黄与雷结束颇精悍拱喏骇吾侪从余今几日临事见肺懐立身守中直勿自无疑猜为奴不欺主乃是廊庙材何必弄笔语然后为贤哉纷纷贵与贱百年同一坏弛担坐亦汝万事付浮埃
　　送人
　　相送复相别不异云间月无心去复来有魄圆还缺此别兴如何西风秋月初暮鸿千里至能寄八行书
　　别人
　　尺水未到海兹行多呜咽病客未还家回肠蕴千结水有到海期病客归何时临岐一袂落日寒风悲
　　次韵公弱寄胡强仲
　　念昔谪海南路尘吹瘴风未即弃沟壑尚在拴索中亲友半天下万里不一逢髯胡岂有罪乃肯与我同情亲等昆弟使令惟西东时为解我语道大自不容邵阳雨中别涕泪落无从我伴有形影渠归无仆僮三年鍜百巧遂成瘖与聋今日复何日岳寺闻楼钟聚观迎万指登睫排千峯黄泉天复见白骨肉已重髯虽未对面音问已喜通夫子佐岣嵝有道如葛洪笔力扛九鼎竒语出遽怱长篇春争丽送我归新丰且约老南岳幅巾追瘦笻拊手辄大笑此计随虚空山林当付我君事侯与公麒麟未易系健鹘那可笼
　　天台山中偶题　　　　　　　　祖可
　　伛歩入萝径绵延趣罙深僧居不知处彷佛清磬音石梁邀屡度始见青松林谷口未斜日数峯生夕隂凄风薄乔木万窍作龙吟摩挲緑苔石书此慰幽寻
　　天开岩　　　　　　　　　　　有朋
　　栖霞山后峯天开一岩秀中有坐禅人形容竹栢瘦饥餐岩上松渴饮岩下溜爱歩岩室前白云起孤岫
　　桐花　　　　　　　　　　　　云松
　　亭亭南轩外桢干脩且直广叶结青隂繁花连素色天资韶雅性不愧知音识








　　古今禅藻集巻八
　　钦定四库全书
　　古今禅藻集巻九
　　明释正勉释性同辑
　　宋【七言古诗】
　　秋夜坐　　　　　　　　　　　遇臻
　　秋庭肃肃风颾颾寒星列空蟾魄髙搘頥静坐神不劳鸟窠无端吹布毛【鸟窠禅师拈布毛而吹侍者悟道】
　　早秋吟　　　　　　　　　　　契嵩【二首】
　　山家昨夜房栊冷梧桐一叶飘金井长天如水浄藏云明月含晖变秋景桂枝花折风飘飘谁在髙楼吹玉箫人间不见槎升汉天上将防鹊作桥年少征人在何处白露霑衣未归去海畔今无漂母家江南谁与王孙遇徘徊月下空长吟吾徒自古难知音欲上髙台问明月明月何不照人心
　　令泉亭独赏寄冲晦上人
　　南风掠波溪水满山中幽人来洗浣独立溪傍清兴款更爱泉流芳草短平生幽讨贵萧散世道纷纭何足筭人间五月夏云烦相约归来君莫缓
　　北邙行　　　　　　　　　　　法泉
　　前山后山髙峩峩丧车辚辚日日过哀歌幽怨满岩谷闻者潜悲薤露歌哀歌一声千载别孝子顺孙徒泣血世间何物得坚牢大海须弥竟磨灭人生还如露易晞从来有防终别离苦乐哀感不暂辍况复百年惊梦驰去人悠悠不复至今人不防古人意栽松起石驻墓门欲为死者长年计魂魄悠形化土五趣茫茫井轮度今人还古人坟今坟古坟无定主洛阳城里千万人终为北邙山下尘沈迷不记归时路为君孤坐长悲辛昔日送人哭长道今为孤坟卧芳草妖狐穿穴藏子孙耕夫拨骨寻珠宝老木萧萧生野风东西壊冢连晴空寒食已过谁享祀冢畔余花寂寞红日月相催若流矢贫富贤愚尽如此安得同游常乐乡纵经刼火无生死
　　感懐　　　　　　　　　　　　祖心
　　风萧萧兮木叶飞鸿雁不来音信稀还乡一曲无人吹令余拍手空迟疑
　　偶作　　　　　　　　　　　　日益
　　金谷春光长满眼红药花梢香烂漫昨夜西风一阵寒徧地残芳落何限王孙醉倒不知归犹向栏邉索金盏
　　寄王慎中教授　　　　　　　　道潜【十首】
　　髙人屏迹匡庐山不入州府今几年煮葵烹藿日一饭目光炯炯明星悬行脩道富神所怜绛帐弟子如云烟忆昨秋风宿曽巘杖藜扣户君未眠堦松影月不到席耿耿唯有青灯然髙谈一倾百虑洗似拂蒿艾披兰荃清诗落笔有余地顷刻百纸珠玑聨锦囊别后有新句勿惜柬使聊相传
　　寄题济源令杨君兰轩
　　昔人慕猗兰佩服比脩洁往往卒嵗间山中行采掇吁哉昔人去已久此花憔悴今谁折济源长官真好古王屋天坛驰逺歩阳崖月窟得芳丛满握归来夸所遇净扫幽轩植藓墀紫茎緑叶弄竒姿踈帘风软日华薄芳馥满懐君自知
　　春日即事呈定海尉葛叔忱
　　曽台宿霞披滴沥朝露湿有客独登临含情空伫立问君伫立何所为报言逺人尝有期菊花黄日出山去芳草緑时犹未归万壑千岩望何极愿托孤鸿寄消息少年游衍易蹉跎翻恐归来不相识满目春晖花烂漫花底幽禽自相唤纭纭万类皆有从独我参差邈云汉劝君不用长相思容顔消竭神空疲无情况有西楼月夜夜清光照不亏
　　邵仲恭许相过金山未至
　　二月归来江上居江流变渌江鸥去时移物改何足论身世悠悠本非固鸠鸣屋角山雨余花苞破红满芳树晴窓晓日幽兴催振衣出户凌髙台潮回浪死风色定缥缈沙岸烟中开故人佳期絶消息满眼空防暮云碧何日扁舟南渡来一洒髙风破吾臆
　　访彭门太守苏子瞻学士
　　眉山郁茀眉水清清淑之气钟羣形精璆美璞不能擅散发宇内为豪英煌煌苏氏挺三秀豫章杞梓参青冥少年著书即稽古经纬八极何峥嵘未央宫中初射策落笔游刃挥新硎翰林醉翁发竒叹台阁四座争相惊逡巡传玩腾众手一日纸价増都城同时父子擅芳誉芝兰玉树罗中庭风流浩荡播江海粲若髙汉悬明星前年闻公适吴防玉浆跪道人争迎浮云流水付幽讨下视世网鸿毛轻野人弱龄不事事白首丘壑甘忘情神仙髙标独未识暂弃萝月人间行朝吴暮楚失邂逅惝恍夜梦还惸惸迩来旅食寄梁苑坐叹白日徒虚盈彭门千里不惮逺秋风匹马吾能征铃斋吏退属幽款一防挥麈银河倾
　　虚白斋【与子瞻共坐有客馈鱼于子瞻瞻遣放之遂命赋是诗】
　　嘉鱼满盘初出水尚有青萍红尾银腮戢戢畏烹煎掘强有时俄自起彼客殷勤赠使君愿向中厨荐醪醴使君事道不事腹菊终年食甘美传呼慎勿付庖人百歩池邉放清泚回首无欺子产淳谩道悠然泳波底
　　陪子瞻登徐州黄楼
</div>
    <div class="pagination">
<a href="古今禅藻集_page18.html">上一页</a><span>...</span><a href="古今禅藻集_page14.html">14</a><a href="古今禅藻集_page15.html">15</a><a href="古今禅藻集_page16.html">16</a><a href="古今禅藻集_page17.html">17</a><a href="古今禅藻集_page18.html">18</a><span class="current-page">19</span><a href="古今禅藻集_page20.html">20</a><a href="古今禅藻集_page21.html">21</a><a href="古今禅藻集_page22.html">22</a><a href="古今禅藻集_page23.html">23</a><a href="古今禅藻集_page24.html">24</a><span>...</span><a href="古今禅藻集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
