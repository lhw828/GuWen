<!DOCTYPE html>
<html>
<head>
    <meta charset="UTF-8">
    <title>全宋诗 - 第 9384 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9384 页/共 11672 页</h1>
    <div class="content">    报道天骄遁沙漠，衮衣行从翠华归。

杨冠卿　次归耕堂稀字韵
    功业汾阳千载稀，龙庭单骑去如飞。
    笑谈整顿乾坤了，黄钺金钲奏凯归。

杨冠卿　次归耕堂稀字韵
    湖山春花杏花稀，柳絮漫空作雪飞。
    横槊赋诗有余暇，不妨倒载送春归。

杨冠卿　次李提举桂花韵
    绿帷深护黄金粟，妩媚似嫌红粉妆。
    年来不作广寒梦，喜对孤标时踞床。

杨冠卿　次李提举桂花韵
    人间初未识奇木，子落蟾宫秋政芳。
    托根底事在幽谷，要伴清都山水郎。

杨冠卿　次韵李提举秋日杂咏
    羊坂路岐险，燕巢生计疏。
    萍蓬三尺剑，衣钵一床书。
    叶露泣金井，檐牙挂玉钩。
    魂清了无寐，诗思不禁秋。

杨冠卿　次韵王鸥盟秋日郊居即事
    老去柴桑昼掩关，悠然得意在南山。
    忘言妙处无人解，目送孤鸿天际还。

杨冠卿　次韵王鸥盟秋日郊居即事
    不贪薏苡与明珠，曳屣狂歌信杖扶。
    谁道先生贫彻骨，先生清处若冰壶。

杨冠卿　次韵王鸥盟秋日郊居即事
    松菊依然绕旧庐，西风归兴动鲈鱼。
    归来有酒辄成醉，旋摘秋园雨后蔬。

杨冠卿　次韵王宣干秋怀
    囊锥脱颖久峥嵘，剑气干霄恨莫平。
    江左方思见王导，儿曹谁敢吏渊明。
    悲秋欲赋情难极，忧国忘言酒细倾。
    高卧东山岁将晚，何如一起为苍生。

杨冠卿　次韵叶无咎栀子花
    楼石山前藆蕁花，品题从昔属诗家。
    君看五字齐梁句，句好当令屈宋衙。

杨冠卿　从郭中隐觅酒併呈张君量
    百斛龙文鼎可扛，挥毫曾寄碧油幢。
    酒兵若有三千崎，肯向诗坛筑受降。

杨冠卿　从李使君假记室吏
    阿{上弥下女}呕心儿，佩囊有奚奴。
    杜陵短褐翁，抄诗听小胥。
    我生味风雅，古人思与俱。
    家无儋石储，谁其供指呼。
    主翁居专城，雁鹜纷庭除。
    记史饱余闲，愿言假一夫。
    授以乌丝栏，副之玉蟾蜍。
    晴窗扫桐叶，细字蝇头书。

杨冠卿　代别张宪
    泽国春强半，余寒燕子飞。
    绝知悬榻久，故作买舟归。
    岁月空荒老，行藏有是非。
    功名游戏尔，此意尚依稀。

杨冠卿　代别张宪
    老去安为客，春来不着家。
    江湖遂良觌，身世入长嗟。
    处死宁无地，谋生信有涯。
    分携感时节，杨柳又藏鸦。

杨冠卿　代秦干上刑部张尚书
    畴昔持衡水鉴清，议刑今去刻为明。
    坐令几阁文书静，驯致斋居狱讼平。
    疏阔汉朝新禁网，风流廷尉旧家声。
    哀穷悼屈心如砥，应笑张汤有重轻。

杨冠卿　代秦干上刑部张尚书
    平生报国剑铓寒，万里漂流困一箪。
    贫剧方思毛义檄，归来却戴楚囚冠。
    解骖旧事无人继，恸哭穷涂祗自叹。
    倚伏循环知有待，春回寒谷在毫端。

杨冠卿　道间所见
    窄窄山腰路，娟娟屋角花。
    豨回蔽修竹，鸥暖戏春沙。

杨冠卿　东方有一士
    东方有一士，不见心忡忡。
    尺璧未足多，夙好良所同。
    永怀不能寐，揽衣出房栊。
    遥夜未渠央，取琴和秋虫。
    岂无时世交，谅彼不相容。

杨冠卿　冬半山间忽见桃花客云江梅已芳且约一笑花下
    缘云梯迳穿林麓，岁晚山寒风折木。
    司花为我发春妍，繁红几树惊愁目。
    有美人兮在空谷，似笑漫山总粗俗。
    淡烟疏雨罗浮村，万里相将跨黄鹄。
</div>
    <div class="pagination">
<a href="全宋诗_page9383.html">上一页</a><span>...</span><a href="全宋诗_page9379.html">9379</a><a href="全宋诗_page9380.html">9380</a><a href="全宋诗_page9381.html">9381</a><a href="全宋诗_page9382.html">9382</a><a href="全宋诗_page9383.html">9383</a><span class="current-page">9384</span><a href="全宋诗_page9385.html">9385</a><a href="全宋诗_page9386.html">9386</a><a href="全宋诗_page9387.html">9387</a><a href="全宋诗_page9388.html">9388</a><a href="全宋诗_page9389.html">9389</a><span>...</span><a href="全宋诗_page9385.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
