<!DOCTYPE html>
<html>
<head>
    <meta charset="UTF-8">
    <title>御定全唐诗录 - 第 84 页/共 207 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗录 - 第 84 页/共 207 页</h1>
    <div class="content">　　暑服宜秋着清琴入夜弹人情皆向菊风意欲摧兰歳稔贪心泰天凉病体安相逢取次第却甚少年欢
　　初至长安【时自外郡再授郎官】
　　左迁凡二纪重见帝城春老大归朝客平安出岭人每行经旧处却想似前身不改南山色其余事事新
　　题淳于髠墓
　　生为齐赘壻死作楚先贤应以客乡葬故临官道边寓言本多兴放意能合权我有一石酒置君坟树前
　　送河南皇甫少尹赴绛州
　　祖帐临周道前旌指晋城午桥羣吏散亥市老人迎诗酒同行乐分离始见情从兹洛阳社吟咏欠书生
　　南中书来
　　君书问风俗此地接炎州淫祀多青鬼居人少白头旅情偏在夜乡思岂唯秋每羡朝宗水门前尽日流
　　春日寄杨八唐州
　　淮西春草长淮水逶迤光燕入新春路人耕旧战塲可怜行春守立马看斜桑【半律】
　　海阳湖别浩初师
　　近郭有殊境独游常鲜欢逢君驻缁锡观白称林峦湖满景方霁野香春术防爱泉移席近闻石辍碁看风止松犹韵花繁露未干桥形出树曲岩影落池寒别路千峯外诗情暮雨端他年买山处似此则隳官
　　元和癸已歳仲秋诏发江陵偏师问罪蛮徼后命宣慰释兵归降凯旋之辰率尔成咏寄荆南严司空
　　蛮水阻朝宗兵符下渚宫前筹得上策无战已成功汉使星飞入夷心草偃同欢謡开竹栈拜舞戢桑弓就日知氷释投人念鸟穷网罗三面解章奏九门通卉服聮操袂雕题尽鞠躬降幡秋练白驿骑昼尘红火号休传警机桥罢亘空登山不见敌振斾自生风江逺烟波静军回气色雄伫看闻喜后金石赐元戎
　　武陵书懐五十韵
　　西汉开支郡南朝号戚藩四封当列宿百雉俯清沅髙岸朝霞合惊湍急箭奔积阴春暗度将霁雾先昬俗尚东皇祀謡传义帝寃桃花迷隐迹楝叶慰忠魂户算资渔猎乡豪恃子孙照山畬火动踏月俚歌喧拥檝舟为市连甍竹覆轩披沙金粟见拾羽翠翘翻茗折沧溪秀苹生枉渚暄禽鸣格磔起鱼戏噞喁繁沈约台榭故李衡墟落存【隐侯台木奴洲并在】湘灵悲鼔瑟泉客泣酬恩露变蒹葭浦星悬橘柚村虎咆空野震鼍作满川浑邻里皆迁客儿童习左言炎天无冽井霜月见芳荪清白家传逺诗书志所敦列科叨甲乙从宦出丘樊结友心多契驰声气尚吞士安曾重赋元礼许登门草檄嫖姚幕巡兵戊已屯筑台先自隗送客独留髠遂结王畿绶来观衢室尊鸢飞入鹰隼鱼目俪璵璠晓烛罗驰道朝阳辟帝阍皇正会夷夏月朔盛旗旛独立当瑶阙传欹歩紫垣按章清犴狱视祭洁苹蘩御厯昌期逺传家寳祚蕃繇文光夏啓神教畏轩辕内禅因天性雄图授化元继明悬日月出震统乾坤大孝三朝备洪恩九族惇百川宗渤澥五岳辅昆仑何幸逢休运微班识至尊校緍资筦复土问山园【时以本官判度支盐铁等兼崇陵使判官】一失贵人意徒闻太学论直庐辞锦帐逺守愧朱幡巢幕方犹燕枪榆尚笑鲲邅回过荆楚流落感凉温旅望花无色愁心醉不惛春江千里草暮雨一声猿问卜安防数看方理病源带賖衣改制尘涩剑成痕三秀悲中散二毛伤虎贲来忧御魑魅归愿牧鸡豚就日秦京逺临风楚奏烦南登无灞岸旦夕上髙原
　　和汴州令狐相公到镇改月偶书所怀二十二韵
　　受脤新梁苑和羮旧传岩援毫动星宿垂钓使韬钤赫奕三川至欢呼百姓瞻緑油貔虎拥青纸鳯凰衔外垒曾无警中防亦罢监推诚人自服去杀令逾严赳赳客皆饰幡幡口尽钳为兄怜庾翼选壻得萧咸郁屈咽喉地骈臻水陆兼渡桥鸣绀幰入肆飏云帆端月当中气东风应逺占管弦喧夜景灯烛掩寒蟾酒每倾三雅书能发百函词人羞布鼓逺客献貂防歌榭白团扇舞筵金缕衫旌旗遥一簇舄履近相搀花树当朱阁晴河逼翠帘映镮窥艶艶隔袖见纤纤谢傅何由接桓伊定不凡应怜郡斋老旦夕镊霜髯
　　三月三日与乐天及河南李尹奉陪裴令公泛洛禊饮各赋十二韵
　　洛下今修禊羣贤胜会稽盛筵陪玉铉通籍尽金闺波上神仙妓岸傍桃李蹊水嬉如鹭振歌响杂莺啼厯览风光好沿洄意思迷棹歌能俪曲墨客竞分题翠幄连云起香车向道齐人夸绫步障马惜锦障泥尘暗宫墙外霞明苑树西舟形随鹢转桥影与虹低川色晴犹逺鸟声暮欲栖唯余踏青伴待月魏王堤
　　酬乐天晚夏闲居欲相访先以诗见贻
　　池榭堪临泛翛然散郁陶步因驱鹤缓吟为聴蝉髙林宻添新竹枝低坠晚桃酒醅晴易熟药圃夏频薅老是班行旧闲为乡里豪经过更何处风景属吾曹
　　酬乐天咏老见示
　　人谁不愿老老去有谁怜身瘦带频减髪稀冠自偏废书縁惜眼多炙为随年经事还谙事阅人如阅川细思皆幸矣下此便翛然莫道桑榆晚微霞尚满天
　　酬乐天醉后狂吟十韵【来章有移家唯醉和之句】
　　散诞人间乐逍遥地上仙诗家登逸品释氏悟眞诠制诰留台阁歌词入管弦处身于木雁任世变桑田吏隐情兼遂儒道两全八闗齐适罢三雅兴尤偏文墨中年旧松筠晚歳坚鱼书曾替代香火有因縁【陆法和云与梁元帝于空王寺佛前订香火因縁】欲向醉乡去尤为色界牵好吹杨桞曲为我舞金钿
　　厯阳书事七十韵【并序】
　　长庆四年八月余自防州转厯阳浮岷山观洞庭厯夏口涉浔阳而东友人崔敦诗罢丞相镇宛陵缄书来招曰必我觌而之藩不十日饮不置子故余自池州道宛陵如其素敦诗出祖于敬亭祠下由姑孰西渡江乃吾圉也至则考图经参见事为之诗
　　一夕为湖地千年列郡名霸王迷路处亚父所封城汉置东南尉梁分肘腋兵本吴风俗剽兼楚语音伧沸井今无涌乌江旧有名土台游柱史石室隐彭铿【老君适楚有台在焉彭铿石室在含山县】曹操祠犹在濡须坞未平海潮随月大江水应春生忆昨深山里终朝看火耕鱼书来北阙鹢首下南荆云雨巫山暗蕙兰湘水清章华事已失鄂渚草来迎庐【阙文三字】出湓城粉堞明雁飞彭蠡暮鸦噪大雷晴平野分风使恬和趂夜程贵池登陆峻春谷渡桥鸣络绎主人问悲欢故旧情防年方一面卜昼便三更助喜杯盘盛忘机笑语訇管清疑警鹤弦巧似娇莺炽炭烘蹲兽华茵织鬬鲸回车飘雾雨急节堕琼英敛黛凝愁色舒钿耀翠晶容华本南国妆束学西京日落方收鼓天寒更炙笙促筵交履舄痛饮倒簮缨谑浪容优孟娇怜许智琼蔽明添翠帟命烛拄金茎坐久罗衣皱杯倾粉面骍兴来从请曲意堕即飞觥令急重思改欢冯醉尽呈诘朝还选胜来日又寻盟道别殷勤惜邀筵次第争唯闻嗟短景不复有余酲众散扃朱户相携话素诚晤言犹亹亹残漏自丁丁出祖千夫拥行防五熟烹离亭临野水别思入哀筝接境人情洽方冬馔具精中流为界道隔岸数飞甍沙浦王浑镇沧洲谢眺【阙】望夫人化石梦帝日环营半渡趋津吏縁堤簇郡甿塲黄堆晚稻篱碧见冬青里社争来献壶浆各自擎鸱夷倾防舄粔籹鬪成【阙】采石风传柝新林暮击钲茧纶牵拨剌犀焰照澄露冕观原野前驱抗斾旌分庭展賔主望阙拜恩荣比屋惸辈连年水旱并遐思常后巳下令必先庚逺岫低屏列支流曲带萦湖鱼香胜肉官酒重于饧忆昔泉源变斯须地轴倾鸡笼为石颗龟眼入泥坑事系人风重官从物论轻江春俄澹荡楼月防亏盈桞长千丝宛田塍一线絣游鱼将婢从野雉见媒惊波净攅鳬鹊洲香发杜蘅一钟菰葑米千里水葵羹受谴时方久分忧政未成比琼虽碌碌于铁尚铮铮早忝曹三署曾闻奏六英无能甘负弩不慎在提衡口语成中遘毛衣阻上征时闻闗利钝智亦有聋盲昔愧山东妙今慙海内兄后来登甲乙早巳在蓬瀛心托秦明镜才非楚白珩齿衰亲药物宦薄傲公卿捧日皆元老宣风尽大彭好令朝集使结束赴新正
　　送浑大夫赴丰州
　　鳯衔新诏降恩华又见旌旗出汉家故吏来辞辛属国精兵愿逐李轻车氊裘君长迎风驭锦带酋豪踏雪衙其奈明年好春日无人唤看牡丹花
　　送周使君罢渝州归郢州别墅
　　君思郢上吟归去故自渝南掷郡章野戍岸边留画舸緑萝阴下到山庄池荷雨后衣香起庭草春深绶带长只恐鸣驺催上道不容待得晚菘尝
　　送浙江李仆射相公赴镇【奉送至临泉驿书礼见征拙诗时在汝卅】
　　建节东行是旧游欢声喜气满吴州郡人重得王丞相童子争迎郭细侯诏下初辞温室树梦中先到景阳楼自怜不识平津阁逺望旌旗汝水头
　　奉送户部李侍郎自河南尹再除本官归阙
　　昔年内署振雄词今日东都结去思宫女犹传洞箫赋国人先咏衮衣诗华星却复文昌位别鹤重归太乙池想到金闺待通籍一时惊喜见风仪
　　送蕲州李郎中赴任
　　楚门蕲水路非賖东望云山日夕佳薤药照人呈夏簟松花满盌试新茶楼中饮兴因明月江上诗情为晚霞北地交情长引领早将鬓到京华
　　重送浙西李相公顷廉问江南巳经七载后历滑台剑南两鎭遂入相今复领旧地新加旌旄
　　江北万人防玉节江南千骑引金铙鳯从池上游沧海鹤到辽东识旧巢城下清波含百谷窓中逺岫列三茅碧鸡白马回翔乆却忆朱方是乐郊
　　送分司陈郎中秖召直史馆重修三圣实箓
　　蝉鸣宫树引行车言自成周赴玉除逺取南朝贵公子重修东观帝王书常时载笔窥金匮暇日登楼到石渠若问旧人刘子政如今头白在商于
　　广宣上人寄在蜀与韦令公唱和诗卷因以令公手札答诗示之
　　碧云佳句久传芳曾向成都住草堂振常过长者宅披衣犹带令公香一时风景添诗思八部人天入道塲若许相期同结社吾家本自有柴桑
　　赠日本僧智藏
　　浮杯万里过沧溟遍礼名山适性灵深夜降龙潭水黒新秋放鹤野田青身无彼我那怀土心防眞如不读经为问中华学道者几人雄猛得宁馨
　　西塞山懐古
　　王濬楼船下益州金陵王气黯然收千寻铁锁沈江底一片降旛出石头人世几回伤往事山形依旧枕寒流而今四海为家日故垒萧萧芦荻秋【长庆中元微之梦得韦楚客同防乐天舍论南朝兴废各赋金陵怀古诗刘满引一杯饮已即成白公览诗曰四人探骊龙子先获珠所余鳞爪何用耶于是罢唱】
　　汉夀城春望【古荆州刺史治亭下有子胥庙兼楚王故坟】
　　汉寿城边野草春荒祠古墓对荆榛田中牧防烧刍狗陌上行人防石麟华表半空经霹雳碑文才见满埃尘不知何日东瀛变此地还成要路津
　　荆州道怀古
　　南国山川旧帝畿宋台梁舘尚依稀马嘶古树行人歇麦秀空城野雉飞风吹落叶塡宫井火入荒陵化寳衣徒使词人庾开府咸阳终日苦思归
　　松滋渡望峡中
　　渡头轻雨洒寒梅云际溶溶雪水来梦渚草长迷楚望夷陵土黑有秦灰巴人泪应猿声落蜀客船从鸟道回十二碧峯何处所永安宫外是荒台
　　览董评事思归之什因以诗赠
　　几年油幕佐征东却泛沧浪狎钓童欹枕醉眠成戏蝶抱琴闲望送归鸿文儒自袭胶西相倚杖能齐塞上翁更説扁舟动郷思青菰巳熟奈秋风
　　寄杨八寿州
　　风猎红旗入夀春满城歌舞向朱轮八公山下清淮水千骑尘中白面人桂岭雨余多鹤迹茗园晴望似龙鳞圣朝方用敢言者次第应须旧谏臣
　　赠东岳张链师
　　东岳眞人张链师髙情雅淡世间稀堪为烈女书青简久事元君住翠防金缕机中抛锦字玉清坛上着霓衣云衢不要吹箫伴只拟乘鸾独自飞
　　秘书崔少监见示坠马长句因而和之
　　麟台少监旧仙郎洛水桥边坠马伤尘污腰间青襞绶风飘掌上紫游缰上车著作应来问折臂三公定送方犹頼徳全如醉者不妨吟咏入篇章
　　秋日题窦员外崇徳里新居
　　长爱街西风景闲到君居处暂开顔清光门外一渠水秋色墙头数防山疎种碧松通月朗多栽红药待春还莫言堆案无余地认得诗人在此间
　　酬淮南廖参谋秋夕见过之作
　　扬州从事夜相寻无限新诗月下吟初服巳惊髪长髙情犹向白云深语余时举一杯酒坐久方闻数处砧不逐繁华访闲散知君摆落俗人心
　　题王郎中宣义里新居
　　爱君新买街西宅客到如游鄠杜间雨后退朝贪种树申时出省趂防山门前巷陌三条近墙内池亭万境闲见拟移居作隣里不论时日请开关
　　酬朗州崔员外与任十四兄侍御同过鄙人旧居见怀之什时守吴郡
　　昔日居邻招屈亭枫林橘树鹧鸪声一辞御苑青门去十见蛮江白芷生自此曽沾宣室召如今又守阖闾城何人万里能相忆同舍仙郎与外兄
　　刘驸马水亭避暑
　　千竿竹翠数莲红水阁虚凉玉簟空琥珀琖红疑泻酒水晶帘宻更通风赐氷满盌沉朱实法馔盈盘覆碧笼尽日逍遥避烦暑再三珍重主人翁
　　庙庭偃松诗【幷序】
　　侍中后阁前有小松不特立而偃丞相晋公为赋诗美其犹龙蛇然植于高檐乔木间上嵌旁轧盘蹙倾亚似不得天和者公以遂物性为意乃加怜焉命畚土以壮其趾使无欹索绹以牵其榦使不仆盥潄之余以润之顾盼之辉以照之发于人心感召和气无复天阏坐能敷舒向之跧蹙化为竒古故虽袤丈而有偃号焉予尝诣阁白事公为道所以且示以诗窃感嘉木之逢时斐然成咏
　　势轧枝偏根巳危髙情一见与扶持忽从顦顇有生意却为离披无俗姿影入岩廊行乐处韵含天籁宿斋时谢公莫道东山去待取成隂满鳯池
　　感吕衡州时予方谪居
　　一夜霜风凋玉芝苍生望絶士林悲空怀济世安人畧不见男婚女嫁时遗草一函归大史孤坟三尺近要离朔方徙岁行当满欲为君刋第二碑
　　防州窦员外使君见示悼妓诗顾余尝识之命同作
　　前年曾见两鬟时今日惊吟悼妓诗鳯管学成知有籍龙媒欲换叹无期空廊月照常行地后苑花开旧折枝寂寞鱼山青草里何人更立智琼祠
　　窦防州见寄寒食日忆故姬小红吹笙因和之
　　鸾笙窈渺管参差清韵初调众乐随幽院妆成花下弄髙楼月好夜间吹忽惊暮雨飘零尽唯有朝云梦想期闻道今年寒食日东山旧路独行迟
　　白舍人自杭州寄新诗有桞色春藏苏小家之句因而戏酬兼寄浙东元相公
　　钱塘山水有竒声暂谪仙官领百城女妓还闻名小小使君谁许唤卿卿鼇惊震海风雷起蜃鬬嘘天楼阁成莫道骚人在三楚文星今向斗牛明
　　酬乐天扬州初逢席上见赠
　　巴山楚水凄凉地二十二年弃置身怀旧空吟闻篴赋到郷翻似烂柯人沉舟侧畔千帆过病树前头万木春今日听君歌一曲暂凭杯酒长精神
　　同白二十二赠王山人
　　爱名之世忘名客多事之时无事身古老相传见来乆岁年虽变貌常新飞章上逹三清路受箓平交五岳神笑听咚咚朝暮鼓只能催得市朝人
　　答乐天戏赠
　　才子声名白侍郎风流虽老尚难当诗情逸似陶彭泽斋日多如周太常矻矻将心求净法时时偷眼防春光知君技痒思欢防欲倩天魔破道塲
　　同乐天送令狐相公赴东畱守【自户部尚书拜】
　　尚书剑履出明光居守旌旗赴洛阳世上功名兼将相人间声价是文章衙门晓辟分天仗賔幕初开辟省郎从发坡头向东望春风处处有甘棠【自华陵至河南皆故林也】刑部白侍郎谢病长吿改賔客分司以诗赠别
　　鼎食华轩到眼前拂衣髙坐岂徒然九霄路上辞朝客四皓丛中作少年他日卧龙终得雨今朝放鹤且冲天洛阳旧有衡茅在亦拟抽身伴地仙
　　赴苏州酬别乐天
　　吴郡鱼书下紫宸长安廐吏送朱轮二南风化承遗爱八咏声名蹑后尘梁氏夫妻为寄客陆家兄弟是州民江城春日追随处共忆东归旧主人
　　福先寺雪中酬别乐天
　　龙门賔客防龙宫东去旌旗驻上东二八笙歌云幕下三千世界雪花中离堂未暗排红烛别曲含凄飏晓风才子从今一分散便将诗咏向吴侬
　　酬乐天见寄
　　元君后辈先零落崔相同年不少畱华屋坐来能几日夜台归去便千秋背时犹自居三品【三川吴郎品同】得老终须卜一丘【投老之日愿与乐天为隣】若使吾徒还早达亦应箫鼓入松楸
</div>
    <div class="pagination">
<a href="御定全唐诗录_page83.html">上一页</a><span>...</span><a href="御定全唐诗录_page79.html">79</a><a href="御定全唐诗录_page80.html">80</a><a href="御定全唐诗录_page81.html">81</a><a href="御定全唐诗录_page82.html">82</a><a href="御定全唐诗录_page83.html">83</a><span class="current-page">84</span><a href="御定全唐诗录_page85.html">85</a><a href="御定全唐诗录_page86.html">86</a><a href="御定全唐诗录_page87.html">87</a><a href="御定全唐诗录_page88.html">88</a><a href="御定全唐诗录_page89.html">89</a><span>...</span><a href="御定全唐诗录_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
