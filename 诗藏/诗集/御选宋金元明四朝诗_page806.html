<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 806 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 806 页/共 1044 页</h1>
    <div class="content">　　髙阁经旬别孤帆此日开风尘催作客花鸟负衔杯细雨白门树浮云江上台相期不相见愁思转难裁
　　送髙荩卿少防
　　驿骑花前发东风二月过汉家新节钺秦地旧山河津树闗门合春云渭水多西台谁领袖咫尺望鸣珂
　　沈九畴
　　雨中简呉山人汝震时寄居铁柱观
　　倚柱看黄鸟窥檐拂翠条吾衰春亦去汝病兴还饶山色楼中雨江声郭下潮何如平楚外烟柳赤防桥
　　苏濬
　　晓发界河
　　客路逢秋杪中原曙色分无情原上草不断岭头云醉月懐梁苑观风过汝坟楚天看渐逺何处问湘君
　　呉达可
　　过万氏别院见旧题有感
　　郭外寻春胜幽懐浥酒巵涧从峯外落云向竹邉移野客多新味山僧半旧知不堪追往事日月逝如斯
　　呉安国
　　登北固山甘露寺
　　寺忆南朝古山横北固遥千峯围铁瓮双髻拥金焦隔岸维杨树空江建业潮髙楼信多景秋意独萧条【寺有多景楼】
　　张敬
　　寄王汝宾
　　山房黏石壁苍翠暮烟收野水乱流合沙禽几防浮人归槲叶寺月映芦花洲白露澄江阔故园何处秋
　　朱应毂
　　中秋登东阿城楼
　　东郡逢佳节南楼上小梯迎归鴈近坐觉逺峯低魏阙燕山北黎阳鲁甸西清辉真可恋不寐信乌啼
　　东流泉
　　清流环曲径翠色映遥岑山静少人迹林深多鸟音雨余云破练月上酒浮金千里来知已同游惬素心
　　屠隆
　　元夕集司马公宅
　　同是春宵醉今宵乐未央花明天不夜尘暖月生香人语朱楼细箫声碧海长绛河低欲没犹进九霞觞
　　秋日懐友人
　　寒砧万户满黄叶下空城丛菊堪垂泪江流不住声病惟诗得意贫觉酒多情同是伤揺落秋天日暮行
　　泛淀山湖
　　扁舟凌紫氛潇洒絶人羣浦暗遥吞树湖空不碍云浪推沙鸟出风挟寺钟闻故有沧洲癖徘徊眷夕曛
　　邓汝楫
　　将至清源作
　　清源看不逺暮色逐征涂寒入萧萧树身随泛泛鳬扁舟渔火乱明月水天孤苦受微官防髙阳愧酒徒
　　冯大受
　　竹素园诗
　　城隅饶緑野况复傍沧洲碧树蔵朱阁澄潭下白鸥入林但嵇阮开径只羊求不恋区中赏真同汗漫游曲径逶迤转山亭石路斜连冈皆是竹无地不栽花堤柳萦如织溪桃烂若霞寻渔到西堰僻静似山家别院仙台古吾斋相与邻丹砂余大药花木秘长春插架书连屋巢松鹤近人庭前有髙树八百颂庄椿
　　登岱
　　直上中峰顶方知泰岱尊冈峦回地轴星斗挂天门孤嶂秦皇碣清池玉女盆仙人云外度白鹤日飞翻
　　陆长庚
　　感兴呈景阳兄
　　林薮原吾志年来逺市朝青山归计稳白髪壮心凋梦逐翻风蝶名成覆鹿蕉小休沐暇闲步诵逍遥
　　余寅
　　鲁桥村
　　半景临墟坞双榆辟里门秋风吹巷陌落日散鸡豚野外桑麻阔山中父老尊喧喧村酿集赛鼓正黄昏
　　叶初春
　　梁谿留别徐少南
　　直北三千里邮籖第一程浑忘相送逺谁道别离轻驿火抽帆宿河氷策马行不知游子梦仍恋阖闾城
　　车大任
　　金谿苦雨
　　咫尺金谿道年来几度过邮程千里急乡梦五更多雨色迷芳草风声走浊河泥涂轩冕意去住欲如何
　　送呉求蜀还蒲圻
　　我留君且住尽日醉春醪作客修长铗归心慰大刀片帆淮浦逺匹马楚山髙莫负重来约相思梦寐劳
　　杨于庭
　　同朱可大胡允垂申敬中游张园得风字
　　野境喧嚣隔沧洲咫尺通马嘶深竹外人醉落花中巻幔斜捎月披襟晚趂风相看飞动意莫放酒杯空
　　早渡扬子江
　　篙滑露泥泥舟人及曙鸡晓霞催日早秋水拍天低岸阔三山树潮迷六代堤严城犹未启何处听乌啼
　　游斗山
　　兹山真斗絶今日始攀跻不得孤峯上何知万木低云邉飞瀑布树杪落虹霓携醖情无极悠然听鸟啼
　　霁
　　甘澍畦流驶晴霓野望浓日昏犹带雨云乱不成峯晒湿移衣桁乗凉倚杖筇渔舠趂陂水长泛月溶溶
　　暑日次孚如采芳亭韵
　　返服村村适归田事事幽松风浑忘暑山月恰如秋树石分三岛疏池匝一丘惭无谢朓句杜若满芳洲
　　董嗣成
　　渡江
　　揺落长干道凄凉枫叶丹残霞连海尽细雨入江寒楚树帆前没呉山梦里看乡闗怅回首长路正漫漫
　　臧懋循
　　望亭夜泊
　　向暝投何所依微识望亭客舟今复至津路昔曾经瑟瑟风吟树离离鴈度汀翻令乡思逼数起视明星
　　章嘉桢
　　齐云山下溪行
　　白岳朝真罢乗桴下小溪急湍清见底芳草踏成蹊傍树山楼出眠鸥浦溆低不须歌越调落日到城西
　　张恒
　　荆州
　　迢递长征客徘徊故郢墟风烟平野阔沙月大江虚峡近啼猿切天寒落鴈疎萧萧荒草遍惆怅楚宫余
　　忆槎上旧居
　　千古浮槎处吾庐乃在兹云沙重护宅潮汐宛通池野鸟啼花径渔人唱竹枝白衣诸故老伏腊互传巵
　　张萱
　　防沟懐古
　　不尽防沟水微茫日夜流潮连扬子渡烟接海门秋树影浮荒堞蝉声到客舟兴亡无限意落木共悠悠
　　朱国祚
　　雪
　　夜来千里雪晓起徧长安转觉西山近宜从上苑看河氷难渡马野艇尽投竿最苦东征士闗门击柝寒同周公瑕屠纬真俞羡长石湖翫月分赋得天字
　　今夜清秋月江桥一串悬树深潜滴露水阔不分天满载官厨酒听弹商女弦薄寒风渐紧主客未回船
　　繇桐庐经钓台下作
　　药草仙人録星文钓客槎祠开髙下屋江溜浅深沙緑树緜蛮鸟丹崖踯躅花谁歌竹如意懐古一长嗟
　　万寿寺
　　贝叶三车少华钟万石余声仍到长乐地合置精庐潇洒人王界庄严学士书秋来霜落后流响更何如
　　叶向髙
　　渡江即事
　　无嗟风土异已自邈闗河村舍人烟少旗亭酒幔多春寒芳草歇天濶断鸿过长路方兹始微名奈若何
　　徐应聘
　　瀛洲亭对雨
　　秘阁清宵近兰泉曲沼开宿烟生暮雨新水长秋苔地向蓬莱接波分太液来凭轩多爽气疑在白云隈
　　于若瀛
　　晚投清江浦
　　淮水吞江浦孤帆晚复开树移沙岸转波逆海潮回人语迎村杂渔灯拂櫂来系舟犹未稳寒漏已频催
　　髙邮湖
　　髙邮初挂席波起荡湖村逺水浮天白孤城过雨昏柳条依岸断鸥鸟向人翻破屋稀烟火淊淊消客魂
　　来三聘
</div>
    <div class="pagination">
<a href="御选宋金元明四朝诗_page805.html">上一页</a><span>...</span><a href="御选宋金元明四朝诗_page801.html">801</a><a href="御选宋金元明四朝诗_page802.html">802</a><a href="御选宋金元明四朝诗_page803.html">803</a><a href="御选宋金元明四朝诗_page804.html">804</a><a href="御选宋金元明四朝诗_page805.html">805</a><span class="current-page">806</span><a href="御选宋金元明四朝诗_page807.html">807</a><a href="御选宋金元明四朝诗_page808.html">808</a><a href="御选宋金元明四朝诗_page809.html">809</a><a href="御选宋金元明四朝诗_page810.html">810</a><a href="御选宋金元明四朝诗_page811.html">811</a><span>...</span><a href="御选宋金元明四朝诗_page807.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
