<!DOCTYPE html>
<html>
<head>
    <meta charset="UTF-8">
    <title>御定佩文斋咏物诗选 - 第 41 页/共 386 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋咏物诗选 - 第 41 页/共 386 页</h1>
    <div class="content">　　和刘补阙秋园寓兴　　　　【唐】朱庆余
　　闲园清气满新兴日堪追隔水蝉鸣后当檐雁过时雨余槐穟重霜近药苗衰不以朝簪贵多将野客期
　　其二
　　逍遥人事外杖履入杉萝草色寒犹在虫声晩渐多静逢山鸟下幽称野僧过几许新开菊闲从落叶和
　　其三
　　留情清景宴朝罢有余闲蝶散红阑外萤飞白露间墙髙微见寺林静逺分山吟足期相访残阳自掩闗
　　其四
　　深斋尝独处讵肯厌秋声翠篠寒逾静孤花晩更明每因逢石坐多见抱书行入夜听疎杵遥知耿此情
　　其五
　　门巷惟苔藓谁言不称贫台闲人下晩果熟鸟来频石脉潜通井松枝静离尘残蔬得晴后又见一畨新
　　其六
　　竹迳通邻圃清深称独逰虫丝交影细藤子坠声幽积润苔纹厚迎寒荠叶稠闲来寻古画未废执茶瓯
　　山居秋思　　　　　　　　【唐】周　贺
　　一从云水住曾不下西岑落木孤猿在秋庭积叶深泉流通井脉虫响出墙阴夜静谿声彻寒灯尚独吟
　　原上秋居　　　　　　　　【唐】贾　岛
　　闗西又落木心事复如何嵗月辞山久秋霖入夜多鸟从井口出人自岳阳过倚杖聊闲望田家未剪禾
　　访秋　　　　　　　　　　【唐】李商隠
　　酒薄吹还醒楼危望巳穷江臯当落日防席见归风烟带龙潭白霞分鸟道红殷勤报秋意只是有丹枫
　　早秋山居　　　　　　　　【唐】温庭筠
　　山近觉寒早草堂霜气晴树凋窗有日池满水无声果落见猿过叶干闻鹿行素琴机虑静空伴夜泉清
　　旅中早秋　　　　　　　　【唐】刘　威
　　金威生止水爽气徧遥空草色萧条路槐花零落风夜来万里月觉后一声鸿莫问前程事飘然沙上蓬
　　早秋　　　　　　　　　　【唐】许　浑
　　遥夜泛清瑟西风生翠萝残萤委玉露早雁拂金河高树晓还密逺山晴更多淮南一叶下自觉老烟波
　　早秋山中　　　　　　　　【唐】李山甫
　　谁到山中语雨余风气秋烟岚出涧底瀑布落牀头至道亦非逺僻诗须苦求千峰有佳景拄杖独廵逰
　　秋兴寄頴公　　　　　　　【唐】僧贯休
　　风声吹竹健凉气着身轻谁有闲心去江边看水行邨遥红树逈野阔白烟平试裂芭蕉片题诗问竺卿
　　新秋夜雨　　　　　　　　　僧贯休
　　夜雨洗河汉诗怀觉有灵篱声新蟋蟀草影老蜻蜓静引闲机发凉吹逺思醒逍遥向谁説时泥漆园经
　　秋居幽兴　　　　　　　　【宋】王禹偁
　　秋光虽寂莫幽兴入诗家篱暗螀啼菊园荒蚁上茄围棊知日影理髪见霜华向晓儿童喜谿僧遗晩瓜
　　园庐秋夕　　　　　　　　【宋】林　逋
　　兰杜裛衰香开扉趣自长寒烟宿墟落清月上林塘意想殊为适形骸固可忘援琴有余兴聊复寄吟觞
　　秋夜　　　　　　　　　　【宋】葛长庚
　　有客眠孤馆更阑拥纸衾清风千里梦明月一声砧素壁秋灯暗红炉夜火深寒猿啼岭外惹起故乡心
　　八月三日即事　　　　　　　葛长庚
　　烟冷浑沾水谿清可数鱼鸦翻千防墨鴈草数行书今日征帆下前年上国初诗盟寒复讲无酒兴何如
　　秋到　　　　　　　　　　【宋】方万里
　　秋到山居僻贫无异味尝擘黄新栗嫩炊白早籼香渐减家人病徐添夜气凉凭谁理荒秽篱落菊苗长
　　秋思　　　　　　　　　　【元】萧国寳
　　闲看浮云白临风清且凉烟林含紫翠霜菊间青黄逺浦枕孤鹜荒郊宿野航心空随地静木石自相忘
　　次韵阿荣存初叅议秋夜见寄
　　【元】虞　集
　　寓馆城门夕髙秋雨露开天垂华葢近月转紫垣来疎阔思良防淹留到不才深期谢安石挥麈散风埃次韵陈刚中待制初秋　　　【元】袁　桷
　　岸帻倚书楹寒砧彻四城马归人独语鴈过月初生寂寂虫急凄凄落叶清客怀谁与共搔首见参横
　　新秋即事　　　　　　　　【元】许有壬
　　莫蹋苍苔破茨门昼亦闗林风秋入树波日晩摇山原野苍茫外烟霏指顾间更须安一榻月夜不须还
　　次和可翁新秋即事　　　　【元】许有孚
　　池亭残暑去乐事日相闗径列霜前菊窗招雨后山好诗来枕上爽气满人间极目重台晩遥天一鹤还
　　五言排律
　　奉和王相公秋日戏赠元校书
　　【唐】钱　起
　　才妙心仍逺名疎迹可追清秋闻礼暇新雨到山时胜事唯愁尽幽寻不厌迟弄云怜鹤去隔水许僧期贤相敦髙躅雕龙忆所思芙蓉洗清露愿比谢公诗
　　江楼早秋　　　　　　　　【唐】白居易
　　南国虽多热秋来亦不迟湖光朝霁后竹气晩凉时楼阁宜佳客江山入好诗清风水苹叶白露木兰枝欲作云泉计须凭伏腊资匡庐一歩地官满更何之
　　七言律
　　江南秋日　　　　　　　　【唐】殷文珪
　　水国由来称道情野人经此顿神清一篷秋雨睡初起半砚冷云吟未成青笠渔儿筒钓没蒨衣菱女画桡轻氷绡写上江南景寄与金銮马长卿
　　新秋即事　　　　　　　　【唐】皮日休
　　痴号多于顾恺之更无余事可从知酒坊吏到常先见鹤料符来每探支凉后定谋清月社晩来专赴白莲期共君无事堪相贺又到金虀玉鲙时
　　和新秋即事　　　　　　　【唐】陆龟防
　　声利从来解破除秋滩惟忆下桐庐鸬鷀阵合残阳少蜻蛚吟高冷雨疎辨物南华论指指才非元宴借书书当时任使真堪笑波上三年学炙鱼
　　晩秋同何秀才谿上　　　　【唐】伍　乔
　　闲歩秋光思杳然荷藜因共过林烟期收野药寻幽路欲采谿菱上小船云吐晓阴藏霁岫栁含余霭咽残蝉倒尊尽日忘归处山磬数声敲暝天
　　秋怀　　　　　　　　　　【宋】黄庭坚
　　秋阴细细压茅堂吟虫啾啾昨夜凉雨开芭蕉新间旧风撼筼筜宫应商砧声已急不可缓檐景既短难为长狐裘断缝弃墙角岂念晏嵗多繁霜
　　永嘉秋夕　　　　　　　　【宋】陆　防
　　风战枯桐敲纸窗拥裘无寐夜偏长谯楼三鼓夜将午云雁数声天正霜寓世此身惊逆旅寛怀何处不吾乡江头风景日堪醉酒美蠏肥橙橘香
　　秋居寄西里君　　　　　　【宋】翁　巻
　　每日看山山上立满山风日又秋来贫家嵗计惟收菊幽径时常不扫苔新得酒方思欲试旧存吟轴见还开凉天在处清如水能赋惭无宋玉才
　　秋夜　　　　　　　　　　【宋】戴复古
　　十分秋色满轩窗景物凄清夜气凉筛月帘栊金琐碎霜砧杵玉丁当井梧叶脱无多影岩桂花稠不断香坐到更深吟兴动砚池滴露写诗狂
　　秋夜　　　　　　　　　　【元】黄　庚
　　博山香冷夜将阑红影摇窗烛未残庭树露浓花气湿井梧风老叶声干世情冷暖知心少朋旧东西防面难一段客愁吟不就无言背月倚阑干
　　楚山秋晩　　　　　　　　【元】掲傒斯
　　山人何处抱琴归遥想楼台隔翠微老树风生舟正泊空江日落雁初飞岂无赋客能招隠亦有渔翁醉息机一幅秋光舒复卷谁教尘土涴人衣
　　东岭秋阴　　　　　　　　【元】呉　莱
　　几防晴云着树梢寒山苍莽类城壕鸡豚日落声相接鹳鹤风凉势自高小径残榛分岭脊平畴净緑带谿毛朝来雨足多秋意井上无人事桔橰
　　秋日　　　　　　　　　　【元】周　权
　　石脉泉花蘸眼明竹根沙路旧经行云归天际山容澹日落江头鴈影横梧叶庭除秋渐老豆花篱落晩初晴客程迢逓归心逺烟火苍茫起暮城
　　东湖秋景　　　　　　　　【元】杨　载
　　暂停麾葢拥轻舟此日湖山属暮秋采采黄花登几案离离红树散汀洲倾壶浮蚁杯频竭下箸鲜鳞网乍收莫向钱塘夸往事白苏未许擅风流
　　秋词　　　　　　　　　　【元】王　逢
　　香散天街静玉珂露台风殿夜如何星从河汉淡中落秋在梧桐疎处多鸾影不曾离寳鉴蛛丝先已缀金梭君王蠒馆询遗事却拟銮车共载过
　　新秋早朝　　　　　　　　【明】王　璲
　　宫井梧桐一叶飞新凉先到侍臣衣苍龙阙上银河转丹凤楼头玉漏稀晓仗分行环御辇夕郎鸣佩出仙闱自怜虎观叨陪从簮笔惭无补万几
　　秋日　　　　　　　　　　【明】居　节
　　槿花委露渚莲愁无复红妆荡小舟浓淡云山堪入画萧闲门迳自宜秋当时载酒人如鹤昨夜吹箫月满楼鸿鴈欲来江欲冷白苹风起思悠悠
　　五言絶句
　　秋歌　　　　　　　　　　【唐】郭元振
　　辟恶茱茰囊延年菊花酒与子结绸缪丹心此何有
　　秋夜　　　　　　　　　　【唐】耿　湋
　　髙秋夜分后逺客鴈来时寂寂重门掩无人问所思秋夜寄丘二十二员外　　　【唐】韦应物
　　怀君属秋夜散歩咏凉天山空松子落幽人应未眠
　　秋夜　　　　　　　　　　　韦应物
　　髙阁渐凝露凉叶稍飘闱忆在南宫直夜长钟漏稀
　　秋山吟　　　　　　　　　【唐】施肩吾
　　夜吟秋山上袅袅秋风归月色清且冷桂香落人衣
　　招东邻　　　　　　　　　【唐】白居易
</div>
    <div class="pagination">
<a href="御定佩文斋咏物诗选_page40.html">上一页</a><span>...</span><a href="御定佩文斋咏物诗选_page36.html">36</a><a href="御定佩文斋咏物诗选_page37.html">37</a><a href="御定佩文斋咏物诗选_page38.html">38</a><a href="御定佩文斋咏物诗选_page39.html">39</a><a href="御定佩文斋咏物诗选_page40.html">40</a><span class="current-page">41</span><a href="御定佩文斋咏物诗选_page42.html">42</a><a href="御定佩文斋咏物诗选_page43.html">43</a><a href="御定佩文斋咏物诗选_page44.html">44</a><a href="御定佩文斋咏物诗选_page45.html">45</a><a href="御定佩文斋咏物诗选_page46.html">46</a><span>...</span><a href="御定佩文斋咏物诗选_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
