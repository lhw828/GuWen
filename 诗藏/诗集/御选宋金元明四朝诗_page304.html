<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 304 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 304 页/共 1044 页</h1>
    <div class="content">　　王景徽
　　赠定国
　　涧下松杉已蔽牛溪中苹藻可供羞故乡未有终焉计欲指吴山归去休
　　朱之才
　　宿闲廐
　　澹烟衰草慵回首晩日残霞欲断魂脱帽卸鞍投逆旅萧萧黄叶水边邨
　　杜佺
　　马嵬道中
　　垂栁阴隂水拍堤春晴茅屋燕争泥海棠正好东风恶狼籍残红送马蹄
　　刘着
　　闺情二首
　　天边北斗又回春愁絶龙沙任酒醺万里巫山归梦断不知何处觅行云
　　蕙帐金炉冷篆烟故山春草几芊芊只今惟有潇湘月万里相随照不眠
　　过白沟趂顺安
　　万折狂澜肯倒流归心梦寐在东周平生快意君知否今日驱车过白沟
　　题御城寺壁
　　一径埋云草树荒石麟苍藓卧田桑汉家陵阙今何在洛水嵩山满夕阳
　　病中寄楚卿
　　月满江楼午夜钟多情多病一衰翁行云不道无行雨只恐相逢是梦中
　　送客亭
　　十年羁旅髩成丝千里淮山信息稀送尽长亭短亭客且看庄舄几时归
　　伯坚惠新茶緑橘香味郁然便如一到江湖之上戏作小诗二首
　　连溪玉饼号无双双井为奴日铸降忽听松风翻蟹眼却疑春雪落寒江
　　黄苞犹带洞庭霜翠袖传看緑叶香何待封题三百颗只今诗思满江乡
　　王竞
　　奉使江左读同官萧显之西湖行记因题其后
　　云烟浓淡费临摹行记看来即画图云梦不妨吞八九笔头滴水了西湖
　　贾泳
　　题安生僧寺
　　重来已是五年游忧国相仍欲白头翻羡亭亭两竒树不知风雨过春秋
　　姚孝锡
　　花前独酌
　　老将花酒作知音起就花前酒自斟莫便兴来先酩酊却妨真赏费搜吟
　　移得名花手自栽花知不为老人开兴来谁是尊前客惟有提壶送酒杯
　　题栁溪别墅
　　雨霁风和不动尘栁边携酒赏晴春频来溪鸟浑相识渡水穿花不避人
　　晁防
　　杜鹃
　　杜宇啼声枕上来一声哀似一声哀千哀万怨无今古唤得行人若个回
　　张大节
　　同新进士吕子成辈宴集状元楼
　　鹦鹉新班宴杏园不妨老鹤也乘轩龙津桥上黄金榜三见门生是状元
　　施宜生
　　栁
　　魏王堤暗雨垂垂还似春残欲别时传语西风且停待黛残黄浅不禁吹
　　无题
　　唱得新翻穏贴腔阿谁能得肯双双天寜寺里尊前月分擘清寒入小窗
　　盆池
　　盆池潋灔防芭蕉防水圆荷未出条分得江湖好风景断云飞去晚萧萧
　　平阳书事
　　春寒窣窣透春衣沿路看花缓辔归穿过水云深密处马前蝴蝶作团飞
　　李晏
　　髙丽平州中和馆后草亭
　　藤花满地香仍在松影拂云寒不收山鸟似嫌游客到一声啼破小亭幽
　　白岩山【白岩寺羣山环抱邨落相望亦竒观也惜乎无水因作絶句书石】
　　只有山光无水声我疑神物固岩扃如何凿得飞泉出当为山僧叱六丁
　　山寺寻春春已归紫梅犹有折残枝老僧兀坐如枯木花谢花开总不知
　　五龙祠祷雨
　　麦槁禾焦厌火云引觞潜祷五龙神君能借我青骢马倾倒天瓢济此民
　　董师中
　　自临洮还
　　临潭仍是汉家城积石相望十驿程西略河源东并海此身何地不经行
　　蔡珪
　　葵花
　　北墉开处叶森森政以多花负赏音小智区区能衞足孤忠耿耿只倾心
　　读史
　　伯阳名节世人知太史成书未免讥不是道家齐物我岂容同传着韩非
　　闾山
　　西风絶境抚孤松千里川原四望通但怪林梢看鸟背不知身到碧云中
　　十三山下邨落
　　闾山尽处十三山溪曲人家画幅间何日秋风半篙水小舟容我一蓑闲
　　暮春
　　陌上歌声枕上听秋千梧影两亭亭春风三月正花好晓日一竿初酒醒
　　即事
　　竟日开编乐有余古人妙处不欺予胷中更着五千巻未到汉家城旦书
　　燕山道中三首
　　欵段乘凉未五更徐河十里雾中行前邨烟树望不见欲到忽闻鸡犬声
　　独轮车重汗如浆蒲秸芒鞵亦贩商我是行人更怜汝却应达者笑予狂
　　燕南赵北困风埃投宿云居眼暂开明日都门选官路逢人羞道见山来
　　太白捉月图
　　寒江觅得钓鱼船月影江心月在天世上不能容此老画图常看水中仙
　　雪谷早行图
　　冰风刮面雪埋屋客子晨征有底忙我欲题诗还自笑东华待漏满鞾霜
　　华亭图
　　头无片瓦足无土不犯清波过一生钓得金鳞便归去依然明月大江横
　　初至洛中
　　水北酴醿半欲芳长条十丈更余长春风得得怜羁客借与窗栊六日香
　　刘汲
　　髙阳道中
　　杏花开过野桃红榆栁中间一径通禽鸟不呼邨坞静满川烟雨淡蒙蒙
　　家僮报西岩栽植滋茂喜而成咏
　　孤云出岫本无心何用微名挂士林近日故园消息好西岩花木已成阴
　　蒲县下库邨留题二首
　　山城无事早休衙闲逐东风看落花行处不教呼喝闹恐惊林外野人家
　　古栁长楸倚翠微水光岚气袭人衣清闲嵗月无多事事简何妨倒载归
　　刘瞻
　　春郊
　　桑牙粒粒破春青小叶迎风未展成寒食归宁红袖女外家纸上看蚕生
　　无极道中
　　银河淡淡防秋光缺月稍稍挂晩凉马上西风吹梦断隔林烟火路苍茫
</div>
    <div class="pagination">
<a href="御选宋金元明四朝诗_page303.html">上一页</a><span>...</span><a href="御选宋金元明四朝诗_page299.html">299</a><a href="御选宋金元明四朝诗_page300.html">300</a><a href="御选宋金元明四朝诗_page301.html">301</a><a href="御选宋金元明四朝诗_page302.html">302</a><a href="御选宋金元明四朝诗_page303.html">303</a><span class="current-page">304</span><a href="御选宋金元明四朝诗_page305.html">305</a><a href="御选宋金元明四朝诗_page306.html">306</a><a href="御选宋金元明四朝诗_page307.html">307</a><a href="御选宋金元明四朝诗_page308.html">308</a><a href="御选宋金元明四朝诗_page309.html">309</a><span>...</span><a href="御选宋金元明四朝诗_page305.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
