<!DOCTYPE html>
<html>
<head>
    <meta charset="UTF-8">
    <title>清诗别裁集 - 第 23 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清诗别裁集 - 第 23 页/共 104 页</h1>
    <div class="content">○邺中
山河百战鼎终分，叹息漳南日暮云。乱世奸雄空复尔，一家词赋最怜君。铜台未散吹笙伎，石马先传出水文。七十二坟秋草遍，更无人表汉将军。（表扬才华，褫夺奸魄，论最平允。）
○隋宫
洛通淮日夜流，渚荷宫树不曾秋。十年士女河边骨，一笑君王镜里头。月下虹生水殿，天中丝管在迷楼。繁华往事邗沟外，风起杨花无那愁。
○虎丘题壁
虎迹苍茫霸业沉，古时山色尚阴阴。半楼月影千家笛，万里天涯一夜砧。南国干戈征士泪，西风刀剪美人心。市中亦有吹箫客，乞食吴门秋又深。（极熟题须一洗窠臼，此为得之。）
○送姜山上人游南岳
送师西去重低回，曾上衡山绝顶来。夏帝碑芜虫篆遍，楚天峰断雁行回。灯前鬼芋穿沙出，霁后僧门凿雪开。正是到时二三月，上方明月下方雷。（奇景得奇句写出。）
○发舟寄湛用喈钟裴仙湛天石
扶胥古渡水凄凄，雨后移舟望转迷。数口寄居秋草外，一身为客楚云西。家无兄弟依朋友，地夹河山畏鼓鼙。知己片言应不负，乱离妻女借提携。（如面诉友朋，宛转关生，情文并至。）
○读秦纪
谤声易弭怨难除，秦法虽严亦甚疏。夜半桥边呼孺子，人间犹有未烧书。
☆董道权
字秦雄，浙江鄞县人。
○秦雄诗工于言情，层出不穷，有长袖善舞之态。
○雪中答李杲堂
鄢陵孝廉重然诺，约我今秋醉桑落。先人有友官并州，我欲从之客雁丘。高堂有母缺甘旨，负米何辞数千里。杲堂李子忧我闭门饥欲死，告以远行为色喜。酌我黄金，赠我青铜钱。低徊不忍别，此别须经年。袖君之钱醉我酒，城东城北频回首。归来儿女候柴门，笑指瓶中不盈斗。牵衣问我欲何之，今年丰熟仍苦饥。爷未出门共父语，爷既出门啼向谁？示儿袖中钱，故人佐行李。移与易米薪，且以救妻子。量米数薪堪作数日食，买舟无资行不得。他日仍登李子堂，李子为我作歌声苍凉。曳履依然守蓬荜，得酒且与倾壶觞。昨夜雪花如掌大，草阁严寒只僵卧。午馀日色照西窗，起把君诗读几过。窗前冰雪消有时，故人颜色长相思。（友人赠钱为远行资，乃归易薪米，仍守蓬荜，贫士实有此苦也。仍复登友人堂赋诗饮酒，绝无羞涩，犹见古人交道。）
○王麟友同宿客舍志感
广陵城中夜击柝，广陵城头啼乌鹊。尔我相逢语正繁，僮仆无情睡先著。微风忽起摇灯光，轻寒稍觉侵衣裳。鼓声坎坎下三四，解衣灭烛眠匡床。与君展转各无寐，细数年来不得志。为惜天涯此日身，转忆先人旧时事。君家曾祖大司空，清名文誉闻江东。神光两朝焚谏草，燕齐百郡铭河功。闻讣朝廷倍惆怅，特命春官予祭莽。卮酒分出天府浆，墓道筑就东园匠。此时万国来车书，至尊别殿梦华胥。潼关烽火起仓卒，延秋龙斗争欷。若翁司空冢孙子，自拜国恩心国耻。策马请监丞相军，守城遂同丞相死。此时君作怀中儿，何处寻来马革尸。今逾二十善词赋，《蓼莪》开卷徒伤悲。吾翁若翁交最好，吾翁贤书年独早。七篇屡下南宫第，一裘敝尽长安道。负囊簪笔越王台，角弓铁骑吴山来。白眼世上谁共语，散发江湖只自哀。闭门著《易》忘暮年，把酒读史呼苍天。嗟我三十尚失意，山高著述何时传？若翁游魂归未得，吾翁买土葬无力。相逢此地喜欲狂，相看今夜愁如织。披衣起坐闻荒鸡，枪在天明月低。（客舍相遭，追述累世交谊，忽悲忽喜，百感茫茫，自是意动神随之候。）
☆任元祥
字王谷，江南宜兴人。诸生。
○王谷与陈其年善，时其年著声艺林，王谷规其诗有才无情，以仓卒取办为才，好何、李、云间而不师杜老。持论如此，不独诗品之高，其直谅从可知矣。
○善哉行
人生太难，车摧马烦。今日相对，皆当尽欢。（一解。）
泛舟五湖，风波万端。上山采薇，虎视眈眈。（二解。）
身受国恩，披发佯狂。愧无豫让，以报赵襄。（三解。）
密雪闭门，饥寒苦侵。妻子相对，难与论心。（四解。）
悲歌慷慨，惟有友朋。月落乌啼，旭日方升。（五解。）
○寄侯朝宗
雪苑春阴度玉珂，大梁公子倚雕戈。市无朱亥经过少，客有於期慷慨多。落日千家翻白羽，桃花三月走黄河。风流江左遥相忆。潦倒尊前有放歌。（可作羽声读。）
☆侯开国
字大年，江南嘉定人。
○吴条闻来自娄东同泛舟锦峰饮于瞿园小阁
乘兴同移书画船，名园步步许流连。松林碍日常疑雨，鸟道穿云欲上天。山势北来当小阁，湖波南望接平田。酒阑无限沧桑感，话著开元各泫然。
☆周在
字龙客，河南祥符人。著有《摄山园诗》。
○龙客系栎园侍郎次子，继述家学，惟恐不力，时有苏瑰有子之目。
○送屈翁山返岭南
先生奇绝处，直似李青莲。心爱飞仙术，诗多游侠篇。千金轻一诺，孤剑历三边。归隐罗浮顶，梅花伴醉眠。（如遇翁山，并如遇太白。）
○将归青齐先送云岩兄返大梁
太行南接黄河岸，一片帆开古汴州。欲去空劳亲串望，将归翻使弟兄愁。乱云碛里驱羸马，落日城边拥敝裘。叹息故园多难后，洪涛又报决商丘。
☆柳文
字长在，四川遂宁人。
○送施又黄还吴门
亲老游何远，长安羡尔归。西风悲落叶，征马恋斜晖。词赋无今古，烟霞少是非。渊明三径菊，留待护柴扉。
☆夏熙臣
字无易，湖广孝感人。
○施州卫寄所亲
环卫皆君长，东南尽笮邛。流官乘小驷，蛮妇织花ク。刀剑生睚眦，衣冠列附庸。不烦司马檄，尺土亦王封。
☆蒋氵生
字曙来，江南吴县人。著有《三径草堂稿》，文文肃序之，今并散佚，录扇头所书一篇。
○登岱
天门千丈立崔嵬，铁削双峰一径开。山界鲁齐盘地轴，禅隆秦汉剩仙台。黄河北绕青丘山，碧海东依紫塞回。欲倩卢敖九节杖，晴披阊阖望蓬莱。
☆吴炎
字赤溟，江南吴江人。
○拟《明乐府》一卷，意欲追逐西涯，而《中丞舌》一章尤为矫矫。
○中丞舌（悲练子宁也。）
成王走，周公帝，二三孤臣死不避。愿为良臣，良臣安可为；愿为忠臣，身亡赤族宁足悲。臣舌尚在天能嗤，臣舌虽割心难移。宫中尸，不可别，地上书，不可灭。金川玉屑留人间，何由独割中丞舌。
☆吴祖命
字邺衣，江南吴江人。
○咏史
天禄高然太乙藜，玉堂东畔石渠西。君王读罢《贤臣颂》，偏遣王褒访碧鸡。（讥不能用贤也。咏史诗自应以议论行之。）
☆姚文焱
字彦昭，江南桐城人。著有《楚游诗》。
○赤壁
天空木落石崔嵬，怀古凭轩倦眼开。山势欲奔吞浪住，江光不断抱城来。英雄气尽三分业，词客名高两赋才。只有文章传胜地，箫声鹤梦总尘埃。
☆吴绮
字{艹园}次，江南江都人。由选贡生官湖州知府，著有《林蕙堂集》。
○{艹园}次过湖州，擒治豪猾，喜宾客，四方名流过从赋诗游宴无虚日，卒以是去官。梅村赠诗云：“官如残梦短，客比乱山多。”可以想其风趣矣。
○程益言邀饮虎丘酒楼
新晴春色满渔汀，小憩黄垆画桨停。七里水环花市绿，一楼山向酒人青。绮罗堆里埋神剑，萧鼓声中老客星。一曲高歌情不浅，吴姬莫惜倒银瓶。（三四语写山塘风景如画。）
○赠赵莼客
闽客浮家泖水湄，孤踪不许俗人知。春衣典尽缘沽酒，晨突无烟独爱诗。发未忘文信国，论心长忆郑当时。何来忽作思乡曲，撷采幽香绝妙词。
○见人扇头是友沂绝句怆然和之
歌版当年出绛纱，绿腰红袖尽铅华。只今便面春风在，曾向章台拂柳花。
○入署
平明初下紫宸班，锦署无营昼掩关。闲拂案尘思往事，一杯凉雪祭椒山。（兵部有椒山题名，故祭之。）
○友人纳姬，戏为催妆，姬汪姓，南人也。
蛱蝶轻罗押蒜金，灯前小立倚瑶琴。桃花潭水儿家住，只问郎情深不深。
○题画
怪石颓云势不平，西风卷出大江声。渔郎醉卧芦花里，笑指何人触浪行。
☆黄云
字仙裳，江南泰州人。著有《悠然堂集》。
○仙裳负气慷慨，人以俗语俗事相嬲，辄谩骂之，群目为狂生。
○江村春日
门前芳草路，春到有谁过？曙鸟喧寒樾，条风动绿波。性迂求世少，亲健得天多。莫讶将强仕，犹然隐涧阿。
○经落帆亭是癸巳春与陈澹仙先生别处
故交十载散浮萍，李风烟此再经。今日独赍磨镜具，当时相送落帆亭。东门蚁酒春犹绿，南浦丝杨晚更青。只有寝园生宿草，鹧鸪啼处不堪听。
○娄东修复前观察冯留仙先生祠宇
忆昔惊心丙子年，谁将只手独扶天？举朝半醉乌程酒，名士拚沉白马渊。党祸清时公又死，奸谋用后鼎俱迁。宁知宗社丘墟日。庙食东南肃几筵。（明思宗朝，乌程温体仁当国，戕虐善类，小人多附比之，社之所以屋也。三四为记实语。）
○梁溪舟宿闻吴歌
鸡唱烟中乱桨鸣，梦回酒醒未天明。江南风景凋残后，才听吴歌第一声。
☆宗元鼎
字定九，江南扬州人。著有《芙蓉斋集》。
○定九爱洁，不减倪高士，为诗最重风调，而性情因之以出，非漫然语也。集中七言绝句，尤近中晚唐人。
○早秋
我行初出郭，新月似峨眉。几夕望舒圆，今复蟾兔亏。匪独此朝夕，百岁亦如斯。怀情不能寐，徘徊向中墀。侧闻草虫鸣，仰望繁星垂，人言秋漏长，已觉衡汉移。千念未夜息，万感与朝期。长卿恒有疾，子云终何为？引领还踯躅，泪湿衣裳缁。
○题郊居
茶灶声清响竹廓，小亭新构面横塘。渔夫晚唱烟生浦，桑归迟归月满筐。一岭山花烧杜宇，满池春雨浴鸳鸯。篱边犬吠何人过，不是诗僧是酒狂。
○冬日过甘泉驿
</div>
    <div class="pagination">
<a href="清诗别裁集_page22.html">上一页</a><span>...</span><a href="清诗别裁集_page18.html">18</a><a href="清诗别裁集_page19.html">19</a><a href="清诗别裁集_page20.html">20</a><a href="清诗别裁集_page21.html">21</a><a href="清诗别裁集_page22.html">22</a><span class="current-page">23</span><a href="清诗别裁集_page24.html">24</a><a href="清诗别裁集_page25.html">25</a><a href="清诗别裁集_page26.html">26</a><a href="清诗别裁集_page27.html">27</a><a href="清诗别裁集_page28.html">28</a><span>...</span><a href="清诗别裁集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
