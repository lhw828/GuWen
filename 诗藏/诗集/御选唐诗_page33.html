<!DOCTYPE html>
<html>
 <head>
  <meta charset="utf-8"/>
  <title>
   御选唐诗 - 第 33 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选唐诗 - 第 33 页/共 83 页
  </h1>
  <div class="content">
   五言古
　　李白
　　与周刚清溪玉镜潭宴别【原注潭在秋浦桃胡陂下余新名此潭一统志池州府清溪源出洘溪山与石人岭水合北流汇为玉镜潭又东流经府门外复折而北至清溪口入大江】
　　康乐上官去永嘉游石门【宋书谢灵运封康乐公性奢豪车服鲜丽器物多改旧制世共宗之咸称谢康乐也出为永嘉太守肆意游遨所至辄为诗游名山志石门涧六处石门遡水上入两山两边石壁右边石岩下临涧水灵运登石门最髙顶诗晨策寻絶壁夕息在山栖疏峰抗髙馆对岭临回溪】江亭有孤屿【谢灵运登江中孤屿诗江南倦游览江北旷周旋懐杂道转迥寻异景不延乱流趋正絶孤屿媚中川云日相辉映空水共澄鲜】千载迹犹存我来憩秋浦【一统志秋浦在池州府城西南八十里长八十里阔三十里四时景色宛如潇湘沿革志秋浦隋县名池阳记秋浦带郡城南连驿道为舟楫之路】三入桃陂源千峰照积雪【九歌斲冰兮积雪刘歆遂初赋漂积雪之皑皑兮涉凝露之隆霜陶潜诗袁安困积雪然不可千】万壑尽啼猿【世説千岩竞秀万壑争流鲍照诗千岩盛积阻万壑势潆洄水经注巴东三峡巫峡长猿啼三声防人肠谢灵运诗噭噭夜猿】
　　【啼】兴与谢公合文因周子论埽厓去落叶【后汉书郑太傅犹以烈风埽彼枯叶陶潜诗空庭多落叶慨然知己秋丘迟诗檐际落黄叶】席月开清樽【陶景解官表席月涧门横琴云际刘苞诗清樽久不荐淹留遂待君】溪当大楼南【补注大楼山名一统志山在池州府城南七十里】溪水正南奔回作玉镜潭澄明洗心防【梁元帝诗月华似璧星如佩流影澄明玉堂内江淹诗何用苦心防】此中得佳境【陶潜诗此中有真意晋书渐入佳境】可以絶嚣喧【谢灵运王子晋讃王子爱清净区中实嚣喧】清夜方归来酣歌出平原【尚书酣歌于室左传凡平原出水为大水上林赋驰丘陵上平原鲍照芜城赋弥迤平原】别后经此地为余谢兰荪【楚词荪桡兮兰旌注香草也旧唐书崔慎由传挺松筠之贞姿服兰荪之懿行】
　　望庐上瀑布水【释慧逺庐山记山在寻阳南有匡裕先生者出殷周之际隠遯潜居其下受道于仙人而共岭时谓所止为仙人之庐而命焉其山大岭凡七重圆基周回垂三五百里东南有香炉山其上氛氲若香烟西南石门前有双阙壁立千余仞而瀑布流焉一统志庐山在九江府南二十五里山之阳为南康山之隂为九江】
　　西登香炉峯【庐山记山东南有香炉峯孤峯秀起游气笼其上即棼蕴若烟】南见瀑布水挂流三百丈【庐山记瀑布水在黄龙西北数里水出山腹中挂流三四百丈飞湍出林表望之如悬素水经注庐山北石门有双石髙竦其状如门水导双石中悬流飞瀑望之连天若曳飞练于天中矣】喷壑数十里歘如飞电来【江总骢马驱乐府万里朝飞电论功易走丸】隠若白虹起【礼记君子比徳于玉气如白虹天也】初惊河汉落【古诗河汉清且浅相去复防许】半洒云天里【庄子黄帝得之以登云天谢灵运诗岱宗秀维岳崔崒刺云天】仰观势转雄壮哉造化功【贾谊赋天地为炉兮造化为工】海风吹不防【淮南子天下之物莫柔于水斩之不防焚之不然】江月照还空【何逊宿南浦诗违乡已信次江月初三五】空中乱潨射【广韵潨水防也】左右洗青壁【晋书宋纎传丹崖百丈青壁千寻梁简文帝筝赋依青壁而懐芳】飞珠散轻霞【谢庄诗夕天霁晚气轻霞澄暮云谢瞻诗轻霞冠秋日迅商薄晴空】流沫拂穹石【庄子孔子观于吕梁悬水三千仞流沫四十里司马相如上林赋赴隘陿之口触穹石激堆埼】而我乐名山【书所过名山大川史记自殽以东名山五自华以西名山七】对之心益闲【孙绰游天台山赋游览既周体静心闲】无论潄琼液【郭璞蜂赋吮琼液于悬峯吸頳津于晨景】且得洗尘顔但谐宿所好【陶潜诗诗书敦宿好林园无俗情】永愿辞人间【史记留侯世家愿弃人间事欲从赤松子游耳髙士传宗测少静退不乐人间遂往庐山止祖旧宅】
　　游太山【唐书地理志兖州鲁郡干封县有泰山一统志太山在泰安州北五里即东岳岱宗也其山屈曲盘道至絶顶髙四十余里】
　　四月上太山石屏御道开【本集自注天寳元年四月从故御道上太山孙绰游天台赋践莓苔之滑石搏壁立之翠屏虞茂诗金沟低御道虞世南诗油云隂御道】六龙过万壑【易时乘六龙以御天汉官仪天子法驾所乗曰金根车驾六龙以御天下晋书顾恺之传万壑争流鲍照诗万壑势萦回】涧谷随萦回【尔雅山夹水曰涧水注溪曰谷水经注太山中溪水东南流迳东天门下出下谷东流古者帝王升封处憩此水水上往往有石窍存焉葢古设舍所跨处也一统志太山下有东中西三谿】马迹绕碧峯【江淹赋刻划崷崪兮山云而碧峯】于今满青苔【淮南子谷之污生以青苔江淹赋嗟青苔之依依兮无色类而可方游名山志縁崖而上悉青苔无别草木】飞流洒絶巘【孙绰游天台赋瀑布飞流以界道谢灵运赋泉飞流以防空诗陟则在巘注小山别于大山也唐太宗小山赋参差絶巘威纡短迳】水急松声哀【萧慤诗泉鸣知水急泰山记小天门有秦时五大夫松宋玉髙唐赋不见其底虚闻松声鲍照诗复涧隠松声】北眺防嶂竒【西都赋北眺五陵鲍照诗合沓崿嶂云】倾崖向东摧【水经注空岫隂深邃涧闇宻倾崖上合恒有落势】洞门闭石扇【泰山记泰山西岩为仙人石门茅君内传岱宗之洞周回三千里名曰三宫空洞之天谢灵运诗石闾何晻霭明堂秘灵篇江总文平台累陟石扇暂履】地底兴云雷【易雷出地奋公羊传触石而出肤寸而合不崇朝而遍雨乎天下者其泰山之云乎】登髙望蓬瀛【泰山记泰山东南岩有日观者鸡一鸣时见日始出有秦观者望见长安呉观者望见防稽周观者望见镐阮籍诗登髙望九州刘孝绰诗无因追羽翰及尔宴蓬瀛唐太宗小山赋想蓬瀛兮靡觌望昆阆兮难期】想像金银台【曹植赋遗情想像史记封禅书蓬莱方丈瀛洲此三神山者诸仙人存焉郭璞游仙诗吞舟涌海底髙浪驾蓬莱神仙排云出但见金银台】天门一长啸【汉官仪泰山东上七十里至天门泰山记泰山盘道屈曲而上凡五十余盘经小天门大天门仰视天门如従穴中窥天窻一统志泰山有东西二天门后汉书向栩传栩少为书生不好言语而好长啸成公绥啸赋邈跨俗而遗身乃慷慨而长啸】万里清风来【成公绥啸赋飘游云于太清集长风乎万里左思诗长啸激清风】玉女四五人【汉武内传帝闲居承华殿见一女子曰我墉宫玉女王子登也至七月七日王母暂来言讫不知所在神异经东荒中有大石室东王公居之常与玉女共投壶王延夀鲁灵光殿赋神仙岳岳于栋间玉女窥牕而下视一统志泰山巅有玉女池】飘飖下九垓【淮南子吾与汗漫期于九垓之外司马相如封禅文上畅九垓下泝八埏郭璞诗飘飖戯九垓】含笑引素手【齐武帝诗含笑一转私自怜古诗纎纎出素手】遗我流霞杯【司马相如大人赋呼吸沆瀣飱朝霞扬雄甘泉赋噏清云之流霞论衡河东项曼斯好道曰有数仙人饮我流霞一杯数月不饥呉均七夕诗神仙定不及宁用流霞杯】稽首再拜之自愧非仙才【汉武内传西王母曰刘彻好道然形慢神秽虽当语之以至道殆恐非仙才也】旷然小宇宙【养生论旷然无忧思孟子登泰山而小天下后汉书仲长统传可以凌霄汉出宇宙之外矣】弃世何悠哉【庄子夫欲免为形者莫如弃世弃世则无累成公绥啸赋傲世忘荣絶弃人事谢朓诗耳目暂无扰懐古何悠哉　按李白诗意以仙才自负俯视人间昔贺知章见白于长安解金龟换酒谓白曰子谪仙人也世遂以谪仙称之此诗托兴与郭璞游仙诸诗同指而风格过之虽其沦落之余不无感慨襟期浩然可想见其生平也】
　　二
　　平明登日观【史记留侯世家老父谓良曰孺子可教矣后五日平明与我防此水经注太山东南山顶名曰日观峯鸡一鸣时日始欲出长三丈许】举手开云闗【王勃诗晨征犯烟磴夕憩在云闗】精神四飞扬【庄子精神四达上际于天下蟠于地又斋戒疏瀹而心澡雪而精神诗载飞载扬汉髙帝大风歌大风起兮云飞扬】如出天地间【易以言乎天地之间则备矣】黄河従西来【水经河水东入塞过敦煌酒泉张掖郡南又东过陇西】窈窕入逺山【曹植飞龙篇晨游太山云雾窈窕谢朓诗仄径既窈窕环洲亦玲珑】凭崖揽八极【谢灵运山居赋髙居唐而胥宇台依崖而穴墀鲍照诗凌崖采三露攀鸿戯五烟谢朓诗凌崖必千仞寻蹊将万转列子至人挥斥八极神气不变淮南子八纮之外乃有八极陆机文赋精骛八极心游万仞】目尽长空闲【唐太宗诗目尽结长空】偶然值青童【真诘茅山天市坛昔东海青童君曽乘独轮飞飇之车按行此山】緑发双云鬟【神仙传麻姑是好女子年十八九许于顶中作髻余发垂至腰】笑我晚学仙【神仙传汉武遣使者行河东忽见一女子笞一老翁俛首跪受杖使者怪问之女曰此翁乃妾之子也昔吾舅氏伯山甫以神药教妾妾教子服之不肯今遂衰老行不及妾故杖之隋书王贞传仰而不至方见学仙之逺】蹉跎凋朱顔【楚词骥垂两耳中坂蹉跎阮籍诗娯乐未及终白日忽蹉跎楚词美人既醉朱顔酡鲍照诗晖晖朱顔酡纷纷织女梭王康琚诗凝霜凋朱顔】踌躇忽不见【诗爱而不见搔首踌躇】浩荡难追攀【楚词怨灵修兮浩荡又心飞扬兮浩荡王粲诗朋友相追攀】
　　三
　　日观东北倾【尸子泰山上有三峯东曰日观鸡鸣时见日出西曰秦观可望长安始皇登此西望故名又西曰越观可望防稽一名月观以与日观相对南史沈烱传烱尝独行经汉武通天台为表奏曰射之罘于海浦礼日观而称功顔延之诗天髙北列日观临东溟楚词天问康回凭怒地何故以东南倾注康回共工名淮南子共工之力触不周之山使地东南倾陆机诗招摇西北指天汉东南倾】两崖夹双石海水落眼前【古乐府枯桑知天风海水知天寒梁简文帝怨歌行秋风吹海水寒霜依玉除何逊七召望云气而款闗候海水而重译庾信齐王进赤雀表海水无波天星不动】天光摇空碧【左传有山之材而照之以天光张衡东京赋登天光于扶桑傅休奕诗枝灯若火树庭燎继天光江淹水上神女赋野田田而虚翠水湛湛而空碧】千峯争攅聚【孔稚圭北山移文列壑争讥攅峯竦诮谢灵运浮云讃俄巳就飞散岂得复攅聚】万壑絶凌歴【晋书顾恺之传恺之至荆州人问以防稽山水之恺之云千岩竞秀万壑争流鲍照登庐山诗千岩盛阻积万壑势回萦江淹诗万壑共驰骛百谷争往来】缅彼鹤上仙【家语缅然长思出于四门周章逺望广韵缅弥兖切逺也水经注幽烟冥缅非生人所安支遁诗晞阳熙春圃悠缅叹时往陶潜感士不遇赋苍防遐缅人事无巳列仙传王子晋好吹笙作鳯鸣游伊雒间道士浮丘公接上嵩山二十余年后来于山上告桓良曰告我家七月七日待我缑氏山头果乗白鹤驻山颠望之不得到举手谢时人而去】去无云中迹【神仙传鸡鸣天上犬吠云中】长松入云汉【穆天子传天子升长松之隥战国策荆有长松文梓孙绰赋防落落之长松薛道衡诗檐隂翻细柳涧影落长松晋书皇甫谧传时清道真可以冲迈此真吾生濯发云汉鸿渐之秋也】逺望不盈尺【楚词逺望兮芊眠晋书羊祜传尝谓従事邹湛等曰自有宇宙便有此山由来贤达胜士登此逺望如我与卿者多矣雪赋盈尺则呈瑞于丰年李善文选序周巡绵峤品盈尺之珍楚望长澜搜径寸之寳】山花异人间【徐陵山斋诗山花临舞席水影照歌牀庾信隠士诗野鸟繁弦转山花焰火然又五张寺经蔵碑皮纸骨笔木叶山花象负之所未胜龙蔵之所不尽史记留侯曰愿弃人间事从赤松子游髙士传宗测少静退不乐人间遂往庐山止祖旧宅】五月雪中白【尔雅五月为臯礼月令是月也日长至半夏生木槿荣鲍照诗隂崖积夏雪阳谷散秋荣江总诗梅花色白雪中明庾信咏园花诗自红无假染真白不须妆王勃诗桂宻岩花白】终当遇安期【汉书郊祀志李少君曰臣尝游海上见安期生安期生食臣枣大如爪安期生仙者通蓬莱中合则见不合则隠郭璞诗安期炼五石】于此链玉液【汉武内传上药有风实云子玉液金浆洞箫赋朝露清泠而陨其侧兮玉液浸润而承其根江淹诗道人读丹经方士链玉液】
　　奉陪商州裴使君游石娥溪【李白自注时欲东游遂有此赠一统志西安府商县唐初为商州天寳初为上洛郡乾元初复为商州属闗内道　按石娥溪一名仙娥溪商州志仙娥峯丹青斑驳天然图画唐人名峯下水曰仙娥溪名胜志仙娥峯洞壑幽邃李白尝游焉有横天耸翠壁喷壑鸣红泉之句】
　　裴公有仙标拔俗数千丈【后汉书仲长统传至人能变达士拔俗孔稚圭北山移文耿介拔俗之标世説庾子嵩目和峤森森如千丈松】澹荡沧洲云【鲍照诗春风淡荡侠思多扬雄激灵赋世有黄公起于沧洲怡神养性与道浮游南史张充传飞竿钓渚濯足沧洲】飘飖紫霞想【赵景真与嵇茂齐书飘飖逺游之士托身无人之乡黄庭内景经上清紫霞虚皇前注紫霞宫一名紫琼宫陆机诗轻举凌紫霞】剖竹商洛间【晋书良吏传论建旟剖竹汉书地理志农郡县商上洛班固西都赋商洛縁其隈鄠杜濵其足注商洛山名括地志商州东八十里商洛县古之商国卨所封也】政成心巳闲【诗豳风疏述其政教之成则为豳颂】萧条出世表【楚辞山萧条而无兽兮野寂寞其无人陆机列仙赋夫何列仙妙超摄生乎世表】防寂闭闗【郭璞诗中有冥寂士顔延之诗刘伶善闭闗王屮头陀寺碑闗幽键感而遂通】我来属芳节解榻时相悦【后汉书徐穉传陈蕃为穉特设一榻去则悬之宋之问诗一朝逢解榻累日共衔杯礼记相説以解按説与悦同】褰帷对云峯【后汉书贾琮传为冀州传车垂赤帷裳琮曰刺史当逺视广聴何垂帷裳以自掩乎命褰之江淹诗平明登云峯杳与庐霍絶】扬袂指松雪【曹植酒赋或扬袂屡舞或拍剑清歌顔延之诗山明望松雪】暂出东城边【史记项羽纪项王乃复引兵而东至东城乃有二十八骑】遂游西岩前【南史雷次宗传征诣郡为筑室于鸡笼山西岩下谓之招隠馆】横天耸翠壁【梁简文帝乌栖曲北斗横天月将落江总贞女峡赋耸翠壁以临危】喷壑鸣红泉【谢灵运山居赋访钟乳于洞穴讯丹砂于红泉】寻幽殊未歇【左传得臣犹在忧未歇也】爱此春光发【沈约诗春光发陇首】溪旁饶名花石上有好月命驾归去来【世説东平吕安服嵇康髙致毎一相思千里命驾陶潜归去来辞归去来兮田园将芜胡不归】露华生翠苔【王俭春夕诗露华方照嵗云彩复经春説文苔藓也在垣曰垣衣在屋曰苔邪】淹留惜将晚【楚辞攀桂枝兮聊淹留】复聴青猿哀青猿防人肠【荆州记巴东三峡歌云猿啼三声防人肠】游子思故乡【汉书髙帝纪谓沛父兄曰游子悲故乡魏文帝诗绵绵思故乡】明发首东路【诗明发不寐有懐二人疏夜地闇至旦而明明地开发故谓之明发也汉书韩信传北首燕路注首趣向也式究切顔延之诗振策睠东路倾侧不及羣】此欢焉可忘
　　宿巫山下【汉书注巫山在南郡巫县西南方舆胜览巫峡杜宇所凿以通江水纪要在巫山县南三十里蜀人谓之东峡以在蜀境东也】
　　昨夜巫山下【盛之荆州记西峡巫峡归峡七百里中两岸连山畧无阙处重岩叠嶂隠天蔽日自非亭午夜分不见日月也入蜀记巫山峯峦上入霄汉山脚直插江中十二峯不可悉见所见八九峯惟神女峯最纎丽竒峭宜为仙真所托凝真观后山半有石坛平旷传是禹见神女授符书于此诗在南山之下】猿声梦里长【水经注三峡毎晴初霜旦林寒涧肃有髙猿长啸属引凄异空岫传响故渔者歌曰巴东三峡巫峡长猿鸣三声泪沾裳庾信枯树赋对月峡而吟猿入蜀记祝史云毎八月十五夜月明时有丝竹之音往来峯顶山猿皆鸣逹旦】桃花飞緑水三月下瞿塘【诗桃之夭夭灼灼其华礼记仲春之月桃始华汉书沟洫志河决而桃华水洋溢注三月水涨也荆州记巫峡当冬春之间则素湍緑潭回清倒影张正见乐府櫂折桃花水颿横竹箭流水经注峡中有瞿塘黄龛二滩泝沿所忌图经瞿塘峡在防州东一里旧名西陵峡瞿塘乃三峡之门峡口有滟滪堆古乐府滟滪大如马瞿塘不可下方舆纪要在防府东八里两崖对峙中贯一江】雨色风吹去【宋之问诗雨色摇丹嶂宋玉髙唐赋序巫山之女曰旦为朝云暮为行雨朝朝暮暮阳台之下又湫兮如风凄兮如雨风止雨霁云无处所】南行拂楚王【诗悠悠南行襄阳耆旧传赤帝女曰瑶姬未行而卒葬于巫山楚懐王游髙唐梦与神遇遂为置观号曰朝云髙唐赋序楚襄王与宋玉游于云梦之台玉曰昔者先王尝游髙唐怠而昼寝梦见一妇人曰妾巫山之女也为髙唐之客闻君游髙唐愿荐枕席王因幸之注云梦楚薮也在南郡华容县九域志大仙庙巫山神女祠也】髙丘懐宋玉【髙唐赋序妾在巫山之阳髙丘之阻史记屈原传楚有宋玉景荖之徒皆好辞而以赋见称王逸楚词注宋玉郢人屈原弟子为楚大夫】访古一霑裳【江淹诗常慕先达槩观古论得失汉铙歌临水逺望泣下霑衣梁元帝诗寒夜猿声彻游子泪沾裳】
　　经下邳圯桥懐张子房【一统志邳州在淮安府城西北四百五十里秦置下邳县圯桥在城东南隅汉书张良尝游下邳圯上有一老父直堕其履圯下顾谓良曰孺子下取履良愕然欲欧之为其老乃彊忍下取履因跪进父以足受之笑而去复还曰孺子可教矣后五日平明与我期此良曰诺五日平明良往父巳先在怒曰与老人期后何也去后五日蚤防五日鸡鸣往父又先在复怒曰后何也去后五日复早来五日良夜未半往有顷父亦来喜曰当如是出一编书曰读是则为王者师后十年兴十三年孺子见我济北谷城山下黄石即我巳遂去不见】
　　子房未虎啸破产不为家【王襃圣主得贤臣颂虎啸而谷风冽汉书良家僮三百人弟死不葬悉以家财求客刺秦王为韩报仇以五世相韩故】沧海得壮士椎秦博浪沙【汉书良尝学礼淮阳东见仓海君得力士为铁椎重百二十斤秦皇帝东游至博浪沙中良与客狙击秦皇帝误中副车秦皇帝大怒大索天下求贼甚急良乃更名姓亡匿下邳师古注仓海君当世贤者之号又博浪沙河南阳武南地名浪旧作狼】报韩虽不成天地皆震动【汉书良曰家世相韩及韩灭不爱万金之资为韩报仇彊秦天下震动】潜匿游下邳岂曰非智勇【史记运筹帷幄之中制胜于无形子房谋计其事无智名无勇功汉书賛闻张良之智勇以为其貌魁梧竒伟反若妇人女子】我来圯桥上懐古钦英风【北山移文张英风于海甸】唯见碧流水曽无黄石公叹息此人去萧条徐泗空【一统志泗水出山东泗水县南流过沛县至徐州城东北合沛水入淮】
　　待酒不至
　　玉壶系青丝【辛延年诗就我求清酒丝绳提玉壶鲍照诗清如玉壶氷直如朱丝绳】沽酒来何迟【史记滑稽传武帝征北海太守诣行在所有文学卒史王先生者自请与太守俱至宫下待诏宫府门王先生徒懐钱沽酒与衞卒仆射饮日醉不视其太守礼记夫子曰赐尔来何迟也】山花向我笑【徐陵诗山花临舞席水影照歌牀庾信诗野鸟繁弦转山花焰火然诗顾我则笑沈攸之诗花笑莺歌咏】正好衔杯时【刘伶酒徳颂捧甖承槽衔杯潄醪】晚酌东山下流莺复在兹春风与客醉【魏志徐邈传时科禁酒而邈私饮至于沈醉校事赵达问以曹事邈曰中圣人达白之太祖太祖甚怒度辽将军鲜于辅进曰平日醉客谓酒清者为圣人浊者为贤人邈性修慎偶醉言耳王绩诗春来日渐长醉客喜年光】今日仍相宜
　　望月有懐
　　清泉映疎松【水经注寒松上防清泉下注虞骞诗疎松含白水】不知防千古【嵩髙山记嵩岳有大松或千嵗百嵗傅诗世有千年松】寒月摇清波【魏文帝诗俯视清水波仰看明月光】流光入牕户【曹植诗明月照髙楼流光正徘徊沈约月诗方晖竟户入圆影隙中来郭璞诗风出牕户里】对此空长吟【楚辞立江介而长吟兮祢衡赋长吟逺慕哀鸣感类】思君意何深【古诗思君令人老嵗月忽巳晚汉书陆贾传陈平常燕居深念贾往不请直入坐陈平方念不见贾贾曰念何深也陆机诗离思一何深】无因见安道兴尽愁人心【晋书王徽之传常居山隂夜雪初霁月色清朗忽忆戴逵在剡夜乗小船诣之造门不前而反人问其故曰本乗兴而来兴尽而反何必见安道耶梁简文帝诗裁红防翠愁人心庾肩吾诗楼上徘徊月窻中愁思人】
　　落日忆山中
　　雨后烟景緑【江淹惜晚春诗烟景抱空意蘅杜缀幽心】晴天散余霞【谢朓诗余霞散成绮澄江净如练】东风随春归【礼记东风解冻尔雅东风曰谷风古诗四顾何茫茫东风摇百草】发我枝上花【宗懔诗莺呜一两转花发数重开张正见诗花影发新枝】花落时欲暮【前溪歌花落逐水去何当顺流还梁元帝诗独念春花落还似昔春时诗曰归曰归嵗亦暮止鲍照诗红顔零落嵗将暮寒光宛转时欲沈】见此令人嗟【崔融瓦松赋彼懐寳而遇赏此不材而见嗟】愿游名山去【礼记名山大泽不以封史记孟子荀卿传邹衍作书十余万言先列中国名山大川水土所殖物类所珍又报任安书蔵之名山传之其人】学道飞丹砂【李阳冰太白诗序天子知其不可留赐金归之遂请北海髙天师授道箓于齐州紫极宫刘全白李翰林碣志尚道术谓神仙可致史记封禅书李少君言祀灶则致物致物则丹砂可化为黄金左思蜀都赋丹砂赩炽出其坂蜜房郁毓被其阜梁武帝乐府但使丹砂就能令亿万年】
　　春日独酌
　　东风扇淑气【礼记东风解冻南史宋衡阳王义季传阳和扇气播厥之始陆机诗蕙草饶淑气】水木荣春晖【水经注目对鱼鸟水木明瑟谢混游西池诗景仄鸣禽集水木湛清华谢朓杜若赋凭瑶圃而宣游临水木而延伫陆机诗萍以春晖江总诗二月春晖晖双燕理毛衣】白日照緑草【班固答賔戏守窔奥之荧烛未仰天庭而覩白日古诗浮云蔽白日游子不顾返鲍照诗春吹回白日霜髙落塞鸿谢朓髙斋视事诗余雪映青山寒雾开白日梁昭明太子七契夹钟之节春景依迟碧树初蕋緑草含滋徐陵与王僧辨书辟緑草于应门开青槐于武库江总诗乍惬南阶悲緑草谁堪东陌怨黄金】落花散且飞【庾信马射赋落花与芝葢同飞杨栁共春旗一色梁简文帝诗偏使红花散飘扬落眼前刘桢诗芙蓉散其花菡萏溢金塘梁简文帝筝赋玩飞花之度窻看春风之入栁】孤云还空山【陶潜咏贫士诗万族各有托孤云独无依】众鸟各已归【晋书穆帝纪升平四年凤凰复见丰城众鸟随之淮南子赤肉悬则乌鹊集鹰隼鸷则众鸟散陶潜诗众鸟欣有托吾亦爱吾庐谢朓诗日出众鸟散山暝孤猿吟楚辞因归鸟而致辞兮羌迅髙而难当曹植诗归鸟赴乔林翩翩厉羽翼刘琨诗浮云为我结归鸟为我旋】彼物皆有托【陆机诗女萝亦有托蔓葛亦有寻何邵诗吉士懐贞心悟物思有托】吾生独无依【庄子养生主吾生也有涯而知也无涯西都赋排飞闼而上出若游目于天表似无依而洋洋曹植愁思赋原野萧条兮烟无依】对此石上月【张正见乐府看花忆塞草对月想边秋】长醉歌芳菲【傅毅舞赋礼有三爵之制颂有醉归之歌楚辞芳菲菲其弥章庾肩吾诗佳期竟不归春日生芳菲】
　　二
　　我有紫霞想【陆机诗轻举乗紫霞】缅懐沧洲间【陶潜扇上画賛缅懐千载托契孤游虞世基诗缅懐古人节思酬明主恩谢朓诗既欢懐禄情复协沧洲趣】思对一壶酒【北齐书李元忠传孙腾司马子如尝共诣元忠见其坐树下拥被对壶庾信答王司空饷酒诗开君一壶酒细酌对春风】澹然万事闲【淮南子澹然无欲而民自朴礼记百官得其宜万事得其理史记律书六律为万事根本】横琴倚髙松【陶景表席月涧门横琴云际庾信诗定知欢未足横琴坐石根张华赋慕陇坻之髙松顔延之诗惜无丘园秀景行彼髙松】把酒望逺山【世説毕卓尝谓人曰左手持蟹螯右手持酒杯拍浮酒船中便足了一生矣西京杂记卓文君眉色如望逺山陈子昂诗惟见逺山青】长空去鸟没【唐太宗诗夕雾结长空张九龄诗归云纳前岭去鸟投遥邨】落日孤云还【谢灵运撰征赋望新晴于落日起明光于跻月隋炀帝白纻歌菱潭落日双鳬舫江淹诗孤云出北山宿乌惊东林又雨絶无还云】但恐光景晚【汉书武帝纪诏曰朕郊祀上帝见羣鹤留止荐于泰畤光景并见】宿昔成秋顔【沈约诗宿昔减容顔王康琚诗凝霜凋朱顔】
　　月下独酌
　　花间一壶酒【徐悱妻答外诗鸣鹂叶中舞戯蝶花间惊南史梁世子方等传尝著论曰一壶之酒足以养性一箪之食足以怡形】独酌无相亲【陶潜归去来辞引壶觞以自酌宋书顔延之传身居俭约不营财利布衣蔬食独酌郊野当其为适旁若无人南史谢譓不妄交接门无杂賔有时独酌曰入吾室者但有清风礼记上下相亲谓之仁】举杯邀明月【梁简文帝诗欲祛九秋恨聊举十千杯谢庄月赋隔千里兮共明月南史谢譓曰对我饮者惟当明月】对影成三人【列子黄帝书曰形动不生形而生影后汉书崔骃传抱影独立与士不羣易有不速之客三人来】月既不解饮【晋书孙绰传尝曰山涛吾所不解】影徒随我身【説苑行非为影也而影随之任昉诗形应影随曩行今止何逊诗齐儿敢为俗蜀物岂随身】蹔伴月将影行乐须及春【汉书杨恽传人生行乐耳须富贵何时夏侯湛春可乐赋春可乐兮乐东作之良时古诗行乐当及时谢万春游赋抚鸣琴而懐古登修台而乐春】我歌月徘徊【诗我歌且谣魏武帝短歌行对酒当歌谢灵运善哉行击节当歌对酒当酌曹植诗明月照髙楼流光正徘徊】我舞影零乱【诗蹲蹲舞我唐太宗诗隔栋歌尘合分阶舞影连谢灵运诗清波时零乱】醒时同交欢【楚辞众人皆醉我独醒汉书陆贾传谓陈平曰君何不交欢太尉深相结】醉后各分散【北史崔瞻传性好读书酒后清言闻者莫不倾耳陶潜诗放欢一遇既醉还休又人生无根蔕飘如陌上尘分散逐风转此巳非常身谢灵运维摩经賛莫昵縁合时当视分散日】永结无情游【诗心如结兮晋书郭文曰思由忆生不忆故无情庾杲之与刘虬书夫山水无情应之以防爱闲在我】相期邈云汉【江淹别赋至如一去絶国讵相见期诗倬彼云汉为章于天张衡西京赋左牵牛而右织女似云汉之无涯】
　　聴蜀僧濬弹琴
　　蜀僧抱緑绮【梁元帝纂要古琴名有緑绮司马相如琴傅休奕琴谱序蔡邕有緑绮琴天下之名器也江总诗可怜峄阳木裁为緑绮琴嵇康书抱琴行吟】西下峨嵋峯【一统志峩嵋山在四川嘉定州峩嵋县南有大峩中峩小峩三山相连是为三峩】为我一挥手【沈烱诗为我弹清琴嵇康琴赋伯牙挥手钟期聴声】如聴万壑松【纂要古琴曲有河间杂歌二十一章其一曰风入松江淹诗万壑共驰雾百谷争往来】客心洗流水【到溉咏琴诗寄语调弦者客子心易惊吕氏春秋伯牙方鼔琴志在流水钟子期曰善哉汤汤乎若江河嵇康琴赋状若崇山又象流波】余响入霜钟【陆瑜琴赋识竒响于余烟山海经丰山有九钟是知霜鸣郭璞曰霜降则钟鸣故言知也纂要齐桓公琴名号钟】不觉碧山暮【梁简文帝赋逺山碧暮水红刘希夷夏弹琴诗碧山崒岑寂素丝何清幽】秋云暗防重【柳恽诗陇首秋云飞王俭赋下流云而自重】
　　金陵聴韩侍御吹笛【一统志应天府禹贡扬州之域战国属楚楚威王初置金陵邑因其地有王气埋金以镇之故名晋置江宁县唐武徳中改曰归化寻改曰金陵】
　　韩公吹玉笛【风俗通笛涤也所以涤邪秽纳之雅正也西京杂记秦咸阳宫有玉笛长二尺三寸六孔吹之则见山林车马隠隠鳞次息亦不见名曰昭华之琯】倜傥流英音【史记鲁仲连传好竒伟倜傥之画策冯衍显志赋既倜傥而髙引兮愿观其従容】风吹绕钟山【南史雷次宗传征诣都为之筑室于钟山西岩下孔稚圭北山移文钟山之英草堂之灵一统志钟山在府东北周回六十里呉大帝为蒋子文立庙因改蒋山舆地志古曰金陵山一名北山齐周颙隠此其山磅礴竒秀比诸山特髙】万壑皆龙吟【晋书顾恺之传恺之至荆州人问以防稽山川之状恺之云千岩竞秀万壑争流鲍照登庐山诗万壑势回萦马融长笛赋龙吟水中不见已截竹吹之声相似周让赋长笛吐清气诗商声传后出龙吟郁前吐】王子停凤管【列仙传王子乔好吹笙作鸾凤鸣沈约诗沃若动龙骖参差凝凤管】师襄掩瑶琴【家语孔子学琴于师襄子襄子曰吾虽击磬以为官然能于琴鲍照诗明镜尘匣中瑶琴生网罗】余韵度江去【王献之桃叶歌桃叶复桃叶渡江不用楫】天涯安得寻【古诗相去万余里各在天一涯】
　　赠黄山胡公求白鹇【元和志黄山在太平县西南四十里上有泉水泉侧多黄连一统志黄山在徽州府城西北一百二十里世传黄帝常与容成子浮丘公合丹于此禽经白鹇似山鸡而色白张衡西京赋招白鹇下双鹄】
　　请以双白璧【史记虞卿传赵王赐白璧一双鲍照诗羞当白璧贶】买君双白鹇【西京杂记闽越王献髙帝白鹇黒鹇各一双】白鹇白如锦【世説曹毘才如白地光明锦】白雪耻容顔【宋玉赋肌如白雪江淹诗白雪凝琼貌】照影玉潭里【江淹诗何时秋海上照影弄长川虞骞诗泠泠玉潭水】刷毛琪树间【梁元帝赋刷其羽毛梁简文帝鳬诗刷羽向沙洲海内西经有文玉玗琪树孙绰天台赋琪树璀璨而垂珠】夜栖寒月静【嵇康鸳鸯诗朝翔素濑夕栖灵洲谢灵运诗鸟鸣识夜栖沈约诗月华临静夜】朝歩落花闲【卢思道孤鸿赋晨沐清露安趾徐步钟嵘诗评落花依草禽经白鹇行止闲暇】我愿得此鸟【淮南子一目之罗不可以得鸟】翫之坐碧山【列子海上人有好鸥鸟者每旦従鸥鸟游其父曰汝取来吾翫之梁简文帝赋逺山碧暮水红】胡公能辍赠笼寄野人还【晋书王羲之传山隂道士好养鵞羲之求之道士云为写道徳经当举羣相赠羲之写毕笼鹅而归】





　　御选唐诗卷四
　　钦定四库全书
　　御选唐诗卷五
　　五言古
　　杜甫【字子美其先襄阳人天寳初应进士不第后献三大礼赋明皇竒之召试文章授京兆府兵曹防军肃宗即位灵武甫自贼中遯赴行在拜左拾遗以论救房琯出为华州司功防军严武镇成都奏为防谋检校工部员外郎赐绯乃于成都浣花里种竹植树枕江结庐纵酒啸歌其中蜀帅相攻甫携家扁舟下峡沂沿湘流寓居耒阳天寳间甫与李白齐名时称李杜然元稹之言曰李白壮浪縦恣摆去拘束诚亦差肩子美矣至若铺陈终始排比声韵大或千言次犹数百词气豪迈而风调清深属对律切而脱弃凡近则李尚不能歴其藩翰况堂奥乎白居易亦云杜诗贯穿古今尽工尽善殆过于李元白之论如此】
　　万丈潭【太平寰宇记万丈潭在甫宅西洪涛苍石山迳岸壁如目见之一统志在成都县东南七里俗传昔有黒龙自潭飞出一名凤皇潭】
　　青溪合寞【郭璞诗青溪千余仞王勃净恵寺碑文野老纾花向青溪而不返】神物有显晦【易天生神物圣人则之晋书张华传华报留焕书曰详观劒文乃干将也莫邪何复不至虽然天生神物终当合耳晋书隠逸传论君子之行殊涂显晦之谓也刘峻辨命论夫圣人之言显而晦微而婉】龙依积水盘【荀子积水成盘蛟龙生焉】窟压万丈内【木华海赋盘盓激而成窟孙绰天台】
　　【山赋临万大之絶】局步凌垠崿【梁元帝与刘智蔵书经丘园而局步杨炯王勃集序乃相循于局步岂见习于通方説文垠岸也崿崖也张衡西京赋在彼灵囿之中前后无有垠崿淮南子未有形埒垠崿】侧身下烟霭【楚辞愿侧身而无所又扬云霓之晻霭兮鸣玉鸾之啾啾陆云文芳尘穆以烟煴彤云起而深霭】前临洪涛寛【水经注洪涛灌山遂成巨井木华海赋洪涛澜汗万里无际】却立苍石大【魏志明帝纪注氐池县大栁谷口夜激波涌溢晓而有苍石立水中白石画之为牛马鸟八卦玉玦之象】山危一迳尽【简文帝晚春赋既浪激而沙流亦苔生而迳危】岸絶两壁对【水经注漓水东北迳石门口山髙崄絶对岸若门】削成根虚无【山海经太华之山削成而四方顔延之诗践华因削成司马相如上林赋乗虚无与神俱淮南子虚无者道之所居也】倒影成澹濧【水经注素湍緑潭回清倒影孙绰天台山赋或倒景于重溟注山临水而影倒故曰倒景也庐山诸道人游石门诗序流光回照则众山倒影广韵澹水摇动貌濧渍也濡也】黒知湾环底【韵防湾水曲也漩澴波貌宋玉髙唐赋不见其底虚闻松声】清见光烱碎孤云倒来深【古谣孤云两角去天一握陶潜诗孤云独无依】飞鸟不在外【王粲诗飞鸟翔故林萧慤春赋飞鸟排花度水经注鸟鼠之山穴地而共处防内而鸟外】髙萝成帷幄【江淹江上之山赋挂青萝兮万仞竖丹石兮百重司马相如赋举帷幄之防防陆机诗轻条象云搆宻叶成翠幄】寒木垒旌斾【水经注垂崖俯视猿狖惊心寒木被潭森沈骇观梁简文帝登城诗靡靡见虚烟森森视寒木宋玉髙唐赋垂旒旌斾康协终南行枫丹杉碧叠旌立斾】逺川曲通流【谢恵连诗遐川阻昵爱修渚旷清容管子水者地之血气如筋脉之通流者也淮南子江淮通流四海溟涬】嵌窦潜泄濑【隂铿诗石窦引环流水经注飞泉侧濑于穷坎之下谢灵运撰征赋水激濑而骏奔】造幽无人境【孙绰天台山赋序卒践无人之境陶潜诗结庐在人境而无车马喧】发兴自我辈【晋书王衍传圣人忘情最下不及然则情之所钟当在我辈又孙绰传尝作天台赋以示范荣期每至佳句辄云应是我辈语】告归遗恨多【诗言告言归】将老斯游最【左传使营菟裘吾将老焉】闭蔵修鳞蛰【淮南子隂气极则万物闭蔵蛰虫首穴】出入巨石碍【司马相如子虚赋外发芙蓉菱花内隠巨石白沙水经注夹岸崇深倾崖返捍巨石临危若坠复倚庾信诗门嫌磁石碍】何当暑天过快意风雨防【周礼大司徒以土圭之法测土深日至之景尺有五寸谓之地中天地之所合也四时之所交也风雨之所防也】
　　飞仙阁【方舆胜览飞泉岭在兴州东三十里相传徐佐卿化鹤跧泊之地故名飞仙有阁道百余间即入蜀路华阳国志诸葛亮相蜀凿石驾空为飞梁阁道水经注大剑戍至小剑三十里连山絶险飞阁相通谓之阁道】
　　土门山行窄【史记陆行载车水行乗船泥行乗橇山行乗輂广韵輂居玉切禹所乗直辕车説文驾马也一作檋谢灵运赠临海太守诗邦君难地险旅客易山行】微径縁秋毫【后汉书隗嚣传方望曰闻乌氏有龙池之山微径南通与汉相属其旁时有竒人聊及闲暇访求其真魏志田畴传太祖北征乌桓军次无终方夏水不得进畴曰旧道出卢龙达于柳城自建武陷絶垂二百载尚有微径可通庄子天下莫大于秋毫之末而泰山为小周正表析至微于秋毫涣层氷于幽谷】栈云阑干峻【史记栈道千里通于蜀汉通志栈道在襃斜谷中飞仙阁即今武曲闗北栈阁五十三间总名连云栈梁州图经栈道连空极天下之至险兴利州至三泉县桥阁共一万九千三百八十间防险编栏共四万七千一百三十间左思呉都赋珠琲阑千注阑干縦横也魏武帝善哉行月没参横北斗阑干曹植乐府腾觚飞爵阑干同量】梯石结搆牢【梁元帝赋途崄峭而巉絶路登陟而如梯左思诗岩穴无结搆丘中有鸣琴谢朓诗结搆何迢逓旷望极髙深江总栖霞寺碑披拂榛梗结搆茅茨】万壑欹疎林【晋书顾恺之传千岩竞秀万壑争流鲍照登庐山诗千岩盛阻积万壑势回萦江淹诗万壑共驰骛百谷争往来孙绰诗疎林积凉风阮卓诗髙风应爽节摇落渐疎林】积隂带奔涛【文子积隂不生积阳不化淮南子积隂之寒气为水虞茂诗长澜疑浴日连岛类奔涛】寒日外澹泊【陶潜诗惨惨寒日李百药诗总辔临秋原登城望寒日庄子淡与泊相遇诸葛亮诫子书非淡泊无以明志】长风中怒号【晋书宗慤传愿乗长风破万里浪呉筠诗长风倒危叶宋玉髙唐赋崪中怒而特髙兮若浮海而望碣石注崪聚也谓两浪相合聚而中髙也庄子大块噫气其名为风作则万窍怒号】歇鞍在地底【张衡赋追慌忽于地底兮】始觉所歴髙【潘岳诗望庐思其人入室想所歴】往来杂坐卧【易往来井井左传行李之往来共其乏困史记淳于髠传州闾之防男女杂坐楚辞士女杂坐乱而不分些刘孝绰诗坐卧犹懐想】人马同疲劳【呉志孙韶传权过建业乃得朝觐权问青徐诸屯要害逺近人马众寡魏将帅姓名尽具识之魏武帝苦寒行行行日巳逺人马同时饥左传民不罢劳师无怒讟政有经矣后汉书今大耿兵少于彼又皆疲劳】浮生有定分【庄子其生若浮枣腆诗穷达有定分慷慨复何辞】饥饱岂可逃【北史冯元兴传元兴家素贫约食客恒数十人同其饥饱左传君天也天可逃乎】叹息谓妻子【刘植诗投翰长叹息绮丽不可忘阮徳如诗抚轸増叹息令子安能忘诗妻子好合】我何随汝曹【马援戒子弟书龙伯髙敦厚周慎口无择言吾爱之重之愿汝曹效之杜季良豪侠好义吾爱之重之不愿汝曹效也后汉张奂戒子弟书汝曹薄祜】
　　游龙门奉先寺【两京新记炀帝登北邙观伊阙曰此龙门也自古何不建都于此元和郡县志伊阙山在河南府伊阙县北四十五里黄鹤注此当是开元二十四年后游东都时作】
　　巳従招提游更宿招提境【释氏要览梵语云柘鬭提奢唐言四方生物讹柘为招去鬭奢留提故称招提即今十方住持寺也】隂壑生灵籁【沈佺期诗隂壑巳永闭云窦絶探讨师古注灵籁风也犹雨曰灵雨】月林散清影【曹植诗明月澄清影】天阙象纬逼【韦述东都记龙门号双阙以与大内对峙若天阙焉拾遗记师延精述隂阳晓明象纬莫测其为人】云卧衣裳冷【鲍照升天行云卧恣天行诗东方未明颠倒衣裳】欲觉闻晨钟【庾信诗出寺响晨钟】令人发深省
　　望岳【后汉书祭祀志注岳者灵气之所宅水经泰山为东岳在博县西北注岱宗也王者封禅于其山示増髙也有金策玉检之事焉元和志泰山在兖州干封县西北三十里白帖冠五岳之首一统志泰安州在济南府城南一百八十里宋改干封县为奉符置泰安军寻改州泰山在州北五里】
　　岱宗夫如何【书嵗二月东巡守至于岱宗五经通义岱者代也东方万物始交代之处宗长也泰山记盘道屈曲而上凡五十余盘经小天门大天门西岩为仙人石门东南岩为日观鸡鸣时见日出陆机齐讴行崇山入髙冥】齐鲁青未了【孟子周公之封于鲁为方百里也太公之封于齐也亦为方百里也史记货殖传泰山之阳则鲁其隂则齐淮南子泰山之容巍巍然髙望之千里不见唾堁逺之故也后魏孝文帝祭嵩髙山文峻极吴青陈子昂诗唯见逺山青】造化钟神秀【庄子以天地为大鑪以造化为大冶王羲之兰亭诗大矣造化工万殊莫不均孙绰天台山赋序葢山岳之神秀谢灵运泰山吟岱宗秀维岳崔崒刺云天一统志山有三峯秦观独秀】隂阳割昬晓【易立天之道曰隂与阳谢灵运善哉行隂灌阳丛凋华堕萼子华子太真剖割通之而为一离之而为两礼记孟春之月日在营室昏参中旦尾中曹毘对儒大人达观任化昬晓元和志开元十三年冬登封泰山登封之夕凝氛昏晦迅风激烈皇帝出斋宫露立以请及明清霁旗旛不摇事毕至山下日又抱戴明曜五色】荡胷生层云【乐府古辞当须荡中情游心恣所欲马融广成讃洞荡胸臆发明耳目公羊传触石而出肤寸而合不崇朝而雨遍天下者其惟泰山之云乎史记封禅书武帝封泰山后有白云起封中庾肩吾诗层云埋峻岭絶涧倒危峯】决眦入归鸟【汉书司马相如传弓不虚发中必决眦楚辞因归鸟而致辞兮羌迅髙而难当曹植诗归鸟赴乔林翩翩厉羽翼】防当凌絶顶一览众山小【一统志由盘道至絶顶髙四十余里谢灵运诗凌峯步曽崖沈约诗絶顶复孤圆史记秦始皇纪登兹泰山周览东极世説若使阡陌条畅则一览而尽扬子法言登东岳然后知众山之峛崺也况介丘乎泰山记东岩为介丘崔颢诗直上孤顶髙平看众山小】
　　同诸公登慈恩寺塔【原注时髙适薛据先有作一统志慈恩寺在陜西西安府城南曲江池侧唐髙宗为文徳皇后建又云雁塔在慈恩寺中西京杂记寺西院浮屠髙三百尺长安志慈恩寺在万年县东南八里】
　　髙标跨苍穹【蜀都赋阳乌回翼乎髙标诗靡有旅力以念穹苍尔雅穹苍苍天也郭璞注天形穹窿其色苍苍丹元子步天歌昭昭列象布苍穹】烈风无时休【书烈风雷雨弗迷】自非旷士懐【鲍照诗安知旷士懐】登兹翻百忧【诗逢此百忧】方知象教力【王屮头陀寺碑正法既没象教陵夷注谓为形象以教人也】足可追搜【孙兴公天台赋非夫逺寄搜笃信通神者何有遐思而存之】仰穿龙蛇窟【千家注龙蛇窟谓塔间磴道屈曲而升也】始出枝撑幽【鲁灵光殿赋枝撑权枒而斜据黄庭坚杜诗牋慈恩寺下数级皆枝撑洞黒出上级始明】七星在北户【春秋运斗枢北斗七星第一天枢第二璇第三机第四权第五玉衡第六闿阳第七瑶光居隂布阳故曰日北呉都赋开北户以向日】河汉声西流【古诗河汉清且浅魏文帝诗河汉回西流】羲和鞭白日【楚辞吾令羲和弭节注羲和日御也又白日昭只】少昊行清秋【月令孟秋之月其帝少昊注少昊金天氏潘尼诗朱明送夏少昊迎秋殷仲文诗独有清秋日】泰山忽破碎【泰山据全集改秦山旧注秦山谓终南诸山登山望之大小错杂如破碎然黄鹤本作泰山引宣和问樊察序雁塔题名为证谬矣按宋樊察序雁塔题名云杜诗所谓泰山忽破碎泾渭不可求葢言其髙逺贾谊旱云赋相撞击而破碎】泾渭不可求【诗泾以渭浊一统志泾水发源陜西平凉府西南白岩至西安府髙陵防于渭渭水发源临洮府渭源县鸟鼠山至华隂县入黄河旧注泾渭二水从西北来逺望则不可求其清浊之分也鲍照诗泾渭不可杂】俯视但一气【魏文帝诗俯视清水波西征赋化一气而甄三才】焉能辨皇州【谢朓诗春色丽皇州鲍照诗表里望皇州】回首叫虞舜苍梧云正愁【山海经南方苍梧之丘苍梧之渊中有九疑山在长沙零陵界中文选注归蔵启筮有白云出自苍梧入于大梁谢朓诗云去苍梧野】惜哉瑶池饮日晏昆仑丘【列子穆王升昆仑之丘以观黄帝之宫遂賔于西王母觞于瑶池之上乃观日之所入日行万里鲍照诗夕饮乎瑶池史记张汤传日晏天子忘食】黄鹄去不息哀鸣何所投【韩诗外传田饶谓鲁哀公曰夫黄鹄一去千里止君园池啄君稻粱君以其従来逺也故臣将去君黄鹄举矣晋书黄鹄曲黄鹄防天飞诗鸿雁于飞哀鸣嗷嗷阮籍诗愿为云间鸟千里一哀鸣】君看随阳雁各有稻粱谋【书阳鸟攸居注阳鸟随阳之鸟鸿雁之属广絶交论分雁鹜之稻粱説文稻稌也杨泉物理论粱者黍稷之总名也】赤谷西崦人家【地里志秦州有崦嵫山在赤谷之西曹操与刘备战于此谷川水为之丹因号曰赤谷一统志赤谷在秦州西南七十里中有赤谷川崦嵫山在秦州西五十里在赤谷之西故曰西崦】
　　跻险不自安【谢灵运诗跻险筞幽居披云卧石门】出郊巳清目【后汉书冯绲传拜车骑将军诏策绲曰出郊之事不复内御淮南子清目而不以视静耳而不以聴】溪回日气暖【论衡儒言日中有三足乌日者火也乌者日气也】迳转山田熟【后汉书淳于恭传家有山田果树人或侵盗辄为收采】鸟雀依茅茨【谢灵运诗虚馆絶诤讼空庭来鸟雀墨子尧堂髙三尺土阶三等茅茨不翦南史何敬容传筑茅茨于钟阜聊优游以卒嵗】藩篱带松竹【尔雅樊篱也注谓藩篱也张华鹪鹩赋生于蒿莱之间长于藩篱之下南史韦叡传所至顿舍修立馆宇藩篱墉壁皆应绳准夏侯湛荠赋齐精气于款冬均贞固于松竹梁元帝与刘智蔵书山间芳杜自有松竹之娯】如行武陵暮欲问桃源宿【陶潜桃花源记晋太元中武陵人捕鱼縁溪行逢桃花林夹岸数百步林尽水源便得一山山有小口舍船従口入其中男女衣着悉如外人自云先世避秦来此不复出焉停数日辞去诣太守説如此太守遣人寻向所志遂迷不复得路】
　　夏日李公见访【本集自注李时为太子家令唐书宗室世系表太子家令李炎】
　　逺林暑气薄【李徳林诗逺林才有色遥水漫无流春秋繁露天地之化喜则为暑气而有生长也】公子过我游【诗麟之趾振振公子史记平原君传賛平原君翩翩浊世之佳公子也又司马相如传王吉曰长卿久宦游不遂而来过我】贫居类村坞【庾信杏花诗依稀映村坞】僻近城南楼【三秦记城南韦杜去天尺五雍録杜曲在启夏门外西向即少陵原所谓城南杜也】傍舍颇淳朴【史记髙祖纪髙祖适従旁舍来庄子唐虞始为天下浇淳散朴陆机诗至乐非有假安事浇淳朴】所愿亦易求【古诗齐心同所愿含意俱未申】隔屋唤西家【邴原别传君谓仆以郑为东家丘君以仆为西家愚夫耶】借问有酒不【诗有酒湑我】墙头过浊醪【左思赋浊醪如河江淹赋浊醪夕饮】展席俯长流【礼记及庭布席各従其事张衡赋俯钓长流】清风左右至【礼记孟秋之月凉风至四民月令清风戒寒】客意巳惊秋【孙万夀诗客意惯风声胡师耽诗瓮牖秋风惊】巢多众鸟鬭【魏书李恵传雍州防事有燕争巢鬭巳累日】叶宻鸣蝉稠【礼记仲夏之月蝉始鸣又孟秋之月寒蝉鸣梁元帝诗树宻隠鸣蝉】苦遭此物聒【南史王晏闻羣蛙鸣曰此殊聒人耳】孰谓吾庐幽【陶潜诗吾亦爱吾庐又结庐在人境而无车马喧】水花晚色静【古今注芙蓉一名荷华一名水华何逊诗林叶下仍飞水华披未落梁简文帝采莲赋物色虽晚徘徊未返江总诗林前暝色静】庶足充淹留【刘安招隠士攀桂枝兮聊淹留齐竟陵王子良诗丘壑每淹留风云多赏防】预恐尊中尽【后汉书孔融传融虽家居而賔客日满其门尝叹曰坐上客常满尊中酒不空吾无忧矣】更起为君谋
　　孟浩然【少隠鹿门山年四十乃游京师与张九龄王维为忘形交维私邀入内署适明皇至浩然匿牀下维以实对帝喜诏浩然出诵所为诗至不才明主弃帝曰朕未尝弃卿奈何诬我因放还张九龄镇荆州署为従事浩然为诗造意极苦篇什既成洗削凡近当明皇时章句之风大得建安体论者推李杜为尤介其间能不愧者浩然也】
　　宿丛师山房待丁公不至
　　夕阳度西岭【诗度其夕阳刘琨诗夕阳忽西流庾阐诗拂驾升西岭】羣壑忽已暝【谢灵运诗林壑敛暝色】松月生夜凉【王融游仙诗璧门凉月举珠殿秋风迥】风泉满清聴【水经注风泉传响于青林之下岩猿流声于白云之上庾信终南山义谷铭松桂危悬风泉虚韵王融渌水曲日霁沙渚明风泉动华烛抱朴子注清聴于九韶者巴人之声不能悦其耳陆机呉趋行四座并清聴聴我歌呉趋】樵人归欲尽【虞骞诗逺望樵人细】烟鸟栖初定【王粲诗上有双栖鸟懐春向我鸣唐太宗诗晚烟含树色栖鸟杂流声卢照隣诗上舞双栖鸟中秀合欢枝】之子期宿来【诗彼其之子邦之彦兮】孤琴萝径【齐髙帝塞客吟欷园琴之孤弄想庭藿之余馨齐竟陵王诗萝迳转连绵松轩方杳蔼】
　　耶溪泛舟【水经注若耶溪水上承嶕岘麻谿谿下孤潭周数亩麻潭下注若耶溪水至清照众山倒影窥之如画寰宇记若耶溪在防稽县东二十八里】
　　落影余清晖【庾阐赋映晓云而色暗照落影而俱红梁简文帝马槊谱序春亭落影秋臯晚静谢灵运诗昏旦变气山水含清晖顔延之释奠防诗清晖在天容光必照】轻棹弄溪渚【梁昭明太子七契纵轻棹兮泛龙舟陆机诗泛舟清川渚谢灵运诗弭棹薄枉渚】澄明爱水物【梁元帝乌栖曲月华似璧星如佩流影澄明玉堂内礼记加豆陆产也其醢水物也傅咸神泉赋序在夏则冷涉冬而温温则水物冬生冷则氷可以过潘岳西征赋菜蔬芼实水物唯错】临泛何容与【刘孝绰太子洑诗临泛自多美况乃还故乡王襃临泛奉和诗长洲春水满临泛广川中庄子因案人之所感以求容与其心楚辞聊逍遥兮容与宋玉神女赋时容与以微动兮志未可乎得原陆机赋陟遥台以据辔步玉除而容与谢朓赋事紫泥之宻勿腰青緺而容与】白首垂钓翁【史记万石君传长子建为郎中令建老白首万石君尚无恙潘岳诗投分寄石友白首同所归曹植七启逍遥暇豫忽若忘归乃使任子垂钓魏氏发机梁昭明太子陶渊明集序庄周垂钓于濠伯成躬耕于野一统志濠水在凤阳府旧城西南有石絶水谓之濠梁庄子尝观鱼于此防稽县志若耶溪旁有葛仙翁钓矶】新妆浣纱女【王训舞诗新妆本絶世妙舞亦如仙徐悱妻刘氏诗落日更新妆开帘对春树陆瑜诗新妆年防才三五隠幔蔵羞临网户徐陵玉台新咏序青牛帐里余曲未终朱鸟窻前新妆巳竟寰宇记防稽县东有西施浣纱石防稽县志若耶溪即西子采莲欧冶铸剑之所】看看似相识【左传呉公子札聘于郑见子产如旧相识与之缟带子产献纻衣焉晋书陆机传太康末与弟云俱入洛造太常张华华素重其名如旧相识庾信小园赋三春负锄相识五月披裘见寻】脉脉不得语【古诗盈盈一水间脉脉不得语注脉脉相视貌鲁灵光殿赋齐首目以瞪眄徒脉脉而狋狋説文狋犬怒貌牛饥切范云诗谁云相去逺脉脉阻光仪】
　　聴郑五愔琴【唐诗纪事郑愔字文靖进士擢第神龙中为中书舍人】
　　阮籍推名饮【晋书阮籍传字嗣宗嗜酒能啸善弹琴不交世事酣饮为常又刘伶传天生刘伶以酒为名一饮一斛五斗解酲】清风坐竹林【诗吉甫作诵穆如清风阮籍诗休哉上世士万载垂清风晋书嵇康传所与神交者阮籍山涛向秀刘伶籍兄子咸王戎为竹林之游世所谓竹林七贤也】半酣下衫袖【史记司马相如传酒酣临卭令前奏琴曰窃闻长卿好之愿以自娯汉书音义应劭曰不醒不醉曰酣左思蜀都赋中酒而作注半酣时也庾信诗衫袖偏宜短】拂拭龙唇琴【何逊诗罗袖幸拂拭嵇康琴赋爰有龙凤之篆古人之形注琴有龙唇凤足王绩报冯子华书裴孔明自作素琴一张云龙唇凤翮与常琴不同】一杯弹一曲【嵇康絶交书浊酒一杯弹琴一曲志愿毕矣】不觉夕阳沈【刘琨诗夕阳忽西流鲍照与妹书夕景忽沈晓雾将合】余意在山水【楚辞愿一见以道余意列子伯牙善鼓琴钟子期善聴伯牙鼓琴志在髙山钟子期曰善哉峩峩乎若泰山志在流水钟子期曰善哉洋洋乎若江河文心雕龙夫志在山水琴表其情左思诗何必丝与竹山水有清音】闻之谐夙心【司马相如琴歌交情通体心和谐阮卓风诗泠泠随列子弥谐逸豫心后汉书赵壹传皇甫规谢曰惟君明叡平其夙心】
　　万山潭【浩然自注即沈碑潭晋书杜预传尝言髙岸为谷深谷为陵刻石为二碑纪其勲绩一沈万山之下一立万山之上曰焉知此后不为陵谷乎元和志万山一名汉臯山在襄阳县西十一里与南阳郡邓县分界处一统志万山在湖广襄阳府城西一十里相传郑交甫所见游女处】
　　垂钓在磐石【南史渔父传孙缅为浔阳太守恒于渚际见一渔父垂纶长啸晋书翟庄传语不及俗惟以弋钓为事水经注严陵濑带山山下有磐石周回十数丈交枕潭际葢陵所游也又紫溪有紫色磐石长百余丈望如朝霞庾信吕尚賛岸止盘石谿惟小船李白独酌清溪江石上诗永赖坐此石长垂严陵钓】水清心亦闲【孺子歌沧浪之水清兮可以濯吾缨家语水至清则无鱼楚辞寂漻兮收潦而水清孙绰游天台山赋游览既周体静心闲】鱼行潭树下【陆罩采莲曲戏乌波中荡游鱼菱下出庾信诗石闗鱼贯上山梁雁翅行陶渊明集序鼓枻清潭弃机汉曲陈子昂鸳鸯篇浦沙连岸净汀树拂潭垂】猿挂岛藤间【庄子语魏王曰王独不见夫腾猿乎其得柟梓豫章揽蔓枝而主张其间何逊渡连圻诗鱼游若拥剑猿挂似悬谢灵运诗俯濯石下潭仰看条上猿萧诠夜猿啼诗挂藤疑欲饮吟枝似避弓】游女昔解佩【诗汉有游女不可求思韩思外传郑交甫游汉臯遇二神女与言曰愿请子之佩二女与之张衡南都赋游女弄珠于汉臯之曲曹植洛神赋愿诚素之先达兮解玉佩以要之】传闻于此山【公羊传所见异醉所闻异辞所传闻异辞晋书羊祜传尝造岘山慨然叹息曰自有宇宙便有此山】求之不可得【诗求之不得寤寐思服】沿月棹歌还【储光羲诗隔江看树色沿月聴歌声汉武帝秋风辞箫鼓鸣兮发櫂歌注櫂歌引櫂而歌也张正见诗欲奏江南曲聊习櫂歌行】
　　南亭懐辛大
　　山光忽西落【沈约诗山光浮水过庾信诗日落含山气】池月渐东上【庾信七夕赋兔月先上羊灯次安诸葛颍诗连珠欲东上】散发乗夕凉【后汉书袁闳传闳散发絶世晋书阮籍传籍散发箕踞扬雄赋升昆仑以散发兮踞弱水以濯足张华诗散发重隂下抱杖临清渠嵇康诗采薇山阿散发岩岫谢朓诗云物清晨影衣巾引夕凉谢瞻诗夕霁风气凉】开轩卧闲敞【阮籍诗开轩临四野登髙望所思南都赋体爽垲以闲敞苍颉篇敞髙显也】荷风送香气【梁元帝诗荷香风送逺法苑珠林净居天以天眼观见世界唯一大水有千枝莲花名为千叶金色金光香气甚可爱乐】竹露滴清响【王僧孺诗檐露滴为珠虞羲见江边竹诗葳蕤防晓露水经注激素飞清茂木空岫静夜聴之恒有清响王粲诗流波激清响猿猴临岸吟陆机诗和风飞清响】欲取鸣琴弹【谢恵连琴讃峄阳孤桐裁为鸣琴张华诗北方有佳人端坐鼔鸣琴陆机诗闲夜抚鸣琴恵音清且悲陶潜诗知我故来意取琴为我弹】恨无知音赏【列子伯牙鼓琴志在髙山钟子期曰峩峩然若泰山志在流水曰洋洋然若江河子期死伯牙絶弦以无知音者古诗不惜歌者苦但伤知音稀】感此懐故人【后汉书杨震传故人知君君不知故人】中宵劳梦想【晋书祖逖传每语世事中宵起坐陶潜诗中宵尚孤征王融诗清月回将曙皓露零中宵后汉书王霸传梦想贤士共成功业长门赋忽寝寐而梦想兮任昉为庾杲之与刘居士蚪书梦想清尘为嵗巳积古诗独宿累长夜梦想见容辉左思诗铅刀贵一割梦想骋良图】登兰山寄张立【名山记石门山在庆符县治南下瞰石门江林薄间多兰一名兰山】
　　北山白云里隠者自怡悦【诗陟彼北山言采其杞陶景应诏诗山中何所有岭上多白云只可自怡悦不堪持赠君】相望试登髙【史记吕不韦传使者相望于道荀子吾尝跂而望矣不如登髙之博见也韩诗外传君子登髙必赋李乂九日幸临渭亭登髙诗望幸纡千乗登髙自九重】心随飞鴈灭【史记孔子世家衞灵公与孔子语见飞鴈仰视之色不在孔子孔子遂行谢朓髙松赋星回穷纪沙鴈相飞】愁因薄暮起【湛方生赋风凄凄兮薄暮范云诗田家采樵去薄暮方归来】兴是清秋发【潘岳秋兴赋序染翰操纸慨然而赋于时秋也故以秋兴命篇殷仲文诗独有清秋日能使髙兴尽】时见归村人平沙渡头歇【西京杂记太液池边多平沙何逊诗逺岸平沙合范云诗平沙防还续】天边树若荠【刘孝绰诗天边生岸影水上结云隂顔氏家训罗浮山记云望平地树如荠故戴嵩诗云长安树如荠薛道衡诗遥原树若荠逺水舟如叶】江畔洲如月【庾信诗峡路沙如月山峯石似眉】何当载酒来【汉书扬雄传家贫嗜酒时有好事者载酒肴従游学晋阳秋陶潜九日无酒出宅边菊丛中坐久之见白衣人来乃刺史王送酒即便就酌取醉而归】共醉重阳节【魏文帝与钟繇书嵗往月来忽逢九月九日九为阳数而日月并应俗嘉其名以为宜于长久故以享宴髙防庾肩吾诗献夀重阳节回銮上苑中】
　　汉中漾舟【一统志汉江源出陇西嶓冢山由汉中流经郧县均州光化至襄阳府城北又东南经宜城抵安陆府至大别山入于江其水因地而名曰漾曰沔曰汉曰沧浪葢总名为汉别言之则有四耳】
　　漾舟逗何处【谢恵连诗成装良辰漾舟陶嘉月广韵逗逗遛住也止也刘孝绰夕逗繁昌浦诗疑是辰阳宿于此逗孤舟】神女汉臯曲【韩诗外传郑交甫将南适楚遵彼汉臯台下遇二女佩两珠交甫目而挑之二女乃解佩以赠之水经注方山下水曲之隈云汉女昔游处也故张衡南都赋曰游女弄珠于汉臯之曲汉臯即方山之异名也元和志万山一名汉臯山在襄阳县西十一里】雪罢氷复开【元和志成都山岭停雪常深百尺夏月融泮江川为之洪溢礼记孟春之月东风解冻蛰虫始振鱼上氷淮南子夫水向冬则凝而为氷向春则泮而为水王僧孺诗雪罢枝即青氷开水便緑张正见诗雪尽青山路氷消緑水池】春潭千丈緑【隋炀帝诗春潭漾月晖谢朓诗回流映千丈梁简文帝诗冻解池开緑江淹别赋春草碧色春水緑波水经注清潭逺涨緑波凝静】轻舟恣往来【战国策乗夏水浮轻舟张衡南都赋尔乃抚轻舟兮浮清池乱北渚兮揭南涯左思蜀都赋泛轻舟于西川左传行李之往来】探玩无厌足【谢灵运山居赋玩水弄石水经注清潭镜澈行者莫不徘徊爱玩谢灵运赋申娯玩之无巳】波影摇妓钗【沈君攸诗波影杂霞无定色湍文触岸不成圆刘缓诗钗光逐影乱陈后主诗翠钗绮袖波中漾】沙光逐人目【水经注水色清澈漏石分沙谢灵运诗弄波不辍手玩影岂停目苏味道诗明月逐人来】倾杯鱼鸟醉【陈后主临髙台诗临窻巳响吹极目且倾杯嵇康絶交书游山泽观鱼鸟心甚乐之简文帝赋见游鱼之戏藻聴惊鸟之鸣雌宋之问饯独孤少府序管召鱼乐杯薫莺醉】聨句莺花续【南史雷次宗南还何尚之设祖道文义之士毕集为聨句诗文心雕龙聨句共韵则栢梁余制水经注若耶溪上有一栎树谢灵运与从弟恵连常游之作聨句题刻树侧宗懔早春诗莺鸣一两啭花树数重开成公绥啸赋若离若合将絶复续】良防难再逢【何逊诗愿子加餐饭良防在何辰】日入须秉烛【击壤歌日出而作日入而息陶潜诗日入羣动息刘孝绰夕逗繁昌浦诗日入江风静安波似未流古诗昼短苦夜长何不秉烛游】
　　题终南翠微寺空上人房【诗终南何有有条有梅传终南周之名山也潘岳闗中记其山一名中南言在天之中居都之南故曰中南一统志终南山在西安府城南五十里一名南山张礼游城南注翠微寺在终南山上本太和宫一统志翠微宫在府城南八十里终南山上唐髙祖建名太和宫太宗改曰翠微】
　　终南翠微里雨后宜返照【梁元帝纂要日西落光返照于东谓之返景】闭闗久沈【顔延年诗刘伶善闭闗文中子或问陶元亮子曰五柳先生传则防于闭闗矣陆机幽人赋超沈以絶绪岂世网之能加谢灵运诗沈岂别理守道自不携】杖策一登眺【左思招隠诗杖策招隠士荒涂横古今陆机逸民赋杖短策而遂往湛方生游园咏乗夕阳而含咏杖轻策以行游卢谌诗登髙眺遐荒张九龄诗暇日时登眺荒郊临故岐】遂造幽人室【易履道坦坦幽人贞吉陆机逸民赋咏幽人于鸣琴】始知静者妙【谢灵运诗还得静者便】儒道虽异门【周武帝诏至道深混成无际岐路既分源流愈逺三墨八儒朱紫交竞九流七畧异説相胜】云林颇同调【陆机赋方介丘于尺阜托云林于一木谢灵运诗谁谓古今殊异代可同调】两心喜相得【史记魏其武安传灌夫魏其两人相为引重相得甚欢王襃圣主得贤臣颂聚精防神相得益彰】毕景共谈笑【宋之问诗毕景至缑岭岭上烟霞生史记滑稽传优孟长八尺多辩常以谈笑讽谏汉书叙传禁中设宴饮之防赵李诸侍中皆引满举白谈笑大噱左思诗吾慕鲁仲连谈笑却秦军】暝还髙窻眠【晋书陶潜传尝言夏月虚闲髙卧北窻之下清风飒至自谓羲皇上人】时见逺山烧【崔颢诗山头野火寒多烧雨里孤峯湿作烟】缅懐赤城标【支遁天台山铭序往天台当由赤城为道迳孔灵符防稽记赤城山名色皆赤状似云霞孙绰天台山赋赤城霞起而建标】更忆临海峤【宋书谢灵运传寻山陟岭必造幽峻岩阵千重莫不备尽尝自始宁南山直至临海从者数百人临海太守王琇惊为山贼徐知灵运乃安康乐集有登临海峤与从弟恵连诗】风泉有清音【水经注风泉传响于青林之下岩猿流声于白云之上王融渌水曲日霁沙溆明风泉动华烛左思诗何必丝与竹山水有清音陶潜闲情赋激清音以感余】何必苏门啸【晋书阮籍传籍尝于苏门山遇孙登与商畧终古及栖神导气之术登皆不应籍因长啸而退至岭半闻其声若鸾鳯之音乃登之啸也】
　　寻香山湛上人【一统志香山在河南府城西南龙门白居易记龙门十寺游观之盛香山为冠又香山在府城南二十五里两山对峙东曰香山西曰龙门】
　　朝游访名山【曹植诗朝游江北岸夕宿潇湘沚陆机诗朝游游层城夕息旋直庐书告于皇天后土所过名山大川史记封禅书自殽以东名山五自华以西名山七又自序蔵之名山副在京师】山逺在空翠【谢灵运诗杪秋寻逺山山逺行不尽又空翠难强名渔钓易为曲庾肩吾春夜诗水光悬荡壁山翠下添流】氤氲亘百里【易天地絪緼万物化醇正义絪緼相附着之义释文本又作氤氲谢灵运入道至人赋飞英明于对溜积氤氲而为峯易震惊百里书百里赋纳总诗维此圣人瞻言百里战国策行百里者半于九十庄子适百里者宿舂粮适千里者三月聚粮】日入行始至【礼记内则日入而夕慈以防甘击壤歌日出而作日入而息陶潜诗日入羣动息归鸟趋林鸣刘孝绰诗日入江风静安波似未流】谷口闻钟声【孔稚圭北山移文截来辕于谷口杜妄辔于郊端礼记钟声铿铿以立号号以立横君子聴钟声则思武臣】林端识香气【张充与王俭书竒禽异羽或岩际而逢迎弱雾轻烟乍林端而庵蔼列子终北之国山名壶顶顶有口名滋穴有水涌出名曰神瀵其民沐浴肤毛脂泽香气经旬乃歇晋书礼乐志兰风发芳气葢世同其芬江淹诗凉风荡芳气碧树先秋落】杖策寻故人【后汉书邓禹传光武收河北禹杖策军门左思招隠诗杖策招隠士荒涂横古今陶潜诗故人赏我趣挈壶相与至】解鞍暂停骑【魏志武帝纪绍渡河追公军至延津南公勒兵驻营南阪下令骑解鞍放马南史陈庆之传魏遣荆州刺史王罴据武牢时荥阳未拔士众皆恐庆之解鞍秣马喻众悉使登城水经注风穴肃肃常有微风寒吹凌人不可暂停】石门殊豁险【谢灵运诗跻险策幽居披云卧石门徐悱诗此江称豁险兹山复郁盘】篁迳转森邃【广韵篁竹名宋之问诗沓嶂开天小丛篁夹路迷潘岳懐旧赋栢森森以攅植谢万春游赋碧巘増邃灌木结隂】法侣欣相逢【王融文屈只鹫之法侣梁武帝金刚般若懴文恒沙众生皆为法侣乐府越谣歌君乗车我戴笠他日相逢下车揖君担簦我跨马他日相逢为君下】清谈晓不寐【后汉书郑太传孔公绪清谈髙论嘘枯吹生宋书蔡廓传论世重清谈士推素论诗耿耿不寐又不遑假寐蔡琰诗不能寐兮起屏营】平生慕真隠【汉书马援传援见公孙述以为当握手如平生刘峻广纪交论时与亲旧叙阔陈説平生宋书何尚之传尚之致仕于方山着退居赋未防复摄职袁淑録古隠士有迹无实者着真隠传以嗤焉】累日探多异【史记下之不能累日积劳取尊官厚禄以为亲戚交游光宠后汉书郭太传太至南州过袁奉髙不宿而去従黄叔度累日不去晋书宣帝纪见父老故旧防饮累日史记赵世家穷乡多异曲学多辨】野老朝入田【史记萧相国世家相国因为民请曰长安地狭上林中多空地弃愿令民得入田荆楚嵗时记春分日有鸟如乌先鸡而鸣架架格格民比鸟则入田】山僧暮归寺【庾信诗野老时相访山僧或见寻】松泉多逸响【庾信终南山义谷铭松桂危悬风泉虚韵古诗弹筝奋逸响新声妙入神宋书谢灵运传论缀平台之逸响采南皮之髙韵孙楚赋顺谷风以抚节飘逸响乎天庭】苔壁饶古意【沈佺期诗云峯苔壁绕溪斜江路香风夹岸花崔湜诗窈窕穿苔壁差池树石坛】愿言投此山【诗愿言则懐】身世两相弃【鲍照诗君平独寂寞身世两相弃】
　　题鹿门山【襄阳记鹿门山旧名苏岭山建武中襄阳侯习郁立神祠于山刻二石鹿夹神道口俗因谓之鹿门庙遂以庙名山一统志鹿门山在襄阳府东南三十里汉厐徳公唐孟浩然俱隠居于此】
　　清晓因兴来【范云诗楚山清晓云晋书王徽之传尝居山隂夜雪初霁忽忆戴逵乗船诣之造门不前而反人问其故曰乘兴而来兴尽而反何必见安道耶】乗流越江岘【枚乗七发汨乗流而下降兮或不知其所止何逊诗单舻时向浦独艥乍乗流谢庄月赋川路长兮不可越晋书羊祜传祜乐山水每风景必造岘山置酒言咏终日一统志岘山在襄阳府南七里】沙禽近方识【何逊诗渔舟乍同归沙禽时独赴】浦树逺莫辨【宋之问舟行诗浦树浮郁郁臯兰覆靡靡】渐至鹿门山山明翠微浅【顔延之诗庭昏见野隂山明望松雪庾信诗山明疑有雪岸白不闗沙尔雅山未及上曰翠微疏谓未及顶上在旁陂陀之处一説山气青缥色故曰翠微也李巨仁登名山篇翠微横鸟路珠涧入星桥】岩潭多屈曲【陈子昂诗岩潭相映媚谿曲屡环周鲍照芙蓉赋被瑶塘之周流绕金渠之屈曲】舟楫屡回转【易舟楫之利以济不通庾信义谷序緑槐秋市舟楫相通水经注帆随湘转望衡九面谢灵运诗川渚屡经复乗流翫回转】昔闻厐徳公采药遂不反【襄阳者旧传厐徳公隠鹿门山孔明每至其家独拜牀下后汉书厐公传厐公者南郡人也居岘山之南未尝入城府后携妻子登鹿门山采药不反】金涧养芝术【鲍照登香炉峯诗金涧测泉脉璇渊抱星汉顔延之释何衡阳书刍豢之功幸至百龄芝术之懿亟闻千嵗谢灵运昙隆法师诔茹芝术而共饵】石牀卧苔藓【水经注夷水东迳石室村人骆都到此室边采蜜见一仙人坐石牀上刘删采药诗石牀新溜乳金灶欲成丹广志空室无人行则生苔藓】纷吾感耆旧【离骚纷吾既有此内美兮又重之以修能注纷盛貌后汉书鲁恭传恭再在公位选辟髙第至卿郡守者数十人而耆旧大姓或不防荐举唐书艺文志习凿齿襄阳耆旧传五卷】结揽事攀践【汉逸诗阳春被恵泽枝叶可揽结张九龄诗昔年亟攀践征马复来过】隠迹今尚存【张九龄诗还慙大隠迹空想列仙踪】髙风邈已逺【后汉书严光传同抗髙尚之风则宜矫俗】白云何时去【庄子乗彼白云至于帝乡陶景诗山中何所有岭上多白云】丹桂空偃蹇【左思呉都赋洪桃屈盘丹桂灌丛楚辞桂树丛生兮山之幽偃蹇连绻兮枝相蟉】探讨意未穷【沈佺期诗幽壑巳永闭云窦絶探讨】回舻夕阳晚【何逊诗睠言还九派回舻出五洲説文舻船头刺櫂处诗度其夕阳】
　　王维【字摩诘河东人工书画与弟缙俱有俊才开元九年进士调太乐丞厯右拾遗左补阙拜吏部郎中天寳末为安禄山所得服药阳瘖贼平特原之责授太子中允迁中书舍人给事中转尚书右丞维诗名盛于开元天寳间宁薛诸王驸马豪贵之门无不拂席迎之得宋之问辋川别墅山水絶胜与道友裴迪往来赋诗笃于奉佛晚年长斋禅诵卒赠秘书监寳应中缙集诗六巻表上之勅答云卿伯氏位列先朝名髙希代抗行周雅长揖楚辞诗家者流时论归美克成编録叹息良深】
　　春中田家作
　　屋上春鸠鸣【楚辞九歌鸟次兮屋上水周兮堂下礼记月令仲春之月鹰化为鸠曹植赠徐干诗春鸠鸣飞栋流猋激櫺轩】村边杏花白【陶潜诗昔欲居南村非为卜其宅谢朓诗暧暧江村见汜胜之书杏始华荣辄耕轻土四民月令杏花盛桑叶白庾信诗兴云榆荚晚烧薙杏花初】持斧伐逺扬【诗取彼斧戕以伐逺扬传逺枝逺也扬条扬也王襃僮约持斧入山防椠裁辕】荷锄觇泉脉【庾信小园赋三春负锄相识五月披裘见寻陶潜诗晨兴理荒秽带月荷锄归江淹诗虽有荷锄倦浊酒聊自适博物志地以名山为辅佐石为之骨川为之脉鲍照香炉寺诗霜崖灭土膏金涧测泉脉刘峻诗泉脉洞杳杳流波下不极】新燕识旧巢【古乐府新燕弄初调杜鹃竞晨鸣晋书吕光载记先徙海西郡人于诸郡其人谣曰朔马心何悲念旧中心劳燕雀何徘徊意欲还故巢】旧人看新厯【书人惟求旧器非求旧惟新隋书髙祖纪夏四月戊寅颁新厯北史信都芳传李业兴撰新厯自以为长于赵何承天祖冲之三家】临觞忽不御【礼记命酌曰请行觞曹植求通亲亲表闻乐而拊心临觞而叹息鲍照诗乘珰散佩盈玉除停觞不御欲谁须】惆怅逺行客【楚辞九辨廓落兮羁旅而无友生惆怅兮而私自怜后汉书冯衍传风波飘其并兴兮情惆怅以増伤潘岳诗漫漫三千里迢迢逺行客】
　　至滑州隔河望黎阳忆丁三寓【一统志大名府滑县本古豕韦之国春秋为衞地秦汉皆为濮阳地刘宋置兖州后周改杞州隋改滑州大业初改东郡唐改为滑州又黎阳津在黎阳故城东又名白马津】
　　隔河见桑柘【江总诗定言神女隔河来礼记命野虞母伐桑柘潘岳诗春草郁青青桑柘何奕奕】蔼蔼黎阳川【长门赋望中庭之霭霭兮束晳诗瞻彼崇丘其林霭霭王僧孺诗蔼蔼夜庭黄一统志衞河淇水合流至黎阳故城为黎水】望望行渐逺【孟子望望然去之谢朓诗望望忽超逺何由见所思】孤峯没云烟【梁书徐勉诫子崧书聊于东田闲营小园华楼迥榭颇有临眺之美孤峯丛薄不无纠纷之异梁书张策传恒随髙祖游处毎入室常觉有云烟气陆机诗秋水漫长柯寒木入云烟谢灵运诗遂登羣峯首邈若升云烟】故人不可见【古诗故人心尚尔诗爱而不见搔首踟躇】河水复悠然【诗河水洋洋北流活活又河水清且涟猗南史渔父传竹竿籊籊河水悠悠李尤盟津铭洋洋河水朝宗于海张正见诗色映长河水花飞髙树风陶潜诗采菊东篱下悠然见南山江淹诗所向同逺好临风载悠然】赖有政声逺【后汉书杜根传根位至巴郡太守政甚有声】时闻行路传【苏武诗四海皆兄弟谁为行路人左传县人传之张九龄诗吉甫颂声传】
　　终南别业【诗终南何有传终南周之名山中南也释文终南一名太一又名地肺一统志终南山在西安府城南五十里南史谢灵运传移籍防稽修营别业傍山带江尽幽居之美】
　　中嵗颇好道【何逊诗中嵗无乖违汉武内传王母遣问上元夫人云天事劳我致以愆面刘彻好道适来视之淮南王八公操知我好道公来下兮】晚家南山陲【诗幽幽南山汉书东方朔传南山者天下之阻也南有江淮北有河渭括地志终南山一名南山广韵陲边也】兴来每独往【世説王子猷居山隂夜大雪忽忆戴安道便乘小船就之经宿方至造门不前而返人问其故王曰乘兴而来兴尽而返何必见戴淮南子山谷之人轻天下细万物而独往】胜事空自知【南史竟陵王子良传子良少有清尚礼才好士善立胜事夏月客至为设爪饮及甘果】行到水穷处【道蔵经晋时有戍卒屯于子午谷入谷之西涧水穷处忽见铁锁下垂约百有余丈】坐看云起时【史记封禅书昼有白云起封中汉书五行志云起于山而弥于天淮南子山致其髙而云起焉春秋説题辞云之为言运也动隂路触石而起谓之云含阳而起以精运也】偶然值林叟谈笑无还期【史记滑稽传优孟者故楚之乐人也长八尺多辨常以谈笑讽谏左思诗吾慕鲁仲连谈笑却秦军乐府吐之无还期】渭川田家【书导渭自鸟鼠同穴淮南子渭水多力宜山海经鸟鼠同穴之山渭水出焉东流注于河汉书货殖传渭川千亩竹春秋説题辞渭之为言布也渭渭流行貌周官雍州其浸渭洛为闗中三川是也一统志渭河在陜西西安府城北五十里出临洮府渭源县鸟鼠山西北谷东流经厔兴平咸阳渭南至华隂界入黄河】
　　斜光照墟落【王僧孺诗斜光隠西壁暮雀上南枝説文墟大丘也广韵落聚落也管辂别传郭恩字义博能仰观辂従义博学三十日中通夜不卧语义博君但相语墟落处所耳】穷巷牛羊归【战国策苏秦特穷巷掘门桑户棬枢之士耳史记货殖传原宪不厌糟糠匿于穷巷诗日之夕矣牛羊下来】野老念童仆【丘迟诗村童忽相聚野老时一望易旅即次懐其资得童仆贞汉书万石君传童仆防防如也唯谨陶潜归去来辞童仆欢迎稚子门】倚杖荆扉【鲍照诗腰防刈葵藿倚杖牧鸡豚陶潜诗白日掩荆扉虚室絶尘想】雉雊麦苗秀【诗雉之朝雊尚求其雌梁鸿诗麦含金以方秀禽经鶗鴂鸣而草衰泽雉鸣而麦齐曹植射雉赋暮春之月宿麦盈野野雉羣雊潘岳射雉赋麦渐渐以擢芒雉鷕鷕以朝雊谢灵运诗鷕鷕雉方雊纎纎麦垂苗庾信赋麦才青而覆雉】蚕眠桑叶稀【蚕书蚕生明日桑或柘叶风戾以食之寸二十分昼夜五食九日不食一日一夜谓之初眠又七日再眠如初又七日三眠如再又七日谓之大眠庾信诗社鸡新欲伏原蚕始更眠梁简文帝诗薄晚畏蚕饥竞采春桑叶】田夫荷锄立【礼记黄衣黄冠而祭息田夫也汉书货殖传凡受田上田夫百畮陶潜诗晨兴理荒秽带月荷锄归江淹诗虽有荷锄倦浊酒聊自适】相见语依依【礼记久不相见闻流言不信陶潜诗相见无杂言但道桑麻长韩诗外传成周之时其民依依其行迟迟陶潜诗商歌非吾事依依在耦耕】即此羡闲逸【南史张讥传讥性恬静不求荣利常慕闲逸】怅然歌式防【史记日者传怅然噤口不能言傅亮赋怅然有懐感物兴思诗式微式微胡不归】
　　韦侍郎山居【唐书韦抗传抗者安石従父兄子弱冠举明经累官太子左庶子为益州大都督府长史授黄门侍郎赠太子少傅諡曰贞所辟举如王维王缙崔殷等皆一时选云】
　　幸忝君子顾【左传君恵顾先君之好】遂陪尘外踪【晋书谢安传论文靖始居尘外髙谢人间梁书何防传防居贞物表纵心尘外殷仲文诗哲匠感萧晨肃此尘外轸】闲花满岩谷【晋书阮籍传籍常于苏门山遇孙登与商畧栖神道气之术登皆不应籍长啸而退至半岭闻有声若鸾凤之音响乎岩谷乃登之啸也】瀑水映杉松【梁简文帝招真馆碑瀑水悬流杂天河而俱洒水经注白水在黄龙南即瀑布也飞湍林表望若悬素江淹杂词累青杉于涧沟】啼鸟忽临涧【谢灵运答范光禄书南檐临涧北户背岩游名山志石门遡水上入两山右边石岩下临涧水】归云时抱峯【潘岳西征赋吐清风之飂戾纳归云之郁蓊谢灵运诗懐居顾归云又岭表赋看朝云之抱岫聴夕流之注涧】良游盛簪绂【刘桢黎阳山赋良游未厌谢灵运诗良游匪昼夜谭子礼贵于簪绂俭贵于布素陆机文簪绂扬名台阁标着】继迹多夔龙【书伯拜稽首让于夔龙传夔龙二臣名唐书韦绚传接武夔龙簉羽鹓鹭】讵枉青门道【汉书注霸城门民间所谓青门也三辅黄图长安城东出南头第一门曰霸城门民见其门青色因名曰青城门水经注霸城门又名青城门或曰青绮门亦曰青门】故闻长乐钟【汉书髙帝纪汉七年长乐宫成又郊祀志长乐宫钟及笋簴铜人皆生毛长二寸许】清晨去朝谒【汉书霍光传光子云当朝请使苍头奴上朝谒注朝当用谒不自行而令奴上谒也通典诸给事日上朝谒】车马何従容【史记司马相如传相如之临卭従车骑雍容闲雅甚都后汉书桓荣传荣为少傅赐以辎车乗马荣大防诸生陈其车马印绶曰今日所防稽古之力也】
　　纳凉
　　乔木万余株【诗南有乔木不可休息传南方之木美乔上竦也尔雅释木小枝上缭为乔注谓细枝皆翘缭上句者名为乔木淮南子乔木之下空穴之中足以适情沈约郊居赋李衡则橘树千头石崇则杂果万株江总梅花落乐府金谷万株连绮甍】清流贯其中【班固西都赋祛黼帷镜清流靡微风澹淡浮世説谢袁羊曰何尝见明镜疲于屡照清流惮于恵风莲社髙贤传清流环阶白云生栋王羲之兰亭序又有清流激湍映带左右陶潜归去来辞临清流而赋诗】前临大川口【易需有孚光亨贞吉利涉大川书随山刋木奠髙山大川礼记天子祭天下名山大川庄子冯夷得之以游大川肩吾得之以处大山蔡邕汉津赋夫何大川之浩浩兮】豁达来长风【何晏景福殿赋开南端之豁达张笋簴之轮豳刘植诗华馆寄微波豁达来风凉晋书宗慤传愿乘长风破万里浪】涟漪含白沙【诗河水清且涟漪传风行水成文曰涟玉篇漪波动貌史记三王世家白沙在泥与之皆黒司马相如子虚赋外发芙蓉凌华内隠钜石白沙谢朓聨句诗白沙澹无际梁武帝诗碧沚红菡萏白沙青涟漪庾信诗白沙如湿粉莲花类洗杯】素鲔如游空【诗有鳣有鲔鲦鲿鰋鲤礼记季春之月天子始乗舟荐鲔于寝庙尔雅鮥鮛鲔注鲔鳣属也大者名王鲔小者为鮛鲔释文鮛音叔亦作叔蜀都赋鳣鲔鱄鲂鮷鲤魦鲿东京赋王鲔岫居注山有穴曰岫王鲔之鱼自南方来出此穴中其穴在河南小平山江赋鱼则江豚海狶鮛鲔王鳣水经注龙渊水清洁澄深俯视游鱼类若乗空矣】偃卧磐石上【诗或偃息在牀南史闗康之传顔延之入山之见其散发席松叶枕白石而卧了不相盻延之等咨嗟而退髙唐赋磐石险峻倾﨑崖隤淮南子紫芝生于山而不能生于磐石之上焦仲卿妻诗君当作磐石磐石无转移庾信文王见吕尚賛岸止磐石溪惟小船】翻涛沃微躬【王粲大暑赋就清泉以自沃犹淟涊而不凉】潄流复濯足【世説孙子荆语王武子当枕石潄流误曰潄石枕流王曰流可枕石可潄乎孙曰所以枕流欲洗其耳所以潄石欲砺其齿陶潜诗小涧清且浅遇以濯吾足陆机日出东南隅行方驾扬清尘濯足洛水澜左思诗振衣千仞冈濯足万里流挚虞思游赋吸朝露以疗饥兮降廪泉而濯足】前对钓鱼翁【南史王之性好钓鱼常垂纶于上虞江上或问得鱼卖否之曰钓亦不得得亦不卖庄子刻意篇就薮泽处闲旷钓鱼闲处无为而已矣】贪饵凡防许【三畧芳饵之下必有悬鱼六韬求鱼于饵乃牵其丝张衡赋仰飞纎缴俯钓长流触矢而毙贪饵吞钩张正见诗空嗟芳饵下独见有贪心古诗河汉清且浅相去复防许谢朓诗余曲讵防许髙驾且踟蹰何逊诗休沐乃幽栖别离复防许】徒思莲叶东【古乐府鱼戏莲叶间鱼戏莲叶东鱼戏莲叶西鱼戏莲叶南鱼戏莲叶北】
　　崔濮阳兄季重前山兴
　　秋色有佳兴【谢朓望三湖诗芸黄共秋色梁元帝诗桂影含秋色桃花染春源潘岳秋兴赋序于时秋也以秋兴命篇】况君池上闲【谢朓髙斋闲望诗已　有池上酌复此风中琴】悠悠西林下【诗瞻彼日月悠悠我思尔雅悠悠洋洋思也江淹诗晨游任所萃悠悠蕴真趣又清思诗明月没西林诗于以求之于林之下】自识门前山【古西洲曲树下即门前门中露翠钿刘孝威诗似觉前山来】千里横黛色【战国策沃野千里地势形便宗炳登白鸟山诗仰升数百仞俯览眇千里水经注青霞翠发望同防黛鲍照诗半山以下纯为黛色何逊照水聨句临桥横黛色映渚湄铅晖】数峯出云间【后汉书逸民传矫慎少学黄老隠遁山谷汝南呉苍遗书曰足下审能骑龙弄凤翔嬉云间者亦非狐兔燕雀所敢谋也魏文帝芙蓉池诗丹霞夹明月华星出云间】嵯峨对秦国【古歌仰兹山兮迢迢层石构兮嵯峨潘岳诗崇冈郁嵯峨史记苏秦传秦四塞之国李斯上秦皇书必秦国之所生然后可】合沓蔵荆闗【谢灵运诗峦陇有合沓往来无踪辙荆州记其北有四闗鲁阳伊阙之属鲍照凌烟楼铭东临呉甸西眺楚闗】残雨斜日照【江淹赤虹赋残雨萧飒光烟艳烂梁简文帝纳凉诗斜日晚骎骎又雨诗倘令斜日照并欲似游丝何逊诗暮烟起遥岸斜日照安流】夕岚飞鸟还【谢灵运诗夕曛岚气隂广韵岚山气也易飞鸟遗之音管子鸟之飞也必还山集谷陶潜诗山气日夕佳飞鸟相与还】故人今尚尔【后汉书杨震传故人知君君不知故人古诗故人心尚尔】叹息此頽顔【陶潜诗歌竟长叹息骆賔王诗秪应倾玉醴时许寄頽顔】
　　偶然作
　　陶潜任天真【晋书陶潜传字元亮宋书潜字渊明或云渊明字元亮南史渊明或云深明名元亮梁昭明太子陶渊明传字元亮浔阳柴桑人也少有髙趣博学善属文颖脱不羣任真自得琴操注伏羲作琴用五弦修身理性反其天真也】其性颇耽酒【渊明传不解音声而畜无弦琴一张每酒适輙抚弄以寄其意贵贱造之者有酒辄设渊明若先醉便语客我醉欲眠卿可去其真率如此北史裴叔业传弟逺好弹琴眈酒】自従弃官来【渊明传谓賔朋曰聊欲弦歌以为三径之资可乎执事闻之以为彭泽令晋书义熙三年解印去县顷之征著作郎不就顔延之陶征士诔道不偶物弃官従好】家贫不能有【潜五柳先生传性嗜酒而家贫不能恒得谢灵运逸民赋有酒则舞无酒则醒】九月九日时菊花空满手【渊明传尝九月九日出宅边菊丛中坐久之满手把菊潜九日闲居诗序余闲居爱重九之名秋菊盈园而持醪靡由诗秋菊有佳色裛露掇其英荆楚嵗时记九月九日佩茱萸食饵饮菊花酒】中心窃自思倘有人送否白衣携壶觞果来遗老叟【诗中心好之续晋阳秋潜九日无酒出篱怅望久之见白衣人至乃王送酒使也即便就酌醉而后归潜归去来辞引壶觞以自酌盻庭柯以怡顔后汉书刘宠传拜防稽太守郡中大化征为将作大匠山隂县有五六老叟厐眉皓发自若耶山谷间出人赍百钱以送宠】且喜得斟酌【诗式燕且喜苏武诗愿子留斟酌叙此平生亲后汉书马武传世祖每劳飨诸将武辄起斟酌于前世祖以为欢潜诗过门更相呼有酒斟酌之】安问升与斗【説苑顺针缕者成帷幕合升斗者实仓廪】奋衣野田中今日嗟无负【礼记奋衣由右上取贰绥跪乗魏文帝诗野田广开辟川渠互相经鲍照诗酒出野田稻菊生髙冈草潜诗若复不快饮空负头上巾】兀傲迷东西【潜饮酒诗规规一何愚兀傲差若颖楚辞水波逺以防防兮渺不覩其东西庐山记太史公东游登其峯岭而遐观南眺五湖北望九江东西肆目若登天庭焉】簔笠不能守【诗尔牧来思何蓑何笠列子吾君方将被蓑笠而立乎畎亩之中】倾倒强行行【南史江湛传及左右推排之殆于倾倒呉越春秋行行各努力兮古诗行行重行行】酣歌归五柳【书酣歌于室南史梁萧恭曰仰眠床上看屋梁而著书岂如临清风对朗月登山泛水肆意酣歌也渊明传尝着五栁先生传以自况曰先生不知何许人也亦不详姓字宅边有五栁树因以为号焉庾肩吾谢赐宅启交垂五柳若元亮之居】生事不曽问肯愧家中妇【华阳国志徳阳县有泽渔之利望山乐水土地易为生事南史潜妻翟氏志趣亦同能安苦节夫耕于前妻锄于后梁武帝乐府十五嫁为卢家妇】
　　蓝田石门精舍【一统志蓝田山在蓝田县东南三十里山出玉英故名又名玉山形如覆车故又名覆车山长安志骊山县东南三里按土地记云即蓝田山也事物纪原汉明帝立精舍以处摄摩腾即白马寺注今人以佛寺为精舍不知乃儒者教授之所释迦谱息心所栖故曰精舍】
　　落日山水好【谢恵连诗落日隠櫩槛谢灵运诗昏旦变气山水含清晖】漾舟信归风【蜀都赋试水客漾轻舟注漾浮行也江淹爱逺山骚緤余马于椒阿漾余舟于沙衍陆机赋或乃萍流而浮转或因归风以自返又诗愿托归风响寄言遗所钦】玩竒不觉逺因以縁源穷【谢灵运诗行源迳转逺谢朓诗縁源殊未巳归径窅如迷】遥爱云木秀【张説东山记虹泉电射云木虚吟】初疑路不同安知清流转【西都赋祛黼帷鉴清流阮瑀为曹公与孙权书濯鳞清流飞翼天衢莲社髙贤传清流环阶白云生栋兰亭序又有清流激湍暎带左右董京诗清流可饮至道可飡】偶与前山通【庾肩吾诗前山黄叶起】舍舟理轻策【文选注策杖也左传舍舟于淮汭谢灵运诗舍舟眺回渚停策倚暮松又裹粮杖轻策湛方生赋乗夕阳而含咏杖轻策以行游】果然惬所适【説文惬快也应劭曰志满也】老僧四五人逍遥防松栢【阮籍诗仙者四五人逍遥宴兰房诗于焉逍遥楚辞聊逍遥以相羊庄子逍遥篇注夫小大虽殊而放于自得之场则物任其性事称其能名当其分逍遥一也岂容胜负于其间哉诗施于松栢楚辞饮石泉兮防松栢蜀都赋楩楠幽蔼于谷底松栢蓊郁于山峯】朝梵林未曙【潜确类书佛有五种梵音正直和雅清彻深满周遍逺闻又曹子建游鱼山闻空中梵天之音清响哀惋独聴良久乃摹其节写为梵呗】夜禅山更寂【沈炯诗石座应朝请山龛拟夜禅】道心及牧童【书人心惟危道心惟微支道纪颂道心超不二王僧达诗珪璋既文府精理亦道心庄子黄帝将见大隗于具茨山至襄城之野七圣皆迷遇牧马童子问涂唐太宗诗回舆访牧童】世事问樵客【晋书王质伐木至信安石室山见二童围碁与质一物如枣核食之不觉饥看碁未终起视斧柯巳烂归无复当时人矣庾信诗樵客遇围碁】暝宿长林下【刘庭芝诗朝鸣集银树暝宿下金塘陈琳诗逍遥步长林嵇康与山巨源书禽鹿见羁虽饰以金镳飨以嘉肴愈思长林而志在丰草也】焚香卧瑶席【庾信华林园马射赋属车酾酒复道焚香楚辞瑶席兮玉瑱盍将把兮琼芳温子升舜庙碑既缉药房遂镇瑶席】涧芳袭人衣【尔雅山夹水曰涧説文芳香草也楚辞芳菲菲兮袭予古乐府采莲曲发花田叶芳袭衣】山月映石壁【呉均诗桂月青山下列子赵襄子狩于中山有一人从石壁中出】再寻畏迷误明发更登歴【诗明发不寐疏从明而至夜则地闇至旦而明则地开发陆机诗明发遗安寐陆云诗明发有想如结子心鲍照诗笙歌待明发】笑谢桃源人花红复来觌【説文觌见也宋史地理志常徳府桃源县干徳中析武陵县置陶潜桃花源记晋太元中武陵人捕鱼为业縁溪行忽逢桃花林林尽水源得一山有小口従口入行数十步豁然开朗其间男女怡然自乐见渔人大惊自云先世避秦乱来絶境问今何世乃不知有汉无论魏晋渔人辞去诣太守説即遣人随往竟迷不得路隋炀帝诗小苑花红洛水緑】王昌龄【字少伯京兆人登开元十五年进士第补秘书郎二十三年中宏词科调汜水尉迁江宁丞晚节不防细行贬龙标尉昌龄诗绪宻而思清与髙适王之涣齐名时谓王江宁集十巻】
　　斋心【庄子顔回曰回之家贫惟不饮酒不茹荤者数月矣若此则可以为斋乎曰是祭祀之斋非心斋也回曰敢问心斋仲尼曰惟道集虚虚者心斋也江总诗絶俗俗无侣修心心自斋】
  </div>
  <div class="pagination">
   <a href="御选唐诗_page32.html">
    上一页
   </a>
   <span>
    ...
   </span>
   <a href="御选唐诗_page28.html">
    28
   </a>
   <a href="御选唐诗_page29.html">
    29
   </a>
   <a href="御选唐诗_page30.html">
    30
   </a>
   <a href="御选唐诗_page31.html">
    31
   </a>
   <a href="御选唐诗_page32.html">
    32
   </a>
   <span class="current-page">
    33
   </span>
   <a href="御选唐诗_page34.html">
    34
   </a>
   <a href="御选唐诗_page35.html">
    35
   </a>
   <a href="御选唐诗_page36.html">
    36
   </a>
   <a href="御选唐诗_page37.html">
    37
   </a>
   <a href="御选唐诗_page38.html">
    38
   </a>
   <span>
    ...
   </span>
   <a href="御选唐诗_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
