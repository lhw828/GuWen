<!DOCTYPE html>
<html>
<head>
    <meta charset="UTF-8">
    <title>御定历代题画诗类 - 第 153 页/共 269 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代题画诗类 - 第 153 页/共 269 页</h1>
    <div class="content">　　题蚕桑绮陌册【明董其昌】
　　禾簇簇题邹福所藏勤耕图【元傅若金】
　　省耕图【明董其昌】
　　省耕图【明祝允明】
　　阅耕图【明张邦奇】
　　应朋来临别索题存耕旧隐图【宋戴奎】
　　题赵继卿耕隐图【元杨奂】
　　题云庄耕隐图【元陶宗仪】
　　谢君寄一犂春雨图求诗为作絶句【宋陆游】谢耕道犂春图【宋赵师秀】
　　题谢耕道一犂春雨图【宋魏了翁】
　　题杨谕徳东皋春雨图【明杨荣】
　　溪田过雨图【明陈仲完】
　　题刘逸人乐耕巻【明杨士奇】
　　乐农巻【明陈振】
　　书耕巻【明王恭】
　　濯陇图【明李廷仪】
　　村田图杂咏【明蒋冕】
　　村田景【明蒋冕】
　　赵千里田家四季图【明僧西白二首】
　　题申之寄示春郊画轴【宋楼钥】
　　里社图【元刘因二首】
　　次韵玉堂画壁【元袁桷】
　　跋丰稔还乡图【元王恽】
　　题石恪画机织图【宋黄庭坚】
　　题楼攻媿织图【元虞集三首】
　　题纺织图【元王恽】
　　纺绩图【元贡奎】
　　蚕桑图【元吴师道】
　　题钱舜举画蚕桑图【明虞堪】
　　题丹阳贺氏采桑饲蚕图【明俞泰】
　　题韩晋公邨田歌舞图后【宋文彦博】
　　次韵和文潞公题韩百公村田歌舞图后【宋韩琦】题申季山家所藏李伯时画村田乐图【宋戴复古】题村田乐图【元虞集】
　　题村田乐图【元谢应芳】
　　题富好礼所畜村乐图【明刘基】
　　田家留客图【元纳延】
　　邨社醉归图【元陈旅】
　　题李唐村社醉归图【元朱徳润】
　　田家庆寿图【明髙启】
　　题田家娶妇图【明程敏政】
　　御定歴代题画诗类卷六十九目録
　　钦定四库全书
　　御定歴代题画诗类巻六十九
　　耕织类
　　题耕织图二十四首奉懿防撰　【元】赵孟頫
　　田家重元日置酒防邻里小大易新衣相戒未明起老翁年已迈含笑弄孙子老妪惠且慈白发被两耳杯盘且罗列饮食致甘防相呼团栾坐聊慰衰莫齿田硗借人力粪壤要锄理新嵗不敢闲农事自兹始
　　东风吹原野地冻亦已消早觉农事动荷锄过相招迟迟朝日上炊烟出林梢土膏脉既起良耜利若刀髙低徧翻垦宿草不待烧幼妇颇能家井臼常自操防灰縁旧俗门迳环周遭所冀嵗有成殷勤在今朝
　　良农知土性肥瘠有不同时至万物生芽蘖由地中秉耒向畎畆忽徧西与东举家往于田劳瘁在尔农春雨及时降被野何蒙蒙乗兹各播种庶望西成功培根利秋实仰天望年丰但使隂阳和自然仓廪充
　　孟夏土加润苖生无近逺漫漫冒浅陂芃芃被长阪嘉谷虽已殖恶草亦滋蔓君子与小人并处必为患朝朝荷锄往薅耨忘疲倦旦随鸟雀起归与牛羊晚有妇念将饥过午可无饭一饱不易得念此独长叹
　　仲夏苦雨干二麦先后熟南风吹陇畆惠气防清淑是为农夫庆所望实其腹酤酒醉比邻语笑声满屋纷然收获罢髙廪起相属有周成王业后稷播百谷皇天贻来牟长世自兹卜愿言乗嵗稔四海尽防福
　　当昼耘水田农夫亦良苦赤日背欲裂白汗洒如雨匍匐行水中泥淖及腰膂新苖抽利劒割肤何痛楚夫耘妇当馌奔走及亭午无时暂休息不得避炎暑谁怜万民食粒粒非易取愿陈知稼穑无逸传自古
　　大火既西流凉风日凄厉古人重稼穑力田在匪懈郊行省农事禾黍何斾斾碾以他山石玉粒使人爱大祀须粢盛一一稽古制是为五谷长异彼稊与稗炊之香且美可用享上帝岂惟足食人一饱有所待
　　白露下百草茎叶日纷委是时禾黍登充积徧都鄙在郊既千庾入邑复万轨人言田家乐此乐谁可比租赋以输官所余足储峙不然风雪至冻馁及妻子优游茅檐下庶可以卒嵗太平原有象治世乃如此
　　大家饶米麪何啻百室盈纵复人力多舂磨常不停激水转大轮硙碾亦易成古人有机智用之可厚生朝出连百车莫入还满庭勾稽数多寡必假布算精小人好争利昼夜心营营君子贵知足知足万虑轻
　　孟冬农事毕谷粟既已藏弥望四野空藁秸亦在塲朝廷政方理庶事和隂阳所以频嵗登不忧旱与蝗置酒燕乡里尊老列上行肴羞不厌多炰羔复烹羊纵饮穷日夕为乐殊未央祷天祝圣人万年长寿昌
　　农家值丰年乐事日熙熙黑黍可酿酒在牢羊豕肥东邻有一女西邻有一儿儿年十五六女大亦可笄财礼不求备多少取随冝冬前与冬后婚嫁利此时但愿子孙多门户可扶持女当力蚕桑男当力耘耔
　　一日不力作一日食不足惨淡嵗云莫风雪入破屋老农气力衰伛偻腰背曲索绹民事急昼夜互相续饭牛欲牛肥茭藁亦预蓄蹇驴虽劣弱挽车致百斛农家极劳苦嵗岂恒稔熟能知稼穑艰天下自防福
　　右耕
　　正月新献嵗最先理农器女工并时兴蚕室临期治初阳力未胜早春尚寒气窻户当奥宻勿使风雨至田畴耕耨动敢不修耒耜经冬牛力弱相戒勤饭饲万事非预备仓卒恐不易田家亦良苦舎此复何计
　　仲春冻初解阳气方满盈旭日照原野万物皆欣荣是时可种桑插地易抽萌列树徧阡陌东西各纵横岂惟篱落间采叶惮逺行大哉皇元化四海无交兵种桑日已广弥望緑云平匪惟锦绮谋只以厚民生
　　三月蚕始生纤细如牛毛婉娈闺中女素手握金刀切叶以饲之拥纸散周遭庭树鸣黄鸟发声和且娇蚕饥当采桑何暇事游遨田时人力少丈夫方种苖相将挽长条盈筐不终朝数口望无寒敢辞终嵗劳
　　四月夏气清蚕大已属眠髙首何昂昂蛾眉复娟娟不忧桑叶少徧野如緑烟相呼携筐去迢递立逺阡梯空伐条枚叶上露未干蚕饥当早归秉心静以专饬躬修妇事黾勉当盛年救忙多女伴笑语方喧然
　　五月夏已半谷莺先弄晨老蚕成雪茧吐丝乱纷纭伐苇作簿曲束缚齐榛榛黄者黄如金白者白如银烂然满筐莒爱此顔色新欣欣举家喜稍慰经时勤有客过相问笑声闻四邻论功何所归再拜谢蚕神
　　釜下烧桑柴取茧投釡中纎纎女儿手抽丝疾如风田家五六月緑树隂相防但闻缲车响逺接村西东旬日可经绢弗忧杼柚空妇人能蚕桑家道当不穷更望时雨足二麦亦稍丰酤酒田家饮醉倒妪与翁
　　七月暑尚炽长日弄机杼头蓬不暇梳挥手汗如雨嘤嘤时鸟鸣灼灼红榴吐何心娯耳目往来忘伛偻织为机中素老幼要纫补青灯照夜梭蟋蟀牕外语辛勤亦何有身体衣防缕嫁为田家妇终嵗复劳苦
　　池水何洋洋沤麻水中央数日庶可取引过两手长织绢能防时织布已复忙依依小儿女嵗晩叹无裳布襦不掩胫念之热中肠朝缉满一篮莫缉满一筐行防机中布计日渐可量我衣既巳成不忧天早霜
　　季秋霜露降凛凛寒气生是月当授衣有布织未成天寒催刀尺机杼可无营教女学纺纑举足疾且轻舎南与舎北嘒嘒闻车声通都富豪家华屋贮娉婷被服杂罗绮五色相间明听説贫家女恻然当动情
　　丰年禾黍登农心稍逸乐小儿渐长大终嵗荷锄镢目不识一字毎念心作恶东邻方迎师收拾令上学后月日南至相贺因旧俗为女裁新衣修短巧量度手事塞向庶御北风虐人生真可叹至老长力作
　　冬至阳来复草木潜滋萌君子重其然吾道自此亨父母坐堂上子孙列前荣再拜称上寿所愿百福并人生属明时四海方太平民无札瘥者厚泽敷羣情衣食苟给足礼义自此生愿言兴学校庶防教化成
　　忽忽嵗将尽人事可稍休寒风吹桑林日夕声飕飗墙南地不冻垦掘为坑沟斫桑埋其中明年芽早抽是月浴蚕种自古相传流蚕出易脱殻丝纩亦倍収及时不努力知有来嵗不手冻不足惜冀免号寒忧
　　右织
　　题耕织图【二首　　　　　　　明】李　进
　　西畴昨夜膏雨足村村緑树啼布谷农夫相唤整锄犂早起驱牛出茅屋土腴牛健耕易深暖云笼日春隂隂斜阳未下终十畆一巻遗经行自吟山妻相敬如賔友炊黍烹葵馌南畆溪边濯足陇头坐髙歌且尽壶中酒年来不用忧旱涝髙田宜黍低冝稻官租纳足食有余社酒鸡豚自相劳人言耕夫苦我道田家好但愿五风十雨年谷登室家团栾永相保
　　吴蚕作茧明于雪苕溪之水清且冽东邻西舎缫车鸣银丝出盆光皎洁官税已输私债还美人晓织緑窻间娇莺睍睆机声度春笋参差玉指攀织成素绢坚且致先奉翁姑后夫壻朔风吹水霜雪飞夫不忧寒妾如意君不见青楼艳女好蛾眉留客髙歌送酒巵纒头蜀锦不知数黄金莫尽朝别离不如田家荆布妻贫富苦乐长相随采桑养蚕缫好丝年年织绢制郎衣
　　题蚕桑绮陌册　　　　　　　【明】董其昌
　　百里春申路欣歌田畯诗行车膏作雨沃野锦为陂子妇馌堪饷曽孙稼若茨谁能忧藿食慈母更农师禾簇簇题邹福所藏勤耕图　　【元】传若金
　　禾簇簇禾簇簇去年缺雨今年足人家耕种少得闲一春强半田中宿塘上水生禾欲齐春禽爱近落花啼出入无人防门户野庭一任人来去有时耕罢亦长吟归来不记入村深书编从挂牛角上诗卷闲留桑树隂田家小心畏法令尝愿秋租得余剰邻翁昨日到城还闻説官家有新政民间禁马不禁牛有牛耕田君莫愁
　　省耕图　　　　　　　　　　【明】董其昌
　　融风扇时燠东臯农事起田畯遵时令平秩从兹始沟塍迂以直畚锸烟云里腰鎌乍刈葵携馌齐炊黍鹑野际熙阳鸾旂丽京坻襜襜抚籍衣剡剡染场履天近雨粟多日临土膏美汗漫八骏游芜没三推址睠此省耕仪风规传画史愿置黼座前劳农振前轨
　　省耕图　　　　　　　　　　【明】祝允明
　　老农真我事何敢笑樊须植杖芸苖处伸眉纳税余鉏头三寸泽田舎五行书饱饭髙眠熟朱门未必如
　　阅耕图　　　　　　　　　　【明】张邦奇
　　春雨肥东菑春风吹短褐一犂但使衣食充百畆长遗子孙活君不见叩角歌声暂歇他日逢时作伊葛应朋来临别索题存耕旧隐图　【宋】戴　奎
　　忆昔百丈岩前游泊船去登湖上楼天清野旷一凝望锦屏森列当前头中见苍崖拔地起絶怜嘉木连云稠防窱回溪出僧宇参差危壑生悬流人言此地傥归隐布衣便欲轻公侯茅屋春深薜荔长石防路绕丛篁幽长镵茯苓静可劚空林柿叶寒仍收回头世事忽如猬廿年误向红尘住不知何日继追寻毎忆此山劳梦寐应君示我新画图开巻中堂起烟雾摩挲浓墨思旧经却似登楼防山处君谓松根即故庐一榻左右俱图书沙田水足牛力壮归耕试论今何如先王井田法已坠阡陌钩连属豪贵前年东家强索租今年租入西家去白云苍狗在须臾能事只耕方寸地父老同知稼穑难儿孙共获菑畬利秋风归帆我独迟石田草莽耕何时君行已得图中意临分为冩存耕诗
　　题赵继卿耕隐图　　　　　　【元】杨　奂
　　惜君玉雪成老丑知君近出太常后求田问舎计差早恐君不是扶犂手长安冠盖闹于云但説子真耕谷口此心肯处万事了直待钟鸣奈衰朽溪山入眼画様新雨翠烟岚浮户牖松亭可琴水可舟中有石田三百畆剰鉏乌豆种红秫十亩桑麻居八九软浸豆屑饭晨犊浓汤秫腴篘社酒冷盆缫丝给公上挑灯纺绩裹妾妇索钱豪吏喜食肉凖备羮材养鸡狗荆棘满野独漏网太常遗泽亦已厚军兴科徭古不免为劝比邻死莫走残年得饱实大幸傍舎猥篱插花栁君家平日无杂賔我辈过门须一叩若非代北少陵翁定是周南紫阳叟更防朗咏除夜篇聊与苍生起尘垢
　　题云庄耕隐图　　　　　　　【元】陶宗仪
　　乱云深处水回环南亩无多屋数间晓起一犂春雨足夕阳牛角挂书还
　　谢君寄一犂春雨图求诗为作絶句
　　【宋】陆　游
　　説着功名我自羞喜君解劒换吴牛莫将江上一犂雨轻博人间万户侯
　　谢耕道犂春图　　　　　　　【宋】赵师秀
　　春雨年年有良田嵗嵗无何因将此事须要画为图野水寒初退平林緑半芜长謡谢沮溺未必子知吾
　　题谢耕道一犂春雨图　　　　【宋】魏了翁
　　牀头夜雨滴到明邨南邨北春水生老妇携儿出门去老翁赤脚呵牛耕一双不借挂木杪半破夫须冲晓行耕罢洗泥枕犊鼻卧防人间蛮触争
　　题杨谕徳东臯春雨图　　　　【明】杨　荣
　　春至时雨降驾言向东臯驱牛种嘉苗稂莠亦以薅所期敛获丰讵辞筋力劳时复事简编或以酌醴醪熙然陇亩间此乐奚其髙挂冠未有期南望徒郁陶托此寓幽意毋使心忉忉
　　溪田过雨图　　　　　　　　【明】陈仲完
　　时雨忽已徧羣山朝来晴溪田涨新緑沟浍悉皆盈倦兹天气好布谷声嘤嘤黾勉事东作孰计劳其形浩浩谷口趣猗猗丈人情朅来应徴辟逺入嵩阳城冩图想旧业千里云烟横
　　题刘逸人乐耕巻　　　　　　【明】杨士奇
　　理生虽异业居世皆有务治本既在兹食力余所慕九扈春始鸣兴言向田墅初来正沟塍爰方艺禾黍虽有耕耨劳三时且甘雨嵗功聿已成屡丰报田祖储峙何必多取具充寒暑有酒可同欢时时防邻父既醉去悠然登髙睇平楚一为击壤謡游心缅千古
</div>
    <div class="pagination">
<a href="御定历代题画诗类_page152.html">上一页</a><span>...</span><a href="御定历代题画诗类_page148.html">148</a><a href="御定历代题画诗类_page149.html">149</a><a href="御定历代题画诗类_page150.html">150</a><a href="御定历代题画诗类_page151.html">151</a><a href="御定历代题画诗类_page152.html">152</a><span class="current-page">153</span><a href="御定历代题画诗类_page154.html">154</a><a href="御定历代题画诗类_page155.html">155</a><a href="御定历代题画诗类_page156.html">156</a><a href="御定历代题画诗类_page157.html">157</a><a href="御定历代题画诗类_page158.html">158</a><span>...</span><a href="御定历代题画诗类_page154.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
