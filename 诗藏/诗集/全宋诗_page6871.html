<!DOCTYPE html>
<html>
<head>
    <meta charset="UTF-8">
    <title>全宋诗 - 第 6871 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6871 页/共 11672 页</h1>
    <div class="content">    林馆回车入，壶觞秉烛游。
    山公兴未尽，徒御且番休。

司马光　和人苇花
    葭萯迷河曲，高秋一番荣。
    齐纨张野白，楚练照川明。
    不夜月常皎，逾时雪未晴。
    万仙霓帔合，千亩玉苗生。
    漠漠波澜偃，茫茫沙碛平。
    际空监海竭，垂地塞云横。
    日暖鸥无色，风同鹤有声。
    逢君得嘲赋，岂愧束薪并。

司马光　和任顿田感旧叙怀
    结交英俊乐如何，风谊敦明寄咏歌。
    自致青云今有几，华为异物已居多。
    椟中本自沽良价，毫末安能滑至和。
    邻笛不堪频叹息，酒垆那得重经过。
    年华易度窗尘影，人事难期海水波。
    贤业著鞭犹可在，况君壮齿未蹉跎。
    
    
司马光　和任开叔观福严院旧题名
    墨踪尘淡鬓华新，犹喜重来值故人。
    二十二年如转目，洛阳不改旧时春。

司马光　和邵不疑校理蒲州十诗　碧楼
    烟瓦叠琉璃，危楼半空倚。
    歌钟奉高宴，声来碧云里。
    日暮天四垂，黯澹如秋水。

司马光　和邵不疑校理蒲州十诗　冰□
    □□□□□，□□□□□。
    清风满四境，岂独华榱下。
    不若楚台人，披襟独萧洒。

司马光　和邵不疑校理蒲州十诗　翠楼
    条山翠气横，隐嶙秋空窄。
    色楼雨初度，卷幌延佳色。
    扑扑满前轩，岚光真可摘。

司马光　和邵不疑校理蒲州十诗　芙蕖轩
    荷花烂熳红，不见方塘水。
    岧峣结飞阁，苒惹清香里。
    露重忽欹侧，翩然翠禽起。

司马光　和邵不疑校理蒲州十诗　槐轩
    □□轩已幽，况复植宫槐。
    檐外阴沈绿，南山雨气来。
    逍遥不知久，惊此黄花开。

司马光　和邵不疑校理蒲州十诗　静斋
    □□□□□，□□□□□。
    聊窥碧甽缺，寒草生历历。
    时闻山鸟呼，未得全幽寂。

司马光　和邵不疑校理蒲州十诗　异花亭
    春意复蹉跎，园林日愁寂。
    枝边绿阴重，砌下红英积。
    兹亭花最繁，飘零万可惜。

司马光　和邵不疑校理蒲州十诗　饮亭
    飞苔名僚集，临流芳宴开。
    萦纡漱文石，次第传清杯。
    回波亦多意，并汎落花来。

司马光　和邵不疑校理蒲州十诗　涌泉石
    苍然片石寒，百道飞泉吐。
    高堂忽萧飒，坐失炎蒸苦。
    蛟龙卧欲飞，仰噀秋空雨。

司马光　和邵不疑校理蒲州十诗　竹轩
    茂密正当轩，欹垂欲侵案。
    风枝忽交戛，月影争凌乱。
    诚嘉君子心，匪直林亭玩。

司马光　和邵兴宗秋夜学舍宿直
    直舍逍遥度清夜，暂投逢掖解儒冠。
    高楼影背星河转，疏生气兼风露寒。
    篱下黄花新蕊乱，门边碧柳旧株残。
    折腰把板今无有，勿似陶潜遂弃官。

司马光　和邵尧夫安乐窝中职事吟
    灵台无事日休休，安乐由来不外求。
    细雨寒风宜独坐，暖天佳景即间游。
    松篁亦足开青眼，桃李何妨插白头。
    我以著书为职业，为君偷暇上高楼。

司马光　和邵尧夫霁登石阁
    飞檐危槛出林端，王屋嵩丘咫尺间。
    独爱高明游佛阁，岂知忧喜满尘寰。
    目穷莽苍织毫尽，身得逍遥万象闲。
    暇日登临无厌数，悲风残叶已珊珊。

司马光　和邵尧夫年老逢春
    年老逢春春莫咍，朱颜不肯似春回。
    酒因多病无心醉，花不解愁随意开。
    荒径倦游从碧草，空庭庸扫自苍苔。
    相逢谈笑犹能在，坐待牵车陌上来。

</div>
    <div class="pagination">
<a href="全宋诗_page6870.html">上一页</a><span>...</span><a href="全宋诗_page6866.html">6866</a><a href="全宋诗_page6867.html">6867</a><a href="全宋诗_page6868.html">6868</a><a href="全宋诗_page6869.html">6869</a><a href="全宋诗_page6870.html">6870</a><span class="current-page">6871</span><a href="全宋诗_page6872.html">6872</a><a href="全宋诗_page6873.html">6873</a><a href="全宋诗_page6874.html">6874</a><a href="全宋诗_page6875.html">6875</a><a href="全宋诗_page6876.html">6876</a><span>...</span><a href="全宋诗_page6872.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
