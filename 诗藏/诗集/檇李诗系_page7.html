<!DOCTYPE html>
<html>
<head>
    <meta charset="UTF-8">
    <title>檇李诗系 - 第 7 页/共 137 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>檇李诗系 - 第 7 页/共 137 页</h1>
    <div class="content">　　传贻先生辅广
　　广字汉卿父逵流寓崇徳生广少读濂洛书慨然愿学从吕祖谦游复师事朱子与黄干并称时号黄辅庆元初伪学禁兴蔡元定贬死广独侍熹不去入京师居太学南集同志讲学不辍尝扁其堂曰传贻学者称传贻先生又称庆源辅氏所着有论孟答问六经集解诗传童子问通鉴集义诸书资福院平緑轩
　　名区与利垅羊肠竞攀跻谁能为芳草四旷成幽栖春风一凴阑秀色无髙低山遥不作障水近何妨隄只恐金气寒黄枯变碧萋坐令羣目惊有似七圣迷人心无天游六凿相攘挤但于平处观众有何端倪日月互賔送景物随乖暌彼昬如执着惟君试金箆
　　王朝郎明清
　　明清字仲言本汝隂人甫十嵗朱三十五希真徐五敦立过其父所询以国史中数事应之无遗由是受二公之知庆元间居甥馆于嘉禾官至朝郎与其父雪溪先生兄仲信俱有史才名卿钜公无不叹慕尤遂初者时之鸿儒也一日询明清以天临殿与南唐中主画像明清详陈本末无一不符遂初惊愕当时诸公欲告于上收置史馆不果明清又尝剀切上封事故赵师厚赠诗有信史賖靑简封章窒皂嚢之句楼钥送王仲言之泰倅二诗云万卷诗书老雪溪颀然二子和埙篪絶怜伯氏久亡矣犹幸夫君及见之来上鹓行人谓晚往舒骥足自嫌迟他时还向云门否布袜靑鞵尚可期遂初陈迹遽凄凉击节靑箱极荐扬谈笑于侬情最厚典刑使我意差强重屏唐画论中主古殿遗文话阿章旧事从今向谁问尺书时许到淮乡曾几诗云吾宗择壻得羲之令子传家又絶竒甥舅从来多酷似弟兄如此信难为陆游诗云汝隂太史万籖藏酸枣先生六世芳豹尾属车留不住却寻陈迹海陵仓紫薇杰作传千载物色分留待下车老病难陪曳裾客同来时寄一行书山谷有跋王仲言乞米诗是时南渡以来简册散亡老成凋落明清裒集轶事遗闻编为挥麈录自言无一事一字无所从来又有投辖录清林诗话玉照新志绍兴乙夘张安国为右史明清与仲信兄郑举善郭世桢李大正李泳多馆于安国家春日诸友同游西湖至普安寺于窻户间得玉钗半股青蚨半文想是游人欢洽所分授偶遗之者各赋诗以纪其事
　　凄凉宝钿初分际愁絶清光欲破时留与人间作佳话绿窻琼户老蛛丝
　　岳邺侯珂
　　珂字肃之号倦翁彰德人飞季子霖之子也嘉定间守嘉兴有恵政后家郡治西北金陀坊痛其祖武穆为秦桧所防作吁天辨录等书总名金陀粹编官至宝谟阁学士封邺侯有玉楮集
　　予园泰堂之傍有竒右小有有洞箭括有门车箱有谷高广不袤丈而嵌空之势宛若飘动暇日独坐对玩移晷因赋
　　池边歴平蹊果下动游鞚一笑未必领万象徒目送渊渟歴危槛日景华栋闲情晻不舒倦思悄如瞢忽惊鹊噪檐恍类鸡发瓮坐开苍玉壁平揖靑瑶峒畴昔果安在奔走比岳贡仰观箭括门广宇豁晴霿石开车箱谷盘道陟微同中天隠日月遥海揷防蝀居然袤丈间有此具美众老夫生平嗜酷好泉石弄天巧谢斲削人为漫控尚忆三神游俛纪十年梦踞龟曾食蛤骑寉更笞鳯觉来海山苍倐见雪窦空便疑势崒独欠波澒洞捧罂喜对酌防帻发孤讽此兄定絶竒吾意当折衷一笑问阿章试与评伯仲
　　病虎行
　　长风吹谷白日暗旷野人稀云黯澹狐狸啸舞豺狼噑病虎妥尾行蓬蒿天寒泉冻山骨髙皮枯髀痒霜爪搔纷纷晴雪爬落毛垂头帖耳身腥臊羣鸦槎牙噪枯木燐火半青新鬼哭走麕过前不能逐目视眈眈蹲朴毛风血雨天地肃何日跳踉看食肉天生万物有盛时当年一啸天助威坐看云起行引儿当涂宁复论老罴一朝老去守岩窦落叶满山氷雪后壮心空在筋力疲寂寞长饥眠白昼古来豪杰多沈沦不用为鼠皆若人范雎折胁西入秦内史长叹田单嗔可怜百兽为披靡转顾不如圈中豕男儿奋跲亦渠似肯复虚为倚厓死君不见南山白额曾报恩墙头金枕投何人
　　病中试张观笔
　　淮上霜浓哀草黄阿防健走如何獐不知聚族加束缚妙手乃有明山张生来阿防素狡狯何术聚致如驱羊防毫撷颖不敢惜一一顺聴伏且僵人生切勿恃一技善走古有执盖郎不惟平地傅两翼仍以俘馘浮长江一朝发愤辽东防逝水亦复随浮梁只今红绡莹玊管何人解发千古光明张眼前第一手嗟嗟阿防孰能走
　　山中寄杨宗博
　　多病山中客无人傍酒罇与猿分橡子为鹿长禾孙白昼云归屋黄昏雨打门忽懐杨司马烟霭隔重阍
　　宿溪声阁望炉峰
　　閴歴烟岩古琮琤雪涧横海潮秋八月山雨夜三更肯作随流想难忘潄石情壮懐徒激烈聊复以诗鸣
　　题竹院
　　秋枕竹鸣屋昼棋松掩闗雨晴犹湿径云薄不蔵山未洗中原恨难消永日闲西风动征韅空愧鬓毛斑三墖寺寒光亭张于湖书词寺柱吴毅夫命名后轩【考见后】
　　竹里逢僧院残碑不计年雁题三崒堵龙化两魁躔宝正号应纪元丰墨尚鲜寒光定何似谁放五湖船
　　蒲萄
　　当年博望奏边功异种曾携苜蓿同摘乳那烦挏马令引须聊惬好龙公颇怜汉地离宫在未许凉州酒瓮空囘纥只今重餧肉清隂弥望满闗中
　　嘉定丁夘予守檇李召还郡人见饯于三墖湾偶至此寺因名有感
　　往年曾佩双湖组古刹犹题三墖湾堕雁重寻湖浩渺断虹浑记水囘环两州隔涉名无改二纪栖迟老复还病衲虽无分别想经行莫作少年看
　　纪事
　　人生邂逅适相欢一曲髙歌行路难频寄诗筒君勿厌种花持钓是闲官
　　病中登山
　　满山桃李閙红霞曽约香山白鹿车堪笑东风欺病客搀先且到别人家
　　张尧同
　　尧同字爵未详栁志载其咏吾郡山川古迹甚多观列岫一诗乃知系秀州人也按宋庆元后始立嘉兴府而尧同称吾州且所咏间及宁宗时事当是宁宗时人存之以俟博雅者
　　嘉禾百咏
　　胥山
　　马革浮尸去君王太忍人此山空庙貌何以劝忠臣【附考山在郡东二十五里接嘉善县境一名张山乃硖石之余支也吾郡诸山自天目发源尽于海盐北一支由硖石蜿蜒而来发为胥山平田突兀广寻数亩旧经云子胥伐越驻兵于此水经云子胥死浮尸至此居民怜之立祠其上俗名伍王庙旁有石龟凝望注水风雨中农人见其行疑为怪凿其目碑语有石栈自钱塘抵御児之胥口凡十一字惜不得其全文又有磨劔石长二丈许劔痕在马其巅相传即子胥墓也括异志云隆兴间守臣李春请拨郡学以荒山皆石不果乡人陈了翁之裔陈煃凿石结庐名读书堂下有水曰胥江屠应埈有胥山赋其他题咏甚众八景之一曰胥山松涛】
　　殳山
　　丹灶功成后寥寥掩竹扉但闻蝉巳蜕不见鹤来归【附考山在府城西南五十七里旧属嘉兴今析属桐乡县东南三十五里千金乡昔有道士殳基尸解于此唯存巾氅之号桐棺冢山有两峯东峯号史山明初贝淸江朱以贞结殳山诗社后郭观察舜举吴洪雅公治西林僧公朗辈继其盛云又有洗药井藏兵坞潮音院显灵庙系宋时祀三衢周孝子封显灵王者慈乌泉喝石嵒陶景真诰云嘉兴殳季真于宋景和元年得晋杨许三真手迹于剡县马氏以呈废帝又陶隠君弟子题名有嘉兴殳兴祖】
　　滮湖
　　四境田相接烟澜自渺弥客来吟此景无或比滮池【附考湖在郡城东南二里春波门外一名马塲湖宋志云濶五百丈深三丈北隣城壕东列防市其西则鸳湖也亦名南湖湖滨有濠股塔湖南有乐郊水心列岫三亭及潘尚书园中有烟雨楼俱另见】
　　鸳鸯湖
　　东西两湖水相并比鸳鸯湖里鸳鸯鸟双双锦翼长【附考湖在郡城南三里澄海门外湖中多鸳鸯故名又云以东西两湖相丽如鸳鸯也亦曰双湖搃名南湖宋从事郎闻人滋南湖草堂记云檇李泽国也东南皆陂湖而南湖尤大计百有二十顷元陈世昌有南湖赋湖中有裴岛放鹤洲诸胜又名陆瑁养鱼池八景之一曰鸳湖春晓】
　　长水
　　古来名未灭人好水还清一读髙僧防尘劳悟此生【附考水在郡城南六里长五十余里自海宁发源贯硖石东北流入嘉兴境始皇东游过此闻土人水市之謡乃乗舟交易以应之宋时有长水法师明沈懋孝学者称长水先生】
　　谷水【一作许尚诗】
　　短棹经行处风披藻荇香中宵孤鹤唳片月在沧浪【附考旧经云古战塲夹谷口秦长水县治今谷水是也神异传曰由拳县即秦长水县沦防为谷因名谷水东南流逞嘉兴县城西又东南迳盐官县故城南水经注引吴记曰谷水出吴小湖迳由拳县故城下九州志云谷水之右有马睾城吴王濞煑海为盐于此梁元帝览赋曰时度谷水之阳尚想嘉禾之方壮庆亭于吴后雄檇李于越王陆机对晋武云三泖冬温夏凉谷水在其北金泽章练小蒸大蒸白牛诸塘在其西葑澳走马诸塘在其东泖桥之外横絶东渚者秀州塘也又吴地记云海盐县东北二百里为长谷陆逊陆凯居此又云嘉兴县东二十五里有长谷亭方舆胜覧云陆逊所封名华亭谷嘉禾志云当湖北有华亭河然则一水异名大抵自硖石襟带吾禾数邑以至于泖耳】
　　天星河
　　拍防浮春渌菰蒲四逺生网罗人不到鱼鸟亦忘情【附考河在郡城内东北一名天心河宋嘉禾志云东西广三十四丈即始皇发徒所掘俗谓天心坠穴泉与海通故大旱不涸水草不生旁有碑存二十余字剥蚀不可读】
　　穆溪
　　静练明田外源流笠泽通不因逢歳旱谁识济时功【附考溪在郡城东北四里接上谷湖入太湖水中多龙骨】
　　韭溪
　　终与双溪接分流入郭来市桥人影合不解洗尘埃【附考溪在郡城内即南湖之支流经城而达于北运河川渎记云太湖东通嘉兴韭溪是也溪上有西埏里见捜神记】
　　双溪
　　柔橹声相应名齐汉魏收可怜一溪水分作两塘流【附考溪在郡城东六里以其近汉塘魏塘故名汉塘入平湖魏塘入嘉善俱可由此以达松江】
　　秀水
　　好景明于画长浮五色波一竿吾欲钓来此聴渔歌【附考水在郡城北丽桥之东相传水浮五色见者获庆亦称绣水明析邑名因此】
　　白龙潭
　　呼吸风云合飞潜自有时只愁潭底浅头角被人窥【附考潭在郡城西南四里通越门外景德寺旁有白虎穴风涛溺舟作三塔镇之今析属秀水境八景之一曰龙潭暮云】
　　御儿
　　用此临吴战何人为越谋夫差曾不寤亡国始知羞【附考水在郡西南去崇德县治东南一里旧名御儿中泾俗名沙渚塘吴越时栖兵于此越语勾践之地北至御儿左传吴越春秋皆作御史记年表作蘌西汉易为语而年表又作蓹水经曰由拳西乡有产儿便能语因诏为语儿乡元丰中朱长文续吴郡图经云范蠡献西施于吴道中生子至此能语张宫谕广皇舆考亦云又越絶书曰语儿乡故越界大夫种曰吾以御儿临之又女阳亭者勾践入官于吴夫人产女此亭养于李乡勾践胜吴更名女阳三朝国史云有语儿亭又名女儿亭俗呼囡儿墩汉元封初封辕终古为御儿侯】
　　范蠡湖
　　少伯曾居此螺纹吐防丝一奁秋镜好犹可照西施【附考湖在郡城内西南金明寺旁中产异螺五防相传范蠡曽隠于此有陶朱公里四字碑又有西施妆防】
　　梧桐泾
　　落落梧桐树何年作鳯鸣试看千古翠流尽一溪声【附考泾旧属郡境后析桐乡县名因之在邑之东即濮川所通处也五代时鳯鸣其树邑人蔡孟熙绘图庐陵周忱为记】
　　汾湖
　　我是沧浪叟闲来系钓艭如何一湖水半秀半吴江【附考湖旧属郡境后析嘉善在县西北三十六里其半为吴江地故名分湖后人加水为汾耳中产巨蟹陶振有赋杨维桢有记】
　　柘湖
　　神居隂阳防寻国捍洪波莫虑蛟龙怒年来畏叱呵【附考湖旧属郡境即海盐旧治沦防者也今在平湖县华亭乡与嘉善接境东界华亭今无复有湖凡张堰亭林黄茅白苇之墟皆是也多生柘树故山名柘山林名柘林柘一作橐初防时有女子入湖为三姑神土人祠之】
　　马塘泾
　　疑着风波恶民謡亦畏人筑塘成堰后斩马祭河神【附考泾在郡城南七里九域志云始皇至此遏水为堰斩马祭之属嘉兴】
　　杉靑堰
　　旧吏家何在空寻古栁隄世情今亦尔莫笑买臣妻【附考堰在郡城东北四里其旁有闸寰宇记谓朱买臣妻改嫁杉靑闸吏北一里有死亭湾为妻死处又有落帆亭宋秀王诸公送乡人陈确持节江东留题亭址今析属秀水八景之一曰杉闸奔湍】
　　鳯凰洲
　　竹秀水色净忽来双鳯凰岐周昔鸣瑞今复见文王【附考洲在郡城东七里宋隆兴元年有五色鸟饮啄其上故名属嘉兴】
　　龙舌头
　　一吸长川静烟云忽有无谁看颔底月误欲探骊珠【附考在郡城东七里即双溪之觜也今名防龙山属嘉兴】
　　月壕
　　入径深于坞沧波近马蹄每寻莲社友咫尺走东西【附考壕在郡城西其水抱城湾曲如月故名亦曰月河属秀水】
　　灵光井
　　玉甃祥光发难藏世上名定多慈防力一饮百疴轻【附考井在郡城内精严寺本晋徐之别业因夜发光舍为寺成帝赐名灵光】
　　幽澜泉
　　神女钟灵处真堪疗渴羗满甖秋玉色一酌洒清凉【附考泉在景德寺中旧属郡境后析嘉善去县东一里相传有僧见一女子厉声曰窗外谁家女应曰堂中何处僧逐之忽隠掘得石刻有幽澜二字石下得泉大旱不涸煑茶无滓盛暑经宿而味不变邑人盛唐有记八景之一曰武水幽澜寺系唐天宝间创又有大悲阁雨花防翻经室洗鉢池补衲亭萝屋月竹炉烟诸胜】
　　檇李城
　　螳螂方捕楚黄雀遽乗吴交怨终亡国君王到死愚【附考城在郡城西南四十五里春秋时越败吴于檇李因其地产佳李故名越絶书作就李公羊传作醉里史记载吴王阖闾伤指卒于泾去檇李七里夫差败越于夫椒报檇李也又曰西施醉于此即今濮院析属桐乡】
　　射防城
　　此地连江海曾经古战争干戈今不见空有射防名【附考城在郡城东北三十里吴王御越之所一名闻川今名王江泾又东三里为闻家湖宋闻人氏家焉宋武节将军闻人宣扈跸南迁定家于此其孙恂为进义校尉死厓山之虽】
　　四城
　　吴越争雄日区区在用兵空余争战地无处不髙城【附考东顾城西新城南于城北主城皆在郡境吴筑以御越】
　　何城
　　报越心何壮贪齐计已轻忠言殊不聴何用筑斯城【附考郡西有何城在崇德县西三里又有萱城在崇德县东三十里晏城属桐乡管城属盐官皆春秋时筑此四城属越境】
　　由拳废县
　　故城人不见击剑泪空霑一絶悲声逺今犹説孝亷【附考在郡城南捜神记曰始皇东巡望气者云五百年后江东有天子气始皇至令囚徒十万余人掘汚其地凿审山为硖北迤六十里至天星河止表以恶名曰由拳言囚倦也今春波门外五合水俗讹油潭】
　　嘉禾墩
　　寂寞黄龙后纷然垅上碑废兴无处问空咏草离离【附考墩在郡城东北四里即吴时生嘉禾之地】
　　古战塲
　　自昔干戈地城空草自荒渔樵怀旧事何敢议兴亡【附考在郡南四十五里旧经云古战塲夹谷口即秦长水县治也又名吴越战塲其大者曰东荡界桐溪盐官间西荡崇桐相半皆广数十里土人垦地往往得败甲朽镞云】
　　村门口
　　昔日荒闲地今闻市井喧人情看促迫无复似当年【附考未详】
　　宣公桥
　　祗因裴少保功业败垂成往往桥边客今犹恨未平【附考桥在郡城东春波门外相传为宣公建属嘉兴】
　　五栁桥
　　为怀陶靖节无复见其人谁种桥边栁犹含旧日春【附考桥在嘉兴治西俗名庆丰桥】
</div>
    <div class="pagination">
<a href="檇李诗系_page6.html">上一页</a><span>...</span><a href="檇李诗系_page2.html">2</a><a href="檇李诗系_page3.html">3</a><a href="檇李诗系_page4.html">4</a><a href="檇李诗系_page5.html">5</a><a href="檇李诗系_page6.html">6</a><span class="current-page">7</span><a href="檇李诗系_page8.html">8</a><a href="檇李诗系_page9.html">9</a><a href="檇李诗系_page10.html">10</a><a href="檇李诗系_page11.html">11</a><a href="檇李诗系_page12.html">12</a><span>...</span><a href="檇李诗系_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
