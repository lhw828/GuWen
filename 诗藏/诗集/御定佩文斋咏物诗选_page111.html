<!DOCTYPE html>
<html>
<head>
    <meta charset="UTF-8">
    <title>御定佩文斋咏物诗选 - 第 111 页/共 386 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋咏物诗选 - 第 111 页/共 386 页</h1>
    <div class="content">　　何许新亭好轩窈窕深天开云四面地据岳中心雨緑蘼芜道风香薝卜林晓岚收不尽犹作半山阴
　　吕公亭　　　　　　　　　【元】余　阙
　　鄂渚江汉合兹亭宅其幽我来窥石镜兼得眺芳洲逺岫云中没春江雨外流何时乘白鹤吹笛过南楼
　　垂虹亭　　　　　　　　　【元】倪　瓉
　　虚阁春城外澄湖暮雨边飞云忽入户去鸟欲穷天林屋青西映吴松碧左连登临感时物快吸酒如川
　　山亭　　　　　　　　　　【明】薛　蕙
　　西圃禁垣东凉生暑渐空小池盈宿雨丛桂易秋风独鹤窥云际幽兰浥露中来游行乐地不惜醉山公
　　内苑涵碧亭　　　　　　　【明】陈　沂
　　苑入黄金坞桥廻碧树湾龙池观九岛鼇禁觅三山溜转云车急花深月殿闲从来人罕至御榻在中间
　　偕方仲美宗良兄再集宛在亭
　　【明】朱多炡
　　一曲君恩重千秋贺监才亭虚水禽集池净藕花开进艇凉风送钩帘返照来谁能与朋好到此不衔杯
　　五言排律
　　王屋山第之侧杂构小亭暇日与羣公同游
　　【唐】李　峤
　　桂亭依絶巘兰榭俯廻谿绮栋鱼鳞出雕甍凤羽栖引泉聊涨沼凿磴且通蹊席上山花落帘前野树低弋林开曙景钓渚发晴霓狎水惊梁燕临风听楚鸡复看题柳叶弥喜荫桐圭
　　白莲花亭侍宴应制　　　　【唐】沈佺期
　　九日陪天仗三秋幸禁林霜威变緑树云气落青岑水殿黄花合山亭绛叶深朱旗夹小径寳马驻清浔苑吏收寒果饔人饍野禽承欢不觉暝遥响素秋砧
　　仙萼池亭侍宴应制　　　　　沈佺期
　　歩辇寻丹嶂行宫在翠微川长看鸟灭谷转听猿稀天磴扶阶迥云泉透户飞闲花开石竹幽叶吐蔷薇径狭难留骑亭寒欲进衣白龟来献寿仙吹返彤闱
　　奉和幸神臯亭应制　　　　【唐】宋之问
　　清跸喧黄道乘舆降紫宸霜戈凝晓日云管发阳春台古全疑汉林余半识秦宴酣诗布泽节改令行仁昔恃山河险今依道德淳多惭献嘉颂空累属车尘
　　郑郎中山亭　　　　　　　【唐】崔　翘
　　篆笔飞章暇园亭染翰游地竒人境别事逺俗尘收书阁山云起琴斋涧月留泉清鳞影见树密鸟声幽杜馥薰梅雨荷香送麦秋无劳置驿骑文酒暗相求
　　题独孤使君湖上林亭　　　【唐】刘长卿
　　出树倚朱栏吹铙引上官老农持挿拜时稼卷帘看水对登龙净山当建隼寒夕阳湖草动秋色渚田寛渤海人无事荆州客独安谢公何足比来往石门难
　　裴仆射东亭　　　　　　　【唐】钱　起
　　凤扆任匡济云谿难退还致君超列辟得道在荣班朱防缭垣下髙斋芳树间隔花闻逺水废卷爱晴山晩沐值清兴知音同解顔借兰开赐酒留客下重关仙犬逐人静朝车映竹闲则知真隐逸未必谢区寰轩后三朝顾赤松何足攀
　　杭州卢录事山亭　　　　　【唐】朱庆余
　　山色满公署到来诗景饶解衣临曲榭隔竹见红蕉清漏焚香夕轻岚视事朝静中看鎻印髙处见迎潮曳履庭芜近当身树叶飘傍城余菊在歩入一仙瓢
　　李氏小池亭十二韵　　　　【唐】韦　庄
　　积石乱巉巉庭莎緑不芟小桥低跨水危槛半依岩花落鱼争唼樱红鸟竞鹐引泉疏地脉扫絮积山嵌古柳红绡织新篁紫绮缄养猿秋啸月放鹤夜栖杉枕簟谿云腻池塘海雨咸语鸡逞辨防鼎犬偏馋踏藓青粘屐攀萝緑荫衫访僧舟北渡贳酒日西衔迟客登髙阁题诗绕翠嵓家藏何所宝清韵满琅函
　　泉南孙氏园亭　　　　　　【元】马祖常
　　凿石通归汐浮梁看浴暾鸭阑萍上甃鹿栅藓生垣薝卜垂栀子筼筜长竹孙书香芸辟蠧席暖锦裁鸳交客登仙籍承家荷帝恩冰瓯蜂蜜溜酒榼荔浆翻吹籥花围屋弹琴鹤舞园海云春有态闽雪夜无防谁谓衣裳懒予今杖履烦捋须歌月地翘首望天门
　　七言律
　　太平公主山亭侍宴应制　　【唐】李　峤
　　黄金瑞榜绛河隈白玉仙舆紫禁来碧树青岑云外耸朱楼画壁水中开龙舟下瞰鲛人室羽节髙临凤女台遽惜欢娱歌吹晩挥戈更却曜灵回
　　题贾巡官林亭　　　　　　【唐】杨巨源
　　白鸟闲栖亭树枝緑樽仍对菊花篱许询本爱交禅侣陈寔由来足好儿明月出云秋馆思逺泉经雨夜知门前长者无虚辙一片寒光动水池
　　题友人池亭　　　　　　　【唐】温庭筠
　　月榭风亭绕曲池粉垣廻互瓦参差侵帘白片揺翻影落镜红愁冩倒枝鸂鶒刷毛花荡漾鹭鸶拳足雪离披山翁醉后如相忆羽扇清樽我自知
　　奉同诸公题河中任中丞新剏河亭
　　【唐】李商隠
　　万里谁能访十洲新亭云构压中流河鲛纵翫难为室海蜃遥惊耻化楼左右名山穷逺目东西大道鎻轻舟独留巧思传千古长与蒲津作胜游
　　许州题德星亭　　　　　　【唐】薛　能
　　潩水南流东有堤堤边亭是武陵谿槎松配石堪僧坐蘂杏含春欲鸟啼髙处月生沧海外逺郊山在夕阳西频来不似军从事只戴纱巾曳杖藜
　　题河中亭子　　　　　　　　薛　能
　　河擘防流岛在中岛中亭子正南空蒲根旧浸临关道沙色遥飞傍苑风晴见树卑知岳大晩闻车乱觉桥通无穷胜事应须宿霜白蒹葭月在东
　　和于中丞登扶风亭　　　　【唐】方　干
　　避石攀萝去不迷行时举歩似丹梯东轩海日已先照下界晨鸡犹未啼郭里云山全占寺村前竹树半藏谿谢公吟望多来此此地应将岘首齐
　　再题路支使南亭　　　　　　方　干
　　行处避松兼碍石即须门径落斜开爱邀旧友看渔钓贪听新禽驻酒杯树影不随明月去谿流常送落花来睡时分得江淹梦五色毫端弄逸才
　　睦州吕郎中环谿亭　　　　　方　干
　　为是仙才登望处风光便似武陵春闲花半落犹迷蝶白鸟防飞不避人树影斜余侵枕簟荷香坐久着衣巾暂来此地非多日明主那容借寇恂
　　题越州袁秀才林亭　　　　　方　干
　　清邃林亭指画开幽岩别派象天台坐牵蕉叶题诗句醉触藤花落酒杯白鸟不归山里去红鳞多向镜中来终年此地为吟侣早起寻君薄暮回
　　褚家林亭　　　　　　　　【唐】皮日休
　　广庭遥带旧娃宫竹岛萝谿委曲通茂苑楼台低槛外太湖鱼鸟彻池中萧疎桂影移茶具狼籍苹花上钓筒争得共君来此住便披鹤氅对清风
　　题崔驸马林亭　　　　　　【唐】僧无可
　　宫花野药半相和藤蔓参差惜不科纎草连门留径细髙楼出树见山多洞中避暑青苔满池上吟诗白鸟过更买太湖千片石叠成云顶緑嵯峨
　　登涵辉亭　　　　　　　　【宋】孔武仲
　　常时洲岛隔波澜故觅君山直上看罨画园林春减色水晶宫阙昼添寒州城斜引羣峰小湖面平吞数驿寛坐久西风响乔木扁舟思到武陵滩
　　太湖恬亭　　　　　　　　【宋】王安石
　　槛临谿上緑阴围谿岸髙低入翠微日落断桥人独立水衔幽树鸟相依清游自觉心无累静处安知世有机更待夜深同徙倚秋风斜月钓船归
　　成都杨氏江亭　　　　　　【宋】文　同
　　汀洲烟雨卷轻霏遥望轩隐翠围万岭西来供晓色一江南下载晴晖鳬鸥惯入阑干宿鱼蟹长随舴艋归我亦旧多沧海思几时如此得苔矶
　　题潭州徐氏春晖亭　　　　【宋】苏　轼
　　昽昽晓日上三竿客向东风竞倚阑穿竹鸟声惊歩武入檐花影落杯盘勿嫌歩月临元圃冷笑乘槎向海滩胜槩直应吟不尽凭君寄与画图看
　　秋日登海州乘槎亭　　　　　张　耒
　　海上西风八月凉乘槎亭外水茫茫人家日暖渔樵乐山路秋晴松柏香隔水飞来鸿阵濶趂潮归去橹声忙蓬莱方丈知何处烟浪参差在夕阳
　　次秀野极目亭韵　　　　　【宋】朱　子
　　偶向新亭一破顔髙情直寄有无间地偏已隔东西路天阔长围逺近山浩荡祗愁朝雾合轮囷却喜暮云还不堪景物撩人甚倒尽诗囊未许悭
　　饮清湍亭石上小醉再登昼寒　朱　子
　　水边今日共传杯多谢殷勤数子来三伏炎蒸那有此百年怀抱顿能开云山合匝还生雾雪涧翻腾怒吼雷却恨苍屏遮逺目凌风直欲跨蓬莱
　　题张氏新亭　　　　　　　【宋】范成大
　　水杨成幄翠相遮犹有东风管物华叶底青梅无数子梢头红杏不多花烦将练火炊香饭更引长泉煮鬬茶约我诗成须疥壁莫嗔欹侧似归鸦
　　水亭有怀　　　　　　　　【宋】陆　游
　　渔村把酒对丹枫水驿凭轩送去鸿道路半年行不到江山万里看无穷故人草诏九天上老子题诗三峡中笑谓毛锥可无恨书生处处与卿同
　　池亭夏昼　　　　　　　　　陆　游
　　造物宁非念老生池亭幽事悉施行羣鱼聚散忽无迹孤蝶去来如有情小硙落茶纷雪片寒泉得火作松声曲肱假寐翛然寤不为敲门梦不成
　　南海东庙浴日亭　　　　　【宋】杨万里
　　南海端为四海魁扶桑絶境信竒哉日从若木梢头转潮到占城国里回最爱五更红浪沸忽吹万里紫霞开天公管领诗人眼银汉星槎借一来
　　寄题曾子与竞秀亭　　　　　杨万里
　　老夫上下蓼花滩每过君家輙系船尊酒灯前山入座孤鸿月底水连天暄凉书问二千里场屋声名三十年竞秀主人文似豹不应雾隐万峰邉
　　平逺亭　　　　　　　　　【元】尹廷髙
　　野水漫漫接白云凭阑转觉兴撩人一川芳草青无际数防遥峰淡不真烟树夕阳开画轴风帆沙鸟伴吟身个中尽有闲田地何必桃源更问津
　　半山亭　　　　　　　　　【元】于　石
　　万叠岚光冷滴衣清泉白石鎻烟扉半山落日樵相语一径寒松僧独归叶落误惊幽鸟去林空不碍断云飞层崖峭壁疑无路忽有钟声出翠微
　　分题翠光亭送李仲常江阴知事
　　【元】陈　樵
　　亭前练水细如萦亭上君山玉作屏林断才通吴月白鴈飞不尽楚天青莓苔着雨长黏石翡翠迎风欲堕翎怪得歩兵迷望眼诗成正值酒初醒
　　题张以中野亭　　　　　　【元】倪　瓒
　　人境旷无车马杂轩楹只在第三桥开门草色侵书幌隔水松声和玉箫一榻云山供夏簟满江烟雨看春潮君能撷取飞霞佩天际真人近可招
　　题崇山刘氏园亭　　　　　【明】吴　防
　　西山三叠郁岧嶤亭上看山翠欲飘杨柳小楼风满席芙蓉清沼水平桥美人歌处倾金杓仙客来时度玉箫我欲醉眠花底月满衣香露夜萧萧
　　方叔先生过咏归亭　　　　【明】沈　右
　　积雨空林喜夜晴杖藜随意傍江行天寒木落青山出日转沙虚白鸟明漫拟东邻时酿黍自怜南亩晩归耕颍川髙士能相过闲把瑶琴膝上横
　　坐王氏园亭作　　　　　　【明】刘荣嗣
　　秋向郊原静处寻古墙围绕荜门深迂廻窈窕层苔路青紫丹黄千树林风定小池开竹影日中髙榭合藤阴孤琴更在西邻北遥领清商识隐心
　　题来青亭　　　　　　　　【明】僧德祥
</div>
    <div class="pagination">
<a href="御定佩文斋咏物诗选_page110.html">上一页</a><span>...</span><a href="御定佩文斋咏物诗选_page106.html">106</a><a href="御定佩文斋咏物诗选_page107.html">107</a><a href="御定佩文斋咏物诗选_page108.html">108</a><a href="御定佩文斋咏物诗选_page109.html">109</a><a href="御定佩文斋咏物诗选_page110.html">110</a><span class="current-page">111</span><a href="御定佩文斋咏物诗选_page112.html">112</a><a href="御定佩文斋咏物诗选_page113.html">113</a><a href="御定佩文斋咏物诗选_page114.html">114</a><a href="御定佩文斋咏物诗选_page115.html">115</a><a href="御定佩文斋咏物诗选_page116.html">116</a><span>...</span><a href="御定佩文斋咏物诗选_page112.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
