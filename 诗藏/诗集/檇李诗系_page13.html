<!DOCTYPE html>
<html>
<head>
    <meta charset="UTF-8">
    <title>檇李诗系 - 第 13 页/共 137 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>檇李诗系 - 第 13 页/共 137 页</h1>
    <div class="content">　　西湖竹枝词
　　淡黄裙子缕金衫长髻垂肩短凤簮不愿燕京嫁官去花枝草蔓自江南
　　叶提举广居
　　广居字居仲嘉兴人天资机悟才力絶人与乡人张翼刘堪为文字友仕至浙江儒学提举晚年筑室西泠桥陶情诗酒有自得斋集
　　题范寛画卷
　　范翁作画絶代无岩壑交错青瑚玉堂仙人妙题品千载见题如见图乱后图书絶狼藉竒珍委地无人识萧条锦缥世间稀拂拭墨痕三叹息
　　题崔氏友竹卷
　　璚芳絶交亦已久忘形三迳相追攀髙轩时过翠羽盖美人或赠青琅玕清风慎截鸣凤琯沧海勿垂钓鼇竿一朝羣才尽登用空山无人同歳寒
　　寄杨铁崖
　　闻道西湖载酒还飞琼弱翠拥归鞍可无私梦登金马剰有春声到玊鸾异国顿消乡井念小堂新作画图看野人未纳彭宣履独向清溪把钓竿
　　自题隠居
　　瘿木裁冠鹤氅轻十年尘土厌飘零小山旧隠云封户大药新成月满庭丹井夜交龙虎气碧霄春蹑凤皇翎西风客舎炎歊净儗读琴心内景经
　　西湖竹枝词
　　水长西湖一尺过湖头狂客奈愁何鲤鱼吹浪杨花落聴得橹声归思多
　　芝林居士镏堪
　　堪字子舆嘉兴魏塘人【今析嘉善】居王带隠居读书工文词尤善古隶不习宦学以易授徒有芝林集费烈女吟
　　永康费氏女年少十八九择对无可人真心似琼玖礼法以防身丝麻常在手至正十七载太岁次丁酉逆贼从东来旌旗揺北斗三巴数十城皆降不敢后唐姬与姜氏以渐为贼偶费女涕泗悲勤勤告父母人生弃礼义猪狗亦何有我身不如贼我死骨不朽夜深盛容饰自缢后园栁髙义感行人痛心而蹙首平章玛鲁者左丞韩叔亨低头防屈膝拜贼乞余生不能受白刃空负朝廷恩茫茫天壤间生死义与仁泰山与鸿毛孩提如重轻费女生草野烈烈超凡伦二公国柱石弃去如轻尘芳名与汚迹遗戒千百春
　　拟古
　　千金买明珠百寳装带钩寳带绾同心明珠垂两头美人结新欢托体相绸缪再拜称主夀持以奉千秋
　　题西溪草堂
　　三尺茅檐压树低浮生聊尔作幽栖虽云身外原无地更有青山属杖藜
　　陆学士景龙
　　景龙字徳阳号湖峰郡志作景能误嘉兴人至顺已已举贤书或曰贡士官明州学正有湖峰稿不传诗见元音元诗体要及敦交集词极丽时称其工于咏物
　　题赵松雪人马图
　　阁老风流世所夸挥毫写出两名騧玉闗秋逺风生树银海春深浪蹴花一代衣冠沦草莽百年缟素飐风沙萧萧白髪鄞江上见画令人重叹嗟
　　春日遣懐和吴仲圭韵
　　闲愁日日不能禁漫赋停云感寸心老去一贫何至此春来多病到如今门前花飞万防急湖上水添三尺深却喜小楼当緑树倚阑时复聴鸣禽
　　寄上竹深契家以寓懐耿之情
　　竹深先生清隠处盖湖万顷水云凉毎聆金玊无来使时见埙箎有和章麦熟崆峒思续食花开杜曲忆传觞西斋有客如羲献为致殷勤意莫忘
　　奉次见贻诗韵
　　夏葢湖头秋日凉碧云绕屋见苍筤波光入酒葡萄緑雨意催诗防萏香每羡谢公能旷达也知贺老足清狂故人已动江湖兴儗借扁舟载笔牀
　　过伏龙山访诸故旧诗呈竹深老友
　　江空歳晚赋停云剪烛西窗话夜分山馆无人访遗叟驿亭有客送征君寒梅近水偏饶笑老鹤昂霄自不羣明日扁舟湖上去棹歌声里酒防醺
　　酒边话旧情契绸缪见教二诗词意深至輙步来韵以呈
　　隔世相逢白髪长行窝十日坐书香义熙处士遭衰晋大厯诗人出盛唐往事荒凉惊逝水髙情忼慨惜流光只今故旧多沦落中夜怀人断寸肠
　　百年身世累虚名一旦炎凉见薄情沟壑未应甘转死干戈已幸得更生谁家明月能吹竹何处沧浪可濯缨但得岁寒心事在梅花满把不胜清
　　畱竹深斩赏雪
　　曹江三冬雪大作葢湖七日氷不开明月堕空银汉浅白云匝地玉山摧剡溪举棹无由去防岸骑驴或可来却羡能诗何水部肯延东阁共观梅
　　故人重见髙谊蔼然连日倡酬不已漫赋近体奉呈
　　伏龙山色翠如新兵后重来访所亲喜见芝书征国士尚闻蕙帐隠山人文章未信穷为祟诗句焉能妙入神慰我梅花窗下酒醉中拍拍满懐春
　　奉寄竹深识趣二先生兼简泉上架阁
　　下榻徐髙士弹琴魏隠君相望一溪水只隔半山云毎忆朋簮盍俄惊客袂分登楼频眺逺离思正纷纷至正庚子三月七日魏处士昆季邀予游夏葢湖憇福原精舍胥防者九人各赋诗一章
　　石桥流水放兰舟野水苍茫凉欲秋山势截云横碧海波光吞日没沧洲岑参渼陂客同泛贺老鉴湖谁复游醉挿花枝争劝酒尊前一笑岁如流
　　栁南小隠
　　参军家住南湖上杨栁防门春水生落日楼台看洗马东风帘幙聴啼莺长条拂翠隂垂地三月飞花雪满城毎为论兵来好客傍人错认亚夫营
　　榾柮窝
　　安乐窝中兴淡然灵根斫得自樵仙地炉伏火春如海雪屏围风夜似年香透玉酥和芋拨脂流琥珀带松燃絶胜沉水烧金鸭吹彻参差恼醉眠
　　挽普大夫
　　英英正气钟河岳赫赫髙名照古今七道提纲徒赤手九泉饮恨只丹心台空凤去秋云惨屋冷乌啼夜月沉珍重遗章犹絶笔令人一读泪沾襟
　　题墨菊
　　东篱正色本来真子墨如何强写神满目缁尘非旧日西风羞见白衣人
　　题红梅
　　昔醉西湖处士家酒痕吹上水邉花东风蛱蝶迷香梦一树瑚月影斜
　　陆学正徳方
　　徳方字显叔华亭人至正壬午举人授般阳路学正未几羣雄蜂起挂冠归时元平章河南沈照避乱盐之甘泉乡徳方单贫徒步佣书于其家俄与谈经史论时政沈大惊询知所自遂以女妻之明初以逋臣荐不赴尝为诗题壁云云蒋楚穉辑我郡诗乘谓即陆景龙未知是否姑识之
　　武原新居题壁
　　我本由拳人何以寓兹土所恨国步艰一官难安堵流离坎中二天仰恃怙有妻如孟光有翁如彦辅灌园佐辟纑世事任旁午偶出南陌头易姓知真主防服过旧乡官私迫门户逃名名愈随披裘钓溪浒夫岂蹈沉渊臣自甘草莽中泠烹一瓯博山烧一炷弹琴伯牙台圣世容巢父
　　聴雪征君孙固
　　固字以贞海盐当湖里人【后析平湖】雅志恬旷长于词赋元季不乐仕进读书顾泖之阳顔其斋曰聴雪因以自号豫章胡俨为记明初辟署华亭学不赴与杨铁崖陶南邨友善所着聴雪斋稿今无传杨维桢有聴雪斋诗云老夫聴雪龙门寺淅沥初闻飘雪多龙喷雨花天作瑞象占云叶气生和月明蟹过银沙岸风细鱼沉玉海波万籁一空天地在谁怜声色老婆娑虞集有聴雪斋诗云楼前宿鹭起星河近岁江南雪转多投老钟山寒不寐满山松竹夜如何陶宗仪有聴雪为孙以贞赋云瑶池阿母教飞琼细捣氷花拥佩旌郭索行沙林竹偃吴蚕食叶纸窗明短编清夜谁家读柔橹寒溪逺处鸣闭户先生俄侧耳松声沸起煑茶铛
　　西湖竹枝
　　青蓬纸葢小花桡外湖还向里湖揺人心好似西湖水隔断中间有六桥
　　顾教授琛
　　琛字渊白一作文琛字渊伯嘉兴人恃才傲物元季入京献燕都赋翰长元公复初不喜曰今大朝四海一统六合一家燕葢昔时战国名何燕之称慙恨而归晚年始得领教岳阳髙照庵以诗送之云豪气欲吞天下士冷官初到岳阳城时杜清碧本应召次钱塘诸儒者争趋其门琛作诗嘲之有紫藤帽子髙丽靴处士门前当集赛之句闻者传以为笑用紫色防藤防帽而制靴作髙丽国様皆一时所尚集赛则内府执役者之译语也一日访僧胜福闲游市井间见妇女皆浓妆问从行者知为僧之宠下此则道人所有遂戏题一絶于壁僧亟去之已盛传矣其狂致如此
　　游昭亭
　　我出苦无骑清晨僦轻舆探幽得微迳去郭十里余层峦拱金碧云是神灵居羁禽呌秋树旌云散晴墟懐哉昔太守曾此持麾旟拂石访遗迹黯然歩踟蹰非无归隠心兹焉托吾庐壮图一未遂安能罢驰驱
　　题钱舜举画渔翁牵罾图
　　苕溪道人溪上居一生只惯观打渔吴儿打鱼当畊织意匠别出丝纶余纬葭缚竹直水口承以宻罟防其逋卒然一掣势莫御紫鳞跃出金芙蕖蓬窗艸户色色具茶瓶酒椀寻常俱船头青山立突兀船后绿树揺扶踈人间名利不可汚烟水为蓆天为庐西塞山前晚风急醉踏船舷浪花入渔翁心事道人知日暮来看倚笻立囬头却捉秋兎豪写入生绡半犹湿令人展卷心茫然辛苦微官悔何及吴淞江上鲈鱼肥秋风落叶满渔矶何不买舟迳东归何不买舟迳东归
　　建平道中遇雪
　　北风如雪如箭来射长途旅人面黑云匝道天为愁四望羣峰白于练萧条聚落才百家日暮青烟起山县荒林丛苇人少行断雁残鸦有时见忆昨年少轻逺游曾跨骅骝走畿甸只今潦倒困微官马上徘徊发哀愤丈夫事业未易论但怪流光速飞电便须大饮敌清寒未用悲吟叹羇贱
　　戏题
　　红红白白好花枝尽被山僧折取归祗有野薇顔色浅也来钩惹道人衣
　　俞平江俊
　　俊字子俊号云东庸之子弱冠从顾渊白游颇得其习负气凌铄当巴延太师柄国日尝赋清平乐长短句曰君恩如草秋至还枯槁落落残星犹弄晓豪杰消磨尽了放开湖海襟懐休教鸥鹭惊猜我是江南倦客等闲容易安排手稿留叶起之处后与叶交恶竟诉于官必欲构成其罪得以赂免初仕丽水巡检张氏据姑苏改判平江娶额森布哈次兄超尔女徙居海上入明出处未详
　　叹息
　　百年同转烛五十始知非老病侵腰膂浮名苦馵鞿闲门罗可设今雨客还稀空羡茅堂燕翩翩傍母飞
　　楚州夜泊
　　漏鼓声频欲四更野航灯火对愁明城头楚语惊乡梦船尾吴歌动客情漠漠水云随雁度潇潇风雨自鸡鸣离情逺道何嗟及未必江湖老此生
　　次髙原朴见寄
　　年少簮花压帽檐飞觞走斚竞春纎空余老泪青衫湿遮莫新愁白髪添生计有涯蚕上箔公庭无事鸟窥帘昔人漫説扬州鹤好事从来岂得兼
　　渡江
　　臈月六日狼山北浪花如雪势吞舟隔江隠隠闻吴语去国遑遑学楚囚白髪慈亲初属望青衫倦客不胜愁幸存杜曲桑麻地敢望班超万里侯









　　檇李诗系卷四
　　钦定四库全书
　　檇李诗系卷五
　　平湖沈季友编
　　元
　　董处士性存
　　性存名成一字自明嘉兴人居胥山乡世雄于赀好施予人称长者读书不仕子良用良史皆頴敏好学治春秋防稽杨亷夫避地松江后进多从之游性存因徒家上海令二子徃学焉声誉大起明初二子俱贵性存年八十余不废吟咏一夕梦入帝阊阖门明旦无疾卒归塟劝善乡
　　赠杨山居太史
　　曾懐荆璞诣天关雨露恩深赐佩环玊笋簉班跻鳯沼金闺通籍侍龙顔尚书听履星辰上太史蜚声翰墨间厌值承明躭隐兴锦袍光彩照湖山
　　送俞子俊丽水廵检
</div>
    <div class="pagination">
<a href="檇李诗系_page12.html">上一页</a><span>...</span><a href="檇李诗系_page8.html">8</a><a href="檇李诗系_page9.html">9</a><a href="檇李诗系_page10.html">10</a><a href="檇李诗系_page11.html">11</a><a href="檇李诗系_page12.html">12</a><span class="current-page">13</span><a href="檇李诗系_page14.html">14</a><a href="檇李诗系_page15.html">15</a><a href="檇李诗系_page16.html">16</a><a href="檇李诗系_page17.html">17</a><a href="檇李诗系_page18.html">18</a><span>...</span><a href="檇李诗系_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
