<!DOCTYPE html>
<html>
<head>
    <meta charset="UTF-8">
    <title>古乐苑 - 第 72 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古乐苑 - 第 72 页/共 85 页</h1>
    <div class="content">　　防诗【隋书五行志曰梁天监三年六月八日武帝讲于重云殿沙门志公忽然起儛歌乐须防悲泣赋五言诗梁自天监至于大同三十余年江表无事至太清二年台城防帝享国四十八年所言五十里也太清元年八月十三而矦景自悬弧来降在丹阳之北子地帝惑朱异之言以纳景景之作乱始自戊辰之嵗至午年帝忧崩】
　　乐哉三十余悲哉五十里但看八十三子地妖灾起佞臣作欺妄贼臣灭君子若不信吾言龙时矦贼起且至马中间衔悲不见喜
　　又【南史梁武帝纪曰天监中沙门释宝志为诗帝使周舍封记之及中大同元年同泰寺灾帝启封舍手迹为之流涕帝生于甲辰三十八尅建邺之年也遇灾嵗实丙寅八十三矣四月十四日而火起始自浮屠第三层三者帝之昆季次也】
　　昔年三十八今年八十三四中复有四城北火酣酣又二首【南史曰天监十年四月八日志公于大防中作诗狗子景小字山家小儿防状景遂覆防都邑初自悬弧来降即昔之汝南也巴陵有地名三湘景奔败处其言皆验】
　　掘尾狗子自发狂当死未死齧人伤须防之间自灭亡起自汝隂死三湘【隂一作际】
　　兀尾狗子始着狂欲死不死齧人伤须防之间自灭亡患在汝隂死三湘横尸一旦无人藏【见隋书五行与前小异】
　　山家小儿果攘臂太极殿前作虎视
　　诗防【隋书五行志曰天监中茅山隐士陶景为五言诗云云及大同之季公卿唯以谈为务夷南平叔朝贤也矦景作乱遂居昭阳殿】
　　夷甫任防诞平叔坐谈空不言昭阳殿忽作单于宫
　　陈
　　【歌】齐云观歌【隋书曰陈后主造齐云观国人歌之功未毕而为隋师所虏】
　　齐云观防来无际畔
　　【謡】陈初童謡【见李商隐梁词人丽句】
　　御路种竹篠萧萧已复起合盘贮蓬块无复扬尘巳
　　陈初謡言【见梁词人丽句】
　　日西夜鸟飞拔剑倚梁柱归去来兮归山下
　　江东謡【陈书曰初有童謡云云其后陈主果为韩擒虎所败擒本名擒虎黄斑之谓也破建康之始复乘青骢马往反时节皆相应】
　　黄斑青骢马发自夀阳涘来时冬气末去日春风始【谚】张种语【陈书曰张种少恬静居处雅正不妄交逰傍无造请时人为之语曰】
　　宋称敷演梁则巻充清处学尚种有其风
　　二贺歌【唐书曰贺临仁越州山隂人在陈与兄徳基师事周正以文辞称人为语曰】
　　学行可师贺徳基文质彬彬贺徳仁
　　北魏
　　【歌】咸阳王歌【北史曰后魏景明中咸阳王禧谋逆伏诛后宫人为之歌其歌遂流于江
　　表北人之在南者闻管奏之莫不洒泣】
　　可怜咸阳王奈何作事误金牀玉几不能眠夜踏霜与露洛水湛湛弥岸长行人那得渡【夜踏霜与露一作夜起踏霜露】裴公歌【北史曰裴侠大统中为河北郡守躬履俭素爱民如子郡旧有渔猎夫三十人以供郡守侠曰以口腹役人吾所不为也悉罢之又有丁三十人供郡守役侠亦不私并收庸为市官马嵗时既积马遂成羣去职之日一无所取民歌之云】
　　肥鲜不食丁庸不取裴公贞恵为世规矩
　　【謡】虏中謡【宋书虏中謡言魏主焘甚恶之泸水人葢吴于杏城天台举兵反遣撃之輙败】
　　灭虏者吴也
　　赵郡謡【北史曰后魏李曾道武时为赵郡太守令行禁止并州丁零数为山东害知曾能得百姓死力不敢入境贼于常山界得一死鹿贼长谓赵郡地也责之还令送鹿故处其见惮如此郡人为之謡】
　　诈作赵郡鹿犹胜常山粟
　　二拔謡【北史曰永煕二年窦泰破尒朱荣神武入洛尒朱仲部下都督张子期自滑台归命神武斩之斛斯椿由是不安乃与南阳王宝炬等搆神武于魏帝故魏帝心贰于贺抜岳初孝明之时洛下以两拔相撃謡言云云好事者以二抜谓拓抜贺拔言俱将衰之兆】
　　铜拔打铁拔元家世将末
　　曲堤謡【二首北史曰后魏宋世良孝荘时为清河太守才识嫺明尤善政术郡东南有曲堤成公一姓阻而居之羣盗多萃于此人为之语曰云云世良施八条之制盗奔他境人又謡曰云云】
　　宁度东吴防稽不厯成公曲堤
　　曲堤虽险贼何益但有宋公自屏迹
　　河东謡【北史元淑魏宗室为河东太守俗多商贾罕事农桑淑下车劝课謡曰】
　　秦州河中杼柚代舂元公至止田畴始理
　　洛中童謡【二首北史曰尒朱彦伯节闵帝时封博陵郡王位侍中及张劝等掩袭尒朱世龙神武执彦伯与世龙同斩于阊阖门外悬首于斛斯椿门树先是洛中謡曰云云至是并验】
　　三月末四月初杨灰簸土覔真珠
　　头去项脚根齐驱上树不须梯
　　后魏宣武孝明时謡【北史曰孝武帝永熙三年遇酖而崩初宣武孝眀间謡曰云云识者以为索谓魏本索髪焦梨狗子指宇文泰泰小字黒獭也】
　　狐非狐貉非貉焦梨狗子齧断索
　　东魏童謡【魏纪曰孝武帝既入闗渤海王高欢议立清河王子善见以奉明帝之后是为孝静皇帝迁都于邺为东魏自是军国政务皆归相府先是童謡曰云云按青雀子谓静帝实清河王之世子鹦鹉谓齐神武即髙欢也后竟为齐所灭】
　　可怜青雀子飞来邺城里羽翮埀欲成化作鹦鹉子东魏邺都謡【隋书五行志曰魏孝静帝始移都于邺时有童謡按孝静帝清河王之子也后则齐神武之女邺都宫室未备即逢禅代作窠未成之验也孝静寻崩文宣以后为太原长公主降于杨愔时神武娄后尚在故言寄书于妇母新妇子斥后也】
　　可怜青雀子飞入邺城里作窠犹未成举头失乡里寄书与妇母好看新妇子
　　东魏武定中童謡【隋书五行志曰武定中有童謡按髙者齐姓也澄文襄名五年神武崩摧折之应七年文襄为盗所害澄灭之徴也】
　　百尺髙竿摧折水底然灯澄灭
　　东魏末童謡【北史齐本纪曰后魏末文宣未受禅时有童謡按藁然两头于文为髙河邉羖防为水邉羊指帝名也于是徐之才劝帝受祎】
　　一束藁两头然河邉羖防飞上天
　　謡言【北史萧宝夤本齐眀帝子奔魏厯雍州刺史将有异圗问桞楷楷引謡言遂反被诛】
　　鸾生十子九子毈一子不毈闗中乱【明帝名子鸾】
　　府君颂【北史曰吕显字子明皇始初拜钜鹿太守清身奉公百姓颂之】
　　时惟府君克清克明缉我荒土人胥乐生愿夀无疆以享长龄
　　【谚】诘汾谚【北史曰北魏圣武皇帝讳诘汾尝田于山泽歘见辎軿自天而下既至见美妇人自称天女受命相偶旦日请还期年复防于此言终而别及朞帝至先田处果见天女以所生男授帝曰此君之子也当世为帝王即始祖神元皇帝也故时人谚曰】
　　诘汾皇帝无妇家力微皇帝无舅家【神元讳力微】
　　百姓语【北史太武将北征发驴运粮使元轨部调雍州轨令驴主皆加绢一匹民语曰】
　　驴无彊弱辅脊自壮
　　皇宗语【魏书曰阳平王子钦字思若少好学早有令誉时人语曰】
　　皇宗畧畧夀安思若【兄颐初名安夀衍字安乐】
　　谚【魏书曰李彪领御史中丞解著作事后因求复旧职乃表修魏史引谚曰】
　　一日不书百事荒芜
　　三王语【后魏书曰济南王元彧与从兄安丰王延眀中山王熙齐名时人为之语曰】
　　三王楚楚尽琳琅未若济南备圎方
　　王家语【魏书曰崔光为肃宗讲孝经王道业预讲安丰王延明录义时人语曰】
　　英英济济王家兄弟
　　崔楷语【魏书曰楷字季则仕厯中郎将性严烈能摧挫豪强故时人语曰】
　　莫獬付崔楷
　　乡里语【北史房景伯弟亡蔬食终丧朞不内御次弟景先亡防弟景逺亦不内寝乡里语曰】
　　有义有礼房家兄弟
　　邺下语【北史李浑与弟绘纬俱为聘使主纬位中防大夫聘梁颇为称职邺下语曰】
　　学则浑绘纬口则绘纬浑
　　俗语【北史邢峦仕安东将军宣武诏峦攻钟离峦以为必无克状且俗语云云】
　　耕则问田奴绢则问织婢
　　贪人语【后魏书曰灵太后幸左藏赐布绢仪同陈留公李崇章武王融并以所负多颠仆于地崇乃伤腰融至损脚时人为之语曰】
　　陈留章武伤腰折股贪人败类秽我明主
　　李波小妺语【魏书曰广平人李波宗族强盛残掠不已公私咸患百姓为之语曰】
　　李波小妹字雍容褰裠逐马如巻蓬左射右射必叠双妇女尚如此男子安可逢【刺史李安世设方畧诱波等杀之州内肃然】杨公语【魏书曰杨津行定州事贼每来攻津于城中置炉铸铁持以灌贼贼相语曰】
　　不畏利槊坚城惟畏杨公铁星
　　袁祖语【北史曰祖莹与陈郡袁翻齐名秀出时人为之语曰】
　　京师楚楚袁与祖洛阳翩翩祖与袁
　　李谧语【北史曰李谧初师事小学博士孔璠数年后璠还就谧请业同门生为之语曰】
　　青出蓝蓝谢青师何常在眀经
　　中郎语【三国典畧曰东魏崔暹子达拏年十三暹令儒者敎其説周易两字乃集朝贵名流达拏升髙坐开讲赵羣眭仲让阳屈服之暹大恱擢仲让为司徒中郎邺下为之语】
　　解义两行得中郎
　　唐将语【北史曰唐永有将帅才正光中为北地太守与贼数十战未尝败北时人语曰】
　　莫陆梁恐尔逢唐将
　　时人语【北史大统初冯翊王元季海领军独孤信镇洛阳于时人物唯桞蚪在阳城裴诹在颍川乃俱徴之以蚪为行台郎中诹为北府属并掌文输时人为之语曰】
　　北府裴诹南府桞蚪
　　瑶光寺语【洛阳伽蓝记曰瑶光寺世宗宣武皇帝所立永安三年中尔朱兆入洛阳纵兵大掠时有秀容胡骑数十人入寺淫秽自此后颇获讥诮京师语曰】
　　洛阳女儿急作髻瑶光寺尼夺女壻【下四条并伽蓝记】
　　白堕语【河东有刘白堕善酿饮之香美而醉经月不醒永熙中南青州刺史毛鸿賔赍酒之蕃路逢贼盗饮之即醉皆被擒获防侠语曰】
　　不畏张弓挟刀唯畏白堕春醪
　　伊洛语【洛水南四通市伊洛之鱼多于此卖士庶须脍皆诣取之鱼味甚美京师语曰】
　　伊洛鲤鲂贵于牛羊
　　上髙里语【洛阳城东北有上高里殷之顽民所居处也髙祖名闻义里迁京之始朝士住其中迭相讥刺竟皆去之唯有造瓦者止其内京师瓦器出焉世人语曰】
　　洛城东北上高里殷之顽民昔所止今日百姓造瓮子人皆弃去住者耻
　　京师语【白马寺汉浮屠前柰林葡萄异于余处味并殊美帝熟时常诣取之京师语曰】
　　白马甜榴一实直牛
　　老妪语【河间王琛婢朝云善吹篪能为团扇歌陇上声琛为秦州刺史羗叛屡讨不胜令朝云假为贫女吹篪而乞羗闻之流涕曰何故舍坟井在山谷为防耶即降秦民语曰】
　　快马健儿不如老妪吹篪
</div>
    <div class="pagination">
<a href="古乐苑_page71.html">上一页</a><span>...</span><a href="古乐苑_page67.html">67</a><a href="古乐苑_page68.html">68</a><a href="古乐苑_page69.html">69</a><a href="古乐苑_page70.html">70</a><a href="古乐苑_page71.html">71</a><span class="current-page">72</span><a href="古乐苑_page73.html">73</a><a href="古乐苑_page74.html">74</a><a href="古乐苑_page75.html">75</a><a href="古乐苑_page76.html">76</a><a href="古乐苑_page77.html">77</a><span>...</span><a href="古乐苑_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
