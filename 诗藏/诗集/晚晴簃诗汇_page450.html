<!DOCTYPE html>
<html>
<head>
    <meta charset="UTF-8">
    <title>晚晴簃诗汇 - 第 450 页/共 633 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚晴簃诗汇 - 第 450 页/共 633 页</h1>
    <div class="content">　　陈范
　　陈范，字道葊，萧山人。有《对床楼诗稿》。
　　渡江
　　山月欲落鸡始鸣，西兴埭上行人行。争晓沙头候潮去，水乡八月秋风生。海水东连浙江渡，灭没寒烟不知处。潮平击鼓下中流，回看苍苍故陵树。
　　陈乙
　　陈乙，字振雯，号藜阁，一号小政，平阳人。贡生。有《凤研斋存稿》。
　　雨中登浩然楼
　　飞楼何巍哉，突兀峙孤屿。旷望临中川，微雨散洲渚。空濛凫稍飞，萧瑟潮愈怒。卻眺大江流，鲸波一何巨。蛟龙盘躨跜，日月相吞吐。忆昔文丞相，英风照岩户。当年起赴义，驱羊搏猛虎。一声白雁来，四镇议终阻。毡车已北行，二王在何许。流离寄一舟，残军谋保聚。沧海尽横流，江心作砥柱。五坡一丧师，崖山摧风雨。柴市致命日，且传临终语。斯人迹已远，初地余祠宇。梵呗流空山，花药覆平圃。风物随变迁，正气留终古。拂衣重徘徊，经堂罢斋鼓。
　　雨后
　　空山微雨后，孤阁夕阳沈。新月出云际，清风生竹林。萧萧凉意足，寂寂小窗深。习气难除卻，{难灬}檠伴独吟。
　　邬鹤徵
　　邬鹤徵，字雪舫，浙江山阴人。诸生。有《吟秋楼诗钞》。
　　送莲舫先生谪戍伊犁
　　绝塞崎岖道路难，九边风色万重山。好从博望探河曲，终见班超入汉关。大漠惊沙盘马足，高天明月指刀环。策勋自效他年事，莫遣霜华点鬓斑。
　　王宗燿
　　王宗燿，字恂德，号筍石，鄞县人。诸生。有《愿学堂诗钞》。
　　漫兴用东坡东武与人往反粲字韵
　　我生如行路，百里可居半。佳境思惭入，往往得惊叹。此后将安归，宁复堪把玩。过者尽陈因，来者方聚散。岂无三数人，尚与我同伴。同伴问何为？寂寂守昏旦。行或事锄耘，静不离几案。有时相晤语，祇觉方寸乱。人情可欣悦，要如荐方盥。弦弛不欲闻，多病音节缓。更张岂无术，好歌续珠贯。遏云响未成，折杨兴又懦。复然望寒灰，寸焰依屑炭。欢颜庇广厦，劳心属旅馆。偶逢扇暍凉，非私负曝暖。岂如东人子，但夸衣粲粲。
　　和东坡虞姬墓
　　如此鸿沟负约何，美人留得楚山河。读书名姓真粗记，一唤虞兮便不磨。
　　锺梁
　　锺梁，字山桥，秀水人。诸生。
　　秦驻山歌
　　留侯椎折秦副车，惜哉此行不击计议疏。博浪车行疾如驶，那比斯山<山截>嶪巑岏皇驻舆。驻舆意不乐海山仙人排云落。鞭石驱海戴六鳌，蛟龙潜窟不敢攫。我闻兹游事在三十有六年，鲍鱼遗臭踵不旋。胡为运终梦战争，海神震慑巨鱼惊。又闻阿房起宫殿，东南财赋搜括遍。斯山斩伐讵有遗木魅，睒睗喋血疑从辇前溅。呜呼祖龙计亦拙，咸阳此来成永诀。重瞳之炬大海愁，急湍拍岸声声含呜咽。君不见山之绝顶鹰为窠，鹰瞵闪烁如催梭。电光一瞥千里外，双眸炯炯为皇东向诇丰沛。
　　曹士鋐
　　曹士鋐，字恩复，号芝泉，又号药君，嘉善人。诸生。有《湘兰录》。
　　宿峡口题壁
　　峻绝仙霞岭，雄关踞上游。万竿新竹解，一路野泉流。古殿招云住，斜阳隔树浮。深山凉雨后，五月木棉裘。
　　明日阻雨不发再留一首
　　欲与山灵别，山灵不放回。湿云吹作雨，涧水吼如雷。扪壁寻诗句，开襟倒酒杯。浮屠桑下宿，临去重徘徊。
　　书所见
　　丫头小女十三余，楚楚风姿画不如。山似黛痕波似镜，把竿间钓子陵鱼。
　　寄九弟菊辰
　　画个清宵立月图，思家我与少陵俱。可将诗句先题好，寄到榕城写入无。
　　黄源垕
　　黄源垕，字左泉，号克斋，余姚人。有《鹪枝轩剩稿》。
　　读杜工部集偶成
　　浣花书舍一儒生，太白齐驱海内惊。稷契自期匡北阙，唐虞难再痛东京。雄心射斗凌千古，健笔如刀破百城。夭矫屈盘同桧柏，千年化作老龙精。
　　赵福云
　　赵福云，字耦村，浙江山阴人。有《三惜斋诗集》。
　　夜归
　　疏雨歇残响，凉月澄清辉。步屟出萝径，微寒生客衣。沙隄一痕白，积水摇参差。野花送微馨，夜静方得知。幽居隔尘境，兴尽还柴扉。秋声打门急，落叶随人归。
　　扬州
　　红桥二十四，空忆杜司勋。明月长如此，箫声不可闻。江船悬夜火，隄树卧春云。一棹平山外，杨花似雪纷。
　　入终南山
　　飞鸟不能渡，盘空一骑来。峰头撑积雪，石腹走惊雷。呼吸诸天应，功名捷径开。终南山万仞，掷笔待仙才。
　　仙姑碥
　　画眉啼春山木香，懒云窈窕扶红墙。妆楼一角夕阳冷，宝镜摇魂堕蟾影。双蛾扫绿参差光，苔痕绣蚀轻罗裳。银波湿地花枝舞，珠泪横斜织秋雨。刺天石骨青嶙峋，螺旋蚁折愁行人。芙蓉劈碎断厓裂，倒卷银河千尺雪。灵风飒飒回蜺旌，夜半月落金鸡鸣。
　　咸阳题壁
　　柳丝青湿雨纤纤，贳酒旗亭驻客骖。欲唱渭城哀怨曲，旧人无处觅何戡。
　　鲍成宗
　　鲍成宗，字维城，一字云石，瑞安人。诸生。有《摘星楼诗存》。
　　自莲花洞至白云寺
　　两崖如伏狮，鸟道通一缕。侵晨理轻策，过此日停午。小洞缠枯藤，十步忽一俯。以手扪膝行，径逼寒慄股。出谷见晴峦，奇胜纷堪数。白云不可留，片石自太古。须臾老僧归，邀我惬所取。飞瀑走澄潭，咫尺蓄雷雨。对此群动空，猿鸟足宾主。薄暮探杖还，秋烟渺远浦。
　　郦滋德
　　郦滋德，字昌言，号黄芝，诸暨人。有《半情居集》。
　　双龙湫歌
　　仙人身披芙蓉裘，笑骑白鹤阆山头。手中绿玉九节杖，下窥瀑布双龙湫。东湫老龙寒方蛰，殷雷漰渤起虚室。珠帘千尺挂秋风，倒卷寒光泻斜日。西湫亦是龙所宫，一潭皎洁正当中。冷猿抱月啸青雨，喷云吐雾连鸿濛。匹练古今长不改，神物护持烦真宰。蓬莱三度早扬尘，眼中还见双湫在。天孙箫鼓彩霞开，明珰玉女春徘徊。回头大笑人间世，短歌一曲归去来。
　　樊东阳
　　樊东阳，一名贞凝，字碧渠，黄冈人。诸生。有《碧渠集》。
　　出游
　　振衣上孤艇，偏与尘世隔。游山先泛水，水上山历历。人影水涤尽，始合山云色。石岛裂古纹，竹潭摇深碧。流转帆正顺，山回橹又逆。水如作文字，有曲方能直。不知几潆洄，便到浔阳驿。
　　黄葆谦
　　黄葆谦，字子嘉，武昌人。有《读未见书斋诗钞》。
　　对月
　　明月出东岭，万籁倏已静。庭树含清阴，微风弄花影。罗衣生夜凉，仰视星汉迥。美人渺烟水，兰室黄生菌。瑶琴耻独弹，知音空引领。悠悠积寸心，一梦江云冷。
　　方镛
　　方镛，字笙甫，黄冈人。优贡。有《笙甫诗钞》。
　　旅馆不寐
　　凉风起日暮，木叶莽萧萧。高馆一镫悄，故乡千里遥。虫声寒古壁，蝶梦醒残宵。明月不知处，离愁空酒浇。
　　程莲
　　程莲，字友青，号鱼溪，嘉鱼人。诸生。有《借止庐诗存》。
　　饮朱秉庵宅送少白归华容
　　归舟重过我，杯酒复觞君。白雨昏天末，红炉暖夜分。来从茅口路，去卧洞庭云。别后还相忆，翘望到日曛。
　　傅燮鼎
　　傅燮鼎，字铁椽，崇阳人。有《我泉集》、《崇质堂诗稿》、《雪浪余音》。
　　溪上怀人
　　清溪日夜流，客去几时返。溪前万叠山，相对柴门晚。栖鸦拂岸低，翔鹭依天远。浩歌无人和，怅然念嵇阮。
　　山村
　　蒙密松阴日未斜，旋闻犬吠得人家。西风满路堕如雪，无数山村茶子花。
　　潘茂
　　潘茂，字志华，江夏人。
　　北固秋望
　　秋色千家带郭昏，英雄已矣霸图存。赭衣旧厌秦皇气，黄鹤空招宋玉魂。夜冷一镫悬佛阁，月明双旆闪军门。年来海国楼船静，尚有如山铁骑屯。
　　江以鋐
　　江以鋐，字仲闳，江夏人。诸生。有《镜秋阁诗稿》。
　　读孙芝房漆室吟
　　华岳冲天起，黄河倒海来。文章如此壮，家国亦同哀。寒烛沧江夜，春花洛下杯。吾侪何所虑，已有中兴才。
　　黎光地
　　黎光地，字环斋，益阳人。监生。有《云肤山房初稿》、《今吾集》。
　　溪上
　　轻衫短策趁春间，草长平芜绿满湾。恰有桥通烟外店，更无云掩雨余山。谁家新燕同人语，一任流莺笑我顽。如此风光浑领得，不妨著向画图间。
　　周燮祥
　　周燮祥，字叔和，一字调臣，湘阴人。诸生。有《玉池山樵诗钞》。
　　归路
　　故人惨相别，归路几盘旋。斜月夜将半，疏钟僧未眠。猿啼沈野色，犬吠入溪烟。林壑自朝暮，此心殊怅然。
　　红叶
　　枫桕千行夹道周，满林红叶映江楼。梅花未发黄花谢，赖尔弥缝一段秋。
　　郭祖翼
　　郭祖翼，字芑泉，善化人。诸生。有《雨福山房剩草》。
</div>
    <div class="pagination">
<a href="晚晴簃诗汇_page449.html">上一页</a><span>...</span><a href="晚晴簃诗汇_page445.html">445</a><a href="晚晴簃诗汇_page446.html">446</a><a href="晚晴簃诗汇_page447.html">447</a><a href="晚晴簃诗汇_page448.html">448</a><a href="晚晴簃诗汇_page449.html">449</a><span class="current-page">450</span><a href="晚晴簃诗汇_page451.html">451</a><a href="晚晴簃诗汇_page452.html">452</a><a href="晚晴簃诗汇_page453.html">453</a><a href="晚晴簃诗汇_page454.html">454</a><a href="晚晴簃诗汇_page455.html">455</a><span>...</span><a href="晚晴簃诗汇_page451.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
