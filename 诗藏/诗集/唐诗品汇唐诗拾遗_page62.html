<!DOCTYPE html>
<html>
<head>
    <meta charset="UTF-8">
    <title>唐诗品汇唐诗拾遗 - 第 62 页/共 179 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐诗品汇唐诗拾遗 - 第 62 页/共 179 页</h1>
    <div class="content">　　天上謡
　　天河夜转漂囘星银浦流云学水声【刘云浑浑语奇又云天河银浦似重复长吉此类亦多要为踈隽不问此耳选诗中多有此例】玉宫桂树花未落仙妾采香垂佩缨秦妃卷帘北牕晓牕前植桐青凤小王子吹笙鵞管长呼龙畊烟种瑶草粉霞红绶藕丝裙青洲步拾兰苕春东指羲和能走马海尘新生石山下
　　致酒行
　　零落栖迟一杯酒主人奉觞客长夀主父西逰困不归家人折断门前栁吾闻马周昔作新丰客天荒地老无人识空将笺上两行书直犯龙顔请恩泽我有迷魂招不得【刘云又入梦境】雄鸣一声天下白少年心事当挐云谁念幽寒坐呜呃【刘云起得浩荡感激言外不可知真不得不迁之酒者末转慷慨令人起舞】
　　浩歌
　　南风吹山作平地帝遣天吴移海水王母桃花千遍红彭祖巫咸防囘死青毛骢马参差钱娇春杨栁含细烟筝人劝我金屈巵神血未凝身问谁不须浪饮丁都护【刘云李白有丁都护歌云一唱都防歌心摧泪如雨】世上英雄本无主【刘云跌荡愁人杰特名言】买丝绣作平原君有酒唯浇赵州土漏催水咽玉蟾蜍卫娘发薄不胜梳【刘云亦不知何从至此】看见秋眉换新緑二十男儿那刺促【刘云从南风起一句便不可及跌荡宛转沈着痛快豪侠少年之度忽顾美人情境俱至妙处不必可觧】
　　公莫舞【并序】
　　公莫舞者咏项伯翼蔽沛公也防中壮士灼灼于人故无复书且南北乐府率有歌引贺陋诸家今重作公莫舞歌云
　　方花古础排九楹刺豹淋血盛银甖华筵鼓吹无桐竹长刀直立割鸣筝横楣麄锦生红纬日炙锦嫣王未醉【刘云从容模仿有情最妙】腰下三看寳玦光项庄掉箾栏前起材官小臣公莫舞座上真人赤龙子芒砀云瑞抱天回咸阳王气清如水铁枢铁楗重束闗大旗五丈撞双镮汉王今日颁秦印絶膑刳肠臣不论【刘云不必其有事幽与鬼谋才子赋古但如目前至三看寳玦始喻本末自不待言抱天语竒俊俯仰甚称事情复作项伯口语尤壮】
　　金铜仙人辞汉歌【并序】
　　魏眀帝青龙元年八月诏宫官牵车西取孝武捧露盘仙人欲立置前殿宫官既折盘仙人临载乃然泪下唐诸王孙李长吉遂作金铜仙人辞汉歌
　　茂陵刘郎秋风客夜闻马嘶晓无迹画栏桂树悬秋香三十六宫土花碧魏官牵车指千里东关酸风射眸子空将汉月出宫门忆君清泪如铅水哀兰送君咸阳道天若有情天亦老携盘独出月荒凉渭城巳逺波声小【杜牧之云此篇求取情状絶去笔墨畦迳刘云此意思非长吉不能赋古今无此神妙　神凝意黯不觉铜仙能言　竒事奇语不在言读至三十六宫土花碧铜人堕泪巳信末后三句可为断肠后来作者无此沈着亦不忍极言其妙】
　　李慿箜篌引
　　吴丝蜀桐张髙秋空山凝云頺不流江娥啼竹素女愁李慿中国弹箜篌昆山玉碎鳯凰呌芙蓉泣露香兰咲十二门前融冷光二十三弦动紫皇女娲錬石补天处石破天惊逗秋雨梦入神山教神妪老鱼跳波瘦蛟舞【刘云其形容偏得意于此而干箜篌为近】吴质不眠倚桂树露脚斜飞湿寒【刘云状景如画自其所长箜篌声碎有之昆山玉颇无谓下七字妙语非玉箫不足以当石破天惊过于绕梁遏云之上矣至神妪忽入鬼语吴质懒态月露无情】
　　梦天
　　老寒蟾泣天色云楼半开壁斜白玉轮轧露湿圆光鸾佩相逢桂香陌黄尘清水三山下【刘云即桑田本语】更变千年如走马遥望齐州九防烟一海水杯中泻【刘云意近语超其为仙人语亦不甚费力使尽如起语当自笑耳】
　　秋来
　　桐风惊心壮士苦衰灯络纬啼寒素谁看青简一编书不遣花虫粉空蠧思牵今夜肠应直雨冷香魂吊书客秋坟鬼唱鲍家诗恨血千年土巾碧【刘云非长吉自挽耶】
　　官街鼓【唐书马周传云先是京师晨昬传呼警众后置鼔伐之呼咚鼔周所奏也】
　　晓声隆隆催转日暮声隆隆呼月出汉城黄栁映新帘栢陵飞燕埋香骨磓发千年日长白孝武秦王聴不得从君翠髪芦花色独立南山守中国几囘天上葬神仙漏声相将无断絶【刘云神竒至于仙极矣独屡言仙死不怪之怪乃大怪也】
　　梁台古愁
　　梁王台沼空中立天河之水夜飞入台前鬬玉作蛟龙緑粉扫天愁露湿撞钟饮酒行射天金虎防裘喷血斑朝朝暮暮愁海翻长绳系日乐当年芙蓉凝红得秋色兰脸别春啼脉脉芦洲客鴈报春来寥落野篁秋漫白
　　勉爱行送小季之庐山
　　别栁当马头官槐如目欲将千里别持此易斗粟【刘云非深爱不能道此兄弟情】南云北云空脉防灵台经络悬春线青轩树转月满牀下国饥儿梦中见【刘云苦哉】维尔之昆二十余年来持镜颇有须辞家三载今如此索米王门一事无荒沟古水光如刀庭南拱栁生蛴螬江干幼客真可念郊原晚吹悲号号【刘云语自不同读亦心呕】
　　宫娃歌【此篇述宫女怨旷欲去之意】
　　蜡光髙悬照纱空花房夜红守宫象口吹香毾防暖七星挂城闻漏板寒入罘罳殿影昬防鸾帘额着霜痕啼蛄吊月钩阑下屈【一作屋】膝铜铺鏁阿甄【刘云两语极是憔悴】梦入家门上沙渚天河落处长洲路愿君光明如太阳放妾骑鱼撇波去【刘云意到语尽无复余怨丽语犹可及深情难自道】
　　春坊正字剑子歌
　　先辈匣中三尺水曽入吴潭斩龙子隙月斜明刮露寒练带平铺吹不起鲛胎皮老蒺藜刺鸊鹈淬花白鹇尾直是荆轲一片心莫教照见春坊字挼丝团金悬防神光欲截蓝田玉提出西方白帝惊嗷嗷鬼母秋郊哭【刘云虽笔画防缀簇宻而纵横用意甚丽剑身剑室纹理刻字束帯色杂无一叠犯乃不妨句意舂容俯仰秋郊语甚竒不厌再言】
　　送沈亚之歌【并序】
　　文人沈亚之元和七年以书不中第返归于吴江吾悲其行无钱酒以劳又感沈之勤请乃歌一辞以劳之
　　吴兴才人怨春风桃花满陌千里红紫丝竹防骢马小家住钱塘东复东白藤交穿织书笈短防齐裁如梵夹雄光寳矿献春卿烟底蓦波乗一叶春卿拾材白日下掷置黄金觧龙马携笈归江重入门劳劳谁是怜君者吾闻壮夫重心骨古人三走无摧捽请君待旦事长鞭他日还辕及秋律
　　美人梳头歌
　　西施晓梦绡帐寒香鬟堕髻半沈檀辘轳咿哑转鸣玉惊起芙蓉睡新足双鸾开镜秋水光解鬟临镜立象牀一编香丝云散地玉钗落处无声腻纎手却盘老鸦色翠滑寳钗簪不得春风烂漫恼娇慵十八鬟多无气力妆成鬌欹不斜云裾数步踏鴈沙背人不语向何处下阶自折樱桃花【刘云如书如画有情无语更自可怜】
　　秦宫诗【并序】
　　汉秦宫将军梁冀之嬖奴也秦宫得宠内舎故以骄名大噪于人予抚旧而作长辞以冯子都之事相为对望人云昔有之诗
　　越罗衫袂迎春风玉刻麒麟腰带红楼头曲燕仙人语帐防吹笙香雾浓人间酒暖春茫茫花枝入帘白日长飞牕复道传筹饮午夜铜盘腻烛黄秃衿小袖调鹦鹉紫绣麻防踏哮虎砍桂销金待晓筵白鹿青酥半夜煮桐英永巷骑新马内屋深屏生色画开门烂用水衡钱巻起黄河向身防皇天厄运犹曽裂秦宫一生花防活鸾箆夺得不还人【刘云亦是妙思】醉睡氍毹满堂月【刘云钩深索隠如梦如画　又云极言梁氏连夜盛燕而秦宫得志可见至调鹦鹉半夜煮无不可道故知作者妙于形容末更奴态人不能尽喻赋秦宫似泰宫何多才也　瑚钩诗话云篇章以含蓄天成平夷恬淡为上破碎雕锼怪险蹶趋为下如李长吉锦囊句非曰不奇也而牛鬼蛇神太甚所谓施诸庙堂则骇矣】




　　唐诗品彚卷三十五
　　钦定四库全书
　　唐诗品彚巻三十六
　　明　髙棅　编
　　七言古诗十二
　　余响
　　武元衡
　　长相思
　　长相思陇云愁单于台上望伊州鴈书絶蝉鬓秋行人山北畔暮雨海西头殷勤大河水东注不还流
　　杨巨源
　　乌啼曲赠张评事
　　可怜杨叶复杨花雪浄烟深碧玉家乌栖不定枝条弱城头夜半声哑哑浮萍流荡门前水任罥芙蓉莫堕沙
　　大隄词
　　二八婵娟大隄女开垆相对依江渚待客登楼向水看邀郎卷幔临花语细雨蒙蒙湿芰荷巴东商旅驻防多自传芳酒翻红袖谁调姸妆囘翠蛾珍簟华镫夕阳后当垆理瑟矜纎手月落星微五鼓声春风揺荡牕前栁嵗嵗逢迎沙岸间背人多整緑云鬟无端嫁与五陵少离别烟波伤玉顔
　　权徳舆
　　古乐府
　　光风澹荡百花吐楼上朝朝学歌舞身年二八婿侍中幼妹承恩兄尚主绿牕珠箔绣鸳鸯侍婢先焚百和香莺啼日出不知曙寂寂罗帏春梦长
　　放歌行
　　夕阳不驻东流急荣名贵在当年立青春虚度无所成白首衔悲何所极拂衣西笑出东山君臣道合俄顷间一言一笑玉墀上变化生涯如等闲朱门杳杳列华防坐中皆是王侯客鸣环动佩暗骏马花骢白玉鞍十年斗酒下知贵半醉留賔邀尽欢银烛煌煌夜将久侍婢金罍防春酒春酒盛来琥珀光暗闻兰麝几般香乍看皓腕映罗袖微聴清歌发杏梁双鬟美人君不见一一皆胜赵飞燕迎杯乍举石榴裙匀粉时交合欢扇未央钟漏醉中闻聫骑朝天曙色分双阙烟云遥霭霭五衢车马乱纷纭罢朝鸣佩骤归鞍今日还同昨日欢嵗嵗年年恣逰防出门满路光辉遍一身自乐何足言九族为荣真可羡男儿称意须及时闭门下帷人不知年光看逐转蓬尽徒咏东山招隠诗
　　和李中丞慈恩寺清上人院牡丹花歌
　　淡荡韶光三月中牡丹偏自占春风时过寳地寻香径巳见新花出故丛曲水亭西杏园北浓芳深院红霞色擢秀全胜珠树林结根幸在青莲域艳蘂仙房次第开含烟洗露照苍苔厐眉倚杖禅僧起轻翅萦枝舞蝶来独坐南台时共美闲行古刹情何巳花间一曲奏肠春应为芬芳比君子
　　秋闺月
　　三五二八光如练海上天涯人共见不知何处玉楼前乍入深闺玳瑁筵露浓香迳知愁处风动罗帷照独眠初巻珠帘看不足斜抱箜篌未成曲稍应妆台临绮牕遥知不语泪双双此时愁望知何极万里秋天同一色霭霭遥分陌上光迢迢对此闺中忆早晚归来欢防同可怜歌吹月明中此夜不堪肠断絶愿随流影到辽东刘禹锡【西清诗话云刘梦得诗法则既髙滋味亦厚但正若巧匠矜能不见少拙】平蔡州
　　汝南晨鸡喔喔鸣城头鼔角音和平路傍老人忆旧事相与感激皆泪零老人收泪前致词官军入城人不知忽惊元和十二载重见天寳承平时
　　龙阳县歌
　　县门白日无尘土百姓县前挽鱼罟主人引客登大堤小儿纵观黄犬怒鹧鸪惊鸣绕篱落橘柚垂芳映牕戸沙平草绿见吏稀寂歴斜阳照悬鼓
　　武昌老人说笛歌
　　武昌老人七十余手把庾令相问书自言年少学吹笛早事曹王曽赏激徃年征镇戍蕲州楚山萧萧笛竹秋当时买材恣捜索典却身上乌貂裘古苔苍苍封老节石上孤生饱风雪商声五音随指发水中龙应行云絶曽将黄鹤楼上吹一声占尽秋江月如今老去兴犹迟音韵髙低耳不知气力巳微心尚在时时一曲梦中吹
　　送鸿举逰江南
　　禅客学禅兼学文出山初似无心云从风舒巻来何处缭绕巴江不得去山州古寺好闲居读尽龙王宫里书使君滩头防石砚白帝城邉寻野蔬忽然登髙心瞥起又欲浮杯信流水烟波浩淼鱼鸟情东去三千三百里荆门硖断无盘涡湘平汉濶清光多庐山雾开见瀑布曲江月浄闻渔歌钟陵八郡多名守半是西方社中友与师相见便谈空想得髙斋狮子吼
　　送僧仲剬东逰兼寄呈灵澈上人
　　释子道成神气闲住持曽上清凉山晴空礼拜见真像金毛玉髻卿云间西逰长安僧籍本寺门前曲江碧松间白月照寳书竹下香泉洒瑶席前时学得经纶成奔驰象马开禅扄髙筵谈柄一麾拂讲下门徒如醉醒旧闻南方多禅老【一作长老】次第来入荆门道荆州本自重诸天【集作弥天】南朝塔庙犹依然宴坐东阳枯树下经行居止故台邉忽忆遗民社中客为我衡阳驻飞锡讲罢同寻相鹤经闲来共蜡登山屐一旦扬眉望沃洲自言王谢许同逰慿将杂拟三十首寄与江南汤慧休
　　观碁歌送还师西逰
　　长沙男子东林师闲读艺经工奕碁有时凝思如入定暗覆一局谁能知今年访余来小桂方袍袖中贮新势山城无事秋日长白昼懵懵眠匡牀因君临局看鬬智不觉迟景沉西墙自从仙人遇樵子直到开元王长史前身后身付余习百变千化无穷巳初疑磊落曙天星次见搏击三秋兵鴈行布阵众未晓虎穴得子人皆惊行尽三湘不逢敌终日饶人损几格自言台阁有知音悠然逺起西逰心商山夏木隂寂寂好处徘徊驻飞锡忽思争道画平沙独笑无言心有适蔼蔼京城在九天贵逰豪士足华筵此时一行出人意赌取声名不要钱【苕溪胡仔渔隐丛话云刘梦得观棊歌云初疑磊落曙天星次见搏击三秋兵鴈行布阵众未晓虎穴得子人皆惊余尝爱此数语能模冩奕棋之趣梦得必髙于手谈也】
　　李涉
　　牧童词
　　朝牧牛牧牛下江曲夜牧牛牧牛村口谷荷笠出林春雨细芦管卧吹沙草绿乱挿蓬万箭满腰不怕猛虎欺黄犊
　　濉阳行
　　黄昬日暮驱羸马夜宿濉阳烽火下此地新经杀戮来墟落无烟空碎瓦层冰塞断隋朝水一道银河贯千里愁心翻覆梦难成病仆呻吟呼不起泗水三千招义军本自征战邀殊勲十年麾下畜壮志一旦此地为愁云昨日太阳囘照烛转见天心重含育早晚东风得发生古堤春草年年绿
　　六叹【并序】
　　五噫四愁九歌七启皆创文者立意之终絶其数而名之也清江白云孤山逺屿皆得时之人吟咏性情耳余无暇于是焉穷居嵗隂偶懐无悰因追感闻见成文六篇目曰六叹惧质文之下备复何全扵比兴乎录之私斋以示同道格韵枯缺多慙见知
　　深院梧桐夹金井上有辘轳青丝索美人清昼汲寒泉寒泉欲上银甁落迢迢碧甃千余尺竟日倚防空叹息惆怅不来照明镜却掩洞房花寂寂
　　绮幙香风翡翠车清明独傍芙蓉渠上有云鬟洞仙女垂罗掩縠烟中语风月频惊桃李时沧波乆别鸳鸯侣欲传一札孤飞翼山长水逺无消息却鏁重门一院深半夜空庭明月色
　　汉臣一没丁零塞牧牛西过隂沙外朝慿南鴈信难囘夜望北辰心独在汉家茆土横九州髙门长防封王侯但将钟鼔悦私爱肯以犬戎为国羞夜夜寒云卧冰雪严风独刃悬旌节丁年奉使白头归泣尽李陵衣上血
　　栁宗元
　　杨白花【乐府觧题云魏杨白华容貌瓌伟胡太后逼幸之白华惧祸奔梁太后追思不巳为作杨白花歌使宫人昼夜连臂蹋地歌之其声甚凄防】
　　杨白花风吹渡江水坐令宫树无顔色摇荡春光千万里茫茫晓日下长秋哀歌未断城鸦起【许彦周诗话云子厚乐府杨白花言婉而情深古今絶唱也　刘云语调适与事情俱美其余音杳杳可以泣鬼神者惜不令连臂者歌之】
　　古东门行【韩仲韶云此诗讽当时盗杀武元衡事而作也】
　　汉家三十六将军东风雷动横阵云鸡鸣函谷客如雾貌同心异不可数赤丸夜语飞电光徼巡司眠如羊当街一叱百吏走冯敬胸中函七首凶徒侧耳潜惬心悍臣破胆皆杜口魏王卧内蔵兵符子西掩袂真无辜羌胡毂下一朝起敌国舟中非所拟安陵谁辨削砺功韩国讵明深井里絶防断骨那可补万金宠赠不如土
　　渔翁
　　渔翁夜傍西岩宿晓汲清湘然楚竹烟销日出不见人欵乃一声山水緑回看天际下中流岩上无心云相逐【苏东坡云诗以奇趣为宗反常合道为趣熟味此诗有奇趣然其尾两句虽不必亦可　刘云或谓苏评为当非知言者此诗气浑不类晚唐正在后两句非蛇安足者】
　　卢仝
　　直钓吟
　　初嵗学钓鱼自谓鱼易得三十持钓竿一鱼钓不得人钓曲我钓直哀哉我钓又无食文王既没不复生直钓之道何时行
　　有所思
　　当时我醉美人家美人顔色嫩如花今日美人弃我去青楼珠箔天之涯娟娟嫦娥月三五二八盈又缺翠睂蝉鬓生别离一望不见心断絶心断絶防千里梦中醉卧巫山云觉来泪滴湘江水湘江两岸花木深美人不见愁人心含愁更奏绿绮琴调髙弦絶无知音美人兮美人不知为莫雨兮为朝云相思一夜梅花发忽到牕前疑是君【雪浪斋日记云玉川子诗读者易觧识者当自知之惟此一篇语似不类疑他人所作然飘逸可喜　刘云奇怪浓丽而不妖是之谓畅】
　　楼上女儿曲
　　谁家女儿楼上头指挥婢子挂帘钩林花撩乱心之愁卷却罗袖弹箜篌箜篌厯乱五六弦罗袖掩面啼向天相思向天情不断落花纷纷心欲穿心欲穿慿防干相忆栁条绿相思锦帐寒【刘云有体】直縁感君恩爱一囘顾使我双泪长澘澘【刘云滔防然如弦语怨彻不复自惜】我有娇靥待君笑我有娇蛾待君扫莺花烂漫君不来及至君来花已老心肠寸断谁得知玉阶羃防生青草【刘云野情闺思旷似谪仙欲二首如此不可得】
　　孟郊
　　望逺曲
</div>
    <div class="pagination">
<a href="唐诗品汇唐诗拾遗_page61.html">上一页</a><span>...</span><a href="唐诗品汇唐诗拾遗_page57.html">57</a><a href="唐诗品汇唐诗拾遗_page58.html">58</a><a href="唐诗品汇唐诗拾遗_page59.html">59</a><a href="唐诗品汇唐诗拾遗_page60.html">60</a><a href="唐诗品汇唐诗拾遗_page61.html">61</a><span class="current-page">62</span><a href="唐诗品汇唐诗拾遗_page63.html">63</a><a href="唐诗品汇唐诗拾遗_page64.html">64</a><a href="唐诗品汇唐诗拾遗_page65.html">65</a><a href="唐诗品汇唐诗拾遗_page66.html">66</a><a href="唐诗品汇唐诗拾遗_page67.html">67</a><span>...</span><a href="唐诗品汇唐诗拾遗_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
