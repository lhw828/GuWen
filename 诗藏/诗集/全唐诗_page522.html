<!DOCTYPE html>
<html>
<head>
    <meta charset="UTF-8">
    <title>全唐诗 - 第 522 页/共 1883 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐诗 - 第 522 页/共 1883 页</h1>
    <div class="content">冰结杨柳津，从吴去入秦。徒云还上国，谁为作中人。
驿树同霜霰，渔舟伴苦辛。相如求一谒，词赋远随身。
   卷249_71  【登石城戍望海寄诸暨严少府】皇甫冉 
平明登古戍，徙倚待寒潮。江海方回合，云林自寂寥。
讵能知远近，徒见荡烟霄。即此沧洲路，嗟君久折腰。
   卷249_72  【和樊润州秋日登城楼】皇甫冉       
露冕临平楚，寒城带早霜。时同借河内，人是卧淮阳。
积水澄天堑，连山入帝乡。因高欲见下，非是爱秋光。
   卷249_73  【寄江东李判官】皇甫冉             
远怀不可道，历稔倦离忧。洛下闻新雁，江南想暮秋。
澄清佐八使，纲纪案诸侯。地识吴平久，才当晋用求。
时贤几殂谢，摛藻继风流。更有西陵作，还成北固游。
归途限尺牍，王事在扁舟。山色临湖尽，猿声入梦愁。
   卷249_74  【送蒋评事往福州】皇甫冉           
江上春常早，闽中客去稀。登山怨迢递，临水惜芳菲。
烟树何时尽，风帆几日归。还看复命处，盛府有光辉。
   卷249_75  【送从弟豫贬远州（一作刘长卿诗，题作送从弟贬袁州）】皇甫冉   
何事成迁客，思归不见乡。游吴经万里，吊屈过三湘。
水与荆巫接，山通鄢郢长。名嗟黄绶系，才是白眉良。
独结南枝恨，应思北雁行。忧来沽楚酒，玄鬓莫凝霜。
   卷249_76  【送钱唐路少府赴制举】皇甫冉       
公车待诏赴长安，客里新正阻旧欢。迟日未能销野雪，
晴花偏自犯江寒。东溟道路通秦塞，北阙威仪识汉官。
共许郤诜工射策，恩荣请向一枝看。              
   卷249_77  【赋得荆溪夜湍送蒋逸人归义兴山】皇甫冉                       
惊湍流不极，夜度识云岑。长带溪沙浅，时因山雨深。
方同七里路，更遂五湖心。揭厉朝将夕，潺湲古至今。
花源君若许，虽远亦相寻。                      
   卷249_78  【送孔党赴举】皇甫冉               
入贡列诸生，诗书业早成。家承孔圣后，身有鲁儒名。
楚水通荥浦，春山拥汉京。爱君方弱冠，为赋少年行。
   卷249_79  【齐郎中筵赋得的的帆向浦留别】皇甫冉 
一帆何处去，正在望中微。浦迥摇空色，汀回见落晖。
每争高鸟度，能送远人归。偏似南浮客，悠扬无所依。
   卷249_80  【送陆鸿渐栖霞寺采茶】皇甫冉       
采茶非采菉，远远上层崖。布叶春风暖，盈筐白日斜。
旧知山寺路，时宿野人家。借问王孙草，何时泛碗花。
   卷249_81  【泊丹阳与诸人同舟至马林溪遇雨】皇甫冉                       
云林不可望，溪水更悠悠。共载人皆客，离家春是秋。
远山方对枕，细雨莫回舟。来往南徐路，多为芳草留。
   卷249_82  【太常魏博士远出贼庭江外相逢因叙其事】皇甫冉                 
烽火惊戎塞，豺狼犯帝畿。川原无稼穑，日月翳光辉。
里社枌榆毁，宫城骑吏非。群生被惨毒，杂虏耀轻肥。
多士从芳饵，唯君识祸机。心同合浦叶，命寄首阳薇。
耻作纤鳞喣，方随高鸟飞。山经商岭出，水泛汉池归。
离别霜凝鬓，逢迎泪迸衣。京华长路绝，江海故人稀。
秉节身常苦，求仁志不违。只应穷野外，耕种且相依。
   卷249_83  【送包佶赋得天津桥】皇甫冉         
洛阳岁暮作征客，□□□□□□□。相望依然一水间，
相思已如千年隔。晴烟霁景满天津，凤阁龙楼映水滨。
岂无朝夕轩车度，其奈相逢非所亲。巩树甘陵愁远道，
他乡一望人堪老。君报还期在早春，桥边日日看芳草。
   卷249_84  【上礼部杨侍郎】皇甫冉             
郢匠抡材日，辕轮必尽呈。敢言当一干，徒欲隶诸生。
末学惭邹鲁，深仁录弟兄。馀波知可挹，弱植更求荣。
绩愧他年败，功期此日成。方因旧桃李，犹冀载飞鸣。
道浅犹怀分，时移但自惊。关门惊暮节，林壑废春耕。
十里嵩峰近，千秋颍水清。烟花迷戍谷，墟落接阳城。
渺默思乡梦，迟回知己情。劳歌终此曲，还是苦辛行。
   卷249_85  【宿严维宅送包七（一作刘长卿诗，题下作送包佶）】皇甫冉       
江湖同避地，分手自依依。尽室今为客，经秋空念归。
岁储无别墅，寒服羡邻机。草色村桥晚，蝉声江树稀。
夜凉宜共醉，时难惜相违。何事随阳侣，汀洲忽背飞。
   卷249_86  【同张侍御咏兴宁寺经藏院海石榴花】皇甫冉                     
嫩叶生初茂，残花少更鲜。结根龙藏侧，故欲并青莲。
   卷249_87  【崔十四宅各赋一物得檐柳】皇甫冉   
官渡老风烟，浔阳媚云日。汉将营前见，胡笳曲中出。
复在此檐端，垂阴仲长室。                      
   卷249_88  【送段明府】皇甫冉                 
遥夜此何其，霜空残杳霭。方嗟异乡别，暂是同公会。
海林秋更疏，野水寒犹大。离人转吴岫，旅雁从燕塞。
日夕望前期，劳心白云外。                      
   卷249_89  【送王司直（一作刘长卿诗）】皇甫冉 
西塞云山远，东风道路长。心胜潮水，相送过浔阳。
   卷249_90  【婕妤春怨】皇甫冉                 
花枝出建章，凤管发昭阳。借问承恩者，双蛾几许长。
   卷249_91  【送魏十六还苏州】皇甫冉           
秋夜深深北送君，阴虫切切不堪闻。                
归舟明日毗陵道，回首姑苏是白云。                
   卷249_92  【婕妤怨】皇甫冉                   
由来咏团扇，今已值秋风。事逐时皆往，恩无日再中。
早鸿闻上苑，寒露下深宫。颜色年年谢，相如赋岂工。
   卷249_93  【送客】皇甫冉                     
旗鼓军威重，关山客路赊。待封甘度陇，回首不思家。
城下春山路，营中瀚海沙。河源虽万里，音信寄来查。
   卷249_94  【秋日东郊作】皇甫冉               
闲看秋水心无事，卧对寒松手自栽。庐岳高僧留偈别，
茅山道士寄书来。燕知社日辞巢去，菊为重阳冒雨开。
浅薄将何称献纳，临岐终日自迟回。              
   卷249_95  【秋夜宿严维宅】皇甫冉             
昔闻玄度宅，门向会稽峰。君住东湖下，清风继旧踪。
秋深临水月，夜半隔山钟。世故多离别，良宵讵可逢。
   卷249_96  【见诸姬学玉台体】皇甫冉           
艳唱召燕姬，清弦待卢女。由来道姓秦，谁不知家楚。
传杯见目成，结带明心许。宁辞玉辇迎，自堪金屋贮。
朝朝作行云，襄王迷处所。                      
   卷249_97  【酬张二仓曹扬子所居见寄兼呈韩郎中】皇甫冉                   
孤云独鹤自悠悠，别后经年尚泊舟。渔父置词相借问，
郎官能赋许依投。折芳远寄三春草，乘兴闲看万里流。
莫怪杜门频乞假，不堪扶病拜龙楼。              
</div>
    <div class="pagination">
<a href="全唐诗_page521.html">上一页</a><span>...</span><a href="全唐诗_page517.html">517</a><a href="全唐诗_page518.html">518</a><a href="全唐诗_page519.html">519</a><a href="全唐诗_page520.html">520</a><a href="全唐诗_page521.html">521</a><span class="current-page">522</span><a href="全唐诗_page523.html">523</a><a href="全唐诗_page524.html">524</a><a href="全唐诗_page525.html">525</a><a href="全唐诗_page526.html">526</a><a href="全唐诗_page527.html">527</a><span>...</span><a href="全唐诗_page523.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
