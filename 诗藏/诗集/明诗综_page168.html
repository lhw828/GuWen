<!DOCTYPE html>
<html>
<head>
    <meta charset="UTF-8">
    <title>明诗综 - 第 168 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗综 - 第 168 页/共 242 页</h1>
    <div class="content">　　万钟字仲诏宛平人万厯乙未进士除永宁知县补铜梁再补六合入为大理右评事迁戸部主事升员外改工部进郎中出为浙江右参政升江西按察使有北征吟
　　【诗话先生为水曹郎筑园海淀之北中有色空天太一叶松垞翠葆榭林于澨总名之曰勺园又曰风烟里自念园在郊闗不能日涉因绘园中景为灯丘壑亭台纤悉具备都人争尚之号曰米家灯尝于元夜集客赋诗丽水吕太常邦耀即席口占二首其一云玉绡叠出上元村双炬悬来景物繁怳惚重游丘壑里米家灯是米家园其二云轻舟寒夜渡无氷波入银绡讶月升宛似梦中曾一照米家园是米家灯一时和者数百人列成一集可称好事亦太平佳话也】
　　新秋泛清溪
　　共客邀新爽回舟刺晚风凉生思越苎病起讶燕鸿星櫂揺虚白渔灯簇小红怪来萧飒早衰草怨吴宫范允临【二首】
　　允临字长倩松江华亭人居吴县万厯乙未进士授南兵部主事改工部歴郎中以按察佥事提学云南迁福建布政司参议有输寥馆集【诗话先生笔精墨妙挥毫落纸与董尚书争工晚筑别业于天平山之阳弹丝吹竹选伎徴歌江表望为神仙中人又得佳耦唱和传钞片楮比于瑚之钩范氏家藏逺祖隋其唐时告身尚在文正忠宣诸老手泽犹新义田长以振穷宰木未尝改列清门百代四姓逺不及也】
　　有忆
　　井唾不复顾花飞难再攀江头一片石应化女郎山
　　咏翦春罗
　　君恩宴曲池为郎制宫锦月落杏花寒裁缝剪刀冷沈　琦【二首】
　　琦字仲玉吴江人万厯乙未进士除淄川知县以忧归起补髙陵再调三原入为礼部主事有珠树轩稾
　　送马长山擢守檇李
　　我家住江南只盻江南路君今正向江南行却望君家又回顾执手空嗟离别难齐人感咽越人欢只今南北苍生望总向循良传里看忆昔交君顿成契芝兰金石盟前缔相逢春日春更融相别秋风秋转厉江南土俗旧清嘉到处风光尽可夸天目峰头云吐月余杭城外水漂花天子黄扉方侧席致治思同二千石语君暂作江南行防捧徴书向江北
　　别家次诸兄弟韵
　　握手他乡路回头故国城渐惊亲舍逺真觉一官轻急櫂随云影悲笳杂鴈声无情东去水相对亦凄清沈　珫【一首】
　　珫字季玉琦弟与兄同榜登第由凤阳府学教授迁南国子监博士升南刑部主事歴郎中出知东昌府转山东按察副使
　　漂母
　　偶然一饭进王孙荅赠千金未足论何事怨家还报徳淮隂年少亦推恩
　　陆锡恩【一首】
　　锡恩字伯承平湖人万厯乙未进士除万安知县入为刑部主事歴员外郎有双鳬草
　　【诗话伯承不耐判牍放情山水间自号梦蝶居士又号癯丈人亦号痴丈夫年四十二自撰圹志而殒诗颇澹雅】
　　鲍叔牙故里
　　落景满齐郊云横暮山紫缓辔问遗封云是鲍叔里三北识竒才一匡酬夙耻古人在信心今人多贵耳士苟未遇时毕生行蓬累长风不我借羽翼安得起所以管大夫没齿感知己
　　袁时选【一首】
　　时选字无择鄞县人万厯乙未进士除遂溪知县迁南刑部主事
　　新兴道中
　　偪侧新兴路逶迤傍水隈万山迎马合片雨逐人来村犊骑偏穏江鸥下不猜频年牵物役延眺亦悠哉吕克孝【三首】
　　克孝字公原青浦人万厯丁酉举乡试第一官工部司务歴郎中有媿翁诗草
　　【诗话公原领解之秋先文恪叶文忠偕主试事先公业拔公原卷将置第一矣文忠谓是卷文虽髙虑终不得第先公云吾亦知此人不第然学者也榜遂定既而公原屡试南宫辄摈落以学行称于时先辈衡鉴不爽若是天啓初公原官工部司务时先大父君吁公承荫选授都察院照磨署经歴司事同公原建首善书院干鱼脱粟比圬墁匠石不有加味书院成大父已迁官故碑记不列名旋为梁梦环所弹下狱思陵即阼得释晚知楚雄府事归贫不能治舟楫而公原还里诘窘略同其诗有云客归三日典春衣又云惯住低头屋能炊折脚铛殆实録也】
　　青谿庵
　　江令何年宅风流不可招荒烟迷断础陈迹寄空寮日影移双树谿声自六朝遥分钟阜影紫翠落层霄
　　栖霞寺
　　宅记明僧绍碑传江总持凄凉自人代窈窕隠山茨明月千岩宿松风万壑垂阶前双杏树曾见劫灰时
　　过田叟
　　我欲驱黄犊移家傍屋东但容茅盖顶先为筑牛宫胡震亨【二首】
　　震亨字孝辕海盐人万厯丁酉举人官定州知州有赤城山人藳
　　嵗晏悼室人诗【二首】
　　嵗晏感物变志意鲜欢愉念我同懐子涕下沾衣襦如何苦寒节衾裯不复俱空闺一以闭饥防晨夜趋光仪怳不灭魂魄知有无烦冤日盈抱寜从促景徂
　　空牀凛寒风残照惨夜色沉思结幽感梦子来我侧踟蹰将何愬容辉忽已匿昔如中洲鸠闗闗双鼓翼今如失群兽哀呜不遑食庶无荀生鄙媿彼蒙庄识岂伊生死情含义良不赵秉忠【一首】
　　秉忠益都人万歴戊戌赐进士第一官礼部尚书
　　送张水部南归
　　平子归田去山川赋旧游遗荣才北阙髙兴已南州鲈鲙三江月菰蒲五月秋襟期知旷达尊酒写离忧
　　黄河
　　河水南浮泗漕渠北注燕众心忧璧马天意防楼船龙首疏秦日鸿陂复汉年园陵看王气松柏正苍然
　　彭城
　　九日彭城道髙天白鴈来但闻枫叶下不见菊花开风起横蛇泽云横戏马台江闗何处所一望一徘徊
　　闺体
　　莫上翠楼防望见官城渡垂栁碧于篸是郎去时路
　　晓行道中
　　晓风萧飒逗疎杨此日闗山别恨长试聴髙城吹画角秋河不动月如霜
　　灵济宫
　　星幢霞斾昼缤纷十二琼楼驻彩云鸾鹤紫霄时上下步虚双引玉晨君
　　何如宠【一首】
　　如宠字康侯桐城人万厯乙未进士戊戌殿试改庶吉士除编修厯官少保戸部尚书武英殿大学士赠太傅諡文端有后乐堂集
　　七十自寿
　　黄龙枉自説三闗白鹤何须链九还醉客岂真千日醉闲人难到十分闲清溪水满长揺艇红雨春深一看山时至便行无不可几能尘世驻朱顔
　　周如磐【一首】
　　如磐字圣培莆田人万厯戊戌进士改庻吉士歴官太子太保礼部尚书文渊阁大学士赠少保諡文懿有澹志斋集
　　采菊
　　髙秋凛风色百草递萎黄嘉彼东篱英参差裛露光采之不盈掬悠然倾我觞杖策寄事外仰视归鸟翔防心水木间独坐以徜徉
　　陈邦瞻【四首】
　　邦瞻髙安人万厯戊戌进士官吏部侍郎
　　七夕
　　嵗时还七夕风俗更杭州闻道湖女争归乞巧楼轻云笼月度疎树带星流不有乗槎客凭谁识女牛
　　久雨
　　久雨墙苔积浓隂苑树遮席门寒下雀蒿径曲藏蛇浦水连街濶江潮带阁斜谁怜都防地卑湿似长沙辛丑之秋自留署乞假归省沿途触景辄成
　　水次兼山次昏星复晓星古城巢父庙仙迹吕公亭日落山光白云流石气青横塘秋浪濶鸥鸟自冥冥毕懋康【一首】
　　懋康字孟侯歙人万厯戊戌进士官兵部侍郎
　　束茅行
　　人何太苦早晩迎官府间积数根茅为炊且结宇官府中夜行不絶吏呼声燃火照官路犹云火不明燃茅茅无束次第拆茅屋官府犹未知宵征车
　　徐良彦【一首】
　　良彦字季良新建人万歴戊戌进士官工部侍郎
　　落叶
　　落叶不上枝因风亦复起清风本无私何因有彼此一叶随飘荡一叶沾泥滓寄语风前叶莫堕东流水洪瞻祖【一首】
　　瞻祖字贻孙仁和人万歴戊戌进士改庶吉士授兵科给事中谪知嘉定县稍迁南行人司副累迁太仆卿以右都御史巡抚南贑有清逺山人漫稾
　　题李都督朝鲜图
　　王者安天下终资不战功金城图畧上青海戌楼空长笛闗山月寒砧木叶风还将忧国泪添入锦题中邓　渼【六首】
　　渼字逺游建昌新城人万厯戊戌进士除浦江知县调秀水再调内黄徴授河南道御史巡按云南升山东副使转浙江右参政山东按察使擢右佥都御史抚顺天有留夷馆南中红泉诸集
　　【诗话逺游诗敦琢而出颇近俞羡长何无咎二山人微嫌郁□耳然胜楚人之咻多矣】
　　武定变
　　朝登武定城暮宿抵罗次有何厐睂叟遮车泣诉事问叟何所苦问叟何所觊叟耄复健忘忆一不记二往者万厯初边守幸康乂守令咸得人民物鲜札厉伍伯不到门什一有恒税防米才十钱半镪易一醉贝自转输工价集骈坒相欢太平人但供角觝戏呜呼廿载间乾坤一幽闭中丞文且武抵掌谈封拜羽檄岂虚来兵革靡宁歳忍以百万命而快一人意忍白千里地而希茅土赐守臣本蟊贼中珰甚狂猘此辈纨袴子况彼粪除咆哮而负嵎逢者鲜不噬不忍因民怨奈何虎冠吏一夫敢倡难余孽竟昌炽讹传寇初集颇遭守者詈黾勉授残甲垂头望睥睨蜂涌围已合蚁薄城遂溃巷战力不敌免胄期殒碎烈烈金与王阖门竟死义宛转蛾眉女慷慨丈夫气泣抱黄口儿牵挽及娣姒相继付烈焰义不污贼锧草间茍求活羞彼郡都尉难扑燎原火易乘破竹势中丞文且武小丑曽蔕芥下令城中外毋得辄引避按堵第如故已定退贼计贼来如风雨剥肤患孔亟晨兴牙门啓文武咸就位寇贼在门庭请问计安出中丞噤无语汗流手颤悸但云乌合众不久自当退城外鼓盈天城中哭震地贼徒皆重铠踉跄错其臂每闻得汉儿刃腹必洞刺刳肠絓树枝乌鸢下争食尸积云津桥血流滇海澨中丞非不武空拳安可试登楼望贼徒然思所畏或用缓贼谋姑为好语慰彼贼若罔闻瞠目仍攘袂恶诟至不堪左右皆沮媿甘受城下盟窃发虞奸细犒用十二牛文锦先皮币葚紫织成衣黄金钩落带银印龟形钮本自上方裂名器敢轻假曽谢挈缾智贼众始拜舞观者犹惴惴贼来荷戈入贼去驼金回【何对切】可怜窈窕嬢抑作犬羊配虏获动无算男妇必累骑辎重百里间緜緜行不絶【此芮切】猡贼固骁悍小胜辄忸忲【余制切】中丞文且武开门悉精鋭击归伺其怠小丑安足殪但闻攀墙看谁将一矢遗【去声】夷民旧部落府主新仪衞前歌后有舞送归刺史廨昭昭汉日月几向蛮天坠忍死幸须臾延颈王师至焚香拜马首双颊如雨泪不意沟壑躯复覩汉旌帜感激活我恩人持一笥饵长跽主帅前帅闻乃大谇怒声吼如雷立命三军士居此围城中尽与贼勾结【吉诣切】从贼有显戮任其所斩刈军士拥向前两手捽其髪【方味切】举刀便欲斫观者但眙叩头连乞命我辈有何罪尔辈实无罪是尔命尽日【而至切】昨传中丞令首开购级例重赏不逾时以此竞趋利摉贼无所得失利且有害头颅许借我谁能别真伪老幼闻此言号擗泪盈眦生既无门控死当诉上帝骈首就锋刃流血如泉沸次第列功状报捷日三四中丞啓捷书抵掌大称快催军益前进功多赏亦倍传教诸将营努力功名防今年杀诸贼金印如斗大当取悬肘后急击慎勿失【式吏切】天网恢恢布多杀神所忌逆贼既就俘将吏亦被逮糜烂同一理谁逃百六阨【乌懈切】叟昔有三子诸孙绕膝嬉酷经防乱来竝无髫龀嗣田园既芜没居室遭焚燹亲友凋残尽生理迷所寄人皆羡髙年髙年有顦顇叹息老叟语停鞍重歔欷【去声】召变良有初妖象着为篲町疃作战场噫嘻岂偶值
　　闲居
　　敬通居里日彭泽去官辰酒熟邀田父花时对孺人素琴横竹几藜杖挂山巾在世无明畧犹堪传隠沦
　　田家乐【二首】
　　烟火髙原合鸡豚小市通夜行防虎阱寒至筑牛宫捕雀遵桑翳浇麻引竹筒今年倍收秫不怕瓮头空挟弹驱田防持竿放野豚但令仓有粟寜使妇无裈卖药曾过市催租少到门不知今去汉厯代几儿孙奉陪苏中丞游招寳山同作次壁间韵
　　突兀如临碣石傍天青岛屿辨微茫千年阴火疑潜爇三足阳乌本内翔魏阙遥瞻天北极戈船争指日南王臣心似水朝宗逺一任沮洳变作桑
　　春日述懐寄汤义仍四十韵
　　汉域春阴尽苍山旅病淹梯航三面入风壤百夷兼五尺通秦道单车即瘴炎投荒虚绣斧览胜引丹幨市有红藤篾家珍白井盐涔蹄规海阔岝防露峰尖霜蒨长含润温泉侧注瀸衣冠余僰防货贝古闾阎茉莉簪花艳稌秔酿酒甜缅文披似篆蛮语听犹谵烽燧宵常警萑蒲日戒严由来称卉服未可废戎钤往者劳徴发王师快殄歼伤心多战哭无术救危阽退食聊闲步幽吟却卷帘磔鸡初学卜射隼竟空占牵拙身何补浮湛趣自恬怪看颠种种转益貌亷亷药裹频教命觚毫嬾欲拈神龟宁要灼廐马剩须箝自笑名为累谁知意所忺以予婴世网念子独渊潜客坐闲垂钓妻鉏竝拥鎌游鱼窥砚沼微雨映书签句琢文心巧时推笔力铦七襄劳组织一字费鍼砭善戏非为虐雄文合愈痁木兰舟泛泛荷芰带襜襜丽曲传筝柱闲情咏镜奁吟当花纂纂舞爱玉掺掺多取天应忌髙名已亦嫌余生甘劓刖抵死乞髠钳老态杯中失穷愁病里添泽糜安饮啄涸鲋且喁噞世外论欢赏私衷早属餍筌蹄自有契胶漆乃非黏别怨称殊未归期叹不詹春心伤碧草秋望满苍蒹饥渴思琼树书题倚素缣空庭无过鴈竟夕坐明蟾今古论冤愤乾坤几顾瞻已而应诮凤宛彼一鸣鹣种竹籓官舎看云到步檐池萍青靡靡砌卉緑纤纤恋阙心徒奋伤时口合钳风尘途渐迮原野气犹熸辇毂忧烽火深宫叹釡鬵迷津怜弱丧回策庶西崦瘴海愁空説乡园泪暗沾思君遥送目烟雨晦巴黔
　　毛　堪【一首】
　　堪字公舆吴县人万厯戊戌进士除吉安推官选授广东道御史升大理寺丞歴官南京通政使卒赠工部右侍郎
　　兰津谒武侯祠
　　罗岷山势接哀牢丞相曽经驻节旄尚有里巫鸣社鼓依然阵石出江槽偏安西蜀非初愿深入南方岂惮劳精爽不随炎汉尽兰津终古荐溪毛
　　吴文企【四首】
　　文企字季騧号白雪南京旗手卫籍景陵人万厯戊戌进士除戸部主事歴郎中出知寜波湖州二府终陜西按察副使有絮庵慙録
　　【诗话白雪防吏守湖州时爨薪不给课僮仆刈后园丰草折枯树以炊拾得石一片上有玉笋二字其旁题识已满乃宋元丰间物笑曰太守落落如此石石应太守将去及迁秩载之以归置香雨楼闻至今尚在也其菰芦集在湖所着诗颇饶清韵】
　　题资福寺同寮友作
　　行到寺边寺坐看山外山讲堂分戸牖野席对溪湾暗水香厨引髙云絶顶还茶深话久欲起更牵攀
　　登定海八面楼望海
　　便欲乘潮去登临小白华凭谁辨灰劫无术算河沙开士元居海仙姑旧姓麻蓬莱几清浅好问蔡经家
　　泛舟碧浪湖【二首】
　　绀塔髙悬山寺兰舟不逺人家载出村庄儿女折来杨栁桃花
</div>
    <div class="pagination">
<a href="明诗综_page167.html">上一页</a><span>...</span><a href="明诗综_page163.html">163</a><a href="明诗综_page164.html">164</a><a href="明诗综_page165.html">165</a><a href="明诗综_page166.html">166</a><a href="明诗综_page167.html">167</a><span class="current-page">168</span><a href="明诗综_page169.html">169</a><a href="明诗综_page170.html">170</a><a href="明诗综_page171.html">171</a><a href="明诗综_page172.html">172</a><a href="明诗综_page173.html">173</a><span>...</span><a href="明诗综_page169.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
