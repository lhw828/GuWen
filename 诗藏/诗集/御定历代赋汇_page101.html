<!DOCTYPE html>
<html>
<head>
    <meta charset="UTF-8">
    <title>御定历代赋汇 - 第 101 页/共 143 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代赋汇 - 第 101 页/共 143 页</h1>
    <div class="content">　　幽兰赋【有序　　　　　　　　宋】李　纲
　　兰有二种华以春者似蕙华以秋者似菊楚辞曰秋兰兮青青绿叶兮紫茎又曰春兰兮秋菊长无絶兮终古今世人之所识者素葩丛本特春兰耳余尝得一种兰于亡友萧子寛家绿叶紫茎其香似春兰而加芳食之味尤辛甘可以调羮曹子建七啓于肴馔之妙言紫兰丹椒施和必节滋味既殊遗芳射越乃知兹兰可食其为秋兰无疑也二兰皆喜生于髙山深林阒寂无人之境则芬芳郁烈茂盛而逺闻移而置于轩庭房室之间不过一再岁花益鲜而香益微盖其天性如此故古人又以幽兰目之与夫山林隐遯之士耿介髙洁不求闻达于人而风流自著者亦何以异故感而赋之
　　相百卉之芳菲兮待培植而乃成何兹兰之异禀兮处幽僻而方兴髙山崔嵬而巃嵸兮深林杳杳以冥冥下波涛之喷激兮上雪霰之飘零邈人迹之不到兮兰于焉而独馨言茁其芽载擢其英春与蕙兮偕秀秋与菊兮并荣或素葩而丛本或绿叶而紫茎虽春秋之异种岂殊徳于幽贞耿介自许芬芳谁与久而不知其香晦而不改其度荣何谢于光风瘁何伤于白露配芝桂以为友奚萧艾之能侣类同心之契合比明徳之欣附淑人君子爱而不忘蒸以为借沐以为汤纫之为佩刈之为防实有取于雅操匪徒慕夫国香若夫出自故山同夫小草资耳目之嘉玩供园林之幽讨虽得托于孤根盖巳违其所好譬犹髙洁之士隐遯之人蹈山林而长往友麋鹿而同羣付功名于脱屣等富贵于浮云室虽迩而人则逺可得闻而不可见有泉石之枕潄无猿鹤之惊怨晦其迹而弥芳懐其道而愈显子真谷口徳公鹿门二子食薇于首阳四皓采芝于商山名与实兮兼茂心与迹兮俱闲播清芬于今古亦何以异于幽兰
　　幽兰赋【有序　　　　　　　　宋】髙似孙
　　兰曽伴屈大夫政复何恨然非屈大夫无知兰者余固非知兰亦非知大夫者后五百年或有知余者焉皇以度而揆余兮宛贞贞而孔安含素光以致蠲兮考幽人之所槃澹羣动而不竞兮约洵美而且闲嫋孤风之翛翛兮几激贪而律顽一既分而为干兮老羣星之芒寒又一索而坤动兮百嘉炽而多蕃余乃持其神秀兮成天地之所难陵髙姿以吐妙兮抱幽古而遐观峭夷齐之特立兮非盗蹠之可奸懿西子之孤靓兮岂嫫母之并欢彼釡砾之自珍兮有瓒罍之独刓又蒿莸之盛蔚兮幸蘅若之未残勺明水以荐芳兮三沐浴乎清澜耿积雪其如素兮尚有知余寸丹眇洞庭之始波兮木舞叶其冻沅湘而欲合兮骋白苹而渺漫招帝子而不来兮弃余珰于江干导微馨以输诚兮律九歌其销魂
　　秋兰赋【有序　　　　　　　　宋】髙似孙
　　客有遗余秋兰者比家山所毓尤清瘠特香味稍减岂凉未深邪系之以辞
　　眇银渚之如倾兮讯霄凉之方幼俶有风之西香兮竦孤贞之俄秀宛青叶而紫茎兮花四三丛且痩心两两而一知兮惊汝我之俱旧吁灵均之有灵兮炯不死而犹夀九其歌之迢迢兮岂韶勺之可奏洞庭波而舞叶兮菊英英而趋茂何独怜此幽深兮了非闻而非嗅杳渚北之云兴兮帝子澹乎先后撷微芳而荐嘉兮叫湘皋而寒溜余既莫之偶兮律遗声而孰扣勺明水以酬君兮耿斯意之不可又君亦裵回而忘归兮指蘅荃而将授余更曰芳之克肖兮岂氛凡之能垢不能易其何言兮今琅琅乎其臭
　　伊兰赋【有序　　　　　　　　明】杨　慎
　　江阳有花名赛兰香不足于艳而有余于香戴之防紒经旬犹馨意古者纫佩之用颒浴之具必此物也西域有伊兰以为佛供即此汉书所谓伊蒲之供也从而为之赋曰
　　英英有兰猗猗其美諡以伊兰实自邛始维兰之品粤繁有丛曰蕙曰荪错遌丰茸曰芷曰茝名殊物同形如蒲萱盆盝是荐謡俗攸珍乃兰之赝可佩可纫服之媚人昔号国香今兹曷湮宜汤宜浴陈除新沃昔闻其语今兹则先正兰谓识之艰山谷致疑晦翁屡叹懿若卉之挺生兮何珵美而琦絶既葳防以晞旸兮亦扆岑而带岊友射干而偕生兮朋荔挺而俱发漱英之朝泽兮应复至之阳月秉棻蒀之旉荣兮擅芳菲之酷烈开以景风之淑辰兮贯乎星回之火节漱沆瀣之芳润兮全朱明之炎徳匪直十步之有芳兮曽验经旬之未歇乃有娥媌掩嫮靡曼嫈昭步步移艳笑笑倾城子夫兴于鬒髪昭仪宠于体馨曳步揺之馥郁映角犀之丰盈若兰机回文之锦季兰琴绿绮之声爰色授而魂与且目而心萦倭堕梁家之髻浮渲韦娘之缨咸纤指兮争掇并巧粲兮相迎都梁蟾蜍兮阏尔而减价虎蒲龙枣兮瞠乎其亡菁超旃檀于雪域压迷迭于云清星芒当昼而弗隐金粟未秋而先成埒瑶华兮玉蕊叶绿叶兮紫茎堪纳凉于圃思御风兮蓬瀛讵数秋红之蕳子岂顾晚翠之长卿爰感子兮体物遂锡子以嘉名重为系曰肇允嘉卉兮昉自炎皇媺人之佩兮王者之香深谷逶迤兮无人自芳宣尼息驺兮屈平累湘晨月秋风兮属国之堂洪波霜晚兮谪仙之乡纫遣佩捐兮庸亦何伤体物浏亮兮聊以相羊
　　藏芝赋【有序　　　　　　　　宋】王　令
　　丙申岁自四月至六月大雨而余之所客天长县东北皆濒湖泽地浸以下颇以水为患伤草木多死邑居无薪刍而益贵薪益来自逺以余之所居则薪之自北来者常售于余间而有得若枯华断颖根梗蔕芥支离拥肿与硕实所异于常草者皆取以戏就其中尝试视之余得则芝也折伤不完计之于全此当一叶耳不知其他安在也其生虽不知逺近要皆在县之北以常负薪之所来则芝从可知也示人则不齐有由是而知有芝有由是而信为芝有虽得是而弗之信者然芝之为物不常有而或出可爱者也自古诗之作见于今者凡三百篇其以风赋比兴而附见于物若苹蘩薇蕨荇苞苦藿荑唐葍蓫瓠匏葛郁薁葵藚葑芹藻莫茅荼蕳苓蓬莠苹蒿苌蒲萑苇葭菼萧艾稂荍蓍芑禾麻菽麦黍稷豆菽秬秠穈粟稲粱菅苎巻耳芣苢菁莪莠葽荷华游龙茹藘芍药之类杂见并出然此特草耳其多盖如此而未尝及芝也自诗而下长辞章而善自托者独有屈原今其离骚九歌具存而可考然其况意所及自诗人所纪之外复益以江蓠芙蓉杜若薜荔木兰白苹菑荑揭车蕙芷茝菊芰蘅薋菉葹芜药荪而地所常产目所同识之草尽矣若夫陈忠而直私忿废而怨逐托于彼而取此以见义此则余之所知至于道则余不得而一也然称类巳众而芝复独遗是诚何故邪説者遂以九歌之三秀为芝余以其不明又其辞曰适山而采之则芝非独山草盖未足据信也及观汉乐歌盖当时文工椠人縁饰世治以裁主意耳非有如诗人骚客郁于中而不得言凭于物而后见者皆非余所好也今余得芝而赋之意皆在于赋序故不道也
　　庭勾突萌抽蔚擢秀孰非春兮坯培壅堙播溉轧莳孰非人兮不为常生时见挺出芝则神兮灵干不阿众叶类附不孤有邻兮生莫时期毓无种裔天生徳兮芣苢荐庭芜荐道退野即兮生无本根拔不滞茹无吝惜兮荣而不华槁而不枯莫损益兮茨莱翳隂髙出下蔽适以取容兮朝菌射干齐长并秀徳不校同兮荒原秽壤弃放委废若将终兮知者谓谁何为来者似不必逢兮困于不知束于薪苏自信不耻兮摧戕折伤披本断干祸不自已兮火炎木焚投置不缩知命有止兮偶于自生不祈见闻吾与尔已兮
　　水仙花前赋【有序　　　　　　宋】髙似孙
　　水仙花非花也幽楚窈眇脱去埃滓全如近湘君湘夫人离骚大夫与宋玉诸人世无能道花之清明者辄见乎辞
　　天以一而生神坎以习而成渫冲奥以致润抱孤贞以成妍禹何智以能海羲何神而开干际壑炁之无畔壮英心之自仙悲莫悲乎巫咸之乡哀莫哀乎原胥之渊迅英挺以如濯肯徘徊而自怜至若鲛馆截绡而凝霜贝庭含玑而媚川苍茫乎三岛之接雾杳眇乎十洲之汇天云雨闲霁水空澄鲜一色如磨万波不颠亦有帝女兮泣竹湘君兮鼓弦神妃兮解佩冰夷兮扣舷是皆凝姿约素挺粹含娟以婉自将以淑相宣芳以气属妙以辞传指北渚以将下薄西津而骤旋或搴芳若或采佳荃有兰可餐有苹可搴于是乐极忘归尘空失蠲万虑俱泯余情独筌扣冰娥以勺尠访瑶母而洁挹水星以请命托神祗而垂甄已矣乎超万刼以自蜕丽一徽而独涓懐琬琰以成洁抱雪霜以为坚参至道以不死秉至精而长年是盖苞水徳之灵长合五行之自然者乎
　　水仙花后赋【有序　　　　　　宋】髙似孙
　　余既作前水仙赋疑不足以渫余之情者乃依稀洛神赋为后辞尚庶几乎
　　余从太史游览山川汛潇汨下澧沅摩嶷云息梧烟岁莫天寒仆痡车顚尔乃释镳乎茝涯进秣乎芝防周旋乎荆浒骋望乎湘渊于是神疑目骇心离意恻即之戃怳适焉髣髴覩一美人于水之侧乃拊从者而讯之曰汝有识于彼者乎彼何人者甚闲且洁也从者进曰仆闻兹水之灵曰湘夫人然则太史公之所遇其或是乎其形维何仆愿知之余告之曰其状也皓如鸥轻朗如鹄停莹浸玉洁秀含兰馨清明兮如阆风之翦雪皎净兮如瑶池之宿月其始来也炯然层冰出蛟壑其徐进也粲然清霜宿琼枝沈详弗矜燕婉中度不秾不纤非怨非诉美色含光轻姿约素瓌容雅态芳泽不污素质窈袅流晖防娟抱徳贞亮吐心芳蠲婉婳幽静志泰神闲柔于修辞既丰且鲜饬躬被服稽图合章峨五采之英珥兮错九芝之明珰舞碧霓之修带兮妥英云之轻装顔有链而如灼体非薰而弥香沐姱容之练练乗清气之徜徉于是舒懐肆逸且娱且颦羽盖翳映翠旄缤纷軃金揺之欲堕兮玩晴洲之青苹余衷耽其静娈兮黯澹荡而驰神媒不灵于缔欢兮托湘波以通勤畅中灵之胥悟兮捐余珰于水滨懿玉仪之静庄允约矩而应规轻瑶华而不御兮指二南而扬诗谓皎日之可鉴兮非暗室之自欺数解佩之夙遇兮风嫋嫋而凝思志贞介而言妙兮誓守礼以将之于是灵修竦然嬿婉徘徊拊孤影以欲翥心将飞而仍回褰荪帱之芳烈燕芷房之玫瑰感幽志之凄激兮喟扬音而弥哀尔乃众真缥缈并游啸侣或济西澨或临北渚或采幽蘅或茹芳杜约洛川之神妃防巫隂之竒女清莫清乎姮栖愁莫愁乎牛渚媠轻裾之裔裔泠清飇而云举体迅飞鸿俶若轻云流睇横波余芳氤氲其度有则不颠不危优柔靡忒必兢必只温乎如玉晔兮陆离精采相授羌余其悲于是川后敛飇冰夷却涛龙伯献珠鲛人贡绡跃三虬以指涂蕤苍芝而夹御双螭帖其驯乗俨华斿之布濩鸳鸯啸而先驱翡翠翼而齐骛于是趋彭蠡过洞庭洗月毂飞星軿流清声而吐竒诵坤干之大经画三灵而不汨潜一意而长醒恍扬袂以如失雪微汍而霑缨拊佳期之不来日冉冉而西征夐微素之孰寄谁其将余英琼扬清波而微注指潜渊而自惊恍精采之相授迄难陈其余情于是游倦思归路异神留遗思杳眇寤寐好逑蹇悠悠而何之指寒川而薄憩兰菲菲而袭余睇碧云而揺曳信心防而神交岂绸缪之未契竦仆夫之儆余命速驾乎兰枻其毋惑于所悦当陈古而为之制
　　水仙花赋　　　　　　　　　【元】任士林
　　眇伊人之蝉蜕兮宅清泠以为扉越蓬隔弱窅不知其几千里兮跂余望之忽轩牕之翠碧兮见此绰约之芳姿曳青葱之华裾兮倚玉薤之披披逍遥清霜之夕徘徊明月之辰佩乞碧霞衣纫绿云金杯盥雨玉盘承津防和注淳斟酌天均于时庭空人静万窍不作声沉步虚之歌奏杳钧天之乐江妃具俎以进羞海若充宾而酬酢持杜觯而未扬想堂中之欢乐余亦洗醆更酌接芳蕤而为客纵歌颓然不知天河之既落
　　水仙花赋　　　　　　　　　【明】姚　绶
　　伊昔涪翁夙罹谪逐行迈阻修浮水奔陆方归与以息驾乃燕坐于蔀屋惟是屋也依髙山临大江影薄髙云声飞怒泷敞宇衡门洞乎八牕式遣懐于吟啸忽有覩乎神娏尔乃乍近乍遥水面微步罗韤生尘绡裳沾露腰纤弱兰唇冶樊素匪扬挂旗匪蹋神鱼遽引遽却或疾或徐袖翩翻兮婉娩带缭绕兮纾舒怅数年之独往鄙良夜以鳏居矫望延伫掠盼踌躇汛若断梗浮犹冯虚乃若贴金莲于玉趾眷兹乐胥于焉迩止玛瑙坡荒仙王祠圯睇梅兄于岭头懐矾弟于涧涘进左右而谂之曰水上步月彼其仙邪惟炫素质不御铅华中有金蕤轻蒙臂纱冲斥暮雨挥霍朝霞尔或见之而岂吾之过夸邪左右屏息对曰彼之来斯诚类仙子馨香芬芳容光旖旎其绰约也俨藐姑之神其聮娟也齐洛川之子初虽瞻驰终莫摹拟是则主人之所见仆辈之所跂者也于是之时涪翁哑然而作声彼人泯然而无迹江风惟清江月自白伥伥何之翳翳寝息晨兴向明踯躅于庭忽幽花之托根依后土以降灵胡然生之太痩岁晏流形宋玉招魂之赋庄周梦蝶之经翁遄作诗调同金石有顷比夕载验厥迹无被花之懊恼出门一笑而横大江之空碧













　　御定厯代赋彚巻一百二十一
　　钦定四库全书
　　御定歴代赋彚巻一百二十二
　　花果
　　芙蓉赋　　　　　　　　　　【汉】闵　鸿
　　乃有芙蓉灵草载育中川竦修榦以陵波建緑叶之规圆灼若夜光之在岫赤若太阳之映朝云乃有阳文修嫮倾城之色扬桂枻而来逰玩英华乎水侧纳嘉宾兮顷筐珥红葩以为饰感桃夭而歌诗申闗睢以自敕嗟留夷与兰芷聴鶗鴂而不鸣嘉芙蓉之殊伟托皇居以发英
　　芙蓉赋　　　　　　　　　　【魏】曺　植
　　览百卉之英茂无斯华之独灵结修根于重壤泛清流而擢茎其始荣也皦若夜光寻扶桑其扬晖也晃若九阳出旸谷芙蓉蹇产菡萏星属丝条垂珠丹荣吐绿焜焜韡韡烂若龙烛观者终朝情犹未足于是狡童媛女相与同游擢素手于罗褎接红葩于中流
　　芙蓉赋　　　　　　　　　　【晋】夏侯湛
　　临清池以逰览观芙蓉之丽华潜灵藕于泉擢修茎乎清波焕然防沼灼尔星罗若乃廻萦外散菡萏内离的出艳发叶恢花披緑房翠蔕紫饰红敷黄螺圆出垂蕤散舒缨以金牙防以素珠固陂池之丽观尊终世之特殊尔乃采淳葩摘圆质析碧皮食素实味甘滋而清美同嘉异乎橙橘参嘉果以作珍长充御乎口实
　　芙蓉赋　　　　　　　　　　【晋】潘　岳
　　防兰池之丰沼育沃野之上腴课众荣而比观焕卓荦而独狎猎云布窋咤星罗光拟烛龙色夺朝霞丹煇拂红飞防垂的纷披赩赫散焕熠爚流芬赋采风靡云旋布濩磊落蔓衍夭闲发清阳而增媚润白玉而加鲜
　　芙蓉赋　　　　　　　　　　【宋】鲍　昭
　　感衣裳于楚赋咏忧思于陈诗昉羣英之艳絶标髙名于泽芝防春陂乎多张搴芙蓉而水嬉抽我襟之桂兰防子吻之瑜辞选羣芳之微号【原本阙六字】抱兹性之清芬禀若华之惊絶单蓲阳之妙手测滮池之光洁烁彤辉之明媚粲雕霞之繁悦顾椒丘而非偶岂园桃而能埒彪炳以蒨藻翠茎而红葩青房兮规接紫的兮圆罗树妖婬之弱榦散菡萏之轻荷上星光而倒景下龙鳞而隠波戏锦鳞而夕映濯绣羽兮晨过结游童之湘吹起榜妾之江歌备日月之温丽非盛夏而谓何若乃当融风之暄荡承暑雨之平渥被瑶塘之周流绕金渠之屈曲排积雾而扬芬镜洞泉而含緑叶折水以为珠条集露而成玉润蓬山之璚膏辉葱河之银烛冠五华于仙草超四照于灵木杂众姿于开巻阅羣貌于昏明无长袖之容止信不笑之空城森紫叶以上擢纷湘蕊而不倾根虽割而琯彻柯既觧而丝萦感盛衰之可懐质始终而常清故其为芳也绸缪其为媚也奔发对妆则色殊比兰则香越泛明彩于宵波飞澄华于晓月陋荆姬之朱顔笑夏女之光髪恨狎世而贻贱徒爱存而赏没虽凌羣以擅竒终从嵗而零歇
　　芙蓉赋　　　　　　　　　　【宋】傅　亮
　　考庶卉之珍丽实总美于芙渠潜幽泉以育藕披翠莲而挺敷泛轻荷以冐沼列红葩而濯除徼旭露以滋采靡朝风而肆芳表丽观于中沚播郁烈于兰堂在龙见而萌秀于火中而结房岂呈芬于芷蕙将越味于沙棠咏三闾之被服美兰佩而荷裳伊匠之有瞻悦嘉卉于中渠既晖映于丹墀亦纳芳于绮疏
　　莲花赋【有序　　　　　　　　梁】江　淹
　　余有莲花一池爱之如金宇宙之丽气难息絶聊书竹素傥不灭焉
　　检水陆之具品阅山海之异名珍尔秀之不定乃天地之精英殖东国之流咏出西极而擅名方翠羽而结叶比碧石而为茎蕊金光而赩色藕冰拆而玉清载红莲以吐秀披绛花以舒英故香氛感俗淑气叅灵踯躅人世茵蒀祗冥青桂羞烈沈水惭馨于是生乎泽陂出乎江隂见防霞之夕照觌雕云之昼临既翕赩于洲涨亦映暧于川浔夺夜月及荧光掩朝日与赩火出金沙而延曜被緑波而覃沲冠百草而絶羣出异类之众伙故仙圣传图英隠留记一为道珍二为世瑞发青莲于王宫验竒花于陆地若其江澹泽芬则照电烁日池光沼緑则明壁洞室曜长洲而琼文映青崖而火质或冯天渊之靖峭或殖疏圃之防密故河北櫂歌之姝江南采菱之女春水厉兮楫潺湲秋风驶兮舟容与着缥芰兮出波擥缃莲兮映渚迎佳人兮北燕送上客兮南楚知荷华之将宴惜玉手之空伫廼为谣曰秋鴈度兮芳草残琴柱急兮江上寒愿一见兮道我意千里逺兮长路难若其华实各名根叶异辞既号芙渠亦曰泽芝丽咏楚赋艳歌陈诗非独瑞草爰兼上药味灵丹沙气验青防乃可劔弃海岫龙举云防画台殿兮霞蔚图缣缟兮炳烁永含灵于洲渚长不絶兮川壑
　　莲赋　　　　　　　　　　　【宋】文　同
　　彼芳莲之纷敷兮乃横湖之绣绘挺浊淤以自洁兮澡清漪而逾丽纤空其上下兮细理周其向背甘液凝而露浥兮清香馥而风递向氷筋与玉骨兮外吐心而露肺承寳座之千趺兮防雕舆之万葢张翠帷于月下兮列防仗于烟际容鸥鹭之徙倚兮取龟鱼之芘赖既帖水以不竞兮复沿涯而自退实华蘤之上品兮岂草木之一槩
　　莲花赋　　　　　　　　　　【宋】陈　普
　　夫天地之生物各品类以赋形惟木行之为盛分四序而敷荣梅枝可以知乾坤之消息蓂荚可以知月数之虚盈蕙兰纷其秋香竹松凌其冬青繄兹莲之为卉兮托湿壤之根茎于时炎风烜燠畏景朱明湖光澄练池馆风生张当炎之緑葢施傅粉之红英紫苞冉冉浄禃亭亭俯如鳞集仰若塔层出淤泥而不染含清露而攲倾色幽幽兮不媚香逺逺兮益清娇杨妃之欲语非六郎之可名宜元公之独爱是以有君子之称也若夫红中之白清素可贵灿灿琼台揺摇玉佩或同榦而防头或千叶而出类是皆水宫之仙子为赤帝呈祥而献瑞至于萍光转霁细风微波雕画舫金叵罗或凌波而觞酌或托声于阳阿是皆一时之赏翫恐红芳之蹉跎也客有执爵而继歌曰太华髙兮嵯峨玉井深兮奈何安得长梯取霜雪之藕兮痊浊世烦溽之沈疴
　　莲花赋【有序　　　　　　　　宋】李　纲
　　释氏以莲花喻性葢以其植根淤泥而能不染发生清净妙香色非他草木之华可比故以为喻宋之问欧阳永叔皆尝赋之清便冨艳然未尝及此余暇日访罗畴老修撰见其园池莲华盛开因感而为赋极其美而卒归于正云其辞曰
　　伟哉造物之播气也天地絪緼隂阳荡摩植物得之发为竒葩葩之甚竒莫如莲花擢修榦于波澜结芳根于泥沙气馥芝兰彩艳云霞相草木之芳菲孰色香之可加緑水如镜红裳影斜乍疑西子临谿浣纱菡萏初开朱顔半又如南威夜饮朝歌亭亭烟外凝立委佗又如洛神罗韈凌波天风徐来妙响相磨又如湘妃瑟鼓云和娇困无力摇摇纤柯又如戚姬楚舞婆娑风雨摧残飘零红多又如蔡女荡舟抵诃尔乃藕埋玉骨花炫新妆緑荷倚葢翠菂连房修茎耸碧嫩蕊摇黄贮盈盈之真色泛苒苒之天香敛若凝羞婉若含笑仰若迎风俯若窥沼波静露寒风清月晓动嬉戏之游鱼来翩翻之白鸟蔼江湖之秋思增园亭之幽眇则有髙世之士味道之人悟色香之妙觉获圆通于见闻深契无生不离根尘岂止玩其英华揽其芳芬而已哉言观其本生于淤泥言观其末出于清漪处污秽而不染体清净而不移至理圆成孰能知之西方之人强名为佛以兹取喻其谁曰不是以毗卢之坐千叶齐敷华蔵之海十方咸出唯植根之得地爰开华而结实功用既圆退蔵于密返观自性之莲花又何资于造物
　　荷花赋　　　　　　　　　　【宋】欧阳修
　　步兰塘以清暑兮飒苹风以中人撷杜若之春荣兮搴芙蓉于水滨嘉丹葩之耀质出渌水而含新防曲池之清泚漾波纹之渊沦披红衣而耀彩寄清流而托根挺无华之浅艳靡竞丽乎先春抱生意以自得兮及薫时之嘉辰若夫夏畹兰衰梦池草密惨羣芳之巳销独斯莲之防出可以嗅清香而析酲可以玩芳华而自逸况其晚浦烟霞水亭风日投文竿而饵垂泳萍茎而波溢丝萦藕以全折杯巻荷以半侧坠紫菂以欹烟敛红芳而向夕可怜影兮相顾列金葩而返植清风遏以似起碧雾合而乍失或两两以相扶渐亭亭而独出发胭脂于北土生异香于西域匪江妃之小腰即广陵之清骨尔乃曲沼微阳横塘细雨逐桥上之归鞍笑堤边之游女堕虹梁而窥影倚风台而欲舞覆翠被以薰香然犀灯而照浦防心并根千株泣露湛月白而风清杳池平而树古送艇子于西州闻棹讴于北渚迎桃根而待檝逢宓妃而未渡迫而视之靓若星妃临水而脉脉盈盈逺而望之杳如峡女行云而朝朝暮暮其妖丽也其闲雅也香荃桡兮木兰舟澹容与兮怅夷犹东西随叶隠上下逐波浮已见防鱼能比目应笑鸳鸯防白头昔闻妃子贵东邻池上全花不染尘空留此日田田叶不见当时步步人
　　荷花赋　　　　　　　　　　【明】何景明
　　曲池兮清波緑叶兮丹华丛生兮若屯并蔕兮连葩尔其耀灵株之荴绥兮扶轻荷而低昻呈红顔以流晔兮丽繁星之炜煌枝婀娜以承蕤兮媚清涟而扬芳委微吹以披靡兮纷若纤羽之回翔倐烟霏而雾滃兮态隠约而凝妆蔽华月于鲜云兮晃朝日之照虹梁乃若逺兮益清近兮愈妍接皋兰以被缛映堤杨而聨娟垂清房以缀珠结翠萍而连钱美曼如静女蹁蹮若飞仙恣意态之横出匪拟像之可殚于是乃有姣姬连袂或三或五貌倾名都香出洛浦袪徽袿御轻纱操木兰揭蘅莎赴中流而竞掇竦迅体而扬波于是称曰緑波扬兮清风防歌宛转兮声流喝花为房兮翳荷葢弗乐胡为兮嵗云迈又称曰制緑芰兮为衣把琼枝兮餐玉蕤夜巳央兮风露微明河繁宿兮横参差心中乐兮乐防归
　　秋莲赋【有序　　　　　　　　唐】宋之问
　　天授元年敕学士杨炯共之问分直于洛城西入阁每鸡鸣后至羽林仗阍人奏名请龟契伫命拱立于御桥之西玉池清泠红蕖菡萏谬履扃闼自春徂秋见其生视其长覩其盛惜其衰得终天年而无夭折者良以隔碍仙禁人莫由见向若生于潇湘洞庭溱洧淇澳即有吴姬越客郑女卫童芳心未成采撷都尽今委以白露顺以凉风荣落有期私分毕矣斐然愿歌其事久之乃为秋莲赋焉
　　若夫西城秘掖北禁仙流见白露之先降悲红蕖之巳秋昔之菡萏齐秀芬敷竞发君门閟兮九重兵卫俨兮千列緑叶青枝縁沟覆池映连旗以摇艳辉长劔兮陆离疏兮引毂交流兮相沃四绕兮禁营三入兮承明晓而望之若霓裳宛转朝玉京夕而察之若霞标灼烁散赤城既如秦女艳日兮鳯鸣又似洛妃拾翠兮鸿惊足使瑶草罢色芳树无情复道兮诘曲离宫兮相属飞阁兮周庐金铺兮璧除君之驾兮旖旎莲之叶兮扶疎万乗頋焉驻防骑六宫喜兮停罗裾仰仙逰而徳泽纵览而神虚岂与夫溪涧兮沼沚自生兮自死海泝兮江沱万里兮烟波泛汉女逰湘娥佩鸣玉戏清波中流欲渡兮木兰楫幽泉一曲兮采莲歌江南兮岘北汀洲兮不极既有芳兮莎城长无艳兮水国岂知移植天泉飘香列仙娇紫台之月露含玉宇之风烟杂芳兮昭属众彩兮相宣鸟翡翠兮丹青翰树珊瑚兮林碧鲜夫其生也春风画荡烁日相煎夭桃尽兮秾李灭出大隄兮艳欲燃夫其谢也秋灰度琯金气腾天宫槐疎兮井梧变摇寒波兮风飒然归根息艳兮八九月乗化无穷兮千万年越人望兮巳长久郑女采兮无由縁何深蔕之能固何香名之独全别有待制扬雄悲秋宋玉夏之来兮翫早红秋之暮兮悲余緑礼盛燕台人非楚材云霞图兮兰为阁金银酒兮莲作杯落英兮徘徊风转兮衰頽入黄扉兮洒锦石萦白苹兮覆緑苔寒暑忙忙兮代谢故叶新花兮往来何秋日之可表托芙蓉以为媒
　　瑞莲赋　　　　　　　　　　【元】刘　诜
　　遡青原而西骛逾北郭之十里横溪漫漫重阜伏起层轩危榭东缦西峙吾伊出竹行者为喜问其间之何人知夫子之洵美万山拄颊堂有流水播播其渠濊濊其沚众芳绕而成宫羣碧葺以为戺当炎云之散漫走峻壁之赤炜黄尘涨于门衢阆隔以尺咫忽芙蕖之效祥葩一本而并蔕矗万花之如云何此美之独异于是耆幼羣观宾防聚诣飞杯赏胜援笔赋瑞记同榦于天泉歌合欢于西内羌蓝田之连璧胡骤获于不艺岂仙人之防盘犹立于千嵗循环不解丰敛同气髙疑聨冠俯若骈袂相倚如揖相依如醉頽阳亚影轻雨对泪烟墩増妍露墅助媚乃若暾色在树清风被兰娟擢秀以并洁屹竞色而两难袖唾以相失增城之纨班此其态也而末离乎尘间零露试玉凉月流丸澹同心之莽莽落连佩之渺所思兮湘水望苍梧而不还此其意也而未足以穷造化之端嗟夫太和之在古今常易类而难谐睨水火之异质企参辰而无涯偶不足以胜竒迨其遇而非侪遡重华之濬美睠庳亭之可懐怨乗舟之秋风歌不容其汉淮丘与轲兮不并周与召兮犹难偕纷是卉之何情忱矫薄而媿乖同光和羲比洁夷齐秀出朗芳压云机木连理而譲瑞禾同颍而避褀钟众美于一榦合二妙而无倪抚六合之旷垠胡君宇之若私念祯异之有兆若春蒸而云滋彼智者之未觌每托物而先知根盘盘以信厚葩采采而书诗倚庭柱而挥麈傲俗子以厥儿持紫蓬莱泛红昆池梯太华之万仭送水天之千枝暧此和于天地麦雨秀而九芝然后乗太一之舟踞千载之龟酌大湖之酒而歌先生之诗亦宇宙之一竒也
　　瑞莲赋【有序　　　　　　　　明】申时行
　　唯圣皇御厯十有四年道化滂流和气翔洽于时崇慈宁之新构备尊养之上仪大孝潜孚灵贶昭答乃有嘉莲献异重台发祥万乗临观六宫燕喜信熙时之上瑞馨徳之贞符爰付丹青用垂琬琰命臣等赋之臣谨拜手稽首而作赋曰
　　若夫璇宫壮丽紫殿巍峩接蓬莱之仙苑环太液之防波渟泽醖酿醇和欣嘉生之咸鬯纷灵瑞其何多宛彼芙蕖嫣然沼沚载以文罂陈之金戺覆碧叶兮田田漾清涟兮泚泚被茝纫兰抽黄曵紫既冉冉以流馨复重重而结绮尔其艳外生艳华中吐华剖碧房兮敷绛萼幻珠实兮成丹葩粲英英其叠起芬郁郁其交加乃若旭日方升卿云有烂初抱赤兮若倾忽飞丹兮若炼如盘如葢临金掌以朣朦非雾非烟照虹梁而璀璨又若桂轮乍满蕙露初零凝清辉兮湛湛潄芳润兮盈盈绀宇层楼接银潢而潋滟云鬟髙髻开寳镜以晶荧又若凉雨才收薰风徐送濯云锦兮澄鲜舞霓裳兮飞动凌波绰约宛洛浦之惊鸿翽羽蹁蹮恍秦台之仪凤至于星敷电发雾变霞蒸触景而生态随物而赋形纵他卉之秾丽未若兹花之最灵观其托体慈闱敷荣秘殿映藻井以生妍傍绮疏而呈倩炜煌三秀之庭揺曵五明之扇载色载笑如承长乐之欢来游来观每荷重瞳之眷诧神物之有知信人寰之创见岂比夫骈花并实连理分枝望舒生于汉圃合欢产于唐池太华峰头徒咏如船之异麻姑坛上虚传变碧之竒斯葢重申之佑命特显象于昌期猗与吾皇徳如虞圣时业业以忧勤日防防而祗敬承顔顺志极尊养之隆解愠阜财布寛仁之令故珍贶骈臻而竒祥叠应绳绳继继用彰累叶之休赫赫明明式表重华之盛尚增修于徳庶永承乎天庆
　　瑞莲赋【有序　　　　　　　　明】郭正域
　　万厯丙戌禁中重台瑞莲盛开上以示臣等既被之声歌矣尤以其韵简而语寂不足扬盛美也乃奉命作赋其辞曰
　　若夫紫宫瑞孕琼沼花开苹风始振泽露初来羡水芝之异质被五沃之尘埃既纷披而挺瑞廼叠蕊而重台緑叶青葩红蕖紫菂上疎芳柯下蔵修蔤陋羣卉之孤搴笑凡花之五出重结云房纷敷寳液似玉楼之层檐像浮屠之数级萼森白羽影叠金塘丹闺耀彩紫禁生香岂蕊宫之仙子纵寳髻而临镜光将梵王之天女歩金网而照宝牀于时天顔有喜泛此金波圣母来临慈顔有酡六宫笑覩牵裾停罗乃使柏梁拟赋庆云仿歌清平命调女史采和乃歌曰凉风八月灏气寒夭桃既灭秾李残禁池莲叶何田田琼华重结倍可怜瑚排根翡翠纨眼见结子临清澜又歌曰荷兮为柱藕为船月明秋水两澄鲜霓裳羽衣何蹁蹮红芳欲贮赤城烟吴姬卫女空延縁瑶池阿母夀万年夫花比君子不汚泥壤羡此重台是为道长花开太一实坐仙真羡此重台是为夀征况托根于灵沼廼浥露于绮疏庆采撷之不及岂彼泽之能如惟中心之含赤故菡萏之重敷幸君王之我顾可大书而特书若彼金莲凿歩徒夸容与太液开花谩娇解语鬬丽质之盈盈羡衣裳之楚楚曾比徳于吾皇不侈声于禁籞
　　迎华观瑞莲赋　　　　　　　【元】陈　樵
　　银谷山人秋食菊英夏居荷屋瞰林防珍木援风枝倚露竹解佩荐兰分流互緑绕蝶围蜂量花以谷爱万物之光辉迟丹荣之绮缛于是郁金在栁丹入春荑冶叶倡条凌乱纷披缥蔕丹肤雪骨霜蕤染金棱以为碧添腻紫之红滋亦有蟠桃缃梅碧奈楞梨购玉蕊于三秦来戎王于月氐分朝家之药树进百越之扶荔出平泉之鲜藻致玉李于琳园灵兮崆峒紫杏兮三又有溟海如之枣昆仑百子之莲银桃碧藕朱梅玉兰英蕤纂纂艳实酣酣春透余胥落蕊阑干叹蕣英之归华玩朝花之小蒨于是知微子过而咻之出瑞应之图而谓之曰子能致名花美石而不能植朱草与金芝人能致嘉莲瑞木而不能使生于林池子独不见昔者淮阳金带之围今海右芙蓉之嘉瑞乎观其庭闱清峻緑水涵虚公侯至止灵苖日敷自公销夏翠緑丹朱飞鳬为之拂舞朱鸟为之翔翥藻缛相辉风翔雨舞外之则素质流丹垂葩接跗内之则红销白越防聨齐缕金粟在镕脂泽迎露玉琢相思之心苞约流黄之素聨珠微涨金膏如汚花房旦开天香微度茎袅银篁之管隂聨翠羽之帷防云坠则宓妃游女之凌波雨势酣则优人索寒之浣水至其鱼浮积翠日在兰芷又若秦王悬镜而色动樊刘唾盘而成鲤披丛凝睇连芳具美弱鬟双绾金枝对起若婵与娟兮方驾英与皇兮倚竹又若女同居兮兰心禽宛颈兮河曲朱鹭将飞而目成媚蝶接影而相遂罢单鸿寡鳬之奏辞别鹤孤鸾之曲连防禽于一纵配繁之防鹄寳胜拟之而翻飞镆鎁继之而来复相逢之乐成声聨臂之歌相续岂比夫东伯劳而西燕背靣伤春而独宿者哉观乎气韵生动一花二妙晞金淀以飘丹出公侯之池沼此非地产是谓天造造不自天自帝有诏葢盛徳大业之在公物莫掩其光耀而英华外发从公所到故奉诏朔方则见之朔方命之十道则见之十道问之花神而莫予知索之主林而莫之效香绕洞之天而赤松揽其余照是岂人间之香艳吴儿之花草也邪山人曰吾闻徳之厚者无薄发占其源者视其委蕃厘作合于三神观祯何有于东龟葢兼而两者萧曺之将相实连钱者王谢之子弟蔼薰胥以为祥无但以花木视之也于是绪言未既民有歌于途者曰水花兮蕊蕊祥风兮佳气非动非植兮从公而至藕方舟兮不足为其广逺花百尺兮不足尽其巨丽抑南枝出于东海之上而北枝出于鳯凰之池者邪山人悦之使反之而和之曰桑麻靡曼兮禾桼蒙蒙吏清素兮年屡丰民食其实兮春华在躬抑袁宏谢安石之仁风欤沈隠侯之春风欤
　　采莲赋　　　　　　　　　　梁简文帝
　　望江南兮清且空对荷华兮丹复红卧莲叶而覆水乱髙房而出丛楚王暇日之欢丽人妖艳之质且弃垂钓之鱼未论芳萍之实唯欲回渡轻船共采新莲傍斜山而屡转乗横流而不前于是素腕举红袖长回巧笑堕明珰荷稠刺密亟牵衣而绾裳人喧水溅惜亏珠而懐妆物色虽晚徘徊未反畏风多而榜危惊舟移而花逺歌曰常闻蕖可爱采撷欲为裠叶滑不留綎心忙无假薰千春谁与乐唯有妾随君
　　采莲赋　　　　　　　　　　　梁元帝
　　紫茎兮文波红莲兮芰荷緑房兮翠葢素实兮黄螺于时妖童媛女荡舟心许鹢首徐回兼传羽杯櫂将移而藻桂船欲动而萍开尔其纎腰束素迁延顾步夏始春余叶嫩花初恐沾裳而浅笑畏倾船而敛裾故以水溅兰桡芦侵罗菊泽未反梧台回见荇湿霑衫菱长绕钏泛柏舟而容与歌采莲于江渚歌曰碧玉小家女来嫁汝南王莲花乱脸色荷叶杂衣香因持荐君子愿袭芙蓉裳
　　采莲赋【有序　　　　　　　　唐】王　勃
　　昔之赋芙蓉者多矣虽复曺王潘令之逸曲孙鲍江萧之妙韵莫不权陈丽美粗举采掇岂所谓究厥艳态穷其风謡哉顷乗暇景歴睹众制伏翫累日有不满焉遂作赋曰
　　非登髙可以赋者唯采莲而巳矣况洞庭兮紫波复潇湘兮緑水或暑雨兮朝霁乍凉颷兮暮起黛叶青跗烟周五湖红葩绛蘤电烁千里尤见重于幽客信作谣于君子尔其珍族广茂淑类博传藻河渭之空曲被沮漳之沦涟烛澄湾而烂烂亘修涨之田田岂直水区泽国江漘海壖是以吴娃越艳郑婉秦妍感灵翘于上节悦瑞色于中年锦防映浦罗衣塞川飞木兰之画楫驾芙蓉之绮船问子何去幽潭采莲巳矣哉诚不知其所以然赏由物召兴以情迁故其游泳一至悲欣万绪至若金屋丽妃璇宫佚女伤鳯台之寂寞厌鸾扃之闲处侍饮南津陪欢北渚见矶岸之纡直觌旌旄之低举上苑神池芳林御陂楼隂架沚殿彩乗漪张燕洛之容卫备横汾之羽仪箫鼓发兮龙文动鳞羽喧兮鹢首移咸靓妆而丽服各分骛而并驰苹萦桨碍荇触船危视云霞之沃荡望林泉之蔽亏洪川泱泱兮菡萏积绿水湛湛兮芙蕖披惜时嵗兮易晚伤君王兮未知折绀房与缃菂揽红葩及碧枝回绡裙兮窃独叹步罗韤兮私自竒莫不惊香悼色畏别伤离复有濯宫年少期门公子翠髪蛾睂赪唇皓齿傅粉兰堂之上偷香椒屋之里亦复衔防激誓佩宠缄愁承好赐之珍席奉嬉逰之彩斿绣裳曛兮翠羽帐瑶塘曙兮青翰舟搴条拾蕊沿波泝流池心寛而藻薄浦口窄而萍稠和桡姬之卫吹接榜女之齐讴去复去兮水色夕采复采兮荷叶秋愿承欢而卒嵗长接席而寡仇于时蓟北无事闗西始乐雾静江垠气恬海漠消怪气于沅澧照荣光于河洛殊方异类舞咏相错王公卿士歌吹并作则有侯家琐第戚里芳园穿池灞岸之曲蓄水河阳之源隄防谷口岛屿轘辕嘉木毕植灵草具繁沈桂北之丹藕播荆南之紫根郁萋萋而雾合灿晔晔而霞翻泊乎气彻都鄙景华川陆麦雨微凉梅颷浅燠命妖侣于石城啸娱朋于金谷乃使緑珠捧棹青琴理舳樽芳醪借珍餗泛玉潭之弥漫绕金渠之隈隩石近水而苔浓岸连山而树复排芰末而争逺托芦间而竞逐赴汨凌波飞袿振罗风低绿干水溅黄螺上客喧兮乐未已美人醉兮顔将畏莲色之如脸愿衣香兮胜荷徘徊郢调凄惨燕歌念穷欢于水涘誓毕赏于川阿结汉女邀湘娥北溪蕊尚密南汀花更多恨光景兮不驻指芳馨兮谓何若乃南鄢义妻东吴信妇结褵整佩承筐奉帚忽君子兮有行复良人兮逺征南讨九真百越北戍鸡田鴈城念去魂骇相视骨惊临春渚兮一送见秋潭兮四平与子之别烟波望絶念子之寒江山路难水淡淡兮莲叶紫风飒飒兮荷华丹剪瑶带而犹欷折琼英而不欢既而縁隈逗浦还栧归防睠芳草兮巳残忆离居兮方苦延素颈于极涨攘皓腕于神浒惜佳期兮末由徒增思兮何补又若倡姬荡胜命侣招羣淇上洛表湘皋汝濆望洲草兮翡翠色动浦水兮骊龙文愿觧佩以邀子思褰裳而从君悲时暮愁日曛鸣镮钏兮响窈窕艳珠翠兮光缤纷怜曙野之綘气爱晴天之碧云櫂巡汀而栁拂船向渚而菱分掇翠茎以翳景袭朱萼以为裙艇楫凌乱风流雨散鸣根络绎雾罢烟释状飞虬之蜿蜿若惊鸿之奕奕艇怯奔潮篙憎浅石丝着手而偏绕刺牵衣而屡擘廼有贵子王孙乗闲纵观何平叔之符彩潘安仁之藻翰税龙马于金隄命鳬舟于石岸锦防翻洒银樯照烂日侧光沈风惊浪深纡北渚之新赠恣东溪之宻寻鸳鸯绣彩之文履瑇瑁琼华之寳琴扣舷击榜吴歈越吟溱与洧兮叶覆水淮与济兮花冐浔值明月之夕出逢丹霞之夜临茱茰歌兮轸妾思芍药曲兮伤人心伊采莲之贱事信忘情之葢寡虽迹兆于水乡遂风行于天下感极哀乐声参郑雅是以缅察谷底穷览地维北尽丰镐涝潏南究巴沱越沂莫不期应节沿涛泛湄薄言采之兴言服之发文扃之丽什动幽幌之情诗使人结眷令人相思宜其色震百草香夺九芝栖碧羽之神雀负青□之寳龟紫帙流记丹经秘词岂徒加绣柱之光彩晔文井之华滋已矣哉向使时无其族代乏厥类独秀上清之境不生中国之地学鸾鳯而时来与鹣鹣而间至必能使众瑞彩没羣贶色沮汤武斋戒伊皋虚伫岂俾夫楚童赵仆倡姬艳女狎而翫之撷而采之乎时有东鄙幽人西园旧客常陪帝子之舆经侍天人之籍咏緑竹于风晓赋彤管于日夕暑往寒来忽矣悠哉蓬飘梗逝天涯海际似还卭之寥廓同适越之滛滞萧索穷途飘飖一隅昔闻七泽今过五湖聴菱歌兮几曲视莲房兮几株非邺地之宴语异睢宛之欢娱况复殊方列域重瀛复嶂虞翻则故乡寥落许靖则生涯惆怅感芳草之及时惧修名之或丧誓将刬迹颍上栖影渭阳枕箕岫之孤石泛磻溪之小塘餐素实兮吸綘房荷为衣兮芰为裳永洁已于丘壑长寄心于君王且为歌曰芳华兮修名竒秀兮异植红光兮碧色禀天地之淑丽承雨露之霑饰莲有藕兮藕有枝才有用兮用有时何当婀娜华实移为君含香藻鳯池
　　荷珠赋【以泣珠之　　　　　　唐鲜莹为韵】白居易
　　迸水所集轻荷正敷引修茎而出叶凝玉液以成珠浄緑田田神龟之巢处斯在虚明皎皎灵鹊之衔来岂殊既罗列其青葢又昭章于白榆乱防的皪分规青莹仰虚无以上出掩晶荧而外映洒之不着湛兮逾净时寄寓于倾攲毎因依于平正可止则止必荷之中央在圆而圆得水之本性颷风既息而常凝鱼鸟频冲而不定尔乃一气暗后初阳照前宿雨霁而犹在晓露裛而正鲜熠熠有光映空水而焕若累累无数遍池塘而炯然宛转而鱼目回视冲融而蚌胎未坚因霑濡而小大随散合以亏全轻彩荡渊芳浓厌浥明玑而夜月争光丹粟而晨霞散入其息也与波俱停其动也与风皆急若转于掌乃是江妃之珠如凝于盘遂成泉客之泣氷壶捧之而殊伦水镜沈精而莫及则知气有相假物有相资惟雨露之留处当芙蓉之茂时虽赋象而无凖必成形而在兹喻于人则寄之生也拟于道则冲而用之自契珠之妙何求赤水之遗
　　莲蕊散赋【有序　　　　　　　唐】萧颖士
　　予同生继夭防戚所萃已未嵗夏六月旅寄韦城忧伤感疾肿生于左脇之下弥旬不愈楚痛备至友生于逖张南容在大梁闻之以言于方牧李公公予之旧知也俯垂惊嗟逺致是散题曰莲蕊合之以苏用附肿上又覆以油帛以羃之其瘳如洗一夕复故感防叹异于以赋焉
　　彼散维黄曰莲之蕊有轻其质如雪伊洒君子赉焉厥疾遄已揆艰疾之永戚矧羁孤之逺情谅积悲而成疢爰彼肿而斯婴遘徂夏之赫曦蹇忧虞于此城堆以壅蓄介于腰腹如烟斯炊如虿斯触靡宵靡昼莫获偃伏亦既浃辰寘予于毒惴然其恐兮如集于木幸于张之久要于至贵而为言感知已于名公降逾涯之厚防旅信宿以问至致良散以斯存于是以苏膏羃以油帛兹焉涂附未始竟夕有瘳如神兮厥痛斯涤彼挂帆而奔驷曾莫速乎灵迹虽兼金而制锦岂厥价而能敌异哉讨竒篇于緑帙捜秘巻于青囊奚要术之备列独无闻于此方茍佳名之是征乃菡萏之余芳原夫托根清泚敷蘤馨香宜蠲秽而荡邪救吾人之疾疡于以用之终然允臧恺悌君子徳音不忘昔禽蛇之见拯尚有答于随哙矧圆首之为贵聿称灵于覆载慙力微而施重惧陨坠于酬戴莲之蕊兮永以为佩



　　御定歴代赋彚巻一百二十二
　　钦定四库全书
　　御定歴代赋彚巻一百二十三
　　花果
　　宜男花赋　　　　　　　　　【晋】夏侯湛
</div>
    <div class="pagination">
<a href="御定历代赋汇_page100.html">上一页</a><span>...</span><a href="御定历代赋汇_page96.html">96</a><a href="御定历代赋汇_page97.html">97</a><a href="御定历代赋汇_page98.html">98</a><a href="御定历代赋汇_page99.html">99</a><a href="御定历代赋汇_page100.html">100</a><span class="current-page">101</span><a href="御定历代赋汇_page102.html">102</a><a href="御定历代赋汇_page103.html">103</a><a href="御定历代赋汇_page104.html">104</a><a href="御定历代赋汇_page105.html">105</a><a href="御定历代赋汇_page106.html">106</a><span>...</span><a href="御定历代赋汇_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
