<!DOCTYPE html>
<html>
<head>
    <meta charset="UTF-8">
    <title>古诗纪 - 第 103 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗纪 - 第 103 页/共 193 页</h1>
    <div class="content">　　三日侍鳯光殿曲水宴应制
　　灮迟蕙畆气婉椒台皇心爱矣帝曰游哉玉鸾徐骛【一作警】翠鳯轻廻别殿广临离宫洞啓川祗奉夀河宗相礼清洛渐筵长伊流陛洄荡嘉羞揺漾芳醴轻歌易绕弱舞难持素云留管鹤停丝引思为歳岁亦阳止叨服贲身身亦昌止徒勤丹漆终愧文梓
　　为临川王九日侍太子宴
　　凉风北起髙鴈南翻叶浮楚水草折梁园凄凉霜野惆怅晨鹍云轻寒树日丽秋原三金广设六羽髙陈寒英始献凉酎初醇靡靡神襟锵锵羣彦思媚储猷洽和奉宴恩畅兰席欢同桂殿景遽乐推临风以眷丽景天枝位非徳举任伍辰阶祚均河楚负岳未胜瞻云难侣望古兴惕心焉载伫
　　九日侍宴乐游苑
　　凭玉宅海端扆御天止流飞壑静震腾川凝神贯【一作贲】极摛道漏泉西裘委袵南风在弦暮芝始緑年桂初丹上林叶下沧池水寒霜霑玉树鴈动轻澜停跸玉陛徙卫璿墀雕箱鳯防羽盖鸾姿虹旌迢递翠华葳防礼灞汭义髙洛湄
　　从齐武帝琅琊城讲武应诏【以下五言】
　　九功播祧墠七徳陈武悬展事昌国图息兵由重战皇情咨阅典出车迨辰选饰徒映寒隰翻绥临广甸飒沓佩吴戈参差腰夏箭风斾舒复巻云霞清以转轻舞信徘徊前歌且遥衍秋原嘶代马朱光浮楚练虹壑写飞文岩阿藻余绚发震岳灵从扬旌水华变慿髙训武则中天起遐眷鳯盖卷洪河珠旗扫【集作拂】长汧方待翠华举逺适瑶池宴
　　三日侍林光殿曲水宴应制
　　宴镐锵玉銮游汾举仙軷荣光泛彩旄脩风动芝盖淑气婉登晨天行耸云斾帐殿临春籞帷宫绕芳荟渐席周羽觞分墀引廻濑穆穆化升济济皇阶泰将御遗风轸逺侍瑶台防
　　侍宴乐游苑饯吕僧珍应诏
　　丹浦非乐战负重切君临我皇秉至徳防已用尧心愍兹区宇内鱼鸟失飞沈推毂二崤道扬斾九河隂超乘尽三属选士皆百金戎车出细栁饯席遵【一作樽】上林命师诛后服授律缓前禽函轘方解带峣【本集作骁】武稍披襟伐罪芒山曲吊民伊水浔将陪告成礼待此未抽簮
　　正阳堂宴劳凯旋
　　凯入同髙宴饮至均多祜昔徃歌采薇今来欢枤杜善战惟我皇胜之不窥戸推毂授神谟余壮终能贾浩荡金罍溢周流玉觞傅
　　游钟山诗应西阳王教【五章】
　　灵山纪【本集作标】地徳地险资岳灵终南表秦观少室迩王城翠鳯翔淮海衿带绕神坰北阜何其峻林薄杳葱青发地多竒岭干云非一状合沓共隠天参差互相望郁嵂构丹巘崚嶒起青嶂势随九疑髙气与三山壮即事既多美临眺殊复竒南瞻储胥观西望昆明池山中咸可悦赏逐四时移春光发陇首秋风生桂枝多值息心侣结架山之足八解鸣涧流四禅隐岩曲窈防终不见萧条无可欲所愿从之游寸心于此足君王挺逸趣羽斾临崇基白云随玉趾青霞襍桂旗淹留访五药顾步伫三芝于焉仰镳驾歳暮以为期
　　登髙望春
　　登髙眺京洛街巷纷漠漠回首望长安城阙鬰盘桓日出照钿黛风过动罗纨齐童蹑朱履赵女扬翠翰春风揺襍树葳蕤緑且丹宝瑟玖瑰柱金羁玳鞍淹留宿下蔡置酒过上兰解眉还复敛方知巧笑难佳期空靡靡含睇未成欢嘉客不可见因君寄长叹
　　游金华山
　　逺防追夙心灵山协乆要天倪临紫阙地道通丹窍未乘琴髙鲤且纵严陵钓若蒙羽驾迎得奉金书召髙驰入阊阖方覩灵妃笑
　　刘【艺文作留】真人东山还
　　连峯竟无巳积翠逺微微寥戾野风急芸黄秋草腓我来歳云暮于此怅懐归霜雪方共下宁止露霑衣待余两岐秀去去掩柴扉
　　登畅楼
　　危峯带北阜髙顶出南岑中有陵风榭回望川之隂岸险毎增减湍平互浅深水流本三台髙乃四临上有离羣客客有慕归心落晖映长浦焕景烛中浔云生岭乍黑日下溪半隂信美非吾土何事不抽簮
　　酬谢宣城朓【集云谢宣城朓卧疾】
　　王乔飞鳬舄东方金马门从宦非宦侣避世作避諠揆予发皇鉴【一作览】短翮屡飞翻晨趋朝【一作游】建礼晚沐卧郊园賔至下尘榻忧来命緑尊昔贤侔时雨今守馥兰荪神交疲梦寐路逺隔思存牵拙谬东汜浮惰及西昆顾循良菲薄何以俪璵璠将随渤澥去刷羽泛清源
　　新安江至清浅深见底贻京邑游好
　　眷言访舟客兹川信可珍洞彻随清浅皎镜无冬春千仞写髙树百丈见游鳞沧浪有时浊清济涸无津岂若乘斯去俯映日磷磷纷吾隔嚣滓宁假濯衣巾愿以潺湲水霑君缨上尘
　　送别友人【外编作任眆者非】
　　君东我亦西衔悲涕如霰浮云一南北何由展言宴方作异乡人赠子同心扇遥裔发海鸿连翻出檐燕春秋更去来参差不相见
　　去东阳与吏民别
　　防薄叨今幸忝荷非昔期唐风岂异世钦明重在兹饰骖去关辅分竹入河淇下车如昨日曵组忽弥朞霜载凋秋草风三动春旗无以招卧辙宁望后相思
　　早发定山
　　夙龄爱逺壑晚莅见竒山标峯防虹外置岭白云间倾壁忽斜竪絶顶复孤圆归海流漫漫出浦水溅溅野棠开未落山樱发欲然防归属兰杜懐禄寄芳荃眷言采三秀徘徊望九仙
　　循役朱方道路
　　分繻出帝京升装奉皇穆洞野属沧溟聨郊遡河服日映青丘岛尘起邯郸陆江移林岸微岩深烟岫复歳严摧磴草午寒散峤木萦蔚夕飚巻蹉跎晚云伏霞志非易从旌躯信难牧岂慕淄宫梧方辞兎园竹羁心亦何言迷踪庻能复
　　和竟陵王游仙诗二首【王融范云同赋】
　　夭【一作天】矫【一作蟜】乘綘仙螭衣方陆离玉銮隠云雾溶溶纷上驰瑶台风不息赤水正涟漪峥嵘圃上聊攀琼树枝
　　朝止阊阖宫暮宴清都阙腾盖隐【一作拥】奔星低銮避行月九疑纷相从虹旌乍升没青鸟去复还髙唐云不歇若华有余照淹留且晞髪
　　游沈道士馆
　　秦皇御宇宙汉帝恢武功欢娱人事尽情性犹未充鋭意三山上托慕九霄中既表祈年观复立望仙宫宁为心好道直由意无穷曰余知止足是愿不湏丰遇可淹留处便欲息防躬山嶂逺重叠竹树近蒙茏开襟濯寒水觧带临清风所累非物外为念在空【一作踪】朋来握石髓宾至驾轻鸿都令人径絶惟使云路通一举凌倒景无事适华嵩寄言赏心客歳暮尔来同
　　酬华阳陶先生【见陶隐居传】
　　三清未可觌一气且空存所愿廻光景拯难拔危魂若蒙丸丹赠岂惧六龙奔
　　还园宅奉酬华阳先生
　　早欲寻名山期待婚嫁毕二事虽云已此外复非一忽闻龙图至仍覩荣光溢副朝首八元开壤赋千室冠缨曾弗露风雨未尝栉鸣玉响洞门金蝉映朝日慙无小人报徒叨令尹秩岂忘平生懐靡盬不遑恤
　　华阳先生登楼不复下赠呈
　　侧闻上士説尺木乃腾霄云骈不展地仙居多丽谯卧待三芝秀坐对百神朝衔书必青鸟佳客信龙镳非止灵桃实方见大椿凋
　　奉华阳王外兵
　　餐玉驻年龄吞霞反容质眇识青丘树廻见扶桑日烂漫蜃云舒嵚崟山海出
　　赤松涧
　　松子排烟去英灵眇难测惟有清涧流潺湲终不息神丹在兹化云軿于此陟愿受金液方片言生羽翼渇就华池饮饥向朝霞食何时当来还延伫青岩侧
　　八关斋
　　因戒倦轮飘习障从尘染四衢道难辟八正扉犹掩得理未易期失路方知险迷涂既已复豁悟非无渐
　　古意
　　挟瑟丛台下徙倚爱容光伫立日已暮戚戚苦人肠露葵已堪摘淇水未沾裳锦衾无独暖罗衣空自香明月虽外照宁知心内伤
　　少年新婚为之咏
　　山隂栁家女薄言出田墅丰容好姿顔便僻巧言语腰肢既软弱衣服亦华楚红轮映早寒画扇迎初暑锦履并花纹绣带同心苣罗襦金薄厠云鬂花钗举我情已鬰纡何用表﨑岖托意眉间黛申心口上朱莫争三春价坐丧千金躯盈尺青铜镜径寸合浦珠无因逹徃意欲寄防飞鳬裙开见玉趾衫薄映凝肤羞言赵飞燕笑杀秦罗敷自顾虽悴薄冠盖曜城隅髙门列驺驾广路从骊驹何惭鹿卢劒讵减府中趋还家问乡里讵堪持作夫
　　梦见美人
　　夜闻长叹息知君心有忆果自阊阖开魂交覩顔【玉台作容】色既荐巫山枕又奉齐眉食立望复横陈忽觉非在侧那知神伤者潺湲泪沾臆
　　直学省愁卧
　　秋风吹广陌萧瑟入南闱愁人掩轩卧髙牕时动扉虚馆清隂满神宇暧防防网虫垂戸织夕鸟傍櫩飞缨佩空为忝江海事多违山中有桂树歳暮可言归
　　休沐寄懐
　　虽云万重岭所翫终【一作惟】一丘堦墀幸自足安事逺遨游临池清溽暑开幌望髙秋园禽与时变兰根应节抽凭轩搴木末垂堂对水周紫箨开緑篠白鸟映青畴艾叶弥南浦荷花绕北楼送日隐层阁引月入轻帱爨熟寒蔬剪賔来春蚁浮来徃既云勌灮景为谁留
　　宿东园
　　陈王鬬鸡道安仁采樵路东郊岂异昔聊可闲余步野径既盘纡荒阡亦交互槿篱疎复宻荆扉新且故树顶鸣风飚草根积霜露惊麏去不息征鸟时相顾茅栋啸愁鸱平冈走寒兎夕隂带层阜长烟引轻素飞光忽我遒岂止歳云暮若蒙西山药頽龄倘能度
　　行园【见谢宣城集】
　　寒方卧垅秋菰亦满陂紫茄纷烂熳緑芋郁参差初菘向堪把时韮日离离髙梨有繁实何减万年枝荒渠集野鴈安用昆明池
　　和左丞庾杲之病
　　歳暮岂云聊参差忧与疾匪澣孰能赐持身固无述握兰空盈把待漏终不溢嚣喧满眼前簿领纷盈膝安用谈天辩徒劳梦赐笔挂冠若东都山林宁复出
　　和竟陵王抄书
　　敎防因弛辔维峻属贞期义乖良未逺斯文焕在兹超河综絶礼冠楚缀沦诗披縢辨蠧册酌醴访深疑澄流黜徃性泛畧引前滋汉壁含遗篆名山多逸词緑编方委阁素简日盈辎空幸参鸳鹭比秀恧琼芝挹流既知广复道还自嗤
　　奉贺竟陵王郡县名【王融范云同赋】
　　西都富轩冕南宫溢才彦髙阙连朱雉方渠渐游殿广川肆河济长岑绕崤汧曲梁济危渚平臯骋悠眄清渊皎澄彻曾山郁葱蒨阳泉濯春藻隂丘聚寒霰西华不可留东光促奔箭望都游子懐临戎征马倦既豫平章集复齿南皮宴一窥长安城羞言杜陵掾
　　奉贺竟陵王药名
　　丹草秀朱翘重台架危岊木兰露易饮射干枝可结阳隰采辛夷寒山望积雪玉泉亟周流云华乍明灭合欢叶暮巻爵林声夜切垂景廹连桑思仙慕云埓荆实剖丹瓶龙刍汗奔血照握乃夜光盈车非玉屑细栁空葳蕤水萍终委絶黄符若可挹长生永昭晢
　　和陆慧晓百姓名
　　建都望淮海树阙表衡稽井榦风云出栢梁星汉齐皇王临万宇惠化覃黔黎言士服仁义宿昔秉华圭庸贤起幽谷钦言非象犀端委康国步偃息召邦擕举政方分策易纪粲金泥伊余沐嘉幸由是别园畦曾防涓露答光景遂云西方随炼丹子薄暮矫行迷
　　三月三日率尔成章
　　丽日属元巳年芳具在斯开花已匝树流嘤复满枝洛阳繁华子长安轻薄儿东出千金堰西临鴈鹜陂游丝应空转髙杨拂地垂绿帻文照耀紫燕光陆离清晨戱伊水薄暮宿兰池象筵鸣宝瑟金瓶泛羽巵宁忆春蚕起日暮桑欲萎长袂屡巳拂雕胡方自炊爱而不可见宿昔减容仪且当忘情去叹息独何为
　　织女赠牵牛
　　红妆与明镜二物本相亲用持施点画不照离居人徃秋虽一照一照复还尘尘生不复拂蓬首对河津冬夜寒如此宁遽道阳春初商忽云至暂得奉衣巾施衿巳成故每聚忽如新
　　应王中丞思逺咏月
　　月华临静夜夜静灭氛埃方晖竟户入圆影隙中来髙楼切思妇西园游上才网轩映珠【一作朱】缀应门照緑苔洞房殊未晓清光信悠哉
　　和王中书徳充咏白云
　　白云自帝乡氛氲屡廻没蔽亏昆山树含吐瑶台月秋风西北起飘我过城阙城阙已参差白云复离离皎洁在天汉倒影入华池将过丹丘野时至碧林垂九重迎飞燕万里送翔螭
　　咏雪应令
　　思鸟聚寒卢苍云轸暮色夜雪合且离晓风惊复息婵姢入绮牕徘徊鹜情极弱桂不胜枝轻飞屡低翼玉山聊可望瑶池岂难即
　　和刘雍州绘博山香炉
　　范金诚可则摛思必良工凝芳自朱燎先铸首山铜壊姿信嵒竒态实玲珑峯嶝互相拒岩岫杳无穷赤松游其上敛足御轻鸿蛟螭盘其下骧首盻层穹岭侧多竒树或孤或复丛岩间有佚女垂袂似含风翚飞若未巳虎视郁余雄登山起重障左右引丝桐百和清夜吐兰烟四靣充如彼崇朝气触石绕华嵩
　　咏湖中鴈
　　白水满春塘旅鴈每廻翔唼流牵弱藻敛翮带余霜羣浮动轻浪单泛逐孤光悬飞竟不下乱起未成行刷羽同摇漾一举还故乡
　　冬节后至丞相第诣世子车中作
　　廉公失权势门馆有虚盈贵贱犹如此况乃曲池平髙车尘未灭珠履故余声宾阶绿钱满客位紫苔生谁当九原上郁郁望佳城
　　奉贺竟陵王经刘瓛墓
　　表闾钦逸轨轼墓礼真防化涂终眇默神理瞹犹存尘经【一作驾】未辍幌髙衡已委门日芜子云舍徒望董生园华隂无遗布楚席有灵樽泉倘能慰长夜且勿论
　　悼亡【一作悼徃】
　　去秋三五月今秋还照梁【一作房】今春兰蕙草来春复吐芳悲哉人道异一谢永销亡帘屏既毁撤【一作屏筵空有设】帷席更施张游尘掩虚座孤帐覆空牀万事无不尽徒令存者伤



</div>
    <div class="pagination">
<a href="古诗纪_page102.html">上一页</a><span>...</span><a href="古诗纪_page98.html">98</a><a href="古诗纪_page99.html">99</a><a href="古诗纪_page100.html">100</a><a href="古诗纪_page101.html">101</a><a href="古诗纪_page102.html">102</a><span class="current-page">103</span><a href="古诗纪_page104.html">104</a><a href="古诗纪_page105.html">105</a><a href="古诗纪_page106.html">106</a><a href="古诗纪_page107.html">107</a><a href="古诗纪_page108.html">108</a><span>...</span><a href="古诗纪_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
