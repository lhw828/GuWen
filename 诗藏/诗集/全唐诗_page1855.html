<!DOCTYPE html>
<html>
<head>
    <meta charset="UTF-8">
    <title>全唐诗 - 第 1855 页/共 1883 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐诗 - 第 1855 页/共 1883 页</h1>
    <div class="content">思难任。            
   卷892_8  【女冠子】韦庄                      
四月十七，正是去年今日。别君时，忍泪佯低面，    
含羞半敛眉¤          
不知魂已断，空有梦相随。除却天边月，没人知。  
昨夜夜半，枕上分明梦见。语多时，依旧桃花面，    
频低柳叶眉¤          
半羞还半喜，欲去又依依。觉来知是梦，不胜悲。  
   卷892_9  【浣溪沙】韦庄                      
清晓妆成寒食天，柳球斜袅间花钿，卷帘直出画堂前¤
指点牡丹初绽朵，日高犹自凭朱阑，含嚬不语恨春残。
欲上秋千四体慵，拟交人送又心忪，画堂帘幕月明风¤
此夜有情谁不极，隔墙梨雪又玲珑，玉容憔悴惹微红。
惆怅梦馀山月斜，孤灯照壁背红纱，小楼高阁谢娘家¤
暗想玉容何所似，一枝春雪冻梅花，满身香雾簇朝霞。
绿树藏莺莺正啼，柳丝斜拂白铜鞮，弄珠江上草萋萋¤
日暮饮归何处客，绣鞍骢马一声嘶，满身兰麝醉如泥。
夜夜相思更漏残，伤心明月凭阑干，想君思我锦衾寒¤
咫尺画堂深似海，忆来惟把旧书看，几时携手入长安。
   卷892_10  【归国遥】韦庄                     
春欲暮，满地落花红带雨。惆怅玉笼鹦鹉，单栖无伴侣¤
南望去程何许，问花花不语。早晚得同归去，恨无双翠羽。                    
金翡翠，为我南飞传我意。罨画桥边春水，几年花下醉¤
别后只知相愧，泪珠难远寄。罗幕绣帏鸳被，旧欢如梦里。                    
春欲晚，戏蝶游蜂花烂熳。日落谢家池馆，柳丝金缕断¤
睡觉绿鬟风乱，画屏云雨散。闲倚博山长叹，泪流沾皓腕。                    
   卷892_11  【菩萨蛮】韦庄                     
红楼别夜堪惆怅，香灯半卷流苏帐。残月出门时，    
美人和泪辞¤          
琵琶金翠羽，弦上黄莺语。劝我早归家，绿窗人似花。
人人尽说江南好，游人只合江南老。春水碧于天，    
画船听雨眠¤          
垆边人似月，皓腕凝双雪。未老莫还乡，还乡须断肠。
如今却忆江南乐，当时年少春衫薄。骑马倚斜桥，    
满楼红袖招¤          
翠屏金屈曲，醉入花丛宿。此度见花枝，白头誓不归。
劝君今夜须沈醉，尊前莫话明朝事。珍重主人心，    
酒深情亦深¤          
须愁春漏短，莫诉金杯满。遇酒且呵呵，人生能几何。
洛阳城里春光好，洛阳才子他乡老。柳暗魏王堤，    
此时心转迷¤          
桃花春水渌，水上鸳鸯浴。凝恨对残晖，忆君君不知。
   卷892_12  【更漏子】韦庄                     
钟鼓寒，楼阁暝，月照古桐金井。深院闭，小庭空，  
落花香露红¤          
烟柳重，春雾薄，灯背水窗高阁。闲倚户，暗沾衣，  
待郎郎不归。        
   卷892_13  【谒金门（一名花自落、垂杨碧、出塞）】韦庄                   
春雨足，染就一溪新绿。柳外飞来双羽玉，弄晴相对浴¤
楼外翠帘高轴，倚遍阑干几曲。云淡水平烟树簇，    
寸心千里目。        
春漏促，金烬暗挑残烛。一夜帘前风撼竹，梦魂相断续¤
有个娇饶如玉，夜夜绣屏孤宿。闲抱琵琶寻旧曲，    
远山眉黛绿。        
空相忆，无计得传消息。天上嫦娥人不识，寄书何处觅¤
新睡觉来无力，不忍把君书迹。满院落花春寂寂，    
断肠芳草碧。        
   卷892_14  【清平乐】韦庄                     
春愁南陌，故国音书隔。细雨霏霏梨花白，燕拂画帘金额¤                      
尽日相望王孙，尘满衣上泪痕。谁向桥边吹笛，      
驻马西望销魂。      
野花芳草，寂寞关山道。柳吐金丝莺语早，惆怅香闺暗老¤                      
罗带悔结同心，独凭朱阑思深。梦觉半床斜月，      
小窗风触鸣琴。      
何处游女，蜀国多云雨。云解有情花解语，窣地绣罗金缕¤                      
妆成不整金钿，含羞待月秋千。住在绿槐阴里，      
门临春水桥边。      
莺啼残月，绣阁香灯灭。门外马嘶郎欲别，正是落花时节¤                      
妆成不画蛾眉，含愁独倚金扉。去路香尘莫扫，      
扫即郎去归迟。      
琐窗春暮，满地梨花雨。君不归来情又去，红泪散沾金缕¤                      
梦魂飞断烟波，伤心不奈春何。空把金针独坐，      
鸳鸯愁绣双窠。      
绿杨春雨，金线飘千缕。花拆香枝黄鹂语，玉勒雕鞍何处¤                      
碧窗望断燕鸿，翠帘睡眼溟濛。宝瑟谁家弹罢，      
含悲斜倚屏风。      
   卷892_15  【喜迁莺（即鹤冲天）】韦庄         
人汹汹，鼓冬冬，襟袖五更风。大罗天上月朦胧，    
骑马上虚空¤          
香满衣，云满路，鸾凤绕身飞舞。霓旌绛节一群群，  
引见玉华君。        
街鼓动，禁城开，天上探人回。凤衔金榜出云来，    
平地一声雷¤          
莺已迁，龙已化，一夜满城车马。家家楼上簇神仙，  
争看鹤冲天。        
   卷892_16  【应天长】韦庄                     
绿槐阴里黄莺语，深院无人春昼午。画帘垂，金凤舞，
寂寞绣屏香一炷¤      
碧天云，无定处，空有梦魂来去。夜夜绿窗风雨，    
断肠君信否。        
别来半岁音书绝，一寸离肠千万结。难相见，易相别，
又是玉楼花似雪¤      
暗相思，无处说，惆怅夜来烟月。想得此时情切，    
泪沾红袖黦。        
   卷892_17  【荷叶杯】韦庄                     
绝代佳人难得，倾国，花下见无期。一双愁黛远山眉，
不忍更思惟¤          
闲掩翠屏金凤，残梦，罗幕画堂空。碧天无路信难通，
惆怅旧房栊。        
记得那年花下，深夜，初识谢娘时。水堂西面画帘垂，
</div>
    <div class="pagination">
<a href="全唐诗_page1854.html">上一页</a><span>...</span><a href="全唐诗_page1850.html">1850</a><a href="全唐诗_page1851.html">1851</a><a href="全唐诗_page1852.html">1852</a><a href="全唐诗_page1853.html">1853</a><a href="全唐诗_page1854.html">1854</a><span class="current-page">1855</span><a href="全唐诗_page1856.html">1856</a><a href="全唐诗_page1857.html">1857</a><a href="全唐诗_page1858.html">1858</a><a href="全唐诗_page1859.html">1859</a><a href="全唐诗_page1860.html">1860</a><span>...</span><a href="全唐诗_page1856.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
