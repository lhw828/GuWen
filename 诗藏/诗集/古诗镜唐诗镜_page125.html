<!DOCTYPE html>
<html>
<head>
    <meta charset="UTF-8">
    <title>古诗镜唐诗镜 - 第 125 页/共 142 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗镜唐诗镜 - 第 125 页/共 142 页</h1>
    <div class="content">　　五言絶句
　　闺人赠逺
　　莺啼緑树深燕语雕梁晚不省出门行沙场知近逺
　　七言絶句
　　宫词
　　碧绣门前栁散垂守门宫女欲攀时曾经玉辇经行处不敢临风折一枝
　　李绅【字公垂亳州人为人短小精悍号短李精于诗元和初进士补国子助教累迁中书舎人武宗即位拜中书侍郎平章事与李徳裕元稹同时号三俊有追昔游诗三巻传于世】
　　七言古诗
　　渉沅湘
　　屈原死处潇湘隂沧浪淼淼云沈沈蛟龙长怒虎长啸山水翛翛波浪深烟横日落惊鸿起山映云霞淼千里鸿叫离离入莫天霞消漠漠深云水水虚江暗扬波涛鼋鼍动荡风骚骚行人愁望待明月星汉沈浮魅鬼号屈原尔为懐王没水府通天化灵物何不驱雷击电除奸邪空作沈泉抱寃骨举杯沥酒召尔魂月影滉漾开乾坤波白水黒山隠见汩罗之上遥昏昏风防候晚看五两戍鼓咚咚逺山响潮满江津猿鸟啼荆夫楚语飞蛮桨潇湘吊浦无人居风惊水暗惟鲛鱼行来击棹独长叹问尔精魂何所如
　　【气畅】
　　七言律诗
　　忆春日太液池东亭候对
　　宫莺晓报瑞烟开三岛灵禽拂水回桥转防虹当绮殿槛浮花鹢近蓬莱草承歩辇王孙长桃艳仙顔阿母栽簪笔此时方侍从却思金马笑邹枚
　　五言絶句
　　悯农
　　锄禾日当午汗滴禾下土谁知盘中飡粒粒皆辛苦



　　唐诗镜巻四十七
　　钦定四库全书
　　唐诗镜巻四十八
　　明　陆时雍　编
　　中唐第二十
　　张祜【字承吉清河人陆防序略云承吉元和中作宫体小诗辞曲絶发老大稍窥建安风格诵乐府録知作者本意短章大篇徃徃间出善题目佳境言不可刋置别处此为才子之最也由是贤俊之士及髙位重名者多与之游或荐于天子书奏不下受辟诸侯府性狷介不容物辄自劾去以曲阿地古淡遂种树筑室而家焉性嗜水石常悉力致之后知南海间罢职载罗浮石笋还不蓄善田利产为身后计太平中卒于丹阳集一巻】
　　五言律诗
　　题眞娘墓
　　佛地塟罗衣孤魂此是归舞为蝴蝶梦歌谢伯劳飞翠髪朝云在青蛾夜月防伤心一花落无复怨春晖
　　【三四好衬帖】
　　题苏小小墓
　　漠漠穷尘地萧萧古树林脸浓花自发眉恨栁长深夜月人何待春风鸟自吟不知谁共穴徒愿结同心
　　【五六佳】
　　江南作
　　楚塞南行乆秦城北望遥少年花已过衰病栁先凋客泪収回日乡心寄落潮殷勤问春鴈何处是烟霄
　　【脆嫩】
　　题松汀驿
　　山色逺含空苍茫驿国东海明初见日江白迥闻风鸟道髙原去人烟小径通那知旧遗逸不在五湖中
　　晚夏归别业
　　古岸扁舟晚荒园一径防鸟啼新果熟花落故人稀宿润浸苔甃斜阳照竹扉相逢尽乡老无复话时机
　　【三四可口】
　　吴宫曲
　　日下苑西宫花飘香径红玉钗斜白燕罗帯弄青虫皓齿初含雪柔枝欲断风可怜倾国艳谁信女为戎
　　题润州金山寺
　　一宿金山寺超然离世羣僧归夜船月龙出晓堂云树色中流见钟声两岸闻翻思在朝市终日醉醺醺【附观猎　残猎渭城东萧萧西北风雪花鹰背上冰片马啼中臂挂捎荆兎腰悬落箭鸿归来逞余勇儿子乱弯弓语纎不雅】
　　朱庆余【按唐书作朱庆名可乆以字行又字庆绪越州人登敬宗宝厯二年进士第而官不达着録于艺文志诗一巻】
　　五言律诗
　　河亭
　　孤亭临絶岸猿鸟识幽蹊花落曾谁到诗成独未题潮痕经雨在石笋与杉齐谢守便登陟秋来屐齿低
　　【三四浅而趣】
　　秋宵燕别卢侍御
　　风亭弦管絶玉漏一声新緑茗香醒酒寒灯静照人清班无意恋素业本来贫明发青山道谁逢去马尘【附赠韩协律　永日防吟在竹前骨清唯爱潄寒泉门闲多有投文客身病长无买药钱岭寺听猿频独宿湖亭避宴动经年亲知尽怪疎荣禄的是将心暗学禅】
　　五言絶句
　　送陈标
　　满酌劝僮仆好随郎马蹄春风愼行李莫上白铜鞮
　　七言絶句
　　宫词
　　寂寂花时闭院门美人相并立琼轩含情欲説宫中事鹦鹉前头不敢言
　　施肩吾【字希圣睦州人隠洪州西山元和进士第有西山集十巻】
　　五言絶句
　　古曲
　　可怜江北女惯唱江南曲揺荡木兰舟双鳬不成浴
　　防女词
　　防女才六嵗未知巧与拙向夜在堂前学人拜新月李幼卿
　　七言律诗
　　寄独孤至之
　　近日霜毛一番新别时芳艸两回春不堪花落花开处况是江南江北人薄宦龙钟心嬾慢故山寥落水奫沦縁君爱吾疵瑕少愿窃仁风寄老身
　　贾岛【字浪仙范阳人连败文场遂为浮屠名无本来东都韩愈教其为文遂去浮屠举进士大中末为长江主簿有长江集十巻诗集诗格传于世　刘公家话云岛为僧居法干寺宣宗常防行至寺闻钟楼有吟声遂登楼于岛案取诗覧之岛攘臂睨曰郎君何防此耶遂夺取诗巻帝惭下楼而去后遂除岛为长江簿】
　　【贾岛诗思苦刻瘦而有神】
　　五言古诗
　　翫月
　　寒月破东北贾生立西南西南立倚何立倚青青杉近月有数星星名未详谙但爱杉倚月我倚杉为三月乃不上杉上杉难相叅眙子细视睛瞳桂枝劖目常有热疾乆视无烦炎以手扪衣裳零露巳濡霑乆立双足冻时向股防淹立乆病足折兀然黐胶粘他人应以睡转喜此景恬此景亦胡及而我苦滛耽无异市井人见金不知亷不知此夜中几人同无厌待得上顶看未拟归枕函强歩望寝斋歩歩情不堪歩到竹丛西东望如隔帘却坐竹丛外清思刮幽潜量知爱月人身愿化为蟾
　　【有幽情而无髙韵】
　　和刘涵
　　京官始云满野人依旧闲闭扉一亩居中有古风还市井日已午幽窻梦南山乔木覆北斋有鸟鸣其间前日逺岳僧来时与开关新题惊我瘦窥镜见丑顔陶情惜清澹此意复谁攀
　　送张校书季霞
　　从京去容州马在船上多容州几千里直傍青天涯掌记试校书未称髙词华义徃不可屈出家如入家城市七月初热与夏未差饯君到野池秋凉满山坡南境异北候风起无尘沙秦吟宿楚泽海酒落桂花暂醉即还醒彼土生桂茶
　　答王防
　　寸晷不相待四时互如竞客思先觉秋虫声苦知暝霜松积旧翠露月团如镜诗负属景同琴孤坐堂听相期黄菊节别约红桃径每把式防篇临风一长咏
　　哭卢仝
　　贤人无官死不亲者亦悲空令古鬼哭更得新隣比平生四十年惟着白布衣天子未辟召地府谁来追长安有交友托孤遽弃移冢侧志石短文字行叅差无钱买松栽自生蒿艸枝在日赠我文泪流把读时从兹加敬重深藏恐失遗
　　【苦情浅境】
　　【诗之所云眞者一率性一当情一称物彼有过刻以求眞者虽眞亦伪矣贾岛近眞孟郊欲近而得逺】
　　五言律诗
　　就可松宿
　　十里寻幽寺寒流数派分僧同雪夜坐鴈向艸堂闻静语终灯熖余生许峤云由来多抱疾声不逹明君
　　送邹明府游灵武
　　曽宰西畿县三年马不肥债多慿劔与官满载书归边雪藏行径林风透卧衣灵州听晓角客馆未开扉
　　【三年马不肥一语写作特异债多慿劔与落想亦特】
　　赠王将军
　　宿卫炉烟近除书墨未干马曽金镞中身有宝刀瘢父子同时防君王画阵防何当为外帅白日出长安
　　【六语最有生色】
　　哭孟郊
　　身死声名在多应万古传寡妻无子息破宅帯林泉冢近登山道诗随过海船故人相吊后斜日下寒天
　　【六语防韵】
　　送李骑胄
　　归骑双旌逺懽生此别中萧关分碛路嘶马背寒鸿朔色晴天北河源落日东贪兰山顶艸时动卷帆风
　　【六语警絶】
　　送杜秀才东游
　　东游谁见待尽室寄长安别夜叶频落去程山巳寒大河风色度旷野烧烟残匣有青铜镜时将照鬓看
</div>
    <div class="pagination">
<a href="古诗镜唐诗镜_page124.html">上一页</a><span>...</span><a href="古诗镜唐诗镜_page120.html">120</a><a href="古诗镜唐诗镜_page121.html">121</a><a href="古诗镜唐诗镜_page122.html">122</a><a href="古诗镜唐诗镜_page123.html">123</a><a href="古诗镜唐诗镜_page124.html">124</a><span class="current-page">125</span><a href="古诗镜唐诗镜_page126.html">126</a><a href="古诗镜唐诗镜_page127.html">127</a><a href="古诗镜唐诗镜_page128.html">128</a><a href="古诗镜唐诗镜_page129.html">129</a><a href="古诗镜唐诗镜_page130.html">130</a><span>...</span><a href="古诗镜唐诗镜_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
