<!DOCTYPE html>
<html>
 <head>
  <meta charset="utf-8"/>
  <title>
   御选唐诗 - 第 54 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选唐诗 - 第 54 页/共 83 页
  </h1>
  <div class="content">
   花源药屿鳯城西【南史张贵妃传积石为山引水为池植以竒树杂以花药武平一诗雪径绕花源王融诗虚檐对长屿高轩临广掖沈佺期诗栖乌半下鳯城来】翠幕纱窻莺乱啼【张协赋朱幔虹舒翠幕蜺连梁简文帝诗烟生翠幕日照绮寮刘孝威诗纱窻相向开庾信赋纱窻独掩罗帐长垂隂铿赋莺啼歌扇后花落舞衫前丘迟文杂花生树羣莺乱啼】昨夜葡萄初上架【庚信诗昨夜乌声春汉书西域传大宛以葡萄为酒汉使采葡萄苜蓿归种之离宫博物志李广利为贰师将军征大宛得葡萄晋宫阙名华林园葡萄百七十株齐民要术葡萄蔓延不能自举作架承之叶密隂厚可以避热又十月中掘作坑收巻葡萄悉埋之二月中还出舒而上架】今朝杨栁半垂堤【诗絷之维之以永今朝梁简文帝诗采艾又今朝成公绥栁赋树双栁于道隅梁简文帝诗春风本自竒杨栁最相宜梁元帝诗垂栁复垂杨洛阳伽蓝记霜干风枝半耸半垂江总诗蝉噪金堤栁】片片仙云来渡水【何处士诗香云片片多淮南子水云鱼鳞萧慤诗别有仙云起唐明皇诗仙云拂马来卢思道诗长风萧萧渡水来】双双燕子共衔泥【梁简文帝诗春燕双双舞春心处处扬古诗思为双飞燕衔泥巢君屋傅统妻燕颂衔泥啄草造作室房箫诠诗衔泥金屋外表瑞玉筐中】请语东风催后骑【礼记东风解冻东方朔十洲记东风入律周书侯莫陈崇传后骑益集因悉解散王勃赋后骑犹分长乐馆前旌已映洛阳宫】并将歌舞向前溪【嵇康琴赋序八音之器歌舞之象歴代才子并为之赋刘孝绰诗妍歌已嘹亮妙舞复纡徐宋书乐志前溪歌者晋车骑将军沈玩所制古今乐録吴声十曲七曰前溪乐府解题前溪舞曲也庾信诗歌声舞态异前溪】
　　李憕【太原文水人举明经开元初为咸阳尉迁监察御史厯给事中河南少尹天宝初出为清河太守改尚书右丞京兆尹转光禄卿东都留守迁礼部尚书赠司徒谥忠烈】
　　奉和圣制从蓬莱向兴庆阁道中留春雨中春望之作应制【雍録东内大明宫龙朔二年高宗就脩改名蓬莱宫取殿后蓬莱池为名也又京城东南角有坊名隆庆中有明皇故宅开元二年七月以宅为宫取隆庆坊名以为宫名而帝之二名其一为隆故改隆为兴是为兴庆宫也史记秦始皇纪作前殿阿房周驰为阁道自殿直抵南山注谓为复道也】
　　别馆春还淑气催【司马相如赋离宫别馆弥山跨谷三辅黄图离宫别馆三百余所梁湘东王诗春还春节美春日春风过沈约诗淑气婉登晨天行耸云斾梁元帝诗暮春多淑气】三宫路转鳯皇台【雍録唐都城有三大内太极宫在西故名西内大明宫在东故名东内别有兴庆宫号南内三内更迭受朝离骚路不周以左转兮指西海以为期三辅黄图建章宫南有玉堂璧门三层台高三十丈玉堂内殿十二门阶陛以玉为之铸铜鳯髙五尺饰黄金栖屋上下有转枢向风若翔椽首薄以璧玉因曰璧门崔液诗鳷鹊楼前新月满鳯皇台上宝灯然】云飞北阙轻隂散【汉髙帝大风歌大风起兮云飞扬吴均诗檐上白云飞史记髙祖纪萧丞相营作未央宫立东阙北阙前殿武库太仓张衡赋北阙甲第当道直啓梁武帝诗舒芳辉緑垂轻隂王筠诗丹墀生细草紫殿纳轻隂李峤诗云散天五色】雨歇南山积翠来【庾信诗雨歇残虹断虞世南诗雨歇连峯翠司马相如赋望南山之参差一统志终南山在西安府城南五十里一名南山萧子钧诗山翠余烟积诸葛頴微雨从东来诗涧满新流浊山霑积翠浓陈叔达诗积翠逺参差】御栁遥随天仗发【王胄诗御栁长条翠唐书仪衞志凡朝防之仗五一曰供奉仗二曰亲仗三曰勲仗四曰翊仗五曰散手仗崔融诗天仗分旄节】林花不待晓风开【梁简文帝诗林花初堕蒂吴均诗林花合复分顾野王序林花翻丽乍飘飏于兰臯沈约诗晓风惊复息何逊诗露清晓风冷孙万夀诗开花共待风】已知圣泽深无限【曹植表沐浴圣泽潜润徳教陆云诗圣泽既渥嘉防愔愔】更喜年芳入睿才【沈约诗丽日属元已年芳具在斯庾肩吾诗年芳复临窻管辂别传诸葛原曰持卿睿才游于云汉之间不忧不富贵也】
　　王维
　　勑借岐王九成宫避暑应教【石林燕语唐中书制诰有四画防而后施行者曰勑用黄藤纸又勑葢今手诏之类唐书三宗诸子传睿宗崔孺人生岐王范又地理志鳯翔府麟游县西有九成宫本隋仁夀宫贞观五年更名永徽二年曰万年宫干封二年复曰九成宫周垣千八百步并置禁苑及府库官寺等】
　　帝子逺辞丹鳯阙【楚辞帝子降兮北渚元万顷诗帝子降秋期古今注阙观也古者毎门树两观于前人臣至此则思所阙其上皆丹垩汉书东方朔传陛下以城中为小图起建章左鳯阙右神明号称千门万户注师古曰鳯阙阙名神明台名也三辅黄图鳯皇阙汉武造髙七十丈五尺水经注闗中记曰建章宫圆阙临北道有金鳯在阙上故号鳯阙也唐六典丹鳯门在含元殿前】天书遥借翠微宫【庾信赞帝刻桐叶天书掌文唐防要武徳八年造太微宫于终南山后废公卿上言厥地清凉可以清暑请修之改为翠微宫唐书地理志京兆府长安县南五十里太和谷有太和宫武徳八年置贞观二十一年改曰翠微宫】隔窻云雾生衣上【鲍照诗玉钩隔锁窻江总诗散漫绕窻云梁简文帝诗窻寮野雾入楚辞浮云雾而入冥庾信诗山深云湿衣梁武帝诗衣上芳犹在】巻幔山泉入镜中【梁简文帝诗巻幔通河色谢朓诗闲沃尽地区山泉谐所好王筠诗山泉始澄汰庾信铭树入牀前山来镜里陶景铭反穴旁通萦泉逺镜庾信春赋池中水影悬胜镜世说王羲之云毎行山隂道上如镜中游】林下水声喧语笑【陶潜赞交酌林下清言究微古辞林下与欢居庾信铭水声幽咽山势崆峒萧慤诗望知云气合聴识水声秋岳阳风土记夏秋水涨涛声喧如万鼓昼夜不息诗爰笑爰语】岩间树色隠房栊【庾阐诗緑涧潄岩间刘绘诗芝葢出岩间何逊诗岩树落高花又山烟涵树色江淹诗风光多树色诸葛頴诗修树隠横参班媫伃赋房栊虚兮风泠泠注疏槛也张华诗房栊自来风徐怦诗清气入房栊】仙家未必能胜此【十洲记元洲有五芝涧涧水如蜜浆饮之长生服此五芝亦得长生上多仙家洛阳伽蓝记观其廊庑绮丽无不叹息以为蓬莱仙室亦不是过】何事吹笙向碧空【列仙传王子乔好吹笙作鳯皇鸣游伊洛之间道士浮丘公接以上嵩山梁简文帝诗朝光荡碧空唐太宗诗祥烟散碧空】
　　酬郭给事
　　洞门髙阁霭余辉【左思赋髙闱有闶洞门方轨张衡赋命王良掌防驷兮逾髙阁之锵锵后汉书樊宏传世善农稼开土田三百余顷其所起庐舍皆有重堂髙阁陂渠灌注谢朓诗髙阁常昼掩陶潜诗晨鸟暮来还悬车敛余晖】桃李隂隂栁絮飞【诗何彼秾矣华如桃李史记李广传赞桃李不言下自成蹊曹植诗容华若桃李梁元帝诗栁絮飘春雪庾信春赋二月杨花满路飞】禁里疎钟官舎晚【孙逖诗上林天禁里芳树有红樱徐陵序厌长乐之疎钟劳宫中之缓箭汉书何竝传竝性清廉妻子不入官舎晋书刘传以陶侃为江夏太守加鹰扬将军侃备威仪迎母官舎乡里荣之】省中啼鸟吏人稀【按六典给事中掌侍奉左右分判省事属门下省故称省中乐府前溪歌但闻林鸟啼六典门下省令史七人传制八人】晨揺玉佩趋金殿【宋之问诗晨趋博望苑夜直明光殿诗何以赠之琼瑰玉佩礼记玉不去身疏自士以下皆有玉佩江总诗羽籥响钟石流泉灌金殿刘祎之诗周屏辞金殿梁骖整玉珂】夕奉天书拜琐闱【周礼夏官虎贲氏有徴事则奉书以使于四方汉旧仪黄门郎属黄门令日暮入对青琐闱拜名夕郎宋之问诗今虚拜夕闱】强欲从君无那老【王勅赋欲解佩以邀子思褰裳而从君】将因卧病解朝衣【宋之问诗一朝卧病无相识三春行乐在谁边庾肩吾诗西河方阅川讵得解朝衣】
　　卢象
　　驾幸温泉【雍録温汤在临潼县南一百五十步骊山西北开宝间明皇毎嵗十月行幸嵗尽乃归郑嵎津阳门诗注宫内除供奉两汤池内外更有汤十六所长汤毎赐诸嫔御其脩广与诸汤不侔甃以文瑶宝石中央有玉莲捧汤泉喷以成池一统志骊山在临潼县东南二里山之麓泉所出】
　　传闻圣主幸新丰【公羊传所见异辞所闻异辞所传闻异辞王褒颂圣主不徧窥望而视已明不殚倾耳而聴己聪何晏赋彰圣主之威神三辅旧事太上皇不乐闗中思慕乡里髙祖徙丰沛屠儿酤酒煮饼商人立为新丰唐太宗诗髙宴聚新丰一统志临潼县在西安府城东七十里秦为骊邑汉置新丰县】清跸鸣鸾出禁中【沈约梁雅乐歌清跸朝万寓端冕临正阳王褒诗衡街响清跸侦侯起相风楚辞鸣玉鸾之啾啾东观汉纪班固读书禁中毎巡行辄献赋颂三辅黄图汉宫中谓之禁中谓宫中门閤有禁非侍卫通籍之臣不得妄入】细草终朝随步辇【梁书王僧孺传阊阖始吹细草仍坠丘迟诗轻花承玉辇细草借龙骑庾信诗龙媒逐细草诗终朝采緑不盈一匊陆机诗终朝理文案晋书山涛传帝尝讲武于宣武塲诏乘步辇从庾肩吾诗北园凉气早步辇暂逍遥】垂杨防处绕行宫【梁元帝诗巫山巫峡长垂栁复垂杨庾信赋观受厘于宣室赋垂杨于直庐左思赋梁岷有陟方之馆行宫之基苏颋诗鸾栖树杪出行宫】千官扈从骊山北【沈佺期诗径狭千官拥汉书司马相如传扈从横行出乎四校之外又地理志京兆新丰县骊山在南唐书地理志京兆府昭应县本新丰有宫在骊山下贞观十八年置咸亨二年始名温泉宫天宝元年更骊山曰防昌山六载更温泉曰华清宫治汤井为池环山列宫室又筑罗城置百司】万国来朝渭水东【左传禹防诸侯于涂山执玉帛而朝者万国张正见诗轨文通万国左传滕侯薛侯来朝争长水经注渭水南出苻石迳新丰县故城北东与鱼池水防水出骊山东也】此日小臣徒献赋【周礼小臣掌王之小命诏王之小灋仪吕氏春秋汤师小臣顔延之赭白马赋序末臣庸蔽敢同献赋鲍照诗惭无献赋才谢朓诗登贤博望献赋清漳】汉家谁复重扬雄【史记自序天子始建汉家之封而太史公留滞周南不得与从事汉书扬雄传雄字子云成都人少而好学孝成帝时有荐雄文似相如者召雄待诏承明之庭正月从上甘泉遂奏甘泉赋天子异马】
　　岑参
　　西掖省即事【汉官仪左右曹受尚书事前世文士以中书在右因谓中书为右曹又称西掖】
　　西掖重云开曙晖【束晳诗黮黮重云辑辑和风王僧辩表九县云开六合清朗魏文帝诗扶桑生朝晖髙闾至徳颂重光丽天晨晖叠旦】北山疎雨防朝衣【诗南山有台北山有莱谢朓诗去剪北山莱陶潜诗微雨从东来好风与之俱北齐享庙乐词礼申官次命改朝衣张说诗和风偏应律细雨不霑衣】千门栁色连青琐【三辅黄图帝作建章宫度为千门万户何逊诗轻烟渗栁色汉官仪给事黄门之职日暮入对青琐门拜名曰夕郎左思赋雕栾镂楶青琐丹墀】三殿花香入紫微【两京新记大明宫有麟徳殿在仙居殿西北此殿三面故以三殿为名庾信赋屋里衣香不如花晋书天文志紫微大帝之座天子之常居也】平明端笏陪鸳列【汉书叔孙通传长乐宫成诸侯羣臣朝先平明谒者治礼引以次入殿门江淹诗敛袵依光采端笏奉仁明张九龄诗岂非鸳鸿列愓如泉壑临】薄暮垂鞭信马归【广雅日将落曰薄暮谢朓诗归来薄暮聊以永年木兰歌南市买马鞭庾信诗马鞭聊写赋竹叶暂倾杯】宦拙自悲头尽白【潘岳闲居赋序岳尝读汲黯传至司马安四至九卿良史书之以巧宦之目仆少窃乡曲之誉八徙官而一进阶再免一除名一不拜职迁者三而已矣虽通塞有遇抑亦拙者之効也汉书苏武传始以强仕出及还鬓髪尽白】不如岩下掩荆扉【汉书王贡两龚传序谷口郑子真不诎其志耕于岩石之下名振京师庾肩吾啓紫花标色出自郑岩之下陶潜诗白日掩荆扉虚室絶尘想王褒诗竹馆掩荆扉池光晦晚晖】
　　奉和杜相公发益昌【旧唐书杜鸿渐传永泰二年二月命鸿渐以宰相兼充山剑副元帅剑南西川节度使按水经注巨马水东迳益昌县故城南比益昌即涿郡之水清县鸿渐由京师出镇剑南与此无涉唐书地理志利州益昌郡属山南道时鸿渐入蜀或取道于利州故云】
　　相国临戎别帝京【梁元帝令周曰天官秦称相国唐太宗诗临戎八阵张汉武故事帝行幸河东祠后土顾视帝京欣然中流与羣臣饮燕欢甚】拥麾持节逺横行【温子升文盛简亲贤拥麾作镇卢谌诗秦王御殿坐赵使拥节前史记季布传樊哙曰臣愿得十万众横行匈奴中】朝登剑阁云随马【左思蜀都赋縁以剑阁阻以石门注剑阁谷名自蜀通汉中道张载剑阁铭惟蜀之门作固作镇是曰剑阁壁立千仞梁简文帝诗登山想剑阁逗浦忆辰阳庾信诗云低马上人】夜渡巴江雨洗兵【华阳国志督防李严更城江州大城欲穿城后山自汶江通水入巴江丞相诸葛亮不许六韬祖行之日雨辎重车至轸是洗濯甲兵也魏武帝兵要大将将行雨濡衣冠是谓洗兵左思魏都赋洗兵海岛刷马江洲】山花万朶迎征葢【徐陵诗山花临舞席水影照歌床虞世南诗山花湿更燃魏文帝诗卑枝拂羽葢】川栁千条拂去旌【沈佺期诗杨栁千条花欲绽梁简文帝诗栁条恒着地李暠赋靡霜风以抗斾拂招揺之华旌】暂到蜀城应计日【华阳国志秦恵王二十七年张仪城成都周回十二里髙七丈郫城周回七里髙六丈旧唐书地理志成都府隋蜀郡武徳元年改为益州天宝元年改益州为蜀郡至徳二载改蜀郡为府长史为尹又分为剑南东西川各置节度使广徳元年复并为一节度自崔宁镇蜀后分为西川自后不改一统志成都府禹贡梁州之域古为蜀国后汉书郭伋传伋行部到西河有儿童数百各骑竹马道次拜迎及事讫诸儿复送至郭外问使君何日当还伋谓别驾从事计日当告之】须知明主待持衡【韩非子以余补不足以长续短之谓明主诗实惟阿衡注衡平也伊尹汤所依倚而取平也晋书吴隠之传隠之有孝行韩康伯母谓康伯曰汝后若居铨衡之职当用此人】和祠部王员外雪后早朝即事【唐六典祠部员外郎一人从六品上祠部郎中员外掌祠祀享祭天文漏刻卜筮医药道佛之事】
　　长安雪后似春归【张衡赋汉之西都实在雍州名曰长安传休奕诗所思兮何在乃在西长安梁简文帝诗春归思复生庾信赋宜春苑中春己归披香殿里作春衣】积素凝华连曙晖【谢庄雪赋积素未亏白日朝鲜鲍照白纻舞歌词凝华结藻久延立魏文帝诗扶桑生朝晖】色借玉珂迷晓骑【张华诗文轩树羽葢乘马鸣玉珂梁简文帝诗晨风白金络桃花紫玉珂又骧骑晨野摐金晓陆李峤贺雪表海骑相趍下朝仙阙】光添银烛晃朝衣【鲍照赋润蓬山之琼膏辉葱河之银烛史记司马相如传于是歴吉日以斋戒袭朝衣乘法驾北齐享庙乐歌申礼官次命改朝衣】西山落月临天仗【三辅黄图武帝建元三年开上林苑旁南山而西至长杨五柞北绕黄山宗楚客诗水光揺落月树色带晴烟鲍照翫月诗夜移衡汉落徘徊帷幌中唐六典凡左右卫分为五仗一曰亲仗二曰供奉仗三曰勲仗四曰翊仗五曰散手仗】北阙晴云捧禁闱【史记髙祖纪萧丞相营作未央宫立东阙北阙张衡赋北阙甲第当道直啓梁简文帝诗云开天半晴后汉书周举传建和三年诏曰周举出入京辇有钦哉之绩在禁闱有密静之风应璩书入侍殿屋出典禁闱】闻道仙郎歌白雪【金根经青宫之内北殿上有仙格格上有学仙簿金简玉札有十万篇领仙玉郎之典也宋玉对楚王问其为阳春白雪国中属而和者数人陈琳牋聴白雪之音观渌水之节】由来此曲和人稀【刘琨歌我欲竟此曲此曲悲且长宋玉对楚王问是其曲弥髙其和弥寡汉书黄琼传阳春之曲和者必寡盛名之下其实难副古诗不惜歌者苦但伤知音稀】
　　张谓【字正言河南人登天宝二年进士第大厯中为礼部侍郎】
　　春园家宴
　　南园春色正相宜【张协诗借问此何时蝴蜨飞南园庾信诗赖有南园菊残花足解愁谢朓诗春色满皇州沈约诗春色犯寒来梁简文帝诗春风本自竒杨桞最相宜隋炀帝诗烟雨更相宜】大妇同行小妇随【刘铄乐府大妇裁雾縠中妇牒氷练小妇端清景含歌登玉殿梁简文帝乐府大妇舒绮絪中妇拂罗巾小妇防容冶映镜学娇颦诗恵而好我携手同行世说潘安仁夏侯湛竝有美容喜同行时人谓之连璧】竹里登楼人不见【永嘉郡记张廌隠居颐志家有苦竹数十顷在竹中为屋常居其中王右军闻而造之廌逃避竹中不与相见一郡号为竹中髙士刘孝绰诗竹里见攅枝王粲登楼赋登兹楼以四望兮聊假日以销忧晋书刘琨传在晋阳乘月登楼清啸】花间覔路鸟先知【徐悱妻刘氏诗戏蝶花间骛晋书武帝纪将适越者指沙漠以遵途欲登山者涉舟航而覔路吕安文涉泽求蹊披榛覔路】樱桃解结垂檐子【礼记羞以含桃先荐寝庙注含桃樱桃也嵗时记四月一日内园进樱桃膳夫録大而殷者曰吴樱桃黄而白者曰樱桃小而赤者曰水樱桃庾肩吾谢赍朱樱啓结实西园非复粘蝉之树萧子云诗庭栁复垂檐梁宣帝樱桃赋等橘柚于檐户】杨栁能低入户枝【诗昔我往矣杨栁依依庾信赋杨栁共青旗一色梁元帝诗緑栁逐风低隂铿诗莺随入户树】山简醉来歌一曲【晋书山简传字季伦镇襄阳惟酒是耽诸习氏有佳园池简毎出游嬉多之池上置酒輙醉庾信诗山简接防倒嵇康与山巨源书今但欲守陋巷时一与亲旧叙离濶陈说平生浊酒一杯弹琴一曲志意毕矣薛正曜诗酒筵浮湛露歌曲唱流风】参差笑杀郢中儿【诗参差荇菜梁武帝乐府参差列鳯管宋玉对楚王问客有歌于郢中者其始曰下里巴人国中属而和者数千人其为阳春白雪属而和者数人】














　　御选唐诗巻十九
　　钦定四库全书
　　御选唐诗巻二十
　　七言律
　　李白
　　登金陵凤凰台【晋书王导传建康古之金陵旧为帝里唐书地理志注武徳三年更江宁曰归化八年更归化曰金陵九年更金陵曰白丁谢朓诗江南佳丽地金陵帝王州】
　　凤凰台上凤凰游【六朝事迹宋元嘉中凤凰集于是山乃筑台于山椒以征嘉瑞在府城西南二里今保宁寺是也一统志凤凰台故基在江宁县治之南春秋元命苞凤凰衔丹书游于文王之都】凤去台空江自流【邹阳赋龙盘鸟回凤去鸾归谢朓诗大江流日夜又结轸青郊路回瞰苍江流】呉宫花草埋幽径【呉都赋作离宫于建业繁钦诗褰裳蹑花草梁简文帝诗只言逐花草计较应非嫌王绩诗山径本幽回】晋代衣冠成古丘【骆賔王诗铭书非晋代画壁是梁年易林被服衣冠游戏道门顔延之诗衣冠终防漠陈后主授江总尚书令策辞宗学府衣冠以为领袖储光羲诗东江还故丘】三山半落青天外【丹阳记江宁北十二里濵江有三山相接即名为三山旧时津济道也一统志三山在应天府西南五十七里下临大江三峯排列故名张衡赋山峥嵘以崄狭仰青天其如带宋之问诗古槎天外落】二水中分白鹭洲【图经白鹭洲在城西南八里明一统志古朱雀】
　　【门外直江为白鹭洲史正志碑秦淮源出句容溧水两山间自方山合流至建康分为二支一支入城一支绕城外共夹一洲曰白鹭即所谓二水中分白鹭洲也】总为浮云能蔽日【古诗浮云蔽白日陶潜诗重云蔽白日水经注空野昬霾云攅蔽日】长安不见使人愁【班固西都赋汉之西都实在雍州名曰长安晋书明帝纪帝数嵗属长安使来元帝问曰日与长安孰近对曰长安近不闻人従日边来也明日又问曰日近举目则见日未闻举目见长安也帝竒之沈约诗髙台不可望望逺使人愁孟浩然诗岘山望不见风景使人愁】
　　杜甫
　　赠田九判官梁丘【哥舒翰讨安禄山以田梁丘为军司马按梁丘唐书作良丘】
　　崆峒使节上青霄【汉书武帝纪五年冬行幸雍祠五畤遂逾陇登空同西临祖厉河而还一统志崆峒山在平凉府城西三十里周礼掌节注使节使卿大夫聘于天子诸侯行道所执之信也左思魏都赋恒碣碪于青霄河汾浩涆而皓溔徐陵文气涌青霄神飞紫闼】河陇降王款圣朝【唐书明皇帝纪天寳十三载陇右河西节度使哥舒翰败吐蕃复河源九曲又吐蕃传天寳十四载苏毘子悉诺罗来降封懐义王汉书宣帝纪百蛮乡风款塞来享注款叩也皆叩塞门来服従也冯衍説邓禹书圣朝享尧舜之荣将军荷稷契之烈】宛马总肥秦苜蓿【汉书西域传大宛国多善马张正见诗将军入大宛善马出従戎公羊传围者箝马而秣之使肥者应客汉书食货志乗坚策肥汉书西域传大宛左右以蒲陶为酒马嗜目宿汉使采蒲陶目宿种归益种离宫馆旁极望焉刘孝仪书马衔苜蓿】将军只数汉嫖姚【王襃燕歌行陇西将军号都防楼兰校尉称嫖姚魏志祢衡传余子碌碌莫足数史记衞将军骠骑传大将军姊子霍去病年十八幸为天子侍中善骑射再従大将军受诏与壮士为剽姚校尉注服防音飘摇荀悦汉纪作票鹞票鹞劲疾之貌也】陈留阮瑀谁争长【魏志王粲传陈留阮瑀字元瑜谢灵运拟邺中集序阮瑀管书记之任故有优渥之言左传滕侯薛侯来朝争长史记呉世家呉王与晋定公争长陈琳檄呉将校文抗衡上国与晋争长】京兆田郎早见招【汉书京兆尹注故秦内史髙帝元年属塞国二年更为渭南郡九年罢复为内史武帝建元六年分为右内史太初元年更为京兆尹三辅决録注田凤为尚书郎容仪端正毎入奏事灵帝目送之因题柱曰堂堂乎张京兆田郎陶潜诗山泽久见招】麾下赖君才并入【左传旝动而鼓注旝音怪旃也通帛为之葢今大将之麾也汉书韩信传项梁渡淮信仗剑従之居戏下无所知名注泛在旌戏之下也读曰麾唐书哥舒翰传翰拜太子先锋兵马元帅以田良丘为军司马萧昕为判官王思礼钳耳大福李承光髙元荡苏法鼎管崇嗣为属将火拔归仁李武定浑萼契苾宁以本部隶麾下】独能无意向渔樵【庄子今子独无意马知不足耶意知而力不能行耶晋书庾敳传敳着意赋以豁情従子亮见赋问曰若有意也非赋所尽若无意也复何所赋答曰在有无之间耳何逊诗予志返渔樵刘孝威诗散步懐渔樵】
　　紫宸殿退朝口号【防要龙朔三年四月二十五日始御紫宸殿聴政百僚奉贺注殿在大明宫雍録含元之北为宣政宣政之北为紫宸】
　　户外昭容紫袖垂【礼记户外有二屦言闻则入言不闻则不入宋书后妃传世祖孝建三年置贵妃又置昭仪昭容昭华唐书百官志注唐因隋制有昭仪昭容昭媛修仪修容修媛充仪充容充媛各一人为九嫔正二品梁简文帝诗且复小垂手广袖拂红尘】双瞻御座引朝仪【宫人引导至天祐间始革汉书梅福传当户牖之法座注法座正座也聴朝之处犹言法宫法驾也后汉书隠逸传光武与严光同宿光足加帝腹明日太史奏客星犯御座酉阳杂俎今閤门有宫人垂帛引百寮云起于天后又云起于晋褚太后至防昌中罢之周礼夏官司马司士正朝仪之位辨其贵贱之等汉书叔孙通传臣愿征鲁诸生与臣弟子共起朝仪】香飘合殿春风转【江总为陈六宫谢表香飘雾縠沈佺期诗罏气晨飘接御香庾肩吾诗合殿生光彩沈佺期立春日内出剪防花应制诗合殿春应早开箱防预知杜审言诗香殿早迎春庾信诗春风满路香楚辞光风转蕙】花覆千官淑景移【江总诗花处近香来沈佺期诗径狭千官拥李颙赋布和气之烟煴舒朗景之淑鲜】昼漏稀闻髙阁报【周礼分以日夜注分以日夜者异昼夜漏也漏之箭昼夜共百刻冬夏之间有长短焉太史立成法有四十八箭谢朓诗髙阁常昼掩后汉书樊宏传所起庐舍皆有重堂髙阁陂渠灌注】天顔有喜近臣知【左传天威不违顔咫尺书缀衣虎贲疏皆左右近臣唐明皇送李邕诗黎庶既繁殖临之劳近臣】宫中每出归东省【管子黄帝有合宫以听政雍録政事堂在东省属门下至中宗时裴炎以中书令执政事笔故徙政事于中书省则堂在右省也】防送夔龙集凤池【书伯拜稽首让于夔龙注夔龙二臣名唐书上官仪传御史供奉赤墀下接迹夔龙簉羽鹓鹭晋书荀勗传勗自中书监除尚书令人贺之勗曰夺我凤凰池诸君何贺耶谢朓直中书省诗兹言翔凤池鸣佩多清响张説诗畴昔同声友鶱飞出凤池】
　　南隣
　　锦里先生乌角巾【华阳国志锦江织锦濯其中则鲜明故命曰锦里益州记益州城张仪所筑锦城在州南蜀时故宫也其处号锦里战国策梧下先生魏之隠士晋书羊祜传祜与従弟琇书曰既定边事当角巾东路归故里】园收芋栗未全贫【説文树果曰园陶潜诗守拙归园田周礼馈食之笾其实防吕氏春秋伊尹曰果之美者江浦之橘箕山之栗孝经援神契仲冬日昴星中收莒芋史记郭解传徙豪富茂陵衞将军为言解家贫不中徙上曰布衣权至使将军为言此其家不贫】惯看賔客儿童喜【汉书主父偃传为齐相徧召昆弟賔客散五百金予之又陈遵传性嗜酒毎大饮賔客满座晋书山简传镇襄阳诸习氏有佳园池简毎出游嬉多之池上置酒辄醉时有儿童歌曰山公出何许往至髙阳池日夕倒载归酩酊无所知时时能骑马倒着白接防举鞭向葛疆何如并州儿】得食阶除鸟雀驯【南史顾欢传欢晚节服食不与人通每旦出户山鸟集其掌取食王粲登楼赋循阶除而下降兮气交横于胷臆陶潜诗阶除旷游迹谢灵运诗空庭来鸟雀苏颋诗喧鸟逼檐驯张説诗院竹鸟来驯】秋水才深四五尺【庄子秋水时至百川灌河晋书阮籍传賛秋水扬波春云敛暎郭璞水賛惟水之竒莫测其深】野航恰受两三人【方言舟自关而东谓之船自关而西谓之舟方舟或谓之航曹植诗涉浮济兮泛轻航西溪丛语晋郭翻乗小舟归武昌庾亮造之以其船狭小就引大船翻曰使君不以鄙贱而猥辱临之此固野人之船也】白沙翠竹江邨暮【司马相如子虚赋外发芙蓉菱华内隠钜石白沙梁武帝泛天池诗白沙青涟漪陶景书青林翠竹四时俱备梁简文帝诗翠竹垂秋采谢朓诗暧暧江邨见离离海树出张九龄诗日夕遵前渚江邨投暮烟】相送柴门月色新【陶潜文翳翳柴门事我宵晨十六国春秋汜胜家财五十万悉散之于宗族柴门灌园以琴书自娯王襃咏月赠人诗月色当秋夜陈子昂诗三五月华新】
　　涪城县香积寺官阁【唐书地理志劒南道梓州梓潼郡县涪城一统志废涪城县在潼川州西北六十里寰宇记香积山在涪城县东南三里北枕涪江维摩经维摩居士遣八菩萨往众香国礼佛言愿得世尊所食之余于是香积如来以众香鉢盛饭与之一统志官阁在潼川州北六十里】
　　寺下春江深不流【顔延之诗春江壮风涛隋炀帝春江花月夜曲暮江平不动春花满正开刘孝绰诗日入江风静安波似未流】山腰官阁迥添愁【庾信枯树赋横洞口而敧卧顿山腰而半折张衡赋坐太隂之屏室兮慨含欷而増愁张九龄诗烟云生逺愁】含风翠壁孤云细【沈约诗岩间有佚女垂袂似含风虞羲竹诗含风自飒飒九华山録独秀岩翠壁横峙可爱梁武帝诗翠壁绛霄际江总贞女峡赋澄碧源之见底耸翠壁以临危陶潜诗万族各有托孤云独无依陈后主游栖霞寺诗天迥浮云细】背日丹枫万木稠【法苑珠林佛光背日东照为初谢灵运诗晓霜枫叶丹埤雅枫叶作三脊霜发色丹水经注稠木旁生凌空交合梁昭明太子讲席诗药树永繁稠】小院回廊春寂寂【王勃白鹤寺碑更起招提之院沈约法王寺碑回廊敞市复殿重起王勃龙懐寺碑回廊防窱自吐风飇列榭峥嵘坐含云雨左思诗寂寂扬子宅梁简文帝诗寂寂暮檐响黯黯垂帘色何逊诗沙汀暮寂寂芦岸晚脩脩】浴鳬飞鹭晚悠悠【楚词卜居汜汜若水中之鳬方言野鳬甚小好没水中孙楚赋游鳬濯翅于素波萧慤春日曲水诗麦垅一惊翚菱潭两飞鹭楚辞九章开春发嵗兮白日出之悠悠张説诗心随湖水共悠悠】诸天合在藤萝外【长阿含经先于佛所净修梵行生忉利天使彼诸天増益五福李峤大云寺碑诸天翼戴上升于兜率之宫范云诗绵蛮弄藤萝王绩答冯子华书暮春三月登于北山松栢羣吟藤萝翳景意甚乐之】昬黑应须到上头【离骚曰黄昬以为期兮谢灵运诗朝游穷曛黒古乐府东方千余骑夫壻居上头】
　　秋兴
　　蓬莱宫阙对南山【唐防要贞观间营永安宫后改为蓬莱宫咸亨初改蓬莱宫为含元殿又改大明宫北据髙原南望爽垲毎天晴日朗南望终南如指掌京城坊市阶陌俯视如在槛内剧谈録含元殿凿龙首冈以为基址左右立栖鳯翔鸾二阙史记髙祖纪萧丞相营作未央宫宫阙壮甚陈子昂诗宫阙星河低拂树诗幽幽南山括地志终南山一名南山杜审言诗北斗挂城边南山倚殿前】承露金茎霄汉间【史记孝武纪其后又作柏梁铜柱承露仙人掌之属注仙人以手掌檠盘承甘露也三辅旧事建章宫承露盘髙二十六丈大七围以铜为之上有仙人掌承露和玉屑饮之班固西都赋抗仙掌以承露擢双立之金茎注金茎铜柱也卢照隣诗金茎承露起剧谈録含元殿殿门去南门五里元防来朝者仰瞻玉座如在霄汉】西望瑶池降王母【列子周穆王升昆仑之丘遂賔于西王母觞于瑶池之上汉武故事七月七日上斋居承华殿忽有一青鸟従西来集殿上上问东方朔朔曰西王母欲来有顷王母至魏元忠诗寒风生玉树凉月下瑶池】东来紫气满函关【闗令内传关令尹喜周之大夫也登楼四望见东极有紫气西迈喜曰九十日之外应有圣人经过京邑至期果见老子抱朴子老子西游遇关令尹喜于散关为喜着道徳经一巻谓之老子或以为函谷关西征记关城路在谷中深险如函故名】云移雉尾开宫扇【陆慧晓诗旌翻玉华晦神转云光移古今注雉尾扇起于殷世髙宗时有雉雊之祥服章多用翟羽周制以为王后夫人之车服缉雉羽为扇以障翳风尘也唐书仪衞志唐制人君举动必以扇大驾卤簿雉尾障扇四小团雉尾扇四方雉尾扇十二小雉尾朱画团扇皆十二】日绕龙鳞识圣顔【晋书天文志日绕宸极埤雅龙八十一鳞具九九之数后汉书光武纪天下士大夫従大王于矢石之间者固望攀龙鳞附凤翼以成其所志耳曹植诗迟奉圣顔如渴如饥】一卧沧江惊嵗晚【晋书谢安传髙卧东山陈子昂诗幽卧不知春隋炀帝诗日落沧江静诗嵗聿其暮疏九月之时是嵗晚之王绩诗无人堪作伴嵗晚亦悠哉】防回青琐防朝班【梁简文帝诗灵桃恒可饵防回三千年汉书元后传赤墀青琐注孟康曰以青画户边镂中也师古曰刻为连环文而青涂之也汉官仪给事黄门之职日暮入对青琐门拜名曰夕郎张九龄诗印従青琐拜翰入紫宸挥沈约奏弹孔稚圭文正臣稚圭歴奉朝班防要景龙三年左台御火崔莅奏弹朝班不肃】
　　小至【唐防要开元八年中书门下奏开元新格冬至日祀圆丘遂用小冬日视朝按小冬日即小至也谓至前一日犹小寒食之义】
　　天时人事日相催【易后天而奉天时荀子上得天时下得地利国语人事不起勿为之始尉缭子天官时日不若人事也史记自序春秋上明三王之道下辨人事之纪陶潜诗野外罕人事张説诗共知人事何尝定且喜年华去复来苏味道诗玉漏莫相催】冬至阳生春又来【礼记仲冬之月日短至左传日南至注自秋分日行南陆至冬至之日日南极史记律书日冬至则一隂下蔵一阳上舒易七日来复疏五月一隂生十一月一阳生孝经説斗指子为冬至阳气始生武平一诗东郊上苑望春来】刺绣五纹添弱线【周礼五采备谓之绣注此刺绣采所用也又绣以为裳者谓刺绣于裳史记货殖传刺绣文不如倚市门嵗时记晋魏间宫中以红线量日影冬至后日添长一线唐杂録唐宫中以女功揆日之长短冬至后日晷渐长比常日増一线之功】吹葭六琯动浮灰【扬子调律者度竹为管芦莩为灰列之九闭之中漠然无动寂然无声微风不起纎尘不形冬至夜半黄钟以应后汉书律厯志候气之法为室三重户闭涂衅周宻布缇缦室中以木为案毎律各一内庳外髙従其方位加律其上以葭莩灰抑其两端案律而候之气至者灰去其为气所动者其灰散人及风所动者其灰聚嵗华纪丽舜为玉琯以定律吕唐太宗守嵗诗四时运灰琯一夕变冬春刘允济天赋托璇枢之妙术应玉琯之浮灰萧慤诗缇室已飞灰】岸容待腊将舒栁【梁简文帝诗岸栁垂长叶史记秦纪恵文君十二年初腊注十二月腊日也晋童谣二月尽三月初华生襄藩柳叶舒傅休奕柳赋长茎舒而増茂兮】山意冲寒欲放梅【谢朓诗苍翠望寒山萧慤诗山寒石道冻梁简文帝梅花赋怜早花之惊节讶春光之遣寒马懐素诗就暖风光偏着柳辞寒雪影半蔵梅】云物不殊乡国异【周礼保章氏以五云之物辨吉凶水旱降丰荒之祲象左传凡分至启闭必书云物孔融书观象云物察应寒温晋书王导传过江人士每至暇日相要出新亭饮宴周顗中坐而叹曰风景不殊举日有河山之异王勃春思赋盛年眇眇辞乡国】教儿且覆掌中杯【广韵覆倒也杜审言诗兴尽闻壶覆鲍照诗临流竞覆杯陈后主诗极眺且倾杯】
　　李峤
　　太平公主山亭侍宴应制【原注景龙三年八月十三日唐书诸公主传太平公主则天皇后所生爱倾诸女田园徧近甸作观池乐游原以为盛集】
　　黄金瑞牓绛河隈【神异经中央有宫以金为墙门有金牓以银镂题曰天皇之宫梁元帝诗玉题书仙篆金牓烛神光武帝内传上元夫人遣一侍女问云上问起居逺隔绛河扰以官事遂替顔色拾遗记绛河去日南十万里波如绛色庾信步虚词绛河因逺别黄鹤来相迎淮南子舜钓于河濵渔者争以曲隈深潭相予广韵隈水曲名】白玉仙舆紫禁来【司马相如子虚赋乗雕玉之舆陆云文驾琬琰之玉舆谢庄文收华紫禁注王者之宫以象紫微故谓宫中为紫禁】碧树青岑云外耸【淮南子昆仑山有碧树在其北班固西都赋瑚碧树周阿而生梁昭明太子七契碧树初蕋緑草含滋张衡赋饮青岑之玉醴兮注青岑山名上髙者曰岑王康琚诗放神青云外梁元帝赋对灌木之修耸】　朱楼画阁水中开【后汉书冯衍传伏朱楼而四望兮采三秀之华英谢朓诗迢逓起朱楼庾肩吾诗歌声临画阁诗宛在水中央】龙舟下瞰鲛人室【淮南子龙舟鹢首浮吹以虞班固西都赋乗輚辂登龙舟张衡赋号冯夷俾清津兮櫂龙舟以济子张衡归田赋俯瞰清流述异记南海中有鲛人室水居如鱼不废机织陶景水仙赋弄珠于渊客之庭巻绡于鲛人之室】羽节髙临凤女台【骆賔王诗绛节朱旗分白羽曹植赋絶紫霄而髙骛飘珥节于天庭骆賔王文横玉弩以髙临列仙传萧史善吹箫穆公女弄玉妻焉日教弄玉作凤鸣居数年吹箫似凤声凤凰来止其屋公为作凤台庐照隣序夕宿鸡神之野朝登凤女之台一统志鳯女台在鳯翔府寳鸡县】遽惜欢娯歌吹晚【班固东都赋圣上覩万方之欢娯张协诗朝野多欢娯江淹诗太平多欢娯汉书儒林传江公为歌吹诸生曰歌骊驹鲍照芜城赋歌吹沸天江淹恨赋歌吹四起庾信步虚词上元风雨散中天歌吹分王勔诗绮筵歌吹晚】挥戈更郤曜灵回【淮南子鲁阳公与韩搆难战酣日暮援戈而防之日为之退三舍郭璞诗愧无鲁阳徳回日向三舍楚词天问角宿未旦曜灵安蔵魏志文帝纪注曜灵施光休气云蒸】
　　沈佺期
　　奉和立春游苑迎春【礼记孟春之月以立春先立春三日太史谒之天子曰某日立春史记天官书立春四时之卒始也注谓立春日是去年四时之终卒今年之始也】
　　东郊暂转迎春仗【礼记立春之日天子亲帅三公九卿诸侯大夫以迎春于东郊后汉书礼仪志立春之日京师百官皆衣青衣郡国县道官下至斗食令史皆服青帻立青幡施土牛耕人于门外以示兆民皇览唱之以角舞之以羽翟者迎春之乐也唐书百官志司仗典仗掌仗各二人】上苑初飞行庆杯【唐太宗诗金鞍移上苑玉勒骋平畴卓异记武后天授二年将游上苑遣宣诏曰明朝游上苑火速报春知花须连夜发莫待晓风吹于是凌晨名花瑞草布苑而开若有神助礼记冬至之日命相布徳和令行庆施恵下及兆民】风射蛟冰千片防【庾信诗黄河春冰千片穿谢灵运孝感赋孟积雪而抽笋王防冰以鲙鲜许敬宗诗塞寒桃变色冰防箭流声】气冲鱼钥九闗开【骆賔王文劒气冲而南斗平梁简文帝诗夕门掩鱼钥杨炯崇文馆宴集序鱼钥则环锁晨开雀窗则铜楼旦辟芝田录门钥必以鱼取其不瞑目守夜之义楚辞虎豹九闗注言天门凡有九重使神虎豹执其关闭汉郊祀歌九重开灵之斿垂恩恵鸿祜休】林中覔草才生蕙【易即鹿无虞惟入于林中曹植诗攀条摘蕙草梁简文帝诗园梅敛新藻阶蕙结初芳广韵蕙香草兰属南方草木状蕙草一名薰草气如蘼芜可以止疠广志蕙草緑叶紫花魏武以为香烧之】殿里争花并是梅【江总侍宴临芳殿诗花处近香来又二月柳争梅庾信诗今朝梅树下定有咏花人唐太宗首春诗晓雪间花梅】歌吹衔恩归路晚【汉书儒林传江公谓歌吹诸生曰歌骊驹芜城赋歌吹沸天恨赋歌吹四起张华诗衔恩笃守义陆云诗逺防眷顾言衔恩非望始陶潜诗行行循归路庾信步虚词归路上鸿天王勔诗绮筵歌吹晚】栖乌半下凤城来【梁简文帝乌栖曲倡家髙树乌欲栖岑之敬乌栖曲乌蔵日暗行人息空栖只影长相忆后汉童谣城上乌尾毕逋庾肩吾诗烛龙潜曜城乌啼卢照隣诗春满凤凰城】
　　武平一【一名甄以字行后族隠嵩山修浮屠法屡诏不应中宗迫召为起居舍人兼修文馆直学士迁考功员外郎尝因诗规戒明皇初贬苏州参军名亦不裒】
　　兴庆池侍宴【唐防要明皇在藩邸居兴庆里宅有龙池涌出日以浸广至开元中为兴庆宫雍录明皇在藩邸宅有井潜复出水里中人悉移居遂鸿洞为龙池焉开元初以为离宫后又増广遂为南内其正殿名大同殿殿之东北即有龙池殿】
　　鸾舆羽驾直城隈【西都赋乗鸾舆备法驾何逊侍宴乐游苑诗鸾舆和八袭凤驾启千羣沈约诗若防羽驾迎得奉金书召骆賔王诗三条九陌丽城隈万户千门平旦开地理志兴庆宫在皇城东南距京城之东开元二十六年六月筑夹城入芙蓉园】帐殿旌门此地开【沈约诗帐殿临春籞庾信华林园赋止立行宫裁舒帐殿周礼天官掌舍为帷宫设旌门注谓王行昼止有所展肆若食息张帷为宫则树旌以表门又春官司常凡祭祀各建其旗防同賔客亦如之置旌门刘绘诗江山洵多美此地最为神庾肩吾诗别筵开帐殿离舟巻幔城】皎洁灵潭图日月【江淹诗冰雪徒皎洁此焉守空贞谢灵运诗皎皎寒潭洁隋书经籍志魏氏日旁气图一巻日旁云气图五巻骆賔王秋水诗图云景色净写月练花明张衡西京赋乃有昆明灵沼日月于是乎出入象扶桑与蒙汜】参差画舸结楼台【张协洛褉赋青葢云浮参差相属梁元帝诗莲舟夹鹤氅画舸覆缇油隂铿诗新宫实壮哉云里见楼台伏琛三齐畧记海上蜃气时结楼台名海市旧唐书中宗纪景龙四年幸隆庆池结防为楼宴侍臣泛舟戏乐】波摇岸影随桡转【郦炎诗灵芝生河洲荡摇因洪波沈君攸诗波影杂霞无定色湍文触岸不成圆庾信诗水光连岸动荀子水动而影摇刘孝绰诗敛桡随水脉急桨度江湍广韵桡楫也孙绰诗羽従风飘鳞随浪转梁昭明太子诗风来幔影转】风送荷香逐酒来【鲍照诗木落江度寒鴈还风送秩王台卿诗金风送影来梁简文帝诗日落荷心香梁元帝牛渚矶碑花飞拂袖荷香入衣梁元帝诗那知步步香风逐庾信赋鸟何事而逐酒陶潜诗凯风因时来回飇吹我襟】愿奉圣情欢不极【顔延之诗宣游下济穷逺凝圣情孔徳绍诗和云留睿赏薫风悦圣情王粲诗今日不极欢含情欲待谁古乐府千秋万嵗乐无极】长游云汉防昭回【陆机鞠歌行乗风逺游腾云端孔徳绍诗思得乗槎便萧然河汉游诗倬彼云汉昭回于天注昭回光转也潘岳西征赋擢金茎以承露干云汉而上至虞茂昆明池诗隔河图列宿星汉防昭回】
　　韦元旦
　　奉和幸安乐公主山庄应制【唐书公主传安乐公主中宗最幼女也下嫁武崇训与太平七公主皆开府夺临川长公主宅以为第天子亲幸宴羣臣】
　　银河南渚帝城隅【江总歌织女今夕渡银河尔雅小洲曰渚陆机诗南崖充罗幕北渚盈軿轩汉书陈咸传得入帝城袁朗诗还望帝城中帝城何郁郁周礼城隅之制九雉古乐府凤起方城隅】帝辇平明出九衢【汉书冯唐传唐为郎中署长事文帝帝辇过问唐曰父老何事为郎刘孝威诗髙飞帝辇侧逺托日轮中汉书叔孙通传长乐宫成先平明谒者治礼以次入殿门尔雅四达谓之衢太经经衢回九路拾遗记蘧伯玉焚师防乐器于九达之衢恐后世传造焉】刻凤盘螭凌桂邸【刘勰新论公输之刻凤也翠冠云耸朱距电摇翽然一翥翻翔云栋江总咏双阙诗刻凤栖清汉图龙入紫虚西京杂记秦有青玉五枝灯下作蟠螭灵光殿赋蟠螭宛转而承楣庾肩吾诗桂殿月偏来玉海郡国朝宿之舍在京者谓之邸朱邸邸有朱户也】穿池叠石写蓬壶【庄子鱼相造于水者穿池而养给闲居赋爰定我居筑室穿池鲍照诗穿池渤海北史魏太武帝纪诏于壶闗东北大王山累石为三封列子渤海之东有大壑焉其中有山一曰岱舆二曰员峤三曰方壶四曰瀛洲五曰蓬莱孔奂诗京洛洵名都佳丽拟蓬壶】璚箫暂下钧天乐【説文琼赤玉也诗注琼玉玉之美者韵防亦作璚三十国春秋凉州人得赤玉箫紫玉笛紫微王夫人歌玉箫和我神金醴释我忧史记赵世家赵简子寤曰我之帝所甚乐与百神游于钧天广乐九奏万舞西京赋昔者太帝悦秦穆公而觐之飨以钧天广乐庾信诗成文兴大雅出豫奏钧天】绮缀长悬明月珠【楚辞网户朱缀刻方连些注网户者以木为门扉而刻为方目使如网罗之状朱缀者以朱丹饰其交缀之处使其所刻之方相连属也刘宪诗绮缀玲珑河色晓珠帘隠暎月华窥李斯书垂明月之珠宋书符瑞志明月珠王者不尽鳞介之物则出陌上桑乐府耳中明月珠】仙榜承恩争既醉【沈炯文昆山平圃银榜相辉蓬阆仙宫金台崛起髙唐宗诗玉庭浮瑞色银榜藻祥徽姚察诗长随画堂里承恩无所让于仲文诗承恩叨并作诗既醉以酒傅毅舞赋腾觚爵之斟酌兮慢既醉其乐康】方知朝野更欢娯【诗序政遇醇和则欢娯被于朝野晋书杜预传陛下圣明朝野清宴东都赋圣王覩万方之欢娯魏文帝诗良辰启初节髙构极欢娯张协诗昔在两京时朝野多欢娯】
　　苏颋
　　侍宴安乐公主山庄应制
　　骎骎羽骑歴城池【诗载骤骎骎江总诗大车何杳杳奔马遂骎骎説文骎马行疾也扬雄校猎赋羽骑营营胪分殊事梁武帝诗羽骑凌云转礼记城郭沟池以为固韩非子筑城池以守固】帝女楼台向晚披【战国策鲁君曰昔者帝女令仪狄作酒王僧孺文盛此王姬光兹帝女徐陵诗楼台非一势临玩自多竒傅縡诗楼台宛转曲皆通萧慤诗春庭聊縦望楼台自相隠卢照隣诗途遥日向夕梁元帝序缇幔晓披既辨黄钟之气灵台夕望便知玉井之色】露洒旌旗云外出【李徳林诗露自金盘洒风従玉树吹司礼司常建九旗之名物折羽为旌交龙为旗礼记龙旗九旒天子之旌也潘岳文旌旗电舒戈矛林植江淹诗懵懵云外山王襃诗髙峯白云外杨炯诗伏枥排云出】风回岩岫雨中移【司马相如长门赋飘风回而赴闺兮举帷幄之防防嵇康诗散髪岩岫沈约诗峯磴互相拒岩岫杳无穷梁武帝诗翻往雨中然梁简文帝诗窻隂随影度水色带风移】当轩半落天河水【陆机诗阿那当轩织王融诗当轩巻罗縠梁简文帝梅花赋漂半落而飞空三辅黄图引渭水贯天都以象天河扬泉物理论水之精气上浮宛转随流名曰天河张率诗长思不能寝坐望天河移】绕径全低月树枝【谢灵运山居赋复有水径缭绕回员王绩诗山径半幽回庾信灯赋琼钩半上弱木全低顔延之诗风观要春景月树迎秋光梁元帝诗月中含桂树后汉书明帝纪永平十七年甘露仍降树枝内附】箫鼓宸游陪宴日【梁武帝秋风辞箫鼓鸣兮发棹歌梁元帝文箫鼓腾空烟霞相接宋之问诗宸游满路辉鲍照河清颂崇文协律之士蕴儛颂于外坐朝陪宴之臣懐揄扬于内沈佺期诗扈巡行太液陪宴坐明光】和鸣双凤喜来仪【诗凤凰鸣矣于彼髙冈又肃雍和鸣左传鳯凰于飞和鸣锵锵潘岳笙赋双鳯嘈以和鸣书箫韶九成凤凰来仪注来仪者来舞而有容仪也顾恺之凤赋望仪凤之逸羣郭璞凤鸟賛附翼来仪应我圣君】
　　广达楼下夜侍酺防应制【李濯广达楼赋徳阳旁倚少室前瞻唐书明皇帝纪开元十三年十一月庚寅封于东岳赐天下大酺七日案玉海唐广达楼在东都唐书王君传开元十四年君防大破吐蕃奏凯还宴君防及妻夏于广达楼赐金帛实録开元二十四年八月壬子千秋节御广达楼宴羣臣奏九部乐周礼族师春秋祭酺亦如之注酺者为人物烖害之神也族长无饮酒之礼因祭酺而与其民以长幼相献酬焉】
　　东岳封回防洛京【尔雅太山为东岳汉书武帝纪元朔元年东巡东海上还封泰山降坐明堂陈后主诗太平无以报愿上东封书南都赋陪京之南居汉之阳注京谓洛阳也陈后主诗遨游出洛京】西墉通晓防公卿【曹植应诏诗爰暨帝宅税此西墉説文墉城垣也释名墉容也所以隠蔽形容呉志通晓不寐仪礼燕礼膳宰请羞于诸公卿者孟子公卿大夫此人爵也】楼台絶胜宜春苑【隂铿诗新宫实壮哉云里望楼台徐陵诗楼台非一势临玩自多竒汉书元帝纪水衡禁囿宜春下苑注宜春下苑即曲江池是也庾信春赋宜春苑中春已归披香殿里作春衣】灯火还同不夜城【沈佺期诗灯火灼烁九微映兰气氛氲百和香三齐畧记不夜城在阳迁东南葢古有日夜出此城以不夜名异之也】正覩人间朝市乐【后汉书鲁恭传闭户讲诵絶人间事刘峻诗我思江海游曽无朝市玩隋书庐思道传势利货殖淡然不营虽笼绊朝市且三十载而独往之心未始去懐抱也神仙传白石先生年二千余不失人间之乐】忽闻天上管弦声【北史周文帝纪帝尝従数骑于野忽闻箫鼓之声以问従者皆莫之闻意独异之古诗天上何所有厯厯种白榆庾信舞赋已曽天上学讵是世中生汉书郊祀志丝曰弦竹曰管兰亭序虽无丝竹管弦之盛一觞一咏亦足以畅叙幽情刘宪诗恩光山水被圣祚管弦新】酺来万舞羣臣醉【广韵酺大饮酒作乐诗方将万舞注万者舞之总名又万舞洋洋笺万舞干舞也周礼太宰以八柄诏王御羣臣中庸体羣臣则士之报礼重诗既醉既饱小大稽首】喜戴千年圣主明【书众非元后何戴晋书元帝纪刘琨等表曰苍生颙然莫不欣戴声教所加愿为臣妾拾遗记丹丘千年一烧黄河千年一清至圣之君以为大瑞庾信诗洽斯百礼福以千年后汉书第五伦传每读诏书尝叹息曰此圣主也宋书乐志六合宁承圣明】
　　杜甫
　　卜居【唐书本传出为华州司功参军流落剑南结庐成都西郊防严武节度剑南东西川往依焉顾注乾元二年十二月公至成都明年上元元年卜成都西郭浣花溪以居公题草堂诗云经营上元始是也】
　　浣花溪水水西头【寰宇记浣花溪在成都西郭外属犀浦县一名百花潭方舆胜览浣花溪在成都府城西南五里一统志唐妓薛涛家潭旁以潭水造纸为十色笺李商隠诗浣花笺纸桃花色即此赵注公之居在浣花溪水西岸江流曲处公诗所谓田舍清江曲也址既芜没吕汲公镇成都日于西岸佛舍梵安寺旁为立草堂焉牛凤及诗通津涧水西世説士衡住西头】主人为卜林塘幽【西都赋有西都賔问于东都主人西京杂记匡衡曰愿得主人书遍读之梁武帝答陶隠居书知欲従卜想谘请幽胜谋及蓍龟刘孝绰诗是日青春献林塘多秀色头陀寺碑膴膴亭臯幽幽林薄】已知出郭少尘事【南史谢灵运传灵运出郭游行或一百六七十里王勃序幽居少事野性多闲陶潜诗遂与尘事防】更有澄江销客愁【谢朓诗澄江净如练王绩诗不如髙枕上时取醉消愁何逊诗客心愁日暮刘孺聨句讵使客愁生】无数蜻蜓齐上下【张孟阳蒙汜池赋珍鱼产而无数尔雅蜻蜓一名负劳古今注蜻蜓即蜻蛉好飞集水上有青赤黄三种色青而大曰蜻蜓小而黄曰狐黎小而赤曰赤卒又名绛驺又名赤弁丈人埤雅蜻蜓尾端亭午则亭名之曰蝏以此字或作蜓楚辞将汜汜若水中之鳬与波上下偷以全吾躯乎】一双鸂鶒对沈浮【庾信诗白鹤一双来本草鸂鶒一名溪鸭又名紫鸳鸯左雄右雌羣伍不乱临海异物志鸂鶒水鸟毛有五色食短狐其在溪中无复毒气呉都赋鸂鶒鷛渠注鷛渠似鸭而鸡足谢恵连赋览水禽之万类信莫丽乎鸂鶒诗载沈载浮西都赋沈浮往来云集雾散】东行万里堪乗兴【世説陈太丘诣荀朗陵使元方将车季方持杖后従长文尚小载着车中既至荀使叔慈应门慈明行酒余六龙下食文若亦小坐着膝前于是太史奏真人东行华阳国志蜀使费祎聘呉孔明送之祎叹曰万里之行始于此矣寰宇记万里桥在成都府中和门外昔诸葛亮送费祎聘呉至此世説王子猷曰吾本乗兴而行兴尽而返】须向山隂上小舟【世説王子猷居山隂夜大雪眠觉开室命酌酒西望皎然因起彷徨咏左思招隠诗忽忆戴安道时戴在剡即便夜乗小船就之经宿方至造门不前而返説文小舟为艇】
　　堂成【隋唐嘉话杜甫在成都节度裴冕为卜居西郭浣花溪作草堂】
　　背郭堂成防白茅【史记陈丞相世家家乃负郭穷巷以敝席为门萧子云詶王建安诗子家冠葢里我馆幽栖郭左传与诸侯落之注宫室始成祭之曰落诗白茅包之杜之松答王绩书防丹桂借白茅通志茅类甚多惟白茅擅名】縁江路熟俯青郊【梁昭明太子诗道逢一侠客縁路问君居谢朓诗江路西南永归流东北骛任昉诗沧江路穷此湍险方自兹谢朓诗结轸青郊路唐书礼乐志缇幕移候青郊启蛰】桤林碍日吟风叶【甫自注桤木惟蜀地最宜种益部方物记桤林厥植易安数年辄成林民家莳之不三年材可倍常齐东野语桤读作敧庾肩吾诗疎林不碍日涸浦暂通潮张正见诗松吟欲舞风王勃诗野花常捧露山叶自吟风】笼竹和烟滴露梢【黄庭坚别集蜀人名大竹曰笼竹蔡梦弼注蜀有竹名籦笼沈炯诗竹烟生薄晚花色乱春朝宋之问诗潭旷竹烟尽洲香橘露团沈约咏竹诗风动露滴沥张正见诗翠竹梢云自结丛】暂止飞乌将数子【诗瞻乌爰止于谁之屋沈约诗秋鸿兮疏引寒乌兮聚飞刘孝威望栖乌篇夕乌飞参差单雄杂寡雌晋书乐志凤将雏歌者旧曲也古乐府乌生八九子端坐秦氏桂树间】频来语燕定新巢【徐彦伯诗暗梁闻语燕夜烛见飞蛾太平广记后魏元道康居林虑山书斋尝有只燕为巢嵗嵗必至忽闻燕呼康字曰景怡景怡乐以终身道康惊异曰尔禽而语何也燕曰我暂为禽耳以卿盛徳故来相依古诗思为双飞燕衔泥巢君屋易林不如新巢可以乐居唐太宗诗新巢封古树】旁人错比扬雄宅【汉书扬雄传雄字子云蜀郡成都人也有田一壥有宅一区明一统志扬雄宅内有草堂及墨池今成都县治即其地也左思诗寂寂扬子宅门无卿相舆张载诗借问扬子宅想见长卿庐】懒惰无心作解嘲【陶潜诗阿舒已十八懒惰固无匹嵇康絶交书简与礼相背嬾与慢相成淮南子食土者无心而慧汉书扬雄传雄方草太或嘲雄以尚白而雄解之号曰解嘲】
　　送李八秘书赴杜相公幕【唐书百官志秘书郎三人従六品上掌四部图籍以甲乙丙丁为部虞集注大厯二年六月剑南节度使杜鸿渐入朝辟李秘书入幕杜葢先行李追赴之也当是其年九月作】
　　青帘白舫益州来【汉焦仲卿妻诗箱帘六七十緑碧青丝防古乐府青雀白鹄舫倦游録刘濬白舫百棹皆绣帆青帘多载伎女汉书武帝纪元封二年遣将军郭昌中郎将衞广发巴蜀兵平西南夷未服者以为益州郡明一统志四川古梁州地汉置益州部刺史】巫峡秋涛天地回【荆州记巴东三峡巫峡长一统志巫峡在巫山县西三十里即巫山也曹毘观涛赋伊山水之辽防何秋月之凄清瞻沧洲之腾起观云涛之来征左思蜀都赋流汉汤汤惊浪雷奔望之天回即之云昏木华海赋状如天轮胶戾而激转又似地轴挺拔而争回】石出倒聴枫叶下【王绩诗时时防嶂遮往往孤峯出顔延之诗侧聴风薄木谢灵运诗晓霜枫叶丹夕曛岚气隂楚辞洞庭波兮木叶下梁武帝衣诗中州木叶下边城应早霜】橹摇背指菊花开【呉志吕防传防至寻阳使白衣摇橹作商贾装服昼夜兼行王勃采莲曲桂棹兰桡下长浦罗裠玉腕摇轻橹王绩诗春酿煎松叶秋杯浸菊花虞集注枫树悬崖而生者则聴其落叶之声船橹向后而摇者则背指岸菊花开之处】贪趋相府今晨发【史记张苍传苍以列侯居相府晋百官表注汉丞相府门无防不设铃不警鼓言其深大阔逺无节限也王襃入朝诗严驾早凌晨任昉诗朝发富春渚】恐失佳期后命催【楚辞与佳期兮夕张谢庄月赋佳期可以还微霜霑人衣左传宰孔谓齐侯曰且有后命无下拜陆机诗薄寒肃后命改服就藩臣张正见诗良时不可再驺驭郁相催】南极一星朝北斗【汉书天文志老人星曰南极崔骃颂夀如南极子孙千亿晋书天文志老人一星在弧南一曰南极常以秋分之旦见于景春分之夕没于丁见则治平主夀昌诗维北有斗淮南子北斗之神有雌雄雄左行雌右行星经北斗星谓之七政天之诸侯亦谓帝车魁四星为璇玑杓三星为玉衡齐七政斗为人君号令之主】五云多处是三台【周礼春官保章氏以五云之物辨吉凶水旱降丰荒之祲象庾信华林园马射赋正绘五彩之云壶宁百福之酒论衡山大者云多沈佺期诗泉临香涧落峯入翠云多晋书天文志三台六星两两而居起文昌列抵太微一曰天柱三公之位也在人曰三公在天曰三台主开徳宣符也西近文昌二星曰上台主夀次二星曰中台主宗室东二星曰下台主兵赵子栎注南极一星谓李秘书北斗指长安三台指杜相公】
　　刘长卿
　　献淮宁军节度使李相公【唐书方镇表大厯十四年淮西节度使复治蔡州是年赐号淮宁军】
　　建牙吹角不闻喧【南史宋孝武帝纪建牙于军门是时多不悉旧仪有一翁班白称少従武帝征伐因使指挥事毕忽失所在潘岳闗中诗桓桓梁征髙牙乃建南史张兴世传兴世父仲子尝谓兴世曰我虽田舍老公乐闻鼓角可送一部行田时欲吹之徐陵太极殿铭帝旅无喧王旗斯谧王胄诗当歌寂不喧】三十登坛众所尊【世説挚瞻曽作四郡太守大将军户曹防军复出作内史年始二十九尝别王敦敦谓瞻曰卿年未三十已为万石亦太蚤瞻曰方于将军少为太蚤比之甘罗已为太老史记淮隂侯传賛相国深荐策拜登坛虞世南诗上将三畧逺元戎九命尊】家散万金酬士死【史记平原君传家之所有尽散以飨士得敢死之士三千人又留侯世家不爱万金之资为韩报讐强秦管子呉王好剑而国士轻死】身留一劒答君恩【史记孟尝君传冯先生甚贫犹有一剑耳晋书张华传华补豫章令雷焕为丰城令焕到县掘狱屋基得一石函中有双剑并刻题一曰龙泉一曰太阿遣使送一劒与华佩诗天子万年疏臣防君恩无以报答故愿君长夀而已】渔阳老将多回席【汉书地理志渔阳郡秦置后汉书呉汉传渔阳上谷突骑天下所闻也唐书地理志蓟州渔阳郡开元十八年析幽州置汉书髙帝纪项羽愿与沛公西入关懐王诸老将皆曰羽所过无不残灭不如更遣长者又灌夫传丞相娶燕王女为夫人有太后诏召列侯宗室皆往贺酒酣武安起为夀坐皆避席伏已魏其侯为夀独故人避席耳余半膝席】鲁国诸生半在门【汉书地理志鲁国属豫州伯禽所封又儒林传髙皇帝诛项籍引兵围鲁鲁中诸儒尚讲诵习礼弦歌之声不絶史记叔孙通传通征鲁诸生三十余人资治通鉴狄仁杰尝荐姚元崇桓彦范敬晖等数十人卒成反正之功或谓仁杰曰天下桃李悉在公门矣】白马翩翩春草緑【诗有客有客亦白其马魏志公孙瓉传瓉为辽东属国长史长乗白马又选数十白马为骑士号曰白马义従袁淑诗剑骑何翩翩鲍照诗兽肥春草短沈炯诗草纎纎而垂緑】邵陵西去猎平原【春秋楚屈完来盟于师盟于召陵注召陵颍川县也按邵古作召唐书地理志武徳四年以郾城邵陵北舞西平置道州贞观元年州废省邵陵西平入郾城隶蔡州明一统志郾城县在许州城南一百二十里召陵城在郾城县东四十五里春秋盟于召陵即此公羊败狄于太原传上平曰原下平曰隰司马相如子虚赋楚有平原广泽游猎之地虞世南诗扬桴上陇坂勒骑下平原】
　　自夏口至鹦鹉洲夕望岳阳寄源中丞【明一统志夏口在武昌府荆江之中正对沔口唐称鄂州为夏口本在江北自孙权取对岸为夏口而江北之名始晦水经注江水又东迳江之右岸当鹦鹉洲一统志湖广武昌府鹦鹉洲在府城南按岳阳今岳州府也源中丞一作元汉书百官表御史大夫有两丞一曰中丞在殿中兰台掌图籍外督部刺史内领侍御史受公卿奏事】
　　汀洲无浪复无烟【楚辞搴汀洲兮杜若将以遗兮逺者柳恽诗汀洲采白苹日暖江南春徐陵颂四海无浪三阶已平梁元帝萤火诗着人疑不热集草讶无烟江总诗石濑乍深浅崖烟逓有无】楚客相思益渺然【左传楚客聘于晋过宋太子知之请野享之江淹诗楚客心悠哉晋书嵇康传吕安与康友每一相思辄千里命驾虞世南诗结友一言重相思千里至江淹诗渺然万里游】汉口夕阳斜度鸟【明一统志湖广汉阳府汉口在大别山北即汉水与涢水合流入于大江处诗度其夕阳尔雅山西曰夕阳注暮乃见日庾信诗拱积行云碍憣摇度鸟惊虞骞诗澄潭写度鸟空岭应鸣猿】洞庭秋水逺连天【战国策秦与楚战大破之取洞庭五渚水经注洞庭湖广员五百余里日月若出没其中明一统志湖广岳州府洞庭湖在府城西南庄子秋水时至百川灌河沈约携手曲斜簪暎秋水开镜比春妆后汉书光武帝纪旗帜蔽野埃尘连天】孤城背岭寒吹角【庾信文月晕孤城尘惊虚援杨素诗荒塞空千里孤城絶四邻梁元帝庾承先铭风翻岭背月下松西通礼仪纂蚩尤与黄帝战帝命吹角作龙鸣以御之军中制之以司昬晓南史王敬则传敬则临淮人母为女巫尝谓人曰敬则生时胞衣紫色应得鸣鼓角人笑之曰汝子得为人吹角可矣后封寻阳郡公】独树临江夜泊船【古乐府独树不成林王襃诗平原看独树亭臯望别邨谢灵运诗临江迟来客庾信赋诛茅宋玉之宅穿径临江之府隋书李安传平陈之役安率蜀兵东下谓诸将曰水战非北人所长今陈人依险泊船必轻我而无备以夜袭之可破也】贾谊上书忧汉室【汉书贾谊传谊以为汉兴二十余年当改正朔易服色制度定官名兴礼乐天子议以谊任公卿之位绛灌之属尽害之乃毁谊天子疎之以谊为长沙王太傅既以适去意不自得度湘水为赋以吊屈原注适音讁战国策説秦王书十上而説不行鲁灵光殿赋瑞我汉室永不朽兮】长沙谪去古今怜【汉书五行志故为人所羡今为人所怜全唐诗话刘长卿字文房以祠部员外郎为转运使判官呉仲孺诬奏贬播州南巴尉唐汝询解此长卿被谪入楚以贾生自慰也】观校猎上淮西相公【周礼校人掌王田猎之马汉书成帝纪大校猎注校猎者大为阑校以遮禽兽而猎取也唐书方镇表上元二年淮南西道节度使増领陈郑颍亳汴宋曹徐泗九州徙治安州号淮西十六州节度使】
　　龙骧校猎邵陵东【晋书五行志孙皓天纪中童谣曰不畏岸上兽但畏水中龙武帝闻之加王濬龙骧将军车武子秦书苻坚与苻健入闗坚时年十二未有位号健梦有天神遣使者拜坚为龙骧将军后加此官以应神梦左思呉都赋命官师而拥铎将校猎乎具区刘孝威诗材官足校猎凉秋戏射熊汉书地理志汝南郡县召陵注即齐桓公伐楚次于召陵者也】野火初烧楚泽空【战国策楚王游于云梦结驷千乗旌旗蔽天野火之起也若云蜺髙士传焦先尝结草为庐于河之湄其后野火烧其庐先因露寝遭冬雪大至袒卧不移司马相如子虚赋臣闻楚有七泽尝见其一未观其余也臣之所见葢特其小小者耳名曰云梦】师事黄公千载后【史记田单传单令城中人曰当有神人为我师有一卒曰臣可以为师乎因反走田单乃起引还东乡坐师事之又留侯世家张良游下邳圯上有一老父至与良期后五日防此出一编书曰读此为王者师后十三年见济北谷城山下黄石即我矣庾信宇文盛志铭授图黄石不无师表之心学剑白猿遂得风云之志何妥诗小臣属千载时幸预簪缨】身骑白马万人中【淮南子将军不敢骑白马魏志厐徳传徳尝乗白马时谓之白马将军晋书五行志嘉平中有谣曰白马素羁西南驰其谁乗者朱虎骑淮南子智过万人者谓之英王粲诗连舫逾万艘带甲千万人】笳随晚吹吟边草【顔延之七斁视华鼓之繁桴聴边笳之嘶啭江淹赋吟燕笳而坐悲王勃与蜀城父老书轻蝉送夏惊晚吹于风园伏知道诗三更夜警新横吹独吟春呉迈逺胡笳曲边风落裒草】箭没寒云落塞鸿【史记李广传广出猎见草中石以为虎而射之中石没镞庾肩吾诗寒云间石起秋叶下山飞徐陵诗角弓连两兔珠弹落双鸿梁昭明太子九月启紫塞苍鸿追风光而结阵】三十拥旄谁不羡【古乐府陌上桑三十侍中郎班固涿邪山祝文杖节拥旄钲人伐鼓虞羲诗拥旄为汉将汗马出长城】周郎少小立竒功【呉志周瑜传孙策亲自迎瑜授建威中郎将即与兵二千人骑五十匹瑜时年二十四呉中皆呼为周郎孙权讨江夏瑜为前部大督曹公入荆州将士皆惧瑜曰请得精兵三万人进驻夏口保为将军破之乃取防冲鬭舰数十艘实以薪草膏油灌其中裹以帷幕同时发火延烧岸上营落人马烧溺死者甚众军遂败退还曹植乐府少小去乡邑扬声沙漠垂沈炯诗自言居汉世少小见豪雄汉书陈汤传汤为人多策谋喜竒功】
　　钱起
　　赠阙下裴舍人
　　二月黄莺飞上林【萧子显诗二月春心动武平一诗黄莺未解林间啭王维诗黄莺弄不足衔向玉阶飞诗黄鸟于飞呉均诗黄鹂飞上林汉书武帝元鼎二年初置上林苑又枚乗传修治上林杂以离宫三辅故事上林苑连绵四百余里】春城紫禁晓隂隂【王维诗疎雨过春城谢庄文收华紫禁文选注王者之宫以象紫微故名紫禁李峤诗白玉仙舆紫禁来骆賔王诗城阙千门晓谢朓诗紫殿肃隂隂】长乐钟声花外尽【三辅黄图长乐宫本秦之兴乐宫也髙皇帝始居栎阳七年长乐宫成徙居长安城西都赋自未央而连桂宫北弥明光而亘长乐礼记钟声铿铿以立号刘孝威诗钟声犹未絶李峤诗羽骑参差花外转沈佺期诗长乐宵钟尽】龙池柳色雨中深【唐书礼乐志帝赐第隆庆坊坊南之地忽变为池帝即位作龙池乐以歌其祥沈佺期诗龙池跃龙龙已飞何逊诗轻烟渗柳色李白诗柳色黄金嫰王维诗雨中春树万人家】阳和不散穷途恨【史记时在中春阳和方起刘长卿诗草树得阳和晋书阮籍传籍时率意独驾不由径路车迹所穷辄恸哭而返鲍照诗穷途悔短计李白诗夜光抱恨良叹悲】霄汉长悬捧日心【贾谧诗青青寒云上拂丹霄诗倬彼云汉谢灵运诗结念属霄汉江淹诗旌心徒自悬魏书程昱少时常梦两手捧日昱私异之以语荀彧彧以白太祖太祖曰卿当终为吾腹心唐太宗诗心随朗日髙】献赋十年犹未遇【王维诗闻道甘泉能献赋悬知独有子云才后汉书张衡传作两京赋以讽谏十年乃成袁宏三国名臣賛序未遇伯乐则千载无一骥】羞将白发对华簪【杜甫诗羞将短发还吹防南史范缜传缜年二十九发白皓然乃作白发咏以自嗟谢灵运诗星星白发垂陶潜诗聊用忘华簪张九龄诗安用叨华簪】
　　宴曹王宅【唐书列传王名臯字子兰天寳十一载嗣封由左司御兵曹防军累迁江西节度使卒赠尚书左仆射諡曰成】
　　贤王驷马退朝初【孟子古之贤王好善而忘势杜甫诗许与必词伯赏游实贤王蔡邕独防法驾有五色安车五色立车各一皆驾驷马楚辞霾两轮兮絷驷马杜甫诗退朝花底散】小苑三春带雨余【庾信春赋停车小苑连骑长杨李颀诗小苑卜萄花满枝琴赋三春之初丽服以时乃携友生以遨以嬉王襃诗秋风带雨余庾肩吾诗云归带雨余】林沼葱茏多贵气【庾信卭竹杖赋摘芳林沼行乐轩除李颀诗松篁气葱茏后汉书光武帝纪气佳哉郁郁葱葱然沈佺期诗邸第楼台多气色杜甫诗门防多喜气】楼台隠暎接天居【卢懐慎诗楼台影就波中出裴防诗楼台直与紫微通刘孝威诗堂皇更隠映蔡邕赋皇家赫赫而天居鲍照舞鹤赋仰天居之崇絶王维诗云馆接天居】仙鸡引敌穿红药【本集仙鸡诗序繁峙义兴镇酒家韩氏畜一鸡以善鬬雄其乡一日敌家以药饲鸡求与韩鸡鬬韩鸡被伤一卖药道人过其门曰吾能活此韩欣然使疗之鸡果复生作仙鸡诗以记之傅奕鬬鸡赋或徉背而引敌杜甫诗穿花蛱蝶深深见谢朓诗红药当阶翻】宫燕衔泥落绮疏【鲍照乐府犹胜呉宫燕古诗忽为双飞燕衔泥巢君屋薛道衡诗空梁落燕泥李尤东观铭绮疏外陈陆云登台赋绮疏列于东序玉篇绮疏窓也】自叹平生相识愿【南史马先琕传大丈夫为时所知当进不求名退不逃罪乃平生愿也陈子昂诗孤负平生愿左传呉季札聘于郑见子产如旧相识杜甫诗佳士欣相识】何如今日厠应徐【曹植诗今日同堂庾肩吾诗徒然欣并命无以厠应刘魏志王粲传文帝为五官中郎将及平原侯植皆好文学粲与徐干应玚应璩陈琳阮瑀刘桢并见友善时称建安七子】
　　韩翃
　　题仙游观
　　仙台下见五城楼【陈子昂诗白玉仙台古苏颋诗宫中下见南山尽史记武帝纪方士有言黄帝时为五城十二楼以神人庾信诗五城临北极李白诗天上白玉京十二楼五城】风物凄凄宿雨收【陶潜斜川诗序天气澄和风物闲美诗蒹葭凄凄又秋日凄凄百卉具腓谢朓诗多雨亦凄凄江总诗宿雨润条枝王维诗桃红复含雨应璩与岑文瑜书雨垂落而复收】山色遥连秦树晚【王维诗江流天地外山色有无中岑参诗山色低官舍王諲南至云物赋佳气葱茏遥连渭北杜甫诗两行秦树直张九龄诗树晚犹葱蒨姚崇诗桂含秋树晚】砧声近报汉宫秋【梁简文帝诗城外捣砧声又翃本集诗露湿荷裳已报秋李白诗卜萄出汉宫杜甫诗乾坤绕汉宫又甫诗秋至拭清砧】疎松影落空坛静【虞骞诗疎松含白水李白诗清泉暎疎松杜甫诗疎松隔水奏笙簧江总诗终南云影落王勃诗云暗玉坛空王维诗谷静惟松响】细草香闲小洞幽【丘迟诗细草借龙骑苏颋诗细草偏承回辇处杜甫诗春风花草香刘长卿诗细草青青御路闲宋之问诗别有仙人洞壑幽】何用别寻方外去人间亦自有丹丘【张説诗逍遥非外寻楚辞览方外之荒忽七启雍容暇豫娯志方外李白诗别有天地非人间楚辞仍羽人于丹丘注丹丘昼夜常明之处也谢灵运诗丹丘徒空筌】
　　送冷朝阳还上元【全唐诗注冷朝阳金陵人大厯进士一统志宋永嘉初始置江宁县唐至徳二年陞县为郡乾元初改为升州上元二年始因童谣改升州为上元従年号也】
　　青丝防引木兰船【汉鼓吹曲青丝为君防魏文帝诗负防引船行刘孝威诗金桨木兰船薛道衡诗新船木兰檝李颀诗且驻木兰船】名遂身归拜庆年【北史周明帝纪功成名遂建国剖符老子功成名遂身退天之道也梁武帝孝思赋便欲归身山下皇甫冉诗前程观拜庆崔颢诗恩深侍従年】落日澄江乌榜外【庐照隣诗落日似县金谢朓诗澄江净如练杜甫诗更有澄江消客愁图经初立西州城未有篱门树乌榜而已故其地又名乌榜邨一统志西州城晋时丹阳尹治也】秋风疎柳白门前【汉武帝秋风辞秋风起兮白云飞鲍照诗髙松揭秋风萧慤诗杨柳月中疎杜甫诗塞柳行疎翠一统志白下县本江东之白石垒齐武帝移琅琊人居之唐武徳元年于此立金陵城古乐府暂出白门前杨柳可蔵乌】桥通小市家林近【杜甫诗伐竹为桥结构同褰裳不涉往来通周礼大市以质小市以剂又杜甫诗小市常争米顔延之文汲流旧巘葺宇家林孟浩然诗谁道山林近】山带平湖野寺连【庾信碑铭河连积石山带崆峒杜甫诗山带乌蛮阔江连白帝城又庾信诗平湖泛玉舳李白诗石门中防平湖出岑参诗野寺荒台晚李逺诗曽往衡阳岳寺边门开江水与云连】别后依依寒梦里【李白诗别后经此地为余谢兰孙汉书外戚传驩接狎以离别兮宵寤梦之茫茫蔡元恭诗眺回情依依又李白诗寒灯厌梦防欲絶张九龄诗所思如梦里】共君携手在东田【诗恵而好我携手同行乐府解题携手曲言携手行乐也杜甫诗醉眠秋共被携手月同行沈约传约少嗜欲居处俭素立宅东田属望郊阜崔泰之诗微尚爱东田】
　　送客归江州【一统志晋太康十年立江州治豫章寰宇记江州为晋重镇隋平陈郡废州存大业中废州为郡名九江唐复置江州明皇改浔阳郡后复改江州】
　　东归复得采真游【诗我东曰归庄子古之至人假道于仁托宿于义以游逍遥之虚食于茍简之田立于不贷之圃古者谓是采真之游注谓采取真实之理也】江水迎君日夜流【楚辞使江水兮安流阮籍诗湛湛长江水又楚辞波滔滔兮来迎离骚吾令凤凰飞腾兮继之以日夜苏颋诗河流无日夜】客舍不离青雀舫【王维诗柳条疎客舍王融诗兴寝不曽离梁元帝船名诗檐知青雀归隋炀帝诗绿潭桂檝浮青雀王勃滕王阁序舸舰迷津青雀黄龙之舳尔雅舫舟也庾信诗时看青雀舫】人家旧在白鸥洲【王维诗雨中春树万人家陶潜还旧居诗阡陌不移旧鲍照诗翻浪扬白鸥诗在河之洲注洲水中可居之地江淹诗水鸟立于孤洲】风吹山带遥知雨【诗风其吹女梁昭明太子诗靡靡祥风吹庐山记庐山香炉峯其气若香烟天将雨白云冠峯号山带论衡天且雨商羊起舞商羊者知雨之物也】露湿荷裳已报秋【何逊诗露湿寒塘草阳休之诗露湿后园薇傅亮芙蓉赋美兰佩而荷裳王昌龄诗为我访荷裳陶潜诗慨然知己秋李白怨清秋赋荷花落兮江色秋】闻道泉明居止近【杜甫诗闻道寻源使南史陶潜传潜字渊明唐人避髙祖讳改为泉明易林宜利居止向秀思旧赋余少与嵇康吕安居止接近】篮舆相访为淹留【晋书陶潜传潜素有脚疾乗篮舆令一门生二儿共举之陈子昂诗闻莺忽相访呉都赋集洞庭而淹留谢灵运诗忆尔共淹留】
　　皇甫冉
　　三月三日义兴李明府后亭泛舟【一统志常州府宜兴县本呉荆溪地晋置义兴郡隋废郡改县曰义兴宋改宜兴】
  </div>
  <div class="pagination">
   <a href="御选唐诗_page53.html">
    上一页
   </a>
   <span>
    ...
   </span>
   <a href="御选唐诗_page49.html">
    49
   </a>
   <a href="御选唐诗_page50.html">
    50
   </a>
   <a href="御选唐诗_page51.html">
    51
   </a>
   <a href="御选唐诗_page52.html">
    52
   </a>
   <a href="御选唐诗_page53.html">
    53
   </a>
   <span class="current-page">
    54
   </span>
   <a href="御选唐诗_page55.html">
    55
   </a>
   <a href="御选唐诗_page56.html">
    56
   </a>
   <a href="御选唐诗_page57.html">
    57
   </a>
   <a href="御选唐诗_page58.html">
    58
   </a>
   <a href="御选唐诗_page59.html">
    59
   </a>
   <span>
    ...
   </span>
   <a href="御选唐诗_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
