<!DOCTYPE html>
<html>
<head>
    <meta charset="UTF-8">
    <title>十八家诗抄 - 第 70 页/共 224 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十八家诗抄 - 第 70 页/共 224 页</h1>
    <div class="content">　　双燕复双燕，双飞令人羡。玉楼珠阁不独栖，金窗绣户常相见。
　　柏梁失火去，因入吴王宫。吴宫又焚荡，雏尽巢一空。憔悴一身在，孀雌忆故雄。
　　双飞难再得，伤我寸心中。
　　山人劝酒
　　苍苍云松，落落绮皓。春风尔来为阿谁，胡蝶忽然满芳草。
　　秀眉霜雪桃花貌，青髓绿发长美好。称是秦时避世人，劝酒相欢不知老。
　　各守兔鹿志，耻随龙虎争。□起佐太子，汉皇乃复惊。
　　顾谓戚夫人，彼翁羽翼成。归来商山下，泛若云无情。
　　举觞酹巢由，洗耳何独清。浩歌望嵩岳，意气还相倾。
　　于阗采花
　　于阗采花人，自言花相似。明妃一朝西入胡，胡中美女多羞死。
　　乃知汉地多名姝，胡中无花可方比。丹青能令丑者妍，无盐翻在深宫里。
　　自古妒蛾眉，胡沙埋皓齿。
　　鞠歌行
　　玉不自言如桃李，鱼目笑之卞和耻。楚国青蝇何太多，连城白璧遭谗毁。
　　荆山长号泣血人，忠臣死为刖足鬼。听曲知宁戚，夷吾因小妻。
　　秦穆五羊皮，买死百里奚。洗拂青云上，当时贱如泥。朝歌鼓刀叟，虎变蟠溪中。
　　一举钓六合，遂荒营丘东。平生渭水曲，谁识此老翁。奈何今之人，双目送飞鸿。
　　幽涧泉
　　拂彼白石，弹吾素琴。幽涧愀兮流泉深。善手明徽，高张清心。
　　寂历似千古，松飕祒兮万寻。中见愁猿吊影而危处兮，叫秋木而长吟。
　　客有哀时失志而听者，泪淋浪以沾襟。乃缉商缀羽，潺湲成音。
　　吾但写声发愤于妙指，殊不知此曲之古今。幽涧泉，鸣深林。
　　王昭君二首
　　汉家秦地月，流影照明妃。一上玉关道，天涯去不归。
　　汉月还从东海出，明妃西嫁无来日。燕支长寒雪作花，娥眉憔悴没胡沙。
　　生乏黄金枉图画，死留青冢使人嗟。
　　昭君拂玉鞍，上马啼红颊。今日汉宫人，明朝胡地妾。
　　中山孺子妾歌
　　中山孺子妾，特以色见珍。虽不如延年妹，亦是当时绝世人。
　　桃李出深井，花艳惊上春。一贵复一贱，关天岂由身。芙蓉老秋霜，团扇羞网尘。
　　戚姬髡剪入舂市，万古共悲辛。
　　荆州乐
　　白帝城边足风波，瞿塘五月谁敢过。荆州麦熟茧成蛾，缲丝忆君头绪多。
　　拨谷飞鸣奈妾何。
　　设辟邪仗鼓吹雉子班曲辞
　　辟邪仗作鼓吹惊，雉子班之奏曲成。喔咿振迅欲飞鸣。扇锦翼，雄风生。
　　双雌同饮啄，□悍谁能争。乍向草中耿介死，不求黄金笼下生。
　　天地至广大，何惜遂物情。善卷让天子，务光亦逃名。所贵旷士怀，朗然合太清。
　　古有所思
　　我思仙人，乃在碧海之东隅。海寒多天风，白波连山倒蓬壶。
　　长鲸喷涌不可涉，抚心茫茫泪如珠。西来青鸟东飞去，愿寄一书谢麻姑。
　　久别离
　　别来几春未还家，玉窗五见樱桃花。况有锦字书，开缄使人嗟。
　　至此肠断彼心绝，云鬟绿鬓罢揽结。愁如回飙乱白雪。
　　去年寄书报阳台，今年寄书重相催。胡为东风为我吹行云使西来。
　　待来竟不来，落花寂寂委青苔。
　　采莲曲
　　若耶溪傍采莲女，笑隔荷花共人语。日照新妆水底明。风飘香袖空中举。
　　岸上谁家游冶郎，三三五五映垂杨。紫骝嘶入落花去，见此踟蹰空断肠。
　　白头吟
　　锦水东流碧，波荡双鸳鸯。雄巢汉宫树，雌弄秦草芳。
　　相如去蜀谒武帝，赤车驷马生辉光。一朝再览大人作，万乘忽欲凌云翔。
　　闻道阿娇失恩宠，千金买赋要君王。相如不忆贫贱日，官高金多聘私室。
　　茂陵姝子皆见求，文君欢爱从此毕。泪如双泉水，行堕紫罗襟。
　　五起鸡三唱，清晨白头吟。长吁不整绿云鬓，仰诉青天哀怨深。
　　城崩杞梁妻，谁道土无心。东流不作西归水，落花辞枝羞故林。
　　头上玉燕钗，是妾嫁时物。赠君表相思，罗袖幸时拂。
　　莫卷龙须席，从他生网丝，且留琥珀枕，还有梦来时。
　　肃鸟霜鸟裘在锦屏上，自君一挂无由披。妾有秦楼镜，照心胜照井。
　　愿持照新人，双对可怜影。覆水却收不满杯，相如还谢文君回。
　　古来得意不相负，只今唯有青陵台。
　　临江王节士歌
　　洞庭白波木叶稀，燕雁始入吴云飞。吴云寒，燕雁苦，风号沙宿潇湘浦。
　　节士感秋泪如雨。白日当天心，照之可以事明主。壮士愤，雄风生。
　　安得倚天剑，跨海斩长鲸。
　　司马将军歌
　　狂风吹古月，窃弄章华台。北落明星动光彩，南征猛将如云雷。
　　手中电曳倚天剑，直斩长鲸海水开。我见楼船壮心目，颇似龙骧下三蜀。
　　扬兵习战张虎旗，江中白浪如银屋。身居玉帐临河魁，紫髯若戟冠崔嵬。
　　细柳开营揖天子，始知灞上为婴孩。羌笛横吹阿享单回。向月楼中吹落梅。
　　将军自起舞长剑，壮士呼声动九垓。功成献凯见明主，丹青画像麒麟台。
　　君道曲
　　大君若天覆，广运无不至。轩后爪牙常先太山稽，如心之使臂。
　　小白鸿翼于夷吾，刘葛鱼水本无二。土扶可成墙，积德为厚地。
　　结袜子
　　燕南壮士吴门豪，筑中置铅鱼隐刀。感君恩重许君命，太山一掷轻鸿毛。
　　白睧辞三首
　　扬清歌，发皓齿，北方佳人东邻子。旦吟白睧停绿水，长袖拂面为君起。
　　寒云夜卷霜海空，胡风吹天飘塞鸿。玉颜满堂乐未终，馆娃日落歌吹濛。
　　月寒江清夜沉沉，美人一笑千黄金。
　　垂罗舞縠扬哀音，郢中白雪且莫吟，子夜吴歌动君心。
　　动君心，冀君赏。愿作天池双鸳鸯，一朝飞去青云上。
　　吴刀剪彩缝舞衣，明妆丽服夺春辉，扬眉转袖若雪飞。
　　倾城独立世所稀，激楚结风醉忘归。高堂月落烛已微，玉钗挂缨君莫违。
　　鸣雁行
　　胡雁鸣，辞燕山。昨发委羽朝度关。一一衔芦枝，南飞散落天地间。
　　连行接翼往复还。客居烟波寄湘吴，淩霜触雪毛体枯。
　　畏逢矢曾缴惊相呼，闻弦虚坠良可吁。君更弹射何为乎。
　　凤笙篇
　　仙人十五爱吹笙，学得昆丘彩凤鸣。始闻炼气飧金液，复道朝天赴玉京。
　　玉京迢迢几千里，凤笙去去无穷已。欲叹离声发绛唇，更嗟别调流纤指。
　　此时惜别讵堪闻，此地相看未忍分。重吟真曲和清吹，却秦仙歌响绿云。
　　绿云紫气向函关，访道应寻缑氏山。莫学吹笙王子晋，一遇浮丘断不还。
　　清平调词三首
　　云想衣裳花想容，春风拂槛露华浓。若非群玉山头见，会向瑶台月下逢。
　　一枝红艳露凝香，云雨巫山枉断肠。借问汉宫谁得似，可怜飞燕倚新妆。
　　名花倾国两相欢，长得君王带笑看。解释春风无限恨，沉香亭北倚阑干。
　　白鼻马呙
　　银鞍白鼻马呙，绿地障泥锦。细雨春风花落时，挥鞭直就胡姬饮。
</div>
    <div class="pagination">
<a href="十八家诗抄_page69.html">上一页</a><span>...</span><a href="十八家诗抄_page65.html">65</a><a href="十八家诗抄_page66.html">66</a><a href="十八家诗抄_page67.html">67</a><a href="十八家诗抄_page68.html">68</a><a href="十八家诗抄_page69.html">69</a><span class="current-page">70</span><a href="十八家诗抄_page71.html">71</a><a href="十八家诗抄_page72.html">72</a><a href="十八家诗抄_page73.html">73</a><a href="十八家诗抄_page74.html">74</a><a href="十八家诗抄_page75.html">75</a><span>...</span><a href="十八家诗抄_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
