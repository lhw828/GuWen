<!DOCTYPE html>
<html>
<head>
    <meta charset="UTF-8">
    <title>清江三孔集 - 第 23 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清江三孔集 - 第 23 页/共 38 页</h1>
    <div class="content">　　平时乃粪壌此日遣把锄岂徒植花卉兼列果与蔬去家无百步幽境若邨墟君公兹避世聊慰忆荒庐春风寻细草夜月倚髙梧穿垣置小户直接东城隅
　　食鳆
　　风流东武鳆三月已防花及冬稍稍盛来自沧海涯味腴半附石体洁不藏沙被之以火光何幸挂齿牙一举连十头不复録鱼虾海物类多毒惟汝性则佳清水洗病眸七九为等差况今咀其肉课効想更加刘邕最可怪辛苦剥疮痂
　　食梨
　　东方早寒雪霜摰新梨十月已满市削成黄腊圆且长味甘骨冷体有香芳尊命友先众果百十磊砢升君堂赠君玉壶曽氷之皎洁副以金茎皓露之清凉柰何拨火取煨栗梨虽至美或不尝颦眉三咽手摩腹谓此发病为第一夺之儿口止哭君不记南方无此物五更酒渇唤水时思此千里莫致之及今乃以多见贱南方橘柚东方梨
　　十月二十一日夜
　　紞紞有时打两鼔星河漫漫参在户百鸟已栖人不行西南汹汹有异声有若鬼神移山岳又如战败百万兵出门望见乃火起椽落瓦裂咫尺鸣问之相去一里间红光烁烁侵天明长烟涌波月魄死其间有物如撒星是时乆旱水泉竭髙屋一燎如毛翎小儿但知聚防笑不知扰扰人纵横皇皇奔走最可念耿耿不寝心飞惊明朝出视火起处焦木頽垣不知数白头老姥啼向天叹息之声满行路
　　观马骑
　　马军上马挟角弓东西排列次第同鸣金一防驰且射七十二疋如旋风黄尘纷纷有杀气得隽呼声动天地想见隂山血战时出没飞腾千万骑
　　防食
　　学官不置酒相聚惟一飰公家事何多客至日已晩乗饥骋大嚼美恶宁复拣仆夫无所余顾我色不满泼茶旋煎汤就火自哄盏从容共谈谑熟视笑而睆昌龄岂其愠策马独先返
　　集于昌龄之舍
　　初筵悄无语良乆欢且发就炉自温杯觉此饮量濶既观舞防垂又听声阕醉心渐纷纭醉眼成恍惚勿轻栢直狗所负尚可恱当年入绩事今日逼华髪愈令坐客心感叹惜时节夜长更恐晓起挽青天月












　　清江三孔集巻二十一
　　钦定四库全书
　　清江三孔集巻二十二
　　宋　孔平仲　撰
　　古诗
　　常山四诗【并序】
　　熈宁六年之仲冬太守以旱有事于常山平仲职在学校不预祭祀太守以常山密之望而太守出城为非常故帅以往平仲既不辞又不敢无言以助所请也作迎神酌神祷神送神四诗以祠官
　　迎神
　　木摵摵兮若有闻风回回兮吹尘神之来兮何暮斗斜月落兮夜将向晨跪捧香兮谨以俟乆注目兮山云
　　酌神
　　不敢告劳兮山之盘盘祀事孔脩兮诚心亦殚陈肴羞兮堂下奠防酒兮石之间神庶几兮享此既醉且饱兮留听余言
　　祷神
　　嵗且大旱兮田事甚荒疫疠将作兮火菑流行循神之名兮其徳有常灵鉴不逺兮照此忱诚出云泄泄兮灵雨其雱庶防此民兮不乏粢盛
　　送神
　　巫伛偻兮告神将归屏息再拜兮俨若初来神之乐兮防衍风为车兮云为旂槁者待苏兮瘠者需肥自今已往兮余日望之
　　大风吟
　　昨宵月晕大如轮邪气来逼金波浑嫦娥怨泣帝所闻飞符北方起风神声如驱涛洗隂云欲以快意乃自昏纷纷欲尽江南土散作弥天万里尘
　　兄长舟次会稽以十月九日发书清江亲故以此日遣使仍以十一月十二日同到去嵗会稽书清江人亦同日到尝有诗记其事
　　清江在何处限以龙王大孤彭浪之险阻鄱阳彭蠡淮海之波涛会稽在何处钱塘江边风浪恶金山寺下鼋鼍骄大冬雪霜道路塞饥年往往多盗贼如何两处发书日月仝至此亦不差顷刻开缄读讫更反复两处乆不通消息丁宁劳问若相见满堂欢喜动顔色枝间鹊噪今防日搃报平安岂非吉年年嵗晏享异味牛狸黄雀并金橘从容进仆问乡闾归心倐起成萧瑟
　　十一月二十日徳音
　　敕书夜半至主者不能发星辰稍低回万里收落月平明宣帝词轸虑极惨怛所忧在愆阳雨泽嗟乆竭周王望云汉汤后讼女谒又闻泰一驭已驻黄金阙所至为福祥行当扫灾孽因兹肆大洗涤如海濶上刑脱窀穸轻系弛缧絏生还今可期向者或长诀讙呼满行道感泣有白发苟非皇恩深安得汝辈活千城聚和气散作连天雪
　　宿涝泽
　　出城云物好更听歌声发行路已微阴暮村逢霰雪衾寒不成寐奄奄残灯灭
　　召伯水落
　　朝落一寸水暮落一寸水巻水去入湖更值南风起舟行意虽急滞碍乃如此矗矗在吾前千艘正衔尾
　　舟行却回
　　清晨移舟出沙觜宿氛巻尽天如洗日髙五丈行十里白云之中黒云起回舟急趋旧泊处四山沉沉日色死逆风飒飒初尚防浪头已髙白防差又闻西北崩崖陷谷有异声大风横击波如鳞操舟之子虽习贯掣柁才开又投岸有如磁石引针去时时飐扑愁中断长篙劲艣不易胜仅得入口如再生回望后舟尚出没使人泪落肝胆惊昨日庙中奠防酒巫语甚吉许我行奈何中路辄反覆欺诞何者为神明岂非风者天号令必欲逆知非汝能浪传消息得醉饱万一犹足为威灵
　　长芦咏蝗
　　飞蝗乎飞蝗乎谁使汝为飞蝗而如此之孽也一气所生乃自然百虫之中何为者若嵗大旱汝则多人虽畏之可奈何来时漫不见首尾往往蔽日连数里河南却集河北防东邨西邨閙如螘捕逐百千才十一入地如锥又生子山林所过为一空万口飒飒如雨风稲粱黍稷复何有田畴已尽腹未充农夫去嵗望得雪千耦辈作乗春发耕耘喜及苖已长与汝何寃乃遭齧忍见深冬瘦如腊徴赋繁兴蓄积缺我有薄田在江州五嵗之中三不收流灾得无及彼土抟手安敢期髙秋隂阳调和非我事冻馁逼迫同民忧有生所往随有累不及饮啄波中鸥
　　金陵观雨
　　丞相初下车忧勤到南畆旱干为祈祷甘雨辄盈缶气从钟山发浪入秦淮吼奔腾与摆蹙执热复何有我时在舟中清爽浮户牖垢衣得浣濯快意一搔首深宵对明月防烛坐更乆昨日见投龙于今慰枮朽至诚必有答况乃调元手
　　观暴
　　怒雷殷殷西南天黒气一抹如长烟鲸嘘鼇噫【去声】蛟吐涎龙呼其俦相后先散为飞云盖蜿蜒以尾巻海洒百川河伯乃在坎底眠震惊掉动忧不全白浪涌起髙于船冈驰隰舞山回旋崩冲摆落蔚髙骞声势烈烈孰使然须防寂静又改前余氛倚汉犹青小鰕奋头如自贤神龙归宫鱼出泉
　　太平
　　长江巻波作沙色中有数顷如泼墨是为望夫之髙山沉沉影落江心黒操篙下探不见底侧行牵挽难为力疾风为我西北来打鼔张防何快哉百夫呼噪絶水府心胆壮敌山崔嵬须防已入大信口回听怒浪声如雷姑孰堂前溪水清扁舟夜泊已三更微微雨过有秋意漠漠云开对月明
　　观牛渡江
　　荷蓑而骑彼牧童驱牛乱流江水中徐行不复用鞭棰母当其前犊后従浊波沄沄出头角见者往往疑蛟龙牛身千钧水不测步步乃与丘陵同天机自然有所解物理如此谁能穷君不见轧荦山腹垂至膝一马不能载其躬帝前每作胡旋舞翩翩劲防如旋风
　　太平
　　溪行曲入四五里乃见江城大如斗人烟疎少白日静风物澄明新雨后古来豪俊多在此怅望千秋一回首谢家青山空自髙李白扁舟复何有
　　泊舟姑孰堂
　　﨑岖遵狭港托庇倚葭芦泊舟姑孰堂乃在溪上居此溪来处逺东引丹阳湖防风起天外爽气得秋初而我尚厌暑巻帘心不舒蓬头赤两脚踯躅绕四隅坐砌未为惬惬身卧碑趺中宵倦摇箑流汗落衣裾因观今则然自问昔何如人情有未足不见有有余
　　于将军
　　长安遣兵百胜强意气何有汉中王七军之心俱猛鸷虎兕挿羽将翺翔睥睨荆益可席巻白帝城髙如堵墙秣马蓐食朝欲战雷声殷殷山之阳沉隂苦雨十余日汉水溢出髙腾骧苍黄不暇治步伍攀縁蹙踏半死伤计穷岂不欲奔走四望如海皆茫茫鼍鸣鱼跃尚恐惧万一敌至谁敢当遥观大船载旗鼔闻说乃是闗云长防冲直绕长堤下劲弩强弓无敌者虽有铁骑何所施排空白浪如奔马将军拱手就絷缚咋舌无声面深赭防书一日到锦城只轮不返皆西行将军畴昔负朋友若此昌豨犹得生循环报复虽天意壮士所惜惟功名曹瞒相知三十年临危不及厐明贤归来头白已顦顇泣涕顿首尤可怜髙陵画像何诡谲乃令慙痛入九泉淯水之师勇冠世英雄成败皆偶然
　　紫髯将军
　　华容女子哭幽囚吉利如虎入荆州防其孤雏敛貔貅长驱水步八十万欲猎于吴吴主忧羣臣劝迎同一说抜刀斫案心胆裂揆彼之量岂我容开门纳狼计何拙鲁家狂儿策最长倡而和者有周郎区区黄盖乃乞降龙幡遮火烧赤壁东南风急天绛色江中战舸岸上营烟熖飞腾半焚溺雷鼓大进声满川轻锐迫逐皆崩奔紫髯将军更欢喜曺公坐翅不得鶱子布元表何龊龊成败之决在一言君不见甘露寳鼎间典午受禅吴犹存青盖入洛虽可惜犹胜俛首臣老贼
　　武宗
　　武宗惟雄俊有臣委用专徳才畧大感恩罄所宣是时岩廊上六合气可吞论兵决胜负万里在目前一平回鹘凶再洗上党昏杨弁不知时乃敢盗太原岂信明光甲遣人斩其元廷谋昧知防唯有君相然成立三大功慷慨在一言风霆运不测日月朗髙悬李唐势已去至此岌复纒外内已息兵崇卑定乾坤遂令河北师弭耳如孤豚事书史册上读之快心魂千载若信宿凛凛风烈存世人多说剑不见斫伐痕玩弄反自伤何用饰璵璠迂哉贾生饵果尔房琯奔施为贵寔效讵主衒空文
　　奉天行
　　苍苍行露出苑门孤城逼仄不可存贼兵之来若风雨顷刻城下皆云屯纷纷矢石蔽空黒天子垂泣对将军将军提笔书满背城中白丁乆夺气草车之焚虽已矣云桥百尺虹蜺起下瞰城中笑饮酒干陵赭袍拥朱紫朔方大将来赴急彷徨中路不敢入豺狼合从堪恸哭翠华﨑岖又巡蜀圣神文武何至此堂上有人面如鬼
　　天门山
　　惟天莽苍苍乃立此门阙山夲如城髙剖凿中断裂两峰竞秀倚千古势相戞大江方南来逼束不得泄潴为无底深散作万顷濶想当割据时閍固孰敢发夕阳坐荒亭诗思摹峭拔清晨放舟出回首见呀豁西梁尚局促壮观心颇阔安得呼化工努力更一揠
　　灵璧东
　　明珠大贝玉玲珑美人营营出深宫清矑一盼失英雄羽觞行酒乐未终胡陵杀气回飞鸿投杯掷筯自挽弓麾兵大战灵璧东血流争波入海红何为羁孤铁马中捣沙折木天北风突围而出追失踪四五年间蛇作龙
　　题贑州嘉济庙祈雨感应
　　江东祷雨真灵迹香火未收檐溜滴城中到此夜五更渡口归时水三尺髙田流满入低田万耦齐耕破晓烟但愿吾民得饱饭年年嵗嵗是丰年
　　答陈君佐戱吟
　　与君居两邦如隔万里道相从得旬日所恨太不早清谈已解忧大笑时絶倒赠我以古风应手拾瓌寳间亦藏戱言顾我欲髙蹈答之以不答羡子富文藻沧溟在人外中有群仙岛相约逍遥防餐霞食瑶草
　　防子吟
　　逺防如飞蓬漂泊天之涯不及百尺楼系在垂杨堤琉璃为钟玊为斚繁弦促管花隂下青春此乐输几人客身皇皇一羸马
　　汴堤行
　　长堤杳杳如丝直隐以金椎密无迹当年何人种緑榆千里分隂送行客波间交语船上下马头揖别人南北日轮西入鸟不飞从古舟车无断时
　　酒帘
　　百尺风外帘常时悬髙阁苦夸酒味美聊劝行人酌但浇愁肠寛奚畏守犬恶客心方摇旌逢此慰寂寞
　　书驿舍壁
　　巍巍使馆开华堂行人旧题诗满堂去年读之多好语今嵗重寻在何处驿吏却云官长来垩以赤白墁青灰银钩错落应手没当时嘲谑谁为才呜呼万事秪如此古人豪强安在哉寄语征途往还客不如挥毫落金石金石虽坚有时灭君不闻海波成田淮水絶
　　发虹县
　　驱马汴河西从此防帝乡瞻言驿堠短喜及春日长碧瓦映茅茨人烟密相望蒭茭足供马亦有酒可尝旁观波澜起万柁攅舟航一跌性命已岂惟肌骨伤不如榆栁堤中路稳腾骧去家渐及旬犹走淮楚疆却视故山隠忽在天一方东轩复难到兰媚幽香驰光不可留防女已采桑
　　水头
　　荒湾斗转河如束千古痴龙卧空谷公然收水入毫芒万里昆仑顷不足春妍睡醒鳞甲开顷刻己放波头来冲梢掠橾何迅速喷云溅雪争崔嵬舟人传呼隘两防骇若百蛰逢惊雷连椿系防犹恐脱不尔船碇俱倾頽须防水面如平掌客子棹歌船下上
　　岘山行
　　驱马岘山南磴滑不能上惆怅石城人秋风摇两桨
　　寄王彦昭教授
　　别君已经年相见如一日分教淮南生中路忽相失我志如栁惠何尝厌三黜君才如叔夜犹苦不堪七趣向大抵同离合何不一轻装入隋堤正值栁隂宻仓庚交交飞布谷命其匹壮嵗甘逺防岂暇念家室永城去亳近马足翩翩逸我往何时还君处不能出新诗近应多烂漫排古律黄花不可见谁为子鸣瑟交防固难得会面那易必作诗寄秋风以写胸中鬰
　　书所见
　　昻昻林边鹤何事不天飞徘徊方塘靣独啄青苔衣得非恋其傍修竹垂芳菲髙竿擢春秀清影防朝晖曽于画图见恍若迷是非兴与佳景会悠然乆防机
</div>
    <div class="pagination">
<a href="清江三孔集_page22.html">上一页</a><span>...</span><a href="清江三孔集_page18.html">18</a><a href="清江三孔集_page19.html">19</a><a href="清江三孔集_page20.html">20</a><a href="清江三孔集_page21.html">21</a><a href="清江三孔集_page22.html">22</a><span class="current-page">23</span><a href="清江三孔集_page24.html">24</a><a href="清江三孔集_page25.html">25</a><a href="清江三孔集_page26.html">26</a><a href="清江三孔集_page27.html">27</a><a href="清江三孔集_page28.html">28</a><span>...</span><a href="清江三孔集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
