<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 344 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 344 页/共 1044 页</h1>
    <div class="content">　　宫袍绣蹙金花绮红绡衬双鸾尾盈盈慢服舞腰轻防云飞处香风起藕丝掣断春云松瑞莲双结并头红夭夭曲曲玉弯卷翠鳬飞去天欲輭玉阶秀茁兰笋长琼沙迸出芦芽浅徘徊困倚东风力湿砌香云坠无迹无限娇羞不自持君王唤起扶花立
　　题紫微老人大字歌
　　紫微老人射生手挽强竟取黄金斗骠骑营中拜骁勇凤皇池上称耆旧时平腕力无所施筋力犹能学顔栁纵横戎略结构体杀活兵机屈伸肘山庄刘氏得最多当日襜褕驻应久髙楼大扁曰明逺况有爱山并尚友我来后公五十年主人酌我楼中酒平田野水鳬鴈集重冈复岭蛟龙走登髙欲赋乏佳兴忽覩台躔照窗牖家藏有此希世珍取酒当为主人寿想当洗砚弢笔时羽箑生风劒龙吼焉知今人正传玩名与麒麟同不朽峤南鼪鼯十五秋老将如今安得有鄂公九原如可作养寿清商为公奏
　　陈泰
　　题赵子昂画马歌
　　九原骏骨埋地中一夕尽化霜皮松画史刳松作神墨埽出骐驎带松骨烟沙漠漠披风鬉精气炯炯房星同天山无人草木白西极日没黄河东时平使汝困辕轭不得变化腾为龙黄金掷送燕台下当日君王惜髙价自从汗血去人间老死英雄空见画千年只说曹将军弟子韩干终无闻今之画者赵翰林呜呼三晋贤子孙
　　秋江钓月图歌【并序】
　　秋谷李平章所善客鄱阳叶天文隠居不仕其行卷曰秋江钓月图同年鲁伯昭克哷济苏赠之以诗属余次韵
　　青萝断岸苔如发天清水落鱼龙窟中有江南漫浪翁独棹秋江钓明月秋江月白芙蕖深扣舷夜和江神吟不须槎上泛牛斗琼楼玉宇空人心千年白石今可煮一掬泉香捣云母富贵知君已厌看翠黛红妆梦中舞人间月色尽风波闻道君家月最多我亦扁舟下彭蠡到门相访定如何
　　朔方歌
　　朔方大野何寥哉悲风惨淡从天来初如巨壑吼阴浪忽似暗空行怒雷严风吹霜石为烈淅沥飞沙砭人骨万里书生二十余疋马来为朔方客朔方之人胆如斗不鬭才华鬭身手无复悲歌慷慨声犹能使气屠鸡狗凭髙仰视太行山山气空蒙紫翠间东西日月自吞吐古今烟云相往还太行势尽西山起凤舞龙蟠耸神伟昨夜燕山雪作团散落飞花汉宫里朔方猛士气凌云白首防边未策勲马上相逢泪如防嗟我何为朔方野
　　梅花五友歌
　　古人一水画十日今我此画凡几笔生绡数幅画水石独立寒梅妙难识当其痛饮三百觞胸蟠劲气不肯降龙牙弄泉噀白雪鹤翅捩汉飞霜潇湘之濵渺平楚望美人兮在南浦梦回残月照寒衾忽见瑶台淡妆舞此时见画心怅然吟蛩落木秋无边化工知我惜花意墨香到骨花能言长松飞来蹙成卷竹色兰芳静方见吾庐虽小物色多不待更买鹅溪绢
　　松障图歌
　　何人独立身堂堂十八公子须髥苍凝冰不遣势摧折清籁时与髥低昂兰为兄兮雪为友燕坐松间自呼酒眼花耳热鳞鬛生千尺龙蛇入挥手手中松月自离笔已见云烟生蓊郁傥非白昼堂宇空真讶幽阴鬼神出平生始识顔平原坚苦絶胜甜中边世间画史千金价惜哉此松不多画
　　纸帐歌和全初上人韵并简刘光朝时朝纳宠故戏之耳
　　道人于事百不闻嵗晩鹤骨谁相温禅林蠒光薄如雾宜月宜霜复宜露梦回蕲竹生清寒五月幻得梅花看初疑脆膜轻无力一片凝秋剡中色道人巧手天机深两杵独伴堦蛩吟卷舒似聴枯叶音珍重莫遣烟煤侵百年富贵谁能免锦幄彤庐语恩怨可怜老楮嵗寒心用舎在吾难自荐君不见燕山穹庐氊百幅狎坐围春醉红玉道人不学制戎衣空煮南山卧茅屋安知幕天席地一希夷长共青山白云宿
　　奉和赵秋巘闰七夕乐章
　　翠凤刷新羽一霎香车洗尘宇秋老尽画屏空小扇无人拜星渚武丁去作宫门仙昨暮重开青琐烟长河十日一到海三叠回波金碧鲜刚风汹涌太古裂天上至尊宁晏眠六龙西行鼓声急芙蓉卷露旌旗湿今年乌鹊最辛勤秃尾爬沙向龙泣秖忧帝怒星为石八极长悬曙光赤鹊飞入海海未回化日相望见何日
　　贫女行
　　贫家养女才十五手足如绵独当戸阿爷前月去行商小弟伶仃未离母筠篮日暮挑菜葵倩人还籴防朝炊簪花枝重黄垂额汲涧泉深緑照眉生时不得嫁时力却喜夫家惯耕织堂前供养老姑存姑为艰难少顔色夜来小弟报平安见説新年百计寛此身岂愿独温饱父母养我良辛酸
　　万里行
　　恨身不及生北方出门万里无赢粮饥鹰志岂在狐兔日暮啄雪犹徬徨早年结束耻游侠絶处季孟并李阳摴蒱又不学刘毅百万一掷生辉光纵鳞暂脱骑鲸势弱羽徒干荐鹗章门下虽通齐相国马前难拜北平王归来把镜但搔首科斗虫鱼负君久金章一笑雷电奔我岂终身合箝口锦嫣鸭緑芙蓉秋觥船卷月秦姬楼蛾睂为我歌世事何必愁东边日出西边没南北生人俱白头
　　集民謡
　　苗青青东阡西陌苗如云经年不雨过秋半苗穗不实空轮囷田家留苗见霜雪免使粜嵗劳耕耘县官催租吏胥急籴粟输官莫论直劝农使者不汝恤
　　蕨澄澄新春食蕨留蕨根凌晨斸根暮舂杵防防大瓮流黄浑常年春寒粉始冻谁信秋暑霜翻盆穷通有数今已识为死为生尚难测独立苍茫面如雪
　　和陆放翁白苎词
　　美人独宿青楼空素烟不断杨栁风含情脉脉剪刀里一片湘江明月中去年秋机织双杵裁寄征夫送寒暑望断辽阳信不归长夜停梭聴鹦鹉
　　宋本
　　舶上謡送伯庸以畨货事奉使闽浙十首【録六首】
　　江华江月要才情多病堪怜马长卿莫向都门折杨栁帝乡春色不南行
　　琉球真腊接阇婆日本辰韩濊貊倭番船去时遗矴石年年到处海无波
　　涌金门外是西湖隄上垂杨尽姓苏作得吴趋阿谁唱小卿坟上露兰枯
　　旧时家近黒桥街三十余年不往来凭仗使君一问讯杨梅银杏几回开【余以至元卄六年出杭故居东厢隅四条巷旁有桥名黒桥居有杨梅银杏二树在巨井上园】
　　素馨华畔十八娘炎云瑞露酌天浆一日供厨三百颗使君舘劵莫支羊
　　东海澄清南海凉公厨海错照壶觞郎君鮝好江珧脆水母线明乌贼香
　　滦河吟
　　滦河上游陿防防仅如带偏岭下横渡复绕行都外颇闻防众潦既逺势滂沛虽为禹贡道独与东海防乃知能自致天壤无广大
　　宋褧
　　凉夜吟【十五嵗作】
　　云头金玦秋意生南城啼鸟三四声漙漙斜露铜铺湿防下幽花香气清倡楼苕华咽凝管波底老龙求子鸣萧萧竹树小山雨惊觉佳人梦中语湿萤寥落阶莎寒拂拭桃笙掩闺戸
　　洗车雨【每七日有雨俗谓天帝为织女洗车】
　　一从去嵗闲油壁尘暗香軿有谁拭琼娥玉媵莫迟回为我飞书呼轸毕雄雷雌电倾河来寳轮濯濯无纎埃桂香陌上不泥泞虚无指防回蓬莱乌桥银浦沾濡彻凤靷鸾鞭洁如雪犹恐黄姑涉病深更擘湿云填古辙
　　秋弦怨
　　海风吹凉薄璇宇桂压钩防秋作主银湾凝月澹游溶云彩粼粼鶱凤羽玉帐县纱塞梦寒沙泪啼秋山迸泉哀蛩不解论心素金字箜篌挑夜弦大漠沙如云去京三万里弦声隔秦城无路入君耳七星横西露漫漫金刀翦衣丁夜眠他日赐金髙似屋嫖姚应是贮婵媛
　　流黄引
　　桂庭月午啼螀闲鸾宫露下冰纨单酥灯毳帐鴈门塞妾心料此中闺寒流黄缩涩微含润锦石铺云莹相衬细腰杵急夜如年捣碎商飇不知困春纎易制添光泽凤花入眼波纹溢东天皜皜呼侍儿快取衣箱金粟尺
　　竹枝歌【洞庭舟中赋】
　　东山日赤云气昬河姑劝我莫出门持筐采得桑叶满直到阻雨溪南村
　　竹枝歌【送余徳辉还池州】
　　沙渚青青芳草茁梅根潮落蒲芽发江头少妇卜金钱行人归来有华发
　　杨栁词
　　夹道青青到凤城一般飞絮两般情离筵见处泣相送归鞍扑着喜相迎
　　北客还乡二十年来时杨栁故堪怜而今张绪生华发手弄柔条一惘然
　　辘轳曲
　　汉月转桐枝罗衣怯嫩飔银缾轻坠放惊散乳鸦儿
　　緑水曲
　　妾家若耶溪门扉緑水西桂月破烟暝波明枫影低潮痕暗沙觜浦影空云飞苹洲风未起待妾采莲归
　　杨花曲
　　宫莺百啭花房委燕子日长三月尾玳瑁钩帘后阁空残红拂度银塘水白袷春衫侠少年旌旗别恨相萦牵卢家小娘不闭戸低回交舞妆台前輭风吹香娇脉脉西园坞径东园陌云踪雨迹杳难凭青年误杀金钗客
　　杏蜡辞【和马伯庸泰定元年作时初忝第科】
　　霞绡簇春笑红雨曲江芳情恼游子郎君焰光髙二丈烧杀杏花三十里觞酣小驻厐姨家莺歌溜玉铿红牙华裾飘麝鬓豪緑上马行陪择壻车
　　王士熙
　　云山辞
　　山氲氲兮出云又泠泠兮以雨倏日出兮云飞山青青兮极浦横浮云兮水粼粼褰杜若兮采白苹葺荷宇兮桂为栋临江睾兮怅怀人
　　江上行
　　萧萧江上竹依依徧山麓晨霞屑明金夕月拥寒玉梢梢緑凤翼叶叶青鸾足深丛疑立壁髙节折垂纛荒凉含雨露歴乱同草木不求笋煮羮不求椽架屋褰条作长笛吹我平调曲
　　青青河畔草
　　青青河畔草江上春来早春来不见人思君千里道千里君当还夙昔奉容顔青楼独居妾含情山上山白鴈归塞北一行千万忆团团月出云却使妾见君
　　君莫舞
　　兽环鱼钥开九门长刀闪月如云屯军中置酒毛发立楚汉瞠目争乾坤楯上切肉衫血涴白璧入手玉斗破悲风烈日吹秦声赤龙将飞沐猴卧项庄项庄君莫舞以力取人天不与明珠美女弃若遗谁遣骊山作焦土战旗髙髙日向曛天空云散犹待君汉王夜走灞上路纪信成灰范増去
　　行路难
　　请君莫纵瑚鞭山髙泥滑马不前请君莫驾木兰船长江大浪髙触天瞿塘之口铁锁络石栈萦纡木排阁朝朝日日有人行歇櫂停韀惊险恶饥虎坐啸哀猨啼林深雾重风又凄罥衣绊足竹刺短濳形射影沙虫低昨夜云月暗今朝烟雾迷青天荡荡红日逺王孙游兮草萋萋行路难归去来振衣涤尘转淮海故山之云莫相猜行路难古犹今翻手覆手由人心江空月落长短吟
　　辚辚之车渡黄河泛泛之舟江上波汉使叱驭九折坂将军横旗下牂牁君不见长安大道人如蚁漏尽钟鸣行不已又不见吴江八月人戏潮赤脚蹴踏潮愈髙男儿有志在四方忧思坎轲纒风霜不及江南豪富儿一生足不下中堂烹龙膏荐麟髓千金一笑如花美忽然对面九疑峯送君千里复万里生铁无光劒花紫薄霜碎碎月在水鸡鸣函谷云纵横志士长歌中夜起
　　古意
　　弹琴罢离声置酒喜合并奉君蓝田之玉巵凉州蒲萄新酿成君醉不肯饮月华为谁明罗襦起舞锦茵动花落帘前惊乳凤五更上马云满天马蹄却厌鸣珂重不向章台学鬭鸡为通名姓入金闺铜壶滴滴宫漏晩鸳鸯飞来池水满
　　玉环引送伯庸北上
　　昆山有美璞昆吾有寳刀推雪漉寒冰凝此英琼瑶团团月长满皛皛白云浅似环环无穷寥寥人意逺有美天山人皎洁同精神禁垣青春多大佩垂朝绅腰无大羽箭肘有如斗印结束上京行骝驹骤长靷不采瑚钩海深安可求不执水苍璧汉庭罗公侯爱此玲珑质题诗赠与客百金一朝倾三年不可得不得只空行山泉琴峡鸣摩挲龙门石忆忆应留情天风北极髙归涂踏霜草不惜玉环分只愿君还早
　　早朝行
　　石城啼鸟翻曙光千门万戸开未央丞相珂马沙堤长奏章催唤东曹郎燕山驿骑朝来到雨泽十分九州报辇金防帛分逺行龙沙士饱无鼓声阁中龙牀琢白玉瑟瑟围屏海波緑曲防五月樱桃红舜琴日日弹薫风
　　白苎词
　　窄衫裁苎清如冰踏茵起舞云层层纎手宛转拂轻燕画鼓逐拍凉州徧长衢蹀躞去马蹄五更残月闻莺啼谁能不思更不忆独倚朱门望云立庭前碧树垂晩花来禽熟时郎到家
　　李宫人琵琶引
　　琼花春岛百花香太液池边夜色凉一曲六么天上谱君王曽进紫霞觞
　　龙柱雕犀锦面妆春风一抹防丝长新声不用黄金拨玉指萧萧弄晩凉
　　鸾舆五月幸龙冈宣唤新声促晓妆拨断冰弦秋满眼塞天云碧草茫茫
　　紫檀别殿锁春光铃索声闲白日长不似开元敎坊曲太真防醉拨龙香
　　一入深宫嵗月长承恩曽得侍昭阳檀槽按出新翻曲五色云中落凤皇
　　越罗蜀锦旧衣裳赢得旁人识赐香莫对琵琶思往事声声弹出防人肠
　　瑶池髙宴奏清商偷得蟠桃带露尝莫道仙凡便成隔时时青鸟向人翔
　　贱妾霞宫母在堂当年云鬓共苍苍太平传得梨园谱似説春风梦一场
　　劒舞当年识大娘花奴羯鼓漫悲伤贞元朝士仍多在应笑青衫泣白郎
　　竹枝词
　　居庸山前涧水多白榆林下石坡陀后来才度枪竿岭前车昨日到滦河
　　宫装騕褭锦障泥百两氊车一字齐夜宿岩前觅泉水林中还有子规啼
　　新雨霏霏緑匀马啼何处有沙尘阿谁能翦山前草赠与佳人作舞茵
　　车帘都卷锦流苏自控金鞍撚仆姑草间白雀能言语莫学江南唱鹧鸪
　　山前马陈烂如云九夏如秋不是春昨夜元冥剪飞雪云州山里尽堆银
　　山上去采芍药花山前来寻地椒芽土屋青帘留买酒石泉老衲唤供茶
　　上都栁枝词
</div>
    <div class="pagination">
<a href="御选宋金元明四朝诗_page343.html">上一页</a><span>...</span><a href="御选宋金元明四朝诗_page339.html">339</a><a href="御选宋金元明四朝诗_page340.html">340</a><a href="御选宋金元明四朝诗_page341.html">341</a><a href="御选宋金元明四朝诗_page342.html">342</a><a href="御选宋金元明四朝诗_page343.html">343</a><span class="current-page">344</span><a href="御选宋金元明四朝诗_page345.html">345</a><a href="御选宋金元明四朝诗_page346.html">346</a><a href="御选宋金元明四朝诗_page347.html">347</a><a href="御选宋金元明四朝诗_page348.html">348</a><a href="御选宋金元明四朝诗_page349.html">349</a><span>...</span><a href="御选宋金元明四朝诗_page345.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
