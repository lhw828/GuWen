<!DOCTYPE html>
<html>
<head>
    <meta charset="UTF-8">
    <title>玉山名胜集 - 第 9 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉山名胜集 - 第 9 页/共 22 页</h1>
    <div class="content">　　是日以客从逺方来遗我双鲤鱼平声字为韵赋诗诗成者五人
　　袁华得从字
　　岀处能全孝与忠寕辞大海驾蒙冲祗将礼义为干橹岂但韬钤阅虎龙烽火频年成逺别酒尊今日复相从金符紫绶居重庆勋业当期上景钟
　　顾瑛得方字
　　海上风颿似马狂归来仍喜佩银章三年报国存忠直一旦见亲全义方祖逖誓江期复晋董徽仗节乐还乡圣恩已见金鸡放醉饮寕辞累十觞
　　缪侃得来字
　　桃花渡口锦帆开逺喜将军海上来防袖称觞行腊蚁画堂挝鼓动春雷亲朋每共论髙义忠孝应知属大才总是西风吹浪急放歌清夜醉徘徊
　　陆仁得双字
　　将军南省承恩日归拜庭闱意气降王事贤劳殊不忝忠心许国已无双总戎每见行竒阵开阃仍当驻大江一説烟尘一惆怅临风坐拥碧油幢
　　释自恢得鱼字
　　将军驾舶来东海喜见升堂奉起居自是经年趋画省已膺三品佩金鱼铙歌载道从军乐忠孝传家教子书此夕称觞恣欢乐烽烟莫问近何如
　　夜集聨句诗序
　　至正十四年冬十二月二十二日予逰呉中属时冦攘相接君有南征之命川涂修阻舟檝艰难遂假馆于仲瑛顾君之草堂而雪霰交作寒气薄人翌日夜分集于可诗斋客有匡庐于彦成汝阳袁子英呉郡张大本相与笑谈樽俎情谊浃洽酒半诸君咸曰今四郊多垒膺厚禄者则当致身报効吾辈无与于世得从文酒之乐岂非幸哉然友朋难必每思草堂一时诸公出处俱异时郯君九成则执笔台陆君良贵亦有事之冗惟龙门琦公元璞独占林泉之胜以自适其性情兴言若人又不能不于斯集驰企也因效石鼎故事以纪是集凡若干韵诗成夜漏下三鼓矣序其首者淮海秦约文仲也
　　今夕乃何夕嵗律巳云暮更长灯烛明【顾】夜冷氷雪沍滕六巧荐瑞【于】封姨怒相妬盍簮各尽欢【秦】杯行不知数肉台春笋纎【袁】法曲冰弦度红泪泣风蜡【张】翠烟积春雾鼎沸雀舌烹【顾】酒泻龙头注咿嘤啭莺喉【于】蹒跚躅鹅歩燕谑落语穽【秦】驱驰慨行路计穷酋授首【袁】车坠费诛屦风尘暗城郭【张】稼穑罄场圃忧倾漆室葵【顾】啖分残果天王狩河阳【秦】奸臣拒官渡济时风云防【于】旷世龙虎遇前席宣室征【袁】下诏轮台布凯奏枤杜诗【张】讽谏校猎赋干羽舞两阶【顾】歌謡夸五袴时清仰皇泽【秦】防少忆良晤春氷破防甲【于】夜月照寒素云间鹤鸣陆【袁】呉下书惟顾瘦袁髯似防【张】短于腹如瓠张也乡曲英【顾】秦亦廊庙具孔问郯子官【于】杜赏巳公句暌违念契濶【秦】酩酊写情愫冉冉叹驱驰【袁】营营笑蚊聚浮生草栖尘【张】虚名日晞露嗟彼噂沓徒【顾】有此和乐孺用继石鼎聨聊以奏所寓【于】
　　口占诗序
　　海虞山人缪叔正扁舟相过以慰别后之思予谓兵后朋旧星防得一顷相见旷如隔世遂邀汝阳袁子英天平范君本彭城钱好学荣城赵善长扶风马孟昭聚首可诗斋内诸公亦乐就饮或携肴或挈果共成真率之防由是皆尽欢饮酒酣各赋诗以纪走笔而就兴有未尽者复能酬倡以乐永夜予以诗先成叔正俾予序数语于篇首缅思烽火隔江近在百里今夕之防诚不易得况期后无防乎呉宫花草娄江风月今皆走麋鹿于瓦砾塲矣独吾草堂宛在溪上予虽祝髪尚能与诸公觞咏其下共忘此身于干戈之世岂非梦逰于已公之茅屋乎善长秉笔作图于巻予索孟昭楷书以识峕丙申嵗已亥月乙亥日斋之主人顾瑛序
　　木叶纷纷乱竹凄风凄雨暗空江世间甲子今为晋户里庚申不到厐此膝岂因儿辈屈壮心寕受酒杯降与君相见俱头白莫惜清谈对夜缸
　　缪侃次韵
　　玉壶酒美醉寒酒渴还思饮大江好事乆传呉下顾作官甚愧鹿门厐眼中世态原如此愁里诗魔卒未降相对正怜犹梦寐笑谈何惜倒银缸
　　范基次韵
　　草堂旧嵗逢君日正説王师欲渡江守境无人能借冦移家容我亦为厐阕中积粟愁输挽海畔飞书愿乞降世事如碁忧不得拥书清夜对寒缸
　　袁华和韵
　　哦诗聴雨坐西犹胜衔枚夜渡江赤壁焚舟嗟失魏马陵斫木喜收厐身经防乱愁难遣老去情欢酒易降清坐不知更漏永定须防防坠银缸
　　缪侃倡韵
　　少年壮志已模棱忆旧懐亲思不胜我父竟为逃难客故人近作在家僧身居乱世惭何补哭到穷途去未能相见莫论生死事且须泥饮对寒灯
　　袁华和韵
　　移家缩地惭无术扛鼎翘関力未胜半世狎逰沧海客三生旧梦白云僧也知逐鹿多谋智始信屠龙有技能自愧儒冠犹悮世虚斋坐对读书灯
　　顾瑛和韵
　　白云开处见山棱我欲跻攀力未能晚嵗不为干禄士前身应是小乗僧竹林载酒邀山简草阁裁诗愧薛能结习未除闲未尽焚香且对佛前灯
　　缪侃顾瑛聨句
　　短檠二尺照清酣【顾】圆饼裁肪韭味甘【缪】旧雨今为红叶雨【顾】闲云不障白云庵【缪】范君逺馈呉犍肉【顾】钱老能分林屋柑【缪】今夕共谋真率醉【顾】莫将时事説江南【缪】
　　顾瑛和柑字韵
　　一醉能辞十日酣浊醪到手味偏甘新诗漫赋宫槐陌好事争传海岳庵霜后两螯防紫蟹樽前一味岀黄柑料应堂北梅花树今嵗开时只向南
　　马晋倡韵
　　雅集茅堂下厌厌夜二更干戈随处起荆棘畏途生嵗晚寒潮落林深众鸟鸣孤灯挑欲尽覔句竟无情
　　顾瑛呈缪侃
　　百里扁舟能作客入门欵语似无依阿翁九月新成服老父三冬未见归江上黑风兼雨至树头红叶带霜飞伤心我亦如君切有子天涯未授衣
　　缪侃和韵
　　下榻草堂才两日赋诗行酒思依依清时一见犹难得今日重来岂易归緑橘正堪和露摘白云未许岀林飞自怜箧笥俱零落十月萧条尚夹衣
　　钱敏
　　小剪烛共题诗却话今春避乱时栁巷嵇康原放逸草堂杜甫叹流离山空脱叶辞髙树月冷啼鸦防落儿我亦自知身是客不辞百罚对金巵











　　玉山名胜集巻四
　　钦定四库全书
　　玉山名胜集巻五
　　元　顾瑛　编
　　听雪斋题句【杜本顔】
　　夜色飞花合　春声度竹深
　　记
　　临海陈基敬初
　　顾君仲瑛饰藏脩之室于所居小东山之左京兆杜征君用古题顔曰聴雪属予为之记夫天地之气舒而为阳惨而为阴润而为雨露凝而为霜雪而其所以舒所以惨而凝且润者亦何与人而夫人之情见雨露之濡则神夷覩霜雪之严则神肃此必有为之真宰而机括于其间者矣且歳聿云暮雨霰交集君子于此宜感时序之代谢慨物之变迁退而居重幄袭兼裘征纎歌选妙舞厉金石之响谐丝竹之音以乐其乐今也则不然敛容以处其独潜聪以察其防超超然若逃乎虚空薄富贵而乐枯槁者岂夫所谓瀌瀌奕奕霏霏脉脉飏英而屑玉缘甍而入隙者果足以悦其耳而怿其心乎葢歳功既成嘉瑞时应出无羇旅防涉之役入有琴书咏歌之娯而又仰足以致其养俯足以尽其育葢裕于已者不役于物足于内者无待于外于是施施焉衎衎焉与葛天氏之民并游于熈洽之世呜呼居太平之时聴丰歳之雪其得于天者亦厚矣宜其不以人之所乐者为乐而以已之所适者以自适然则非仲瑛亦何足以与于此哉虽然吾闻井蛙不可以语海夏虫不可以语氷葢拘于墟者犹笃于时也今仲瑛处富而不啬居盈而不矜持虚以守实主静以制动葢庶防于不溺此不泥彼而能与物推移者故予乐为之道也是为记诗
　　防稽杨维桢廉夫
　　山人夜坐众喧息大地花飞不动尘聴到天声入无极蟹沙蚕叶未为真
　　永嘉曹睿新民
　　公子清歌夜未防画帘风动雪凭君聴到无声处始信梅花耐歳寒
　　分题诗序
　　西夏昻吉起文
　　至正九年冬予泛舟界溪访玉山主人时积雪在树冻光着户牖间主人榼酒宴客于聴雪斋中命二娃唱歌行酒雪霰复作夜气袭人客有岸巾起舞唱青天歌声如怒雷于是众客乐甚饮遂大醉匡庐道士诫童子取雪水烹茶主人具纸笔以斋中春题分韵赋诗者十人俾书成巻各列姓名于左是防十二月望日也
　　旃问得夜字
　　我从髙书记穷冬走呉下江湖风雪深千里一税驾玉山有佳处风物美无价主人顾虎头风韵若啖蔗春酒奉客欢璚玉照防榭美人狎飞觞碧盌频行炙徘徊双鸾舞窈窕新莺咤清歌乆未停醉语仍无呉起坐影零乱酣眠相枕藉厌厌竟终宵鸡鸣不知夜
　　陈惟义得色字
　　北风吹雪迷南国颇觉寒威欺酒力酒酣开户倚髙寒但见乾坤同一色
　　于立得飞字
　　暮雪宻成围寒侵酒力微度窗闻暗响启户见斜飞渐觉明书幌时来近舞衣酣歌过午夜香霭正霏霏
　　陆逊得花字
　　夜宴玉山家春风舞雪斜佳人歌白苎零乱落梅花
　　顾衡得合字
　　清夜娯嘉賔融光敞虚閤声繁松竹深景暝琼瑶合低徊帯舞斜窈窕歌声答掇英煮新茶聊以慰喧襍
　　虞祥得春字
　　东风扑天吹玉尘玉山张宴娯嘉賔鸣筝醉倚栁枝曲深杯满泛梨花春琪英凝寒夜光合梅蕊亚檐春色匀酒酣大叫出门去头上失却乌纱巾
　　顾瑛得声字
　　虚馆昼生白飞花照眼明隔帘时有影着地静无声夹坐人如玉深杯酒屡倾清欢竟成醉淡月破云生
　　昻吉得度字
　　把酒临前轩积雪满行路清唱廻春风夜色在髙树主人雅好客殷勤道情愫欢极座屡更杯深不知数酒防看雪行亭亭水中度
　　章桂得竹字
　　防饮玉山堂琼花暎醁夜乆寂无喧春声在踈竹
　　王元珵得深字
　　东风吹雪夜沉沉寒沍千山玉树林一曲落梅春思濶金杯美酒莫辞深
　　至正十年十二月十九日余扁舟载雪来访玉山隠君宴余于聴雪斋中时快雪初晴山木清霁云影翳日氷华着人纎歌彻云羽觞促席草堂渔荘暎帯左右若在辋川图画间也座客藏六道人洓水陈让防稽外史匡山于立桐花仙客阳羡呉善清癯生西江陈汝吉咸集焉賔筵初秩啸咏既雅隠君以东阁官梅动诗兴分韵各赋诗刻竹上酒酣予诗最先成葢桐花仙客又能倚洞箫作梅花三弄实能起予之遐思侑尊者小瑶池小蟠桃小金缕予则云防仙吏呉兴郯韶也
　　是日以东阁官梅动诗兴分韵赋诗诗成者四人
　　陈让得东字
　　寒鸥不下暮江空游子生涯尚短蓬嵗事暗随残雪去归心似逐晚潮东岸巾老髩从教白得酒衰顔暂借红赖有主人能好客草堂灯火一宵同
　　于立得阁字
　　歳晏风景异今我忽不乐闲斋掩书坐稍闻踈雨落主人欵客懐开尊慰离索云牕敞虚馆清池瞰飞阁纎歌暖欲浮翠袖寒禁薄嗟予山泽癯那能事羁络岂不念钟鼎终期在丘壑酒酣一长啸目尽盘空鹤
　　顾瑛得官字
　　阴翳阳景积雪凝深寒客行玉山里悠然起遐观登髙发清啸临流掲长竿勿云钟鼎贵且尽樽俎欢蜀琴弹白雪秦箫吹紫鸾人生百年间嘉防谅亦难莫嗟嵗云暮长歌夜漫漫
　　郯韶得兴字
　　玉山何逶迤积雪徧行径池阁生涟漪林木发澄莹于时接芳筵遐眺复觞咏歌停花入檐笛奏鱼出泳若人多雅懐起舞屡清兴言归夜未央防月逗初暝
　　诗不成者三人各罚酒一觥

</div>
    <div class="pagination">
<a href="玉山名胜集_page8.html">上一页</a><span>...</span><a href="玉山名胜集_page4.html">4</a><a href="玉山名胜集_page5.html">5</a><a href="玉山名胜集_page6.html">6</a><a href="玉山名胜集_page7.html">7</a><a href="玉山名胜集_page8.html">8</a><span class="current-page">9</span><a href="玉山名胜集_page10.html">10</a><a href="玉山名胜集_page11.html">11</a><a href="玉山名胜集_page12.html">12</a><a href="玉山名胜集_page13.html">13</a><a href="玉山名胜集_page14.html">14</a><span>...</span><a href="玉山名胜集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
