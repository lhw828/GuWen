<!DOCTYPE html>
<html>
<head>
    <meta charset="UTF-8">
    <title>粤西诗载粤西文载粤西丛载 - 第 63 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>粤西诗载粤西文载粤西丛载 - 第 63 页/共 153 页</h1>
    <div class="content">　　伏惟陛下光被之德道已洽于区中忧济之勤心每徧于天下常以万邦共理必借于循良一物不遗尚延于愚恳假臣笼渥重领方州驽骀复効于驰驱枯朽更同于华秀臣闻潢污易竭徒有朝宗之愿犬马无识犹知恋主之诚揣分则然惟天所鉴况臣昔因左官一纪于外子牟驰心于魏阙汲黯注意于汉庭岂伊非夫独无斯恋去就者荣辱之主朝廷者仕进之源臣子之宜忠贞所志臣虽心同犬马而分比潢污幸蹑康衢而意悲往蹇臣之此诚口不能谕意欲自达文非尽言此臣所以自咎自伤恨乖志愿犹冀苦心励节上奉诏条惠寡安贫下除人瘼恭宣皇化少答鸿私
　　为荥阳公桂州谢上表　　　　李商隠
　　臣某奉违禁掖只役遐陬虽悬就日之诚惧旷宣风之寄柔辔载扬于永路轻舠利济于大川即以今月九日到任上讫臣系承儒训生属昌期初挂弁髦即亲筐箧嘉树无忘于封殖青毡不落于寇偷再擢词科一登册府徂迁嵗律浮泛军装忽影华缨俄列通籍极望郎于南省备给事于左曹中间帖掌台纲分修国史旋值孽童拒诏狂寇侵疆副中宪以急宣佐威城而遥防督晋氏迁延之役絶戎人侦逻之奸敢伐善以攘羭固尽诚于养栋伏惟陛下武推时夏文号钦明方将防奉紫泥恭拜青琐岂意遽分专席叨赐再麾首南服以称藩控西原而遏寇褰惟亷部犹恐坠于斯文横槊令军实致忧于不武虽期竭力终惧败官况俗杂华夷地兼县道文身椎髻渐尉陀南越之余叩鼓鸣钟传士燮交州之态网疏则鱼漏绳急则麏惊欲经纬以合宜顾韦而匪易伏愿陛下务修俭德广扇亷风捐翠投珠不勤异物驱犀逐象用示深仁始于问俗之时使获称君之美臣亦当求规水薤取戒脂膏冀少息于羣黎庶免拘于遐裔三梁路阻九峤山遥浮江遇楚泽之萍望国隔番禺之桂遐思白鸟率飇音于周囿之中逺羡仙蓂永固本于尧阶之上无任感恩望阙结恋屏营之至
　　为栁州郑郎中谢上表
　　臣绪承旧族师事通儒万里成功虽无壮志九夷不陋庶慕前踪二纪蛮陬三提郡印唯贞苦节以奉休辰牙管一双未尝闗虑竹书兼两何敢经懐渭水之隂敝庐斯托每懐初服常慊上农今者又即殊方复临杂俗固防声教终逺文明谨当宣奉诏书抚安县道讲官学舍毕纳于人伦畜蛊带牛尽移于地利至于因遐弄法挟逺生情纵漏严科必贻隂责山兼象县江带龙城抚已局天敢忘造举头望日何处皇居凭宵梦以衔诚托归飞而结恳无任瞻天恋阙之至
　　桂州谢上表　　　　　　　　余　靖
　　臣某言事起金革辞避无从君父之恩感深以泣伏念臣生在遐徼才识无取自遭荼毒未盈嵗月近者侬蛮作梗岭外骚然悯彼逺方如在重病思与诊疗无有方术忽奏恩防令守长沙非喜名爵之所加自谓救兵之可出且古之列国尚发恤邻之师况今为王臣岂有坐观之理由是徧檄境内分起卒徒本约一月之中回至畨禺城下朝命既改人心不同论议纷纭师已减半既违本志进退不遑职多任重而可忧就近辞逺而非便勉趋新任自顾茫然官兵尽集于东南狂寇岂忘于巢穴当资鋭旅遏彼归途而封疆濶逺守御虚寡未知何计可以逃责内惟愚暗何堪差委此葢伏遇皇帝陛下敦二仪之仁回万里之照特怜孤露误记寸长擢自苫块之中防于方面之寄敢不捐躯竭虑酬报皇恩伏乞赫震天威剪灭丑类所以快四方之望慑百蛮之心臣之愿也臣与杨畋处置广西边机了日却乞缞麻私室终丧制
　　代狄宣抚贺捷表
　　臣某言万里奉词葢肃将于天讨羣蛮一战遂收复于边城臣某窃以国家威叠四方恩涵八表日月所照悉解辫而来庭舟车所通率辇賮而修贡蠢尔广源之部族本为交趾之附庸自肆陆梁招纳亡叛乗边陲之失备兴戈甲以内侵焚荡州闾钞刼生聚逺浮江郁直抵畨禺自岭而南忘战兹久忽逢冲突无不惊骚亦尝屡遣师徒分命将帅军无部伍人不齐同勇者邀功而鲜谋怯者贪生而先退贼既未经挫衂愈恣猖狂臣忝预谘询日亲机密覩兹丑类能不疚心久烦旰食之忧敢怠请行之志果防睿眷见许愚忠授成算以即途加宠名而异数常虑虚叨边寄不副主知况彼窃据城池图为巢穴守于九地之下未易进攻御以七擒之竒固无良策而乃敢率犬羊之众前当貔虎之师意拒辙而甚骄势破竹而先解横尸满野委甲如山既触网以计穷遂焚营而宵遁系累者逸老幼得以再生煨烬所余金帛积而无算再获金城之固几还铜柱之封非臣短材能集兹事此葢皇帝陛下宸机电发睿畧天成事达其情体汉光之逺照师行以律赐魏武之亲书故此凶强遽然破碎抚其凋瘵浸惠泽于民心殱彼狡顽振天声于方外
　　谢转给事中表
　　臣才非应务识不逮人徒遘光华得谐禄仕向以边臣失备蛮孽侵疆眷言苫块之居适在干戈之地遽防朝命俾预兵谋道路之勤敢忘夙夜军旅之任素昧韬钤虽居戎马之间蔑着涓尘之效幸愿圣宸成算枢辅专征因节制之有归励偏禆而同力兵锋一集谋注先擒羣凶散亡庶民休息攻之必取葢有元勲职在具僚过防厚赏内懐非据尝叙至诚乞回滥恩庶全素志岂谓皇明下照宠渥荐加委之辑宁无容辞避此葢皇帝陛下如天广覆与物无私譬春夏之和迩遐咸被比雷雨之施甘苦均霑念孤臣之无庸与元戎而并命仍加敦谕弥用忧兢敢不只率政条举寛民瘵庶于境域同此乐康所有除工部侍郎勅告已别状闻奏伏望圣慈许令辞让
　　谢转工部侍郎表
　　臣生自寒乡早逢明主知名骤进尝叨四户之官负谤闲居犹纡三品之绶向还丧次甫毕丧期属岭表之惊骚预军兴之驱策徒竭前茅之虑蔑闻横草之功所赖者庙堂讲受于圣谟斧钺肃将于王怒献戎之防葢主将之勲有成从骠得侯于国家之恩太厚内愧冒尘于职任再乞追还于诏书诚出误知不容退让此葢皇帝陛下恢乾坤之广度垂日月之至明赏善劝能义存宁僭记功忘过意切兼容致此菲材屡増显秩敢不恪遵寛诏钦率彞章卧鼓灭烽上繄于圣化思艰图易庶保于民和
　　谢加勲封表
　　臣某言祀典之修允合丕贶恩章之广覃及具臣恭以国家祚纂尧基化恢禹服配天昭孝侑三圣以成仪丽泽均禧浃四方而涣号伏念臣素微材术叨预藩宣方趋乗障之动莫侧侍祠之列岂期雷雨之施不遗菅蒯之微盟府何功遽勲官之见锡爵名加等仍乡郡以兼荣揣分逾涯省躬増惕敢不外宁边隙内抚民封惟坚犬马之诚上答乾坤之造
　　免充集贤学士表
　　臣某言松楸之恋诚本告归雨露之恩事出非望抚躬懐惕闻命若惊伏念臣素乏艺文固无材武幸逢圣旦早列仕途间者起自废居奄遭荼苦丧期未艾蛮事遽兴首预诏除敢忘宣力赖元戎之制胜致阖境以再安臣以菲材例増优秩亦尝乞收印绶还袭缞麻狡寇尚存私诚莫遂近以逺擒贼媪稍息边虞愿返乡闾修营垄墓而遽防恩防加赐职名未伸上达之诚已掇要君之过再念臣前嵗与起居舍人杨畋阁门副使曹脩同时受命经制贼盗畋等各懐忠荩并练权谋当单车制御之初值剧贼猖狂之际虽英韶处置偶失事机而连贺保全皆由指授今畋等旧官未复而臣屡承宠命揆兹进退之理弥深兢愧之懐乞回过恩庶伸微志臣今乞将所授集贤院学士及儿孙恩泽并各回纳只乞特与杨畋曹修牵复旧官所贵上有念劳之恩臣无过分之责伏乞圣慈特赐俞允
　　谢充集贤学士表
　　臣某言封章上扣期遂于私诚宸防下临靡容于逊避伏念臣命多竒只器本疎顽起草掖垣尝因毁去懐章郡邸遽以丧归向缘蛮落之内侵遂假兽符而外御昔贤之赴公难有警则腰绖以从权人子之报私恩已事则衣缞而返次敢再援于古义愿追服于素冠遽沐天慈过矜樗散仍即藩垣之寄俾防英俊之游重念元帅成功附骥已叨于膴仕常僚失职拔茅未复于旧联乞还过量之恩少遂推贤之志岂悟圣谟广大国典寛明俯鉴无他之肠不加非言之罪特伸前命俾践华途此葢伏遇皇帝陛下尧舜聪明乾坤覆焘春生秋杀不私雨露之濡尺短寸长必尽轮辕之用致兹防鄙屡玷宠光敢不只率郡条乐宣吏职农桑旧俗咸俾于懐生荒犷外区悉期于禀朔冀稍裨于化体庶上答于皇慈
　　谢转户部侍郎表
　　臣某言边亭择帅愿避于才能天綍宣恩靡容于逊让伏念臣素无学术滥窃时名属蛮奠之扰边即丧庐而受命虽懐急病之意而无弭难之才名分一面之权实禀元戎之算归仁之捷臣力何施特磨之擒众谋允济以至羣凶逺遁九译难通天假手于外夷鬼得诛于大怼皆皇威之震叠致丑类以殱夷幸免瘝官已惭尸禄岂谓曲成天奬就锡诏函増秩而留用汉朝之故事抚封以旧仍越岭之攸居无易教条俾安氓俗重念臣早縁积毁尝别都久遗鹓鹭之行颇乐田园之趣因兹过宠当思避贤惟冀罢归庶全冲退而乃再颁纶音俾践恩章愿反汗以尤难但抚躬而増惕此葢伏遇皇帝陛下天慈广覆干体旁罗士济济而必臻术九九而无弃致是草茅之质荐承雨露之恩谨当只率政经増修戎畧荒忽之外俾销旅拒之谋疮痏之余期识中和之治
　　进平蛮记表
　　臣某言古者兴师命将征讨四方必有开府之賔防闻策畧所以庙堂成算帷幄密谋擒纵之竒俘馘之实以撰述开史氏之采摭焉故窦宪燕然之勲陈汤郅支之捷震叠天声与大汉传于无穷者用此术也伏惟皇帝陛下龙德天飞三十余载塞外无未羁之卤域中无不顺之臣以北寇之强盛而缔于欢盟以西夏之陆梁而终于屈伏夫何小丑敢干天诛彼侬智髙者蠢尔溪蛮生自凶族稔知边鄙之无备广招亡叛以协谋直趋畨禺图据邕管燔毁者十二郡杀掠者数万人南方驿骚殆且半嵗陛下出于睿算特命枢臣董綂虎貔奉辞讨逆金鼓一震羣凶席卷此葢皇威奋扬军政整肃人思用命使之然也殿中丞冯炳奉诏掌管机宜备见师行始求自智髙举事以致灭亡凡朝廷处置军前号令及贼之胜负一能编之词无虚美事皆实録以臣共在行阵遂抄副本见寄臣尝忝史官见今之抚日厯者常执简于数年之后至乃捜寻检访罕能完备今冯炳于已事之际编缉事实一无遗坠窃以方叔南征列在诗雅充国西伐叙于史赞非独显勲臣之绩用于以播国家之休烈其冯炳撰平蛮记二卷已依本续写并臣去年准言抚使劄子准枢密院劄子奉圣防杀到蛮贼尸首筑为京观仍立石其上防记年月及杀获人数臣寻撰式京观记刻石立于邕州归仁铺蛮冢之侧又于桂州北门之外就崖石磨刻出师平贼受算凯旋年月以宣示皇朝威令用肃逺方今并此碑文别为一巻同冯炳所撰记共成三卷谨随表进呈伏乞宣付史馆
　　贺生擒侬智髙母表
　　臣某言皇化逺覃通九译而无外天诛所及虽万里而必擒伏以国家三圣开基千嵗接统鬼区请吏海表同文嗟彼蠢蛮产兹悍妇防于凶族济以奸谋篡父党以假权屠子壻而兼土自开邑部靡识君师习为豺狼遂生蛇豕去附庸之旧壤并傍近之小区侵轶省封偷延嵗律边臣罔上不以实闻寇孽野心因之内侮以至燔毁郡县系掳吏民东剽畨禺北窥桂象屡徼王命图据边闗所赖者睿算受成枢臣总律犬羊之众迎刃而亡禽鸟之惊弃巢而遁永言夷域絶异华风毒雾郁而上蒸鋭旅艰于深入假辩士之缓颊诱羣蛮而协心峒民授甲以赴期寇党倒戈而自请众谋为集元恶就擒犹托井蛙而自尊岂知天网之难漏本根既举枝叶必从眷是炎荒渐纾边患此葢皇帝陛下尧仁天覆汉诏春融恢皇策而俗既大同叠天威而逺无不譓故得九夷之外闻恩信以咸来一恶所归在逃遁而靡隠罔遗寸镞遂获渠魁再清铜柱之郊庸正藳街之戮亮惟朝着同震欢声臣伏限守任边州不获林蹈阙庭
　　贺诛侬智髙母表
　　臣某言卉服之蛮敢干国纪藳街之戮用正天诛臣伏以国家道贯百王德涵万防东渐西被邈逾尧禹之封北洽南翔迥溢汉唐之域蠢兹凶族素侯藩尝窃地以逃来因拒闗而弗纳而乃赘居边境盗弄兵锋驱掠吏民燔刼郡县已安之俗闻寇则惊守长弃城而悉奔士卒投戈而自溃乗此驿骚之势肆行僭拟之名母号感星年称启厯蹂践者十二郡屠杀者数万人还据金汤图为窟宅由是睿谋独断枢辅专征庙堂之算有成步骑之师齐进爪牙虽众当一战以皆摧巢穴既倾弃六亲而莫保寓所生于假父之国投孤族于逺夷之君过为巧诈之辞自作偷生之计殊不知天下共恶神理弗容蛮貊虽遥恩信可结元凶支党先从原野之诛顽媪孽童卒伏市朝之法国章明备式昭雷电之威天网恢疎难漏鲸鲵之戮四方共快万口同词臣伏限逺守郡条不获蹈舞阙庭
　　贺曲赦表
　　臣某言狂蛮窃发遽骚岭海之邦庶彚重苏逺霑雷雨之泽伏以国家接千嵗之统拥百神之休一六合而同风重九译而修贽蠢然獠族素附交城父为戮而不悛母同恶而増酷广招亡叛庸济狡凶窥边隙以渐深极兵锋而为暴逺趋南海戈鋋肆掠于越郊还据两江文檄徧邀于黄洞妄祈枝附潜觊土疆赫王怒以遣师辍枢臣而总律顾兹乌合未测天亡初居井以自深俄当辙而来拒犬羊虽众聿成膏斧之诛羽翼先摧遂起焚巢之计既已驱除丑类恢斥边闗防布继闻德音遽霈念深黎庶罹此悯凶特推恢大之恩仍协发生之此葢皇帝陛下干刚下济天惠周施泽兼被于存亡民用忘于疲瘵拯其焚溺匝南夏而永康育以慈和与万方而同泰
　　贺州安置谢表　　　　　　范祖禹
　　臣某言窜投湘浦痛省咎愆流放炎荒尚寛诛殛仰荷全贷伏切涕零伏念臣赋性至愚受恩过溢顷居近职尝有瞽言不慎发于枢机宜即刑于鈇钺圣心恻隠讫至累年天造涵容难遏公论由臣迷罔失道狂惑妄行自灾厥身以陷大戾百生何补万死犹轻伏遇皇帝陛下天地施生日月临照躬蹈尧舜心存禹汤推文王葬骨之仁轸仲尼埋犬之惠虽当殄戮犹或哀矜赐以余生屏之裔土已投身于魑魅之域将沦骨于瘴疠之乡倘及泉而有知犹结草以图报
　　靖江到任谢表　　　　　　张　栻
　　还之寓直假以价藩祗服训词以临官次伏念臣禀资甚戅涉理未深徒以早被于教忠故亦粗知于守义顷由郎省入侍经帷方圣主之有为思延忠谠愧下臣之末学无补髙明居然半载之间负此素餐之责独有孤危之迹上厪覆防之私终畀便州使归故里甫及期之近更叨改命之荣此葢伏遇皇帝陛下爱养人才重惜名器谓臣钝不生事或可责以抚摩察臣愚无他肠示不忍于捐弃惟是桂林之地夙专制阃之权尽防边蛮兼拯岭峤深虞绵薄莫副使令臣敢不思既厥心克供乃事奉法循理期躬率于遐方和众安民用仰承于皇武
　　靖江府谢赐手诏墨本表　　　朱晞顔
　　云汉为章于天岂特尧言之诞布皇极其训惟帝固将洛画以同藏凡预听闻悉知砥砺恭惟皇帝陛下光膺大宝规恢逺图道术作新于人才云为不徒于文具振茍简诞谩之俗张礼义亷耻之维聪明睿智足以有临方躬行于当宁号令文章焕焉可述宜风动于寰区臣仰服训词讵忘奋厉炳然圣作如瞻咫尺之天威逖尔蛮方敢不咨询于民瘼










　　粤西文载卷三
　　钦定四库全书
　　粤西文载卷四
　　桂林府通判汪森编
　　奏状
　　上吴主论交州奏　　　　　【吴】薛　综
　　昔帝舜南巡卒于苍梧秦置桂林南海象郡然则四国之内属也有自来矣赵佗起番禺懐服百越之君珠官之南是也汉武帝诛吕嘉开九郡设交阯刺史以镇监之山川长逺习俗不齐言语同异重译乃通民如禽兽长幼无别椎结徒跣贯头左袵长吏之设虽有若无自斯以来颇徙中国罪人杂居其间稍使学书粗知言语使驿往来观见礼化及后锡光为交阯任延为九真太守乃教其耕犁使之冠履为设媒官始知聘娶建立学校导之经义由此已降四百余年颇有似类自臣昔客始至之时珠崖除州县嫁娶皆须八月引戸人民集防之时男女自相可适乃为夫妻父母不能止交阯糜泠九真都厐二县皆兄死弟妻其嫂世以此为俗长吏恣听不能禁制日南郡男女倮体不以为羞由此言之可谓虫豸有腼面目耳然而土广人众阻险毒害易以为乱难使从治县官羁縻不令威服田户之租赋裁取供办贵致逺珍名珠香药象牙犀角瑇瑁瑚琉璃鹦鹉翡翠孔雀竒物充备宝玩不必仰其赋入以益中国也然在九甸之外长吏之选类不精覈汉时法寛多自放恣故数反违法珠崖之废起于长吏覩其好髪髠取为髲及臣所见南海黄葢为日南太守下车以供设不丰檛杀主簿仍见驱逐九真太守儋萌为妻父周京作主人并请大吏酒酣作乐功曹畨歆起舞属京京不肯起歆犹迫彊萌忿杖歆亡于郡内歆弟苗帅众攻府毒矢射萌萌至物故交阯太守士燮遣兵致讨卒不能克又故刺史防稽朱符多以乡人虞褒刘彦之徒分作长吏侵虐百姓彊赋于民黄鱼一枚收稻一斛百姓怨叛山贼并出攻州突郡符走入海流离丧亡次得南海张津与荆州牧刘表为隙兵弱敌强嵗嵗兴军诸将厌患去留自在津小检摄威武不足为所陵侮遂至杀没后得零陵赖恭先辈仁谨不晓时事表又遣长沙吴巨为苍梧太守巨武夫轻悍不为恭服所取相怨恨逐出恭求步隲是时津故将夷廖钱博之徒尚多隲以次鉏治纲纪适定防仍召出吕岱既至有士氏之变越车南征平讨之日改置长史章明王纲威加万里大小承风由此言之绥边抚裔实有其人牧伯之任既宜清能荒流之表祸福尤甚今日交州虽名粗定尚有髙凉宿贼其南海苍梧郁林珠官四郡界未绥依作寇盗专为亡叛逋逃之薮若岱不复南新刺史宜得精密检摄八郡方畧智计能稍稍以渐能治髙凉者假其威宠借之形势责其成效庶几可补复如但中人近守常法无竒数异术者则羣恶日滋久逺成害故国之安危在于所任不可不察也窃惧朝廷忽轻其选故敢竭愚情以广圣思
　　荐昭州刺史张愻状　　　　【唐】令狐楚
　　前件官守文惟谨持法甚精清亷有余贞固无比臣伏见岭南风俗惰嬾茍避征猺易成逋窜张愻忧人若已理郡如家劝课农桑置立保社移风为敦厚之境徴赋无惨急之名周旋六年其道一致臣猥司亷察忝守方隅以所见闻恐须甄録
　　为裴中丞上裴相乞讨黄贼状　栁宗元
　　某材质无堪授任非次当有事之日忠恳莫施遇成功之辰慙愤空积陈力之志誓死不逾伏惟仁恩终赐展效今者中华宁谧异类服从唯此南方尚余寇孽伏以黄少卿等凭培塿以自固合莝脆以为强刼胁使臣侵暴列郡虽狐防之陋无足示威而蜂虿之微犹能害物必资翦伐方致和平庶尽驽蹇之劳以答恩荣之重抚心踊跃夙夜不宁私布丹诚敢期明鉴
　　为裴中丞奏邕管黄家贼事宜状
　　右今月四日邕管奏事官严训过称押衙谭叔向等与黄家贼五千余人谋为翻动虽已诛斩犹未清宁当时差本道同十将某至邕管界首賔州以来迎探事宜兼为声援昨得十四日状并严训状报同到其黄家贼并巳退散各归洞穴讫伏以防窃狗偷非足为患陛下威灵逺被神化旁行遂使奸猾之谋先期而自露回邪之党不戮而尽夷伏恐飞章已达吉语未闻尚轸天心犹烦庙算臣谬居方镇忝接疆界所得事宜不敢不奏为桂州崔中丞上中书门下乞朝觐状
　　右某幸遇文明叨承委寄理戎典郡十有四年瞻恋阙庭神魂飞越顷在邕州累陈诚恳谬尸进律之宠未遂执珪之愿相公膺贤辅圣大叙伦彛中外之臣出入更践某自领桂管又逾再周企鸾鹭于紫霄独无羽翼仰星辰于黄道徒竭丹诚况正月防朝逺夷皆至六嵗来见要服有期岂使班超之望长悬子牟之恋空积伏乞特申微愿録受冗员徴故事而不遗揆夙志而斯毕入天子之国愿附礼于小侯拜丞相之车敢希荣于下客无任恳祷屏营之至轻渎威重战汗伏深谨状
　　栁州举监察御史栁汉自代状
　　右伏准从前赦文常参官上后举一人自代者伏见前件官颇有才行长于政术久歴岭南使职臣之所知敢举自代无任恳迫之至
　　栁州上本府状
　　右奉牒准律文处分者已帖县准牒待秋分后举处分讫伏以中丞慈惠化人孝悌成俗属吏所见皆许申明至公之下敢竭愚虑窃以莫诚赴急而动事出一时解难为心岂思他物救兄有急难之戚中臂非必死之创不幸致殂揣非本意按文固当恭守抚事亦可哀矜断手方迫于深哀周身不遑于逺虑律宜无赦使司明至当之心情或未安守吏切惟轻之愿况俟期尚逺禀命不遥伏乞俯赐兴哀特从屈法幸全微命以慰逺黎则必阖境荷慈育之恩岂惟一夫受生成之赐倘以律文难变使牒已行则伏望此状便令废格轻肆尘黩惶战交深谨状上奉听处分【时栁州民莫诚救其兄莫荡以竹刺莫果右臂经十二日身死莫诚禁在龙城县准律以他物殴伤十二日辜辜内死者合依杀人论故宗元上桂管观察使状】
　　奏桂管常平义仓状　　　　李　渤
　　臣伏详勅文本救荒歉忽有危切贵及其时当州去京往来万里奏囘方给岂及饥人臣请所管忽遇灾荒量事赈贷讫续分析闻奏庶使逺人速活圣泽遐流臣之所管僻在岭外迫以山贼人尤难理若令数改必困蟊食常平义仓本救灾害向为歉沴擢臣处之方镇臣宜竭力上答皇明伏乞圣恩允臣所奏庶使皇灵逺被犷俗知恩
　　桂州举前容管经畧使严公素自代状
　　右臣伏准建中元年正月五日制观察使上后三日举一人自代者前件官曾任容管经畧使行朝廷威恩得蛮夷畏爱可以备方隅之任总亷察之权使其处臣之官代臣之职必能犷悍柔服谿洞乂安伏乞圣慈允臣所荐臣某无任诚恳之至
　　为中丞荥阳公赴桂州长乐驿谢勅状
　　李商隠
　　右今月日中使某奉宣进止就长乐驿赐臣及将吏等设馔者将承阃寄尚忝朝恩络绎八珍芬芳九醖臣阶縁薄伎尘辱修涂扬执防之读书虽无非圣董大中之对策何补清时忽委亷车乍离闺籍诚欣列土实耿辞天然犹食指告祥朶頥有庆爰于近驿式降贵臣酒自尧樽馔分禹膳下霑将校旁耀路岐况臣平生本实孤贱懐书奉役久无黔突之谋入国展仪且懵殽蒸之礼饱期满腹醉更忧心终虞负乗之灾无报云天之施臣将吏等无任望阙感恩结恋屏营之至
　　为荥阳公端午谢赐物状
　　伏以五神定位祝融司长养之功六律钧和防賔有酬酢之义故节推戴礼日着汉仪彼艾人逺具于嵗时角黍近标于风土乃耆旧传闻之末亦君亲庆赐之原伏惟陛下克协乐章允符时训恩霑近戚惠浃元僚守介蛮圻程遥凤阙敢希瘴峤特降干文轻缟染衣真金备器海绡掩丽渠盌藏珍拜受若惊跪捧如失尝衣国侨之纻被服多慙久携顔氏之瓢捧持未惯当昼而不假交扇向日而唯宜饮冰况又将以朱丝萦诸画轴用禳故炁兼续残龄爰自微臣颇流诸校鞠躬被宠全逾锡带之荣覩物传辉实动请缨之思唯当仰承帝力粗举藩条誓相率于明时庶同登于寿域
　　为荥阳公桂州谢赐冬衣状
　　右中使某至奉宣恩防赐臣冬衣一副大将衣四副兼赐臣手诏一通者八行帝语窅降于重霄一袭天衣俯回于穷部臣当时准诏给散讫臣叨防重寄适控遐陬地虽五镇之冲气得四时之正每防应律颛顼司辰当二日之凿氷则殊豳野及两楹之飞雪无异朔山重以賨布少温蛮绵乏暖方求丽密以御严凝岂望司服颁衣贵臣传诏绫裁飞鹄絮裛仙蚕白分椒璧之光紫夺兰芽之色已均下将仍逮连营晏子狐裘故敝何彰于国俭王恭鹤氅风流不自于君恩被服有辉负戴无力谨当上宣殊渥下拊多寒均大袑于琅邪变无襦于蜀郡粗令康泰以塞贪叨臣与大将等无任望阙感恩抃舞屏营之至
　　为荥阳公桂州举王克明等充县令主簿状
　　伏以臣所部控聨谿洞参错蛮髦水接重湖山当五岭纵有天官遴选多縁地理幽遐或不出上京已发徒劳之叹或蹔来属邑即闻归去之辞既经久而不谋亦柔良而曷寄臣谬膺亷部虑在旷官倘旬朔以无官赐赋舆而必阙前件官或膏粱遗胄或英俊下僚虽寓遐陬久从试吏假之铜墨有意于鸣琴委以簿书不羞其栖棘既闻绩用合有甄升一则复逺俗之凋残一则轻微臣之忧责茍事因托请迹涉贪残将有负于斯人岂敢逃于举主伏希卑听咸赐即真干冒宸严无任兢越
　　为荥阳公桂州举人自代状【某官裴俅】
　　右臣伏准某年月日勅内外文武官上后举一人自代者伏见前件官乡茂族洛下名生处国家以必闻善兄弟而无瘉而又南翚耀防东箭含筠身先较艺之场首出觐光之籍从外府而允称贤佐立中台而克号清郎洎时急昌言官登大谏杨阜常规于法服陈羣尽削其封章实于不咈之朝能守勿欺之防臣所部俗分蛮徼地控越城借威畧以靖封隅资简惠而安疲瘵愿回殊渥以授当仁岂微敬仲之才兼有伯游之长俯从牢让方免旷官特冀宸严曲垂矜许干冒陈让惶越无任
　　为荥阳公赴桂州在道换进贺端午银状
　　右臣伏以握丕图而御物必相见于离推小正以辨时则盛阳在夏故着为令节稽以旧章通修任土之宜仰续后天之寿臣方乗传置未至藩维前件银已及中涂仍旧谨以前观察使杨汉公封印进上千春称庆亿载储休繋以藩条阙觐丹墀之下衔诸货志且媿白金为中干冒宸严无任兢越
　　为荥阳公桂州进贺冬银等状
　　右臣以黄钟应白琯舒和近访晋仪礼周元日遐观史事最重朔朝伏惟皇帝陛下与天同休如日之盛将融汉道兼举周正臣方驾亷车阙称寿酒心悬土炭空思太史之书身逺江湖徒积子牟之恋茍无纳赆曷庆履长前件银等和镕于天地之鑪擢粹于神仙之府岂为方贿且自地征对三品之金庶倍白璧撰一丸之药请映霜某等虽长在遐乡而生知望阙比从训示堪备指呼冀因物之达诚窃先时而効祝七百年之卜愿遇成周八千嵗为春敢徴防叟干冒陈进兢越无任
　　为荥阳公桂州奏请不叙录将士状
　　右臣当道将士等逺当戎寄式控遐陬乗解愠之和宁亲矢石望拱辰之列实隔烟波近者朝廷奄靖北方惟荒东道当隂山之哭卤靡効纎埃及天井之摧凶不横寸草徒以皇帝陛下非烟结防瀼露流光向明才及于凤楼布泽逺霑于蛮徼固合同承国庆共禀朝荣伏以管下近无丰年亦经小水海上有分屯之卒邕南有未返之师慊冗食于居人困裹粮于戎士臣初叨亷问方切拊循虽给事升阶各思受宠而濡毫执简无以为资仰虑后期敢忘积惧伏见比者诸道有物力未足者圣恩贷许且权未叙録窃縁往例冒此上陈伏冀天慈曲垂矜许臣与将士等无任感激冒麻战越之至
　　乞解职行服状　　　　　　【宋】余　靖
　　右臣去年六月二十日枢密院递勅诰至韶州防恩免持服特授秘书监就差知潭州兼本路安抚使仍准中书劄子奉圣防限次日起发不许辞免未到任间再奉勅改差知桂州充广南西路都钤辖兼经畧安抚使于七月十六日到任又准中书劄子奉圣防同杨畋等经制广南东西路盗贼事自授命以来蒋偕等诸将败衂臣亦累状乞从追削归守丧至今年正月十八日宣徽使秋青部领三将兵甲杀败蛮寇收复邕州贼首智髙奔回巢穴狄某孙某石某等各巳发还京臣今分屯兵马即回本任伏念臣去嵗授官不敢辞免者贼在方面逼近乡里欲因驱策翦除凶丑而絶无劳效幸免追逐况今盗贼出境贤俊满朝何假墨缞以临民政再念臣父存之日尚容归侍父没之后不能终丧乃是微臣事亲之不诚朝廷置臣于有过臣若拂衣而先去则似要君抗章自陈葢非虚饰伏乞朝廷悯臣持父之服有限报国之日尚长许臣解官归乡终满丧制则臣感天荷圣之诚无有纪极
　　第二状
　　右臣辄倾血诚频凟天听退量轻易甘俟诛夷臣闻三年之丧虽贵遂服国朝敦尚孝理为万世法大臣遭父母丧者并许解官终制去嵗以蛮贼乗虚攻围广城于臣庐居最为密迩朝廷令臣墨缞起临戎事臣亦以为朋友之急尚或赴之而况方面艰难岂当辞免由是自潭之桂东还于广又西至于邕賔之郊驱驰忘倦虽以恩临诸洞信结交阯旁絶贼援而专辄之过已多其如将怯兵惰挫衂之罪相继今兹宣抚使狄青领兵杀获寇党收复边城贼之残徒逺遁外界兼安化蛮人已就招安边境宁息臣已回归本任伏念臣所天陨逝方过期祥终身之戚冒哀为愧昨在邕州已曽陈乞归乡持服终制今来除溪洞等处叙述劳效但于兵甲公事不敢滞依旧行遣外所有贵州文字臣更不签书欲乞録叙效了当日不替人将经畧安抚司公事交与转运使一面管勾臣却回乡里持服终满丧制如此则朝廷任用臣下存乎大体臣之进退亦得其分伏乞圣慈特赐俞允况今熈隆之运英贤满朝未至无人堪付一郡不可使伤礼败俗由臣而始
　　免转给事中状
　　窃以赏为国典必中事功宠溢情涯敢忘辞避伏念臣揆材至薄赋命多竒幸偶休明免居羁贱向以边臣失备蛮寇内侵越从缞绖之中起亲金革之事漫懐嫉恶素匪知兵所至面墙几同学制贼锋尚鋭胜算无施身负重而日増民在溺而同窘果烦睿眷特辍枢臣狄青以人杰之雄总其师律孙沔以国器之重济以事机号令修明士马奋励故得凶丑败亡而絶迹蒸黔苏复以息肩青所以定二广之阽危沔所以正一方之经制臣则幸于免戾何止备员今乃例被纶言同増官秩虽念劳劝善国家宁厚于恩章揣分量能私计实非于已力伏乞察臣诚请追改命书则朝廷无滥赏之讥微臣免贪功之过干冒冕旒臣无任待罪激切之至
　　免转工部侍郎状
　　前恩未谢后宠复加内揆空疎第深腼愧伏念臣出于寒族起自诸生素乏轶羣之材久罹负俗之谤昨以蛮酋叛涣岭服震惊虽分守土之权莫展擒凶之策属元戎之善胜加迩臣之协谟因此安边幸于免戾岂谓皇明逺照宠数荐临且方上让章葢慙非据而未承报防更冒今荣揣已力而实微干物议而为甚用倾愚恳上凟天聪愿回过恩庶全薄祜俾雷雨之泽无至妄施则草茅之姿免于深谴伏望圣慈特赐俞允
　　免户部侍郎状
　　闻命惊惶伏増陨越伏念臣才非应务智不逮人徒以虚名尝叨近着顷遭谗搆甘在弃捐属蛮事猝兴起臣于丧次而兵势未集谋虑弗周力小任重日増忧惕及至归仁之胜三军凯旋破贼者乃臣青之勲劳抚民者皆臣沔之经制臣禀受节度谋无已出逮乎逺缚贼母擒诛寇党内则朝廷威令外则夷獠协同于臣愚拙何功之有昨闻转运提刑司举再任臣寻以心力衰耗不堪再任已具状乞依旧分司于韶州居住庶得修营坟墓今来忽颁成命就陟左曹恩渥至优实为过分清秩厚俸谁不欲之事既逾涯岂宜安处伏縁本路外接西广六蕃南连交阯九道沿边溪峒一百余州茍失抚绥立生患难非臣衰朽负谤之人能堪久任所有降到勅告不敢祗受伏望别择材贤干凟冕旒
　　乞不请中冬翠锦衣袄状
　　右臣准桂州牒差人送到勅书一道防恩赐臣翠毛细锦锦旋襕一领者伏念臣自遭荼蓼甫及期祥属蛮獠之猖狂废几筵之号慕未成军伐屡照天慈且枕块寝苫礼虽可夺而食稻衣锦心所难安况栾棘之在容顾曳裾而非称愿收涣汗以遂素心
　　回纳诏赐冬服状
　　臣今月十四日进奏院递到勅书一道防恩赐臣簇四雕儿细锦旋襕等冬服者祗荷宠光不任感惧伏念臣向遭荼毒归守丘樊遽属军兴遂离丧次光隂过隙祥未周墨缞绖以临戎葢先国事褧衣裳而画饰难处人情愿回渥恩庶全素志所有前件红锦冬服乞不请领
　　谢赐银状
　　右臣今月十三日三班差使殿侍韩喜递马赍乗送到中书劄子并勅诰各一道防恩授臣尚书工部侍郎仍就赐银二百两者伏縁杀荡蛮寇收复邕州并是宣抚使狄青专总节制及孙沔石全彬等经画臣虽同在阵中功非已出并防恩宠实不遑安除就赐银二百两已领受外有赍送到勅诰不敢祗受乞行回纳
</div>
    <div class="pagination">
<a href="粤西诗载粤西文载粤西丛载_page62.html">上一页</a><span>...</span><a href="粤西诗载粤西文载粤西丛载_page58.html">58</a><a href="粤西诗载粤西文载粤西丛载_page59.html">59</a><a href="粤西诗载粤西文载粤西丛载_page60.html">60</a><a href="粤西诗载粤西文载粤西丛载_page61.html">61</a><a href="粤西诗载粤西文载粤西丛载_page62.html">62</a><span class="current-page">63</span><a href="粤西诗载粤西文载粤西丛载_page64.html">64</a><a href="粤西诗载粤西文载粤西丛载_page65.html">65</a><a href="粤西诗载粤西文载粤西丛载_page66.html">66</a><a href="粤西诗载粤西文载粤西丛载_page67.html">67</a><a href="粤西诗载粤西文载粤西丛载_page68.html">68</a><span>...</span><a href="粤西诗载粤西文载粤西丛载_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
