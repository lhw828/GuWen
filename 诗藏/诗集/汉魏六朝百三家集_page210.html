<!DOCTYPE html>
<html>
<head>
    <meta charset="UTF-8">
    <title>汉魏六朝百三家集 - 第 210 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉魏六朝百三家集 - 第 210 页/共 351 页</h1>
    <div class="content">　　杨叛儿
　　白纻辞二首
　　河中之水歌
　　东飞伯劳歌
　　江南弄【七曲】
　　江南弄
　　龙笛曲
　　采莲曲
　　凤笙曲
　　采菱曲
　　游女曲
　　朝云曲
　　上云乐
　　凤台曲
　　桐柏曲
　　方丈曲
　　方诸曲
　　玉龟曲
　　金丹曲
　　金陵曲
　　诗
　　逸民
　　直石头
　　答任殿中宗记室王中书别
　　宴诗
　　首夏泛天池
　　登北顾楼
　　天安寺疏圃堂
　　籍田
　　撰孔子正言竟述怀诗
　　游仙
　　游钟山大爱敬寺
　　防三教
　　和太子懴悔
　　十喻五首
　　幻
　　如炎
　　灵空
　　干闼婆
　　梦
　　代苏属国妇
　　古意二首
　　捣衣
　　织妇
　　戏作
　　七夕
　　紫兰始萌
　　邉戍
　　咏舞
　　咏烛
　　咏笔
　　咏笛
　　答萧琛
　　赐谢览王诗
　　赐张率
　　戏题刘孺手板
　　觉意诗赐江革
　　送始安王方略入关
　　聨句
　　清暑殿効柏梁体
　　聨句诗










　　汉魏六朝百三家集巻八十目录
　　钦定四库全书
　　汉魏六朝百三家集巻八十
　　明　张溥　辑
　　梁武帝集
　　赋
　　净业赋【有序】
　　少爱山水有怀丘壑身羁俗罗不获遂志舛独往之行乖任纵之心因尔登庸以从王事属时多故世路屯蹇有事戎旅略无寜岁上政昬虐下竖奸乱君子道消小人道长御刀应梅虫儿茹法珍俞灵韵丰勇之如是等多辈志公所谓乱戴头者也志公者是沙门寳志形服不定示见无方于时羣小疑其神异乃羁之华林外閤公亦怒而言曰乱戴头乱戴头各执权轴人出号令威福自由生杀在口忠良被屠馘之害功臣受无辜之诛服色齐同分头各驱皆称帝主人主尊极用其诡诈疑乱众心出入盘逰无忘昏晓屏除京邑不脱日夜属纩者絶气道傍子不遑哭临月者行产路侧母不及抱百姓懔懔如崩厥角长沙宣武王有大功于国礼报无闻酷害奄及至于弟侄亦罹其祸遂复遣桓神与杜伯符等六七轻使以至雍州就诸军帅欲见谋害众心不与故事无成后遣刘山阳灼然见取壮士防虎器甲精鋭君亲无校便欲束身待戮此之横暴出自羣小畏压溺三不吊况复奸竖乎若黙然就死为天下笑俄而山阳至荆州为萧颖胄所执即遣马驿传道至雍州乃赫然大号建牙竖旗四方同心如响应声以齐永元二年正月发自襄阳义勇如云舳舻翳汉竟陵太守曹宗马军主殷昌等各领骑歩夹岸迎波浪逆流亦四十里至朕所乘舫乃止有双白鱼跳入防前义等孟津事符防应云动天行雷震风驰郢城尅定江州降姑熟甲胄望风退散新亭李居士稽首归降独夫既除苍生苏息便欲归志园林任情草泽下逼民心上畏天命事不获已遂膺大寳如临深渊如履薄氷犹欲避位以俟能者若其逊让必复鱼溃非直身死名辱亦负累幽显乃作赋曰日夜常思惟循环亦已穷终之或得离离之必不终负扆临朝冕旒四海昧旦干干夕惕若厉朽索御六马方此非譬世论者以朕方之汤武然朕不得以比汤武汤武亦不得以比朕汤武是圣人朕是凡人此不得以比汤武但汤武君臣义未絶而有南巢白旗之事朕君臣义已絶然后扫定独夫为天下除患以是二途故不得相比朕布衣之时唯知礼义不知信向烹宰众生以接賔客随物肉食不识菜味及至南面富有天下逺方珍羞贡献相继海内异食莫不毕至方丈满前百味盈俎乃方食辍筯对案流泣恨不得以及温凊朝夕供养何心独此膳因尔蔬食不噉鱼肉虽自内行不使外知至于礼宴羣臣肴膳按常菜食味习体过黄羸朝中班班始有知者谢朏孔彦颖等屡劝解素乃是忠至未达朕心朕又自念有天下本非宿志杜恕有云刳心掷地数片肉耳所赖明达君子亮其本心谁知我不贪天下唯当行人所不能行者令天下有以知我心复防房室不与嫔侍同屋而处四十余年矣于是四体小恶问上省师刘澄之姚菩提疾侯所以刘澄之云澄之知是饮食过所致答刘澄之云我是布衣肥恣口刘澄之云官昔日食那得及今日食姚菩提含笑揺头云唯菩提知官房室过多所以致尔于时久不食鱼肉亦防房室以其智非和缓术无扁华黙然不言不复诘问犹令为治刘澄之处酒姚菩提处丸服之病逾増甚以其无所知故不复服因尔有疾常自为方不服医药亦四十余年矣本非精进既不食众生无复杀害障既不御内无复欲恶障除此二障意识稍明内外经书读便解悟从是巳来始知归向礼云人生而静天之性也感物而动性之欲也有动则心垢有静则心净外动既止内心亦明始自觉悟患累无所由生也乃作净业赋云尔
　　观人生之天性抱妙气而清静感外物以动欲心攀縁而成过恒发于外尘累必由于前境若空谷之应声似逰形之有影怀贪心而不厌纵内意而自骋目随色而变易眼逐貌而转移观五色之黄翫七寳之陆离着华丽之窈窕耽冶容之逶迤在寝兴而不舍亦日夜而忘疲如英媒之在摘若骏马之带羁类白日之丽天乃歴年之不亏观耳识之爱声亦如飞鸟之归林既流连于丝竹亦繁防于五音经昏明而不絶歴四时而相防或乱情而惑虑或慆耳而堙心至如香气馞起触鼻发识婉娩追随氤氲无极兰麝夹飞如鸟二翼若渇饮毒如寒披棘舌之嗜味众尘无有大苦咸酸莫不甘口噉食众生虐及飞走唯日不足长夜饮酒悖乱明行罔虑幽咎身之受触以自安怡美目清扬巧笑娥眉细腰纎手弱骨丰肌附身芳洁触体如脂狂心述惑倒想自欺至如意识攀縁乱念无边靡怀善想皆起恶筌如是六尘同障善道方紫夺朱如风靡草抱惑而生与之偕老随逐无明莫非烦恼轮廻火宅沈溺苦海长夜执固终不能改迍否相随灾异互起内怀邪信外纵淫祀排虚枉命蹠实横死妄生神祐以招福祉前轮折轴后车覆轨殃国祸家亡身絶祀初不内讼责躬反已皇天无亲唯与善人外清眼境内净心尘不与不取不爱不嗔如玉有润如竹有筠如芙蓉之在池若芳兰之生春淤泥不能污其体重昏不能覆其眞雾露集而珠流光风动而生芬为善多而岁积明行动而日新常与徳而相随恒与道而为隣见净业之爱果以不杀而为因离欲恶而自修故无障于精神患累已除障碍亦净如乆澄水如新磨镜外照多像内见众病既除客尘又还自性三途长乖八难永灭止善既修行善无缺清净一道无有异辙唯有哲人乃能披襟如石投水莫逆于心心清冷其若氷志皎洁其如雪在欲结其既除怀忧畏其亦灭与恩爱而长违顾生死而永别覧当今之逸少想后来之英童怀荆玉而未剖藏神器而存躬修圣行其不已信善积而无穷永劫扬其美名万代流于清风岂伏强而称勇乃道胜而为雄
　　孝思赋【有序】
　　想縁情生情縁想起物类相感故其然也每读孝子传未尝不终轴辍书悲恨拊心呜咽年未髫龀内失所恃余喘竛竮嬭媪相长齿过弱冠外失所怙限职荆蛮致阙晨昏江途辽夐家无指信髣髴行路先君体有不安昼则辍食夜则废寝方寸烦乱容身无所便投刺解职以遵归路于时齐隋郡王子隆鎭抚陜西频烦信命令停一夕明当早出江津送别心虑迫切不获承命止得小船望星就路夜冒风浪不遑宁处途次定陵船又损壊于时门賔周仲连为鹊头戍主借得一舸奔波兼行屡经危险仅而获济及至戾止已无逮及五内屠裂肝心破碎便欲归身山下毕志坟陵长兄哀愍未説独行续有北问狡虏冦边朝廷以先君遗爱结民咸思在昔故旧部曲犹有数千武庆宗将领留防彼鎭时便有防使扞寿春王事靡盬辞不获免刺史崔慧景志怀翻覆逺招逋逃多聚奸侠大猾防丑莫不云集至如彭盆韩元孙等不可称数倍道电迈奄至淮淝防徒疑骇相引离散防军主徐庆房伯玉等欲袭取慧景乃固禁之方得止息是岁齐明作相疑论未决密驰表疏劝徴慧景折简而召必不违拒即重遣还以安其心奸渠既出縁边无虞旬朔之间慧景反鎭即便解甲以归京师因尔驱驰不获停息数钟百六时防云雷拨乱反正遂膺四海念子路见于孔丘曰由事二亲之时常食藜藿之食为亲负米百里之外亲没之后南逰于楚从车百乘积粟万钟累茵而坐列鼎而食愿食藜藿之食为亲负米不可复得每感斯言虽存若亡父母之恩云何可报慈如河海孝若涓尘今日为天下主而不及供养譬犹荒年而有七寳饥不可食寒不可衣永慕长号何解悲思乃于钟山下建大爱敬寺于青溪侧造大智度寺以表罔极之情逹追逺之心不能遗蓼莪之哀复于宫内起至敬殿竭工匠之巧尽世俗之竒水石周流芳树杂沓限以国事亦复不能得朝夕侍食唯有朔望亲奉馈奠虽复得荐珍羞而无所瞻仰内心崩溃如焚如灼情切于衷事形于言乃作孝思赋云尔
　　感四气之变易见万物之化成受天和而异命禀地徳而齐荣察蟭螟于蚊睫观鲲鹏于北溟彼含识而异见同有色而殊形虽万类之众多独在人而灵礼义别于飞走言语异于鹦猩念过隙之儵忽悲逝川之不停践霜露而凄怆怀燧谷而涕零掩此哀而不去亦靡日而弗思仲由念枯鱼而永慕丘吾感风树而长悲虽一至而舍生奉二亲而何期思因情生情因思起导情源以流澍引思心而无已既怀忧以终身亦衘恤而没齿当闲居以永念独拊膺而自伤徒升岵而靡瞻空陟屺其何望涕纵横以交流血沸涌而沾裳覧地义以自咎惧灭性之乖方仰太极以长怀乃告哀于昊苍兾皇天之有感何报施之茫茫晓百碎于魏阙夜万防于中肠心与心而相续思与思而未央晨孤立而萦结夕独处而徊徨气塞哀其似噎念积心其若狂至如献岁发晖春日载阳木散百华草列众芳对乐时而无欢乃触目而感伤朱明启节白日朝临木低果树接清阴不娱悦于怀抱但罔极而纒心兼葭苍苍白露为霜凉气入衣凄风动裳心无迫而自切情不触而独伤若乃寒氷已结寒条已拆林飞黄落山积白雪旅鴈鸣而哀哀朔风鼓而颲颲目触事而破碎心随感而防絶无一息而缓念与四时而长切年挥忽而莫反时瞬睒其如电想慈顔之在昔哀不可而重见痛生育之靡答报顾复而无片悲与恨其俱兴涕杂血其如霰防青春而差池鸿素秋而翺翔去来于节物飞鸣应于阴阳何在我而不尔与二气而乖张常茹酷而轮回歴日夜而不忘既视丹而成緑亦见白而为黄扰性情以翻覆汨神虑而迷荒想鸣鹤而魂断听孤雏而心死恸终天而无怙号毕世而靡恃观休屠之日防岂教义之所及见泉之画像每下拜而垂泣忽心动而不安遽入侍于帝室值何罗之作难乃舍之以投瑟超王臣之称首冠诚勇而无匹士行已之多方见石他之有权身虽死而名扬乃忠孝而两全顾丁兰其何人家河内之野王时舞象而方及始成童而亲亡刻木母以供事常朝夕而在傍刘鎭就养而不暇常逺汲而力寡苦节感于幽灵醴泉生于灶下顾长沙之临湘有古初之道始时父没而未塟遇隣火之卒起乃伏棺而长号雨暴至而火死又何琦其亦然独柩屋而全止至如王祥黄雀入帐隗通横石特起盛彦之开母目邢渠之生父齿覧斯事而众多亦难得而具纪灵蛇衘珠以酬徳慈乌反哺以报亲在虫鸟其尚尔况三才之令人治本归于三大生民穷于五孝置天地而徳盈横四海而不挠履斯道而不行吁孔门其何教
　　围棋赋
　　围奁象天方局法地枰则广羊文犀子则白瑶玉方目无斜直道不曲尔乃建将军布将士列两阵駈双轨徘徊鹤翔差池燕起用忿兵而不顾亦冯河而必危痴无成术而好鬬非智者之所为运疑心而犹豫志无成而必亏今一棋之出手思九事而为防敌谋防而计屈欲侵地而无方不失行而致冦不助彼而为强不让他以増地不失子而云亡落重围而计穷欲佻巧而行促剧疎勒之迍邅甚白登之困辱或龙化而超絶或神变而独悟勿胶柱以调瑟专守株而待兎或有少棊已有活形失不为悴得不为荣若有苦战未必能平用折雄威致损令名故城有所不攻地有所不争东西驰走左右周章善有翻覆多致败亡虽蓄鋭以将取必居谦以自牧譬猛兽之将击亦俛耳而固伏若局势已胜不宜过轻祸起于所忽功坠于垂成至如玉壶银防车厢井栏既见知于曩日亦在今之可观或非劫非持两悬两生局有众势多不可名或方四聚五花六持七虽渉戏之近事亦临局而应悉或取结角或营边鄙或先防而亡或先撇而死故君子以之逰神先达以之安思尽有戏之要道穷情理之奥秘
　　赋体
　　草廻风以照春木承云以含化芳竞飞于阳和花争开于日夜乐万类之得所岂此心之云舍欣分竹其厉精慙戎车之屡驾
　　诏
　　遣使巡省诏
　　观风省俗哲后防狩岳巡方明王盛轨所以重华在上五品聿修文命肇基四载斯履故能物色幽微耳目屠钓致王业于缉熈被淳风于遐迩朕以寡薄昧于治方借代终之运当符命之重取监前古懔若驭朽思所以振民育徳去杀胜残解网更张置之仁寿而明慙照逺智不周物兼以岁之不易未遑卜征兴言夕惕无忘鉴寐可分遣内侍周省四方观政听謡访贤举滞其有田野不辟狱讼无章忘公徇私侵渔是务者悉随事以闻若怀寳迷邦蕴竒待价蓄响藏眞不求闻逹并依名腾奏罔或遗隐使輶轩所届如朕亲覧焉
　　遣使巡行州郡诏
　　昔哲王之宰世也每岁卜征躬事巡省民俗政刑罔不必逮末代风凋乆旷兹典虽欲肆远忘劳究临幽仄而居今行古事未易从所以日晏踟蹰情同再抚总总九州逺近民庶或川路幽遐或贫羸老疾怀寃抱理莫由自申所以东海匹妇致灾邦国西土孤魂登楼请诉念此于怀中夜太息可分将命廵行州部其有深寃钜害抑郁无归听诣使者依源自列庶以矜隐之念昭被四方逿听逺闻事均亲覧
　　求谠言诏
　　政在养民徳存被物上令如风民应如草朕以寡徳运属时来拨乱反正倐焉三纪不能使重门不闭守在海外疆多阻车书未一民疲转输士劳邉防彻田为粮未得顿止治道不明政用多僻百辟无沃心之言四聪阙飞耳之听州辍刺举郡忘共治致使失理负谤无由闻达侮文防法因事生姧胏石空陈悬钟徒设书不云乎股肱惟人良臣惟圣寔赖贤佐匡其不及凡厥在朝各献谠言政治不便于民者可悉陈之若在四远刺史二千石长吏并以奏闻细民有言事者咸为申达朕将亲覧以纾其过文武在位举尔所知公侯将相随才擢用拾遗补阙勿有所隐
　　令公卿入陈时政诏
　　昔公卿面陈载在前史令仆陛奏列代明文所以厘彼庶绩成兹羣务晋氏陵替虚诞为风自此相因其失弥远遂使武帐空劳无汲公之奏丹墀徒辟阙郑生之履三槐八座应有务之百官宜有所论可入陈启庶借周爰少匡寡薄
　　令百司各陈损益诏
　　朕达听思治无忘日昃而百司羣务其途不一随时适用各有攸宜若非总防众言无以偹兹亲覧自今防阁省府州郡鎭戍应有职僚之所时共集议各陈损益具以奏闻
　　令所在条陈民患诏
　　皇王在昔泽风未逺故端居扈拱黙岩廊自大道既沦浇波斯逝动竞日滋情伪弥作朕负扆君临百年将半宵漏未分躬劳政事白日西浮不遑飱饭退居犹于布素含咀匪过藜藿宁以万乘为贵四海为富唯欲亿兆康寜下民安乂虽复三思行事而百虑多失凡逺近分置内外条流四方所立屯传邸治市埭桁渡津税田园新旧守宰游军戍逻有不便于民者尚书州郡各速条上当随言除省以舒民患
</div>
    <div class="pagination">
<a href="汉魏六朝百三家集_page209.html">上一页</a><span>...</span><a href="汉魏六朝百三家集_page205.html">205</a><a href="汉魏六朝百三家集_page206.html">206</a><a href="汉魏六朝百三家集_page207.html">207</a><a href="汉魏六朝百三家集_page208.html">208</a><a href="汉魏六朝百三家集_page209.html">209</a><span class="current-page">210</span><a href="汉魏六朝百三家集_page211.html">211</a><a href="汉魏六朝百三家集_page212.html">212</a><a href="汉魏六朝百三家集_page213.html">213</a><a href="汉魏六朝百三家集_page214.html">214</a><a href="汉魏六朝百三家集_page215.html">215</a><span>...</span><a href="汉魏六朝百三家集_page211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
