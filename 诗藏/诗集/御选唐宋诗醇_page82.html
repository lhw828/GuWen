<!DOCTYPE html>
<html>
<head>
    <meta charset="UTF-8">
    <title>御选唐宋诗醇 - 第 82 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐宋诗醇 - 第 82 页/共 129 页</h1>
    <div class="content">　　用意与同谷六歌畧同
　　离离挂空悲慼慼抱虚警露秋树髙虫吊寒夜永敛退就新懦趋营悼前猛归愚识夷涂汲古得脩绠名浮犹有耻味薄真自幸庶几遗悔尤即此是幽屏
　　此首特多见道之言
　　葛立方曰此则陶潜归去来辞觉今是昔非之意似有所悟也
　　今晨不成起端坐尽日景虫鸣室幽幽月吐牕冏冏防懐若迷方浮念剧含梗尘埃慵伺文字浪驰骋尚须勉其顽王事有朝请
　　秋夜不可晨秋日苦易暗我无汲汲志何以有此憾寒鸡空在栖缺月烦屡瞰有琴具徽弦再鼓听愈淡古声乆埋灭无由见真滥低心逐时趋苦勉秪能暂有如乘风船一纵不可缆不如覰文字丹铅事防勘岂必求赢余所要石与甔
　　李光地曰首言其汲汲求志而患日之不足也又言淡古之音世无知者低心逐时性所不堪如乘风之船不能自返故惟有读书以自乐茍暂得甔石之储便浩浩乎无求矣
　　巻巻落地叶随风走前轩鸣声若有意颠倒相追奔空堂黄昏暮我坐黙不言童子自外至吹灯当我前问我我不应馈我我不餐退坐西壁下读诗尽数编作者非今士相去时已千其言有感触使我复凄酸顾谓汝童子置书且安眠丈夫属有念事业无穷年
　　李光地曰言诵古人诗与古人相感黙然安寝而志乎无穷之业诗所谓独寐寤宿永矢弗告者欤
　　霜风侵梧桐众叶着树干空堦一片下琤若摧琅玕谓是夜气灭望舒霣其团青冥无依倚飞辙危难安惊起出户视倚楹乆汍澜忧愁费晷景日月如跳丸迷复不计逺为君驻尘鞍
　　一叶之落写得如许竒峭此等蹊径从何处开出聨句云肠胃绕万象可想见落笔时意思
　　暮暗来客去羣嚣各收声悠悠偃宵寂亹亹抱秋明世累忽进虑外忧遂侵诚强懐张不满弱念缺已盈诘屈避语穽冥茫触心兵败虞千金弃得比寸草荣知耻足为勇晏然谁汝令
　　鲜鲜霜中菊既晚何用好扬扬弄芳蝶尔生还不早运穷两值遇婉娈死相保西风蛰龙蛇众木日凋槁由来命分尔泯灭岂足道
　　秋懐诗抑塞磊落所谓寒士失职而志不平者昔人谓东野诗读之令人不欢观昌黎此等作真乃异曲同工固宜有臭味之合也
　　樊汝霖曰秋懐诗十一首文选诗体也唐人最重文选学公以六经之文为诸儒倡文选弗论也独于李郱墓志之曰能暗记论语尚书毛诗左氏文选而公诗如自许连城价傍砌看红药眼穿长讶双鱼断之句皆取诸文选故此诗往往有其体
　　后山诗话曰韩诗如秋懐别元协律南溪始泛皆佳作也




　　御选唐宋诗醇巻二十七
　　钦定四库全书
　　御选唐宋诗醇巻二十八
　　昌黎韩愈诗二
　　目録
　　赴江陵途中寄赠王二十补阙李十一拾遗李二十六员外翰林三学士
　　此日足可惜一首赠张籍
　　归彭城
　　醉赠张秘书
　　送惠师
　　送灵师
　　县斋有怀
　　陪杜侍御逰湘西两寺独宿有题一首因献杨常侍
　　岳阳楼别窦司直
　　送文畅师北逰
　　答张彻















　　钦定四库全书
　　御选唐宋诗醇卷二十八
　　昌黎韩愈诗二
　　赴江陵途中寄赠王二十补阙李十一拾遗李二十六员外翰林三学士
　　孤臣昔放逐血泣追愆尤汗漫不省识怳如乘桴浮或自疑上疏上疏岂其由是年京师旱田畮少所収上怜民无食征赋半已休有司恤经费未免烦徴求富者既云急贫者固己流传闻闾里间赤子弃渠沟持男易斗粟掉臂莫肻酬我时出衢路饿者何其稠亲逢道边死伫立久咿嚘归舍不能食有如鱼中钩适会除御史诚当得言秋拜疏移閤门为忠宁自谋上陈人疾苦无令絶其喉下陈畿甸内根本理宜优积雪验丰熟幸寛待蚕麰天子恻然感司空叹绸缪谓言即施设乃反迁炎州同官尽才俊偏善柳与刘或虑语言泄传之落寃雠二子不宜尔将疑断还不中使临门遣顷刻不得留病妹卧牀褥分知隔明幽悲啼乞就别百请不颔头弱妻抱稚子出拜忘慙羞僶俛不回顾行行诣连州朝为青云士暮作白首囚商山季冬月冰冻絶行辀春风洞庭浪出没惊孤舟逾岭到所任低顔奉君侯酸寒何足道随事生疮疣远地触途异吏民似猿猴生狞多忿很辞舌纷嘲啁白日屋檐下双鸣鬬鸺鹠有蛇类两首有虫羣飞游穷冬或揺扇盛夏或重裘飓起最可畏訇哮簸陵丘雷霆助光怪气象难比侔疠疫忽潜遘十家无一瘳猜嫌动置毒对案辄懐愁前日遇恩赦私心喜还忧果然又羁絷不得归耡耰此府雄且大腾凌尽戈矛栖栖法曹掾何处事卑陬生平企仁义所学皆孔周早知大理官不列三后俦何况亲犴狱敲搒发奸偷悬知失事势恐自罹罝罘湘水清且急凉风日脩脩胡为首归路旅泊尚夷犹昨者京师至嗣皇传冕旒赫然下明诏首罪诛共吺复闻颠天辈峨冠进鸿畴班行再肃穆璜佩鸣琅璆伫继贞观烈边封脱兠鍪三贤推侍从卓荦倾枚邹高议参造化清文焕皇猷协心辅齐圣政理同毛輶小雅咏鸣鹿食苹贵呦呦遗风邈不嗣岂忆尝同稠失志早衰换前期拟蜉蝣自从齿牙缺始慕舌为柔因疾鼻又塞渐能等薰莸深思罢官去毕命依松楸空怀焉能果但见嵗已遒殷汤闵禽兽解网祝蛛蝥雷焕掘宝劒寃氛销斗牛兹道诚可尚谁能借前筹殷勤谢吾友明月非暗投
　　此自阳山量移江陵而寄王涯李建李程意在牵复耳有求于人易涉贬屈而齿缺鼻塞等语借失志衰换写意似有惩创然只以诙谐出之固知倔强犹昔不肻折却腰骨也意纒绵而词凄婉神味极似小雅
　　旧唐书愈转监察御史德宗晚年宫市之弊愈尝上章数千言极论之不听怒贬为连州阳山令量移江陵府掾曹
　　洪兴祖曰贞元十九年公自博士拜监察御史是时有诏以旱饥蠲租之半有司徴愈急公与张署李方叔上疏言关中天下根本民急如是请寛民徭而免田租天子恻然卒为幸臣所谗贬连州阳山令幸臣李实也旧书云云疏今不传则公之被黜坐论此两事也
　　方崧卿曰公阳山之贬寄三学士诗叙述其详而行状但云为幸臣所恶出宰阳山神道碑亦只云因疏关中旱饥专政者恶之则其非为论宫市明矣然行状且谓为幸臣所恶而公诗云或自疑上疏上疏岂其由则又未必皆上疏之罪也又曰同官尽才俊偏善柳与刘或虑语言泄传之落寃雠又岳阳楼诗云前年出官由此祸最无妄奸猜畏弹射斥逐恣欺诳是葢为王叔文韦执谊等所排矣忆昨行云伾文未揃崖州炽虽得赦宥常愁猜是其为叔文等所排岂不明甚特无所归咎驾其罪于上疏耳
　　此日足可惜一首赠张籍
　　此日足可惜此酒不足尝舍酒去相语共分一日光念昔未知子孟君自南方自矜有所得言子有文章我名属相府欲往不得行思之不可见百端在中肠维时月魄死冬日朝在房驱驰公事退闻子适及城命车载之至引坐于中堂开怀听其说往往副所望孔邱殁已远仁义路久荒纷纷百家起诡怪相披猖长老守所闻后生习为常少知诚难得纯粹古已亡譬彼植园木有根易为长留之不遣去馆置城西防嵗时未云防浩浩观湖江众夫指之笑谓我知不明儿童畏雷电鱼鼈惊夜光州家举进士选试缪所当驰辞对我防章句何炜煌相公朝服立工席歌鹿鸣礼终乐亦阕相拜送于庭之子去须臾赫赫流盛名窃喜复窃叹谅知有所成人事安可恒奄忽令我伤闻子高第日正从相公丧哀情逢吉语惝恍难为双暮宿偃师西徒展转在牀夜闻汴州乱绕壁行傍偟我时留妻子仓卒不及将相见不复期零落甘所丁骄女未絶乳念之不能忘忽如在我所耳若闻啼声中途安得返一日不可更俄有东来说我家免罹殃乘船下汴水东去趋彭城从丧朝至洛还走不及停假道经盟津出入行涧冈日西入军门羸马颠且僵主人愿少留延入陈壶觞卑贱不敢辞忽忽心如狂饮食岂知味丝竹徒轰轰平明脱身去决若惊鳬翔黄昏次泛水欲过无舟航号呼久乃至夜济十里黄中流上滩潬沙水不可详惊波暗合沓星宿争翻芒辕马蹢躅鸣左右泣仆童甲午憩时门临泉窥鬭龙东西出陈许陂泽平茫茫道边草木花红紫相低昂百里不逢人角角雄雉鸣行行二月暮乃及徐南疆下马步堤岸上船拜吾兄谁云经艰难百口无天殇仆射南阳公宅我睢水阳箧中有余衣盎中有余粮闭门读书史窗戸忽已凉日念子来逰子岂知我情别离未为久辛苦多所经对食毎不饱共言无倦听连延三十日晨坐达五更我友二三子宦逰在西京东野窥禹穴李翺观涛江萧条千万里会合安可逢淮之水舒舒楚山直丛丛子又舍我去我怀焉所穷男儿不再壮百岁如风狂高爵尚可求无为守一乡
　　追溯与籍结交之始至今日重逢别去而其中歴叙已之﨑岖险难意境纡折时地分明摹刻不传之情并覼缕不必详之事倥偬杂沓真有波涛夜惊风雨骤至之势若后人为之鲜不失之冗散者湏玩其劲气直达处数十句如一句尤湏玩其通篇章法搏捖掺纵笔力如一髪引千钧庶可神明于规矩之外
　　六一诗话曰退之笔力无施不可而尝以诗为文章末事故其诗曰多情怀酒伴余事作诗人也然其资谈笑助谐谑叙人情状物态一寓于诗而曲尽其妙此在雄文大手固不足论而予独爱其工于用韵也葢其得韵寛则波澜横溢泛入傍韵乍还乍离出入囘合殆不可拘以常格如此日足可惜之类是也得韵窄则不复傍出而因难见巧愈险愈竒如病中赠张十八之类是也余尝与圣俞论此谓譬如善驭良马者通衢广陌纵横驰逐惟意所之至于水曲蚁封疾徐中节而不少蹉跌乃天下之至工也圣俞戯曰前史言退之为人木强若寛韵可自足而辄傍出窄韵难独用而反不出岂非其抝强而然欤坐客皆为之笑也
　　渔隐丛话曰唐子西谓退之作古诗有故避属对者淮之水舒舒楚山直丛丛是也
　　某氏曰按此篇押二光字二鸣字二更字二狂字胡仔谓退之好重叠用韵以尽巳之意葢不恤其为病也
　　容斋四笔曰退之此首赠张籍凡百四十句杂用东冬江阳庚青六韵及其亡也籍作诗祭之凡百六十六句用阳庚二韵其语铿锵震厉全仿韩体所谓乃出二侍女合弹琵琶筝者是也李光地曰首叙与籍相遇之初中言汴州之乱避难至徐复与籍相见而惜其去也按诗易书春秋及秦汉以上古文用韵东冬江为一部阳一部青一部庚则半入阳而半入青也蒸自为一部支微齐佳灰为一部而支韵字半入歌歌麻为一部而麻韵字半入虞鱼虞为一部萧肴豪尤为一部尤韵字又以其半入支与虞焉真文元寒删先为一部侵覃盐咸为一部此长洲顾宁人氏所区别凡十部以合古韵其援据详明而证騐的确矣顾氏讥韩公不识古韵葢谓此诗及元和圣德之类然顾氏之学以质于诗书古今合者为多至声气之元歌乐之用古人所以协律同文之本则似有未能明者葢东冬江阳庚青蒸七韵原为一部以其元乃一气所生而用之以叶歌曲则收声必同故也真文元寒删先及侵覃盐咸皆然至支微齐鱼虞歌麻诸韵又各部之根凡各部中字生音起韵皆从此而得应自为一部而通同之欲其源派分明故亦别为三部歌麻也鱼虞也支微齐也然鱼虞之韵能生萧肴豪尤故萧肴豪尤与鱼虞同一収声而可以通用支微齐能生佳灰故佳灰与支微齐同一収声而可以通用也至歌麻与鱼虞虽别部而尤相近葢古人读鱼虞字皆如模字读麻字皆如歌字縁歌模两字相近其収声亦颇同则鱼虞可通于萧肴豪尤者歌麻亦可通矣如东冬七韵真文六韵侵覃四韵虽亦支微鱼虞齐歌麻所生然翻转于齿舌唇鼻间而得之非喉音直切所生如萧肴豪尤佳灰者比故各自为部而不可相通也退之此诗正用东冬等一部圣德诗则用歌鱼虞尤等上声一部谢自然诗则用真文等一部皆极本穷源得古韵之精意其学博而见卓矣且三代秦汉古书如此者颇众苐主于先入则不察耳欧公以为有意泛入旁韵以见竒又或以为当以叶声求之此固浅近之论而顾氏之显为讥斥亦未免茍訾也
　　顾嗣立曰洪兴祖谓此诗杂用韵又疉用韵俞玚云此诗用韵非杂也古庚阳二韵原自相通观鹿鸣采芑之诗自见却非俗説通用转用之例也其入东韵者桑中之诗亦然按少陵饮中八仙歌尝疉用韵此诗中间叙次亦仿佛彭衙北征光景
　　归彭城
　　天下兵又动太平竟何时訏谟者谁子无乃失所宜前年关中旱闾井多死饥去嵗东郡水生民为流尸上天不虚应祸福各有随我欲进短策无由至彤墀刳肝以为纸沥血以书辞上言陈尧舜下言引龙夔言词多感激文字少葳蕤一读己自怪再寻良自疑食芹虽云美献御固巳痴缄封在骨髓耿耿空自竒昨者到京师屡陪高车驰周行多俊异议论无瑕疵见待颇异礼未能去毛皮到口不敢吐徐徐俟其巇归来戎马间惊顾似羁雌连日或不语终朝见相欺乗闲辄骑马茫茫诣空陂遇酒即酩酊君知我为谁
　　忧时伤乱感愤无聊骑马空陂不减途穷之哭周行俊异数语风刺微婉所谓中朝大官老于事讵肻感激徒媕娿也　刳肝沥血句从少陵鳯凰台诗化出又庾信经藏碑有皮纸骨笔之句退之虽不喜用释典然运化前人词语自无嫌也
　　醉赠张秘书
　　人皆劝我酒我若耳不闻今日到君家呼酒持劝君为此座上客及余各能文君诗多态度蔼蔼春空云东野动惊俗天葩吐竒芬张籍学古淡轩鹤避鸡羣阿买不识字颇知书八分诗成使之冩亦足张吾军所以欲得酒为文俟其醺酒味既泠洌酒气又氛氲性情渐浩浩谐笑方云云此诚得酒意余外徒缤纷长安众富儿盘馔罗羶荤不解文字饮惟能醉红裠虽得一饷乐有如聚飞蚊今我及数子固无莸与薰险语破鬼胆高词嫓皇坟至宝不雕琢神功谢锄耘方今向泰平元凯承华勋吾徒幸无事庶以穷朝曛
　　石林诗话曰韩退之赠张籍云君诗多态度蔼蔼春空云司空图记戴叔伦语云诗人之辞如蓝田日暖良玉生烟亦是形似之微妙者但学者不能味其言耳
　　顾嗣立曰东野二句即荐士诗所谓敷柔肆纡余与荣华肖天秀是也张籍二句即调张籍诗所谓腾身跨汗漫不着织女襄是也亡友犀月尝谓东野文昌两君所得极不相似而同为公所许足见公之才大可谓知言矣
　　西清诗话曰张文潜云东坡尝言退之诗长安众富儿盘馔罗羶荤不解文字饮惟能醉红裠疑若清苦自饰者至云艶姬踏筵舞清眸射剑防则知此老子个中兴复不浅文潜戱答曰爱文字饮者与俗人沽酒同科
　　赵尧夫曰或问鲁直阿买是退之何人答曰退之侄必有所据而云
　　送惠师
　　惠师浮屠者乃是不羁人十五爱山水超然谢朋亲脱冠剪头髪飞步遗踪尘发迹入四明梯空上秋旻遂登天台望众壑皆嶙峋夜宿最高顶举头看星辰光芒相照烛南北争罗陈兹地絶翔走自然严且神微风吹木石彭湃闻韶钧夜半起下视溟波衔日轮鱼龙惊踊跃呌啸成悲辛怪气或紫赤敲磨共轮囷金鵶既腾翥六合俄清新尝闻禹穴竒东去窥瓯闽越俗不好古流传失其真幽踪邈难得圣路嗟长堙回临淛江涛屹起高峨岷壮志死不息千年如隔晨是非竟何有弃去非吾伦凌江诣庐岳浩荡极逰巡崔崒没云表陂陀浸湖沦是时雨初霁悬瀑垂天绅前年往罗浮歩戞南海漘大哉阳德盛荣茂恒留春鹏鶱堕长翮鲸戱侧脩鳞自来连州寺曾未到城闉日携青云客探胜穷崖滨太守邀不去羣官请徒频囊无一金资翻谓富者贫昨日忽不见我令访其邻奔波自追及把手问所因顾我却兴叹君宁异于民离合自古然辞别安足珍吾闻九疑好夙志今欲伸斑竹啼舜妇清湘沈楚臣衡山与洞庭此固道所循寻嵩方抵洛歴华遂之秦浮游靡定处偶往即通津吾言子当去子道非吾遵江鱼不池活野鸟难笼驯吾非西方教怜子狂且醇吾嫉惰游者怜子愚且谆去矣各异趣何为泪霑巾
　　送灵师
　　佛法入中国尔来六百年齐民逃赋役高士着幽禅官吏不之制纷纷听其然耕桑日失朝署时遗贤灵师皇甫姓胄本蝉联少小涉书史早能缀文篇中间不得意失迹成延迁逸志不拘教轩腾断牵挛围碁鬬白黒生死随机权六博在一掷枭卢叱回旋战时谁与敌浩汗横戈鋋饮酒尽百嘲谐思逾鲜有时醉花月高唱清且緜四座咸寂黙杳如奏湘弦寻胜不惮险黔江屡洄沿瞿塘五六月惊电让归船怒水忽中裂千寻堕幽泉环回势益急仰见团团天投身岂得计性命甘徒捐浪沫蹙翻涌漂浮再生全同行二十人防骨俱坑填灵师不挂怀冒涉道转延开忠二州牧诗赋时多传失职不把笔珠玑为君编强留费日月宻席罗婵娟昨者至林邑使君数开筵逐客三四公盈怀赠兰荃湖游泛漭沆溪宴驻潺湲别语不许出行裾动遭牵邻州竞招请书札何翩翩十月下桂岭乘寒恣窥縁落落王员外争迎获其先自从入賔馆占恡久能专吾徒颇携被接宿穷欢妍听说两京事分明皆眼前纵横杂謡俗琐屑咸罗穿材调真可惜朱丹在磨研方将敛之道且欲冠其颠韶阳李大守高步凌云烟得客輙忘食开囊乞缯钱手持南曹叙字重青瑶镌古气防象系高标推太维舟事干谒披读头风痊还如旧相识倾壶畅幽悁以此复留滞归骖防时鞭
　　退之辟佛却频作赠浮屠诗前篇但叙其放浪山水后篇则干谒饮博无所不有其所以称浮屠者皆彼法之所戒良以不拘彼法乃始近于吾徒且欲人其人而已并未暇明先王之道以道之也二僧逰走诸方行止亦畧相似而两作各开生靣絶不雷同是其匠心布置处某氏曰按后汉明帝梦见金人问羣臣或曰西方有神名曰佛其形长丈六尺而金色于是遣使天竺问佛道法图画形象以归其教因流入中国此诗据汉明帝时言之耳故其佛骨表云自后汉时流入中国又云汉明帝时始有佛法也汉武故事昆邪王杀休屠王来降得其金人之神置之甘泉宫则是佛入中国始自汉武至成哀间已有经矣杜致行守编亦曰汉武作昆明池掘地得黑灰东方朔云可问西域道人西域道人佛之徒也又开皇歴代三宝记云刘向称予览典籍已见有经可知周时九流释典秦虽爇除汉兴复出则先汉之前逆至于周有佛有经其来也远范晔胡以为明帝之时佛始入中国邪退之一世大儒非承袭谬误者将由心恶其教不复详考其源流所自耳
　　县斋有怀
　　少小尚竒伟平生足悲咤犹嫌子夏儒肻学樊迟稼事业窥臯稷文章蔑曹谢濯缨起江湖缀佩杂兰麝悠悠指长道去去策高驾谁为倾国媒自许连城价初随计吏贡屡入泽宫射虽免十上劳何能一战霸人情忌殊异世路多权诈蹉跎顔遂低摧折气愈下冶长信非罪侯生或遭骂怀书出皇都衔泪渡清灞身将老寂寞志欲死闲暇朝食不盈肠冬衣才掩髂军书既频召戎马乃连跨大梁从相公彭城赴仆射弓箭围丝竹罗酒防两府变荒凉三年就休假求官去东洛犯雪过西华尘埃紫陌春风雨灵台夜名声荷朋友援引乏姻娅虽陪彤庭臣讵纵青冥靶寒空耸危阙晓色曜修架捐躯辰在丁铩翮时方防投荒诚职分领邑幸寛赦湖波翻日车岭石拆天罅毒雾恒熏昼炎风每烧夏雷威固己加飓势仍相借气象杳难测声音吁可怕夷言听未惯越俗情犹乍指摘两憎嫌睢盱互猜讶秪缘恩未报岂谓生足借嗣皇新继明率土日流化惟思涤瑕垢长去事桑柘斸嵩开云扄压颍抗风榭禾麦种满地棃枣栽绕舍儿童稍长成雀鼠得驱吓官租日输纳村酒时邀迓闲爱老农愚归弄小女姹如今便可尔何用毕婚嫁
　　仄韵排律名手所希似此组织精工顿挫悲壮在集中亦自成一格　尘埃紫陌一联与梅花灞水句同一风致
　　顾嗣立曰公诗句句有来歴而能务去陈言者全在于反用如醉赠张秘书诗本用嵇绍鹤立鸡羣语偏云张籍学古淡轩鹤避鸡羣送文畅诗本用老杜每愁夜中自足蝎句偏云照壁喜见蝎荐士诗本用汉书强弩之末力不能入鲁缟语偏云强箭射鲁缟岳庙诗本用谢灵运猿鸣诚知曙句偏云猿鸣钟动不知曙此诗结语本用向平婚嫁毕事偏云如今便可尔何用毕婚嫁真令旧事翻新解得此秘则臭腐皆化为神奇矣
　　某氏曰贞元十九年十二月公以监察御史上天旱人饥疏贬阳山令辰在丁谓上疏之日也
　　陪杜侍御逰湘西两寺独宿有题一首因献杨常侍
　　长沙千里平胜地犹在险况当江濶处斗起势匪渐深林高玲珑青山上琬琰路穷台殿辟佛事焕且俨剖竹走泉源开廊架崖广是时秋之残暑气尚未敛羣行忘后先朋息弃拘检客堂喜空凉华榻有清簟涧蔬煮蒿芹水果剥菱芡伊余夙所慕陪赏亦云忝幸逢车马归独宿门不掩山楼黑无月渔火灿星防夜风一何喧杉桧屡磨飐犹疑在波涛怵梦成魇静思屈原沈远忆贾谊贬椒兰争妒忌绛灌共谗谄谁令悲生肠坐使泪盈脸翻飞乏羽翼指摘困瑕玷珥貂藩维重政化类分陜礼贤道何优奉巳事苦俭大厦栋方隆巨川檝行剡经营诚少暇逰宴固己歉旅程愧淹留徂嵗嗟荏苒平生每多感柔翰遇频染展转岭猿鸣曙灯青睒睒从独宿写景生情先以客堂华榻引起猿鸣灯睒仍就独宿上结章法一线
　　岳阳楼别窦司直
　　洞庭九州间厥大谁与让南汇羣崖水北注何奔放潴为七百里吞纳各殊状自古澄不清环混无归向炎风日搜搅幽怪多冗长轩然大波起宇宙隘而妨巍峩抜嵩华腾踔较健壮声音一何宏轰輵车万两犹疑帝轩辕张乐就空旷蛟螭露笋簴缟练吹组帐鬼神非人世节奏颇跌踼阳施见夸丽隂闭感凄怆朝过宜春口极北缺堤障夜缆巴陵洲丛芮才可傍星河尽涵泳俯仰迷下上余澜怒不己喧聒鸣瓮盎明登岳阳楼辉焕朝日亮飞亷戢其威清晏息纎纩澄湛凝緑物影巧相况江豚时出戱惊波忽荡瀁时当冬之孟隙窍缩寒涨前临指近岸侧坐眇难望涤濯神魂醒幽怀舒以畅主人孩童旧握手乍忻怅怜我窜逐归相见得无恙开筵交履舄烂漫倒家酿杯行无留停髙柱送清唱中盘进橙栗投掷倾脯酱欢穷悲心生婉娈不能忘念昔始读书志欲干霸王屠龙破千金为艺亦云亢爱才不择行触事得谗谤前年出官由此祸最无妄公乡采虚名擢拜识天仗奸猜畏弹射斥逐恣欺诳新恩移府庭逼侧厠诸将于嗟苦驽缓但惧失宜当追思南渡时鱼腹甘所严程迫风帆劈箭入高浪颠沈在须臾忠鲠谁复谅生还真可喜克己自惩创庶从今日后粗识得与丧事多改前好趣有获新尚誓耕十畮田不取万乘相细君知蚕织稚子己能饷行当挂其冠生死君一访写景两段阳开隂闭范希文岳阳楼记似从此脱胎説文云芮芮草生貌又水涯也诗芮鞠之即笺水内曰芮水外曰鞠此云丛芮谓洲渚之地水草之间也俞玚曰此诗前半首冩景后半首述事却用追思南渡时数语挽转真有千钧之力且有此一段才见前此铺张非漫然也可见公布局运笔之妙
　　送文畅师北逰
　　昔在四门馆晨有僧来谒自言本呉人少小学城阙己穷佛根源粗识事輗軏挛拘屈吾真戒辖思远发荐绅秉笔徒声誉耀前阀从求送行诗屡造忍颠蹶今成十余卷浩汗罗斧钺先生閟穷巷未得窥剞劂又闻识大道何路补剠刖出其囊中文满听实清越谓僧当少安草序颇排讦上论古之初所以施赏罚下开迷惑胷窙豁斸株橜僧时不听莹若饮水救暍风尘一出门时日多如髪三年窜荒岭守县坐深樾徴租聚异物诡制怛巾韤幽穷共谁语思想甚含哕昨来得京官照壁喜见蝎况逢旧亲识无不比鹣蟨长安多门戸吊庆少休歇而能勤来过重惠安可掲当今圣政初恩泽完防狘胡为不自暇飘戾逐鹯鷢仆射领北门威德压胡羯相公镇幽都竹帛烂勲伐酒场舞闺姝猎骑围边月开张箧中宝自可得津筏从兹富裘马宁复茹藜蕨余期报恩后谢病老耕垡庇身指蓬茅逞志纵猃猲僧还相访来山药煮可掘
　　就北道主人作歆动语纯是声色货利事昌黎胸次何等乃作此腐鼠之吓耶縁其恶异学甚于鄙俗情也李光地曰先叙文畅求言而当日作序极陈古义以破其惑即今集中送文畅序是也中言被贬阳山自幸还见亲识而僧之往来尤宻后乃劝其逃墨来归以诗文为縁足以自致且与为异日相从之约俞玚曰公诸长篇用险韵都不傍借正所谓因难见巧不独赠张十八一首也但江字韵为尤窄耳闻见録曰欧阳公于诗主退之不主子美刘仲原父每不然之公曰子美老夫清晨梳白头都道士来相访有俗气退之决不道也仲原父曰亦退之昔在四门馆晨有僧来谒之句之类公赏其辩
　　樊汝霖曰苏内翰闻骡防试笔余谪居黄州五年今日离泗州北行岸上骡防声空笼意亦欣然葢不闻此声久矣退之照壁喜见蝎不虚语也又岭南归云己脱问鵩之变行有见蝎之喜皆取诸此
　　答张彻
　　辱赠不知报我歌尔其聆首叙始识靣次言后分形道途緜万里日月垂十龄浚郊避兵乱睢岸连门停肝胆一古劒波涛两浮萍渍墨窜旧史磨丹注前经义苑手秘宝文堂耳惊霆暄晨蹑露舄暑夕眠风櫺结友子让抗请师我慙丁初味犹噉蔗遂通斯建瓴搜竒日有富嗜善心无宁石梁平侹侹沙水光泠泠乗枯摘野艳沈细抽潜腥游寺去陟巘寻径返穿汀縁云竹竦竦失路麻冥冥淫潦忽翻野平芜眇开溟防泄堑夜塞惧冲城昼扃及去事戎辔相逢宴军伶觥秋纵兀兀猎旦驰駉駉从赋始分手朝京忽同舲急时促暗棹恋月留虚亭毕事驱传马居安守牕萤梅花灞水别宫烛骊山醒省选逮投足乡賔尚摧翎尘祛又一掺泪眦还双荧洛邑得休告华山穷絶陉倚岩睨海浪引袖拂天星日驾此回辖金神所司刑泉绅拖修白石剑攒高青磴藓防拳局梯飚飐伶俜悔狂己咋指垂诫仍镌铭峨豸忝备列伏蒲愧分泾微诚慕横草琐力摧撞筳疉雪走商岭飞波航洞庭下险疑堕井守官类拘囹荒餐茹獠蛊幽梦感湘灵刺史肃着蔡吏人沸蝗螟防缀簿上字趋跄閤前铃赖其饱山水得以娯瞻听紫树雕斐亹碧流滴珑玲映波铺远锦揷地列长屏愁狖酸骨死怪花醉防馨潜苞绛实坼幽乳翠毛零赦行五百里月变三十蓂渐阶羣振鹭入学诲螟蛉苹甘谢鸣鹿罍满慙罄缾冏冏抱瑚琏飞飞联鹡鸰鱼鬛欲脱背虬光先照硎岂独出丑类方当动朝廷勤来得晤语勿惮宿寒防
　　排律用抝体亦是变格调古而词艶不徒叙致之工笔墨闲録曰刘僴云答张彻一诗尤竒丽梅花灞水一对极有风味
　　顾嗣立曰此诗通首用对句而以生峭之笔行之便与律诗大别少陵桥陵诗便是此种
　　隐居诗话曰李肇国史补载韩愈防华山穷极幽险心悸目不能下发狂号哭投书与家人别华隂令百计取之方能下沈顔作聱书以为肇妄载岂有贤者轻命如此余观退之赠张彻诗云洛邑得休告华山穷絶陉悔狂己咋指垂戒仍镌铭则知肇记为信然而沈顔为妄辩也
</div>
    <div class="pagination">
<a href="御选唐宋诗醇_page81.html">上一页</a><span>...</span><a href="御选唐宋诗醇_page77.html">77</a><a href="御选唐宋诗醇_page78.html">78</a><a href="御选唐宋诗醇_page79.html">79</a><a href="御选唐宋诗醇_page80.html">80</a><a href="御选唐宋诗醇_page81.html">81</a><span class="current-page">82</span><a href="御选唐宋诗醇_page83.html">83</a><a href="御选唐宋诗醇_page84.html">84</a><a href="御选唐宋诗醇_page85.html">85</a><a href="御选唐宋诗醇_page86.html">86</a><a href="御选唐宋诗醇_page87.html">87</a><span>...</span><a href="御选唐宋诗醇_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
