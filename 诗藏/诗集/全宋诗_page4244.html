<!DOCTYPE html>
<html>
<head>
    <meta charset="UTF-8">
    <title>全宋诗 - 第 4244 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 4244 页/共 11672 页</h1>
    <div class="content">    皇上初更化，追锋语语温。
    同看三老起，今叹一身存。
    别久劳魂梦，人亡溅泪痕。
    从兹归故隐，旧事与谁论。

楼钥　观文殿学士赵公挽词
    殄瘁人俱骇，伊余独永叹。
    十年交义重，五日旧盟寒。
    求去重维絷，欲归无羽翰。
    佳城何处是，东盼涕汍澜。

楼钥　观文殿学士赵公挽词
    听履领簪缨，忠言彻帝庭。
    公方扶日月，我亦寄雷霆。
    忧世形词色，卧家存典型。
    灵光更陈迹，楚些不堪听。

楼钥　观云寄简讲师
    苍狗俄然又白衣，来从何处去何归。
    无心出岫还归去，莫向秋风说是非。

楼钥　广轩夜望
    点点万家灯，风清醉复醒。
    广轩高绝处，俯瞰一天星。

楼钥　桂花方开约客次韵
    久疑岩桂尽迟开，留待生朝伴举杯。
    老去欲寻千日醉，客来同引百花醅。
    况临高阁枝枝秀，好判闲身日日陪。
    家酿尽倾君不惜，莫教瓶罄耻为罍。

楼钥　郭熙秋山平远用东坡韵
    槐花忙过举子閒，旧游忆在夷门山。
    玉堂会见郭熙画，拂拭缣素尘埃间。
    楚天极目江天远，枫林渡头秋思晚。
    烟中一叶认扁舟，雨外数峰横翠巘。
    谁安客宦踰三霜，雪梦泽连襄汉阳。
    平生独不见写本，惯饮山绿餐湖光。
    老来思归真日月，梦想林泉对华发。
    丹青安得此一流，画我横筇水中石。

楼钥　国清寺
    夹道青松引客来，五峰双涧拥楼台。
    丰干饶舌留公案，随帝遗书暗古煤。
    最喜亲知来里社，真成春月上天台。
    阴云扫尽寻幽去，佳处端疑为我开。

楼钥　国仲观迁居尹雝访别
    晚年来定一枝巢，到处盖头无把茅。
    又欲浮家过尹雝，何殊乐道向莘郊。
    君今去此难招隐，老更从谁可定交。
    见说衡门临野水，秋深容我去推敲。

楼钥　过苍岭
    黄云满坞沙田稻，白雪漫山荠菜花。
    路人缙云频借问，碧香酒好是谁家。

楼钥　过苍岭
    崇朝辛苦上孱颜，泥径初平意暂閒。
    苍岭东头移野步，眼前便得处州山。

楼钥　过从子泽家
    楚楚初篁脱绿苞，城居约略似荒郊。
    土膏更得春风力，直引蔷薇上竹梢。

楼钥　过故家
    团团桂树担檐牙，旧日轻黄满树花。
    惆怅秋清无一叶，空余枯卉缒寒瓜。

楼钥　过上虞怀谢驿喜雨
    梦回檐溜作惊湍，净洗炎歳百虑宽。
    咫尺东山见膏泽，令人更忆谢家安。

楼钥　过苏豨
    处处豨环舍，家家石累墙。
    有时逢老稚，无事只耕桑。
    野色撩诗思，村醪引醉乡。
    山川已如许，急雨更斜阳。

楼钥　过西兴
    几载京尘涴客裘，江村乍入倍清幽。
    柔桑穉麦寒犹在，流水落花春又休。
    苍狗浮空惊易失，白驹过隙若为留。
    细思谁似垂纶者，寘酒烹鱼百不忧。

楼钥　海潮图
    钱塘佳月照青霄，壮观仍看半夜潮。
    每恨形容无健笔，谁知收拾在生绡。
    荡摇直恐三山没，咫尺真成万里遥。
    金阙岧巆天尺五，海王自合日来朝。

楼钥　海棠
    海棠昨日始萌芽，一夜惊雷发万葩。
    老眼恍然何所得，凌云庵外见桃花。

楼钥　海棠
    海棠初发为题诗，倏见轻红万点吹。
    已惜落英铺满地，更怜几片羒蛛丝。

楼钥　寒食
</div>
    <div class="pagination">
<a href="全宋诗_page4243.html">上一页</a><span>...</span><a href="全宋诗_page4239.html">4239</a><a href="全宋诗_page4240.html">4240</a><a href="全宋诗_page4241.html">4241</a><a href="全宋诗_page4242.html">4242</a><a href="全宋诗_page4243.html">4243</a><span class="current-page">4244</span><a href="全宋诗_page4245.html">4245</a><a href="全宋诗_page4246.html">4246</a><a href="全宋诗_page4247.html">4247</a><a href="全宋诗_page4248.html">4248</a><a href="全宋诗_page4249.html">4249</a><span>...</span><a href="全宋诗_page4245.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
