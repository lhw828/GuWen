<!DOCTYPE html>
<html>
<head>
    <meta charset="UTF-8">
    <title>晚晴簃诗汇 - 第 63 页/共 633 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚晴簃诗汇 - 第 63 页/共 633 页</h1>
    <div class="content">　　陈凯永
　　陈凯永，字雝期，号学山，海宁人。顺治乙未进士，官至工部尚书。谥文和。
　　依韵酬念祖弟归应省试
　　河桥折柳怅难留，且试驱车历九州。芳草平沙逢驿骑，斜阳深树见山楼。洛中已识《三都赋》，江上休披六月裘。桂子秋风应早发，好携彩笔渡金沟。
　　田种玉
　　田种玉，字公琢，宛平人。顺治乙未进士，改庶吉士，授编修，官至礼部侍郎，加工部尚书、太子少传。
　　诗话：公琢以顺治甲午举顺天乡试第一。明年，即登第。回翔台阁，刚介不谐俗。左授奉天府丞，乞归，卜居易水，莳圃自给。康熙癸巳，年逾八十，景陵询顺治中科目旧臣，存问进秩。又数年，乃卒。
　　海淀
　　清秋人意豁，引兴到郊西。金谷昔辉映，濠梁今品题。插天石剑矗，指地柳丝齐。静悟疑身隐，荷香满袖携。
　　徐旭龄
　　徐旭龄，字元文，号敬庵，钱塘人。顺治乙未进士，官至漕运总督。谥清献。
　　诗话：清献父死于寇，行求瘗所，以梦兆得之。历官清介有声，在都居槐市斜街，出都后赵吉士给谏继居之，号曰“寄园”，为一时城南觞咏之地。
　　送吴次公游蓬莱兼呈沈留侯
　　为厌风尘作客难，且依仙吏策轻鞍。燕台碧树云初转，秦望神芝露未乾。岂有侯门怜骏骨，好从海客问金丹。酒徒去住忽无定，离思中宵月里看。
　　图尔宸
　　图尔宸，字自中，满洲旗人。顺治乙未满洲榜一甲一名进士，授修撰，官至工部侍郎。
　　晚钟
　　梵放忽然寂，前山闻暝钟。声催斜景入，路隔翠微重。老树警眠鹤，空波迎古龙。予心澹无虑，真欲契禅宗。
　　晚步
　　野色初开宿雾清，晚晴天气嫩凉生。半陂新水鹭莺立，一架落红鶗鴂鸣。霁后烟痕连树碧，雨余虹影接霞明。蒋生三径无人到，怊怅行吟句未成。
　　史大成
　　史大成，字及超，号立盦，鄞县人。顺治乙未一甲一名进士，授修撰，官至礼部左侍郎兼翰林学士。有《八行堂集》。
　　送张越青给谏终养归里
　　是处归春雁，乌飞犹上林。多君爱日疏，先我望云心。臣齿幸还少，主恩良自深。望尘追可及，策马莫骎骎。
　　范潞公去官归里
　　山色故园好，妒君归及春。诗从携杖得，名以去官真。林筍甘于蜜，湖莼绿似蘋。试看纸尾署，谁不叹风尘。
　　杨雍建
　　杨雍建，字自西，号以斋，海宁人。顺治乙未进士，授知县，官至兵部左侍郎。有《弗过轩诗钞》。
　　观风台
　　城上高台接混茫，天都风物郁苍苍。云封雉堞千村绕，地并乌聊六水长。见说春溪仍乐土，安知歙浦一残疆。黄峰极目徒相望，赢得愁思满客囊。
　　李赞元
　　李赞元，初名立，字望石，大嵩卫人。顺治乙未进士，改庶吉士，授御史，官至兵部侍郎。有《滴翠园集》。
　　春日登宏济寺
　　纵览旷无际，长江一望深。危亭穿石罅，密树散春阴。帆影当窗暝，钟声入浦沉。盘桓千仞上，徙倚自长吟。
　　锡山晚泊
　　片艇寻幽胜，溪行几曲湾。夕阳微照水，雪影尽归山。汀鹭河边去，渔舟浦外还。旗亭何处问，树下绿阴闲。
　　孙光祀
　　孙光祀，字怍庭，号溯玉，平阴人。顺治乙未进士，改庶吉士，由给事中官至兵部侍郎。有《胆余轩集》。
　　吴耕方招饮观菊
　　秋光澄几牖，入夜有余清。丛菊绚屋壁，环向各为情。华镫更交辉，群蕊滋晶莹。徵歌引羽商，箫管问瑶笙。曲缓落轻尘，缥缈度新声。气静欲息机，那复世味撄。嗟彼利禄客，役役多所营。何如付澹忘，杯酒慰平生。微醺醒归路，天半斗参横。
　　与郝雪海徐孟枢同事武闱赋赠
　　纵谈晨夕慰如何，柱史忧时感慨多。谁靖烽烟蟠地轴，拟攀星汉洗天河。空闻甲胄盈边垒，可有熊罴入网罗。但愿四方销战伐，无劳圣主《大风歌》。
　　刘芳躅
　　刘芳躅，字增美，号钟山，宛平人。顺治乙未进士，改庶吉士，授编修，官至工部侍郎。
　　曲阜晚眺和朱竹垞韵
　　孔庭释菜后，携客步莓苔。牺象汤孙彻，金丝鲁殿开。牲碑工拓就，蓍草马<马犬>回。愧少《春秋》癖，言旋罢讲台。
　　綦汝楫
　　綦汝楫，字松友，高密人。顺治乙未进士，改庶吉士，授编修，历官内弘文院学士。有《四友堂诗》。
　　送单牧之赴任灌阳
　　建陵迢递半年程，灌水争如密水清。月静千家闻虎啸，峰回万树听猿声。依人翡翠巢官阁，夹道<木光>榔接驿城。报最何劳三载久，于今南国已休兵。
　　移居邻王茂衍方伯
　　薄宦居难定，移来思不穷。高楼晴有月，老树夜多风。阅世游将倦，怀乡梦欲通。南邻词赋客，恬澹此心同。
　　张惟赤
　　张惟赤，字侗孩，号螺浮，海盐人。顺治乙未进士，历官工科给事中。有《退思轩诗集》。
　　东郡七夕立秋
　　光岳楼前暑气收，断云疏雨送扁舟。关河暝色催碪近，海岱烟岚入树浮。天上双星方渡汉，人间两鬓又惊秋。明朝玉笛声凄切，风起黄榆白雁愁。
　　梁熙
　　梁熙，字曰缉，号晰次，鄢陵人。顺治乙未进士，由知县历官御史。有《晰次斋稿》。
　　书砦居屋壁
　　阴气昏白日，冻雀噪暮枝。徘徊如有待，纡徐掩户迟。念昨愁不寐，悬席透夜飔。隙月点霜被，病骨冷难支。断墙集野砾，遂若惬幽私。烧灯拾僵蠹，竹素欣相披。侧身还怅望，儒术欲何为。土壁摇寒影，萧条十年思。
　　去秦
　　青阳催淑景，林麓一朝新。鸟鸣东郊路，飘然今去秦。惟昔抗遐想，岂期傍风尘。蒲鞭违夙愿，中夜自酸辛。将投衡泌老，翻作京国人。潦倒时何济，展转志欲伸。父老壶浆惠，道周拥劝频。今年雨泽足，君不待芳春。对此心恻恻，幽怀未易陈。知尔难忘旧，泪眼寄渭滨。
　　壬午出汴城五年不复经过丁亥计偕循内堤望坏垣有悲往事
　　斯城仍聚水，过客欲招魂。惨目今如见，微生昔竟存。民终煎市釜，寇自荡宫门。寇乘筏入周府，复烧西城门楼。河伯浮余息，临流永戴恩。
　　咸阳
　　青门昔傍渭滨行，岂意秋风到渭城。不尽寒波斜日动，可怜荒野暮云平。雄图过眼迷三辅，别酒当歌叠四声。槐里宵深残烛下，还将杂记阅《西京》。
　　早寒
　　秋风吹雨尝如此，不合萧萧入客耳。碧草摇风湿欲翻，玄蝉抱叶泠然止。祇林一卧岁时阑，可奈无衣悲早寒。悲歌乍放声还歇，今日谁听《行路难》。
　　雨中遣怀和刘伯启韵
　　无镫弹时少，为园闭日长。匡床秋得適，布被雨知凉。树许江潭赋，花因栗里香。平生萧瑟意，身世好谁商。
　　潼关
　　川原缭绕望中收，西映残阳旧戍楼。形势长连三辅壮，风云自涌大河流。泥封函谷无诸国，瓜种东陵有故侯。还忆繁台沦陷日，曾开玉帐控中州。
　　张注庆
　　张注庆，字元长，号曲山，阆中人，顺治乙未进士，官御史，巡按广东。
　　濯足仙女潭同费此度作
　　濯足仙女潭，潭水清且洁。轻儵出其间，鳞次悉成列。长挹清流香，芳饵非所悦。猿啼万山云，渔歌两岸雪。我友醉浊醪，为探冯夷穴。数咏吴隐诗，不见心如结。
　　周宸藻
　　周宸藻，字端臣，号质庵，嘉善人。顺治乙未进士，改庶吉士，授御史。有《柿叶斋》、《自东》、《客游》等集。
　　张稚恭中翰招同高念侣副宪王兰陔水部湖舫宴集
　　晴湖如练水云收，画舫相携兴自幽。几处柳阴浮绿蚁，谁家花影傍朱楼。回思聚散怜佳会，过眼风华感昔游。搔首斜阳频怅望，乾坤何地是沧洲。
　　秋怀
　　忆昔曾看禁苑花，恩深宁敢效《怀沙》。病收陶令三秋菊，贫卖青门五色瓜。丘壑道存惟我辈，江湖归老已无家。不堪往事空搔首，独立苍茫起暮霞。
　　傅扆
　　傅扆，字兰生，一字彤臣，号丽农，山东新城人。顺治乙未进士，由推官历官御史。有《瀛海》、《燕居》、《柏台》、《于役》、《南游》、《家居》、《美芹》诸集。
　　广川道中和贻上韵
　　道旁故垒跨连营，积雪侵云势欲平。莫笑角巾无武略，禁中颇牧是书生。
　　丁澎
　　丁澎，字飞涛，号乐园，仁和人。顺治乙未进士，历官礼部郎中。有《扶荔堂诗集》。
　　酬吴司成梅村
　　《风》《雅》久淹没，延陵抱幽愫。博涉慕马卿，遐览追谢傅。羲轮跃咸池，群星灿奔赴。琨瑶厉秋霜，淋响谐宝璐。青云旷千载，鸾凤相追步。惊飙动紫闼，摇落《思玄赋》。玉池明光草，金茎茂陵树。宫商纷迭陈，斯音独《韶頀》。
　　寻聚远楼故迹感旧
　　层楼嵲岋云溶溶，下瞰缥缈之孤峰。巉岩环拱若列戟，喷泉倒出双飞龙。湖山无恙城郭改，老树突存千丈松。忆昔高宗常驻跸，南渡朝廷全盛日。君王吟坐爱此楼，月榭梅坡最清逸。和宁门外提点呼，御舟传唤戏西湖。教坊杂进太平曲，《六么》爨赚纷笙竽。王侥角牴林赛舞，缠头乱掷红氍毹。宸游喜与民同乐，宝骑香车日交错。北府兵厨雪王醅，瓦子勾栏银凿落。箫声忽起熙春楼，点花牌动青丝路。争看吴怜唱《柘枝》，山鸟不啼风雨索。四百年来往事非，铜驼草深萤火飞。朝朝松柏西泠路，何处梨花无燕归。云鬟翠饰交龙钿，熹庙繁华眼犹见。居人尚指玉津园，画船箫鼓喧波面。红裙低拜鄂王祠，银筝细撚平章院。一旦黄尘动地来，绮罗香散成蒿莱。狮子巷中土花落，酒市墟荒络纬哀。樵采时闻歌《敕勒》，粉堞悲笳吹《落梅》。不见南朝旧乌鹊，至今长绕越王台。
　　送刘石生之秦
　　万里咸阳道，三年复此行。雁声寒渭水，秋色上蒲城。日蚀秦碑断，天空汉畤平。尚留双剑在，风雨试长鸣。
　　野眺
　　秋原落日俯长谿，倚暮看山独杖藜。满目蒲菰双岛外，几家烟火万峰西。泉倾古洞云偏出，人在青冥鸟乱啼。精舍不殊寻柳谷，惟令许掾得幽栖。
　　左莱阳著书宅
　　生平苦忆左莱州，谪去龙沙万里流。按曲能传中散调，遗书应耻茂陵求。黄榆夜雪长驱犊，紫塞春风几换裘。潦倒暮年夸健笔，至今辞赋满沧洲。
　　报宋荔裳观察
　　风起卢龙急雁行，几年归梦渡渔阳。髡斜季布藏车下，钩党苻融泣路旁。马怯危桥冰汩汩，鹳鸣横岭月苍苍。乾葵棘兔惊秋晚，不敢逢人问故乡。
</div>
    <div class="pagination">
<a href="晚晴簃诗汇_page62.html">上一页</a><span>...</span><a href="晚晴簃诗汇_page58.html">58</a><a href="晚晴簃诗汇_page59.html">59</a><a href="晚晴簃诗汇_page60.html">60</a><a href="晚晴簃诗汇_page61.html">61</a><a href="晚晴簃诗汇_page62.html">62</a><span class="current-page">63</span><a href="晚晴簃诗汇_page64.html">64</a><a href="晚晴簃诗汇_page65.html">65</a><a href="晚晴簃诗汇_page66.html">66</a><a href="晚晴簃诗汇_page67.html">67</a><a href="晚晴簃诗汇_page68.html">68</a><span>...</span><a href="晚晴簃诗汇_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
