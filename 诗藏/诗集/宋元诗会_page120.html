<!DOCTYPE html>
<html>
<head>
    <meta charset="UTF-8">
    <title>宋元诗会 - 第 120 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 120 页/共 221 页</h1>
    <div class="content">　　答柴主簿
　　闲采秋荷自制衣相逄旧雨语依依学穷蝌蚪心空老梦跨蟾蜍肉不飞防唤江帆和鴈渡长歌岩户见云归何须化鹤千年后城郭人民半已非
　　答郑即翁
　　初阳防雾出林迟贫病虽兼气不衰老爱归田追靖节狂思入海访安期春风门巷杨花后旧国山河杜宇时一种闲愁无着处酒醒重读寄来诗
　　云间怀古
　　熏风短櫂水粼粼老鹤疎林寂不闻内史祠荒残碣雨黄门书冷半堆云猎场斜日分桑坞驰道深秋走鹿羣寥落一觞谁吊古渔乡烟景客平分
　　过呉门感前游
　　回首前游梦未忘江云漠漠树苍苍客心空老莺花月诗貌不肥鱼稻乡白虎气销遗瘦石防虹影冷卧斜阳当时已叹来麋鹿后二千年更断肠
　　元日得家书
　　爆竹声残事事新独怜临镜尚儒巾寒窗琴册灯花晓衰鬓江湖栢酒春道在老天扶客健书来稚子识家贫旧山亦有闲风月归与渔樵作主人
　　次翁秀峰
　　花柳湖西别此翁十年鬓雪忽重逢唐陵愁问永和帖楚水梦闻长乐钟黄嬭秋灯余旧癖素侯野服拜新封世情云雨何时了千古青青太玉峰
　　寄七星人【七星山平阳州北五里郑初心先生隠其中】
　　十年疎鬓为谁斑天借儒冠日月闲欹枕寒生双瀑涧开门春满七星山鹤归尚觉辽城是鹃老空闻蜀道难欲觅九还凭寄语青牛何日度函闗
　　和王徳游夜感
　　小池荷净雨初晴世念消磨未到僧衣带长江空北固觚棱旧月隔西兴一春空负花前酒独夜相知竹下灯自笑老来甘鹢退少年云路健追鹏
　　酬合沙徐君寅【合沙福州郡称】
　　归鹤悠悠渡海迟闲来野寺看僧棊乡心荔子熏风国客路槐花细雨时天地一身愁自语江湖诸老淡相知乌丝醉后淋漓墨片月涓涓照砚池
　　立秋日作
　　苦热如焚想雪山清商一夕破愁顔炎光断雨残虹外凉意平芜逺树间忙踏槐花犹入梦老催蒲扇共投闲城头遥望累累塜辽海荒寒鹤未还
　　王监簿南墅新楼落成
　　玉佩珊珊不可招眼空尘界等秋毫山林贞白三层迥湖海元龙百尺髙自笑行藏关气数肯将歌舞换风骚卷帘最爱南山近坐听松声起碧涛
　　访僧邻庵次韵
　　拂石题诗满袖岚寻僧又过竹溪南乾坤浩荡酒乡寄山水苍寒琴意参老燕未归同是客孤云无住孰为庵寂寥午夜松风响疑是神仙接麈谈
　　新晴偶出
　　琴牀茶鼎淡相依偶爲寻僧出竹扉风动松枝山鹊语雪消菜甲野虫飞看花春入桄榔杖聴瀑寒生薜荔衣古寺无人云漠漠溪行唤得小船归
　　云门即事
　　最爱林中过客稀坐分片石淡忘归僧闲时与云来往鹤老不知城是非潇洒山光秋入画清寒花气晓侵衣一溪截断红尘影西有任公旧钓矶
　　寄林编修【名千之平阳人】
　　大雅凋零尚此翁醉乡一笑寄无功衣冠洛社浮云散弓剑桥山落照空东鲁有书藏古壁西湖无树挽春风巾车莫过青华北城角吹笳送暮鸿
　　喜刘邦瑞迁居采芹坊
　　并乡聚散笑悤悤歳月无情忽两翁灯火城南聴夜雨桑麻社曲忆春风百花新意皆归燕万里离愁独寄鸿重约扁舟寻禹穴夕阳疎树乱云东
　　读秦纪
　　琅琊台上晩云平虎视耽耽隘八纮万里不知人半死三山空觉草长生兆来鬼璧沙丘近威动神鞭海石惊书外有书焚不尽一编纪上汉功名
　　项羽里
　　英雄葢世竟何为故里凄凉越水涯百二势倾争逐鹿八千兵散独乘骓计疎白璧孤臣去泪落乌江后骑追遗庙荒林人酹酒至今春草舞虞姬
　　陪王监簿宴广寒游次韵
　　银桥疑驾海天长丹粟离离照翠觞影浸山河琼殿冷舞深风露羽衣香亦知广莫元无野却笑温柔别有乡手折一枝惊昨梦素娥怜老授霜
　　渔舎观梅
　　冷云漠漠防篱隂潇洒苔枝出竹林影落寒矶和雪钓香浮老瓦带春斟几凭水驿传芳信秖许沙鸥识素心回首西湖千树逺扁舟寂寞梦中寻
　　虎丘寺
　　突兀僧房倚翠微金精幻虎霸图非琼田万顷山如涌铁壁千寻涧自飞堂在经声通老石楼开塔影落秋衣千年幽独嗟谁氏断刻苔深带夕晖
　　鹤林寺
　　流水苍松石迳斜瓮城城外梵王家仙林不返云巢鹤僧鉢曾移海国花剥落苔碑秋卧草荒凉竹院午敲茶当时一掷乾坤手曾向山倚暮霞
　　焦山寺
　　山裹中流水作林宝莲鼇背翠沈沈半空但觉烟岚合三靣不知风浪深仙井浴丹开晓日海门浮玉澹秋隂洞深瑶草无人采瘗鹤残碑浸碧浔
　　寄葛秋岩
　　吴地繁华半劫灰故山秋逺梦频回琵琶亭老春风櫂桑落洲寒夜雨杯嵗月悠悠人几换闗河渺渺雁空来酒酣欲寄登临眼黄叶斜阳满废台
　　用韵寄陈振先同舎
　　心事凄凉寄雁声石田苔满未妨耕西风戍角催年换残夜江楼见日生煮茗敲氷贫有味看花隔雾老无情湖山犹忆笙歌底笑领春香绿满觥
　　赠天目呉君实
　　诗兴翩翩度雪溪岩云半防旧畱题梦回残月苍梧晓家在春风秀麦西萱草堂深衣屡寄桃花观冷酒重携故山石镜无人问空与寒猿照影啼
　　东山渡次胡汲古韵
　　客来持酒洒烟霏空想髙风意欲飞老洞藏云安石卧孤舟载雪子猷归一川白鸟自来去千古青山无是非欲上危亭愁逺眺废陵残树隔斜晖
　　家则堂先生生还
　　濒死孤臣雪满顚氷氊齧尽偶生全衣冠万里风尘老名节千年日月县清唳秋荒辽海鹤古魂春老蜀山鹃归来亲旧惊相问禾黍离离夕照边
　　题陆大参秀夫广陵牡丹诗卷后
　　南海英魂呌不醒旧题重展墨香凝当时京洛花无主犹有春风寄广陵
　　归自越避防海滨寒食不得祭扫
　　持酒无因洒墓松禽声花色惨东风去年此日身为客及到家山又客中
　　山新糊有故朝封事藁阅之有感
　　偶伴孤云宿岭东四山欲雪地炉红何人一纸防秋疏却与山窗障北风
　　苏小小墓【钱塘名倡有墓在嘉兴县西南六十步】
　　歌扇风流忆旧家一丘落月几啼鸦芳魂不肯为黄土犹幻燕支半树花
　　梦中作四首【按景熙既造石函瘗宋诸陵骸骨于越山树冬青识之作冬青花诗矣而复系以絶句当时不敢明言但托为梦中作然此四首据旴江邓元锡定为唐珏之诗考唐珏与郑宗仁皆景熙一时同志图兹义举者唐既别有冬青花古体二章而絶句声调与景熙近且又原载林集内则此诗仍当属林恐旴江未之深考也】
　　珠亡忽震蛟龙睡轩敝宁忘犬马情亲拾寒琼出幽草四山风雨鬼神惊
　　一坏自筑珠丘土双匣犹传竺国经独有春风知此意年年杜宇泣冬青
　　昭陵玉匣走天涯金粟堆前几暮鸦水到兰亭转呜咽不知眞帖落谁家
　　珠鳬玉鴈又成埃斑竹临江首重回犹忆年时寒食祭天家一骑捧香来
　　葛仙翁石牀
　　钧天梦破珊瑚枕岩壑春供翡翠屏一卷黄庭云半席宵深读与岭猿聴
　　馆娃宫
　　苎罗山女入宫新四壁黄金一笑春步辇醉归香迳月隔江还有卧薪人
　　闻蝉【二首】
　　翼绡防动自宫商几曵残声送夕阳唤得槐柯芳梦觉熏风一曲换西凉
　　近交纸薄云翻手旧梦冠空雪满顚却忆画船曾聴处夕阳髙栁断桥边
　　梦回
　　梦回荒馆月笼秋何处碪声唤客愁深夜无风莲叶响水寒更有未眠鸥
　　牟　巘
　　【字陵阳原蜀人侨居呉兴父讳子才諡清忠以直道事理宗爲名臣巘官大理少卿于度宗朝即退居不出其子应隆字伯成咸淳丁未进士宋亡元大臣招之不应后起为上元主簿辄致仕父子皆嗜学巘妻邓夫人李心传外孙也】
　　九日和陶
　　翁媪两白发萧然老江干大儿荆溪游折腰岂为官诸儿走异县亦各营一餐别多防靣少端复坐饥寒诸幼且眼前笑语开我顔勿问贤与愚怀抱俱相闗
　　送娄伯髙游吴
　　桃花水暖清明前长隄栁色青如烟男儿年少重意气春风买醉吴江船西湖三月春更好笙歌锦绣神仙岛紫燕楼深翠黛闲碧罗天净杨花老兴亡往事置勿论千金不惜酬歌樽酒酣莫作后庭曲游人思断江南魂去去知君访陈迹吴水吴山青歴歴花残钿碎馆娃空春草年年为谁碧君行正乐我为愁白髪送君思旧游平生漫浪无似我努力功名湏黑头
　　和赵君实宣慰
　　平生知我一季及别后牢闗白版扉偶有客来孤鹤起也无人觉小舟归从教俗子频相恼只恐仙禽未肯飞莫怪近来书问絶醉眠林下两忘机
　　方逄辰
　　【号蛟峰淛人宋亡髙隐不赴徴召与何潜斋倡和山水间其猩猩篇鸡雏吟极爲潜斋所赏】送潘翠谷
　　无屋住僧庐无菜挑野草野草风味长僧庐人迹少剥剥谁扣扄访予事幽讨钱塘有骚翁自号翠谷老匹马游南墙要伴松竹好遐思到山人迂寻出诗藁诗无愁苦吟扫退郊与岛胸次鲍明逺笔下王逸少我观隂与阳禅代何时了不能为鲁连尚可作商皓长歌黍离篇酹酒问旻昊
　　猩猩歌
　　猎者围猩猩疑其以众抗诱曰不取小惟取大与壮众猩自相仇推挤送其长以次索二三不复推已往四五至于十无一得释放众猩怒相目各悔受人诳及早同一心未必躯尽防吁嗟兽不灵相仇无足嗔胡为豪杰羣不能自相亲秦人吞六国诸侯各附秦并力取其一冀不及他人智者欲合从徒自腐舌唇安得先震邻然后于其身彼先噬其一其次祸亦均早知秦用术六国同一心【按此篇与鸡雏吟最为世所传诵但鸡雏之作借谈良知不免近腐故删之】
　　题卢文峰十二知丞文集
　　骊珠一颗千仞渊渔翁探得遭骊眠一朝吹堕千万颗恐是蛟骊卧半天骈花俪叶妙天下文赋直追古班马手抉河汉裂锦章写在诗歌轧骚雅大篇赤手捕长蛇不须控勒骑生騧短篇任意起忽伏苍江浩浩涛中差文章妙手压塲屋到底亡羊还得鹿庐陵方买载月舟清谈又展朝天轴军将打门书一封呼起醉梦为醒松只怕至寳不肯畱山中雷霆风雨取去还蛟龙
　　田父吟
　　清溪渺如斗大邑万山壁立土硗瘠百分地无一分田九十九分如剑脊一畆之地髙复低节节级级如横梯畈心一畦可一畆边旁一畆分数畦大家有田仅百畆三二十畆十八九父母夫妻子妇孙一奴一婢成九口一口日噉米二升茗鹾醯酱菜与新共来日费二三斗尚有输官七八分小民有田不满十防方放手有菜色曹胥乡首冬夏临催科差役星火急年年上熟犹皱眉一年不熟家家饥山中风土多食糜两儿只肯育一儿只縁人穷怕饿死可悲可吊又如此有司犹曰汝富民手执鞭敲目怒视今年淫雨天作难汹涌澎湃四五番浮尸蔽屋环江下迸山裂地如鲸奔半山都成水泽国平地皆作龙蛇窟水头晚退早复来屋角朝出夕又没岿然令丞簿尉衙下视四境无人家水平归家无屋住有屋住者无生涯农氏抛家认畆陇担砂翻石肩皆肿百千一畆判晚秧一丘分作两丘种都来一畆无百千买秧已费半百钱眼前挿种已剜肉向后丰歉犹在天晚田再种未可保早田无秧为出草皂衣旦暮来捶门今年苖税催须早打快织机趂头纲作急籴米输苖仓更有一言牢记取断不许人言灾荒
　　题吴氏梅堂
　　闻君家在雪边住靠尽栏干索尽诗只怕梅花应冷笑清香元不要人知



</div>
    <div class="pagination">
<a href="宋元诗会_page119.html">上一页</a><span>...</span><a href="宋元诗会_page115.html">115</a><a href="宋元诗会_page116.html">116</a><a href="宋元诗会_page117.html">117</a><a href="宋元诗会_page118.html">118</a><a href="宋元诗会_page119.html">119</a><span class="current-page">120</span><a href="宋元诗会_page121.html">121</a><a href="宋元诗会_page122.html">122</a><a href="宋元诗会_page123.html">123</a><a href="宋元诗会_page124.html">124</a><a href="宋元诗会_page125.html">125</a><span>...</span><a href="宋元诗会_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
