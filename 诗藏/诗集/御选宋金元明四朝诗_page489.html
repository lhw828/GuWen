<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 489 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 489 页/共 1044 页</h1>
    <div class="content">　　水光山色楼千尺老子于中兴最多手板时看云气好吹箫无奈月明何鳯池上客阳春曲铁笛仙人小海歌二月玊山花正好梦随春水白鸥波
　　冯濬
　　湖光山色楼
　　仙人楼阁禁城东近水凭虚对雪峯香篆寳炉金鹊尾酒行仙掌玊芙蓉湖光西下寒仍緑山色春来晩更浓媿似登髙能领客悬知百尺卧元龙
　　沈震
　　怀铁雅先生
　　烽火南归鬓未华草亭在水东家緑筼新长参差玊璚树能开顷刻花坐按小娃歌白苎醉呼稚子整乌纱麟洲别业清无暑翠盎时浮五色瓜
　　呉益
　　静安八咏【録二首】
　　芦子渡
　　芦花开上古芦城一叶舟从野渡横江月偏于洲上白水风长作雨来声雁衔霜干初传箭龙化氷已按筝惟有渔家邻古寺夜深灯火隔溪明
　　緑云洞
　　多罗树下礼金仙緑锦云开见碧莲翠盖光飜林屋洞青霞影倒蔚蓝天聼经许对孙思邈访道期逢葛稚川愧我题诗同净社三生曽是醉逃禅
　　陶定理
　　题董泰初长江伟观图
　　浩浩长江胜槩雄画图形势记余踪中流荆楚逾千里对峙金焦插两峯天际水光浮日月山连云气拥虬龙北游犹忆扬州梦潮落西津听晚钟
　　张监
　　题秀野轩图【并序】
　　予昔游呉中诸山至周氏秀野轩领览天池玉遮之胜今数年矣近归寓轩获观周侍御之大篆朱提学之新图恍然若梦游也景安求予着语聊尔塞责耄余材尽媿无佳语耳
　　我忆天池与玊遮幽轩水木澹清华笙竽逺振风林竹锦绮晴连晓径花山罽敷牀朝看雨涧泉漱石夜分茶番阳大篆睢阳画不负舂陵处士家
　　李节
　　寄唐伯慎
　　鹤林宫里故人逺谢傅宅前秋水多乌防吟余还放棹黄庭写罢更笼鹅平头奴子金盘露皓齿佳人白苎歌不得相从渡三泖月明清夜奈愁何
　　和高以敬韵
　　别君久见歳华新邂逅相逢亦可人灵鹫峯前看飞瀑鹤林宫里度残春时时送客伤南浦夜夜占星对北辰莫话当时旧游处落花芳草倍伤神
　　董成
　　赠杨太史山居
　　曽怀荆璞诣天闗雨露恩深赐佩环玊笋簉班跻鳯诏金闺通籍侍龙顔尚书听履星辰上太史蜚英翰墨间厌直承明动归兴锦衣光彩照湖山
　　范致大
　　自仙源放船来云林怀元镇
　　扁舟荡桨出东城最爱新流拍岸平霁雨兰苕来翡翠晩风杨柳送鹂庚盈盈溪女临沙浣厯厯郊农傍陇耕谬倚林斋望郊郭忆君清话不胜情
　　华亷
　　陪湖州田府倅采茶行春
　　聮骑东风踏早霞尧山雨过梵王家老僧下榻延佳客童子开轩埽落花竹外披云寻嫩笋茶边和露摘新芽髙情重惜春多好争出佳篇咏物华
　　山中初夏即事
　　东风不到画阑边屈指韶光又一年处处插秧梅子雨家家缲茧竹篱烟荷因怕暑先擎盖栁为无寒早褪绵莫道山中无乐事数声啼鸟落花天
　　周翼
　　周履道徴赋梧桐月
　　云卷清秋画角悲梧桐满地月明时斜穿翠叶通银井化作金波落砚池青女喜惊乌鹊梦素娥偏惜鳯皇枝故人有约来何暮独立云阶影渐移
　　题华季充剪韭轩
　　呉下有田宜种韭髙风莫笑庾郎贫翚飞画栋青林表玉洗行盘緑水濵夜雨剪来茸自长春风吹起緑初匀客来一筯分清供不与区区肉食人
　　乌本良
　　和见心上人寄彦明中丞
　　去年曽共看芙蕖今日秋风落木初只道锦幪游处熟岂知金防出林疎奉亲独比陈尊宿访客不忘虞秘书欲过山中听软语几畨西望立堦除
　　槖驼峯下路幽深翠霭飞来白昼阴老衲人登石岭中丞问俗到山林睦州蒲向闲边织秘监诗从定后吟月窟天香如昔梦室中谈笑想同心
　　沈懋
　　题董泰初长江伟观图
　　气吞荆楚压秦雄絶险中分阻要冲潮落江心奔万马山当京口卧双龙青天欲尽日月小白鸟不飞烟雾重犹忆金焦风雨夜翠微深处听长松
　　陈敬
　　次韵暮春即事
　　淑气薫人似酒浓市桥杨柳自西东乍寒乍暖清明候时起时眠醒醉中黛色有防颦宿雨翠条无力系春风年年飞絮随流水浪作浮萍逐断蓬
　　张克问
　　姚江对月有怀仲逺徴君
　　百里芙蓉绕曲阿锦帆轻飏白鸥波月华夜照山河淡露气秋添草木多湖上故人成逺别天边鸿雁几时过相思两岸苹花白回首西风倚棹歌
　　呉学礼
　　郭外夜归
　　草田髙下乱虫鸣凉袭衣襟夜气清河汉横秋平野阔山窓无月一灯明孤篷倦倚难成梦宿鸟相呼忽转更近郭不分归近夜到门犹有读书声
　　泊横春馆
　　枯葑氷消水路遥短长亭下一停桡寒烟两岸客吹晓残月小桥人待潮山外钟声何处寺栁边春入隔年条到城不必争先后华盖峯头手可招
　　重过南浦
　　万里澄江浸碧天迢迢人上渡头船柘烟旋减蚕成茧梅雨微晴树歇蝉独客有愁多近暮乱山无处不闻泉枳篱门巷依然在落莫东风二十年
　　秋晩书怀
　　数防寒鸦日又西转寒天色易凄迷青山半出烟涵郭红叶乱流霜满溪半壁秋灯吟对影故园夜雨梦扶犁山人饱听农歌卧但愿年丰谷价低
　　湖边防饮
　　秫价年平易索醪西风野店快持螯门疎杨栁前峯见瓦上藤花破屋髙时异最伤嫠妇纬歳寒方重故人袍小舟待月同归去横直沙头插短篙
　　万石
　　寄何平子
　　春风緑草徧天涯恨杀王孙不到家在晋有人书甲子避秦无地种桃花世途多险千金散心事难平两鬓华何日脱身尘网外好从仙客学丹砂
　　桃花渡
　　江上青青杨栁枝人家万竹闭柴扉春风应花争发社雨生寒燕未归半树木兰依岸緑一行鸂背人飞濯缨空忆沧浪思不及渔郎有钓矶
　　郭完
　　后溪渔隐
　　渔郎家在清溪曲买断徐潭作钓乡自制蓑衣眠别渚故移茶灶上轻航荔支林坞水烟暖鸂桃花野岸长日暮醉归鱼满筥樵青敲火倚疎篁
　　方炯
　　莒溪耕隐
　　莒溪环翠入瓢湖古木云庄即旧居每种秫田秋醸酒剩收桐子夜观书雪晴度岭闲骑犊客至沿溪旋打鱼老我尘中无隐处借君余地着茆庐
　　五十四
　　题卢贤母巻
　　樵隐卢君母最贤母仪妇节两超然相夫德洽周南化教子名宜太史编华屋萱兰春蔼蔼元堂松桂月娟娟时清重隐颁鸾诰百世幽光发九泉
　　陈维祯
　　壶山寺
　　上方台殿蔼苍苍及此春游兴倍常看竹解题高士句寻山还宿逺公房径花故防青山色潭雨新经细草香欲问虚空身外性鹧鸪啼处又斜阳












　　御选元诗巻五十四
　　钦定四库全书
　　御选元诗巻五十五
　　七言律诗十三
　　台哈巴哈
　　春日次宋显夫韵
</div>
    <div class="pagination">
<a href="御选宋金元明四朝诗_page488.html">上一页</a><span>...</span><a href="御选宋金元明四朝诗_page484.html">484</a><a href="御选宋金元明四朝诗_page485.html">485</a><a href="御选宋金元明四朝诗_page486.html">486</a><a href="御选宋金元明四朝诗_page487.html">487</a><a href="御选宋金元明四朝诗_page488.html">488</a><span class="current-page">489</span><a href="御选宋金元明四朝诗_page490.html">490</a><a href="御选宋金元明四朝诗_page491.html">491</a><a href="御选宋金元明四朝诗_page492.html">492</a><a href="御选宋金元明四朝诗_page493.html">493</a><a href="御选宋金元明四朝诗_page494.html">494</a><span>...</span><a href="御选宋金元明四朝诗_page490.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
