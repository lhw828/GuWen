<!DOCTYPE html>
<html>
<head>
    <meta charset="UTF-8">
    <title>御订全金诗增补中州集 - 第 46 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御订全金诗增补中州集 - 第 46 页/共 124 页</h1>
    <div class="content">　　太行冈岭横漫漫撑空一带云霞间巨鳌背负九州出重重山上复有山高都城头见松岭突兀双峯螺髻并招邀析城揖王屋指顾硖石瞰天井萧萧枫叶满山秋岩峦掩抱云林幽攀崖转壑路欹侧虽有佛刹谁曾逰年丰郡邑闲无事琴酒招呼二三子题诗古壁赠山僧畧记衰翁曾到此
　　少林寺
　　岩壑深严入翠微少林金碧露烟霏五峯屏簇禅庵小万刧天开佛日辉闻说九年深面壁得逢二祖便传衣千秋少室山灵在曾见神僧双履归
　　附嵩岳志少林寺西北里许五乳峯下有达摩庵又深入里许为达摩面壁庵面壁石在庵前上有达摩洞又寺西南为二祖庵寺南为少室山金许安仁有诗云云
　　附遗山集眼医许太丞彦清示其从祖汾阳君山水图诗语意高妙而其字画与明昌龙岩黄华黄山诸公各自名家世尤宝惜之其子右司谏道真亦以能书称今以汾阳笔法较之父子如出一手生平亦尝见蔡太学安世大丞相伯坚潍州使君伯正甫三世传字学虽明眼人亦不能辨前軰守家法类如此汾阳守泽州日戒子云娄相任唾面周庙贵缄口寸隂大禹惜三命考父走吾河东人至今传颂之司谏在贞祐兴定间直言极谏与陈公正叔齐名时号陈许父子名流在中朝百余年少有似者而彦清承其后何其幸耶此诗渠家青氊其寳惜之当令后人知世德之所自云
　　王隠君磵【一十三首】
　　磵字逸賔先世家临洺至逸賔遂为汴梁人博学能文不就科举孝友天至非其食不食家无甔石之储晏如也明昌中故相马吉甫【惠迪】判开封举逸賔王彦功防宗之德行才能逸賔得鹿邑主簿就乞致仕彦功以亲老调巩州教官宗之让不受三人者虽出处不齐而时人皆以高士目之闲闲公尝集党承防赵黄山路司谏刘之昻尹无忌周德卿与逸賔七人诗刻木以传目为明昌辞人雅制云
　　附赵秉文遗安先生言行碣先生姓王氏讳磵字逸賔其先临洺人先生实生于汴梁尝以洺川自称不忘本也自幼頴悟絶羣外防如也初学诗于伯父震落笔惊人震自以为不及未防诗名大震加之孝于亲友于弟诚于人笃于已逺近论大行必曰王逸賔矣初孟公宗献友之冯公璧叔献赵公沨丈孺皆师尊之先生天性谦至待之反若居已上及数公相继魁天下俱直玉堂然后先生之道益尊名益重朝贤两荐明徳先生以书抵故人之位清要者苦以亲老为辞议遂寝明昌末圣天子诏举徳行才能之士乡人耆徳诸生五百余人荐先生孝义忠信文章为世师表朝廷以素知名特赐仝进士授亳州鹿邑主簿先生年防七十矣以目苦昏暗即日移文有司以老疾乞致仕朝廷犹以半俸优之首葺先茔次以分惠亲旧计月而尽泰和三年八月二十有七日以疾终于家临终神色不变戒其子棺周于身足矣语毕而逝葬于祥符县魏陵乡萧氏之园先生教人先行后文与人交终始不易居防斋疏衰服不去身三年与二弟同居终身无间言平居循循醇谨视若无能为至不义矫如也其诗冲淡简洁似韦蘓州嘲戏风月一言不及也所与游皆世知名士若文商伯起张公药元石及其子观彦国王琢景文师拓无忌郦权元舆高公振特夫王世赏彦功王伯温和父左容无择游道人宗之路铎宣叔右丞唐古文正公镇南都以礼致之不能屈及与贫士谈饥坐终日不知谁为主谁为客也尝冬日诣一亲知家防坐客满主人贫寠为代给所须坐客疑其寒色物色所得乃典锦衣以赠也防其母乡邻或赙以布帛拜而受之异日复归其人曰吾亲安吾贫义不可受也其亷介类此其真纯之徳卓絶之才渊深之学亷正之操黄叔度陶渊明元紫芝司空表圣之徒欤秉文明昌间参河南转运幕过相谒坡轩居士郦元舆居士曰君知王逸賔乎斯人当今顔子也君不可不埽门求见之既见曰郦公知人矣自是之后虚往实归及其重来墓木已拱鸣呼使子云见之不当絶叹于李仲元蘓元明见之不当见称于元子不意千古之下复有斯人乃伐石树碣用旌不朽于是为之铭铭曰居今而行古身晦而名章不独以诗昌猗
　　暮春郭南
　　大梁城外孤台傍烟昏水碧春林芳凭高极目见归鴈风物令人思故乡紫金山下斜阳暮万里川光照云树山间细雨花落时何人来往东风路
　　记南塘所见简孟友之
　　大桥南郭野桥东十里垂杨十里风渺烟波连御道离离云稼入郊宫雨滋蔓草晓逾緑日暎荷花晚更红登览只宜开笑口尊前六客四衰翁
　　次文逺韵
　　野性唯便閴寂居苍苔鸟迹满庭书林花过雨红犹重篱竹和烟翠亦疎已与农人成保社更令儿軰学耕锄赏音只有东郊客日袖新诗到敝庐
　　谢竹堂先生见过
　　学稼古寺侧结庐高柳隂音书故交絶岁月杜门深新雪添衰鬓寒灰死壮心西州贤别驾连日肯相寻
　　次友之秋日雨后韵
　　洺川秋雨后幽胜可供闲白首留他县归心绕故山野泉来竹底危磴入云间尚记登高会重岩细菊斑
　　寓居南村
　　朝来出门无所适野径雨晴沙不泥鼓笛谁家赛春社杖藜随过柘冈西
　　杂咏七首
　　隂隂緑树暗庭除散尽鸣禽静有余独对炉薫坐终日防心惟有漆园书
　　瓦炉柏子细烟消闲读禅经破寂寥风细月高人已静隔牕疎竹夜萧萧
　　晴日南溪物色饶草茅新緑冻全消金丝柳底洲沙没数尺流波拍夜桥
　　南亩东臯春务时田家候雨罢耕犂却汲井泉浇药圃更疏陂水灌麻畦
　　竹绕沙村水漫流防防鸂对沈浮一竿便拟从渔父巻置琴书买钓舟
　　屋头丛木撼苍烟风巻飞花到枕邉南寺有僧来问字打门惊觉午牕眠
　　汉梁王苑古台西秋思纷纷独杖藜云压高城鴈飞尽一声寒角夕阳低
　　刘治中涛【六首】
　　涛字及之夏津人明昌二年同进士用户部尚书孙铎荐入翰苑歴太原运副汾州倅入为太子赞善以彰德治中致仕寻卒沁南节度康瑭良辅葬之林虑之宝岩
　　小雪
　　黄防被暖起还慵小雪经檐落旋空旧馆簿书寛半饷冷官庭户满西风马遭萁窘三山瘦人坐诗工五鬼穷安得东风嘱桃李也教春色到衰翁
　　和徳卿雪
　　南华香火是真依不学呼鹰雪打围梁苑旧逰荒径改颍濵新唱防笺飞春生东阁酣朝饮寒入西邻泣夜机梦寐扁舟钓江水重嗟白髪此心违
　　井陉
　　寒厌岁峥嵘山隂日少晴败眠鸡小梗劝坐火多情轣辘嗟长路艰难愧老兵谁教恋升斗尽室此途行
　　宿平遥集福寺
　　院僻和僧静门闲与昼长燕泥朝雨淖蝶蘂晚风香野兴煎诗思干愁绕客肠青奴如解事供我暮牕凉
　　送王纯叔守曹州
　　柏路人看御史骢年来眼落簿书丛单车乍别金銮月五马频嘶玉勒风故国山河连小郐旧家鸡犬识新丰遥知别后诗成处醉袖淋浪蜡炬红
　　戏用前人语别天平别墅
　　表圣当年绢五千休休亭下买林泉黄华面目君还见天柱峯高不值钱
　　刘左司中【二首】
　　中字正夫渔阳人屏山故人外传云正夫为人短小精悍滑稽玩世中明昌五年词赋经义第诗清便可喜赋甚得楚辞句法尤长于古文典雅雄放有韩栁气象教授弟子王若虚高法飏张履张云卿皆擢高第学古文者翕然宗之曰刘先生以省掾从军南下改授应奉翰林文字为主帅所重常预秘谋书檄露布皆出其手军还授左司都事将大用矣防卒有文集藏于家周徳卿尝谓正夫可敬从之可爱之纯可畏皆人豪也
　　冷岩公柳溪
　　斗印轻抛繋肘金故园风物动归心柳含烟翠丝千尺水写天容玉一寻山色只于闲里好风波不似向来深人间桃李栽培满换得溪南十里隂
　　龙门石佛
　　凿破苍崖已失真又添行客眼中尘请君看取他山石不费工夫总法身
　　路司谏铎【二十六首】
　　铎字宣叔伯达之子与弟钧和叔父子俱有重名而宣叔文最竒尤长于诗精致温润自成一家任台谏有古直臣之风贞祐初出为孟州防御使城陷投沁水死有虚舟居士集得之乡人刘庭干家
　　补金史路铎为景州刺史述十二训以教民上诏曰路铎十二训皆劝人为善遍谕州郡使知之
　　书州驿壁
　　雉堞俯已见羊肠行尚难炊烟界沮水老木识乔山畤废无人吊台高有鸟还客怀秋馆雨未老鬓先斑
　　王子端挽辞
　　才名如此不偿穷再入承明一病翁白髪光隂丈字里黄华林麓画图中謪仙犹想屋梁月名士空怀松下风聊应世缘缘故在防看归鹤语辽东
　　庆寿寺晚归
　　九陌黄尘没马头眼明佛界接仙洲清溪照眼红蕖晚禅榻生凉碧树秋少室宗风闻棒喝裕陵遗墨烂银钩对谈不觉山衔月只为松风更少留
　　赋丈室碧玉壶善甫赋诗铎亦奉和二首
　　心知云路等榆枋戏作方壶当玉堂虚静自应详止止逍遥均是一苍苍心含宝月无中外身着青霞可颉颃政尔天逰到无始觉来谁送竹风香
　　随人作计鱼千里知命无忧鸟一天碧落云深堪避世【碧落洞名】九华烟暖可忘年平章万有归览收拾方心入大圆上界真人自官府不妨聊作橘中仙
　　次韵答季通
　　华颠何意软红尘霄汉聊收退鹢身方喜长松倚东野又从净社得遗民高山流水知音少霁月光风发兴新赖有好诗相慰藉不然开口欲谁亲
　　雨中
　　月翳有时吐风薫俄自清云回暑天影雨进夜牕声眠听叅天籁神逰得化城觉来还故处饥防撼灯檠
　　辋川
　　画图风景是亭榭岁年非秋色半黄落人烟深翠微暗溪鱼得计杳霭鸟忘机触物増惆怅吾庐早晚归
　　高唐刘氏驻春园
　　风光去人无咫尺人自尘劳不相及此心既定境从之雪树霜林亦春色刘翁有道久陆沈十年种树今成隂醉乡天地白日永鶗鴂栗留皆好音良辰行乐今已矣依旧东流泛兰芷谁道青春挽不留鲤庭看取新桃李膏车秣马吾将岿澹与清景相追随安用苦求三径资明月常满千家墀
　　赫仲华求赋邺台张氏野堂
　　白沙翠竹小江村路转西郊隔市尘入坐好山如有素忘情鸥鸟澹相亲芋魁饭豆平生足涧草岩花各自春得酒谁能更羁束不妨倒着白纶巾
　　题邹公所藏渊明归去来图
　　牛刀小试义熙前一日懐归岂偶然有意候君门外柳无机还我酒中天贞姿佳菊秋霜里真意南山夕鸟边善学展禽唯此老万人海里小斜川
　　卫州赠子深节度
　　淇上风光萃一楼尊前北海百无忧平分玉鉴渔村晚西望黄云寡妇秋【望一作巻】斜照钩帘纳烟翠微飇高枕看安流梅天消息和羮近老穉寜容挽邓侯
　　潼闗
　　楼迥临飞鸟车行汗十牛地灵开翠壁天逺送黄流趣战知姧计当闗岂壮猷天梯且失守况説土山头
　　七夕与信叔仲荀防饮晚归有作
　　秋香泻月笑谈香饮散归来夜未央阙角星河揺淡影栁行灯火试新凉雄飞勲业归时軰信美江山着漫郎万事浮云心铁石休将梁国吓蒙庄
　　襄城道中【有言长官暴横者】
　　禾黍低风汝水长迟迟驿骑困秋阳病躯官事交相碍梦雨行云肯借凉尽説秋虫不伤稼却愁苛政苦于蝗诗成应被西山笑已炙眉头尚否臧
　　感寓
　　沄沄一水抱山流路转冈陵到渡头张翰秋风动归兴惠崇烟雨着孤舟禄轻道重从三黜日暮人遥发四愁世事悠悠莫囘首聊凭酒圣作天游
　　冠氏雨中
　　气肃闗河万緑摧逺逰节物动悲哀人牛不见晓烟重草树有声山雨来老矣何堪米盐事中之安得圣贤杯遥怜鹤发孤云底日望林梢一叶回
　　细香轩三首
　　花气炉烟总不同噀青喷翠小牕风中边故嗅浑无有心迹相防忽暗通
　　阁雨含云户牖凉闻机才发兴何长无心孤竹那能尔自是诗人知见香
　　霜雪青青玉一丛肯从桃李借薫醲不知香界何从立凭仗清风问箨龙
　　芳梅如佳人赠襄城卫昌叔
　　芳梅如佳人不见令人思岂无桃李顔夏虫笃于时霜风静天宇兰悴菊亦衰凌寒一笑粲功烈如彼卑防年豳西路赭冈望逶迤思之不得见空吟水曹诗夜月将梦去云深水之湄邂逅疎竹边峩峩认风仪今日真见止昨梦犹蓍龟尘中儓儗子谓我酷好竒逃空闻足音此心胡不夷
　　遂初园诗【闲闲堂】
　　行迈已自劳坐忘犹有为动静二尘耳一真非即离举头见青山曲肱啭黄鹂心安万境寂境转何妨随
　　思堂
　　尘世一何隘永懐耿中情端蓍得吉卜有鹤戾天鸣慨然趣予装云旗渺遐征鸿蒙偶相值笑我劳经营驾言还故乡方寸以道寜先畴理耘耔初服纫芳馨谛观九州事曽不出戸庭渔父有黙识餔糟愈于醒
　　汴梁公廨西楼二首
　　官舎谁言隘西楼兴不穷闲云欹枕里飞鸟卷帘中风定天还水烟虚月度松囘观犹有愧破屋着卢仝【卢仝以方处士王逸賔】
　　云态看来变檐隂坐次移一蝉吟未了双鸟去何之薄宦槐安梦浮名剑首炊安心元有法遣兴可无诗
　　次韵郦著作病起
　　晏耽书昔坐痴如今手板对山持病知居士安心处贫是诗人换骨时单见敢叅东观论徐行休叹后山迟山林朝市元无异怨鹤惊猿自不知
　　附曹县志披云楼在左山旧州城宋知州郭防建金路铎有诗又清风阁在县北旧州城上铎诗云坐深忘畏日饮久失余霞
</div>
    <div class="pagination">
<a href="御订全金诗增补中州集_page45.html">上一页</a><span>...</span><a href="御订全金诗增补中州集_page41.html">41</a><a href="御订全金诗增补中州集_page42.html">42</a><a href="御订全金诗增补中州集_page43.html">43</a><a href="御订全金诗增补中州集_page44.html">44</a><a href="御订全金诗增补中州集_page45.html">45</a><span class="current-page">46</span><a href="御订全金诗增补中州集_page47.html">47</a><a href="御订全金诗增补中州集_page48.html">48</a><a href="御订全金诗增补中州集_page49.html">49</a><a href="御订全金诗增补中州集_page50.html">50</a><a href="御订全金诗增补中州集_page51.html">51</a><span>...</span><a href="御订全金诗增补中州集_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
