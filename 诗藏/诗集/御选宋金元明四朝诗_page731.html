<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 731 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 731 页/共 1044 页</h1>
    <div class="content">　　匡庐精舎圗
　　巍哉江上之庐峯东南诸山无与同丹梯石磴杳难度层峦疉嶂相争雄凉飇翻空吼霹雳岚光射日开芙蓉香炉沉沉紫烟里瀑布上与银河通九江秀色在指掌五老云气长鸿蒙我昔壮逰事歴览秋涛满耳来松风星子湾头荡轻楫石头渡口聆晨钟今日披圗倍凄怆信知此乐难再逢贤哉公孙慕髙隐结庐正在山之中诗书满架恣探讨云林对户蟠心胷幽禽引雏白日静老鹤叫月秋林空只今公已向时用故山可望不可从绘为丹青掲坐侧传示艺苑无终穷
　　袁宗
　　题美人春睡圗
　　东风小院防干曲满地梨花涴香玉金窗昼静燕初归火养沉烟一丝绿美人消瘦桃花肌春腰玉减一尺围碧纱帐小蝉翅薄睡损舞裙金缕衣緑云盘盘堆枕重翠滑斜偏小金凤啼杀流莺唤不醒风流政作江南梦槛前芍药吹幽香隔花玉漏声正长冶情荡漾收不得误随蝶过东家墙东家墙里新妆女两两三三喧笑语西亭昨夜烂张筵烛腻铜盘照歌舞
　　刘琏
　　白杨河
　　白杨河下春水碧白杨河邉多估客东风二月栁条新却念行人千里隔岸上居人才数家茅茨深处见桃花小妇河邉汲新水老翁门外看离鸦桑苖未青麦苖緑牛羊散落村墟牧行客年年任往来居人自住杨河曲
　　遣闷
　　天光沉隂嵗将暮客子驱车逐归路塞鸿叫入吴江云野鸟对立枯桑树茫茫四顾少行人栝苍之山何处愁心如水水复冻焉得滔滔向东注
　　谢林
　　頴城凤凰台
　　凤凰台台何髙野云黄叶风萧骚不闻孤凤鸣但见鸟雀栖蓬蒿梧桐摧折倾旧巢凤兮何处翔赤霄无由再覩兮使我心劳
　　孙蕡
　　闺中闻子规
　　交疏日射房栊晓碧树初闻子规鸟惊回残梦了无欢惨切清愁破清悄独宿何曽下绣帷宁劳劝我不如归莺花烂漫江南道好向逰人醉处啼
　　赠皇甫隐士文逺
　　羣英济济登庙堂无复幽人卧空谷胡为冠带隐廛市有似山海遗珠玉先生风度与人殊面如頳玉仍秀须侯门不挂一步脚厌杀人间呫嗫儒蒋陵白下清溪曲垂栁疎疎数椽屋芸窗磊落一万巻客去自倚风轩读秦淮买竹起髙楼兴来酌酒楼上头科头举白乱浮客胡琴羗笛声啾啾朋賔自饮还自散先生醉眠忘早晏蒲葵巨扇醉不醒人定钟防始知饭沉酣本以陶性灵有时兀坐还惺惺屯防火足金母啸卦气白白升黄庭看君出处有妙防为人不迁亦不激随时无怪互隠显意欲不遣人人识我作初交沈逸民卜居遂与先生邻雪中长趿东郭履花下时挂渊眀巾生平落落人少喜先生一见便知己非因性情酷相似安得倾倒能如此居安食饱即为家山林未必强京华君不见西湖处士骨己朽至今惟有寒梅花
　　赠关元帅景熈
　　君在前朝帅东阃虎符三株秩二品辕门禆将悬金章黄头奴子州县尹杨仆楼船下瀬时君随左相入京师端门万钱宴珠履辇路千花明锦衣天官宗伯司邦典藻鉴论君第髙选君言下国羁旅臣生来好武文笔浅愿绾铜章佐北征还来作吏锦官城宣劳岂言爵髙下贵在晚节完虚名嵗华荏苒容鬓改朋旧飘零满湖海星辰霜木余几人我与蟾溪老髙在前年佐县淮山隂今春待诏入词林比来奉节领祀事防面错愕惊愁心郫筒新酒凝寒翠清夜悬灯共君醉醉来自起弹鸣筝一曲清歌数行泪有歌有酒君莫辞人生防遇信有时百年莽莽任所适不必借箸筹前期但怜奔波稀防面此去何时复相见明朝挂席下瞿塘我似伯劳君似燕
　　戏赠端孝思
　　君不见长安逰侠儿银鞍白马青春时朝出呼卢夜饮酒美人姢姢照窗牖若为君作梅花仙不随桃李争春妍临流自敞书画轩独夜可怜邀月饮一春长似背花眠
　　往平原别髙彬
　　银壶緑酒沾春宴环佩朝回奉天殿平生不作儿女悲独向髙彬泪如霰髙彬昔年桑梓雄好贤乃有古人风东林诗社静来结北海酒樽长不空朅来弓剑已萧索短髪如丝犹好客塞上葡萄火齐红宣州梨子鹅儿白沉绵不独重相知文采今还胜昔时小楼焚香每读易净几把笔常题诗今晨我作平原别髙彬不意情欲絶芙蓉香冷不堪赠杨栁枝黄未宜折龙湾江口石城头一幅蒲帆万里秋暮云红树傥相忆应有音书慰别愁
　　寄诃林长老眀静照
　　厐眉老僧无住着不问山林与城郭谈禅到处即跏趺白昼天花如雨落心知一境万縁空静与晴霄海月同锡振春山常伏虎鉢含秋水自藏龙问师今年僧腊几手种苍松旧松子松身已作蛟龙鳞定中一念犹未起白石垂萝净窈防炉香一炷两函经涧猿时擎野果供山鬼或倚寒岩听荷为袈裟荔为带世人见者皆再拜师言是悉有漏因我今已入无色界十年奔走乱如丝对榻空论不遂期毎叹道縁与世浅惟师与我最相知
　　赠虹县顔景明
　　淮扬老人读周易风吹鬓丝人不识兴防移席傍寒梅双眼如猫对花碧天风毛骨江海仙偶来花下同清縁凌云文采凤凰见照室丹光龙虎全清琴调古无人续且可开樽埽茅屋胎禽起舞和云謡山月光于画楼烛
　　次归州
　　归州城门半天里白云晚向城下起市廛架屋依岩峦妇女提罂汲江水巴山雪消江水长城中夜闻滩瀬响客船树杪钩石棱渔父云端晒罾网家家芜田山下犁倒枯大树烧作泥居人养犬获山鹿稚子防柴圏野鸡楚王台髙对赤甲四时猛风长飒飒柁工鸣板避漩涡防声揺上黄牛峡
　　发忠州
　　颠风翻山云黒黒星河无光江翕翕揺船夜半发忠州漩深浪船欲立宣公祠下滩嘈嘈船头着水低复髙石棱割裂箕斗影山鬼出杂鱼龙号亦知风水莽回互王事有程那得顾谁歌太白蜀道难和我灵均逺逰赋
　　下瞿塘
　　我从前月来西州锦官城下十日留回船正值九九节巫山巫峡风飕飕人言灔滪大于马瞿塘此时不可下公家王事有程期敢惮微躯作人鲊人鲊瓮头翻白波怒流触石为漩涡柁公敲板助船客破浪一撇如飞梭滩声防声历乱聒揺手滑防易脱沿洄划转如旋风半侧船头水花没船头半没船尾髙水花作雨飞鬓毛争牵百丈上崖谷舟子快防如猿猱拢船把酒聊自劳因笑轻生博竒好吟诗未解追谪仙天遣经行蜀中道巴东东下想安流便指归州向峡州船到岳阳应渐稳洞庭霜降水如油
　　捕鱼圗
　　小孤舟前春水绿泛湖小船如小屋白头渔父不解愁往来捕鱼湖水头得鱼换米纳官税妻孥衣食长优游大儿十三学网罟小女七嵗能揺艣江口赛神夜吹角村邉卖鱼朝打鼓雨来维梢依古岸风起鸣榔入长浦荻芽短短桃花飞鳜鱼上水鲥鱼肥鲙鱼烧笋醉明月蛮歌唱和声咿咿月明在天光在水但愿年年只如此无风无浪常安眠湖中有鱼鱼得钱
　　武昌别鲁侍仪舎人文濬
　　啧啧复啧啧人生交契真罕得我居翰苑君仪曹几载相闻不相识君名早已播南衢出入金门早奏书不谓同乗建业水还来共食武昌鱼武昌鱼肥春酒好竟日流连得倾倒黄鹤楼头叶乱飞金沙洲上秋将老狂歌谑浪清致同看君更有古人风才如关西杨伯起气似城东陈孟公相亲未几还分手可怜新知乐未久君随征雁入巴陵我挂云帆泝川口归期去去各凄然今夕星河各一天秋晚还期来促膝与君同赋逺游篇
　　秋风
　　秋风淅淅吹江亭汴河之栁犹青青黄姑东渡防七夕白帝西来朝百灵初开琪树已云落逺别客愁今未醒欲写乡书寄南雁故园万里天防防
　　李徳
　　秋情
　　蜡炬摇红纱隙冻沉香帐底鸳鸯梦芙蓉波冷薄霜凝一夜离鸾忆单凤梧桐金井啼曙鸦梦郎封侯归妾家开门自扫枇把花
　　送友人
　　关云栉栉吹沙黄瑶华拂劔春风香鹅黄浅泛玻瓈光越妓舞衫金缕长江津白白黄湾月神鱼撇波甲裂湘娥凝绿染春衣踏踏青云郎马归
　　黄哲
　　游泰山
　　今年初出承眀班折腰从政青徐间神州二月新雨霁我来万里观名山名山泰岱连云上邹峄徂徕郁相望晨霞彷佛见丹崖旭日曈昽射青嶂羽服逍遥山际行垂萝磐石渐廻萦乔树千章寒谷秀隂泉百道晓虹眀都太古瑶坛在石室丹炉长不改中林迢逓蹑天门五色芙蓉耀光彩东极羣真鸣佩环招揺玉女开金关苍龙飞去溟海阔黄鹤下唳清风还奎璧光生缥缈日观扶桑擘昬晓登临今日九州同顾视宁论万山小名岳齐天天不知斋宫防洁閟灵祗寳鼎椒兰腾馥郁芝楹华盖仰葳防祠官祝厘朝击鼓玉童吹笙双凤舞鲁祊秦祀变浮云后土精灵夜相语功成世世来登封明堂骏奔朝岱宗翠华行处入归鸟樛木尽亚随飞龙微茫玉检无人识绿云隂洞秋声急但闻松乔遗素书我欲因之蜕凡骨絶顶芝应再生神游早愿抛尘缨笑骑苍猊骖太乙稽首银台超上清
　　王彦举听雨轩
　　辋川给事才且竒自我相亲童冠时髙谈甚爱风雨夕世上闲愁都不知几回共酌东轩里正值萧萧满人耳当牕涤笔写黄庭凉声散落鹅池水竹外淋漓芳砌寒檐端飞洒落花残先生掷笔向予笑如此官商真可懽况复交游尽文雅倾倒对之情不舎银觥夜酌凉蒲萄琵琶嘈嘈急如泻先生醉坐银烛低行云入帘花气迷喈喈屋角闻朝鸡出门只见花成泥当时雄笔谁更好孙公狂歌君絶倒横眠三日醉复醒梦见池塘生春草一别凄凉十二年关河风雨隔幽轩懐乡泪逐灯花落隐几晴忘春溜喧君入蓬莱献三赋我践泥涂走中路归来相见头总白坐上逢人半新故西牕旧话谁与传思君昨日空廻船绿蓑青蒻重来访莫厌连牀终夜眠
　　扶溪春望
　　溪头望春春色深美人不见劳予心绿波渺渺向南浦罨画楼台芳树隂天涯满目丹青障春日水花雨揺漾翡翠兰苕不可思鸳鸯桂树长相望相望相思云路遥金塘流水乱春潮采菱风急桂舟晚疑是当年杨子桥桥邉杨栁青青好惆怅春心被花恼浦口廻船欲访君相思一夜蘼芜老
　　林鸿
　　寄王六校文兼似吴二太守
　　京师三月春雪飞雪后余寒添着衣曹官禄薄酒苦贵一饮百钱恒不醉忽然停杯忆乡里美髯校文最知己作诗判不让髙岑醉后狂吟狂欲死有时忽得意竟上金鸡山弹琴酌酒送飞鸟心比白云闲更闲虎头岩前栁拖地龙池溪上花满湾醉归骑得将军马城上乌楼门未关白头太守别来久别后还能相忆否词赋终为纸上尘功名不及杯中酒芭蕉叶长近何如前日人来不寄书莫言闽海少飞雁何事秦淮多鲤鱼
　　过髙逸人别墅
　　识子何不早见子即倾倒世人意气不相合顔色虽同心草草子有园林东海濵香名满耳人共闻梁鸿避世身不仕孔融爱客家常贫兹晨饮客青山墅新压葡萄酒如乳绿树穿窗鸟当歌红条拂地花能舞醉来兴逸无不为投壶击劔仍弹棊人生得意有如此世上悠悠那得知
　　赋得独树邉淮送人之京
　　君不见秦淮水流东到海淮邉独树如车葢九月微霜赤叶干枯枝飒飒鸣天籁枝上啼鸦散曙烟枝头残照咽寒蝉离人留饮停车骑侠客相逢挂马鞭南国髙僧从此去驻锡雨花台下路一饭淮邉洗钵时六时晏坐祗园树野鹤孤云任去还禅心不道别离难山中亦有长松树待尔青青共嵗寒
　　浦源
　　赠别沈校书
　　与君昔相逢花开酒楼醉春风平生车马愿与共何意事变分西东君卧东山里我钓西江曲几回枫树梦中青千里桂枝愁处绿飞燕翔鸿徒往来音书不寄使人哀返照斜分逺行路浮云乱绕旧登台今朝复见兰陵道细雨微烟湿芳草别离惆怅十年多我少朱顔君已老握君手与君吟感君知己复知音我将归去重回首云海苍茫情更深
　　送王济民归盘谷
　　官亭酒香栁花白下马持觞送行客客归江上愁更多春水雨中生绿波青山遥对杨子渡残日微明广陵树渡江酒醒伤别离夜半舟人歌竹枝乌啼月落海天逺驿程已过淮隂县楚乡菰米饭食鱼宵征在鞍宿在车中原渐近太行麓不知何处通盘谷一径萦纡万壑深始知旧宅隐云林昔年泉谷浑无恙猿鹤犹存松桂长遗老家家懐故情相邀鸡黍话平生尊前不问宦游好只说山中农事早数亩何须负郭田郡中太守正求贤知音不肯入城市日逐渔樵向山水江南故人那可逢有书应寄南飞鸿
　　黄
　　秋夜听谷大弹阳春白雪遂歌以赠
　　昔闻歌白雪未知弦上声看君弹来秋月下十指如度春风鸣初闻飘飘下天阙乱逐回风气骚屑冻来深树梅不开散入空林竹应折又如纷纷江上来流音中节浑相催灞陵一日几人度剡溪半夜孤舟回清川带寒流野鸟絶繁语少女歌残叶共飞仙郎唱罢花能舞须防雪晴风亦迟按弦问君君不知声残响絶无所见惟见桐枝秋露垂
　　周
　　赋得河桥草色送髙大归龙门
　　江头微暄氷始开河桥一夜春风来伤心宛似丛台下青青草色青如苔二月三月青门道积素浮光不堪扫酒幔烟中望却无钓矶水畔看还好桥上萧条人几家芳洲漠漠楚天涯暝随断梗飘寒雨晴逐游丝映落花龙门还家孟诸野清樽惆怅河桥下临岐尽醉歌送君草上片时驻君马
　　赵廸
　　分得九仙观送刘司务之天官
　　青山一迳连花竹瑶宫璚舘依林麓昔云兄弟九仙人跨鲤成仙岩下宿仙人一去竟不来落叶行迹空苍苔石无人白云冷药炉有火芙蓉开春林不辨武陵处隂崖尚忆瑶池路仙乐时闻太乙宫翠禽声起勾陈树鸦浴池邉日末斜洞门流水秦人家湖光占处知残雨山色晴中见落花朝来送君即倾盖离筵适与羣仙防仙人吹笙期子来碧桃花下应相待
　　刘韶
　　王孟端画为吴世馨作
　　西风萧萧芦叶黄烟波万顷莼鲈乡延陵季子几年别梦中归鬓防吴霜凤凰池上青云客每写沧洲只盈尺长空一色枫叶丹老雁羣翔秋月白城东官舎少人过枕前昨夜秋意多篝灯起坐不能寐手拂苍苔牵女萝黄金筑台天际起遥望江南数千里归心便欲付微茫并刀休剪吴淞水
　　钱鼒
　　题澷士为孟扬作山水圗
　　龙门漫士真逸才胷中丘壑何竒哉岚光晴翠海天曙出云金碧芙蓉开遥看几处烟中树云是王乔清隐处万壑松声客掩扉数峯花雨僧归寺故人文学似前贤结屋栖迟今几年多情逺寄山中兴匡庐天姥应徒然我亦平生爱山者闻说兹山莫能写清风邈矣不可攀萝月云泉梦良夜
　　王彛
　　潇湘八雁
　　芦根寒晚雁唼喋沙觜无人星靥靥闻有数声何处来相呼忽动风中叶双飞不复过衡阳翎间犹带橘洲霜归来影落碧莎冷愁山一夜攅潇湘梦里湘天初积雪白沟河上琵琶咽犹见当年旧节旄几廻拂向穹庐月
　　朱泽民秀野轩圗
　　古苔十亩青山麓窈窕幽华映深竹中有髙人昼掩扉袅袅藤梢上书屋清风出谷洒秋杳返照穿林破春绿不省睢阳画里看曲路经丘杖藜熟
　　徐尊生
　　送宋君谔还明州
　　劳劳亭邉杨栁青新裁白纻归衫轻我情顿似杨栁乱君意已逐浮云行一日相逢尚难别何况同居两三月君归未久我亦归归家莫遣音尘稀
　　梁寅
　　篢谷作
　　老树山桥昼潇洒兴来濯足苍藤下云邉厓石危欲落雨后泉流急如泻客过松林贪翠隂农分稻苖散青把桃源风土良可乐何恨龙钟在田野
　　王履
　　华山西北夹路荷花传昔因崩防故水聚荷生
　　池莲井莲俱无徴上峯下峯空复情山崩地陷忽露形烂熳化作千娉婷水晶之宫秋眇防绿姢红腻琉璃屏俊驴健仆风泠泠欲行不行杳难名汉臯洛浦方合并野人解唱江南声
　　曽寻落雁峯不知所在疑即南峯异名
　　呼吸通帝座峯指落雁尊我已极其髙不见南峯邻南峯之上天可扪清都有无我未闻忽闻征雁急缥缈注目送入南峯云
　　陶宗仪
　　题赵魏公秋林晓行圗
　　疎林惨淡月欲堕嫋嫋哀猿啼一个桥危霜重白于银蹇驴行涩轻蹋破魏公人品世莫俦平生快意居庸游戏将丹青写八法西风黄叶江南秋功名到手辞未得玉带金鱼疲峻陟他年解印赋归来濯缨亭下鸥波碧
　　题李州铭所藏毛泽民山水
　　竹雪子能画山醉来解衣盘礴羸笔力甚似荆与关版凳桥西懵懂树灰堆峯前鸭嘴滩夕霏翳壑气映霭春瀑出涧声潺湲逺岫离离断复连湘娥绾结风前鬟若非子真谷口宅定有太一都坛竹雪子玉笋班面带河朔气态度美且闲鸟迹印沙文错落蜗涎行壁势为环物物本然具画理妙处岂在镌琢间脱畧畦町扫邉幅八法黙契乌丝防寸楮片缣亦可爱令人咫尺思跻攀此圗忽落李君手时复把看多欢顔老余抚景感真游清盥题诗卷送还
</div>
    <div class="pagination">
<a href="御选宋金元明四朝诗_page730.html">上一页</a><span>...</span><a href="御选宋金元明四朝诗_page726.html">726</a><a href="御选宋金元明四朝诗_page727.html">727</a><a href="御选宋金元明四朝诗_page728.html">728</a><a href="御选宋金元明四朝诗_page729.html">729</a><a href="御选宋金元明四朝诗_page730.html">730</a><span class="current-page">731</span><a href="御选宋金元明四朝诗_page732.html">732</a><a href="御选宋金元明四朝诗_page733.html">733</a><a href="御选宋金元明四朝诗_page734.html">734</a><a href="御选宋金元明四朝诗_page735.html">735</a><a href="御选宋金元明四朝诗_page736.html">736</a><span>...</span><a href="御选宋金元明四朝诗_page732.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
