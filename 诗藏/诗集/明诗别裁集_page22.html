<!DOCTYPE html>
<html>
<head>
    <meta charset="UTF-8">
    <title>明诗别裁集 - 第 22 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗别裁集 - 第 22 页/共 34 页</h1>
    <div class="content">　　旌旗春偃白龙堆，教客休停鹦鹉杯。歌舞未残飞骑出，月中生缚左贤来。
　　【广陵访周公瑕不遇】
　　豪华自古让维扬，一水横江即异乡。二十四桥歌吹遍，不知何处觅周郎。
　　【戚将军赠宝剑歌】
　　毋嫌身价抵千金，一寸纯钩一寸心。欲识命轻恩重处，灞陵风雨夜来深。
　　曾向沧海剸怒鲸，酒阑分手赠书生。芙蓉涩尽鱼鳞老，总为人间事渐平。

　　谢榛榛字茂秦，临清人，自称四溟山人。
　　四溟五言近体，句烹字炼，气逸调高，七子中故推独步。古体局守规格，有宗法而无生气，弗取也。
　　【榆河晓发】
　　朝晖开众山，遥见居庸关。云出三边外，风生万马间。征尘何日静，古戍几人闲？忽忆弃繻者，空惭旅鬓斑。（读“风声万马间”，纸上有声。若衍成二语，气味便薄。）
　　【大梁冬夜】
　　坐啸南楼夜，孤灯客思长。人吹五更笛，月照万家霜。归计身多病，生涯鬓易苍。征鸿向何许，春意遍湖湘。
　　【居庸关】
　　控海幽燕地，弯弓豪侠儿。秋山牧马处，朔塞用兵时。岭断云飞迥，关长鸟度迟。当朝有魏尚，复此驻旌旗。
　　【送谢给事封蜀】
　　使星巴蜀外，汉节夜郎西。树断分金马，江清见石犀。王孙重茅土，天子赐桐圭。异世怀张载，应留剑阁题。
　　【渡黄河】
　　路出大梁城，关河开晓晴。日翻龙窟动，风扫雁沙平。倚剑嗟身事，张帆快旅情。茫茫不知处，空外棹歌声。（“翻”字、“归”字，得少陵诗眼法。）
　　【初冬夜同李伯承过碧云寺】
　　并马寻名寺，登高藉短筇。飞泉鸣古涧，落月在寒松。石路经千转，云岩复几重？人间多梦寐，谁听上方钟？
　　【李行人元树宅同谢张二内翰话洞庭湖】
　　南望岳阳郡，苍茫吴楚分。帆回孤岛树，楼出九江云。落日波中没，秋风天外闻。何时采蘋藻，湖上吊湘君？
　　【暮秋简徐别驾载卿】
　　南征秋转剧，不寐夜漫漫。白发艰虞出，沧洲去住难。旌旗连野暗，兵甲照江寒。选将须臾事，谁能议筑坛？
　　【元夕道院同公实、子与、于鳞、元美、子相五君得家字】
　　长空月正满，游骑隘京华。夜火分千树，春星落万家。乘闲来紫府，垂老问丹砂。笙鹤归何处，依稀见彩霞。（“春星”五字，亦警亦秀，自能高压满坐。）
　　【七夕敬二君饯别得秋字】
　　北斗挂城头，明河迥不流。人间清露夜，天上白榆秋。聚散多歧路，悲欢自女牛。谁知老来拙，回首故乡楼。（与“朝晖开众山”一种起手。）
　　【送樊侍御文叙之金陵】
　　地入维扬路，天分牛斗墟。秋帆二水外，春草六朝余。冰雪生官舍，风尘走谏书。从来经国者，宁不念樵渔？
　　【送钦水部子辰之沛中】
　　清标怜水部，南去意何穷？树色分淮甸，河流见禹功。乱帆春草外，古堞暮云中。感慨登台处，萧萧起大风。
　　【有感】
　　薄伐元中策，论兵自古难。汉唐频拓地，将帅几登坛。绝漠兼天尽，交河荡日寒。不知大宛马，曾复到长安？
　　【野兴】
　　白白露凝地，飞飞雁渡河。孤峰依汉迥，老树得秋多。月晓山精伏，时清野父歌。短筇随我意，一径入烟萝。
　　【秋日怀弟】
　　生涯怜汝自樵苏，时序惊心尚道途。别后几年儿女大，望中千里弟兄孤。秋天落木愁多少，夜雨残灯梦有无？遥想故园挥涕泪，况闻寒雁下江湖。
　　【夜话李孺长书屋因怀其尊君左纳言】
　　忘年尔我重交情，论事相同见老成。月至广除寒有色，鸦归疏柳夜无声。三农最苦江南税，百战方休海上兵。风暮银台应叹感，几人封事为苍生？（时江南增税，海寇方息，山人感事及之，非泛作忧时语。）
　　【中秋宴集】
　　满空华月好登楼，坐倚高寒揽翠裘。江汉光翻千里雪，桂花香动万山秋。黄龙塞上征夫泪，丹凤城中少妇愁。词客共耽今夜酒，漫弹瑶瑟唱《伊州》。
　　【送谢武选少安犒师固原，因还蜀会兄葬】
　　天书早下促星轺，二月关河冻欲消。白首应怜班定远，黄金先赐霍嫖姚。秦云晓渡三川水，蜀道春通万里桥。一对郫筒肠欲断，鹡鸰原上草萧萧。（将题意逐层安放，一气转折，有神无迹，与高青邱《送沈左司》诗，三百年中不易多见者也。）
　　【送王侍御按河南】
　　塞上初归复此行，燕南极目送飞旌。天连嵩岳寒云尽，马渡黄河春草生。簪笔常思未央殿，封章时发大梁城。知君最爱应刘赋，更向西园一寄声。
　　【七夕留别汪伯阳、李于鳞、王元美得知字】
　　久客言归意，留连几故知！鹊桥星度夜，燕馆月沉时。天上才欢合，人间转别离。晴分绛河影，秋动白榆枝。桂醑还成醉，萍踪不可期。年年湖海上，今夕定相思。
　　【行路难】
　　荀卿将入楚，范叔未归秦。花鸟非乡国，悠悠行路人。（平谈语，而行路之难自见。）
　　【秋闺曲】
　　目极江天远，秋霜下白蘋。可怜南去雁，不为倚楼人。
　　【塞下曲】
　　旌旗荡野塞云开，金鼓连天朔雁回。落日半山追黠虏，弯弓直过李陵台。
　　【漠北词】
　　石头敲火炙黄羊，胡女低歌劝酩浆。醉杀群胡不知夜，鹞儿岭下月如霜。
　　【捣衣曲】
　　秦关昨夜一书归，百战犹随刘武威。见说平安收涕泪，梧桐树下捣寒衣。（“可怜无定河边骨，犹是春闺梦里人”，几于哀感顽艳矣。此诗可以嗣音。）
　　【远别曲】
　　郎君几载客三秦，好忆侬家汉水滨。门外两株乌桕树，叮咛说向寄书人。（写情极真，方之“茨姑叶烂”一篇，可云新声古意。）
　
　卷九

　　张佳胤
　　佳胤字肖甫，铜梁人。嘉靖庚戌进士，官至兵部尚书，加太子太保，赠少保，谥襄敏。少保诗时露警拔，陈卧子重其庄雅，称为李、王后劲。
　　【乌蛮滩】
　　乌蛮滩前石齿齿，盘涡转地惊涛起。险绝空传滟滪堆，估客帆樯愁欲死。万里江源异域来，右出夜郎左交趾。青天赤日毒雾合，跕跕飞鸢堕深水。我本西梁道上人，瘴乡奔逐胡为尔？停舟一奠伏波祠，丹荔黄蕉前致词。英雄心事无今古，神物风云各有时。铜柱功名倘难就，泽车款段任吾之。
　　【宿黄牛峡】
　　春到黄牛峡，江辞白帝城。楚云高不落，巴水去无声。绝塞书难得，孤舟月更明。棹歌听自短，几处夜猿鸣。
　　【赴雁门，闻虏退去呈杨中丞】
　　驱车九月度飞狐，万里霜凄塞草枯。白马偶来逢使者，黄沙何处走单于？胡云夜动双龙匣，汉日秋悬八阵图。一自雁门留李牧，边关逢火至今无。
　　【登函关城楼】
　　楼上春云雉堞齐，秦川芳草自萋萋。黄看雨后河流急，青入窗中华岳低。客久独凭三尺剑，时清何用一丸泥。登高远眺乡心起，关树重遮万岭西。

　　梁有誉
　　有誉字公实，顺德人。嘉靖庚戌进士，官刑部主事。
　　【姑苏怀古】
　　看山几日到吴中，游客登临感慨同。金虎迹荒灵气灭，水犀军散霸图空。春归茂苑乌啼月，花落横塘蝶怨风。谁识倦游心独苦，扁舟常忆五湖东。
　　【燕京感怀】
　　尘塞戈鋋血未干，龙庭烽火报长安。拟擒颉利先开幕，欲拜嫖姚更筑坛。青海月明胡马动，黄榆风急皂雕寒。材官羽骑多如雨，夜夜旄头倚剑看。

　　吴国伦
　　国伦字明卿，兴国州人。嘉靖庚戌进士，官至河南参政。
　　【送徐行父少参赴关内】
　　咸阳天下险，洛邑天下中，潼关睥睨周西东。君自三川历三辅，分陕经营王命同。登车慷慨千人雄，矫若八翼凌苍穹。左冯翊，右扶风，汉关秦畿指顾通。为将匣里双龙剑，掷作天边二华峰。
　　【得元乘书】
　　已道还江县，犹然滞海门。别来新鬼哭，书至故人存。万死悬兵力，孤忠藉主恩。岂无排难意，畏路不堪论。（善偷杜意。）
　　【高州杂咏】
　　粤南天欲尽，风气迥难持。一日更裘葛，三家杂汉夷。鬼符书辟瘴，蛮鼓奏登陴。遥夜西归梦，惟应海月知。（风土诗须此奇警之笔。方写得生动。）
　　【鄱阳湖】
　　欲向匡庐卧白云，宫亭水色昼氤氲。千山日射鱼龙窟，万里霜寒雁鹜群。浪拥帆樯天际下，星蟠吴楚镜中分。东南岁暮仍鼙鼓，莫遣孤舟逐客闻。
　　【送姜太史节之使楚王】
　　天子分桐叶，词臣下柏梁。共怜星是使，况乃玉为堂！江汉环宗国，风云护帝乡。居人思过沛，太史复浮湘。地险东南胜，藩盟带砺长。晴山开绛节，高浪出牙樯。杨柳停旌艳，椒兰设醴芳。楼台招鹤驭，环珮忆鹓行。六博中原路，双锋北斗傍。缄书如有意，归雁自衡阳。
　　【寄远曲】
　　章台杨柳绿如云，忆折南枝早赠君。一夜东风人万里，可怜飞絮已纷纷。

　　徐中行中行字子与，长兴人。嘉靖庚戌进士，官至江西左布政使。
　　【暮发滁阳】
　　荒城一骑出，落日万峰西。涧水流人影，松阴散马蹄。悬崖青欲滴，芳草绿堪迷。洵美非吾土，翻然忆故溪。
</div>
    <div class="pagination">
<a href="明诗别裁集_page21.html">上一页</a><span>...</span><a href="明诗别裁集_page17.html">17</a><a href="明诗别裁集_page18.html">18</a><a href="明诗别裁集_page19.html">19</a><a href="明诗别裁集_page20.html">20</a><a href="明诗别裁集_page21.html">21</a><span class="current-page">22</span><a href="明诗别裁集_page23.html">23</a><a href="明诗别裁集_page24.html">24</a><a href="明诗别裁集_page25.html">25</a><a href="明诗别裁集_page26.html">26</a><a href="明诗别裁集_page27.html">27</a><span>...</span><a href="明诗别裁集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
