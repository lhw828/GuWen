<!DOCTYPE html>
<html>
<head>
    <meta charset="UTF-8">
    <title>元诗选 - 第 152 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 152 页/共 817 页</h1>
    <div class="content">
　　龙沙冰井夏初融，簪笔长随避暑宫。蜡烛烟轻留贾谊，铜盘露冷赐扬雄。南村久病思求艾，北客多情问转蓬。忽听满船歌《白苎》，翻疑昔梦倚春鸿。 

　　○周昉画美人图 

　　岛上云生日转櫩，海风吹面暮寒尖。春明玉色遗芗泽，夜定珠光入镜奁。织得鸳鸯成 【一作随。】 绿皱，教成鹦鹉啄红甜。试令鼓瑟应无语，目断归帆思未忺。 【一作淹。】 

　　○费无隐丹室 

　　碧云双引树重重，除却丹经户牖空。一径绿阴三月雨，数声啼鸟百花风。年深不记栽桃客，夜静长留卖药翁。几度到来浑不语，独依秋色数归鸿。 

　　○赋雪洲 

　　江上经年忆雪多，长洲化作玉坡陀。旧时射虎迷蹲石，薄暮归渔认拥蓑。河伯作宫龙献璧，湘灵遗佩凤停梭。凫鹥容与江花发，更待春来生水波。 

　　○挽文山丞相 

　　徒把金戈挽落晖，南冠无奈北风吹。子房本为韩仇出，诸葛宁知汉祚移。云暗鼎湖龙去远，月明华表鹤归迟。不须更上新亭望，大不如前洒泪时。 【杨铁崖洪武初不赴召诗：「子房本为韩仇出，诸葛宁知汉祚开。」全用此诗颔联，《列朝诗集》所载一本云：「商山本为储君出，黄石终期孺子来。」岂铁崖知袭用前人之非，后乃自改耶！铁崖艳诗有全写韩冬郎者，英雄欺人，不可以训。偶因此诗而并及之。】 

　　○赠道士 

　　神室谁开自洞微，紫烟为户玉为扉。春容淡薄胎仙舞，夜景虚明脉望飞。绕指风雷龙睡醒，满囊云锦虎驮归。犹嫌长物烦闻见，更上高台一振衣。 

　　○赠无尘道人 

　　云雾为衣月作裳，天坛独自礼虚皇。龙收古剑沈秋水，鹤识神丹起夜光。金井有声惟坠露，玉阶无色乍凝霜。无端下界松风动，又欲飘然上凤凰。 

　　○玉华山 

　　何处清江拥玉华，手题名榜寄仙家。光凝石殿千年雪，影动银河八月槎。藏药宝函腾玉气，说诗瑶席散天葩。奎章阁吏无能赋，得似新官蔡少霞。 

　　○王庶山水 

　　蜀人偏爱蜀江山，图画苍茫咫尺间。驷马桥边车盖合，百花潭上钓舟闲。亦知杜甫贫能赋，应叹扬雄老不还。花重锦官难得见，杜鹃啼处雨斑斑。 

　　○画虎图赠真一先生 

　　猎猎霜风木叶干，月明曾过越王山。青龙久待蟠仙鼎，赤豹相呼守帝关。终岁采芝茅阜曲，丰年收谷杏林间。谁家稚子能为御？长与桃椎共往还。 

　　○滕王阁 

　　城头高阁插苍茫，百尺阑干背夕阳。秋雨鱼龙非故物，春风蛱蝶是何王。帆樯急急来彭蠡，车盖童童出豫章。灯火夜归湖上路，隔篱呼酒说干将。 

　　○京师秋夜 

　　风竹撼秋声，天寒梦不成。如何今夜月，偏照客窗明。 

　　○王朋梅东凉亭图延佑中奉勅所作草也 

　　滦水东流紫雾开，千门万户起崔嵬。坡陀草色如波浪，长是銮舆六月来。 

　　○丁卯礼部考试次韵二首 

　　忆昔坡头接锦袍，深堂披卷効微劳。三年重得同清夜，宫烛风帘见月高。 
　　袍鹄锵锵赴晓闱，分庐陈艺别东西。凭教红杏休开彻，早晚开关蹋雪泥。 

　　○东家四时词四首 

　　临流洗砚见长身，白苎宽衣短葛巾。纨扇自题新得句，水亭分送倚阑人。 
　　摩挲旧赐碾龙团，紫磨无声玉井寒。鹦鹉不知谁是客，学人言语近阑干。 
　　澄波千顷拥高鬟，手折芙蓉月下还。解忆高堂风露冷，衲衣先送碧云山。 
　　贺雪宫门上表归，貂裘犹带六花飞。海南新送收香鸟，转觉清寒入翠帷。 

　　○赠傅与砺 

　　水玉空青不易求，兰苕翡翠擅清秋。才情岂是人间少，不到高唐梦未休。 

　　○洪厓桥 

　　澄江如练碧悠悠，一色芦花覆远洲。无尽春天归雁急，月明寒影不曾留。 

　　○题张希孟凝云石 

　　海口不盈握，隤然如委云。危岑集远思，虚窦栖微熏。天高泰华断，日出香炉分。几研袭清润，文章互絪缊。潜雷起神谷，震惊天上闻。亟视恐无及，化为九龙文。 

　　○朱秀之杞菊轩 

　　高轩何所植，杞菊交根枝。紫实既秋熟，黄花亦晚滋。嘉名信共爱，何以疗予饥。此邦号富庶，士贾志怀资。萧条山石间，谁复见惸嫠。遗脱兼并余，椎剥无完肌。纵彼百亩受，岂得安耘耔。种此顷步内，庶无征夺思。采撷勿违节，烹芼贵有宜。三咽可千岁，逍遥奉天随。 【某游吴中，因省墓山间，颇见田野有可念，因赞高轩之乐而及之，庶观风者之有采而知之者。】 

　　○送豫章熊太古兼寄苏伯修参政 

　　豫章有家学，礼乐不见收。为养不择禄，凄凉向炎州。揽结桂树枝，谁为玉雪谋。十年一再见，我老君白头。古剑光陆离，系以珊瑚钩。激昂文史间，未愧班马俦。苏君天下士，定价琳琅球。江汉方渺然，为我观素秋。长吟以相送，明月在高楼。 

　　○李伯时九歌图 

　　太乙神君号东皇，玉质要妙含和阳。生生气始通微茫，绵绵蒸空神中央。浮英上罗文天章，覆冒下满谷与坑。旁塞无间灵无方，灵来乘柔往乘刚。湘君夫人镇相望，清温静好非淫伤。司命元老元气昌，手执藜杖色老苍。历劫寿命不可量，少君之寿同其长。离无异体合有常，出入万化终不亡。晶明发晨上榑桑，海天赫赫真金芒。质炼不灭长垂光，河源混混流汤汤。伯也坐视无迎将，千古万古何堂堂。彼幽为厉为强梁，朝狸暮豹方鸱张。精魂熠耀志意荒，招之不反巫无良。屈生作歌沈九湘，世人传声罕寻详。祝融仙子调玄黄，九神出图百怪藏。不信请视虞公章。 

　　○送吕教授还临川 【并序。】 

　　古者仕不出其国，五十里百里而已。入仕王朝，才千里而近。无父兄妻子坟墓屋宅之别，而有禄食之羡、车服之华焉。岂不便适人情乎哉！今国家奄有宇宙，仕者视南交朔易，若东西家然。则彼出入驱驰，不越乎州闾党术之间者，不亦隘乎！吕君仲谦世居临川之南，山木郁茂，田毛易长，仰事其亲，俯育其妻子，何尝有意于远游哉！一旦用荐书得为辽东学官，随牒以行且万里。冬裘不足以御寒，蔬肠不胜其恒肉。虽志气不变，然情能无少违乎！仆愿留之馆中而不可，归其宜也。故作诗以送之。 
　　黄金作台留好客，好客不留秋月白。东风吹雪满衣襟，却赋长歌送行客。 【一作色。】 辽东之山医巫闾，六月五月雪不除。昨朝遣使降香去，五尺冰上行飞车。 【一作飞行车。】 知君江上惯舟楫，快马如龙亦徒设。束取来时一卷 【一作束。】 书，还向江波对 【一作弄。】 明月。我本蜀人随水来，结屋与子相邻隈。白发京尘不归去，临风相送兴 【一作空。】 悠哉。 

　　○城南春晓图 

　　天台先生有山癖，卧起无山朝不食。几年骑马听朝鸡，磊磈诸峰拄胸臆。陈生受意不受辞，竟拈秃笔为扫之。既安楼观对奇石，复着梁栈横清漪。游吾旧游钓吾钓，隔林彷佛闻幽鸟。琼台何处无桃花，此是城南暮春晓。夜来天子传诏呼，先生直上銮坡趋。盘盘回复一万里，无限好山并好水。如从岛上见陈生，尽写归来画堂里。 

　　○金马图 【人负金马睡于马上。】 

　　贾胡自骑千金马，解囊小憩荒城下。平原无树起秋风，梦到阴山雪横野。太平疆宇大无外，外户连城无闭夜。不然安有独行人，怀宝安眠如画者。 

</div>
    <div class="pagination">
<a href="元诗选_page151.html">上一页</a><span>...</span><a href="元诗选_page147.html">147</a><a href="元诗选_page148.html">148</a><a href="元诗选_page149.html">149</a><a href="元诗选_page150.html">150</a><a href="元诗选_page151.html">151</a><span class="current-page">152</span><a href="元诗选_page153.html">153</a><a href="元诗选_page154.html">154</a><a href="元诗选_page155.html">155</a><a href="元诗选_page156.html">156</a><a href="元诗选_page157.html">157</a><span>...</span><a href="元诗选_page153.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
