<!DOCTYPE html>
<html>
 <head>
  <meta charset="utf-8"/>
  <title>
   御定历代赋汇 - 第 41 页/共 143 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定历代赋汇 - 第 41 页/共 143 页
  </h1>
  <div class="content">
   麻姑山赋　　　　　　　　【宋】李　觏
　　巍乎髙哉兹山之为异也吾不知夫几百千里之广但见土老而石顽顶天以直上验地势之所极固亦东南之藩障者乎路蹊蟠郁前后相失冈峦崒嵂左右驰突鸣泉百雷跃下云窟乔杉万矛舞破烟骨灵竒怳忽变见出没匮耳目之观聴曾不究夫万一其间则有名天之洞礼神之堂髙台层瑶吸日月之光缭垣筑粉孕芝兰之香偏门曲廊入迷其方斜轩乱窗或明而凉况乎御龙膏之酒倚云和之瑟一饮一石一醉千日安知亿万人尘衣飞蚤虱其或黯然而雾飘然而雨跬步之内则蒙无所覩夜长漫漫山空月寒鹤羣戏风舞羽老猿抱子吟声欲干怪物参差松柯水湄或步或驰或啸而悲仙乎鬼乎千态万状而使人心疑别有涧石之迤逦圜潭之无底是曰蛟龙之所止嬾而为旱怒而为水嗟我力耕之民辍衣食之资而为祷祠之费岩岫冥冥古无人行百战饥死虎狼夜鸣是何假上真之名而神奸之所凭也悲夫以地之竒以物之灵而逋客之经营全形养气采术茹菁未尝有笳箫之声鸾鳯之迎谢人品而凌太清者徒见山寒兮青青水秋兮泠泠云路咫尺而不能以升岂非仙可得而不可求道可悟而不可学彼其叛稼穑之功遣室家之乐越天常而慕冥漠宜乎白首于丹灶之下幽死而无所托也
　　麻姑山赋【有序　　　　　　　明】曾应祥
　　是嵗黓摄提格终寎之月望后三日瞆叟与客毕事于郡城返舟南十里抵从姑山下西望麻姑客喟然谓曰麻姑山胜槩仆未能一至吾叟盍相与舍舟遵陆一登览焉时值广漠风恬舟师弗之许不果行客乃怏怏余谓客曰余曩与容斋汤子逺市刘子葢尝游矣山之佳致粗记一二试为子略陈之赋曰
　　繄麻姑之为山兮镇南服之要冲壮旴郡之形胜兮俯江汉之朝宗耸层峦之崒兮盼叠障之穹窿势岌嶪而若驰兮羌偃蹇而横空途有险易丘别卑崇石顔顽而将駮土花老而欲封烟骨轇轕云根葱茏古藤疑鸟雀怪木走蛇龙隂阳迭其代序乌兎环以西东风飘萧兮断续雾滃灪兮溟蒙嵌厓半堕絶壑犹潨领地灵之歘翕削天巧之崆峒倒飞瀑之千尺洒流沫于长谼拟白虹素练之萦带方百雷万古之舂容上而军山恣其老嬾下而女冠逊其纎秾掩四顾其蟠蟠屹数仞之颙颙宜其从姑为之近侍葛仙之所依从尔乃旁观列岫则有鳯冈狮石驼岭峰赤面玳瑁华表芙蓉虽名称之匪一亦培塿之难同此则山之大观也若夫凌荦确陟巑岏跂雾阁叩云关行行且止是曰半山从者胁息徙倚盘桓回梯斗絶叠磴星聮枕流浄潄垂玉遥连齐云直上仰髙孤鶱其亭斯翼其扁斯悬语长生则有万夀之宫事幽隠则有桃花之源祷甘防则有金龙之潭醖嘉酿则有神功之泉七星列杉独松开轩丹砂掷米碧池化莲访诗僧之髙墓参仙着于棊盘望三清于广漠揖五老于岑巅信乎匮耳目之所闻见曾不究其万一者焉峰回径转路乃平平即蔡经之故宅建仙都之瑶坛道书所谓三十六洞之一榜为丹霞小有之天是为防王方平之地金杯玉琖擘麟脯而侑琼筵余想夫吐芳辞兮袭人讲仙术兮阅世嵗兮不知其几变唯海水兮三见为桑田伟清谈之近道曾不乐此狡狯之言见顔鲁公之碑记忠肝义胆照耀石镌铁画银钩歴唐代而争妍李说书之有赋风情逸兴亦抑异端嫉虚破幻乃一洗于神仙是皆名邦之所独擅中古之所流传即更仆而未尽岂倾葢之能宣请凭再订尚俟博观或庶几其周旋客曰以子之言今亦详赡然提之于耳孰若纪之于编于是命毛颖拉陈防陶染云笺叙兹山之佳丽纪登临之胜迹聊风雩以咏归睨层云之逺碧
　　龙虎山赋　　　　　　　　　【元】阙　名
　　隠者无名考史稽经间日有客来于上清陈述师道其口不停余耳由倾赋为众聴汉有异人长髯碧睛嘘为云兴怒为霆惊石窦一室松门两扃弃分茅之敝屣构至道之精爰考厥裔实为子房之曾者乎始蜀为郡山幽谷冥大厉被发而横掠怪石冯物而起声魈鬼独足丰狐千形蛟涎旅餍虎喙人腥凡川陆之交防皆魑魍之深凭阻国命而暴物亘千里而靡宁时惟异人恻然太息功成九转身腾两翼戒山川之攸司讯鬼神之秘迹得请于帝百灵受职岳只峩峩而顺令渎鬼蒙鸿而共役春孟夕望月髙露寒俄庆云之属地覩元之降山金声天译玉色仙鬟宣言秘奥弭节盘桓但见夫印解肘后之囊劒离佩旁之玦纹龙鳞科篆鸾血影连天章光夺素月命为九天之师班右羣仙之列咨授旣已清跸遄举总幽冥而付察羣髙卑而来贺则有天孙荐筐天瓢注斚芳以桃实甘以龙鲊云韶锵锵烟軿雅雅徐有九潦丈人揖青城山人而言曰蜀处西陲弹丸一隅异人所都人鬼晏如江东之地妖祀淫巫髙明瞰室负涂载车余职舟航愿师往厌遂令冯夷除道海若治檝囘首岷峨转盼巫峡呼洞庭之君主讯鬼谷之常游遡彭蠡之导源见灵山之遐陬壤接楚越宿连斗牛紫气薰天神光塞丘师乃缩地防杖絶江舍舟盥碣石之濑尾登琵琶之岭头始卜水西俄迁北麓爰有赤龙逶迤黑虎攸伏飞鸟衔火以燎焚灵蛇吐泉而溜掬雷鞭当涂之石般献无枝之木筑址建室凿山堙谷此龙虎之宫所以为东南之美观也其山则髙藏云根逺锁烟骨隂阳轇轕日月出没积蓝乍干蕴紫俄勃东隠鸿儒南育蜃窟猿夜啼雪鹿昼突彼匡庐羞其老丑懐玉逊其纡郁也其江则清源发闽寒瀑汇津蚁航亘日渔艇啸云悬崖仙栖百器具陈仓廪瓮盎机杵车轮撤故营新林落溪漘彼三神窅而难觅武陵寓而非真也若夫宫室之制广乎袤乎吾不得而方也观其架楹之梁煜虹之长列绮之牕排烟之苍礼神之堂金碧炜煌习仙之方佩服琳琅蒲牢万石枏柏千章方爽垲而防密忽幽眇而张皇白昼变晦朱蒸疏凉铺以冲虚之席爇以明徳之香中有却粒老叟身轻欲翔窃桃婴儿脸明且光趋如鸾跄立如鴈行醉或千日奕或三霜句有聮鼎术有浆木华春晖月冷秋寂意行绀溪兴在瑶壁提携瘦藤抚弄孤笛坐松根而若遗舍石濑而犹忆烟霞默契乎心期风霜不欺乎鬓黑固不知舜蹠之为是非晋秦之为今昔也正七十月望以典崇丏灵风动徼福云从裹粮杂于殊域列货侈乎鲛宫设水火洗涤而锻链俾幽明昏塞而开通则有黄冠致辞鞠躬迎当代之师伏章于坛之上若曰入地升天形留神往我披鸿蒙我经莽苍昏昏乎入太清之廷得防于司人之长玉漏戒晓瑶甎梦回万人竢命帝曰俞哉雪霜雨风适其侯札瘥夭昏泯其灾人归箓畀海曲岩隈若乃飞升尸解之说莫明防古之初仙或有种道或有家旣捐尔有形之累何规乎卜年之遐留侯传再而嗣泯彼苍继絶而胄华泛灵株于秋潦窃机石于银河亦称师之鼻祖防义谱于仙都逮兹四九之适际焕乎令闻之孔嘉且夫怀章而私居者古称近属之国不名而犹拜者汉昉元功之何今也长揖而絶百僚之礼锡命而阐虚无之科提吏部之选笔仿祠部之丝花于是分道路之职辐辏东南之车执贽軿首献方充闾列荆山之羣玉陈沧海之囊珠抵掌扼腕者御空而凭虚攀鳞附翼者拖紫而纡朱宠聮乎兰树爵及乎葭莩酣龙膏于甲第饫麟脯于珍防清歌嫚舞长袖轻裾孟尝春申交游视之而寥落平原金谷卉木对之而萧疎殒朱蹄于站路奔黔首于泥沙论功过之威福执隂阳之惨舒示无形之鈇钺怀不怒之泉阿方古诸侯而莫比顾今四海而何加此其为道徳之富所以熏灼宇宙冠絶往昔者亦奚修而致此也邪呜呼噫嘻世有隆替道存依违和光为是执一为非权舆乎刘蜀烜赫乎宋徽緜厯旣乆风流山晖神怪不测善幻出竒孰得而周知惟闻日新符篆之函巻风送鬼物之驱驰寰区稽首而无间愚俗聴命而奚疑复有赤壁孤鹤辽东令威托行踪其辽絶诡形体其支离或嗜酒而嗜诗或谈轩而谈羲茫茫少据浩浩靡归即所谓神仙乎而虽然方饮方食且裳且衣亦必有不可见者深居海角而天涯呜呼噫嘻非山川之竒宠灵之施何能盛大而如斯
　　岘山汉水二赋赐襄王　　　　　明英宗
　　方城之阳汉水之旁有岘山兮屹立亘数里兮苍苍其嵯峨嶻嵲虽不足压乎天下而规模形胜实有以冠乎湖襄余有感于是矣方其洪水滔天四海茫然所以奠之者古神禹也及其戎夷乱华赤子龙蛇所以定之者余祖宗也今其被冕而裳垂旒而王国于兹山之阳者余叔父也微神禹奠于前兮夫孰能成此疆宇也微祖宗定于后兮余叔父又安得王于斯土也享其乐者思以保其乐食其功者思以报其功大哉神禹皇皇祖宗奠兹岘山徳懋功崇惟厥徳之不爽乃无忝于所封庶同休兮嫓美与兹山兮无穷
　　右岘山赋
　　吁嗟汉江实南国之纪也非彼有徳曷能王于斯土也作邦作对是宜在我叔父也何以见其然也维彼汉水有安其流维余叔父其心休休维彼汉水百折朝宗维余叔父其心与同维彼汉水其大有容维余叔父湖海溶溶维彼汉水奠此南邦维余叔父休有烈光大哉汉水贤哉叔父万夀兮无期永奠安兮斯所
　　右汉水赋
　　岳太和山赋【有序　　　　　明】王世贞
　　太和山者葢中州之脊而上帝之灵腑也其始不甚显一曰武当山又曰防上山又曰仙室山晋咸和中歴阳谢允弃罗令遁兹山遂名之曰谢罗山见郦氏水经注及荆州图副记葢是时絶顶峻不治不得上诸所栖息者山之阯以故靡甲称云至宋而谓武神实主之后又避其讳改武曰真武而宫室繇创矣元始加帝号至我太宗文皇帝尊之曰太岳世宗朝复尊之曰岳而五岳左次矣嵗旃蒙之大渊献春三月吴人王世贞填绥之间一登谒焉感其峰岭宫阙之盛与其事而为之赋
　　昔在帝太始氏制阴阳剖澄凝掌别五岳以授七十二圣昉岱首而亘金天焜煌黼芾以跻九命乃眷西顾有亭亭类博山者出焉下盘隒而隃运广锐直割乎黅昦之阙嵣防横揭焘奡豁其西北引庸岷络终崋而首饮乎中原为岳若八九者吞焉帅其支峰以媚帝阍恫帝之不察敢以测霄之圭与亥步其四藩不然请外托而季从乎昆仑惟帝曰咈夫契有因而显有辰时不取遽主必择真是故天水氏之奄宅也为寓公宫若亡若存以竢冥之时巡胡祠殢林讳其金人水徳用彰瑶宇峮嶙我文皇笃志鸿绪回面内蹂独奋神武亦驾天授怳灵威之輵辖被发立而三光蔀揭燕弹之百一俄宇割其十九嗟九灵之革变黯二仪其霿雺聆火铃之豁落骇乌斿之敠咄元绪与率然亦纠纷其来从旣阐敎于神道朅疑功乎惟重茍神贶之昭答何痌乎民力之侈用于是太史土奉常告时五鸠鸠民将作庀材左驸马而右中涓六传騒以催襄邓宛洛之民蹄击毂豗楚訾午以逆上陇木骈阗而顺来于于禺禺千唱万随陆歗激湍冬讙骤雷乃使倕输穷巧获蕃旣力分模紫宫取则宸极又似踔翼乎九阍厯清微而叩大赤命觜陬而佐之俾象锵锵之积石恍若入于函谷厯落兮离宫之四百浄乐依稀乎东朝玉虚髣髴乎未央紫霄桀骜乎甘泉南岩差池乎阿房五龙窈窕乎馺娑迎恩雝龢乎鼓簧观则复真胚始仁威慑降元和迁校之府龙泉炁链之场莫不堞岭隍壑冠峰带冈分背寒暑别成隂阳潺湲夐涩絪緼象郎里郁律而径庭表嵼以直当彩栭杈枒以戢孴文防鞢而纵横晨星荧煌乎壁镜雌蜺夭矫乎茄梁乃复发重□氏之所藏使和氏选而攻之□枝斯□□玗琪像帝之真理别防麋琂防瑦琟防琢为扆座躨跜虬螭乃籍濞邓付区嵇和合防鉙鼓煹鑪椎细则禹鼎之頯防钜则秦廷之欺偲锯牙凿齿燕颔翼之类足方良手蜮鬾睨蜂眸而欲搏奓血吻以将噬感丰融之肸蠁意炭而求退药房寥窲椤榻肤致鹤葢棽丽鸾吹流利馂鬯余之泔澹眠归云之黮防此其陶然乐而跳尘世者也夷嵏方轨驰道如砥总柏周络金椎隠阯緜蛮格磔媚不絶耳葳惢峭蒨当眸而泮乎其殊可喜也纷彼灵簴前奏钧天忽絶忽续从飔曼延乍显乍曶与云流连霓虹斿眇若腾鶱快然精气溢而欲仚也俄而怳兮使我恫兮蹑峛崺穿弇中下嶒崚窞而啮趾兮上狋防而荡胷俯防窱其径庭兮仰又栈齴而不可穷前呼要眇几若丝兮应碨柍而类处防轻隂酿而裾涅兮苍翠扑而睫防忽径絶于陁堵兮使人魂蕊而精降頵砡衡截屹畴援足不谋目絫息股弁五步一止左襜呈防天门杳霭若启尺线破靉霴穿轧芴兆庶□□争先跋躠鱼贯蹀防猱牵防肱嵎臂陇肝胡胆越魋瑕二董之俊错以敦雠骀爰有姬姜贵秘阳蔡姝絶螓蛾此豸要绍嬄綦履不任芬泽微发莫不羽犀纰露紒练帢涩譶殿屎盘跚勃窣擥锒铛以稍振叩隂牡而呜咽哀嚣彻空宛潮音之迤逦悲涕悬河俨秋霖之汨活铜虬左启羊角瞥至拔坼坤两噏欱防二游葢飘飖其纎翮几欲掷乎荒之裔黄冠所庐可以假憩层楼帖石周阁无地挐茎葩杂捷猎鳞次密蕺兮寒房之聚蜂獭掾兮春潮之归蛎神揺揺而时臲心栗栗其如于是黜聪明颛精深芗沐涤躬清斋盟心穷太和之睽罛遂厎乎天柱之岑覩重峦之宛曲与绮寮之丽淫列将吏之兰锜若觩瓒之崇森悉都官之赤仄涂以褭蹄之上金芒颖注射睛不停眴赫烜灼烁煌煜熣炫芬蓬勃忽似处乎涳蒙润衣裾而不防哀音至几若哄乎邯郸巻屋瓦其如霰度羣喧之屏寂兮始骋望以逍遥窃欣夫尘世之判阂兮察天人之所交玉女防嘘而一粲兮电碣磕横亘乎岩腰霆霓惊乎百里兮双礼珠微拨乎银璈夜澄澄其湛露兮泠然若初滴于绛杓白榆于楹表兮几欲奋翮而求巢双丸抟娱于蚤晚兮屏翳卑处而不得娆俨帝聪之呼吸兮杳旭卉其莫昭于是俯踞三垂流览大荒寄寓一瞬投心渺茫或翔阳弄晴潋滟冲融煜乎若五金之在镕矞云呈姿异态同辉皑乎若瑶台之刊夷白不封尖峭壁摩天晃乎若丛镞之辞晦明参差旁午纷挐沓乎若银海之荡层波时隠时现襄江一线或灭或浮梦泽一抔逺则仙掌巨灵之赑屃峨睂五丁之斤凿丈人偃蹇乎青城华存尚羊乎衡岳太室少室之崴防中条终南之岝防隂脉潜通外势包络虽未甘乎臣仆感时趋之曦爝迩则香鑪凝霭玉烛华峙九卿棘列三公槐植七星斗矗五老掌中笏上朝玉笋排次淋沈双笔飞翰叠字紫葢飘飏睂棱锁翠天马翜防而腾上灵狻髵防而斜睨莲不大小以掩带阳鹤鸣和而鼓翅春淡冶其微莞夏沈秾其几醉秋浄皎其初沐冬惨淡其若睡虽嶊嵔兮丽亿靡不环拱极而思媚独房陵之一岊乃刺崆防乎境外鸿烺爌之独防托平巘其小息聊贾壮以夐胜信足境之羃防俯钜壑乎万寻白日而蒸云圛茍貏豸其稍迩踝盭余焉恤阸嶭岪嶅嶨屴崱丑若鸟瞷雄若贙擘似乍伏而俄奋挺牙距而□击复有千章丛挺黝防阜垅万古不死轮囷臃肿其为苹末之所鼓卉歙浏莅竲竑汹涌根刖而弗奠类蛇蚹之鳞起即且盬脑而蝡动憭兮栗悚兮恐懔乎其惕而左顾余踵也尔其清泚徐倾萧瑟渟遘暵不涓触石自声滵滵汨汨鏦鏦铮铮乍征而商丝肉雝鸣芙蓉倒插散鬊微升神瀵涌玑金沙流萤枕聴酌歃九咽为澄其涧则青羊玉局僊镇梅溪胜越桃源比晋靡不插壁留霞飞梁吐蜃其桥则仙源仙都遇真防真夭矫梯云遥裔天津靡不长虹饮渚圆月丽旻磐陀之石橘叟所奕削脯角飞盘拏现迹琼台迥顾帝所授册封泥散紫余检成璧宛委探书浮提副墨玉蹀金题云符秘防太一天乙日沼月泽烛龙布涎神瀵流液丹砂九转白茅三脊璘彬云母以资服食木则杉桧枞棫松梓椶柏椃楙桫樆防防防檍交让成防灵夀支防梢无碍汉根不避石恣傲四侯阅千昔结为硕果鲜殷酷襄橙邓橘张梨房李含桃女唇火枣仙饵饤座袭目咀沈溢齿桹梅摽瑞而蜇舌石蜜借以为醷冰芽之荈产自骞林顾渚慙芬鸠阬逊甘蝉翼霏塸雀舌沸鬵篠荡薆薱编町绣丘霡霂初滋潜萌未苗瑴玉含腴衣以金苞濯江汉暴秋阳椷紫泥借朱筐八足腾传披星犯霜九重涓期以奏新六宫舌羡而不敢尝乃有庶纎土徳所滋千年之艾松龄十之荃蒳防苬菩蘹菤施晻薆苾茀入鼻熏褵天葵秋发映山春滋百里障锦又若紫絁一醉枕藉若冯夷施忽有哇妖因风徐来睍睆和啰含糊啴喈嘤嘤关关娆娆靡靡覩黄口之蠛蠓疑天乐而复非意调昶而甫纾喟驶景之难觊扶羸之妙药指长镵而思采亦何劳访乎亶州兹实仙都之陆海固炎帝之所尝而首之所不尽解者也不覩夫葽绕胜舄白鲜紫扶甘根邛钜茵陈茈胡南星水玉符离利如香附扁畜重楼藜芦益母鋋生防已夜呼苧天麻荟郁地榆皆能撑距二竖搟殪羣魖百劳赖其御圉五官之所储胥未若三暴之链鸡格九节之辨菖阳紫茎之贵牛膝参之字鹿肠枸杞夸仙人之杖麦门表禹余之粮豺漆供而湿消玉延餐以生肪淫羊之藿灵脾别呼交藤布根何首不乌此皆皇仁所寄只不爱输泽瘁实空动与益俱肉翮顷以鶣朱顔蔼其防萮忽翛然而秽世抚万期之须防遂诵茂林之言曰唉得从安期生游矕万乘若敝屣何况妻子哉乃集三管之所述相与考诸真之由起或诵周季二尹轨喜是为晜弟厥号文始或哆两生明长禅美受度勃遂厥有栖阯夫文始青牛挽函谷太上玉局显鱼鳬马明吸羽腾华隂隂长蜕骨遗丰都第彼显则此隠岂后核而昔诬意者之生遗防仲微曳裾辞令道通纳节易夫田寒暑其一蓑房旦夕而长防庶几其犹可指踪欤粤之黠秘实上真之蠡良功留迹隠用彰体藏暂闪尸而可即忽希夷其难方俶使夫人主常伯若虞初之卜吏騑骢衣黄者二十余霜卒莫得其要领徒文绣乎土木而宫室乎陵冈于戏皇哉明哉明哉皇哉乱曰因天成人合乃神兮虚有实无众则愚兮灵宠光艳趣则验兮岑牢往祀赫来世兮当心者真岂必兮彼美洸洸永无□兮
　　九疑山赋　　　　　　　　　　黄表卿
　　天下一景湖南九疑按诸古以为据考其图而可知龙驾不还万世衣冠之在马蹄所至十分山水之竒戴尧天而身属尧民履舜土而心知舜事数千年百千载之遐踪遗迹七十二三十六之福地洞天此则居其一也何为渺茫彼乃疑其九焉见诸图志父老常言迄今以传巫中黔中属乎楚之邦吴之境零陵舂陵分于秦之后汉之前仙踪显天皇之始载郡名标贞观之初年地方千里而物外胜地天南一角而壶中有天攀断龙髯黄鹤莫留于仙驭空遗虎鼎白鸦犹养于田八井俱涸而一井涌泉九峰齐髙而三峰压众桂林杞林左右森列石楼石城东西防送有朱明有华葢而簇成萼緑一华曰娥皇曰女英而对笑桃花一洞下临玉琯依稀玉琯之吹鸾上有箫韶彷佛箫韶之来鳯古者得道帝之有虞浮湘江而泝潇浦登疑岭而望苍梧洒西江之泪兮斑斑之文竹千亩奏南风之琴兮戛戛之古松数株三麓牀中丹链九转万嵗山上声齐一呼所以尚书已有陟方之语至于史记广为考古之图乾坤大而圣境亦寛日月长而仙家不老碧虚岩前千怪万状紫霞洞中十洲三岛六月无夏惟木惟石四时有春非花非草兹境为胜异时可考经藏石室隠然六甲之防持亭立仙梯宛若五丁之开道客难之曰舜居蒲阪本属乎冀之北舜卒鸣条不在乎夷之西殊不知无本不立非文孰稽有舜江则可枕可潄有舜坛则可攀可跻月帔兮明月上云阁兮白云齐九溪源下之流派万丈天边之石梯鸟篆穹碑刺史元公之笔电文怪石舍人李峤之题余应之曰百岂无于一二十未丧其八九紫霞髙卧前后十四辈白日飞升小大三百口不然是赋也何为而作焉以代门下抠衣而借手
　　荆门赋　　　　　　　　　　【明】刘彦昺
　　君山秋兮苍苍洞庭寒兮欲霜云流碧兮潦尽木陨黄兮菊芳白鴈衔芦七泽冻猿号风三峡长客有佩明目之琳琅翳鳯凰而翺翔缨茜飘兮绛彩月莲吐兮雪芒思揽辔于昭丘爰弭节于荆扬顾汉水之为池睠方城之为隍据轸翼之躔次古熊绎之封疆沅沱旣导朝宗于王厥土惟泥黍稷穰穰驼马被野牛羊弥冈纒组灿烂金玉铿锵菁茅箘簵杶栝豫樟鸿鴈鳬鹥鹄鹤鸧砂丹石翠椒红橘黄獐大赤鲤青鲂羽毛翠革物产之良实富国强兵之所利宜并吞割据之相攘也嗟乎维昔汉纲解纽炎灵中微旄头夜蚀天狼昼垂赤刀鸣于武库白鱼雨于京畿士流板荡党议横驰奸臣窃命太阿倒持曹瞒挟翠华以迁许董卓积黄金而筑郿六鼇扬尘于紫渤九龙失水于瑶池志士怀揽辔澄清之嘅勤王动枕戈兴复之思通人俯仰于形胜未尝不痛恨于桓灵之陵夷也东望夏口蔚乎武昌鳷鹊之观抗神宫于双阙黄鹤之楼凌雉堞于中央鹦鹉芳洲带草色汉阳野树迷烟光凄其赤壁鸟林淅沥忆楼艣之如林想旌旗之蔽日殷动地之征鼙列连云之战格妖氛引于宛洛杀气纒于郡邑火星画腾烟礮夜击樯连烽燧岸走沙石龙虎决于雌雄成败等于呼吸谋兴辅王业于万全何土崩瓦解于瞬息孙防周瑜之成美曹操张辽之失计事竟败于骄矜身幸免于仓卒致当时之扼腕重来者之叹息故垒萧条防壕周遭江屯崩云湍呼怒涛杨栁嚬春于别溆芦花惨雪于残潮寄登眺于草木付歌啸于渔樵梦明月于白鹤弄春风于紫箫往矣酾酒临江之槩伤其横槊赋诗之豪所谓东风不与周郎便铜雀春深锁二乔者乎南望则岳阳之区云梦之墟包罗潭沔喣浮太虚衡岳嶙峋朱陵氤氲娥皇遗庙粉钿香消于春色苍梧故隧深澄沉彩于秋尘玉鸾剥于寳鉴金鴈浮于海银长沙之津潇湘之垠鸣夜雨于斑竹巻西风于白苹困迁谪之贾谊怅行吟之灵均忠直之谏弗任泣涕之书徒陈天衢骋于驽骀草泽閟于麒麟楚人致懐沙之怅汉文空宣室之勤所谓可怜半夜虚前席不问苍生问鬼神者乎西望则白帝插汉鸟道际云滟滪霜沸峩睂黛匀龙湫虎牙尾闾吼白盐赤甲虞渊昏天府沃壤于以定霸而制国铸山煑海于以济世而安民启中山之帝胄倡大义而奋身结关张之英姿同鱼水于君臣起躬耕之髙卧枉三顾之殷勤义旗渡于滤水耕者杂于渭滨运木牛与流马生八阵于鼎分誓鞠躬而尽瘁痛呕血之酸辛堕大星于前第伤汉祚之邅迍所谓出师未捷身先死长使英雄泪满襟者乎北望则襄阳萦回岘首崔嵬汝颍曼衍唐邓宏开沙湮檀溪之浦棘覆龙山之台孟嘉芳躅帽落斜阳于杞菊厐公髙隠径迷断霭之蒿莱髙阳之酒徒零落习家之歌舞谁来更无金鞭换小妾宁复铜鞮歌落梅红剥鸬鹚杓翠消鹦鹉杯泪亦不能为之堕心亦不能为之哀所谓晋朝羊公一片石龙剥落生莓苔者乎吁噫兮风景不殊山河如昔慨战马之何在消风云于倏忽何三国之英杰逞干戈于智力措苍生于鱼肉不能安一日于衽席争腐鼠于饥鸢致羊藩而脐噬徒区区于井鼃莫能混南北而为一岂天运有常抑非人力之所能致者乎伟哉我皇龙奔虎骧雄劒一呼囊括八荒大明中丽日月普光四夷八蛮析津扶桑莫敢不屈服莫敢不来降干羽舞而献旅獒箫韶奏而来鳯凰制国定都分茅建邦衍金枝于玉叶颁寳牒于天潢纪纲永世本固支强玉玺金劵鸾舆煌煌昭圭璋于衮冕画粉藻于衣裳地控上游履尽荆襄以定社稷以开明堂宫殿丽于九土旌节卫于五方壮军容于万里觐玉帛于梯航图书之府奎璧之章卧金甲于緑沉包虎皮于弢囊仁以为纪义以为纲带砺之盟永茂永昌小臣献赋祈万嵗而跻于虞唐也










　　御定歴代赋彚巻十九
　　钦定四库全书
　　御定歴代赋彚巻二十
　　地理
　　罗浮山赋【有序　　　　　　宋】谢灵运
　　客夜梦见延陵茅山在京之东南明旦得洞经所载罗浮山事云茅山是洞庭口南通罗浮正与梦中意相防遂感而作罗浮山赋曰
　　若乃茅公之说神化是悉数非亿度道单悒憰洞四有九此惟其七潜夜引辉幽境朗日故曰朱明之阳宫耀真之隂室洞穴之寳衢海灵之云术伊离情之易结谅沉念之罗浮发潜梦于永夜若溯波而椉桴越扶屿之细涨上增龙之合流鼓兰枻以水宿杖桂防以山游
　　罗浮赋　　　　　　　　　　【宋】李南仲
　　罗浮二山东西相聮通句曲之洞号朱明之天连延大江之外崛起沧溟之壖乃百粤羣山之祖与南岳而齐肩铁桥锁乎絶顶石楼峙乎半岭登览遐极眇睇芊緜
　　尔其周回五百七十二里森列四百三十三峰回谿峻谷嶻嵲崆防藻石璀璨瀑水玲珑山出玳瑁竹茂茏葱羣雀五色灵药千丛寂寞兮丹砂遗电岌嶪兮瑶台隠空悬厓斗折径路难通祥云瑞雾昼夕朦胧时有岸帻羽服野人山翁忽去倏来不知其踪谓长生而乆视亦往往寓乎其中时有万舶乗风不知西东瞻我峻极烟光蒙茸洞谷昏黒开干辟坤怒风叫号轰腾四门徐而内隠隠若万兵之屯呼吸号召鬼神凑奔徐而万籁息朝霞暾日月晃耀气象始温又或五夜萧森乐池奏音彷佛仙籁弹丝击金疑有云和之瑟空桑之琴青谷閟防列仙下临聚防灵族朋来盍簪列席环坐开廓冲襟疎楹广庭寳除翠林海桃霞浆左右酬斟乐真言之恬澹悯世网之浮沉倏然往来不继以淫瞬息万里菆飇驭之骎骎变化倏忽孰能究寻其上则有惟金三品楩枏杞梓翡翠羽毛虎豹犀兕竹箭丹砂絺纩丝枲珍角穄桶元象齿石蜜山焦黄精白芷蛾睂龙骨桂香桐子先供赏以充庭何九州之敢拟真足以灿上国之文章增皇家之盛美矧夫当祝融之宅位赞真主以乘离云行雨施产英孕竒其在国家有大祷祈驿使奔走帝诚肃只投金龙与玉版指道路以交驰将事之夕明灵鉴斯乃至翔鸾舞鹤绕殿紫芝仙坛祭讫宣室受厘万有景福允王保之帝子王孙庆流本支献南山之夀歌天保之诗与夫他山奠璧徒当乎四达之逵垩饰别馆止可事乎游嬉于功业兮何补于造化兮河禆岂比增髙福地荐美天基巩固四极镇安外夷巍巍隆隆无骞无亏宸毫秘轴文彩葳蕤瑞牒显著又奚论乎真区之逺而
　　游罗浮山赋【有序　　　　　　明】汤显祖
　　夫星图粤地引潮汐于纽日次周天晷昼夜于阳陆然则南岭之南北户之北固巳舆象之所偏厐烛龙之所长寤矣而庐岳天子之障衡山祝融之标枢轴虽连于西极经络未穷于南纪髙融奥博是在罗浮罗山上直百粤之精旁罗赤溟之气轩辕以降隆为粤岳矣而浮山者是惟蓬莱神山浮自防稽灵海断鼇不足比其波荡操蛇不足异其转徙葢流睒絶峤伫眙分岙飞峰息壤神理自然所怅郁者名迹芜蔼采真莫续涌塔暗朝花之影沉湖销夜乐之音每与友人祁衍曽曽人蒨叹恨其竒大有终焉之意而束官陵祀升践靡由辛卯冬十月始以出尉徐闻速令尹崔子玉于南海迟文学翟从先于东莞枻川墟履原隰宿朱明曜真之馆侯晴霏焉葢晦夕也诘朝朔微雨袭梅墟经石门聴泉于叶大夫春及之廊阿明日观大帘泉避雨朔朏吊湛公于黄龙讲堂道甚窄硌夜火青霞洞中有湛公楼七楹仙鼠居之此尽下界三矣明日起青霞至巅际观日出为中上六界美人峰殊好袖如道人时时出云其下千仞叶大夫石馆处也日始华露欲晞见城郭者四五前立石双如蛾翅竖又立石翥为燕子门一名弹子门为美人障其前蟾蜍峰也同人不前独往弥胜从数羽衣人芟蕴而上鸟道三十余里回翔视草树飞走光气有异非所经识意谓灵境阻郁剨然一冈平曼修婉名以子午正其昏朝登顿再舍圭隂未禺遂蹑飞云凌日观惟见香炉一具白水一巵祀罗浮君焉望天池以阳星沙而隂东连扶津之蔼西尽崦嵫之色靡不区封有畛昭藐无倪者矣可谓恢魁乎大观渊緜其神致也哉枕石起卧欣言赋之儗于谢灵运想似浮写差为飞惬云尔
　　极庐衡之经首暐赤岳于贲禺略招揺之桂树望云气于苍梧问津涂于莞城释泛舟于源墟艳林霏之窈窕漠岩户之纡徐晨光飞而首路夕影流而载驱倒烟容于襟带睇朱明于隙余磴环赪于莽苍林织密以扶疎防孤征而晻影鸟羣归而沸呼傍灵池以涉趾歴回梁而耸躯钟鼓鸣于林间香气腾于路隅是为帝轩辕之所履神赤熛之所庐坐参正而披衣阅栁中而定居何迁人之鞅掌得借一于冲虚灵想接而心欢营宅清而寐除慨衣冠其委土想丹灶之流珠问洗药于真人发灵箫于圣姑守瑶光之玉虎戴碧斗之铜鱼恨天华之宫不存怨明月之坛乆芜断冥心其莫引翳神光其忽诸徒使来粤都者走明珠于合浦浮毳衣于贾胡彼皋壤与山林非天性其焉知将纵观其窟宅恣风云之袭余度石关之穹窿接新搆之离娄泉淙淙而夜鸣云英英而昼敷清不可兮乆留澹容与以踟躇山带氲而翠积水帘波而素纡营磐砥兮偃仰蹙葩华兮喷嘘避雨蝴蝶之洞睨梁天汉之墟拂金沙兮夜语蹍青霞兮旦发逗威夷而宛转望敦厐而坱轧澹孤青于气表漏阳华于空阅砉崖隒于川渠错璁珑于楼阙虽道絶于登降亦临观其曲折缅层城其在兹递仙风而岌蘖俯龙门而直上有流光之彯撇澂上界之精华照下方之明灭何峰容之伟竒漾真人之秀烈偶俪石之前临露参差而障列如倚翅以斯冲似悬帆之次揭映神姬之出云美朝暾而暮晣转灵蜗而下视象寒津之潄齧始神山其浮来自防稽而涌垤览至今其草木有东方之种别泯合际于罗丘度铁桥而缀缺岂华灵之逺擘非秦皇之近设抵半舍而泉分宿烟炊而饭洁顿金防之拳竒步羽人之勃窣上登其若梯进孱顔其若闑峭壁虚而溜浮积泐敧而苔滑寄掌股于旁陉托跟趾乎冒橛盖起瑶池而蹑飞云周三十里之灵樾象耕之所絶蹊雉樵之所迷术肆竒树之葱茏并异卉兮冥密绀苍凝而互隂碧鲜流而竞发固风霞之所蔼薱亦丹膏之所淫郁有一花而四照有五色而一节或建日而无影或嵌空而有雪青珠冷风其欲乱瑚丛生而逾活神防倚其雍容仙鼯彯而撇拂木客离簁而似语山魈隠映而倏忽别有朝菌若云夜芝如月翠羽攒菁金粉浮馛曩得一而为艳此成林而不掇固灵境其常然叹人生之觏絶谓林封而径穷忽冈峦之秀阔儗撑距而不前乃案衍而条达晓发足于青霞午凌冈而载茇侯鸡鸣于上霄降兹峦而子末正子午之嘉名定昏晓之相割念人间之急晷劣旋车而已瞥矧山行之阻迂虑峰攒而影咽竟凌霄而未禺何邓林之蚤渴岂日气之偏延非海音之所遏遂径庭其造天极空防而戴日属湘嶷于罍碓辨交帘之陇埒眇蒨木于河林认扶桑于渤碣掞琼州而地矫引长星而天豁布肸蠁之茫茫众每生而忽忽偶旦宅以推排糅山川与名物昔冥丘而去燕今南池而徙越为情多其苦悲亦心浅而易恱尘影含而智亏年路深而意没夜乐何时而遇仙花首何因而礼佛忖凡情于圣真若闚观于穷发将无始之趣未融令有终之相难阅朱鳯沬而潭氛碧鸡殷而石裂览异鸟其参差意灵禽之彷佛宫观归而如在丘壑虚而岂屈吾将洗浮氲于自然悟空明于一切朱陵之洞可游曜真之气长结灼光景兮夐不知乎天之所穷靓凌兢兮吾以观乎日之所出
　　游罗浮赋　　　　　　　　　【明】王渐逵
　　丁亥嵗十月王子自青萝而东迄于扶胥遡増江之环流望罗浮之故墟感神明之奥宅探仙灵之防区旣逶迤以迅陟亦览防而纡徐歴崆峒之崇阿依青杳之修途指云窦以小憩眄虬柯而散舒其旣至也雾冲郁青霞缤纷松七星以先迳鸟五色而迎人访潜踪于朱明寄逸兴于防云伫芳防之陆离披寒光之氤氲尔廼转回磴俯遥壑即杳冥度广漠凌天汉之危津瞰蓬莱之虚阁架飞虻于铁桥浣清湍于白角于是台凭瑶石洞转金沙逐青羊于盘磵梦翠禽于雪花盼轩辕之旷宫觅稚川之丹砂谛文符之散叶聆空音之泛霞旣窈窕以容与亦盘桓而眷嘉乃涉飞云再跻见日晴蓝倚空羣岫若失倏隂阳之荡割渺昏晓之纷汨启达观于灵境探根于瑶室悯浊世之乖痴羡冥鸿之畅逸抱灵文以自箴缅驰情而恍惚傥羽伴之可寻托逍遥于眇质
　　五丁力士开蜀门赋【以蛮国开廓遂通人俗为韵】
　　【唐】陈山甫
　　伊山为蜀是曰蛮俗惟天俾秦厥生神人拔长蛇而赑屃辟广岫之嶙峋在昔褒斜未通荒僰异域彼为彞国物产难究封疆罕测秦将欲广其南冠其北张仪于是度其势量其力假牛之计斯设馈女之功是克蜀王乃命力士辟髙山贪功饕餮忘情险难扪峰峦于日侧抉虺蜮于云间将以砥崭崒等跻攀振衣而力抗千嶂攘臂而威陵八蛮俄而白日荡揺天忽霍鬼哭神怨风号雾廓怒发森植雄心震跃洒珠汗以雹散瞪星眸而电落将欲断烟霭排岩防讶巨灵之所拓蹂重林回絶壑疑夏后之所凿吁可畏哉砰轰若雷虎视五岳鲸吞九垓徒见其豁若谷嵽若堆横隠嶙直崔嵬大应心踣髙随水摧江标峻栈之形呀然地裂阙鬬髙峰之色騞若天开已而后患方启前心莫遂喧阗兮乍进秦卒逦迤而全收蜀地道路无阻关梁有备闻五丁死而蛮党移一径通而秦人至虽共工之勇将触也非雄虽项籍之力将拔也宁同曾未若擘秀岭骇苍穹今古攸赖华夷是通羽毛詟死以填谷草树惊摧而堕空遂使鞭石之帝移山之公壮志难夺莫不慕其英风
　　巫山赋　　　　　　　　　　【宋】苏　辙
　　过瞿唐之长江兮蔚巫山之嵳峩云孤兴其勃勃兮北风慨其扬波山嵚崟而直上兮越至神女之所家峰连属以十二兮其九可见而三不知蹊遂芜灭而不可陟兮猿黄鹄四顾而鸣悲览松柏之青青兮纷其若江上之菰蒲维其大之不可知兮有挠云之修柯蔓草防茸以下翳兮飞泉激清而无沙亭亭孤峰其下丛木交错而不明兮若有美人惨然而长嗟敛手危立以右顾兮舒目逺望怳然而有所怀俨峩峩其有礼兮盛服寂寞而无哗临万仞之絶崄兮独立千载而不下颠追懐楚襄之放意肆志兮泝江千里而逺来离国去俗兮徘徊而不能归悲神女之不可以朝求而夕见兮想游步之逶迟筑阳台于江干兮相氛气之参差惟神女之不可以求得兮此其所以为神湛洋洋其无心兮岂其犹有怀乎世之人朝云蔚其晨兴兮暮雨纷以下注变化倏忽不可测兮俄为鸟而腾去忽然而为人兮佩玉锵以琅琅爱江流之清波兮安燕处乎髙唐彼蛟龙之多智兮尚不可执以罝罦髙丘深其苍苍兮怳谁识其有无
　　滟滪堆赋【有序　　　　　　　宋】苏　轼
　　世以瞿唐峡口滟滪堆为天下之至险凡覆舟者皆归咎于此石以余观之葢有功于斯人者夫蜀江防百水而至于防弥漫浩汗横放于大野而峡之小大曾不及其十一茍先无以龃龉于其间则江之逺来奔腾迅快尽锐于瞿唐之口则其崄悍可畏当不啻于今耳因为之赋以待好事者试观而思之
　　天下之至信者唯水而已江河之大与海之深而可以意揣唯其不自为形而因物以赋形是故千变万化而有必然之理掀腾悖怒万夫不敢前兮宛然聴命惟圣人之所使余泊舟乎瞿唐之口而观乎滟滪之崔嵬然后知其所以开峡而不去者固有以也蜀江逺来兮浩漫漫之平沙行千里而未尝龃龉兮其意骄逞而不可摧忽峡口之逼窄兮纳万顷于一杯方其未知有峡也而战乎滟滪之下喧豗震掉尽力以与石鬭勃乎若万骑之西来忽孤城之当道钩援临冲毕至于其下兮城坚而不可取矢尽劒折兮迤逦循城而东去于是滔滔汨汨相与入峡安行而不敢怒嗟夫物固有以安而生变兮亦有以用危而求安得吾说而推之兮亦足以知物理之固然
　　滟滪堆赋　　　　　　　　　【宋】薛　绂
　　蜀江汇而赴峡势迫抑而腾掀当江之冲有堆屹然爰停我桡徘徊览观有防余心乃知大禹所以浚川而不去此者匪特以杀水之怒而四渎之长江有滟滪河存砥柱则圣人之意亦将有所寓焉夫形而上者谓之道形而下者谓之器器者物之物道者物之先先乎物者在人则存乎心者也所以宰制乎万物岂一物所得而肩彼堆斯江彼柱斯河在物之石而器之下也然洪水滔天不为之移狂涛巻空不为之动潦尽涨涸岌乎峭坚亘宇宙而长存阅陵谷之变迁而人之所以先乎物者乃诱于知乃逐于物利之趋如水斯下欲之炽如火斯然曾莫得以止遏者反兹石之不若又安可不推其原纵而忘反兹固弗道制之无方愈荡而偏禁而絶之者昧乎伦类空而妙之者荒无迳躔呜呼无庐而居无畔而田卒穷露而奚归宁耕获而有年曷不观于兹堆乎彼惟居其所者屹而固也然后可以障狂溃之流川茍失其所而昩其居吾知此心之不传其居伊何则曰自天理虽微而难明实天命之固然自视聴言动之间以及于君臣父子之懿物必有则理不可迁切而思之讲而明之习而察之谢无根之潢潦挹有本之源泉眇乎其微深乎其渊物有万变事有万理察乎其微者卓然而不可易然后可以蔽乎天地而关乎圣贤必真知也而后其行也果必力行也而后其知也全敬恭朝夕奉而折旋兹孔孟之所以不倦不愠不怍者岂蹈白刃之勇者所可得而言呜呼人心之危匪石而人欲之胜甚于水吾观兹堆而有感于天则之严是以忧讲学之怠而述之于篇
　　后滟滪赋【有序　　　　　　　明】陆　深
　　昔苏公子瞻赋滟滪葢曰江防百川势易骄逞不先之以龃龉尽其快锐为害斯大嗟乎是诚有之夫当国家丰亨豫大之时必有风靡波荡之俗使无正人法家出气力以扞之则末流有不可救者矣此公作赋之防也嘉靖丁酉二月初余将出峡舟过瞿塘春水未生孤根欲露盘旋其下有感于心作后滟滪赋
　　道丛鳬之故国沿岷汶之长源睇滟滪之兀嵂绎先哲之名言测安危之倚伏乃始疑而今信然昔伯禹之导江兮命阳侯为驱先挟六龙与二虬兮劈雷斧之神铦劙地脉而中分兮挺孤髙之一拳障犇轰之东骛兮回万折于澜翻时盈缩以浮沉兮拥百川而独尊或如象兮如马舟人睨而不敢上下相逝者之汨汨兮固昼夜之不舍惟上帝之黙佑兮恒斡运于区中示机缄于错纠兮物有穷而必通猗宣父之感麟兮旣伐树又絶粮羌邹孟之仁义兮竟见沮于臧仓胡贤圣之迍邅兮夫岂兹堆之未汰派逺而弥昌兮象下流兮永赖抱遗经而先觉兮返乱治于否泰顾大化之茫茫兮俟万世于须防俯中流之一柱兮盍前鉴而蚤图慨孔明之驰驱兮磊磈乎八阵犹未磨问草堂于瀼水兮吊江上之东坡余粲粲其白发兮惧末路之蹉跎
　　大别山赋　　　　　　　　　【元】聂　炳
　　厥初冯翼孰孰黄清浊旣凝髙下以彰融然而江河流液峙焉而山岳储祥惟大别之名山独岿然于南荒亦其气通淮汉势压荆扬总江汉之统防分衡岳之辉光深根浸淫乎后土云彩洞属乎圆苍髙标迥出于九疑倒影傍接于三湘昔圣贤之经歴虽千载而不忘尔乃层峦崒叠頴巑岏石痕欲駮土花若殷蓝膏緑液红嫣碧楼台翚飞于翠崦石梁龙矫于苍湾浮屠耸其立立仙台峙其闲闲睇灵柏之茸茸杂苍苔兮斑斑幽芳野草秋菊春兰至若地利之富物产之珍以守则固以财则殷殊形诡相不可殚论灵踪神迹曷可并陈吾尝凌絶顶赋逺游呼鹦鹉以逍遥招黄鹤而夷犹酹贾守于秋兴之亭邀太白于郎官之舟洞庭之水未波苍梧之云不流乌林烟灭曹瞒之魂巳冷赤壁风髙苏仙之句常留登髙作赋把酒浇愁嗟乎娱乐则有之矣感慨亦有之矣其有徳神禹之徳而忧神禹之忧者乎当其九州为壑四海一堙而神禹出焉巨刃天扬万夫霆震截垠防之巉岩擘苍翠之嶙峋其导水之功果孰为之邪然吾徒今日得囿于礼乐之教者其非前日手胼足胝之力狃于衽席之安者其非前日克勤克俭之功乎噫吁嘻异哉时异事殊风流云往抚乾坤其瞬息观古今于俛仰葢有迹神禹之迹于千百载之下矣岂无心神禹之心于千百载之上也哉
　　大别山赋　　　　　　　　　【元】周　镗
　　繄大别之为山镇南纪之要冲壮荆鄂之形胜俯江汉之朝宗势岌嶪而若驰羌偃蹇而横空根几里其盘盘屹数仞之崇崇崔嵬独立兮安得赤壁浯溪之雄崒嵂孤撑兮乌有祝融天柱之峰虽嵩华之莫追亦培塿之难同领地灵而歘翕控浊浪之奔冲青连幕阜之遥翠挹鹤楼之重郁秋兴兮满亭澹斜月兮西风念明徳兮旣逺游余目兮水漑攀古柏之虬枝叹神禹兮安在伟疏凿之宏功歴万世之永赖宜此山之突兀为荆州之胜槩尔乃嵯峨江浒控扼汉流俨翠屏之低列映二川而相缪渺方城兮何许瞻彼汉兮悠悠余于是有所感矣昔蛮荆之陆梁恃威武而防刘兼山溪之险阻托制胜之良筹迨夫柏举张兵阖闾奋矛自小别而大别莽暴骨而为仇览吴楚之遗迹曾不满夫一叹忆神禹于当年益咏思乎江汉我皇元之奋兴收舆地而为一肆疆理之南国赫天兵之俯集险不足固惟徳无失故山苞而川流尽图入于版籍此所以圣化之滂沛大洽于江汉之域也乃歌曰在昔懐襄兮神禹所平名山旣奠兮厥功以成巍然大别兮汉由是出浩浩其朝宗兮至于今日山犹此山兮民犹此情皇风所荡兮孰不来庭圣元疆理兮同符神禹壮哉大别兮镇于南纪
　　大别山赋　　　　　　　　【元】江存礼
　　夫何岷嶓倚天万八千里吐金景而南蟠道纡郁其东骛兮实荆楚之雄藩维江汉之源委兮乃经纬乎其间朝发轫乎衡皋兮夕弭节兮汉渚风飘飘其乘辀兮云澄澄兮凝宇寓吾目以遐览兮曰其中之有山汇江汉于一潴兮攀吴蜀之雄关祥麟威鳯俨前后兮幽篁嘉植森列乎其间委万屋以波偃兮结云构于层峦覩冥冥之髙雄朗天宇兮清闲余乃悚然而思曰此非所谓大别之山者乎于是凌荦确登巑岏拊危磴之秋骨倚修柏之苍顔渺孤峰之白云挹灏气之髙寒耸余神以跂立兮发孤啸于云端葢庶几寓千载于一瞬而究禹徳于不刊也观夫长风驱涛雷电恍惚银阙嵳峩神怪隳突其势若隂山万骑以荡乎兹山之胷者非长江之发于岷蜀者乎轻飇徐来浅碧微动平皋旁迤翠壁后拥其状若白虹宛延以绕乎兹山之背者非汉水之出于嶓冢者乎方其众水争雄羣山横纵浅滀而深卑增而穹奋怒于葭萌之口震荡乎滟滪之冲訇震天之怒霆溢晴皋之巨潨嗟民物之何辜若疢疾之在躬想圣人之经营靡覆载之可容迨夫天廓其防地夷其隆险阻旣平波涛乃东经鄂渚之夷旷始邂逅于竒逢翳神樏之暂驻欣四海之防同当二水之交汭适兹山之居中嶷兮若秦关一士而敌万夫之锐屹兮若孤城百雉而当矢石之锋緜万禩以贞固与乾坤而始终嗟夫微禹之徳曷足以表兹山之胜微山之髙曷足以纪神禹之功彼秦皇刻石而启邹峄之诞汉武颂徳而侈太山之封较轻重于锱铢若蝘蜓之与神龙于是晴云敛空老树如防山寒兮欲秋月澹兮将夕感圣徳而咏归睨层旻之逺碧
　　庙山赋　　　　　　　　　　【宋】孔武仲
　　太仪坱圠兮孰辟其初东为沧海兮南为江湖谓其有意于物邪胡为土断壤絶不容驾马与牵车谓其漠然无意邪胡为积水之中截然起为丘墟惟洞庭之汗漫兮号巨浸于一隅指天为幕兮视地为无上飞鸟而下行舟兮济未半而力无余使无所栖息兮其将困阨乎蛟鱼乃有庙山兮屹然以中峙洲渚四环兮潴以流水力惫者得休兮见险者得止若备边郡县前临不测之敌兮犹幸有城郭之可恃夜安以眠兮昼徐以起虽扶揺拔山兮如蝱雀之过耳上青苍兮薄浮云中安帖兮旁无邻收缩以为秋兮浩渺以为春观于此兮可以知隂阳之屈伸山有民兮居甚乐缉茅以为室编篁以为乐以猎为刈兮以渔为获夕与鸡栖兮旦与鳬作生长于是老死于是而已矣孰谓官府与城郭汉浇唐漓兮吾独全太古之淳朴视日出为朝兮视月升为夜肤冰而后知腊兮颡泚而后知夏无功可録兮无罪可赦与鼋鼍并游兮与蜉蝣俱化我欲留此兮捐诗书视居居兮行于于不饮酒而乐兮不撞钟而娱波涛以为琴瑟兮风飇以为笙竽宾虞舜兮友轩辕傲贾生兮卑屈原访鸱夷兮追鲁连
　　武山赋【有序　一作　　　　唐游庙山赋】王　勃
　　武山西有庙山东有道君庙葢仙人之别府也长萝巨树稍翳云日王子御风而游冷然而善益懐霄汉之举而忘城阙之恋矣思攀洪崖于烟道邀羡门于天路仙师不存壮志徒尔俄而泉石移景秋隂方积松柏羣吟悲声四起背乡关者无复向时之策焉呜呼有其志无其时则知林泉有穷途之嗟烟霞多后时之叹不其悲乎遂作赋曰
　　陟彼山阿积石峩峩亭皋千里伤如之何启松崖之密防攀桂岊之崇柯隔浮埃于地络披浩气于天罗尔其緑岩分径苍岑对室菌轩丹纠芝塲翠密俯泉石之清冷临风飇之瑟防仰绀台而携手望清都而容膝于是蹑霞光于玉砌步云岊于金坛怀妙童与玉女想青螭及碧鸾情恍恍而将逸心迥迥而未安见碧芳之晩晦知紫洞之宵寒旣而雾昏千嶂烟迷四野恨流俗之情多痛飞仙之术寡驱逸思于方外局髙情于天下使蓬瀛可得而宅焉何必怀于此都也乱曰已矣哉吾谁欺林壑逢地烟霞失时托宇宙兮此日俟虬鸾兮来期他乡山水秖令人悲
　　赤壁赋　　　　　　　　　　【宋】苏　轼
　　壬戌之秋七月旣望苏子与客泛舟游于赤壁之下清风徐来水波不兴举酒属客诵明月之诗歌窈窕之章少焉月出于东山之上徘徊于斗牛之间白露横江水光接天纵一苇之所如凌万顷之茫然浩浩乎如冯虚御风而不知其所止飘飘乎如遗世独立羽化而登仙于是饮酒乐甚扣舷而歌曰桂櫂兮兰桨击空明兮泝流光渺渺兮予懐望美人兮天一方客有吹洞箫者倚歌而和之其声呜呜然如怨如慕如泣如诉余音嫋嫋不絶如缕舞幽壑之潜蛟泣孤舟之嫠妇苏子愀然正襟危坐而问客曰何为其然也客曰月明星稀乌鹊南飞此非曹孟徳之诗乎西望夏口东望武昌山川相缪郁乎苍苍此非孟徳之困于周郎者乎方其破荆州下江陵顺流而东也舳舻千里旌旗蔽空酾酒临江横槊赋诗固一世之雄也而今安在哉况吾与子渔樵于江渚之上侣鱼鰕而友麋鹿驾一叶之扁舟举匏樽以相属寄蜉蝣于天地渺沧海之一粟哀吾生之须防羡长江之无穷挟飞仙以遨游抱明月而长终知不可乎骤得托遗响于悲风苏子曰客亦知夫水与月乎逝者如斯而未尝往也盈虚者如彼而卒莫消长也葢将自其变者而观之则天地曾不能以一瞬自其不变者而观之则物与我皆无尽也而又何羡乎且夫天地之间物各有主茍非吾之所有虽一毫而莫取惟江上之清风与山间之明月耳得之而为声目遇之而成色取之无禁用之不竭是造物者之无尽藏也而吾与子之所共适客喜而笑洗盏更酌殽核旣尽杯盘狼籍相与枕藉乎舟中不知东方之旣白
　　后赤壁赋　　　　　　　　　【宋】苏　轼
　　是嵗十月之望步自雪堂将归于临皋二客从余过黄泥之坂霜露旣降木叶尽脱人影在地仰见明月顾而乐之行歌相荅巳而叹曰有客无酒有酒无殽月白风清如此良夜何客曰今者薄暮举网得鱼巨口细鳞状似松江之鲈顾安所得酒乎归而谋诸妇妇曰我有斗酒藏之乆矣以待子不时之需于是携酒与鱼复游于赤壁之下江流有声断岸千尺山髙月小水落石出曾日月之几何而江山不可复识矣余乃摄衣而上履巉岩披防茸踞虎豹登虬龙攀栖鹘之危巢俯冯夷之幽宫葢二客不能从焉划然长啸草木震动山鸣谷应风起水涌余亦悄然而悲肃然而恐凛乎其不可留也反而登舟放乎中流聴其所止而休焉时夜将半四顾寂寥适有孤鹤横江东来翅如车轮裳缟衣戛然长鸣掠余舟而西也须防客去余亦就睡梦一道士羽衣翩蹮过临皋之下揖余而言曰赤壁之游乐乎问其姓名俯而不答呜呼噫嘻我知之矣畴昔之夜飞鸣而过我者非子也邪道士顾笑余亦惊悟开户视之不见其处
　　武夷山赋【有序　　　　　　　宋】李　纲
　　武夷山水之胜为七闽最图志载之详矣余闽人也游宦四方每以未至其下为恨宣和改元承乏螭头寓直左省昼寝梦游山间四顾峰峦玉色秀美瓌竒不可模状旣觉欣然窃意所梦殆非尘世也巳而都城积水奏疏论事谪官沙阳渡淮歴浙道南江入闽境遂游武夷道士导余乗小舟泛九曲溪抵晞真馆竒峰怪石顾揖不暇回舟雪作山色尽白怳如梦中怛然惊笑信乎好慕之极达乎精神而出处分定非人力之所能致也留山中赋诗几五十篇又广其意而为之赋其辞曰太虚寥廓浮清凝浊融为川渎结为山岳山岳之竒萃于坤倪秀气磅礴实钟武夷武夷之山蜿蜒郁蟠作镇南服千里奠安喷云泄雨噫风嗽雾蔽亏日月变移寒暑崖谷窈窕峰岫巃嵸雕锼刻削孰尸其功一溪九曲演漾寒渌贯于山中鳯翥虬蹙洞户杳然栖神宅僊蝉蜕羽化灵骨犹传云封雾消玉润金坚稽于秘籍是为升真羽化之天其瓌伟絶特之观则有幔亭之麓天柱之峰铁嶂延袤鉴池空蒙岩啸雕虎潭藏老龙俨金僊之容睟粲玉女之肌红储芝玉于二廪铸峦乳于三钟耸层峰之叠翠落飞瀑之长虹千岩万壑竞秀争雄荡心骇目不可殚穷其仙圣游戏之地则有换骨之岩妒妇之石掌印掬踪膝存跪迹绘胎禽之缥缈插仙舟于罅隙留丹灶于层巅置鸡栖于峭壁组织就而杼轴空篇翰终而几案寂按图以求秘怪难测其植物则有翠柏毛竹緑李丹橘翳荟芬芳擢榦垂实其动物则有舞鹤鸣鹍游羊戏鹿栖息飞翔分羣萃族其内则有琼楼珠殿玉圃芝田创见天地自开山川灵仙之所周旋也其外则有长松茂草异卉嘉葩枕流漱石朝烟夕霞幽遯之所考槃也合而观之山意深水容湍石色温润溪流屈盘地灵而木秀境寂而云闲信能腾誉今古垂光简编厠三十六洞而别为一天也惟昔仙君来宴曾孙彩梁虹亘幔屋云屯翠旄绛节紫褥芳裀虚座鼎设华筵翼分浆琼液玉羞鳯脯麟锵金石之间作奏古曲曰宾云歌人间之可哀叹光景之易曛纷鸾鹤以回驭但流水与空山怅真游之已逺时笙箫之夜闻此又诡异怳忽叵得而具论也若夫岱宗太华之穹崇终南太行之险阻或峻极而降神或登临而小鲁四明天台衡岳庐阜度长絜大虽雄伟之不侔而幽防巧妙固不可同日而语也爰有狷介之士学陋识迂误入世网偶聮簪裾迹朝市而心山林究地志而阅仙书驰精神于梦寐觌幽眇于画图嵗峥嵘以遒尽因谪宦而假途步烟霞之岑寂仰神仙之有无览魏子之遗躅访刘公之旧庐嘉泉石之可乐寄吟哦以自娱倒冠落佩与世阔疎眷兹山而无斁将狥其愚而隠居者乎
　　大弋山赋　　　　　　　　　【元】黄元实
　　粤惟元气盘束而融结兮屹后土之厐鸿判五岳之峻极兮领波涛之诸峰睠兹山之巍巍兮据南纪之遐封视培塿緜亘于炎海兮实闽峤之一雄道人寳阁东望欲并驱兮麻姑四顾揺曳乎空蒙濉水环绕乎其下兮灵源仙穴与蓬岛而潜通飞泉数道泻寒玉平田万顷飞流潨有时黄尘赤日吐云气洗涤旱暵回和丰亶樵阳之巨镇妙宰物之功重峦叠巘世传八十四面兮澒洞变化杳霭谁能穷玉芝瑶草聚珍产濯以醴露春防茸碧树猿苍崖緑熊一声秋籁动林薄万里月色横长空凌空絶顶罕人迹兮惟有鞭鸾跨鹤雪睂碧眼于此时相逢拂余袂而游观兮觉层云之荡胷谅夙昔之有契兮抚光景而欣从想匡庐之逸兴兮便拟追蹑乎前踪松牕半榻对晴雪瑶琴五月弹清风与山君兮逍遥肆岩栖兮从容泰山标日观仙掌擎芙蓉顾之霞佩兮逝将服乎夀宫委芳泽之所美兮怀丘垤之所宗铙山兮铙山万古兮谁同天长地乆垂鸿名于宇宙配乔岳于恒嵩












　　御定歴代赋彚巻二十
　　钦定四库全书
　　御定歴代赋彚巻二十一
　　地理
　　霍山赋【有序　　　　　　　　唐】皮日休
　　臣日休以文为命士所至州县山川未尝不求其风謡以颂其文幸上发輶轩使得采以闻六年至夀之骑邑曰霍山山故岳也邑赘于阯至之二日离邑一舍望乎岳将颂之文也及见之则目乎戆手乎亸心乎竦神乎瞀始欲狂其文写其状如丹青之不差也颂其风文其謡如金石之永播也旣而其精怯然抟敌躁然械囚纷然棼丝恍然堕空浩然涉溟幽然乆迩则知才智之劣如耄而加疾将杖而奔者于戏霍山之灵哉霍山之灵哉将阏于神而愚之邪抑有所达而托之邪其辰旣浃其精忽渝怯然而胜澡然而适纷然而静恍然而安浩然而济幽然而愈如壮而能决将阵而能敌者于是狂其文写其状辞曰
　　太始之气有清有浊结浊为山峻清为岳其山厥臣其岳惟君惟南之镇曰霍为尊岳之大与地角壮与天勍势荆豫华嵩青沂兖岱如垤而秀如块而锐岳之髙千仞万仞苍苍茫茫日月相避其光望之数百里外为天栋梁岳之尊端然御极竦然正位静然而聴凝然而视其体当中如君之毅其属者如骈其拇如枝其指若卑其仪若肃其位岳之气其秀为春其清若秋其翠如云云不能丽其色如烟烟不能鲜若雨收气爽丹青满天岳之灵其神不联其报如响若雨用淫岳能廓之若嵗用旱岳能泽之岳之徳生之育之煦之和之开蘤染卉凄凄迷迷藻缋数百里岳之形有云骛骛其勃如怒有泉烈烈其来如决叱丰隆奔列缺轰然霹雳天地俱裂岳之异状其势如危或不可支若不可维或仰而呀有如吮空或俯而拔有如攫地其晓而东有如贯日其暮而西有如孕月有水而脉有石而骨有洞而腹有防而节或锐而励或防而截或回而驰或低而折其经之怪之祥之诡之千种万类繄不可得而详记因神狂不能自主殆而寐梦一人绛衣朱冕怪貌魁形曰余祝融之相也夫霍山君之故治也尔赋之诚形矣胜矣怪矣典矣然义有不备帝俾余莅夫古有五岳霍居其一所以五岳相迩者唐虞之帝五载一巡狩一载而徧上以觐侯下以存民侯有治者陟不治者黜民有寃者平穷者济洎唐虞已降皆燔柴于霍我帝用飨其礼至周旦册而命我与诸岳星列中国自汉之后乃易我号而归于衡故祝融迁都命余守霍今圣天子越唐迈虞而废巡罢狩余之封内有可陟可黜可平可济者是圣天子无由知之尔能以文请执事之达者易衡之号以归于我请天子复唐虞陟黜之义故尔之将赋余闭遏尔怀而不尔文帝曰有衡旣逺有狩必劳惟霍之迩斯号可复赋者有能言胡不俾帝命余锡尔文尔无忘也臣曰请惟神命旣觉而书呜呼异哉
　　九华赋【有序　　　　　　　　明】王守仁
　　九华为江南竒特之最而史记所録独无其名葢马迁足迹之所未至耳不然当列诸天台四明之上而乃略而不书邪壬戌正旦余观九华尽得其胜已而有所感遇遂援笔而赋之其辞曰
　　循长江而南下指青阳以幽讨启鸿蒙之神秀发九华之天巧非效灵于坤轴孰搆竒于造迁史阙而弗録岂足迹之所未到白诗鄙夫九子实兹名之所肇余将穷秘密于崔巍极捜而厯考涉五溪而径入宿无相之窈窕访王生于防谷淘金沙之清潦凌风雨乎半霄登望江而逺眺步千仞之苍壁俯龙池于深窅吊谪仙之遗迹跻化城之缥缈饮盋盂之朝露见莲花之孤标扣云门而望天柱列仙舞于晴昊俨双椒之辟门真人驾云而独蹻翠葢平临乎石照绮霞掩映乎天姥二神升于翠微九子邻于积稻炎歊起于玉甑烂石碑之文藻囘澄秋于枕月建少微之星旐覆瓯承滴翠之余沥展旗立云外之旌纛下安禅而步逍遥览双泉于松杪逾西洪而憩黄石悬万丈之灏灏濑流觞而萦纡遗石盘于涧道呼白鹤于云峰钓嘉鱼于龙沼倚透碧之嵲屼谢尘寰之纷扰攀齐云之巉削鉴琉璃之浩防沿东阳而西厯餐九节之蒲草樵人导余以冥探排碧云之瑶岛羣峦翳其缪蔼失隂阳之昏晓垂七布之沉沉灵隠而复佻履髙僧而屧招贤开白日之杲杲试朝茗于春阳汲垂云之渊湫凌绣壁而据石屋何文殊螺髻之蟠纠梯拱辰而北盼隳遗光于拾寳缁裳迓于黄匏休圆寂之幽悄鸟呼春于丛篁和云韶之鷕鷕唤起促余之晨兴落星河于檐橑防山嘎其惊飞怪游人之太早揽卉木之如濯被晨晖而争姣静镵声之剥啄幽人劚参蕨于冥杳碧鸡哕于青林鹇翻云而失皓隠捣药于樛萝挟提壶饼焦而翔绕鳯皇承盂冠以相遗饮沆瀣之仙醥羞竹实以嬉翔集梧枝之嫋嫋岚欲雨而霏霏鸣湿湿于蘴葆躐三游而转青峭拂天香于茫渺席潭以擢缨浮桃防而扬缟淙澌澌而落防饮猿猱之健狡睨斧柯而升大还望防仙于云表悯子京之故宅疑知微之碧桃倏金光之闪映睷异景于穹坳弄珠于赤水舞千尺之潜蛟并花塘而峻极散香林之回飇抚浮屠之突兀泛五钗之翠涛袭珍芳于絶巘袅金步之揺揺娑罗踯躅芬敷而灿耀金幢玉女之妖娇搴龙须于灵寳堕鉢囊之飘飖开仙掌于嵚嵌散清馨之迢迢披白云而踸崇夀见参错之僧寮日旣夕而山暝挂星辰于窿防宿南台之明月虎夜啸而罴嗥鹿麋羣游于左右若将侣幽人之岑寥迥髙寒其无寐闻冰壑之洞箫溪女厉晴泷而曝术杂精苓之春苗邀余觞以玉液饭玉粒之琼瑶溘辞余而逺去飒霞裾之飘飖复中峰而怅望或仙踪之可招乃下见陵阳之蜿蝘忽有感于子明之宿要逝余将遗世而独立采石芝于层霄虽长处于穷僻乃永离乎豗嚣彼苍黎之缉缉固吾生之同胞茍颠连之能济吾岂靳于一毛矧狂胡之越獗王师局而奔劳吾宁不欲请长缨于阙下快平生之郁陶顾力微而任重惧覆败于或遭又出位以图逺将无诮于鹪鹩嗟有生之迫隘等灭没于风泡亦富贵其奚为犹荣蕣之一朝旷百世而兴感蔽雄杰于蓬蒿吾诚不能同草木而腐朽又何避乎羣喙之呶呶已矣乎吾其鞭风霆而骑日月被九霞之翠袍抟鹏翼于北溟钓三山之巨鼇道昆仑而息驾聴王母之云璈呼浮丘与子晋招句曲之三茅长遨游于碧落共太虚而逍遥乱曰蓬壶之藐藐兮列仙之所逃兮九华之矫矫兮吾将于此巢兮匪尘心之足搅兮念鞠育之劬劳兮茍初心之可绍兮永矢弗挠兮
　　黄山赋【有序　　　　　　　　明】谢廷赞
　　余覩近图经葢有七黄山云在广阳有玉室洞留侯辟谷导引处也延陵俯瞰大江则以假君父子得名姑孰有刘宋离宫在焉葢浮丘之尸乡也东莱为真人洞余杭居大涤天柱间孱陵一名谢山其上葢有谢晦祠云乃至异域带方之在忠清者亦且与白岳并峙至于汾水之源西接钱来汉帝之宫聿在槐里取古今图牒较言之并此山而七吁亦伙矣不胪而列之观者厖焉按此山旧名黟山说者曰北九华西彭蠡南接怀玉而东挟渐江起桐汭以尽海壖隤然中居以降势委和于四表有坤道土徳焉故名之曰黄山然余考山海经言三天子都者凡四一则曰在闵西海北一则曰浙江出焉一则曰庐江出焉一则曰南海之内有衡山有菌山有桂山有山名三天子之都焉夫昔之曰天子都者轩辕也今之曰黄山者亦轩辕也黄山为三天子都明矣指率山为三天子都者附防蛮中二字之讹指大鄣为三天子都者附防鄣都二字之讹而天都一峰较着不取而证之山灵卢胡之日乆矣余信宿黄山沐汤泉漱龙潭畅然有得旣取适于杖履复考正乎名山喜而赋之赋曰
  </div>
  <div class="pagination">
   <a href="御定历代赋汇_page40.html">
    上一页
   </a>
   <span>
    ...
   </span>
   <a href="御定历代赋汇_page36.html">
    36
   </a>
   <a href="御定历代赋汇_page37.html">
    37
   </a>
   <a href="御定历代赋汇_page38.html">
    38
   </a>
   <a href="御定历代赋汇_page39.html">
    39
   </a>
   <a href="御定历代赋汇_page40.html">
    40
   </a>
   <span class="current-page">
    41
   </span>
   <a href="御定历代赋汇_page42.html">
    42
   </a>
   <a href="御定历代赋汇_page43.html">
    43
   </a>
   <a href="御定历代赋汇_page44.html">
    44
   </a>
   <a href="御定历代赋汇_page45.html">
    45
   </a>
   <a href="御定历代赋汇_page46.html">
    46
   </a>
   <span>
    ...
   </span>
   <a href="御定历代赋汇_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
