<!DOCTYPE html>
<html>
<head>
    <meta charset="UTF-8">
    <title>宋百家诗存 - 第 88 页/共 151 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋百家诗存 - 第 88 页/共 151 页</h1>
    <div class="content">　　天下水乐洞今归四姓家台池闲日月泉石痼烟霞谁挈游人榼还寻奉使查明朝重回首清梦隔京华
　　赵山二絶
　　驱车结束趁晨暾水乐帘前共一尊二十二年如掣电软红依旧暗脩门
　　江南闲杀老尚书自是承平一事无送客折腰书脱腕试従驼巘看登涂
　　洞霄宫
　　岧嶤楼观鎻新宫十里清溪一径松金牓奎章红日照石厓仙影白云封香残半掩凝尘榻路转犹闻隔防钟四牡经行真不枉玉渊初识洞霄龙
　　洞霄宫良孙副官房
　　山比复澄幽房取次行万峯随眼换一勺照心清坠露涵秋气斜晖度晩晴逌然还自笑见易未经名
　　九月八日桐川道中二絶
　　断云轻素抹山腰山下人家野水桥小队旌旗空猎猎不敎闲趁酒旗招
　　依稀九日明朝是三径情知不到家随分秋光闗节物桐川道上看黄花
　　九日发广徳至建平感事有作
　　西风吹着白髭鬓嘉节催侬老道涂无菊傍篱真漫与有松埽径故应芜登龙路近心谁赏戏马台成足已瘏怅望杜陵正搔首一枝不得赐茱萸
　　梦尚留三桥旅邸
　　天上归来打六更梦回搔首正瞢腾玉霜初上三更月绛防犹明九市灯声彻铜鱼催勘箭影斜金鹊在觚棱帝乡东望重回首佳气何时到五陵
　　碧云亭晩眺二首
　　闲步碧云亭寒郊弄晩晴牛羊分暝色禽鸟有春声城柳风犹劲溪梅冰共清屋梁正残照西望忆长庚嵗华方冉冉耕亩自闲闲日落青枫浦云平白苎山夜城严警柝昏鼓动层闗风露汀洲冷惊鸿自往还






　　宋百家诗存巻二十四
　　钦定四库全书
　　宋百家诗存卷二十五
　　嘉善曹庭栋编
　　野谷诗集
　　赵汝燧字明翁汴都人宁宗初登进士第授馆职开禧丁卯被劾去官嘉定中起为镇江筦分司筦旧用武目时更以文臣邑最之人汝燧预焉尝蓄东坡书少陵夏夜叹蜀人赵子云画李杜像及古琴一张命曰三珍出入每携以自随有野谷诗集六巻其古体诗气雄笔健逺追太白近接坡公今体诗造境竒而命意新与四灵分坛树帜直欲更出一头地也
　　广寒游
　　九秋半规月团团琼瑶世界夜气寒羽士跃身道阿瞒麾斥八极青云端老柯掷桂香不死银桥跨空一万里飞歩抽簪扣玉扃中有素娥三千人绿瞳翦水鬓堆雾风巻缟防条脱露琅璈云笛广庭舞笑乘白鸾弄蟾免归裁仙曲作霓裳天音尽洗凡丝簧霞裾星佩罗两行玉环垂手春风场尊前尽日看未足绛膏泣凤夜继烛宫商忽变不可听马嵬斜谷雨霖铃
　　古别离
　　妾离父母来从君相期百年终此身初合鸾凰席未暖熟视睂目识未真兵符捉人夜调遣丁宁尅日到边面红旗在手弓在腰花骢一跃迅于箭回头语我勿惨伤归来印斗金带黄我闻军功未易就膏血紫塞十八九嫁狗逐狗鸡逐鸡耿耿不寐展转思吠月啼晓喧孤帏泪雨千行心肝摧与其眼穿万里见无日何如同赴沙场战死俱白骨
　　纒头曲
　　阿蛮妙舞翠袖长臂韝珠络带宝装春风按试清元殿粉白黛绿立两傍三郎老手打羯鼔太真纎指弹龙香箜篌野狐拍怀智觱篥龟年笛宁王中有八姨坐绮席澹埽蛾睂压宫妆醉看阿蛮小垂手飞燕轻盈惊鸿翔八姨指挥三郎听颁赉岂惜倾篚箱纒头一局三百万莫遣傍人笑大唐尾声方断地衣巻忽闻鼙鼔喧渔阳播迁才出望贤路玉食未进日卓午粝饭胡饼能防许不饱皇孙及妃主阿蛮知是何处去但见猪龙自旋舞
　　妾薄命
　　冶容丽质世鲜比择对年少风流子并阑观鱼双戏水妾心郎心誓如此一朝结束万里行东欲到海西到秦醉中慷慨跃马去出门十年无信音或传淫荡归不得或传已作泉下客郎兮郎兮奈若何恨泪彻夜孤枕滴君不闻莺莺锦字寄西游玉环防丝意绸缪郎心忍向他人笑下牀徒自为郎羞又不闻盻盻尊前小垂手燕子楼深情独厚岂期红粉遽成灰怨句空吟三百首
　　瑶娥曲
　　一二三四月如睂积累如梳截半规玉斧昼夜修不辍修成团镜当空垂十睂有様列象几梳裁春冰镜涵水瑶娥睡起拂菱花埽黛插鬓云绕指敛袂亭亭天上妆环佩隐体璆琳锵骖鸾跨鹤舞仙谱子登弹璈飞琼簧天风飕飂冷到骨银河澎浪溅罗韈一轮千古广寒深折尽桂花应白发
　　断肠曲
　　凭栏日日望归驺书来又报潇湘游巻书黙坐泪自雨弹向花上花替愁想郎快意扬州鹤风光何地非行乐妾肠寸断郎岂知独歩苔堦空听鹊风滤碧纱夜窻深弄针灯下无心情蜀罗一段茸五色看定鸳鸯绣不成妾貌留春春要去妆镜孤鸾无力舞辘轳吚哑残梦惊晓嘶似是郎马声巻帘无人帘再下遣童水东占打瓦
　　铜雀台辞
　　屋一百闲台十丈岧嶤突兀九霄上明月空照八尺牀防防酸风摇繐帐离宫金鏁掣不开美人红粉今成灰兰麝分恩销余馥铜雀飞去无时回大官朝暮荐酒脯迷防尚爱残歌舞恋恋西陵一抔土上马横槊平明诧英武
　　义兽行
　　君不见明皇有象能拜舞看定禄山瞪目怒又不见昭宗有猴能起居望见全忠奋臂呼两朝玩物固丧志异类报国乃仗义天宝大驾蜀道巡开平初元唐祚倾百僚奉贼身尽窜宰相畏族神不宁尔象尔猴忿且瞠其靣虽兽心则人当时节士知有防壮哉义兽不怕死
　　响卜辞
　　三六乘鸾初嫁君琴瑟朝暮誓不分酒酣使气浪自许片石仪秦弄风云东呉西蜀防千里鴈来数年无幅纸有便我必寄锦牋岂应皆沈石头水酸风一防泪两行凭栏瞥过双鸳鸯霜花迫帘冷蜡熖雨梧傍枕敲银牀乞灵每日扣巫祝更向静处听响卜人言卯夜验不差又言元宵应尤速二説果如神俱占敢厌频斋心通我意侧歩潜我身或坼翠幌视或靠绿窗避两夕行人语字字还家意罗袜走褪奔绣帏懽喜无地魂天飞小儿放娇来牵衣抱我门前接爷归
　　寄逺曲
　　君马踏边尘绣帏妾一身仰天无过鴈俯水无游鳞酒难独自酌蚁尊空浮春食亦不知味驼峯徒荐珍忆昔送君君已醉醉言更戌一年事兜鍪北去防寒暑两地肝肠摧万里别来容貌似旧无寄去衣裳知到未折柳丝丝紫塞心对花片片青春泪夜闻琴瑟鼔邻家人皆齐睂老年华不忍恨君翻自恨长吁矫首天之涯防度虚传归信息爱听干鹊怕听鸦孤枕有时髣髴梦中见觉来霜角咽梅花
　　耕织叹二首
　　春催农工动阡陌耕犂纷纭牛背血种莳已徧复耘耔乆晴渴雨车声发往来逻视晓夕忙香穗垂头秋登场一年苦辛今幸熟壮儿健妇争埽仓官输私负索交至勺合不留但穅秕我腹不饱饱他人终日茅檐愁饿死
　　又
　　春气薰陶蚕动纸采桑女儿哄如市昼饲夜餧时分盘扃门谢客谨俗忌雪团落架抽茧丝小姑缫车妇织机全家勤劳各有望翁媪处分将裁衣官输私负索交至尺寸不留但箱笥我身不暖暖他人终日茅檐愁冻死
　　短歌行
　　赤龙驾轮飞上天倏东倏西昼夜旋流光万古去不返少壮翻手成华顚阆风层城羽衣仙方瞳緑发耕芝田玉楼贮春春不老蟠桃一实三千年吾欲访仙弱水隔住世奈此急景煎茫肰无计相留连打倂万事不放到眼前右杯左蟹拍浮百斛船
　　渔父四时曲
　　春
　　霁江浮春新水肥粼粼鸭绿东风微波心上下舴艋滑钓车香饵巻落晖纎鳞噞喁锦穿柳半留卖钱半换酒烂醉茅檐红杏家折花簪髪把两手沙岸寻芳青骢嘶弹丝吹竹挟蛾睂笑指渔父何寂莫渔父掉头我自乐
　　夏
　　烟溪流碧浸炎空涤濯袢蒸蒹葭风大港小港凉世界隔隄荷荡香到篷侬家生长舟一叶岂识人间半点热青笠绿蓑山雨来雨过波平夜撑月水亭避暑冰玉肌枕设瑚簟琉璃笑指渔父何辛苦渔父掉头浑不顾
　　秋
　　新鴈衔秋访水涯分屯洲渚傍芦花停桡相约结溪社来徃无嫌同一家酒酣把笛吹邨曲声曳兰风入山腹钓竿到手万事轻孰是孰非孰荣辱江楼邀月粉黛浓簧璈嘈杂彻桂宫笑指渔父何冷落渔父掉头吾岂错
　　冬
　　六花坼冻云糢糊钓钩空掷寒无鱼系舟枯栁归茅舍拨火煨薪拥地炉赊邻一榼醅酦玉老稚分霑春回谷重来解维放夜筒横风打向别港宿溪馆对雪歌妓围釡出驼峯酒羔儿笑指渔父何顦顇渔父掉头但称醉
　　东湖歌
　　湖光荡緑春拍塞百雉之东才咫尺五步一亭十步榭轩窗处处临水辟露浓昼淑花溜红烟嫩隄平草连碧俯窥萍罅鱼上下仰听木杪禽格磔拂拭尘埃读祖碑摩挲峯窍怜卢石中年怀抱多感慨东西跳丸驹过隙山林钟鼎同一尽可笑世网甘形役瓮边吏部真得计右酒左蟹船中拍明朝风雨那可料且对湖山醉今夕沙鸥许我再寻盟从此时携杖头百【人谓卢肇石三峯九窍梅圣俞和卢石诗云髙峯削出嵩华骨虚窍凿破蛟螭额】
　　禹穴行
　　浙江之东千岩出参差半天气葱郁禹昔不返南巡车越人交口説遗迹日徃月来三千春宫有龙瑞洞阳明深陟危辨旧穴譌以传譌终难寻荒山一片老风雨徘徊问山山无语寒林朝号万壑秋冷烟暮结太古愁谁能为起马迁死指防当时所探何处是
　　防泉行
　　二十年前客中都壁间谁挂防泉图天造地设有如此果若所画疑蓬壶御风来游洞庭北此境突兀眼前出荆门之外天下稀翻思画图才髣髴山根寒源月一细流循沼曲折分天光倒影泻晴碧对此洗我潇洒心云木枕崖影湿翠金莲铺镜葩在水流觞自是摹兰亭山阴今日那得尔向暮深林啼子规栁花作团贴水飞吟兴未尽征马嘶他时清梦犹见之
　　楚观歌
　　吾闻楚乡江山多胜处人之楚观尤得江山趣万象排拶索应酬丹青阁笔无所措大则湘水小临蒸众流合派银河倾陶写秋气浸明月夜波爽透百雉城右则鴈峯左石鼓双屏竞秀苍龙舞吞吐岚光飞乱云凉风瞑送两崖雨江山之趣于此无不宜朝暮变化愈出而愈奇最爱鸥鹭甘冷澹占断汀渚供娱嬉东涂西抺晩烟翠渔父归舟卷钓饵鼓枻而歌倚半醉中有沧浪濯缨意杜若一片迷芳洲凭栏怀古生新愁更上崔嵬千尺湘春楼纵目乾坤尽见衡岳秋【楚观在湖南宪圃湘春楼在楚观之后】
　　八景歌
　　长沙志载度支宋迪工画尤喜为平逺山水其得意者有平沙鴈落逺浦帆归山市晴岚江天暮雪洞庭秋月潇湘夜雨烟寺晩钟渔邨落照谓之八景余昔常见图本及来湖湘游目骋怀尽得真趣遂作八景歌
　　嗷嗷哀鸣肃肃羽防清意爽爱湘楚西风作恶阵脚散斜行千照下烟浦飞力已困日且晡便欲就宿依寒芦大者居中围以奴丁宁缓急相惊呼嗟此何景兮平沙鴈落丹青欲画未易着
　　晩日放晴雨脚收楚山千里江吞秋上水风生荻花渚漠漠幅蒲天际浮轻云骤掩目力断云消似过芳洲半危樯逐乌惟恐缓燕子争飞先到岸嗟此何景兮逺浦帆归丹青欲画殊堪嗤
　　朝氛吐吞影糢糊嫩日隐见光卷舒湘峦滴翠石径滑逺近憧憧人趁虚天风作意扶霁色嘘拂昏翳半明灭槿篱髣髴橘林隔一竿斜插酒旌揭嗟此何景兮山市晴岚丹青欲画良独难
　　云拥黄昏朔风急长空杳杳水拍拍六花舞白徧三湘失却寒峯翠千尺片琼屑玉响羣林芦丛萧瑟声更清冻月开匳俄吐晴银宫一色上下明嗟此何景兮江天暮雪丹青欲画不可得
　　西颢沆砀露花白河汉浩浩浴素魄平湖万顷揺银光只留君山一防碧帝子扬灵驾飞龙鼓瑟来游水精宫声彻桂娥亦敛容叶下北渚嫋嫋风嗟此何景兮洞庭秋月丹青欲画那免拙
　　楚天浓云如墨泼通宵滂沱翻江阔寒声偏撼蒹葭林要将秋容洗到骨杜若洲有鸿鴈栖震凌喧梦时惊疑钓翁醉睡却不知桩脱防断船偸移嗟此何景兮潇湘夜雨丹青欲画浪自苦
　　西岭骤晴销残晖芷岸兰汀堆夕霏数声撞空九天半如有招提隐翠微风助余音响崖谷萧萧暝港孤舟宿禅关栖鸟争寒木归僧疾步穿山麓嗟此何景兮烟寺晩钟丹青欲画焉能穷
　　积雨初过湘水满夕阳荡金接天逺影挂寒罾江步斜红残茅檐沙港晩小艇泽畔收钓缗鼓枻沧浪歌濯缨醉眼西望送沈轮系防篱根穿锦鳞嗟此何景兮渔邨落照丹青欲画无由妙
　　仙湖歌
　　湖之緑兮如蓝湖之明兮如镜蓝染晴空晩色鲜镜照天宇秋毫净乾坤两间共开辟鱼鸟四时自飞泳炎州着脚苦蒸郁对此恍入清凉境其东羣木合抱森观政观鱼连秀阴濓泉沸甃珠的皪饮瓢洗我太古心其西冰壶爽到骨晓波澄秋夜印月藏春园种杂花稠分得庾梅搀先发其南粉雉霄汉横旋补杨栁沿隄青上下天光同一碧我来拈出营新亭其北千片石洲石或虬或凤或剑防环流轩馆瘴雾收檐影倒漾水底日葛仙昔炼九转丹丹成飞上罗浮山海边亭外春万里御风忽挹仙翁袂翁乗飚车拥霓旌约我十二楼五城翁言羽化世已久问湖风月依旧否【仙湖在广东漕沼乃葛仙翁炼丹之所观政观鱼秀阴濓泉冰壶一碧石洲海边春皆亭名】
　　蒲涧行
　　君不见少君诧安期海上之枣又不见坡仙咏安期宅边之蒲枣失其种岂复得蒲生于涧何时无涧流涓涓浅可涉牵蔓披沙九节仙家自欲供仙饵灵根不容凡齿齧循涧探奇嵓石幽瀑音迎耳锵琅球阴壑常寒失炎热终日自雨鸣春秋振衣策足崔嵬顶跨歴列缺凌倒景天风海涛撼宇宙神清骨冷肝胆醒声传九霄景泰钟更上上方梯晴空两眼有尽天不尽沧溟浩与银河通指顾神山仙非逺弱水谁云隔三万乗风直到金银台握手安期话蒲涧
　　续蒲涧行
　　戊戌正月二十五揺辔东风蒲涧去年年今日是时节飞盖倾城车塞路野亭山馆坐不徧幙天席地千百处开壶设擐纷酒炙擘蠏锥蚝闲醢脯笑言相续乐甚真礼文不移意则古我亦随众穷胜览先访安期登梵宇入春少雨多是晴穹岩寒溜仅一缕白云千级逼象纬沧海万里渺烟雾倚栏方快心目逺牛羊下山林壑暮小儿队队逐归驺拍手呼舞趁箫鼓游人到晩懽未厌徘徊不忍收尊俎行穿梅岭还江西首为南州记风土
　　泛洞庭
　　解维武陵岸江肥雨新止兼程趋洞庭势疾建瓴比银光吞上下莫辨天与水我乃航其间滉瀁借一苇吏尘贮两袖到此划湔洗黄昏打头风洪波半空起舟子惶束手喧呼互排诋有篙无处着有防无地舣鉄索二百丈牵猫卧沙底进难退不可簸弄任所以巨浪声洪钟合力撞舟尾一撞心一折通夕不知几刻烛验天明狂势稍披靡卷索急飞艣半昼见涯涘危命脱针孔再生自今始人言岳州程风便五日耳漂滞费半月初意所不拟粉堞俄在眼层楼九霄峙凭栏气方豁东望酸彻髓前日我片帆掀舞怒涛里羊肠百八盘行路难如此今知惊浪上羊肠尚可履在家贫亦好身安门埽轨鼾鼻喧午窗风波尽千里
　　荆渚书怀
　　明镜明于月白发白于雪月照雪转添使我心断絶连年事行役曾不须臾歇陟冈脚双茧凌湖舟一叶五觌君山面洪涛涨天阔重倚南楼栏逺鴈逐云灭西风落破防龙山酬九节揺鞭荆门去防泉弄清洁游观固不恶奔走计则拙眠指几千里意者遂休辙困翮堕渚宫因循入羁绁天涯寒苦蚤袖穿手龟裂邨沽酒力薄连釂耳方热矫首飞白云杳杳望吴越儒冠信误身铸尽六州铁
　　憩农家
　　似阴还似晴好风弄轻柔土膏春犂滑竹深鸣禽幽农家颇潇洒防防清泉流蹇余入芳檐解带为小留荆钗三两妇竞将机杼投吹炉问官人肻吃邨茶否羣儿窗下读千字文防求余因拊其背观汝蚤休休頴才识面白尽年少头耕食而凿饮胡不安箕裘乃翁听我言急把书巻收遣儿出门去一人骑一牛
　　隐者
　　卓庵逺入深林去生怕世人知得处四边賸却许多云重重塞断山前路
　　有客
　　青春挽不回白发摘不尽减围羞敝带照面怯皎镜功名知傥来肎问终南径荣枯黙有数岂待盖棺定人世如梦幻具眼须猛省毋为尘埃役而败山林兴亭前富葵花隔帘烜红影雨余老苞困欲谢若未忍有客适遇秋对此惜芳景从事在青州呼儿徃三请
　　梦回
　　春意已深寒未了梦回斗帐房栊悄五更三防残月销山鸟一声先破晓
</div>
    <div class="pagination">
<a href="宋百家诗存_page87.html">上一页</a><span>...</span><a href="宋百家诗存_page83.html">83</a><a href="宋百家诗存_page84.html">84</a><a href="宋百家诗存_page85.html">85</a><a href="宋百家诗存_page86.html">86</a><a href="宋百家诗存_page87.html">87</a><span class="current-page">88</span><a href="宋百家诗存_page89.html">89</a><a href="宋百家诗存_page90.html">90</a><a href="宋百家诗存_page91.html">91</a><a href="宋百家诗存_page92.html">92</a><a href="宋百家诗存_page93.html">93</a><span>...</span><a href="宋百家诗存_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
