<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 341 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 341 页/共 1044 页</h1>
    <div class="content">　　钦定四库全书
　　御选元诗卷四
　　乐府歌行二
　　赵孟頫
　　有所思
　　思与君别来几见芙蓉花盈盈隔秋水若在天一涯欲渉不得去茫茫足烟雾汀洲多芳草何心采蘅杜青鸟翺云间锦书何时还君心虽匪石只恐雕朱顔朱顔不可仗那能不惆怅何如双翡翠飞去兰苕上
　　烈妇行【并序】
　　至元七年冬濵州军士刘平之戍枣阳与其妻胡俱道宿车下平为虎所得胡起追及之杀虎脱其夫吾闻之中原贤士大夫如此乃为感激慷慨作烈妇行以歌之
　　客车何焞焞夫挽妇为推问君将安去言徃枣阳戍官事有程宿车下夜半可怜逢猛虎夫命悬虎口妇怒发
　　指天十步之内血相溅夫难再得虎可前宁与夫死母与虎生呼儿取刄力与争虎死夫活心始平男儿节义有如许万歳千秋可以事明主冯妇卞庄安足数呜呼猛虎逢尚可寗成寗成奈何汝
　　秋夜曲
　　葡萄架空堕殷玉遥夜露寒生体粟暗蛩栖草鸣不平无丝络纬空劳促梦魂苦短道苦长万山深处非吾乡玉虫揺釭萤入屋去鴈来鱼应可卜醒眼荧荧愁万斛
　　燕脂骏圗歌
　　骐驎騕褭世常有伯乐不生淹栈豆歘见此图神自王权竒磊落龙为友隅目晶荧生紫光锦毛错落蒙清霜霜蹏蹙踏寒玉响雾鬛振动秋风凉朝浴扶桑腾浩荡暮秣昆仑超象罔雄姿似隘六合小盛气欲籋浮云上嗅尘一歕惊肉飞奋迅不受人间鞿岂惟万马羞欲死直与八骏争先驰只今相者多举肥叹息此图谁复知君不见王处冲半生隐德真成痴
　　袁桷
　　安南行【送李景山侍郎出使】
　　輶轩使者安南来紫泥封诏行风雷湿云翻空海波立铁网山裂狂蛟摧神京煌煌镇无极火防烛龙穷发北弹丸之地何足论蚯蚓为城雾为域瘴江如墨黄茅昬羣蛮渡江江水浑千年白雪不到地十月青梅犹满邨赤脚揺唇矜捷鬬竹箭藏蛇杂猿狖崛强曽夸井底蛙低徊自比泥中兽龙飞天子元年春万邦执璧修臣邻朱干玉戚广庭舞笑问铜柱今何人君不闻重译之人越裳氏有道周王输白雉又不闻防风之骨能专车神禹震怒行天诛李侯桓桓水苍佩舌本悬河四方对后车并载朝未央稽颡九拜乞取金印归炎荒
　　李宫人琵琶行
　　先皇金舆时驻跸李氏琵琶称第一素指推却春风深行云停空驻晴日居庸旧流水浩浩汤汤乱人耳龙冈古松声寂寂历历不足听天鹅夜度孤鴈响露鹤月唳哀猿惊鹍弦水晶丝龙柱珊瑚枝愿上千万寿复言长相思广寒殿冷芙蕖秋簇金雕袍香不留望瀛风翻浪波急兴圣宫前敛容立花枝羞嗁蝶旋舞别调分明如欲语忆昔从驾三十年宫壶法锦红茸氊驼峰马湩不知数前部声摧檀板传长乐昼浓云五色侍宴那嫌头渐白禁栁慈乌飞复翾为言反哺明当还朝进霞觞辞辇道母子相对犹朱顔君不闻出塞明妃恨难赎请君换谱回乡曲
　　三马歌【东坡三马賛本】
　　羌水浑蜂解屯瑞至人率兽尊参以陈仰天门龙为鳞炳虎文髥悍狞效伏驯銮锵锵驰道遵帝乗虬相攀云逝无留返昆仑
　　杨花曲
　　上都杨栁瘦且坚叶叶不展圆如钱年年飞花作端午逺客乍见心茫然上都飘雪不知数此花与雪相旋舞黄鹂声絶孤鴈鸣万骑千车互来去手攀短条心欲絶宛转成毬恨初结寒风飞蓬卷车轮防防相亚随明灭南邻荡子衣夜单晓望出日如黄绵辛勤掇拾不敢弃愿刮龟毛同作氊
　　马曲
　　防丝络头百寳装猩血入缨火齐光锡铃交驱八风转东西夹翼双龙冈伏日翠裘不知重珠帽齐肩颤金凤绛阙葱昽旭日初逐电廻飇斗光动寳刀羽箭鸣玲珑鴈翅却立朝重瞳沈沈椶殿云五色法曲初奏歌薫风酮官庭前列千斛万瓮蒲萄凝紫玉驼峰熊掌翠釜珍碧实氷盘行陆续须臾玉巵黄帕覆寳训传宣争頫首黒河夜渡辛苦多画防雕闳总勲旧龙媒嘶风日将暮宛转琵琶前起舞鸣鞭静跸宫门闭长跪齐声呼万歳
　　竹枝宛转词
　　闻郎腰瘦寄当归望尽天边破镜飞昨夜灯花圆似粟倚门不肯送郎衣
　　年年河鼓度天津郎在滦阳见得真今夕定知郎到日桂花浮魄满香轮
　　行路难
　　桑干岭上十八盘赫日东出红团团回首平田树如髪北去沙石何弥漫青帘髙低知客倦劝汝一杯下前坂马蹏防铁声琮琤帖石朱防列危栈度岭林昬泊官驿冰涌虚泥逾五尺马行犹知泥浅深重车没踝路莫寻
　　青闺怨
　　妾家住在湘江曲门枕湘江春水渌年年长是暮春时两岸人家啼布谷自君话别湘江头独上层楼弹箜篌蛾眉不埽逺山碧满隄芳草春正愁举头不见君但见湘江云江云聚复散妾心空如薫举头不见君但见湘江水江水去不回妾顔为谁美湘江云湘江水云水悠悠何日已举头望君君不回门前杨栁空依依
　　小云石海涯
　　采石歌
　　采石山头日颓色采石山下江流雪行客不过水无迹难以断魂招太白我亦不留白玉堂京华酒浅湘云长新亭风雨夜来梦千载相思各断膓
　　张养浩
　　拟四季归田乐
　　春
　　日月底天庙阳瘅土脉生习习协风来颙颙众蛰惊农人服厥畞薄言事春耕缺堤流防防灌木鸣嘤嘤白扉飐青帘緑野明丹英蚕妇喜形色牧竪歌传声天随野色遥山与吟怀清向来悭一际今者幸四并徜徉子真谷万事秋毫轻
　　夏
　　北陆展修晷薫风荐微凉麦波浩无津细路如桥梁溪光林樾润雨气桑麻香舂声破幽寂人影来微茫缺垣谁所居红碧相低昂翁媪老瓦盆儿女前捧觞我行适见之亦觉心乐康昔闻太古俗今历华胥乡向令早知此讵使田园荒迷途谅非逺淑景良未央于焉遂平昔孤陋庸何伤
　　秋
　　黄云亘郊野农力今有功兹乃民之天治理根其中我虽未及粒已觉饥膓充田头父老过击壤今歳丰自愧无寸积坐享雍熙风秋成旣如彼况对菊与枫气澄天宇髙心寂尘累空木落山献体波缩沙留踪遐兴何悠悠迅景何悤悤俯仰田舎底或能保初终
　　冬
　　歳晏日南至塲圃靡所劳告成三务功盈耳康衢謡鸦飞岭外陂虹断林边桥将期养疎拙讵厌居寂寥负暄坐晴檐煦煦春满袍对山阅吾书怀古酌彼醪此乐天所靳何幸及草茅虽非鹿门厐或庶彭泽陶为诗写幽尚刋落华与豪集以贻知音怅望心揺揺
　　辛文房
　　苏小小歌
　　东流水底西飞鱼衔得钱塘纹锦书几回错认青騘马着处闲乗油壁车鹦鹉杯残春树暗葡萄衾冷夜窗虚莲子种成南北岸苦心相望欲何如
　　柯谦
　　范文正公书伯夷颂并扎卷歌
　　企清风兮薇山之阳寳芳帖兮薇露之香意人世不可以久留兮雷霆下而取将幸邺侯之巾袭兮俨墨迹之未亡把一麾而束来兮文正之乡乔木苍苍兮兰菲菲其弥芳嘉先正之有后兮伟德泽之长出帖而归之兮甚魏笏之辉煌时不可兮再得勉世世兮珍藏
　　任士林
　　凤求皇
　　凤将将求其皇皇旣遂辞母旁逐皇孔良不与母同翔凤心长海树凉
　　姚式
　　读水邨隐居记歌
　　有宅一区兮水之乡前可渔兮后可耕絶舆马之憧憧兮鱼虾集兮而鳬鴈翔伊昔寄之图写兮犹彷佛而赋髙唐曁歳晏遂初服兮遇夫人之慨慷维安宅之攸居兮何羡乎堂皇爰不耕而获兮维道之昌我还湖以骋望兮怀若人兮不可忘眉寿兮未艾维水兮泱泱
　　马祖常
　　缫丝行
　　缫车轧伊蠒抽丝桑薪煮水急莫迟黄丝白丝光縰縰老蚕成蛹啖儿饥田家妇姑喜满眉卖丝得钱买羃防翁叟惯事骂妇姑只今长男戍葭芦秋寒无衣霜裂肤鸣机织素将何须翁叟喃喃骂未竟当门叫呼迎县令驺奴横索马鞭丝妇姑房中拆纑经
　　拾麦女歌
　　垄雉飞桑扈鸣老蚕入簇茧欲成原头腰鎌者谁子刈麦归家作饼饵心知栖畞有滞穗恻恻忍收寡妇利寡妇持筐衣蓝褛终朝拾麦满筐筥儿啼妇悲灶无火寒浆麦饭晡时取岂不见贵家妾岂不知娼家妇绣丝系襦莲曵歩银刀鲙鱼佐酒杯狎坐酣歌愁日暮拾麦女拾麦女尔莫嗟尔莫忧人生赋命各有由前年贵家妾籍入为官婢今日娼家妇年老为人弃贫贱艰难且莫辞毕竟荣华成底事
　　古乐府
　　天上云片谁翦裁空中雨丝谁织来蒺藜秋沙田防肥贫家女妇寒无衣女妇无衣何足道征夫戍边更枯槁朔雪埋山铁甲涩头髪离离短如草
　　淮南田歌
　　东塘水初满西塘泉又生春风两塘侧多少路人行蒲生亦有笋菰生亦有米可怜芙蓉花照影秋塘里借钱买盐茶倩人莳早秧日望秋田熟仍防野鸭伤
　　淮南渔歌
　　棹船淮水上晒网赤岸南船中捕来鱼卖钱买鱼篮小艇如鳬鹥湘东柴杉木载家复捕鱼夜夜系江竹渡江问鱼价人来索酒钱妇姑亦不恶便煮缩项鳊
　　栁枝词
　　郎君巧歌杨栁枝栁眉初出学月支隋隄千树烟光暮不如栁眉初出时
　　凤城三月草色青池塘飞絮相飘零风吹宛转低扑人长空白日流榆星
　　竹枝词
　　日边寳书开紫泥内臣珠帽辇歩齐君王视朝天未旦铜龙漏转金鸡嗁
　　金鑪寳熏留篆云花开百舌啼早春五坊戏马赛争道传声催赐十流银
　　竹枝歌
　　城南牡丹一百本翰林学士走马来渡水杨花逐飞燕翦衣雪影覆春台
　　粟侯宅中花一园客来饮酒费金钱明朝碧树春城合恨不江东问酒船【京城南粟侯玩芳亭仲渊子于同赏牡丹】
　　北歌行
　　君不见李陵台白龙堆自古战士不敢来黄云千里鴈影暗北风裂旗马首回汉家卫霍今何用见说军还如裹痛不思百口仰食恩岂念一身推毂送如今天子皇威逺大碛金山烽燧鲜却将此地建陪京滦水回环抱山转万井喧阗车戞轮翠华歳歳修时廵亲王觐圭荆玉尽侍臣朝绂蠙珠新髙昌句丽子入学交阯蛮官贡麟角斗米三钱金如土国人讴歌将军乐将军乐四海清吾皇省方岂田猎观风察俗知太平
　　车簇簇行
　　李陵台西车簇簇行人夜向滦河宿滦河美酒斗十千下马饮者不计钱青旗遥遥出华表满堂醉客俱年少侑杯小女歌竹枝衣上翠金光陆离细肋沙羊成体荐共讶髙门食三县白髪从官珥笔行毳袍冲雨桓州城
　　前宛转曲
　　紫檀出海南削成琵琶槽上有鸳鸯弹曲声嘈嘈客问此何声新声名绛桃一奏桃始华再奏花枝斜笑靥颊晕粉仙源饭蒸霞度作新声曲春树双莺逐双莺掷金梭鱼藻荡圎波陌上行车带结罗绛桃年少光阴多
　　杨花宛转曲
　　空中游丝巳无赖宛转杨花犹百态随风扑帐拂香奁度水防衣萦锦带轻薄顚狂风上下燕子莺儿各新嫁钗头烬坠玉虫初盆里丝缫银茧乍欲落不落春沼平无根无蔕作浮萍缬波绣苔緫成媚人间最好是清明清明阳三月天帝里烟花帀酒船石桥横直人家好小海白鱼跳碧藻榆荚荷钱怨别离不似杨花宛转飞杨花飞尽緑阴合更看明年春雨时
　　公子行
　　緑香绣帐垂流苏牀头三尺红瑚十八窈窕秦罗敷曲房小歩珰鸣襦髙台公子吹笙竽百斛明珠买氍毹兰灯桂浆炙文鱼但苦不驻羲和车
　　贡奎
　　汉劒歌【为吴闲闲作】
　　古劒粼粼一水髙堂脱鞘神光起何年失势竟飞来风雨灵雌泣渊底自从掌握归山人句连铁锁羁烟尘山石裂开鸣碧玉土华蚀尽浮苍鳞天官下勅百灵守呼吸云雷任驱走或云其来由汉始留侯佩从赤松子千载相传有定名造物忘令书太史君不见干将莫耶离复合气冲牛斗森灭没长鲸掉尾沧海阔
　　牵舟行
　　河水沄沄流不已泝流牵船鱼贯尾怒风卷地涨黄尘白日茫迷雾云起前船缆影百丈微号呼并力行如飞后船缆断势一失汗身满足不相及须防十里廻天风举樯撇柁悬髙篷谁知日暮泊处所成功却与前船同篙师接语告劳苦仆从亦复讥途穷持樽傲坐且引醉悲喜岂足关吾躬君不见何独人生行与止请君万事推此理
　　度闸行
　　新河十里分三闸闸束水奔河势狭万里昂昂拥不前我愁度闸如度峡下闸巳开上闸闭牵舟稍前复留滞两髥咆哮气敌虎击鼔鸣锣竟何计低廻却坐同叹嗟咫尺攀跻未能至忆昔枝江南赋归手招五老风生衣挂帆一日走千里锦鲸防尾开烟霏尔来闲身落羁系安得化作孤鸿飞人生百年复何有羡杀津头老渔叟野祠日暮乌鸟啄得鱼惟知换村酒故山花木春事深廻首漂零不知久明朝度闸舟已东归来归来乎山中髙阳旧徒吾尔从
　　许有壬
　　应制天马歌
　　臣闻圣元水德正色在朔方物产雄伟马最良川原饮龁几万万不以数计以谷量承平云布十二闲华山百草春风香又闻有骏在西极权竒俶傥钟干刚茂陵千金不能致直以兵戈劳广利当时纪述虽有歌侈心一启何由制吾皇慎德迈前古不寳逺物物自至佛郎国在月窟西八尺真龙入维絷七逾大海四阅年滦京今日才朝天不烦翦拂光夺目正色呈瑞符吾元凤鬐龙臆渴乌首四蹄玉后防其前九重喜见逺人格一时便勅良工传玉鞭锦鞯黄金勒瞬息殊恩备华餙天成异质难自藏志在君知不在物方今天下有道时絶尘讵敢称其力臣才罢驽亦自知共服安舆无覂轶
　　蒲道源
　　新麴米酒歌【梅隐先生命作就为夀】
　　骄阳行空势方烈刈麦农夫宁惮热天旋雷动飞玉尘雾渤云蒸成麴糵麦秋方罢还挿秧防防西风千顷黄腰鎌肩担行相逐共趁晴色催登场碓舂糠粃光如雪汲泉淅米令清洁炊糜糁麴同糅和元气絪緼未分裂瓮中小沸微有声鱼沫吐尽秋江清脱巾且漉仍且饮陶然自觉春风生君不见渊明有田惟种秫醉里作诗聊自述又不见豳风十月获稻忙春酒介寿俱徜徉但愿年年遇丰稔更须三万六千场
</div>
    <div class="pagination">
<a href="御选宋金元明四朝诗_page340.html">上一页</a><span>...</span><a href="御选宋金元明四朝诗_page336.html">336</a><a href="御选宋金元明四朝诗_page337.html">337</a><a href="御选宋金元明四朝诗_page338.html">338</a><a href="御选宋金元明四朝诗_page339.html">339</a><a href="御选宋金元明四朝诗_page340.html">340</a><span class="current-page">341</span><a href="御选宋金元明四朝诗_page342.html">342</a><a href="御选宋金元明四朝诗_page343.html">343</a><a href="御选宋金元明四朝诗_page344.html">344</a><a href="御选宋金元明四朝诗_page345.html">345</a><a href="御选宋金元明四朝诗_page346.html">346</a><span>...</span><a href="御选宋金元明四朝诗_page342.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
