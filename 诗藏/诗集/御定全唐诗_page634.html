<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 634 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 634 页/共 1083 页</h1>
    <div class="content">　　小楼才受一牀横终日看山酒满倾可惜和风夜来雨醉中虚度打窗声
　　寄逺人
　　终日求人卜回回道好音那时离别后入梦到如今
　　别沈处士
　　旧事参差梦新程逦迤秋故人如见忆时到寺东楼
　　留赠
　　舞鞾应任闲人看笑脸还须待我开不用镜前空有泪蔷薇花谢即归来
　　奉和仆射相公春泽稍圣君轸虑嘉雪忽降品彚昭苏即日书成四韵【白相国】
　　飘来鸡树凤池边渐压琼枝冻碧涟银阙双髙银汉里玉山横列玉墀前昭阳殿下风回急承露盘中月彩圎上相抽毫歌帝德一篇风雅美丰年
　　寄李播评事
　　子列光殊价明时忍自髙宁无好舟楫不泛恶风涛大翼终难戢竒锋且自韬春来烟渚上几净雪霜毫
　　送牛相出镇襄州
　　盛时常注意南雍暂分茅紫殿辞明主岩廊别旧交危幢侵碧雾寒斾猎红旓德业悬秦镜威声隠楚郊拜尘先洒泪成厦昔容巢遥仰沈碑防鸳鸯玉佩敲
　　送薛邽二首
　　可怜走马骑驴汉岂有风光肯占伊只有三张最惆怅下山回马尚迟迟
　　小防风流已俊才便将红粉作金台明年未去池阳郡更乞春时却重来
　　见穆三十宅中庭海榴花谢
　　矜红掩素似多才不待樱桃不逐梅春到未曾逢宴赏雨余争解免低徊巧穷南国千般艳趁得春风二月开堪恨王孙浪游去落英狼籍始归来
　　留诲曹师等诗
　　万物有丑好各一姿状分唯人即不尔学与不学论学非探其花要自拨其根孝友与诚实而不忘尔言根本既深实柯叶自滋繁念尔无忽此期以庆吾门
　　洛阳
　　文争武战就神功时似开元天宝中已建戈收相土应回翠帽过离宫侯门草满宜【一作】寒兔洛浦沙深下【一作见】塞鸿疑有女娥西望处上阳烟树正秋风
　　寄唐州李玭【一作玼】尚书
　　累代功勲照世光奚胡闻道死心降书功笔秃三千管领节门排十六双先揖耿弇声寂寂今看黄霸事摐摐时人欲识胸襟否彭蠡秋连万里江
　　南陵道中【一作寄逺】
　　南陵水面漫悠悠风云轻欲变秋正是客心孤迥处谁家红袖凭【一作倚】江楼
　　登九峰楼
　　晴江滟滟含浅沙髙低绕郭滞秋花牛歌鱼笛山月上鹭渚鹙梁溪日斜为郡异乡徒泥酒杜陵芳草岂无家白头搔杀倚柱遍归棹何时闻轧鸦
　　别家
　　初岁娇儿未识爷别爷不拜手咤义拊头一别三千里何日迎门却到家
　　归家【一作赵嘏诗】
　　穉子牵衣问归来何太迟共谁争岁月赢得鬓边丝
　　雨
　　连云接塞添迢递洒幕侵灯送寂寥一夜不眠孤客耳主人窗外有芭蕉
　　送人
　　鸳鸯帐里【一作绣被】暖芙蓉低泣闗山几万重明镜半边钗一股此生何处不相逢
　　遣怀
　　道泰时还泰时来命不来何当离城市髙卧博山隈
　　醉赠薛道封
　　饮酒论文四百刻水分云隔二三年男儿事业知公有卖与明君直几钱
　　歙州卢中丞见惠名醖
　　谁怜贱子启穷途太守封来酒一壶攻破是非浑似梦削平身世有如无醺醺若借稽康懒兀兀仍添武愚犹念悲秋更分赐夹溪红蓼映风蒲
　　咏袜
　　钿尺裁量减四分纎纎玉笋裹轻云五陵年少欺他醉笑把花前出画裙
　　宫词二首
　　蝉翼轻绡傅体红玉肤如醉向春风深宫【一作闱】锁闭犹疑惑更取丹砂试辟宫
　　监宫引出暂开门随例须【一作趋】朝不是恩银钥却收金锁合月明花落又黄昏
　　月
　　三十六宫秋夜深昭阳歌断信沈沈唯应独伴陈皇后照见长门望幸心
　　忍死留别献盐铁裴相公二十叔
　　贤相辅明主苍生寿域开青春辞白日幽壤作黄埃岂是无多士偏防不弃才孤坟三尺土谁可为培栽
　　悲吴王城
　　二月春风江上来水精波动碎楼台吴王宫殿柳含翠苏小宅房花正开解舞细腰何处往能歌姹女逐谁回千秋万古无消息国作荒原人作灰
　　闺情代作
　　梧桐叶落鴈初归迢递无因寄逺衣月照石泉金防冷凤酣箫管玉声微佳人刀杵秋风外荡子从征梦寐希遥望戍楼天欲晓满城咚鼓白云飞
　　寄沈褒秀才
　　晴河万里色如刀处处浮云卧碧桃仙桂茂时金镜晓洛波飞处玉容髙雄如宝劒冲牛斗丽似鸳鸯养羽毛他日忆君何处望九天香满碧萧骚
　　入闗
　　东西南北数衢通曾取江西径过东今日更寻南去路未秋应有北归鸿
　　及第后寄长安故人
　　东都放牓未花开三十三人走马回秦地少年多酿【一作办】酒已【一作即】将春色入闗来
　　偶作
　　才子风流咏晓霞倚楼吟住日初斜惊杀东隣绣牀女错将黄晕压檀花
　　赠终南兰若僧
　　北阙南山是故乡【一作家在城南杜曲旁】两枝仙桂一时芳休公都不知名姓始觉禅门气味长
　　遣怀
　　落魄【一作托】江南【一作湖】载酒行楚腰肠断【一作纎细】掌中轻十年一觉扬州梦赢【一作占】得青楼薄幸名
　　秋感
　　金风万里思何尽玉树一窗秋影寒独掩柴门明月下泪流香袂倚防干
　　赠渔父
　　芦花深泽静垂纶月夕烟朝几十春自説孤舟寒水畔不曾逢着独醒人
　　叹花
　　自恨寻芳到已迟往年曾见未开时如今风摆花狼籍緑叶成隂子满枝
　　题刘秀才新竹
　　数茎幽玉色晓夕翠烟分声破寒窗梦根穿緑藓纹渐笼当槛日欲碍入帘云不是山隂客何人爱此君
　　山行
　　逺上寒山石径斜白云深处有人家停车坐爱枫林晩霜叶红于二月花
　　书怀
　　满眼青山未得过镜中无那鬓丝何秪言旋老转无事欲到中年事更多
　　紫薇花
　　晓迎秋露一枝新不占园中最上春桃李无言又何在向风偏笑艳阳人
　　醉后呈崔大夫
　　谢傅秋凉阅管徒敎贱子侍华筵溪头正雨归不得辜负东【一作南】窗一觉眠
　　和宣州沈大夫登北楼书怀
　　兵符严重辞金马星劒光芒射斗牛笔落青山飘古韵帐开红斾照髙秋香连日彩浮绡幕溪逐歌声绕画楼可惜登临佳丽地羽仪须去凤池游
　　夜雨
　　九月三十日雨声如别【一作初】秋无端满堦叶共白几人头防滴侵寒梦萧骚着淡愁渔歌听不唱蓑湿棹回舟
　　方响
　　数条秋水挂琅玕玉手丁当怕夜寒曲尽连敲三四【一作五】下恐惊珠泪落金盘
　　将出闗宿层峰驿却寄李谏议
　　孤驿在重阻云根掩柴扉数声暮禽切万壑秋意归心驰碧泉涧目断青琐闱明日武闗外梦魂劳逺飞使回枉唐州崔司马书兼寄四韵因和
　　清晨候吏把书来十载离忧得暂开痴叔去时还读易仲容多兴索衔杯人心计日殷勤望马首随云早晩回莫为霜台愁岁暮潜龙须待一声雷
　　郡斋秋夜即事寄斛斯处士许秀才
　　有客谁人肯夜过独怜风景奈愁何边鸿怨处迷霜久庭树空来见月多故国杳无千里信防时伴一声歌驰心秖待城乌晓几对虚檐望白河
　　早春题真上人院【生天宝初】
　　清羸已近百年身古寺风烟又一春寰海自成戎马地唯师曾是太平人
　　对花微疾不饮呈坐中诸公
　　花前【一作间】虽病亦提壶数调持觞兴有无尽日临风羡人醉雪香空伴白髭须
　　酬王秀才桃花园见寄
　　桃满西园淑景催几多红艳浅深开此花不逐溪流出晋客无因入洞来
</div>
    <div class="pagination">
<a href="御定全唐诗_page633.html">上一页</a><span>...</span><a href="御定全唐诗_page629.html">629</a><a href="御定全唐诗_page630.html">630</a><a href="御定全唐诗_page631.html">631</a><a href="御定全唐诗_page632.html">632</a><a href="御定全唐诗_page633.html">633</a><span class="current-page">634</span><a href="御定全唐诗_page635.html">635</a><a href="御定全唐诗_page636.html">636</a><a href="御定全唐诗_page637.html">637</a><a href="御定全唐诗_page638.html">638</a><a href="御定全唐诗_page639.html">639</a><span>...</span><a href="御定全唐诗_page635.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
