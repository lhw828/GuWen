<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 970 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 970 页/共 1083 页</h1>
    <div class="content">　　题沙鹿门
　　昔逐良人去上京良人身殁妾东征同来不得同归去永负朝云暮雨情
　　光　威　裒【姊妹三人失其姓】
　　联句
　　朱楼影直日当午玉树隂低月巳三【光】腻粉暗销银镂合错刀闲翦泥金衫【威】绣牀怕引乌龙吠锦字愁教青鸟衔【裒】百味链来怜益母千花开处鬬宜男【光】鸳鸯有伴谁能羡鹦鹉无言我自惭【威】浪喜游蜂飞扑扑佯惊孤燕语喃喃【裒】偏怜爱数螆蛦掌每忆光抽玳瑁簪【光】烟洞几年悲尚在星桥一夕帐空含【威】窗前时节羞虚掷世上风流笑苦谙【裒】独结香绡偷饷送暗垂檀袖学通参【光】须知化石心难定却是为云分易甘【威】看见风光零落尽声犹逐望江南【裒】
　　越溪杨女【杨女越溪人为诗不过两句有谢生求婚其父出女句令续之女览而叹曰天生吾夫也后七年忽题二句示谢谢讶其不祥女曰君且续之谢应声就女即以首枕其膝而逝】
　　联句
　　珠帘半牀月青竹满林风【杨女】何事今宵景无人解语同【谢生】
　　春日
　　春尽花随尽其如自是花【杨女】从来说花意不过此容华【谢生】
　　明月易亏轮好花难恋春【杨女】常将花月恨并作可怜人【谢生】
　　曹文姬
　　句
　　凿开天外长生地炼出人间不死丹【题梅仙山丹井】















　　御定全唐诗卷八百一
　　钦定四库全书
　　御定全唐诗卷八百二
　　关盼盼
　　关盼盼徐州妓也张建封纳之张殁独居彭城故燕子楼歴十余年白居易赠诗讽其死盼盼得诗泣曰妾非不能死恐我公有从死之妾玷清范耳乃和白诗旬日不食而卒诗四首
　　燕子楼三首
　　楼上残灯伴晓霜独眠人起合欢牀相思一夜情【一作知】多少地角天涯不【一作未】是长
　　北邙松柏锁愁烟燕子楼中思悄然自埋劒履歌尘散红袖【一作褪】香销一【一作已】十年
　　适看鸿雁岳阳回又覩禽逼社来瑶瑟玉箫无意绪任从蛛网任従灰
　　和白公诗
　　自守空楼敛恨眉形同春后牡丹枝舍人不会人深意
　　讶道泉台不去随
　　句
　　儿童不识冲天物漫把青泥汚雪毫【临殁口吟】
　　刘采春
　　刘采春越州妓也诗六首
　　啰唝曲六首
　　不喜秦淮水生憎江上船载儿夫壻去经嵗又经年借问东园柳枯来得几年自无枝叶分莫怨太阳偏莫作商人妇金钗当卜钱朝朝江口望错认几人船那年离别日只道住桐庐桐庐人不见今得广州书昨日胜今日今年老去年黄河清有日白发黒无縁昨日北风寒牵船浦里安潮来打缆断揺橹始知难太原妓
　　欧阳詹游太原恱一妓约至都相迎别后妓思之疾甚乃刃髻作诗寄詹絶笔而逝诗一首
　　寄欧阳詹
　　自从别后减容光半是思郎半恨郎欲识旧来云髻様为奴开取缕金箱
　　武昌妓
　　续韦蟾句【韦蟾亷问鄂州及罢賔僚祖饯韦以牋书文选句授坐客请续有妓起口占二句无不嘉叹蟾赠数十千纳之】
　　悲莫悲兮生别离登山临水送将归武昌无限新栽柳不见杨花扑面飞
　　舞柘枝女
　　舞柘枝女韦应物爱姬所生也流落潭州委身乐部李翺见而怜之于賔僚中选士嫁焉诗一首
　　献李观察
　　湘江舞罢忽成悲便脱蛮靴出绛帷谁是蔡邕琴酒客魏公怀旧嫁文姬【李观察翺答诗云姑苏太守青娥女流落长沙舞柘枝满座绣衣皆不识可怜红脸泪交垂】
　　常浩
　　常浩妓也诗二首
　　赠卢夫人
　　佳人惜顔色恐逐芳菲歇日暮出画堂下堦拜新月拜月如【一作仍】有词傍人那得知归来投玉枕【一作玉台下】始觉泪痕垂
　　寄逺
　　年年二月时十年离别期春风不知信轩盖独迟迟今日无端卷珠箔始见庭花复零【一作见】落人心一徃不复归嵗月来时未尝错可怜荧荧玉镜台尘飞羃羃几时开却念容华非昔好画眉犹自待君来
　　襄阳妓
　　贾中郎与武补阙登岘山遇一妓同饮自称襄阳人诗一首
　　送武补阙
　　弄珠滩上欲销魂独把离怀寄酒尊无限烟花不留意忍教芳草怨王孙
　　王福娘
　　王福娘字宜之解梁人北里前曲妓也诗三首
　　题孙棨诗后【棨赠福娘诗俱题窗左红墙后有数行未满福娘因自题一絶】
　　苦把文章邀劝人吟看好个语言新虽然不及相如赋也直黄金一二斤
　　问棨【一作题红笺上】诗【宜之毎欢洽际尝自惨然一日忽以红笺题诗授棨索和】
　　日日悲伤未有图嬾将心事话凡夫非同覆水应収得只问仙郎有意无【棨荅福娘诗云韶妙如何有逺图未能相为信非夫泥中莲子虽无染移入家园未得无】
　　谢棨【一作掷红巾】诗【棨自洛还京上巳日禊于曲水闻邻棚丝竹宜之在焉诘旦诣其里其妹小福在门团红巾掷棨舒之则宜之诗也】
　　乆赋恩情欲托身巳将心事再三陈泥莲既没移栽分今日分离莫恨人
　　杨莱儿
　　杨莱儿字蓬仙利口敏妙进士赵光逺一见溺之后为豪家所得诗二首
　　荅小子弟诗【光逺自恃俊才菜儿大夸于客指光逺为一鸣先辈放榜日盛餙立门以俟京师小子弟于马上念诗谑之莱儿应声而答】
　　黄口小儿口莫【一作没】凭逡巡看取第三名孝廉持水添缾子莫向街头乱椀鸣【小弟子谑莱儿诗云尽道莱儿口可慿一冬夸壻好声名适来安逺门前见光逺何曽解一鸣】
　　和赵光逺题壁
　　长者车尘每到门长卿非慕卓王孙定知羽翼难随凤却喜波涛未化鲲娇别翠钿黏去袂醉歌金雀碎残尊多情多病年应促早办名香为返魂
　　楚儿
　　楚儿字润娘诗一首
　　贻郑昌圗【楚儿后为捕贼官郭鍜所纳一日游曲江遇郑出帘招之鍜觉之曳于中衢击以马棰郑惊去明日过其居侦之已在临街窗下弄琵琶矣楚儿贻郑诗郑即于马上和之】
　　应是前生有宿寃不期今世恶因縁蛾眉欲碎巨灵掌【一作手】鸡肋难胜子路【一作石勒】拳秖拟吓人传铁劵未应教我踏青莲曲江昨日君相遇当下遭他数十鞭【郑昌圗答楚儿诗云大开眼界莫言寃毕世甘他也是縁无计不烦干偃蹇有门须是疾连拳据论当道加严棰便合披缁念法莲如此兴情殊不减始知昨日是蒲鞭】
　　王苏苏
　　王苏苏南曲中妓诗一首
　　和李标【一作题李标诗后进士李标从王左谏弟侄诣苏苏饮次题诗于窗苏苏先未识标不甘其题曰阿谁留郎君莫乱道因取笔继和】
　　怪得犬惊鸡乱飞羸童瘦马老麻衣阿谁乱引闲人到留住青蚨热赶归【李标题窗诗云春暮花枝绕户飞王孙寻胜引尘衣洞中仙子多情态留住刘郎不放归】
　　顔令賔
　　顔令賔南曲妓也诗一首
　　临终召客【一作病中见落花　令賔举止风流事笔砚有词句见举人尽礼秖奉乞歌诗常满箱箧及病甚值春暮扶坐砌前顾落花长叹数四因为诗教小童持出邀新第郎君及举人数辈张乐欢饮至暮涕泗请曰我不乆矣幸各制哀挽送我得诗数首及死有刘駞駞者能为曲子词因取其词教挽柩者前唱之声甚悲怆瘗青门外自是盛传于长安挽者多唱焉】
　　气余三五喘花剰两三枝话别一尊酒相邀无后期【挽歌云昨日寻仙子轜车忽在门人生须到此天上竟难论客至皆连袂谁来为鼓盆不堪襟袖上犹印旧眉痕残春扶病饮此夕最堪伤梦幻一朝毕风花几日狂孤鸾徒照镜独燕嬾归梁厚意那能展含酸奠一觞　浪意何堪念多情亦可悲骏奔皆露胆麏至尽齐眉花坠有开日月沈无出期宁言掩丘后宿草便离离　奄忽那如此夭桃色正春捧心还动我掩靣复何人岱岳谁为道逝川宁问津临防应有主宋玉在西隣】张窈窕
　　张窈窕寓居于蜀当时诗人雅相推重诗六首
　　寄故人【一作杜羔妻诗】
　　淡淡春风花落时不堪愁望【一作坐】更相思无金可买长门赋有恨空吟团扇诗
　　上成都在事【一作成都即事】
　　昨日卖衣裳今日卖衣裳衣裳浑卖尽羞见嫁时箱有卖愁仍缓无时心转伤故园有兵【一作多阻】隔何处事蚕桑
　　春思二首
　　门前梅【一作桃】柳烂春辉闭妾深闺绣舞衣双燕不知肠欲断衔泥故故傍人飞
</div>
    <div class="pagination">
<a href="御定全唐诗_page969.html">上一页</a><span>...</span><a href="御定全唐诗_page965.html">965</a><a href="御定全唐诗_page966.html">966</a><a href="御定全唐诗_page967.html">967</a><a href="御定全唐诗_page968.html">968</a><a href="御定全唐诗_page969.html">969</a><span class="current-page">970</span><a href="御定全唐诗_page971.html">971</a><a href="御定全唐诗_page972.html">972</a><a href="御定全唐诗_page973.html">973</a><a href="御定全唐诗_page974.html">974</a><a href="御定全唐诗_page975.html">975</a><span>...</span><a href="御定全唐诗_page971.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
