<!DOCTYPE html>
<html>
<head>
    <meta charset="UTF-8">
    <title>声画集 - 第 11 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>声画集 - 第 11 页/共 16 页</h1>
    <div class="content">　　书性之所藏伯时木石屏【僧祖可】
　　此自是我辈物而乃落君家房尚喜周旋顾盼无忧荦角风霜
　　淡巃嵸烟雨色老槎牙霜霰痕想见湘岑落木雾连江月昏昏
　　胸中定自有此笔端乃一见之摧却岌峩天柱来成咫尺峩嵋
　　书秦处度所作松石
　　怜君作诗自无敌游戏诗余画成癖高堂奋袖风雨来霜榦云根动秋色长怀祝融天柱峰万年不死之乔松观君此画已无斁不复望云支瘦笻
　　许贵州出苏叔党树石【周少隐】
　　老坡骑鲸上天去小坡落笔如风雨能添老树着岩间为石传神自翁语两坡俱死真可惜君有一拳何处得谁向九原呼此翁为我五日画一石
　　花卉
　　洛阳牡丹图【欧阳永叔】
　　洛阳地脉花最宜牡丹尤为天下竒我昔所记数十种于今十年半忘之开图若见故人面其间数种昔未窥客言近嵗花特异往往变出呈新枝洛人惊夸立名字买种不复论家赀比新较旧难优劣争先擅价各一时当时絶品可数者魏红窈窕姚黄妃寿安细叶开尚少朱砂玉版人未知传闻千叶昔未有只从左紫名初驰四十年间花百变最后最好潜溪绯今花虽新我未识未信与旧谁妍媸当时所见竒已絶岂有更好此可疑古称天下无正色但恐世好随时移鞓红鹤翎岂不羙敛色如避新来姬何况逺説苏与贺有类异士夸嫱施造化无情宜一防偏此着意何其私又疑人心愈巧伪天欲鬭巧穷精微不然元化朴散乆岂特近嵗尤浇漓争新鬭丽若不已更后百载知何为但应新花日愈好惟有我老年年衰
　　和杨直讲夹竹桃花图【梅圣俞】
　　桃花夭红竹浄绿春风相间连溪谷花留蜂蝶竹有禽三月江南看不足徐熙下笔能逼真蠒素画成才六幅蕚繁叶宻有向背枝瘦节疎有直曲年深粉剥见墨踪描写工夫始惊俗初从李氏国破亡图书散入公侯族公侯三世多衰微窃贸担头由婢仆太学杨君固甚贫直縁识别争来鬻朝质绨袍暮质琴不忧明日铛无粥装成如得骊颔珠谁能更问龙牙轴竹真似竹桃似桃不待生春长在目
　　王晋叔所藏画跋尾五首【苏子瞻】
　　徐熙杏花
　　江左风流王谢家尽携书画到天涯却因梅雨丹青暗洗出徐熙落墨花
　　赵昌四季
　　倚竹佳人翠袖长天寒犹着薄罗裳扬州近日红千叶自是风流时世妆【芍药】
　　枫林翠壁楚江边踯躅千层不忍防开巻便知归路近剑南樵叟为施丹【踯躅】
　　轻肌弱骨散幽葩真是青裙两髻丫便有佳名配黄菊应缘霜后苦无花【寒菊】
　　游蜂掠尽粉丝黄落蘂犹收蜜露香待得春风几枝在年来杀菽有飞霜【山茶】
　　王伯敭所藏赵昌花四首
　　梅花
　　南行渡闗山沙水清练练行人已愁絶日暮集微霰慇懃小梅花彷佛呉姬面暗香随我去回首惊千片至今开画图老眼凄欲幽怀不可写归梦君家倩
　　黄葵
　　弱质困夏永竒姿苏晓凉低昂黄金杯照曜初日光檀心自成晕翠叶森有芒古来写生人妙絶谁似昌晨妆与午醉真态含阴阳君看此花枝中有风露香
　　芙蓉
　　清飚已拂林积水渐收潦谿边野芙蓉花水相媚好坐看池莲尽独伴霜菊槁幽姿强一笑暮景迫摧倒凄凉似贫女嫁晚惊衰早谁写少年容樵人剑南老
　　山茶
　　萧萧南山松黄菊陨劲风谁怜儿女花散火冰雪中能传嵗寒姿古来惟丘翁赵叟得其妙一洗胶粉空掌中调丹砂染此鹤顶红何须夸落墨独赏江南工
　　题杨次公春兰
　　春兰如美人不采羞自献时闻风露香蓬艾深不见丹青写真色欲补离骚传对之如灵均冠佩不敢燕
　　题杨次公蕙
　　蕙本兰之族依然臭味同曽为水仙佩相识楚辞中幻色虽非实真香亦竟空云何起微馥鼻观已先通题王居士所藏王友画桃杏花二首【黄山谷】
　　陵云一笑见桃花三十年来始到家从此春风春雨后乱随流水到天涯
　　陵云见桃万事无我见杏花心亦如从此华山图籍上更添潘阆倒骑驴
　　次韵酧盛秘丞墨桃二首【刘叔赣】
　　度索方殊域昆仑岂素封几人曽白眼吾子幸先容晦迹煤炲暗含滋沆瀣浓上林求异木诏使防寻踪春华各自媚秋实顿能殊悴貌从黎黒丹心固实肤榴花随使者茘子赐匈奴寄语元都客相疑失味腴
　　题赵丞瑞薏苡图【吕居仁】
　　甘泉殿中芝九茎不与百草同条生当时祥瑞已稠叠薏苡亦未来争衡汉皇不容矍铄翁此物乃与明珠同尔来万物更变化薏苡宁甘死荒野故遣根苗霜雪白炯若微月来清夜赵郎好事古亦无俯拾旁观尽图画画师不辩粉绘费遇时亦得千金价君不见古来异瑞与竒祥何曽不致南宫下
　　唐人画牡丹图二首【陈子高】
　　重楼杰阁上烟霞防带飘飘防翠华侍女番休春醉着不知野鹿犯宫花
　　残红通白及时开不费君王羯鼓催玉笛重拈天一笑外边蜂蝶等闲来
　　题崇兰图二首【陈去非】
　　两公得我色敷腴藜杖相将入画图我已梦中略识路秋风举袂不踟蹰
　　奕奕天风吹角巾松声水色一时新山林从此不牢落照影溪头共六人
　　题采菊图【并序　韩子苍】
　　往在京口为曽公巻题采菊图九日东篱采落英白衣遥见眼能明向令自有杯中物一段风流可得成蔡天启屡哦此诗以为善然余尝谓古人寄怀于物而无所好然后为达况渊明之真其于黄花直寓意耳至言饮酒适意亦非渊明极致向使无酒但悠然见南山其乐多矣遇酒辄醉醉醒之后岂知有江州太守哉当以此论渊明复作二首
　　黄菊有何好且寄生平怀遇酒兴不浅无酒意亦佳此理谁复明自昔寡所谐空余采菊图寂寞悬高斋今日菊始华丛鴈鸣相和若无一觞酒如此重九何悠然数酌尽防心岂在多醒来不复记散髪东山阿
　　题梅兰图二首
　　寒梅在空谷本自凌冰霜托根傲众木开花陋羣芳遥风递清气迥水涵孤光美实初可口采掇升岩廊念尔如傅説和羮初见尝不须羡幽兰深林自吹香
　　幽兰不可见罗生杂榛菅微风一披拂余香被空山凡卉与春竞念尔意独闲弱质虽自保孤芳谅谁攀高标如湘累嵗晚投澄湾不须羡寒梅粉骨鼎鼐间
　　题徐熙花【王介甫】
　　徐熙丹青葢江左杏枝偃蹇花婀娜一见真为值芳时安知有人槃礴臝同朝众史共排媚亦欲学之无自可锦嚢深贮几春风借问此木何时果
　　李才元寄示蜀中花图【范景仁】
　　自古成都胜开花不似今径围三尺大顔色几重深未放香喷麝仍藏蘂散金要知空相喻聊见主人心
　　和【韩子华】
　　径赤千余朶矜夸古复今锦城春物异粉面瑞云深赏爱难忘酒珍竒不费金应知色空理梦幻即懽心
　　和【韩持国】
　　胜事常归蜀竒葩又验今仙冠裁様巧彩笔费功深白岂容施粉红须陋间金【洛花有间金红】不嗟珍赏异千里见君心
　　和【阙名】
　　牡丹名品众特地盛于今西子含羞甚东君着意深障行施烂锦屋贮用黄金妾婢羣花卉那能不赏心
　　和【司马君实】
　　高士闲居旧名花独步今移从洛浦逺濯自锦江深传得巫山貌非因延夀金不须天女散已解动禅心
　　和【范尧夫】
　　牡丹开蜀圃盈尺莫如今妍丽色殊众栽培功倍深矜夸传万里图写费千金难就朱栏赏徒摇逺客心书鄢陵王主簿所画折枝二首【苏子瞻】
　　论画以形似见与儿童邻赋诗必此诗定非知诗人诗画本一律天工与清新边鸾雀写生赵昌花传神如何此两幅疎淡含精匀谁言一防红解寄无边春
　　瘦竹如幽人幽花如处女低昂枝上雀摇荡花间雨双翎决将起众叶纷自举可怜采花蜂清蜜寄两股若人富天巧春色入毫楮悬知君能诗寄声求妙语
　　世多以墨画山水竹石人物者未有以画花者也汴人尹白能之为赋一首
　　造物本无物忽然非所难花心起墨晕春色散毫端缥缈形才具扶疎态自完莲风尽倾倒杏雨半摧残独有狂居士求为黒牡丹兼书平子赋归向雪堂看
　　观黄筌画花【崔徳符】
　　苍顔白髪我虽陈见了青红几度新更向黄生毫末里全家看尽剑南春
　　浅浅红颧与白腮卧枝斜叶抱新开何人与作春风面诳得蜂儿日日来
　　次韵张敏叔画桃早梅二絶【僧慧洪】
　　要看江雨滴残春作阵惊飞乱蝶羣好在一枝长不死谩烦诗句扫烟云
　　玉骨冰姿过眼空却须摹刻倩诗工暗香错莫谁知写多谢黄昏一再风
　　题徐季功画墨梅木犀二首【周少隐】
　　夜色无人能画徐郎挽上寒枝彷佛孤山尽处黄昏月到花时
　　细雨欲催秋晚幽花已着寒枝似我江南九月西风马上归时
　　屋舍器用
　　李伯时画其弟亮功旧隐宅图【苏子曕】
　　乐天早退今安有摩诘长闲古亦无五畆自栽池上竹十年空看辋川图近闻陶令开三径应许扬雄寄一区晚嵗与君同活计如云鵞鸭散平湖
　　题滑州画舫斋赠李公择学士【苏子由】
　　窗户重重向日明船居气味此中生汀洲出没丛花短波浪澄虚两岸平窜逐南来身未稳安闲感物意犹惊前贤事迹君今似不愧当年画舫名【欧阳公南还佐是邦而为此斋公择之谪亦从南来故云】
　　题李公麟山庄图【幷序】
　　伯时作龙眠山庄图由建徳馆至垂云沜着録者十六处自西而东凡数里岩崿隠见泉源相属山行者路穷于此道南溪山清深秀峙可游者有四曰胜金岩宝华岩陈彭漈鹊源以其不可绪见也故特着于后子瞻既为之记又属辙赋小诗凡二十章以继摩诘辋川之作云
　　龙眠浄渌中微吟作云雨幽人建徳居知是清风主【建徳馆】此心初无住每与物皆禅如何一丸墨舒巻化山川【墨禅堂】佛口如澜翻初无一正定画作正定看于何是佛性【华岩堂】清溪便种稻秋晚连云熟不待见新舂西风芗自足【云芗阁】山开稍有路水放亦成川游人得所息真意方澹然【发真坞】山居少华丽牵茅结浄屋此间不受尘幽人亦新沐【芗茅馆】泉流逢石缺脉散成宝网水作璎珞看山是如来相【璎珞岩】石室空无主浮云自去来人间春雨足归意带风雷【栖云室】世道自碎破全理未尝违溪山亦何有永觉平日非【秘全庵】共恨春不长逡巡就摇落一见洞中天真知世间恶【延华洞】石门日不下潭镜月长临细细溪风渡相看识此心【澄元谷】岩花不可攀翔蕊久未堕忽下幽人前知子观空坐【雨花岩】层崖落飞泉微风泛乔木坐遣谷中人家家有琴筑【泠泠谷】白龙昼饮潭修尾挂石壁幽人欲下看雨雹晴相射【玉龙峡】倚崖开翠壁临潭置苔石有所独无人君心得未得【观音岩】未见垂云沜其如归兴何路穷双足热为我洗磐陀【垂云沜】置马步岩间岩前得平地肴蔬取行簏粗饱有遗味【胜金岩】团团宝华岩重重荫珍木归来得商鼎试浴溪边绿【宝华岩】苍壁立精铁县泉泻天绅山行见已久指与未来人【陈彭漈】深溪鱼骄石瘦椿楠劲借子木兰船寛我芒鞋病【鹊源】
　　王诜都尉宝绘堂謌
　　侯家玉食绣罗裳弹丝吹竹喧洞房哀歌妙舞奉清觞白日一醉万事忘百年将种存慨慷西取庸蜀践戎羌战袍赐锦盘雕章宝刀玉玦余风霜天孙渡河夜未央功臣子孙白且长朱门甲第临康庄生长介冑羞膏粱四方宾客坐华堂何用为乐非笙簧锦囊犀轴堆象牀竿叉连幅翻云光手披横素风飞扬长林巨石插雕梁清江白浪吹粉墙异花没骨朝露香【徐熙画花落笔纵横其子崇嗣变格以五色染就不见笔迹谓之没骨蜀赵昌葢用此法耳】挚禽猛兽舌腭张腾踏騕褭聮骕骦喷振风雨驰平冈前数顾陆后吴王老成虽丧存典常坐落不识视茫洋骐驎飞烟郁芬芳巻舒终日未用忙游意淡泊心清凉属目俊丽神激昂君不见伯孙孟孙俱猖狂干时与事神弗臧
　　诸子将筑室以画图相示三首
　　还家卜筑初无地随分经营似有时多斫脩篁终未忍畧存古栢更无疑画图且作百间计入室犹应二嵗期得到安居真老矣一生歌哭任于斯
　　旧庐近已借诸子新宅分甘临老时万里松楸终独往四方兄弟亦何疑竹间疏屋幽人到林上长松野鹤期已觉南轩惭卫赐可怜黄犬哭秦斯
　　积因得果通三世临老长闲自一时乆尔观心终未悟偶然见道了无疑南迁北返我何病片瓦尺椽天与期自断此生今已矣世间何物更如斯
　　二庵图【饶徳操】
　　人説双庵鹘壁颠妙高峰顶四禅天梦魂似亦曽招手【昔定光师先居天台佛陇峰其后智者后至定光曰此处金地吾已居之北峰银地师可居焉智者尝有招手之梦】千里犹堪论比肩【古语云千里一士尚曰比肩】渌水白云同一妙苍松翠竹自相鲜谁能为作虎头画传与人间五百年【顾长康尝画谢幼舆在岩石里】
　　盘车图【欧阳永叔】
　　浅山嶙嶙乱石矗矗山石硗聱车碌碌山势盘斜随涧谷侧辙倾辕如欲覆出乎两崖之隘口忽见百里之平陆坡长坂峻牛力疲天寒日暮人心速杨褎忍饥官太学得钱买此才盈幅爱其树老石硬山回路转高下曲直横斜隐见妍媸向背各有态逺近分毫皆可辨自言昔有数家笔画古传多名姓失后来见者知谓谁乞诗梅老聊称述古画画意不画形梅诗咏物无隐情忘形得意知者寡不若见诗如见画乃知杨生真好竒此画此诗兼有之乐能自足乃为富岂必金玉名高赀朝看画暮读诗杨生得此可不饥
　　观杨之美盘车图【梅圣俞】
　　谷口长松叶老瘦涧畔古树身枯高土山惨淡逺复逺坡路曲折盘车劳二车回正辕接轸继下三车来嶙过桥已有一乗歇解牛离轭童可哂黄衫乌巾驱举鞭经险就易将及前毂轮旁侧辐可数蹄角搀错行相聨古丝昏昩三尺绢画此当是展子防坐中识别有公子意思徃往疑魏贤子防与贤皆妙笔观玩磨灭穷嵗年涂丹抹青尚欺俗旱龙雨日犹卖钱是亦可以秘疑亦可以捐为君题卷尾愿君世世传
　　题宗子赵明叔盘车图后【饶徳操】
</div>
    <div class="pagination">
<a href="声画集_page10.html">上一页</a><span>...</span><a href="声画集_page6.html">6</a><a href="声画集_page7.html">7</a><a href="声画集_page8.html">8</a><a href="声画集_page9.html">9</a><a href="声画集_page10.html">10</a><span class="current-page">11</span><a href="声画集_page12.html">12</a><a href="声画集_page13.html">13</a><a href="声画集_page14.html">14</a><a href="声画集_page15.html">15</a><a href="声画集_page16.html">16</a><a href="声画集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
