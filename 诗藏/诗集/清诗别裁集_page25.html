<!DOCTYPE html>
<html>
<head>
    <meta charset="UTF-8">
    <title>清诗别裁集 - 第 25 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清诗别裁集 - 第 25 页/共 104 页</h1>
    <div class="content">○与歌者陈郎
落日横江老白，同乡停问一相亲。未嫌李尉翻新曲，偏喜何戡是旧人。玉管漫吹秋月白，红牙曾按绮筵新。坐中恐有伤心客，莫唱伊凉《水调》频。
○送朱生之秣陵
华馆张灯酒共斟，清霜朔雪昼阴阴。上方请剑高名著，广柳容人侠气深。醉后难忘公瑾曲，愁来独抱蔡邕琴。秦淮渡口花争发，莫负当年《桃叶》吟。（应是侠士而为直臣者。）
☆毛先舒
字稚黄，浙江仁和人。有《东苑诗钞》。
○《渔洋诗话》：“余喜毛稚黄《西施绝句》云：‘别有深恩酬不得，对君歌舞背君啼。’此意未经前人道过。”
○孔北海融述志
炎炎当路客，奕奕朱门开。雄鸡无三号，冠盖纷沓来。志士大所营，漂漂穷无依。结根在累世，安能灼馀辉。历观古俊民，功成道何微。子牙尚阴谋，管仲器小哉！人生履国步，周道自我夷。猛虎扼其项，何况狐与狸。此身勤君父，安得慕荑齐。曲士矜一节，度外宁所希。宁为白玉碎，不为长伏雌。（北海目中，直无曹瞒，经营国难，不慕夷齐，其素愿然也。宁玉碎而不为瓦全，故卒被祸。拟古诗，须设身处地为之。）
○裁衣曲
剪征衣，亲手作，君身长短何须度，肥瘦定然不如昨。新衣为君裁。旧泪为君落。还将铜斗细熨灼，莫使衣上沾猩红，君见泪痕不肯著。（思路音节，近接青丘，远接文昌、仲初。）
☆张丹
一名纲生，字祖望，浙江钱塘人。有《从野堂诗集》。
○此西泠十子中矫矫者，向共推其七律，而五古生辣结啬，终以此体擅长。
○白竹村
路盘白竹村，崎岖探穷谷。居人八九家，林杪构破屋。下惟四柱立，亭亭不附木。仰视如鸟巢，夕暝梯云宿。楼动晚风吹，万竿如戛玉。已防虎豹害，复惧麋鹿触。我行多仿徨，不敢岐路哭。从者俱饥色，清潭聊手掬。吾语勿苦饥，餐松毛羽足。（写竹屋荒陋如见。）
○涿州城
晓霜不在地，微白生牛背。遥望涿鹿城，{山隆}然沙碛内。控纟走其下，壁立皆土块。此地古范阳，甲兵天下最。侧耳闻啼饥，伤心自我辈。野狼遇人嗥，苍鹰攫雉碎。生涯底如此，浩叹兹行迈。（天下之险，可使有饥民耶？谁谓山野人不留心经国。）
○晏城
小小古晏城，西对华不注。昔之晋克，逐马匝此处。我行实已懒，解鞍歇薄暮。鸱枭啸其群，老乌守枯树。不见古人迹，断碑委樵路。手摸苔藓痕，字句读未误。平仲之采地，缅然起思慕。奈何千载后，芜没如野戍！相望有远山，恐是齐朝亻舞。
○登城西南隅次毛驰黄韵
野阔天高枫叶丹，凤凰城上倚楼看。苔深玉马秋逾静，露涩铜驼晓未干。南浦云屯千骑合，西陵木落万家寒。愁来鼓角霜前动，莫听征鸿去渺漫。
☆陆嘉淑
字冰修，浙江海宁人。
○芜城感旧
花影莺声句偶传，无端真得玉人怜。刘郎前度身犹在，杜牧三生事惘然。银烛夜阑分险韵，画栏春半响么弦。玉钩斜外伤魂处，落尽桃花叫杜鹃。
☆郭襄图
字皋旭，浙江平湖人。
○赠鲍子韶即送别
看君心事欲凌云，客里悲歌日易曛。每笑成名皆竖子，翻因长揖重将军。焦桐未尽留知己，白凤时吞只卖文。忆向五羊同叱石，燕台相见又离群。
☆顾万祺
字庶其，江南吴江人。诸生。
○斗鸡坡
红粉宫中小队齐，花痕凝碧草萋萋。一从孙武归山后，不教三军教斗鸡。（武备不修意，借斗鸡想出，可云浚发巧心。）
☆卢元昌
字文子，江南华亭人。诸生。
○文子衡门两版，下帷著书，选定古文，不胫而走。为诗少欢娱之词，多愁苦之言，由生平遭际使然，而颂法常在少陵，故忧伤感愤，不知其然而然也。上海陈生龙岩为余述其梗概如此。
○哭李在湄
汝书粘在壁，三载字依然。薄宦嗟无禄，投荒竟各天。老魂沾旅雪，客梦叫孤鸢。误汝真升斗，泉台恨肯捐。薄宦天涯客，频年几个回。挑灯搜鬼录，把酒话泉台。后死青山在，馀生白发催。羊城李少府，丹早归来。（第一章哭少府，此章痛逝者而行自念也。）
○北塘晚棹
悠悠北塘棹，落日转蓬科。留滞无安土，东南病把戈。江寒鱼罟静，月上虎踪多。去去勿复道，苍生可奈何？（第五语，经所云“三星在”也。）
○沈友圣娄归述王维夏近况
鸡林今罢市，玄晏亦停披。天下书谁读，中原战未夷。干戈留短褐，贫贱养须眉。我有千秋业。杜甫知。
○登吴六益藻野阁次韵
凭栏极望思苍茫，南北关山雁几行。万里故人偏海角，十年兄弟一匡床。欲谋土室真成狷，便哭穷途未是狂。爱尔灌园能乐志，楼前长种百株桑。（故人海角，应指汉槎远戍。）
○群忠祠
徐海楼船卷土来，角声吹落暮云哀。将军卧鼓空城闭，国士搴旗战垒开。五尺汪童能破贼，三千瓦氏浪衔枚。（自注：明世庙征瓦氏兵御倭，甚暴。）先朝祠宇还香火，萧瑟寒鸦夕景催。（此死倭寇之乱者。）
○次韵酬楚中杨长公学博，伊父曾殉甲申之难
先生本是关西子，不信而今我道穷。小草一官悲薄命，文章万卷哭秋风。萧萧涿鹿双蓬鬓，寂寂玄亭独老翁。相对话残嵇绍节，尊前泪滴夕阳红。
○哭箕儿
举目伶仃欲断魂，汝生惟此藐孤存。翻教衰祖为严父，休道无儿幸有孙。白首未抛苦海累，黄昏孰问寝门温。床头零落残书卷，几度青灯屋漏痕。
☆胡渭生
字フ明，浙江德清人。
○吴山观潮
扶桑东极水云昏，溟涨连天入海门。白鹭千群沙际影，青螺数点雪中痕。石当罗刹声偏走，风折西泠势益奔。徙倚伍胥祠下望，鸱夷信有未招魂。（白鹭千群，用枚乘语意，青螺句，即苏诗所云“越山浑在浪花中”也。）
☆吴殳
字修龄，江南昆山人。
○修龄著《正钱录》，又著《围炉诗话》，挥斥诸家，所为诗摹仿《西昆》，然重重襞积，獭祭而未归自然，与平日议论不相关照，所谓责人斯无难者也。存其佳者二章，以识大概。
○秦
质子妖姬货可居，六王未毕已丘墟。鞭桥东去无灵药，骖乘西归有鲍鱼。黄犬泪中惭废立，白蛇醉里报驱除。当时早为秦非计，牧地为封食有馀。
○蜀汉
季世唐虞只此时，泗亭天壤哲人违。三交城下波声急，五丈原头日色微。西国无烟生火井，东邻有女落枭矶。不关钟邓能缘险，黄皓谯周尽识几。（落枭矶，落字未妥。）
☆谭吉
字舟石，浙江嘉兴人。
○吊战场
祁连山下草，寂寞少人烟。魂魄千年后，还思渡酒泉。言故鬼犹不忘归也。（前人以“可怜无定河边骨，犹是春闺梦里人”为善作苦语，此篇正复相似。）
☆朱克生
字国桢，江南宝应人。太学生。著有《秋集》。
○王渔洋赠诗云：“海内风骚调未孤，故人才笔妙珠湖。”即此可以想其诗品。
○迟陈冰壑
非关长忆汝，舍汝欲谁亲？天地馀残腊，江湖剩几人。一杯驱岁月，斗室傲冬春。自有千年在，何须叹苦辛。（一气直下，千钧笔力。）
○送陈子寿往河南
匹马游梁出帝乡，赠鞭重集酒炉旁。那堪旅舍逢离别，正值家园作战场。汴水月明沙雁过，蓟门霜动夜砧凉。伤心去住同摇落，不独悲秋泪满裳。（分写河南、蓟北，而末以一语总承，格律甚细。）
☆俞南史
字无珠，江南吴江人。诸生。
○无殊，山人安期字羡长之子，羡长以博雅胜，无殊出以清空，父子各擅长也。
○过顾茂伦村居
境以居人重，情因遇故深。酌泉偏爱淡，看竹共分阴。草木山中历，桑麻世外心。闲吟忘永夜，明月照披襟。
☆黄九河
字天涛，江南泰州人。
○北上于袁浦发家书
丈夫志四方，不受儿女羁。苟怀万里志，劳何足辞。昨发海陵城，今宿淮水湄。附书于送徒，援笔中心悲。亲亡两弟弱，支户惟中闺。水旱岁频仍，全家常苦饥。官租宜早办，西畴勤耘耔。幼弟学易荒，肃恭承明师。回首望螺山，先垄草离离。远行恋所生，贫贱无归期。苟能行直道，何惧路险。长安多亲旧，音驿日夜驰。纸短苦意长，挑灯重封题。欠伸启篷窗，月落村鸡啼。（直写八行中语，归到恋所生，行直道，即所云“明发不寐，蛮陌可行”也。）
☆王孙晋
字左公 江南宝应人。
○南闽
久客欲归去，翻愁行路难。极天围万岭，平地落千滩。水立惊蛟斗，风腥哭虎残。悲歌烽火夕，流落恨儒冠。
☆韩
字经正，直隶宛平人。著有《天樵子集》。
○朱太史竹序云：“石耕终身不娶，比之牧犊子。五言清稳，自足名家。”予转取其七言，以其情韵缠绵，尤足动人也。
○夜
出门寒辉看向圆，清宵白云多在天。归人已绝四邻静，老树叶陨风凄然。门前即是寒溪路，坦步徐吟过古渡。长桥立久人不知，明月相随自来去。
○九日登鸡鸣山
闻道东篱菊已黄，无因移向酒尊旁。西风忽起野烟暮，落叶乱飞山树苍。雁带寒声归渚急，江涵秋水与天长。浮云遮尽登高眼，不许愁人望故乡。
○雨中送春
绿草疏篱映水滨，清溪寂寂四无邻。一帘细雨仍飞燕，几日残花又送春。多病翻愁今夜酒，伤心如别故乡人。明年寄迹如何处，早向天涯慰苦辛。（第六语，非古之伤心人不能道。）
☆王邦畿
字说作，广东番禺人。贡生。
○春郊
闭门日以久，出郭尚鸣莺。为爱清溪色，春风百草生。云低沧海树，潮上夕阳城。何处山中叟，犹闻伐木声。（钱、刘遗韵。）
○过易水
</div>
    <div class="pagination">
<a href="清诗别裁集_page24.html">上一页</a><span>...</span><a href="清诗别裁集_page20.html">20</a><a href="清诗别裁集_page21.html">21</a><a href="清诗别裁集_page22.html">22</a><a href="清诗别裁集_page23.html">23</a><a href="清诗别裁集_page24.html">24</a><span class="current-page">25</span><a href="清诗别裁集_page26.html">26</a><a href="清诗别裁集_page27.html">27</a><a href="清诗别裁集_page28.html">28</a><a href="清诗别裁集_page29.html">29</a><a href="清诗别裁集_page30.html">30</a><span>...</span><a href="清诗别裁集_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
