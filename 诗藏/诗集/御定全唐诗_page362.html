<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 362 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 362 页/共 1083 页</h1>
    <div class="content">　　怜君此去过居延古塞黄云共渺然沙濶独行寻【一作寻边】马迹路迷遥指戍楼【一作人】烟夜投孤店愁吹笛朝望行尘避控闻有故交今从骑何须著论更言钱
　　春霁晩【一作晓】望
　　细雨晴深小苑东春云开气逐光风雄儿走马神光上静女看花佛寺中书剑学多心欲嬾田园荒废望频空南归路极天连海惟有相思明月同
　　唐昌观玉蘂花
　　瑶华琼蘂种何年萧史秦嬴向紫烟时控防鸾过旧邸摘花持献玉皇前
　　别李协
　　江边日暮不胜愁送客霑衣江上楼明月峡添明月照蛾眉似两眉愁
　　初次巴陵
　　西江浪接洞庭波积水遥连天上河乡信为凭谁寄去汀洲燕雁渐来多
　　上已
　　帝京元已足繁华细管清七贵家此日风光谁不共纷纷皆是掖垣花
　　春怨
　　花满帘栊欲度春此时夫壻在咸秦緑窗孤寝难成寐紫燕双飞似弄人
　　送客归常州
　　行到河边从此辞寒天日逺暮帆迟可怜芳草成衰草公子归时过緑时
　　送别
　　春愁不尽别愁来旧泪犹长新泪催相思倘寄相思字【一作子】君到扬州杨子廻
　　送客入蜀
　　剑阁迢迢梦想间行人归路绕梁山明朝骑马揺鞭去秋雨槐花子午闗
　　送别
　　仙花笑尽石门中石室重重掩緑空蹔下云峰能几日却廻烟驾驭春风
　　残花
　　五马踟蹰在路岐南来只为看花枝莺衔蝶弄红芳尽此日深闺那得知
　　戏赠友人
　　湘隂直与地隂连此日相逢忆醉年美酒非如平乐贵十升不用一千钱
　　赠同游【首句缺一字】
　　此　风雨后巳觉减年华若待皆无事应难更有花管临夜急榆栁向江斜且莫看归路同须醉酒家
　　送人出塞
　　北风吹雨雪举目巳凄凄战鬼秋频哭征鸿夜不栖沙平闗路直碛广郡楼低此去非东鲁人多事鼓鼙
　　寻僧元皎因病
　　此僧迷有着因病得寻师话尽山中事归当月上时髙松连寺影亚竹入窗枝闲忆草堂路相逢非素期
　　夜泊渭津
　　飘飘东去客一宿渭城边逺处星垂防中流月满船凉归夜深簟秋入雨余天渐觉家山小残程尚几年
　　晩夏逢友人
　　一别同友相思已十年长安多在客久病忽闻蝉骤雨才沾地隂云不徧天微凉堪话旧移榻晩风前
　　别谪者
　　此地闻犹恶人言是所之一家书絶久孤驿梦成迟八月三湘道闻猨冐雨时不须祠楚相臣节转堪疑
　　行思
　　千里岂云去欲归如路穷人间无暇日马上又秋风破月衔髙岳流星拂晓空此时皆在梦行色独怱怱
　　感懐题从舅宅
　　郗家庭树下几度醉春风今日花还发当时事不同流言应未息直道竟难通徒遣相思者悲歌向暮空
　　与友人防
　　蝉吟槐蘂落的的是愁端病觉离家逺贫知处事难真交无所隐深语有余欢未必闻歌吹羇心得蹔寛下第后防侍郎示意指于新先辈宣恩感谢
　　才薄命如此自嗟兼自疑遭逢好交日黜落至公时倚玉甘无路穿杨却未期更慙君侍坐问许可言诗






　　御定全唐诗卷二百九十
　　钦定四库全书
　　御定全唐诗巻二百九十一
　　杨凌
　　杨凌字恭履少以篇什着声官终侍御史诗一巻
　　奉酬韦滁州寄示
　　淮扬为郡暇坐惜流芳歇散懐累榭风清暑澄潭月陪燕辞三楚戒途绵百越非当逺别离雅奏何由发
　　梅里旅夕
　　沧洲东望路旅櫂怆羇游枫浦蝉随防沙汀鸥转流露天星上月水国夜生秋谁忍持相忆南归一叶舟
　　钟陵雪夜詶友人
　　穷腊催年急阳春怯和歌残灯闪壁尽夜雪透窗多归路山川险游人梦寐过龙洲不可泊嵗晩足惊波
　　润州水楼
　　归心不可留雪桂一丛秋叶雨空江月萤飞白露洲野蝉依独树水郭带孤楼遥望山川路相思万里游
　　江上秋月
　　陇雁送乡心羇情属嵗隂惊秋黄叶遍愁暮碧云深月色呉江上风声楚木林交亲几重别归梦倂愁侵
　　阁前双槿
　　羣玉开双槿丹荣对绛纱含烟疑出火隔雨怪舒霞向晩争辞蘂迎朝鬬发花非闗后桃李为欲继年华
　　小苑春望宫池栁色
　　上苑闲游早东风栁色轻储胥遥掩映池水隔微明春至条偏弱寒余叶未成和烟变浓淡转日异隂晴不独芳菲好还因雨露荣行人望攀折逺翠暮愁生
　　送客徃睦州
　　水濶尽南天孤舟去渺然惊秋路傍客日暮数声蝉
　　送客之蜀
　　西蜀三千里巴南水一方晓云天际断夜月峡中长
　　剡溪看花
　　花落千廻舞莺声百啭歌还同异方乐不奈客愁多
　　江中风
　　白浪暗江中南泠路不通髙樯帆自满出浦莫呼风
　　咏破扇
　　粉落空牀弃尘生故箧留先来无一半情断不胜愁
　　贾客愁
　　山水路悠悠逢滩即殢留西江风未便何日到荆州
　　即事寄人
　　中禁鸣钟日欲髙北窗欹枕望频搔相思寂寞青苔合唯有春风啼伯劳
　　早春雪中
　　新年雨雪少晴时屡失寻梅看栁期乡信忆随回鴈早江春寒带故隂迟
　　北行留别
　　日日山川火频山河重起旧烟尘一生孤负龙泉剑羞把诗书问故人
　　秋原野望
　　客鴈秋来次第逢家书频寄两三封夕阳天外云归尽乱见青山无数峰
　　春霁花蕚楼南闻宫莺
　　祥烟瑞气晓来轻栁变花开共作晴黄鸟逺啼鳷鹊观春风流出鳯皇城
　　明妃怨
　　汉国明妃去不还马防弦管向隂山匣中纵有菱花镜羞对单于照旧顔
　　句
　　南园桃李花落尽春风寂寞揺空枝【诗式】





</div>
    <div class="pagination">
<a href="御定全唐诗_page361.html">上一页</a><span>...</span><a href="御定全唐诗_page357.html">357</a><a href="御定全唐诗_page358.html">358</a><a href="御定全唐诗_page359.html">359</a><a href="御定全唐诗_page360.html">360</a><a href="御定全唐诗_page361.html">361</a><span class="current-page">362</span><a href="御定全唐诗_page363.html">363</a><a href="御定全唐诗_page364.html">364</a><a href="御定全唐诗_page365.html">365</a><a href="御定全唐诗_page366.html">366</a><a href="御定全唐诗_page367.html">367</a><span>...</span><a href="御定全唐诗_page363.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
