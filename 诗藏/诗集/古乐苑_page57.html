<!DOCTYPE html>
<html>
<head>
    <meta charset="UTF-8">
    <title>古乐苑 - 第 57 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古乐苑 - 第 57 页/共 85 页</h1>
    <div class="content">　　同前【一首】　　　　　　　　隋炀帝
　　洞府凝液灵山体自然俯临沧海岛囘出大罗天八行分宝树十丈散芳莲悬居烛日月天步役风烟蹑记书金简乘空诵玉篇冠法二仪立佩带五星连琼轩觯甘露瑜井挹膏泉南巢息云马东海戏桑田囘旗游八极飞轮入九高蹈虚无外天地乃齐年
　　摠辔行无极相推凌太虚翠霞承凤辇碧雾翼龙舆轻举金台上高防玉林墟朝游度圆海夕宴下方诸
　　杨柳歌　　　　　　　　北周庾信
　　河边杨柳百丈枝别有长条踠地埀河水冲激根株危倐忽河中风浪吹可怜巢里鳯皇儿无故当年生别离流槎一去上天池织女支机当见随谁言从来防数国直用东南一小枝昔日公子出南皮何处相寻武陂骏马翩翩西北驰左右弯弧仰月支连钱障泥渡水骑白玉手板落盘螭君言丈夫无意气试问燕山那得碑凤皇新管萧史吹朱鸟春窻玉女窥衔云酒杯赤玛瑙照日食螺紫琉璃百年霜露奄离披一旦功名不可为定是怀王作计误无事翻复用张仪不如饮酒高阳池日暮归时倒接防武昌城下谁见移官渡营前那可知独忆飞絮鹅毛下非复青丝马尾埀欲与梅花留一曲共将长笛管中吹【当一作将可一作得】











　　古乐苑巻三十九
　　钦定四库全书
　　古乐苑巻四十
　　明　梅鼎祚　编
　　杂曲歌辞【隋】
　　江都宫乐歌　　　　　　　隋炀帝
　　扬州旧处可淹留台榭高明复好游风亭芳树迎早夏长皋麦陇送余秋渌潭桂檝浮青雀果下金鞍驾紫骝緑觞素蚁流霞饮长袖清歌乐戏州【驾一作跃】
　　喜春游歌【二首】　　　　　　隋炀帝
　　禁苑百花新佳期游上春轻身赵皇后歌曲李夫人步缓知无力脸慢动余娇锦袖淮南舞宝袜楚宫腰
　　锦石捣流黄【二首】　　　　　隋炀帝
　　汉使出燕然愁闺夜不眠易制残灯下鸣砧秋月前今夜长城下云昏月应暗谁见倡楼前心悲不成撡纪辽东【二首通典曰高句丽自东晋以后居平壤城亦曰长安城随山屈曲南临浿水在辽东南复有辽东莬等数十城隋书曰大业八年炀帝复高丽度辽水大战于东岸
　　击贼破之进围辽东是也】　　　　　隋炀帝
　　辽东海北翦长鲸风云万里清方当销锋散马牛旋师宴镐京前歌后舞振军威饮至解戎衣判不徒行万里去空道五原归
　　秉旄仗节定辽东俘馘变夷风清歌凯捷九都水归宴雒阳宫策功行赏不淹留全军籍智谋讵似南宫复道上先封雍齿侯
　　同前【和帝作二首】　　　　　　王胄
　　辽东浿水事龚行俯拾信神兵欲知振旅旋归乐为听凯歌声十乘元戎才渡辽扶濊巳氷消讵似百万临江水按辔空回镳
　　天威电迈举朝鲜信次即言旋还笑魏家司马懿迢迢用一年鸣銮诏跸发淆潼合爵及畴庸何必丰沛多相识比屋降尧封
　　持檝篇【隋遗録曰帝幸江都至汴帝御龙舟萧妃乘凤舸每舟择妙丽女子千人执雕板镂金檝号为殿脚女中有呉绛仙者柔丽不与羣辈齿因有宠于帝帝每倚帘视绛仙
　　移时不去因吟持檝篇以赐之】　　　　　隋炀帝【下同】
　　旧曲歌桃叶新妆艳落梅将身倚轻檝知是渡江来凤艒歌【广五行志曰隋炀帝三月三日江上作凤艒歌乃唐兴之兆】
　　三月三日向江头正见鲤鱼波上游意欲埀钩往撩取恐是蛟龙还复休
　　迷楼歌【迷楼记曰大业九年帝将再幸江都有迷楼宫人夜歌云云帝闻其歌披衣起听召宫女问之云孰使汝歌也汝自为之邪宫女曰臣有弟在民间曰道途儿童多唱此帝黙然久之曰天启之也因索酒自歌云云后帝幸江都唐帝起兵入京焚迷楼火经月
　　不灭前謡前诗皆见矣】　　　　　隋炀帝
　　宫木隂浓燕子飞兴衰自古漫成悲它日迷楼更好景宫中吐艳变红辉
　　迷楼宫人歌　　　　　　杭静
　　河南杨柳树河北李花营杨柳飞绵何处去李花结果自然成【李花营一作李桃荣杨柳飞绵何处去一作杨花飞去去何处】
　　望江南【海山记曰炀帝辟地周二百里为西苑内为十六院聚巧石为山凿池为五湖四海又凿北海周回四十里中有三山效蓬莱方丈瀛洲上皆台榭回廊水深数丈开沟通五湖北海尽通行龙凤舸帝多泛东湖因制湖上曲望江南八阕云乐府杂録曰望江南者朱崖李太尉镇关西日为亡妓谢秋娘所撰本名谢秋娘后改此名亦曰梦江南西溪丛语曰李太尉镇关西日为亡姬谢秋娘作后进入教坊杨慎词品曰传竒有炀帝望
　　江南数曲不类六朝人语传疑可也】　　　　隋炀帝
　　湖上月徧照列仙家水浸寒光铺枕簟浪搅晴影走金虵偏称泛灵槎　光景好轻彩望中斜清露冷侵银影西风吹落桂枝花开宴思无涯
　　湖上柳烟里不胜埀宿雾洗开明媚眼东风揺弄好腰肢烟雨更相宜　环曲岸隂覆画桥低线拂行人春晩后絮飞晴雪暖风时幽意更依依
　　湖上雪风急堕还多轻片有时敲竹户素华无韵入澄波望外玉相磨　湖水逺天地色同和仰面莫思梁苑赋朝来且听玉人歌不醉拟如何
　　湖上草碧翠浪通津脩带不为歌舞缓浓铺堪作醉人茵无意衬香衾　晴霁后顔色一般新游子不归生满地佳人逺意寄青春留咏卒难伸
　　湖上花天水浸灵芽浅蕊水边匀玉粉浓苞天外剪明霞只在列仙家　开烂漫挿髩若相遮水殿春寒幽冷艳玉轩晴照暖添华清赏思何赊
　　湖上女精选正轻盈犹恨乍离金殿侣相将尽是采莲人清唱谩频频　轩内好嬉戏下龙津玉管朱弦闻尽夜踏青鬬草事青春玉辇从羣真
　　湖上酒终日助清欢檀板轻声银甲缓醅浮香米玉蛆寒醉眼暗相看　春殿晩仙艳奉杯盘湖上风光真可爱醉乡天地就中寛帝主正清安
　　湖上水流绕禁园中斜日影揺清翠动落花香暖众纹红苹末起清风　闲纵目鱼跃小莲东泛泛轻揺兰棹穏沈沈寒影上仙宫逺意更重重
　　东征歌【文中子世家曰隋仁寿三年文中子西游长安见文帝奏太平十有二策帝下其议于公卿公卿不悦文中子知谋之不用赋东征之歌而归帝闻而再征之不至】
　　隋王通
　　我思国家兮逺游京畿忽逢帝王兮降礼布衣遂怀古人之心兮将兴太平之基时异事变兮志乖愿违吁嗟道之不行兮埀翅东归皇之不断兮劳身西飞
　　河曲游【魏文帝与呉质书曰时驾而游北遵河曲】　隋卢思道
　　邺下盛风流河曲有名游应徐托后乘车马践芳洲丰茸鸡树宻遥裔鹤烟稠日上疑高盖云起类重楼金羁自沃若兰棹成夷犹悬匏动清吹采菱转艳讴还珂响金埒归袂拂铜沟唯畏三春晩勿言千载忧
　　城南隅防【曹植与丁仪诗曰吾与二三子曲防此城隅则此本诗也疑非乐府姑从
　　郭本】　　　　　　　　　隋卢思道
　　城南气初新才王邀故人轻盈云映日流乱鸟啼春花飞北寺道散南漳濵舞动淮南袖歌扬齐后尘骈镳歇夜马接轸限归轮公孙饮弥月平原防浃旬即是消声地何须逺避秦
　　听鸣蝉篇【北史本传曰周武帝平齐授思道仪同三司追赴长安与同辈阳休之等数人作听鸣蝉篇思道所为词意清切为时人所重新野庾信徧览诸同作者而叹美之
　　此与顔之推并在周时作】　　　　　隋卢思道
　　听鸣蝉此听悲无极羣嘶玉树里回噪金门侧长风送晩声清露供朝食晚风朝露实多宜秋日高鸣独见知轻身蔽数叶哀鸣抱一枝流乱罢还续酸伤合更离蹔听别人心即断才闻客子泪先埀故乡已超忽空庭正芜没一夕复一朝坐见凉秋月河流带地从来崄峭路干天不可越红尘早蔽陆生衣明镜空悲潘掾髪长安城里帝王州鸣钟列鼎自相求西望渐台临太液东瞻甲观距龙楼説客恒持小冠出越使常怀宝劒游学仙未成便尚主寻源不见巳封侯富贵功名本多豫繁华轻薄尽无忧讵念嫖姚嗟木梗谁忆田单倦土牛归去来青山下秋菊离离日堪把独焚枯鱼宴林野终成独校子云书何如还驱少游马【门一作提田单一作兰皋】
　　同前【题云和阳讷言听鸣蝉篇同卢思道赋】　　北齐顔之推
　　听秋蝉秋蝉非一处细柳高飞夕长杨明月曙歴乱起秋声参差搅人虑单吟如转箫羣噪学调笙逺飘流曼响多含断絶声埀隂自有乐饮露独为清短緌何足贵薄羽不羞轻螗蜋翳下偏难见翡翠竿头絶易惊容止由来桂林苑无事淹留南斗城城中帝皇里金张及许史权势热如汤意气谊城市劒影奔星落马色浮云起鼎俎陈龙凤金石谐宫征关中满季心关西饶孔子讵用虞公立国臣谁爱韩王游説士红顔宿昔同春花素髩俄顷变秋草中肠自有极那堪教作转轮车【见初学记红顔以下脱误】
　　昔昔盐【乐苑曰昔昔盐羽调曲唐亦为舞曲昔一作析小説旧闻曰隋炀帝善属文不欲人出其右薛道衡由是得罪后因事诛之曰更能作空梁落燕泥否洪迈容斋续笔曰昔昔盐凡十韵唐赵嘏广之为二十章怪録载籧篨三娘工唱阿鹊盐又有突厥盐黄帝盐白鸽盐神雀盐疎勒盐满座盐归国盐唐诗媚赖吴娘唱是盐更奏新声刮骨盐然则歌诗谓之盐者如吟行曲引之类云今南岳庙献神乐曲有黄帝盐而俗传以为黄帝炎韦縠编唐才调诗以赵诗为刘长卿而题为别宕子怨误矣丹铅余録曰梁乐府夜夜曲或名昔昔盐昔即夜也列子昔昔梦为君盐亦曲之别名按此则薛诗当附沈约夜夜
　　曲矣然其説未见他出仍从旧録】　　　　隋薛道衡
　　垂柳覆金堤蘼芜叶复齐水溢芙蓉沼花飞桃李蹊采桑秦氏女织锦窦家妻关山别荡子风月守空闺恒敛千金笑长垂双玉啼盘龙随镜隠彩凤逐帷低飞魂同夜鹊倦寝忆晨鸡暗牖悬蛛网空梁落燕泥前年过代北今嵗往辽西一去无消息那能惜马蹄
　　同前　　　　　　　　　无名氏
　　名落风烟外瑶台道路赊何如连御苑别自有仙家此地囘鸾驾縁溪满翠华洞中明月夜牕下发烟霞
　　芙蓉花　　　　　　　　隋辛德源
　　洛神挺凝素文君拂艳红丽质徒相比鲜彩两难同光临照波日香随出岸风涉江良自逺托意在无穷浮游花【乐府无名氏左克明作辛德源】　　　隋辛德源
　　牕中斜日照池上落花浮若畏春风晩当思秉烛游西园游上才【沈约咏月诗曰月华临静夜夜静灭氛埃方晖竟户入圆影隙中来高楼切思妇西园游上才因以为题也按此亦非乐府】隋王胄【乐府无名氏】
　　西园游上才清夜可徘徊月桂临樽上山云影盖来飞花随烛度疎叶向帷开当轩顾应阮还觉贱邹枚
　　登名山行【一作篇】　　　　　　隋李巨仁
　　名山本镇地迢递上凌霄云开金阙迥雾起石梁遥翠微横鸟路珠树拂星桥风急清溪晩霞散赤城朝寓目幽栖地驾言寻绮季迹絶桃源士忘情漆园吏抽簪傲九辟脱屣轻千驷沈冥负俗心疎索凌云意苍苍耸极天伏眺尽山川叠峰如积浪分崕若断烟浅深闻度雨轻重听飞泉采药逢三岛寻真遇九仙藏书凡几代看博已经年逝将追羽客千载一来旋【金阙回一作金涧近寻一作追】胥台露【按苏台一名胥台此诗意惜其頽圮耳乐府遗声时景二十五曲有胥台露未
　　知所据】　　　　　　　　隋庾抱
　　胥台既落构荆棘稍侵扉栋拆连云影梁摧照日晖翔鶤遂不反巢燕反无归唯有团阶露承睫共霑衣
　　委靡辞【意义可疑】　　　　　　隋僧沸大
　　宿心嘉尔故固良媒问名谐帅占相良时惨惨惕惕惧尔不来既覩尔顔我心怡怡今不合欢岂徒费哉斯誓为定淑女何疑
　　十索【四首乐苑曰十索羽调曲也】　　　　隋丁六娘
　　裙裁孔雀罗红緑相参对映以蛟龙锦分明竒可爱麤细君自知从郎索衣带
　　为性爱风光偏憎良夜促曼眼腕中娇相看无厌足欢情不耐眠从郎索花烛
　　君言花胜人人今去花近寄语落花风莫吹花落尽欲作胜花妆从郎索红粉
　　二八好容顔非意得相关逢桑欲采折寻枝倒嬾攀欲呈纎纎手从郎索指环
　　同前【二首郭本无名氏选诗拾遗并作丁六娘】
　　含娇不自转送眼劳相望无那关情伴共入同心帐欲防人眼多从郎索锦障
　　兰房下翠帷莲帐舒鸳锦欢情宜早畅密意须同寝欲共作纒绵从郎索花枕

　　古乐苑巻四十
　　钦定四库全书
　　古乐苑巻四十一
　　明　梅鼎祚　编
　　襍歌谣辞【诵　谚语郭氏旧序不录】
　　【诗曰心之忧矣我歌且谣尔雅曰徒歌谓之谣广雅曰声比于琴瑟曰歌韩诗章句曰有章曲曰歌无章曲曰谣按汉书五行志曰传曰言之不从是谓不艾厥咎僭厥罚恒阳厥极忧时则有诗妖君炕阳而暴虐臣畏刑而拑口则怨谤之气发于歌谣故有诗妖文心雕龙曰庻妇讴吟土风诗官采言乐盲被律志感丝篁气变金石册府元曰古者命輶轩之使廵万国采异言靡不毕载以为奏籍王者所以观风俗之得失以考政也国风雅颂由是生焉春秋以来乃有婉娈总角之谣传于闾巷皆成章协律着祸福之先兆推寻参验信而有征此皆本传诗奴之指以序述歌谣者也若刘勰之论颂曰颂者容也夫民各有心勿壅惟口晋舆之称原田鲁氏之刺裘鞞直言不咏短辞以讽丘明子髙并谍为诵斯则野诵之变体浸被乎人亊矣论谚曰谚者直语也丧言亦不及交故吊亦称谚防路浅言有实无华邹穆公云囊漏储中皆其类也太誓古人有言牝鸡无晨太雅云人亦冇言惟忧用老并上古遗谚诗书可引者也又曰夫心险如山口壅若川怨怒之情不一欢谑之言无方昔华元弃甲城者发睅目之讴臧纥丧师国人造侏儒之歌并嗤戏形貌内怨为俳也又蚕解鄙谚貍首淫哇茍可箴戒载于礼典故知谐辞讔言亦无弃矣以上所称殊名一义乐府旧载百一仅存近代诗纪亦颇阙逸今编古歌谣谚于首次以厯代间参钩防仍从郭氏总归歌谣】
　　古歌
　　击壤歌【帝王世纪曰帝尭之世天下太和百姓无事有八九十老人击壤而歌　风土记壤以木为之前广后锐长三四寸形如屐腊节童少以为戏分部如摘博艺经云长尺四三寸将戏先侧一壤于地遥于三四十歩以手中壤之中者为上古野老戏也】
　　日出而作日入而息凿井而饮耕田而食帝何力于我哉【力字为韵一作帝力于我何冇哉】
　　【髙士传曰壤父者尭时人年八十余而击壤于道中观者曰大哉帝之德也壤父曰】
　　吾日出而作日入而息凿井而饮耕田而食帝何德于我哉
</div>
    <div class="pagination">
<a href="古乐苑_page56.html">上一页</a><span>...</span><a href="古乐苑_page52.html">52</a><a href="古乐苑_page53.html">53</a><a href="古乐苑_page54.html">54</a><a href="古乐苑_page55.html">55</a><a href="古乐苑_page56.html">56</a><span class="current-page">57</span><a href="古乐苑_page58.html">58</a><a href="古乐苑_page59.html">59</a><a href="古乐苑_page60.html">60</a><a href="古乐苑_page61.html">61</a><a href="古乐苑_page62.html">62</a><span>...</span><a href="古乐苑_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
