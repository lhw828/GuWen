<!DOCTYPE html>
<html>
<head>
    <meta charset="UTF-8">
    <title>晚晴簃诗汇 - 第 33 页/共 633 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚晴簃诗汇 - 第 33 页/共 633 页</h1>
    <div class="content">●卷十七
　　李邺嗣
　　李邺嗣，原名文胤，以字行，号杲堂，鄞县人。明诸生。有《杲堂诗钞》。
　　行路难
　　步出浙江干，酸风射华发。曾此斗戈船，隔岸西陵饮马窟。窄行碍履齿，莫是当年死士骨。铜腥渍草草不长，鬼作战声犹怳忽。君不见蛟龙夜徙田横岛，海潮不到江潮小。
　　客程当落日，重经古陵傍。陵柏摧为薪，百里爨室香。石人枕石马，鱼镫闇失光。熊罴既不守，穴狐起相商。自昔帝王终失势，土花滴尽行人泪。猎人获得大鹿归，角下小牌隐有字。摩挲知写放鹿年，谁识汉陵当日事。
　　{风列}风吹散阴天雾，十里横塘开石路。云是当年捍海堤，黄土茫茫海眼涸。堤上人家学种桑，老翁不识灵胥怒。发鸠怨鸟暂得伸，草没鲛宫烽火树。麻姑笑语王方平，水浅蓬莱复一度。人间海陆亦易迁，天地鸿濛我適晤。
　　秋怀
　　我心悲四序，秋天不可长。登高莽难辨，中原亦奔茫。长跪复西向，诸陵黯苍苍。束发读六经，岂知早投荒。夜中回月御，若木应可望。裴回入空巷，旅穀撷满筐。忆此句践国，霸气久未央。曾闻采葛妇，悲吟奉吾王。薄脯临浙水，吾臣泪盈裳。
　　乱枫裹江浦，遗叟步拾秋。往事不可诉，欲语生百忧。河山倏破碎，耄眼识其繇。有云来渰浥，视我同悠悠。千春石头水，断锁失中流。江南仗王谢，乃与鼠辈谋。遥传故常侍，遗孽乱神州。旧京犹未覆，士气郁已囚。藉卉今何所，六朝杂松楸。潜行未敢哭，日脚柴门收。
　　南登白云山，巨礐万年在。老藤缘若梁，苍虬俯承盖。崩剥傍壑深，日渴陷其内。我行已及巅，得与飞鸟会。忆自伏蓬茨，三年渐短喙。咽雪犹未乾，苍茫丧兰佩。岂意躤危岩，复窥天地大。延颈始一歌，林木助幽籁。云黑古西陵，东望哭再拜。朱噣暮归来，迢迢关水外。
　　山楼
　　日夕坐众山，空岚不知湿。太白峙我前，鹿岩别疏立。轻云时往还，两山始邮接。秋光无定容，俯仰每不及。欻然随飞鸟，林烟各小集。寒碧散空郊，静久同吐噏。十里候樵苏，残曛未全入。
　　山行失道（出乌石山后，拟上长冈。偶失道，落丛棘中，竹叶刺眉，路隙不缕。同游者闭目亻区行三里始出。）
　　习僻厌平阡，歧道入榛莽。笮足不肯回，牵拂坚初往。稍进益无天，竹叶大逾掌。隙处触瓣云，日脚不落壤。视体若匽松，渐伛安得仰。两袖竞翅张，冒棘先用颡。导者未识谁，后趾蹴前緉。人兽尽无音，但闻碎箨响。三里幸出丛，目光久<目党><*目莽。始见樵子行，讶我反山魉。
　　得杖（出丛棘后，各选石杂坐。士人俟辈色定，气定，因采竹为杖，各赠一茎，乃得进。）
　　既出贺险尽，瞻前乃复阧。小憩对古松，支离类此叟。策足耻言疲，终落仆夫后。山人指爪强，拗竹等拗韭。怜余进一茎，兹意感君厚。忽若当颠危，倚身得奇友。山魈不敢争，空潭战蚴蟉。翼足若渐轻，影逐孤云走。大谓二子云，腾岳等培塿。
　　自大嵩岭上二十里至福泉精舍作
　　舍舟上樵径，晴眺分纤毫。循涂凡屡盘，获奇随所遭。崩崖露云根，长风势渐饕。诸峦徐束体，始识身已高。过雨忽足下，发上天气交。在舆尚苦疲，何况舁者劳。首虐乘人车，筋力嗟尔曹。斗上复稍垂，豁然辟林坳。老松得成鳞，岩土抽春毛。梵僧构幽栖，人龙同一巢。入门气得苏，豆筍罗山庖。到此惭浮名，徒为猿鸟嘲。我何不径然，将家住藤梢。
　　登望海绝顶
　　天风吹客上，断竹翼我身。廓然老目开，得见天地新。大海滃其前，万象趋嘉门。乱嶕嶪相持，黄牛三寸蹲。太空积终古，一气还浑沦。日车昼夜转，烂烂推星辰。长江飘素带，巨湖注盈盆。众川尽小心，东流奉至尊。却望三神山，缥缈失金银。欲把东皇衣，垂须拂小臣。阳乌忽以堕，朱鸟来翂翂。安得千巫咸，一一招古魂。同临晞发叟，洒涕迸奇文。尺五天下语，地上应不闻。
　　慰公夜听老僧说大龙湫余为述其语
　　两山劈相对，体凹而头出。怒势角终古，欲磕仅不磕。飞瀑自顶来，悬喷下离壁。惊飙忽吹过，左抟或右结。急裹万串珠，疾圜千捧雪。立下触磛岩，一跌扑再跌。回飙忽吹转，团物上未擘。礚石复一响，片片始飘屑。风伯太奔忙，雷君喊无歇。百灵不暂停，混沌至今日。慰公適语我，夜同老僧榻。听说大龙湫，惊起唤奇绝。怳若置此中，狂叫荡魂魄。足仄不得收，目瞬不计睫。始叹世外奇，天地偶一设。老僧既善状，得过慰公舌。慰公既善谈，得入杲叟笔。山神最遥待，高僧与词伯。请更说匡庐，泉声落三叠。
　　胥潮行
　　八月高飙天上来，胥江叠浪如山堆。伍相扬威不可触，秦皇当渡空徘徊。雷驱雪拥洪涛起，北赭南龛愁对峙。白马疑奔练影中，素车隐动鞞声里。鸱夷之器未飘风，属镂之铓尚吐虹。野麋才入夫差苑，蔓草旋生句践宫。吴亡越霸期须度，独有灵胥难霁怒。涌势常愁地轴翻，倾波若向天关注。胥江涛险有如此，不烦铁锁沉江底。饮马谁教水伯逋，控弦谁使阳侯徙。吁嗟乎巨壑填盈精卫石，朝可枯潮夕枯汐。兰亭夜抱冬青枝，累累之涕不可绝。
　　杜鹃行
　　春风漫漫百草绿，登台独展伤春目。惜别初弹蜀国弦，怀归再理巫山曲。巫山迢遥隔万里，怨鸟一声空裂耳。但知今日鳖灵尊，还念当时旧天子。蚕丛之国辟何年，鱼凫城郭随飘烟。赤楼嵯峨不可见，碧鸡金雁俱茫然。故国兴衰不复数，中夜号呼亦何补。北向犹哀洒血多，倒悬更诉髡毛苦。世间代谢须臾事，汉寝唐陵尽何处。鸿雁终依岁往来，山川难促人归去。江头细鸟抑何仁，千年礼节尚人臣。愿采琅玕饲天种，阿阁为巢以奉君。
　　久客归
　　客行二十年，记老不识少。改尽故须眉，昨夜边场到。忆昔城东开万户，城口浮梁接江浒。出关收鱼若收租，大船半泊新安估。庙前市马金障泥，古渡桃花斗眉膴。今来陵谷何易迁，夹路小坊尽草莽。独行空巷白日疑，放{弗心}西邻一寡姥。黄门甲第当衢开，老兵横卧自称主。郭外古坟有我亲，白杨树倒供斤斧。久客无家还欲行，儿骨先愁不傍父。飘叶终身思本根，及到谁知益酸苦。几时真得洗甲兵，尽使流人归旧土。
　　死戍墓歌为给事姜贞毅先生作
　　思陵望治苦若渴，侧席重宣故相出。二十四气诬正人，首持魁柄障白日。莱阳姜公在黄门，平生忠笃感至尊。极论丞相真有力，要使言官气得伸。上怒赫然死不重，却念直臣心稍动。且将赤棒代欧刀，生谪不投人鲊瓮。圣朝从谏本如流，坐看雷砰电射收。天威朝逐陈子壮，皇恩夕召黄道周。臣<王采>哭辞阙下出，数到宣城四十日。忽传龙御遂升天，环未及还玦未决。小臣目断燕云下，自操吴戈甲不卸。人间今已绝金鸡，待到黄垆方遇赦。劳劳内史啼南陌，鷶危鸟*>催归归不得。旧馆惟寻皋伯通，残命仍投闾子直。三十年来泪无数，白发青山同旦暮。遗骸只葬敬亭丘，万古汉臣死戍墓。君不见先皇仗剑排阊阖，臣挟秦弓侍其侧。东台给事生上书，宣州老兵死杀贼。念祖堂前异草生，青松垄上秋磷碧。请取孤臣不死心，写向嵌岩一片碣。
　　赠语溪曹黄门歌（记葬杨侍御事也。）
　　铜人泪滴茅人瞰，汉皇寝殿罘罳陷。杜陵狼藉虎文衣，秋风刘郎看磨剑。赵家冤凑一塔瓶，天阴啼杂马牛声。不道一丘兰上土，有人月黑抱冬青。此时鬼伯凶如此，日逼诸君上蒿里。只从野外哭忠魂，谁识路旁流义髓。义髓凝为千载碧，山鹘照眼泉呜咽。家家骨暖一{艹垒}泥，几丛乱稿无寒食。语溪黄门义丈夫，肯将十汇覆黄垆。树上只容栖怨鸟，田间不敢走妖狐。墓石官阶都不记，小碑只篆呜呼字。碑前剑草发今春，何人下马双垂泪。安得烧<耑瓦>千万堆，尽掩人间义士骸。万盂麦粥千竿纸，土花开遍髑髅台。神旗飒飒飘如雨，夜中听唤诸公语。深蒙范式挽灵车，多谢张融著高履。
　　夜望
　　秋气生华汉，萧然独望身。天空云逐鸟，夜永月依人。草木冰霜近，关河烽燧频。那堪照衰鬓，涕泪共时新。
　　平生
　　平生慷慨泪，秋雨一尊多。岛上悲龙笛，江东老鹭蓑。荒竿流岁月，短发送山河。野眺苍茫候，何人起浩歌。
　　众中
　　众中常默默，自觉不能亲。草木增新涕，江山厌旧人。名宜随世变，诗尚触时嗔。还憩空床坐，低回此日身。
　　怀祈永
　　到处鸡声促，奇人南北身。变名吴市客，结友灞陵人。旧室青萍气，荒祠黄石神。乾坤方带甲，执手几时真。
　　出门望友
　　亦知来未定，束带候柴门。袖置经年字，心怀越陌恩。菰烟初白港，枫火渐红村。过尽南飞雁，离思不可论。
　　丁巳长夏得邓孝威寄诗即韵奉答
　　贺监祠堂下，君来酬唱多。野花红照路，春水绿生波。鼓角遗民聚，江山名士过。无言此会易，千载听悲歌。
　　与君同避世，老眼阅桑田。洒泪登台日，编书闭阁年。花询兰里发，月忆鉴湖圆。可得还江上，来寻咏史船。
　　奉答啸堂和尚
　　{弼火}药三春里，谁知巷草生。衰年惭废学，近俗畏知名。杖履凭高置，莺花养老成。故人谁问疾，斟酌启柴荆。
　　凭高
　　几处空城画角催，凭高暮色暂相开。江流不断龙雷动，日落斜临<土壁>堄来。短发三秋常望气，故人千里共登台。干戈已隔霜前信，高柳频年雁未回。
　　哭履安先生
　　南国香兰不复生，人间难死是高名。呜呼表墓长留字，恸哭登台未绝声。寒起千枫飘白发，悲摩一鸟下苍冥。论交此日谁无恙，旧笛音中天地冰。
　　友人搜录东沙公遗集感而赋诗
　　麦粥吞声对夕曛，重披遗草坐宵分。苦吟一诵睢阳作，正议初传丞相文。片字藉公争杲日，九章得汝播灵芬。千春大义应同识，此际交情总让君。
　　黭々关河白日微，遥看天末泪沾衣。空怀东郡门人怨，欲觅西台故客稀。马鬛十言谁表墓，龙威一卷独扬辉。藉闻德祐年来事，益叹人间岁月非。
　　春日集里中耆旧于南湖之观堂喜邱舍人含三初归因招入社次韵
　　新霁山堂鱼鼓鸣，杖藜相约过南城。残年方外思寻药，衰眼人间望洗兵。麦粥分厨充客饱，梨花逼座照春晴。异时应续襄阳传，先叙诸公出处明。
　　烟屿湖南春鸟鸣，垂杨几日拂江城。望中衡宇归陶令，战后山川过步兵。古寺传瓷寻地僻，故人翦韭集天晴。益州遗老今犹在，重与相看鹄发明。
　　西陵绝句
　　会稽行在隔江头，不把杭州作帝州。故老莫论千载事，年来吴越几春秋。
　　几处楼船湖上逢，半闲丞相有遗踪。天教秋壑生瑶草，重牧吴山第一峰。
　　春雁仍飞竟不还，两湖风物总潸潸。北来高士今谁在，可有人登望洛山。
　　司马坟前客过频，灰飞常见纸钱新。岂如哭祭文山客，只有西台甲乙人。
　　谈迁
　　谈迁，初名以训，字孺木，一字观若，海宁人。有《枣林集》。
　　题徐道力壁上墨梅
　　狞龙蜿蜒几千尺，下挟风雷喷四壁。天公激怒醒长梦，左耳割入华阳洞。怨血流腥涌墨云，枯鳞脱尽三江冻。苍髯笔笔皴莓苔，寒冰尽裂横飞来。长风万里吹不落，羌笛关山易萧索。
　　徐旷侯先辈北上
　　雁陈寒，马蹄苦，长安梨花半飞舞。帝京空有黄金台，平津东阁何时开。绿杨依旧江南路，秣陵草色袍如故。春风吹送木兰舟，秋色犹怜桃叶渡。疏髯短鬓不解愁，黑貂时欲换羊裘。会将对策董内史，博取乘车马少游。
　　里妇陈氏微甚守志不嫁为录之
　　鸠声春雨雁声霜，十亩青苗五亩桑。血泪不啼残后镜，寒碪惟捣嫁时裳。宵光辞绩潜相谢，苛政催租黯自伤。辛苦田家锄笠在，孤儿他日便农装。
　　挽钱塞庵相国
　　首胪元辅浙人三，接踵于公更出蓝。敢谓裴休通梵夹，谁知宋玉吊江潭。仕涂终始归邙北，皇路参差出昴南。太息人间徒搤腕，早留放下一茅庵。（相国晚筑下庵。）
　　南园北渚任春风，芳草凄其怨落红。骨肉断肠俱意外，江湖触目遍愁中。韦编晚绝方诠《易》，《南史》初成既表忠。欲洒羊昙无限泪，西州非复旧时同。
　　渡江
　　长江骇浪限东南，当日降帆有旧惭。击楫空闻多慷慨，投戈毕竟为沈酣。龙天浩劫余孤塔，海岳书生别旧庵。闻道佛貍曾驻马，岂因佳味有黄柑。
　　广陵
　　南朝旧事一芜城，故国飘零百感生。柳影天涯随去辇，杨花江上变浮萍。远山依旧横新黛，断岸还看散冷萤。今日广陵思往事，十年前亦号承平。
　　彭孙贻
　　彭孙贻，字仲谋，号羿仁，海盐人。有《茗斋集》。
　　掉头行
　　黄金台成凡马至，骅骝騄耳俱逡巡。凌云词客新得意，骄嘶高马胡由驯。彭郎掉头仰天笑，翻身归钓西山鳞。鲈鱼正肥莼菜熟，痛饮三日梨花春。狂来忽走诸山上，海水一杯莽相向。观潮起色仆未能，文园卧病人亡恙。世上文章那足论，穷途意气轻相让。丈夫落落非失意，乾坤尚有容汝地。或可披裘大泽中，不然去采湘江芰。龌龊毋为妻子羞，清狂不畏时人忌。长安第宅高比天，须臾乌雀罗秋烟。黄金横印何赫奕，指顾牛羊上墓田。以兹感慨更投笔，曳杖归山抱犊眠。
　　鄱阳湖早发
　　大江风雨片帆开，巨浸稽天入望回。五老参差烟树合，二孤明灭白云来。楼船尚忆沈戈日，高阁谁占作赋才。南望潇湘更无际，孤鸿欲下自徘徊。
　　舟阻邗关
　　淮海盘纡道路长，羁人心事正茫茫。江声白日收残暑，夜月青天在野航。孤客岂堪闻谢豹，严关何意困宏羊。<山昔>山此去犹千里，河水东流济半黄。
　　桐江夜泊
　　一路春山江影空，雨添新翠落孤篷。微茫小径入云去，寺在半天疏树中。
　　将西行
　　兵甲满四野，风雨路漫漫。十步半荆棘，谁言天地宽。岂不惮行役，君亲事辛酸。大江浩无涯，哀鸣急羽翰。荒台委白骨，抱此长恨端。我行逢乱离，豺虎塞巑岏。存亡达义命，敢怨行路难。再拜别所生，忍痛摧心肝。游子有老亲，恒言客途安。挥手各努力，毋为重汍澜。
　　埭溪眺月
　　埭溪郁苍苍，俯见白石路。夕阴敛皓月，坐久不知暮。鸟归群籁息，夜景在高树。万物自相依，流水无心住。溪光受山色，寒气动宿鹭。众响空渐生，人迹杳非故。悠然立深更，草滴松上露。
　　寄如皋冒辟疆
　　河梁与子一携手，云在高天雁横斗。空江日落无素书，千里风尘隔杯酒。忆昔避兵秦溪傍，渔舟八口同仓黄。荒山橡栗饥戴釜，淫雨泥涂足裹创。我家兄弟半存亡，枯鱼泪尽天茫茫。嗟我君子忧高堂，袱被翻然归故乡。欲留不留扁舟去，欲别不别临歧语。踯躅悲歌《惜晤》篇，六年江海各烽烟。渔人桃花隔蛮洞，蜀帝炎荒叫杜鹃。锺山伐遍孝陵柏，史本窜尽思宗编。君卧朴巢长却扫，搜诗自订三唐稿。义熙处士一陶潜，同谷哀歌惟杜老。我行度岭虔台去，肠断先臣尽忠处。介推绵上只余灰，徐孺南州少遗絮。天涯踪迹断浮萍，匿影枯桑息倦翎。忽枉故人双鲤讯，挑镫字照三秋萤。君今四十能高举，羡尔鸿妻佐舂杵。为儿事亲之日长，有母此身未敢许。贞松堂上青扶疏，不受秦官五大夫。春风药阑雪寒牖，羡君乐事无不有。沈酣千日乱离年，花月七言文字友。鄙人东海望清光，目送南鸿一搔首。尺书为我报相思，遥折梅花为君寿。
　　避地村居
　　策杖信所適，看云归每迟。秋风伍员渡，海雨鲍郎祠。竹瓦鸣松鼠，鱼罾立鹭鸶。干戈满天地，野老欲何之。
　　再经鸡山吊开美
　　一卧故林月，千秋同所归。生还明主意，宿草寸心违。山色前朝在，溪声万树飞。惟应知己泪，独洒故人衣。
　　雅山遇雨
　　怪石<石含>砑鸟道危，屐痕扶雨过{厂垂}{厂义}。高崖草木深秋变，众壑阴晴万象疑。残月吐洲孤蜯减，枯松坠子野禽饥。披榛处处寻遗迹，惆怅山僧总未知。
</div>
    <div class="pagination">
<a href="晚晴簃诗汇_page32.html">上一页</a><span>...</span><a href="晚晴簃诗汇_page28.html">28</a><a href="晚晴簃诗汇_page29.html">29</a><a href="晚晴簃诗汇_page30.html">30</a><a href="晚晴簃诗汇_page31.html">31</a><a href="晚晴簃诗汇_page32.html">32</a><span class="current-page">33</span><a href="晚晴簃诗汇_page34.html">34</a><a href="晚晴簃诗汇_page35.html">35</a><a href="晚晴簃诗汇_page36.html">36</a><a href="晚晴簃诗汇_page37.html">37</a><a href="晚晴簃诗汇_page38.html">38</a><span>...</span><a href="晚晴簃诗汇_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
