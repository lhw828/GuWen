<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 30 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 30 页/共 947 页</h1>
    <div class="content">　　幽栖多暇日总驾萃荒坰南瞻带宫雉北睇拒畦瀛流火时将末悬炭渐云轻寒风率己厉秋水寂无声层隂蔽长野冻雨暗穷汀侣浴浮还没孤飞息且惊三禠俄终嵗一九曾未营闲居同洛涘归身欵武城稍旅原思藋坐梦尹勤荆监河爱斗水苏子借余明益州达友趣廷尉辩交情岂若忻蓬荜收志偶沈防
　　温子升【字鹏举其先太原人祖避难家于济隂】
　　捣衣
　　长安城中秋夜长佳人锦石捣流黄香杵纹砧知近逺传声递响何凄凉七夕长河烂中秋明月光蠮螉塞边絶侯雁鸳鸯楼上望天狼
　　从驾幸金墉城
　　兹城实佳丽飞甍自相竝胶葛拥行风岧嶤閟流景御沟属清洛驰道通丹屏湛淡水成文参差树交影长门乆已闭离宫一何静细草縁玉阶高枝防桐并微微夕渚暗肃肃暮风冷神行扬翠旗天临肃清警伊臣从下列逢恩信多幸康衢虽已泰弱力将安骋
　　春日临池
　　光风动春树丹霞起暮隂嵳峩映连璧飘飖下散金徒自临濠渚空复抚鸣琴莫知流水曲谁辩游鱼心
　　咏花蝶
　　素蝶向林飞红花逐风散花蝶俱不息红素还相乱芬芳共袭手葳蕤从可玩不慰行客心遽动离居叹
　　王容
　　大堤女
　　宝髻耀明珰香罗鸣玉佩大堤诸女儿一一皆春态入花花不见穿柳柳隂碎东风拂面来由来亦相爱
　　杨白花
　　阳春二三月杨柳齐作花春风一夜入闺闼杨花飘荡落南家含情出户脚无力拾得杨花泪沾臆秋去春还双燕子愿衔杨花入窠里
　　咸阳王歌
　　可怜咸阳王奈何作事误金牀玉机不能眠夜踏霜与露洛水湛湛弥防长行人那得渡
　　北齐诗
　　邢邵【字子才河间郑人】
　　三日华林园公宴
　　廻銮自乐野弭盖属瑶池五丞接光景七友树风仪芳春时欲遽览物惜将移新萍己冒沼余花尚满枝草滋径芜没林长山蔽亏芳筵罗玉爼激水漾金巵歌声断以续舞袖合还离
　　冬日伤志诗
　　昔时惰游士任性少矜裁朝驱玛瑙勒夕衔熊耳杯折花步淇水抚瑟望丛台繁华夙昔改衰病一时来重以三冬月愁云聚复开天高日色浅林劲鸟声哀终风激檐宇余雪满条枚遨游昔宛洛踟蹰今草莱时事方去矣抚己独伤懐
　　七夕
　　盈盈河水侧朝朝长叹息不恡渐衰苦波流讵可测秋期忽云至停梭理容色束衿未解带廻銮己沾轼不见眼中人谁堪机上织愿逐青鸟去蹔因希羽翼
　　齐韦道逊晩春宴
　　日斜宾馆晩风轻麦候初檐喧巢幕燕池跃戏莲鱼石声随流响桐影傍岩疎谁能千里外独寄八行书
　　魏收【字伯起钜鹿下曲阳人】
　　喜雨
　　霞晖染刻栋础润上雕楹神山千叶照仙草百花荣泻溜高斋响添池曲岸平滴下如珠落波廻类璧成气调登万里年和欣百灵定知丹甑出何须铜雀鸣
　　看柳上鹊
　　背嵗心能识登春巢自成立枯随雨霁依枝须月明疑是雕笼出当由抵玉惊间关拂条软廻复振毛轻何独离娄意傍人但未聴
　　五日
　　麦凉殊未毕蜩鸣早欲闻喧林尚黄鸟浮天已白云辟兵书鬼字神印题灵文因想苍梧郡兹日祀东君
　　庭栢
　　古松图偃盖新柏写炉峯凌寒翠不夺迎暄緑更浓茹叶轻沈体咀实化衰容将使中台麝违山能见从
　　祖珽【字孝徴莹之子】
　　从北征
　　翠旗临塞道灵鼔出桑干祁山敛雰雾瀚海息波澜戍亭秋雨急关门朔气寒方系单于颈歌舞入长安
　　望海
　　登高临巨壑不知千万里云岛相接连风潮无极已时看逺鸿度乍见惊鸥起无待送将归自然伤客子
　　萧慤【字仁祖兰陵人】
　　临高望
　　崇台高百尺逈出望仙宫画栱浮朝气飞梁照晩虹小衫飘雾縠艳粉拂轻红笙吹汶阳篠琴奏峄山桐舞逐飞龙引花随少女风临春今若此极宴岂无穷
　　上之回
　　发轫城西畤回舆事北游山寒石道冻叶下故宫秋朔路传清警边风卷画旒嵗余巡省毕拥仗返皇州
　　和崔侍中从驾经山寺
　　钩陈夜警徼河汉晓参横游骑腾文马前驱转翠旌野禽喧曙色山树动秋声云表金轮见岩端画栱明塔疑从地涌盖似积香成泉高下溜急松古上枝平仪台多北思丽藻蔚縁情自嗤非照庑何以继连城
　　屏风
　　秦皇临碣石汉帝幸明庭非关重游豫直是爱长龄读纪知州所观图见岳形晓识仙人气夜辨少微星服银有秘术蒸丹传旧经风揺百影树花落万春亭飞流近更白丛竹逺弥青逍遥保清畅因持恱性情
　　奉和初秋西园应教
　　池亭三伏后林馆九秋前清泠间泉石散漫杂风烟蕖开干叶影榴艳百枝然约岭停飞斾凌波动画船
　　奉和冬至应教
　　天宫初动磬缇室已飞灰暮风吹竹起阳云覆石来拆氷开荔色除雪出兰栽慙无宋玉辩滥吹楚王台
　　春庭晩望
　　春聊纵望楼台自相隠窗梅落晩花池竹开初笋泉鸣有水急云来觉山近不愁花不飞到畏花飞尽
　　秋思
　　清波收潦日华林鸣籁初芙蓉露下落杨柳月中疎燕帏缃绮被赵带流黄裾相思阻音息结梦感离居
　　聴琴
　　洞门凉气满闲馆夕隂生随流水急调杂秋风清掩抑朝飞弄凄断夜啼声至人齐物我持此悦高情
　　春日曲水
　　落花无限数飞鸟排花度禁苑至饶风吹花春满路岩前片石逈如楼水里连沙聚作洲二月莺声才欲断三月春风己复流分流绕小渡堑水还相注山头望水云水底看山树舞余香尚存歌尽声犹住麦垅一惊翚菱潭两飞鹭飞鹭复惊翚倾曦带掩扉芳飇翼还幰藻露挹行衣
　　顔之推【字介琅邪临沂人】
　　古意二首
　　十五好诗书二十弹冠仕楚王赐顔色出入章华里作赋凌屈原读书夸左史数从明月防或侍朝云祀登山摘紫芝泛江采緑芷歌舞未终曲风尘暗天起呉师破九龙秦兵割千里狐兔穴宗庙霜露沾朝市璧入邯郸宫劒去防城水未获殉陵墓独生良足耻悯悯思旧都恻恻懐君子白髪窥明镜忧伤没余齿
　　宝珠出东国美玉产南荆隋侯曜我色卞氏飞吾声己加明称物复饰夜光名骊龙旦夕骇白虹朝暮生华彩烛兼乘价值讵连城常悲黄雀起复畏灵蛟迎千刃安可舍一毁难复营昔为时所重今为时所轻愿与浊泥防思将垢石并归真川岳下抱润濳其荣
　　从周入齐夜度砥柱
　　侠客重艰辛夜出小平津马色迷关吏鸡鸣起戍人露鲜华劒彩月照宝刀新问我将何去北海就孙宾
　　和杨纳言聴鸣蝉篇
　　聴秋蝉秋蝉非一处细柳高飞夕长杨明月曙歴乱起秋声参差搅人虑单吟如转箫羣噪学调笙风飘流曼响多含断絶声垂隂自有乐饮露独为清短緌何足贵薄羽不羞轻螗蜋翳下偏难见翡翠竿头絶易惊容止由来桂林苑无事淹留南斗城
　　杂歌謡辞　　　　　　　　　无名氏
　　敇勒歌
　　敇勒川隂山下天似穹庐笼盖四野天苍苍野茫茫风吹草低见牛羊
　　北周
　　明帝【姓宇文氏讳毓文帝长子】
　　贻韦居士
　　六爻贞遯世三辰光少微頴阳去犹逺沧洲遂不归风动秋兰佩香飘莲叶衣坐石窥仙洞乘槎下钓矶岭松千仞直岩泉百丈飞聊登平乐观遥想首阳薇傥能同四隐余方叩万机
　　过旧宫
　　玉烛调秋气金舆歴旧宫还如过白水更似入新丰秋潭渍晩菊寒井落疎桐举杯延故老今闻歌大风
　　滕王逌【字固突文帝第十三子】
　　至渭源
　　渭源奔禹穴轻澜起客亭浅浅弥涧响荡荡竟川鸣潘生称运石冯子聴波声斜去临天半横来对始平合流应不杂方知性本清
　　萧防【字智遐梁安成王秀之子】
　　孀妇吟
　　寒夜静房栊孤妾思偏丛悲生聚绀黛泪下浸妆红蓄恨萦心里含啼归帐中防须明月落那忍见牀空
　　日出行
　　昬昬隠逺雾团团乘阵云正值秦楼女含娇酬使君
　　和梁武陵王遥望道馆
　　神境流精阙仙居紫翠房今有寻真地迤逦丽通庄九柱含虬重三台饰夜光金辉碧海轴玉笈紫书方拂筵青鸟集吹箫白凤翔履归堪是鷰石在讵非羊烟霞四照蘂风月五名香于兹喜临眺愿得假霓裳
　　上莲山
　　独迈青莲岭超奇紫盖峯挂流遥似鹤插石近如龙沙崩闻韵鼔霜落候鸣钟飞花满丛桂轻吹起脩笻石蒲今尚有采摘更相逢
　　宗懔【字元懔南阳湼阳人】
　　和嵗首寒望
　　旅骑出平原钲铙徧野喧接里开都邑连车驻小门稻车廻故坞猎马转新村古碑空戴石山龛未上幡所言春不至未有桃花源
　　早春
　　昨暝春风起今朝春气来莺鸣一两啭花树数重开散粉成初蝶剪防作新梅游客伤千里无暇上高台
　　春望
　　日暮春台望徙倚爱余光都尉新移枣司空始种杨一枝犹桂馥十步有兰香望望无萱草忘忧竟不忘
　　王褒【字子深琅邪临沂人】
　　从军行
</div>
    <div class="pagination">
<a href="石仓历代诗选_page29.html">上一页</a><span>...</span><a href="石仓历代诗选_page25.html">25</a><a href="石仓历代诗选_page26.html">26</a><a href="石仓历代诗选_page27.html">27</a><a href="石仓历代诗选_page28.html">28</a><a href="石仓历代诗选_page29.html">29</a><span class="current-page">30</span><a href="石仓历代诗选_page31.html">31</a><a href="石仓历代诗选_page32.html">32</a><a href="石仓历代诗选_page33.html">33</a><a href="石仓历代诗选_page34.html">34</a><a href="石仓历代诗选_page35.html">35</a><span>...</span><a href="石仓历代诗选_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
