<!DOCTYPE html>
<html>
<head>
    <meta charset="UTF-8">
    <title>御选唐宋诗醇 - 第 101 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐宋诗醇 - 第 101 页/共 129 页</h1>
    <div class="content">　　江海相忘十五年羡公松柏蔚苍顔四朝耆旧氷霜后两郡风流水石间旧政犹传蜀父老先声已振越溪山樽前俱是蓬莱守莫放髙楼雪月闲
　　赵次公曰蓬莱守葢穆既守越而先生将守登越谓之蓬莱者元防之守越以州宅夸白乐天诗云我是玉皇香案吏谪居犹得在蓬莱今越州有蓬莱阁及以酒名也登州有莱山倚郭乃蓬莱县故越登皆可称蓬莱守金山妙髙台
　　我欲乘飞车东访赤松子蓬莱不可到弱水三万里不如金山去清风半防耳中有妙髙台云峯自孤起仰观初无路谁信平如砥台中老比丘碧眼照牕几巉巉玉为骨凛凛霜入齿机锋不可触千偈如翻水何须寻徳云即此比丘是长生未暇学请学长不死
　　若先谈妙髙之胜而别称赤松蓬莱以作波澜便是人人意中所有妙在于未入题之前作破空而来之势逺望防防若攅图之托霄上
　　赠杜介【并引】
　　元丰八年七月二十五日杜防先自浙东还与余相遇于金山话天台之异以诗赠之
　　我梦游天台横空石桥小秋风吹菵露翠湿香嫋嫋应真飞锡过絶涧度云鸟举意欲从之翛然已松杪防言粲珠玉未説意先了觉来如堕空耿耿牕戸晓羣生防迷网独达从古少杜叟子何人长啸万物表妻孥空四壁振策念轻矫遂为赤城游飞步凌缥缈问禅不归舍屡为瓠壶绕何人识此志佛眼自照了我梦君见之卓尔非魔娆仙葩发茗椀翦刻分葵蓼从今更不出闭户闲騕褭时从佛顶岩驰下双莲沼
　　不述杜介之话而自述梦游使实境从空中出笔端玲珑缥缈不落尘凡
　　赵次公曰仙葩发茗椀翦刻分葵蓼此言其所防茶之详也先生十八罗汉颂后跋云轼家藏十六罗汉像每设茶供则化为白乳或凝为花木桃李芍药仅可指名送杨杰【并引】
　　无为子尝奉使登太山絶顶鸡一鸣见日出又尝以事过华山重九日饮酒莲花峰上今乃奉诏与髙丽僧统游钱塘皆以王事而从方外之乐善哉未曽有也作是诗以送之
　　天门夜上宾出日万里红波半天赤归来平地看跳丸一防黄金铸秋橘太华峰头作重九天风吹滟黄花酒浩歌驰下腰带鞓醉舞崩崖一挥手神游八极万縁虚下视蚊雷隠污渠大千一息八十返笑厉东海骑鲸鱼三韩王子西求法凿齿弥天两勍敌过江风急浪如山寄语舟人好看客
　　直叙三事奔荡之音欝为壮伟昔李白登华山落雁峰曰恨不携谢朓惊人诗来掻首问青天此诗竒胜亦真足与泰华争巍峩矣
　　赵防曰元祐二年髙丽僧义天航海间道至明州传云义天弃王位出家上疏乞徧厯丛林问法受道有诏朝奉郎杨杰次公馆伴所至吴中诸刹皆迎饯如王臣礼次韵送徐大正【自注尝与余约卜邻于江淮间将赴登州同舟至山阳以诗见送留别】
　　别时酒醆照灯花知我归期渐有涯去嵗渡江萍似斗今年并海枣如多情明月邀君共无价青山为我赊千首新诗一竿竹不应空钓汉江槎
　　因有卜邻之约故曰无价青山为我赊因与同舟故曰多情明月邀君共运实于虚钩绵秀絶
　　杨康功有石状如醉道士为赋此诗
　　楚山固多猿青者黠而夀化为狂道士山谷恣腾蹂误入华阳洞窃饮茅君酒君命囚岩间岩石为械杻松根络其足藤蔓缚其肘苍苔睬其目丛棘哽其口三年化为石坚瘦敌琼玖无复号云声空余舞杯手樵夫见之笑抱卖易升斗杨公海中仙世俗那得友海边逢姑射一笑防俛首胡不载之归用此顽且丑求诗纪其异本末得细剖吾言岂妄云得之亡是叟
　　猿化石石化道士都是课虚责有此特偶尔以文为戏非武昌铜剑歌等可比也故结出吾言岂妄云得之亡是叟见所谓妄者乃不妄不妄者乃妄耳
　　吕氏童防训曰此诗穷极思致出新意于法表前贤所未到然学者专力于此则亦失古人作诗之意韩驹曰东坡作文如天花变现初无根叶不可揣测如作醉石道士诗共二十八句却二十六句作假説惟用两句収拾及作鹤叹则又替鹤分明
　　海市【并引】
　　予闻登州海市旧矣父老云常出于春夏今嵗晚不复见矣予到官五日而去以不见为恨祷于海神广徳王之庙明日见焉乃作此诗
　　东方云海空复空羣仙出没空明中荡揺浮世生万象岂有贝阙藏珠宫心知所见皆幻影敢以耳目烦神工嵗寒水冷天地闭为我起蛰鞭鱼龙重楼翠阜出霜晓异事惊倒百嵗翁人间所得容力取世外无物谁为雄率然有请不我拒信我人厄非天穷潮阳太守南迁归喜见石廪堆祝融自言正直动山鬼岂知造物哀龙钟信眉一笑岂易得神之报汝亦已丰斜阳万里孤鸟没但见碧海磨青铜新诗绮语亦安用相与变灭随东风海市只是重楼翠阜此固不尽形容亦正不能形容也从未见之前既见之后与嵗晚得见之异结撰至思炜炜精光欲夺人目
　　文昌杂録曰余见光禄卿解賔王説登州毎晴霁烟雾中有城阙楼阁人物车马鸡犬往来之状彼人谓之海市
　　过莱州雪后望三山
　　东海如碧环西北巻登莱云光与天色直到三山回我行适冬仲薄雪収浮埃黄昏风絮定半夜扶桑开参差太华顶出没云涛堆安期与羡门乘龙安在哉茂陵秋风客劝尔麾一杯帝乡不可期楚些招归来
　　次韵胡完夫
　　青衫别泪尚斓斑十载江湖困抱关老去上书还北阙朝来拄笏看西山相从杯酒形骸外笑説平生醉梦间万事防须咨伯始白头容我占清闲
　　送范纯粹守庆州
　　才大古难用论髙常近迂君看赵魏老乃为滕大夫浮云无根蔕黄潦能须臾知经防成败得见真贤愚羽旄照城阙谈笑安隔隅当年老使君赤手降于菟诸郎更何事折棰鞭其雏吾知邓平叔不鬭月支胡
　　旧徳之思良友之谊懃懃恳恳意余于词
　　施元之曰范纯粹字徳孺文正公之季子哲宗即位以直龙图阁京东转运副使代其兄忠宣公守庆请弃所侵西夏地曰争地未弃则边隙无时可除于是还四砦而夏人服此诗言文正公在仁宗时李元昊叛命讫以计降之徳孺守庆州竟如先生所期云惠崇春江晚景二首【録一首】
　　竹外桃花三两枝春江水暖鸭先知蒌蒿满地芦芽短正是河豚欲上时
　　苕溪渔隠丛话曰东坡题惠崇画诗此正是二月景致是时河豚已盛矣欲上之语似乎未稳
　　图画见闻志曰建阳僧惠崇尤工小景为寒汀逺渚萧洒虚旷之象人所难到
　　清波杂志曰崇非但能诗画亦有名世谓惠崇小景者是也
　　次韵完夫再赠之什某已卜居毗陵与完夫有庐里之约云
　　栁絮飞时笋箨斑风流二老对开关雪芽为我求阳羡乳水君应饷惠山竹簟水风眠昼永玉堂制草落人间应容缓急烦闾里桑柘聊同十畆闲
　　轼始因免汝州居住而居宜兴其后海外北还无以为归复暂至常州才两月而已是诗应作于元丰乙丑春放归阳羡之时故以栁絮飞时发兴其住常州亦止两月余闾里之约葢终不遂其乐也
　　次韵朱光庭初夏
　　朝罢人人识郑崇直声如在履声中卧闻疎响梧桐雨独咏防凉殿阁风谏苑君方续承业醉乡我欲访无功陶然一枕谁呼觉牛蚁初除病后聪
　　唐人传诵之语一经裁剪对仗輙觉别调氛氲
　　艺苑雌黄曰陈辅之以新唐书改栁公权殿阁生防凉为殿桷生余凉此两字有功于修词予谓辅之此语无甚意义今世所传多只用公权旧语故东坡诗云独咏防凉殿阁风不闻有殿桷余凉之説
　　困学纪闻曰諌苑君方续承业隋乐运字承业録夏殷以来諌争事名諌苑文帝览而嘉焉注谓南史李承业作諌苑误矣
　　送贾讷倅眉二首【録一首】
　　老翁山下玉渊回手植青松三万栽父老得书知我在蓬蒿亲手为君开试看一一龙虵舞更聴萧萧风雨哀便与甘棠同不翦苍髯白甲待归来【自注先君葬于蟇頥山之东二十余里地名老翁泉君许为一往感叹之深故及之】
　　为情造文通篇独就青松回环往复语浅而思深
　　题文与可墨竹【并引】
　　故人文与可为道师王执中作墨竹且谓执中勿使他人书字待苏子瞻来令作诗其侧与可既没八年而轼始还朝见之乃赋一诗
　　斯人定何人游戏得自在诗鸣草圣余兼入竹三昩时时出木石荒怪轶象外举世知珍之赏防独余最知音古难合奄忽不少待谁云生死隔相见如龚隗
　　集中有书文与可墨竹絶句序曰与可有四絶诗一楚辞二草书三画四与可尝云世无知我者惟子瞻一见识吾妙处而诗有空遗运斤质却吊断弦人之句葢作于为王执中题画之前一年其作墨君堂记谓与可能以墨象君之形容作堂以居君而属余为文以颂君徳又称其画竹之工以为与可独能得君之深而知君之所以贤雍容谈笑挥洒奋迅而尽君之徳稚壮枯老之容披折偃仰之势风雪凌厉以观其操崖石荦确以致其节得志遂茂而不骄不得志瘁瘠而不辱羣居不倚独立不惧与可之于君可谓得其情而尽其性矣由此文观之轼自谓赏防独余最者良非虚语而文同必待轼来令作诗其侧亦见知已惟此一人岂特笔墨相推重已哉
　　武昌西山【并引】
　　嘉祐中翰林学士承防邓公圣求为武昌令常游寒溪西山山中人至今能言之轼谪居黄冈与武昌相望亦常往来谿山间元祐元年十一月二十九日考试馆职与圣求防宿玉堂偶话旧事圣求尝作元次山洼樽铭刻之岩石因为此诗请圣求同赋当以遗邑人使刻之铭侧
　　春江渌涨蒲萄醅武昌官栁知谁栽忆从樊口载春酒步上西山寻野梅西山一上十五里风驾两腋飞崔嵬同游困卧九曲岭褰衣独到吴王台中原北望在何许但见落日低黄埃归来解剑亭前路苍崖半入云涛堆浪翁醉处今尚在石臼杯饮无樽罍尔来古意谁复嗣公有妙语留山隈至今好事除草棘常恐野火烧苍苔当时相望不可见玉堂正对金銮开岂知白首同夜直卧看椽烛髙花摧江邉晓梦忽惊断铜镮玉锁鸣春雷山人帐空猿鹤怨江湖水生鸿鴈来请公作诗遗父老往和万壑松风哀
　　述旧游则中原迷于落日叙防宿则晓梦惊于江边连互钩贯情文相生徤笔圆机开出剑南一派
　　赵令晏崔白大图幅径三丈
　　扶桑大蠒如罋盎天女织绡云汉上往来不遣凤衔梭谁能鼓臂投三丈人间刀尺不敢裁丹青付与濠梁崔风蒲半折寒鴈起竹间的皪横江梅画堂粉壁翻云幙十里江天无处着好卧元龙百尺楼笑看江水拍天流有蔚然之光有苍然之色有铿然之韵不徒为是大言炎炎
　　艺苑雌黄曰吟诗喜作豪句须不畔于理方善如东坡观崔白骤雨图扶桑大茧如罋盎四句此语豪而甚工石敏若咏雪诗有燕南雪花大于掌氷柱悬檐一千丈之语豪则豪矣然安得尔髙屋耶
　　苕溪渔隠丛话曰东坡集载此诗是题赵令晏崔白大图幅径三丈故云往来不遣凤衔梭谁能鼓臂投三丈可谓善造语能形容者也画品中止有李营丘骤雨图从无崔白者兼东坡此诗又云风蒲半折寒雁起竹间的皪横江梅乃是崔白冬景图艺苑以为骤雨图误矣
　　次韵刘贡父西省种竹
　　要知西掖承平事记取刘郎种竹初旧徳终呼名字外后生谁续笑谈余【自注昔李公择种竹馆中戏语同舍后人指此竹必云李文正手植贡父笑曰文正不独系笔亦知种竹耶时有笔工李文正】成隂障日行当见取笋供庖计已疎白首林间望天上平安时报故人书
　　轼以去嵗春夏侍立迩英而秋冬之交子由相继入侍次韵絶句四首各述所懐【録二首】
　　曈曈日脚晓犹清细细槐花暖自零坐阅诸公半廊庙【自注仆射李公门下韩公右丞刘公皆自讲席大用】时看黄色起天庭
　　微生偶脱风波地晚嵗犹存铁石心定是香山老居士世縁终浅道根深【自注乐天自江州司马除忠州刺史旋以主客郎中知制诰遂拜中书舍人轼虽不敢自比然谪居黄州起知文登召为仪曹遂忝侍从出处老少大畧相似庶防复享此翁晚节闲适之乐焉】俯仰今昔有激昂頽波之情
　　郭熈画秋山平逺【自注文潞公为跋尾】
　　玉堂昼掩春日闲中有郭熈画春山鸣鸠乳燕初睡起白波青嶂非人间离离短幅开平逺漠漠疎林寄秋晚恰似江南送客时中流回头望云巘伊川佚老鬓如霜卧看秋山思洛阳为君纸尾作行草炯如嵩洛浮秋光我从公游如一日不觉青山暎黄髪为画龙门八节滩待向伊川买泉石
　　秋山平逺只是离离短幅四句却先以玉堂之春江晓景为秋山先导复因文彦博跋尾致其纒绵郑重之情而熈画之入妙已不待更加赞叹矣
　　蔡居厚诗话曰学士院旧与宣徽院相隣今门下后省乃其故地玉堂两壁有巨然画山董羽水宋宣献公为学士时燕穆之复为六幅山水屏寄之遂置于中间元丰末既修两后省遂移院于今枢宻院之后今玉堂中屏乃待诏郭熈所作春江晓景禁中官局多熈笔迹而此屏独深妙意若欲追配前人者苏儋州尝赋诗云玉堂昼掩春日闲中有郭熈画春山今遂为玉堂一佳物也
　　次韵张昌言喜雨
　　千里黄流失故居年来赤地到青徐遥闻争诵十行诏无异亲巡六尺舆精贯天人一言足云兴岳渎万灵趋爱君谁似元和老贺雨诗成即谏书
　　寓讽于颂又援古为説真能以三百篇谏者
　　白居易元和三年贺雨诗曰君以明为圣臣以直为忠敢贺有其始亦愿有其终
　　书晁补之所藏与可画竹三首【録二首】
　　与可画竹时见竹不见人岂独不见人塔然遗其身其身与竹化无穷出清新庄周世无有谁知此凝神若人今已无此竹宁复有那将春蚓笔画作风中栁君看断崖上瘦节蛟虵走何时此霜竿复入江湖手读其身与竹化一语觉墨君堂记为繁次作见画而思其人却因人亡而叹其画不复得珍惜之至
　　李衎画竹谱曰文湖州教东坡诀云竹之始生一寸之萌耳而节叶具焉自蜩腹虵跗至于剑防十寻者生而有之也今画竹者乃节节而为之叶叶而累之岂复有竹乎故画竹必先得成竹于胸中执笔熟视乃见其所欲画者急起从之振笔直遂以追其所见如兎起鹘落少纵则逝矣坡云与可之教予如此予不能然也夫既心识所以然而不能然者内外不一心手不相应不学之过也且坡公尚以为不能然者不学之过况后之人乎
　　书李世南所画秋景二首【録一首】
　　野竹参差落涨痕疎林欹倒出霜根扁舟一棹归何处家在江南黄叶村
　　书鄢陵王主簿所画折枝二首
　　论画以形似见与儿童隣赋诗必此诗定非知诗人诗画本一律天工与清新邉鸾雀写生赵昌花传神如何此两幅疎淡含精匀谁言一防红解寄无边春
　　瘦竹如幽人幽花如处女低昻枝上雀揺荡花间雨双翎决将起众叶纷自举可怜采花蜂清蜜寄两股若人富天巧春色入毫楮悬知君能诗寄声求妙语
　　轼尝言善画者画意不画形善诗者道意不道名语本欧阳古画画意不画形梅诗咏物无咏情之句若此诗言诗画一律又与轼他诗所云韩生画马真是马苏子作诗如见画以及少陵翰墨无形画韩干丹青不语诗等句互相印可然彼犹曰此诗此画谁当看又曰此画此诗今已矣叹索解人不得也岂若此诗直以诗画三昧举示来哲乎次首言竹言花言雀言蜂又言花之枝花之叶花间之雨雀之翎蜂之蜜浓淡浅深得意兼能得格王直方诗话曰论画以形似六句若论诗画于此尽矣毎诵数过殆欲常以为法也
　　漫叟诗话曰世有青衿集一编以授学徒可以谕防若天诗云戴盆徒仰止测管讵知之席诗云孔堂曾子避汉殿戴冯重可谓着题乃东坡所谓赋诗必此诗也吕氏防童训曰东坡诗云赋诗必此诗定非知诗人此或一道也鲁直作咏物诗曲当其理如猩猩笔诗平生防两屐身后五车书其必此诗哉
　　故李诚之待制六丈挽词
　　青青一寸松中有梁栋姿天骥堕地走万里端可期世无阿房宫下建五丈旗又无穆天子西征燕瑶池才大古难用老死亦其宜丈夫恐不免岂患莫已知公如松与骥少小称伟竒俯仰自廊庙笑谈无羌夷清朝竟不用白首仍忧时愿斩横行将请烹干没儿言虽不见省坐折奸雄窥嗟我去公乆江湖生白髭归来耆旧尽零落存者谁比公嵇中散龙性不可羁疑公李北海慷慨多雄词凄凉五君咏沉痛八哀诗邪正久乃明人今属公思九原不可作千古有余悲
　　比之于物则松也骥也拟之于人则嵇康也李邕也然而其身不见用其言不见行而死则其宜矣明白道出那得不千古余悲
　　九月十五日迩英讲论语终篇赐执政讲读史官燕于东宫又遣中使就赐御书诗各一首臣轼得紫薇花絶句其词云丝纶阁下文书静钟鼓楼中刻漏长独坐黄昏谁是伴紫薇花对紫薇郎翌日各以表谢又进诗一篇臣轼诗云
　　绣裳画衮云垂地不作成王剪桐戏日髙黄繖下西清风动槐龙舞交翠【自注迩英阁前有双槐樛然属地如龙形】壁中蠧简今千年漆书科斗光射天诸儒不复忧吻燥东宫赐酒如流泉酒酣复拜千金赐一纸惊鸾回凤字苍顔白髪便生光袖有骊珠三十四【自注臣所赐书并题目及臣姓名凡三十四字】归来车马已喧阗争看银钩墨色鲜人间一日传万口喜见云章第一篇【自注上前此未尝以御书赐羣臣】玉堂昼掩文书静铃索不揺钟漏永莫言弄笔数行书须信时平由主圣犬羊散尽沙漠空防烽夜到甘泉宫似闻指挥筑上郡已觉谈笑无西戎【自注时熈河新获鬼章是日泾原复奏夏贼数十万人遁去】文思天子师文母终闭玉关辞马武小臣愿对紫薇花试草尺书招赞普【自注按唐制翰林学士带知制诰许缀中书舍人班今臣以知制诰待罪禁林故得以紫薇为故事】叙记恩私切合时事无不庄雅有体烂漫之才又于此等诗见其诚敬之学
　　资治通鉴曰元祐二年秋宴近臣于资善堂出所书唐人诗分赐
　　邵长蘅曰按年谱先生以元祐元年自中书舍人为翰林学士知制诰二年兼侍读通典唐置中书舍人六人其内一人知制诰天寳元年改中书为紫薇省舍人曰紫薇郎
　　获鬼章二十韵
　　青唐有逋冦白首已穷妖窃据临洮郡潜通讲渚桥庙谋周召虎边帅汉班超坚垒千兵破连航一炬烧擒奸从窟穴奏防上烟霄诡异人图像驩娱路载謡千诛非一事伐叛自先朝取道经陵寝前期告庙祧西来闻防日面缚见今朝二圣临云陛千官溢海潮载囚车轣辘失主马萧条横拜如蹲犬胡装尚衣貂理卿辞具服译长舌初调缓死恩殊厚求生尾屡揺慈仁逢太母寛厚戴唐尧赤手真擒虎和羮未赐枭藁街虚授首东市偶全腰困兽何湏杀遗雏或可招威声西振夏武节北通辽帝道有强弱天时或长消羌情防报复军胜忌矜骄慎重关西将竒功勿再要
　　鬼章之获在元祐二年本集内奏议有论擒获鬼章称贺太速劄子又因擒鬼章论西羌夏人事宜劄子又乞诏边吏无进取及论鬼章事宜劄子又乞约鬼章讨阿里骨劄子大防欲使其部族与温溪心敛氊等合以讨阿里骨而纳赵纯忠然后许其请命自新而深以将骄卒惰后无以使为可虑此诗先陈偏师独克俘获丑虏之功继述请命乞怜之状终称放还不杀之徳至其归宿乃曰羌情防报复则固后两劄子意也曰军胜忌矜骄则又前两劄子意也而又申言之曰慎重闗西将竒功勿再要其所以为缉治边防整肃骄慢计者剀切周详诚一不二如此
　　轼因擒鬼章论西羌夏人事宜劄子曰夫阿里骨董氊之贼臣也挟契丹公主以弑其君之二妻董氊死匿防不发逾年众定乃诈称嗣子伪书鬼章温溪心等名以请于朝当时执政若且令边臣审问鬼章等以阿里骨当立不立若朝廷从汝请遂授节钺阿里骨直汝主矣汝能臣之如董氊乎若此等无词则是诸羌心服既立之后必能统一都部吾又何求若其不服则衅端自彼爵命未下曲不在吾彼既一国三公则吾分其恩礼各以一近上使额命之鬼章等各得所欲宜亦无患当时执政不深虑此专以省事为安因其妄请便授节钺阿里骨自知不当立而忧鬼章之讨也故欲借力于西夏以自重于是始有解仇结好之谋而鬼章亦不平朝廷之以贼臣君我也故怒而盗边夏人知诸羌之叛也故起而和之此臣所谓前后致冦之由明主不可以不知者也
　　宋史阿里骨传曰董氊病革召诸酋领至青唐谓曰吾一子已死惟阿里骨母尝事我我视之如子今将以种落付之诸酋聴命既嗣事遣使修贡元祐元年封宁塞郡公二年遂逼鬼章使率众拒洮州羌结药宻者使所部怯陵来告里骨执怯陵结药宻惧携妻子南归鬼章又使其子结咓龊入冦八月鬼章就擒槛送京师寻赦之聴招其子以自赎元祐三年里骨奉表谢罪诏西河无复出兵许贡奉如故鬼章死诏焚付其骨
　　和王晋卿【并引】
　　元丰二年予得罪贬黄州而驸马都尉王铣亦坐累逺谪不相闻者七年予既召用而铣亦还朝相见殿门外感叹之余作诗相属词虽不甚工然托物悲慨阨穷而不怨泰而不骄怜其贵公子有志如此故和其韵欲使铣姓名附见予诗集中然亦不以示铣也铣字晋卿功臣全斌之后云
　　先生饮东坡独舞无所属当时挹明月对影三人足醉眠草棘间虫虺莫予毒醒来送归鴈一寄千里目怅然懐公子旅食久不玉欲书加飡字逺托西飞鹄谓言相濡沫未足寄沟渎吾生如寄耳何者为祸福不如两相忘昨梦那可逐上书得自便归老湖山曲躬耕二顷田自种十年木岂知垂老眼对此金莲烛公子亦生还仍分刺史竹贤愚有定分尊俎守尸祝文章何足云执技等医卜朝廷方西顾羌卤骄未伏遥知重阳酒白羽落黄菊羡君真将家浮面气可掬何当请长缨一战河湟复
　　似不经意而出然句如坚城而气极和厚葢其老年诗境渐造平淡如此
　　刘克庄西园雅集图跋曰本朝戚畹惟李端愿王晋卿二驸马好文喜士世传孙巨源三通鼓眉山公金钗坠之词想见一时风流醖借未防乌台鞫诗案賔主俱谪
　　邵长蘅曰唐书令狐绹为学士承防夜对禁中撤金莲花炬送还院按先生时为学士尝召对便殿宣仁撤御前金莲烛送归院或即自述其事欤
　　次韵刘贡父叔侄扈驾
</div>
    <div class="pagination">
<a href="御选唐宋诗醇_page100.html">上一页</a><span>...</span><a href="御选唐宋诗醇_page96.html">96</a><a href="御选唐宋诗醇_page97.html">97</a><a href="御选唐宋诗醇_page98.html">98</a><a href="御选唐宋诗醇_page99.html">99</a><a href="御选唐宋诗醇_page100.html">100</a><span class="current-page">101</span><a href="御选唐宋诗醇_page102.html">102</a><a href="御选唐宋诗醇_page103.html">103</a><a href="御选唐宋诗醇_page104.html">104</a><a href="御选唐宋诗醇_page105.html">105</a><a href="御选唐宋诗醇_page106.html">106</a><span>...</span><a href="御选唐宋诗醇_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
