<!DOCTYPE html>
<html>
<head>
    <meta charset="UTF-8">
    <title>古诗纪 - 第 35 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗纪 - 第 35 页/共 193 页</h1>
    <div class="content">　　【宋书五行志曰魏齐王嘉平中谣按朱虎者楚王彪小字也王凌令狐愚闻此謡谋立彪事发凌等伏诛彪赐死】
　　白马素羁西南驰其谁椉者朱虎骑
　　军中謡
　　【魏畧曰太祖使卢洪赵达抚军主刺举军中语曰】
　　不畏曹公但畏卢洪曹公尚可赵达杀我
　　鸿胪歌
　　【魏畧曰韩宣字景然为大鸿胪始南阳曲阜韩曁以宿徳在宣前为大鸿胪及宣在官亦称职故鸿胪中为之语曰】
　　大鸿胪小鸿胪前后治行相曷如
　　夏侯歌
　　【魏书曰夏侯渊为将赴急疾常出敌不意故军中语云云渊字妙才沛国谯人从魏太祖征伐封博昌亭侯累官征西将军】
　　典军校尉夏侯渊三日五百六十千
　　州中歌
　　【魏畧曰贾洪字叔业好学有材特精于春秋左传与冯翊敬危材学最髙故众人为之语曰】
　　州中晔晔贾叔业辩论汹汹敬文通
　　邢子昻歌
　　【魏志曰邢颙太祖辟为冀州从事时人称之】
　　徳行堂堂邢子昻






　　古诗纪巻二十九
　　钦定四库全书
　　古诗纪巻三十　　　　　明　冯惟讷　撰
　　吴第一
　　孙皓【字元宗一名彭祖大皇帝孙也景帝崩皓嗣位为晋所灭封归命侯】
　　尔汝歌
　　【世説新语曰晋武帝问孙皓闻南人好作尔汝歌颇能为不皓正饮酒因举觞劝帝歌云云帝悔之】
　　昔与汝为邻今与汝为臣上汝一杯酒令汝夀万春【一作愿汝夀千春】
　　韦昭【字嗣吴郡云阳人本名昭史为晋讳改名曜少好学能属文仕孙吴官至中书仆射职省为侍中常领左国史撰吴书皓欲父和作纪曜执以和不登帝位宜名为传皓以此责怒收曜付狱后诛之】
　　吴鼓吹曲十二曲
　　炎精缺
　　【古今乐录曰炎精缺者言汉室衰孙坚奋迅猛志念在匡救王迹始乎此也当汉朱鹭】
　　炎精缺汉道防皇纲弛政徳违众奸炽民罔依赫武烈越龙飞陟天衢耀灵威鸣雷鼓抗电麾抚干衡镇地机厉虎旅骋熊罴发神聼吐英竒张角破边韩羁宛颍平南土绥神武章渥泽施金声震仁风驰显髙门啓皇基綂防极垂将来
　　汉之季
　　【汉之季者言孙坚悼汉之防痛董卓之乱兴兵奋击功葢海内也当汉思悲翁】
　　汉之季董卓乱桓桓武烈应时运义兵兴云旗建厉六师罗八阵飞鸣镝接白刃轻骑发介士奋丑虏震使众防刼汉主迁西馆雄豪怒元恶偾赫赫皇祖功名闻
　　摅武师
　　【摅武师者言孙权卒父之业而征伐也当汉艾如张】
　　摅武师斩黄祖攘【一作防】夷凶族革平西夏炎炎大烈震天下
　　伐乌林
　　【伐乌林者言魏武既破荆州顺流东下欲来争锋孙权命将周瑜逆击之于乌林而破走也当汉上之回】
　　曹操北伐拔桞城椉胜席卷遂南征刘氏不睦八郡震惊众既防操屠荆舟车十万扬风声议者狐疑虑无成赖我大皇发圣明虎臣雄烈周与程破曹乌林显章功名
　　秋风
　　【秋风者言孙权悦以使民民忘其死也当汉拥离】
　　秋风扬沙尘寒露沾衣裳角弓持急鸠鸟化为鹰边垂飞羽檄宼贼侵界疆跨马披介胄慷慨懐悲伤辞亲向长路安知存与亾穷达固有分志士思立功思立功邀之战塲身逸获髙赏身没有遗封
　　克皖城
　　【克皖城者言魏武志图并兼而令朱光为庐江太守孙权亲征光破之于皖城也当汉战城南】
　　克灭皖城遏寇贼恶此凶孽阻奸慝王师赫征众倾覆除秽去暴戢兵革民得就农边境息诛君吊民昭至徳
　　关背徳
　　【闗背徳者言蜀将背弃呉徳心懐不轨孙权引师浮江而擒之也当汉巫山髙】
　　关背徳作鸱张割我邑城圗不祥称兵北伐围樊襄阳嗟臂大于股将受其殃巍巍夫圣主睿徳与通与通亲任吕防泛舟洪泛池溯涉长江神武一何桓桓声烈正与风翔歴抚江安城大据郢邦虏之授首百蛮咸来同盛哉三比隆
　　通荆门
　　【通荆门者言孙权与蜀交好齐盟中有闗公自失之諐戎蛮乐乱生变作患蜀疑其吴恶其诈乃大治兵终复初好也当汉上陵】
　　荆门限巫山髙峻与云连蛮夷阻其险歴世懐不宾汉王据蜀郡崇好结和亲乖防中情疑谗夫乱其间大皇赫斯怒虎臣勇气震荡涤幽薮讨不恭观兵扬炎耀厉锋整封疆整封疆阐扬威武容功赫戏洪烈炳章邈矣帝皇世圣吴同厥风荒裔望清化化恢煌煌大吴延祚永未央
　　章洪徳
　　【章洪徳者言孙权章其大徳而逺方来附也当汉将进酒】
　　章洪徳迈威神感殊风懐逺邻平南裔齐海濵越裳贡扶南臣珍货充庭所见日新
　　从厯数
　　【从厯数者言孙权从圗箓之符而建大号也当汉有所思】
　　从厯数于穆我皇帝圣哲受之天神明表竒异建号创皇基聪睿恊神思徳泽浸及昆虫浩荡越前代三光显精耀隂阳称至治肉角步郊畛鳯凰栖灵囿神游沼池圗谶摹文字黄龙觌鳞符祥日月记览往以察今我皇多哙事上钦昊天象下副万姓意光被弥苍生家户防惠赉风教肃以平颂声章嘉喜大吴兴隆绰有余裕
　　承天命
　　【承天命者言上以圣徳践位道化至盛也当汉芳树】
　　承天命于昭圣徳三精垂象符灵表徳巨石立九穗植龙金其鳞乌赤其色舆人歌亿夫叹息超龙升袭帝服穷淳懿体嘿夙兴临朝劳谦日昃易简以崇仁放逺谗与慝举贤才亲近有徳均田畴茂稼穑审法令定品式考功能明黜陟人思自尽唯心与力家国治王道直思我帝皇寿万亿长保天禄祚无极
　　化
　　【化者言上修文训武则天而行仁泽流洽天下喜乐也当汉上邪】
　　化象以天陛下圣真张皇纲率道以安民惠泽宣流而云布上下睦亲君臣酣宴乐激发歌扬妙新修文筹庙胜湏时备驾廵洛津康哉泰四海欢欣越与三五邻
　　薛莹【字道言初为秘府中书郎孙休即位为散骑中常侍数年以病去官孙皓初为左执法迁选曹尚书及立太子又领少傅】
　　献诗
　　【三国志曰建衡三年孙皓追叹莹父综遗文且命莹继作莹献诗曰】
　　惟臣之先昔仕于汉奕世绵緜颇渉台观暨臣父综遭时之难卯金失御邦家毁乱适兹乐土庶存孑遗天啓其心东南是归厥初流困于蛮垂大皇开基恩徳逺施特防招命拯擢泥汚释放巾褐受职剖符作守合浦在海之隅迁入亰辇遂升机枢枯瘁更荣絶统复纪自防而显非愿之始亦惟宠遇心存足止重値文皇建号东宫乃作少傅光华益隆明明皇嗣至徳谦崇礼遇兼加惟渥惟丰哀哀先臣念竭其忠洪恩未报委是以终嗟臣蔑贱惟昆及弟幸生幸育托综遗体过庭既训顽蔽难啓堂构弗克志存耦耕岂悟圣朝仁泽流盈追录先臣愍其无成是济是拔被以殊荣翊忝千里受命南征旌旗备物金革扬声及臣斯陋实闇实防既显前轨人物之机复傅东宫继世荷辉才不逮先是忝是违干徳博好文雅是贵追悼亾臣冀存遗类如何愚曾无髣髴瞻彼旧宠顾此顽虚孰能忍媿臣实与居夙夜反侧克心自论父子兄弟累世防恩死惟结草生誓杀身虽则灰陨无报万分
　　张纯【张俨朱异附】
　　赋席
　　【吴郡张纯少有清才与同郡张俨朱异俱童少往见骠骑将军朱据据闻三人才名欲试之曰今三贤屈顾老鄙渇甚矣其为吾各赋一物然后乃坐纯曰騕褭以迅骤为工鹰隼以轻疾为妙何必积思皆随日立成据大欢悦】
　　席为冬设簟为夏施揖让而坐君子攸宜
　　赋犬【张俨】
　　守则有威出则有获韩卢宋鹊书名竹帛
　　赋弩【朱异】
　　南岳之榦钟山之铜应机命中射隼髙墉
　　无名氏
　　歌謡
　　王世容歌
　　【吴录曰王镡字世容为武城令民服徳化宿恶奔逃父老歌之镡艺文类聚作谭】
　　王世容政无防省徭役盗贼空
　　彭子阳歌
　　【吴录曰彭循字子阳毗陵人建国二年海贼丁仪等万人据吴太守狄君闻循勇谋以守令循与仪相见陈説利害应时散去民歌之曰】
　　时嵗仓卒贼纵横大防强弩不可当頼遇贤令彭子阳
　　黄龙中童谣
　　【周处风土记云吴黄龙中童謡后孙权征公孙渊浮海乗舶舶白也】
　　行白者君追汝句骊马
　　孙亮初童謡
　　【晋书五行志曰孙亮初童謡按扬子阁者反语石子堈也钩络钩带也及诸葛恪死果以苇席裹身束其腰投之石堈后聼恪故吏收求之此堈云】
　　吁汝恪何若若苇芦单衣蔑钩络于何相求扬【晋书作常】子阁
　　孙亮初白鼍鸣童謡
　　【晋书五行志曰吴孙亮初公安有白鼍鸣童謡按南郡城可长生者有急易以逃也明年诸葛恪败弟融镇公安亦见袭融刮金印服之而死鼍有鳞介甲兵之象也】
　　白鼍鸣背平南郡城中可长生守死不去义无成
　　孙皓初童謡【文选补遗作扬州歌】
　　【晋书五行志曰吴孙皓初童謡按皓寻迁都武昌民沂流供给咸怨毒焉】
</div>
    <div class="pagination">
<a href="古诗纪_page34.html">上一页</a><span>...</span><a href="古诗纪_page30.html">30</a><a href="古诗纪_page31.html">31</a><a href="古诗纪_page32.html">32</a><a href="古诗纪_page33.html">33</a><a href="古诗纪_page34.html">34</a><span class="current-page">35</span><a href="古诗纪_page36.html">36</a><a href="古诗纪_page37.html">37</a><a href="古诗纪_page38.html">38</a><a href="古诗纪_page39.html">39</a><a href="古诗纪_page40.html">40</a><span>...</span><a href="古诗纪_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
