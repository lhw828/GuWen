<!DOCTYPE html>
<html>
<head>
    <meta charset="UTF-8">
    <title>古诗镜唐诗镜 - 第 103 页/共 142 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗镜唐诗镜 - 第 103 页/共 142 页</h1>
    <div class="content">　　湖南春日二首
　　自怜春日客长沙江上无人转忆家光景却添乡思苦檐前数片落梅花
　　三湘漂寓若流萍万里江乡隔洞庭羇客春来心欲碎东风莫遣栁条青
　　塞下曲
　　汉将归来虏塞空旌旗初下玉闗东髙蹄战马三千匹落日平原秋草中
　　戏赠张使君
　　数载蹉跎罢缙绅五湖乘兴转迷津如今野客无家第醉处寻常是主人
　　旅次寄湖南张郎中
　　寒江近户漫流声竹影当窻乱月明归梦不知湖水濶夜来还到洛阳城
　　【附感春　防花泪尽知春尽防断防花祗恨春名位未霑身欲老诗书寕救眼前贫】
　　蒋防
　　五言排律
　　赋得秋月悬清辉
　　秋月沿霄汉亭亭委素辉山明桂花发池满夜珠归入户人偏揽临枝鹊正飞影连平野静轮度晓云微晶晃浮轻露徘徊映薄帷此时千里道延望独依依
　　舒元舆
　　七言古诗
　　桥山懐古
　　轩辕厌代千万秋渌波浩荡东南流今来古往无不死独有天地长悠悠我乘驿骑到中部古闻此地为渠搜桥山突兀在其左荒榛交锁寒风愁神仙天下亦如此况我慼促如蜉蝣谁言衣冠葬其下不见弓剑何人収哀喧叫笑牧童戏隂天月落狐狸游却思皇坟立人极车轮马迹无不周洞庭张乐降鹤涿鹿大战摧蚩尤智勇神天不自大风后力牧输长筹襄城迷路问童子帝乡归去无人留崆峒求道失遗迹荆山铸鼎余荒丘君不见黄龙飞去山下路断髯成草风飕飕
　　【气魄掀掲】
　　刘太真
　　五言古诗
　　继三使君诗【并序】
　　顾十二左迁过韦苏州房杭州韦睦州三使君皆有郡中燕集诗因亦成萹
　　宠至乃不惊罪得非无由奔迸歴畏途缅邈赴偏陬牧此雕敝甿属当赋敛秋夙兴谅无补旬暇焉敢休前日懐友生独登城上楼迢迢西北望逺思不可収今日车骑来旷然销人忧晨迎东斋饭晩度南溪逰以我碧流水泊君青翰舟莫将迁客程不为胜景留飞扎谢三守斯篇希见酬
　　【穏贴】
　　张南史【字季真幽州人以试参军避乱居扬州再召未赴而卒诗一巻】
　　七言律诗
　　陆胜宅秋雨中探韵
　　同人永日自相将深竹闲园偶辟疆已被秋风敎忆鲙更闻寒雨劝飞觞归心莫问三江水旅服徒霑九月霜醉里欲寻骑马路萧条几处有垂杨
　　【音律溜亮】
　　【附张众甫寄兴国池鹤上刘相公　驯狎经时乆防褷短翮存不随淮海变空媿稻粱防独立秋天净单栖夕露繁欲飞还敛翼谁敢望乘轩】
　　李益【字君虞陇西姑臧人始八歳燕戎乱华大厯四年登第出身二十三受末秩从事十八载多在兵间有心疾不见用后为幽州刘济屯田副使献诗有感恩知有地不上望京楼之句宪宗闻其名召为秘书少监负才凌下官幽州时有怨望语降秩寻复为太子宾客转散骑常侍后迁礼部尚书致仕卒有集二巻行于世】
　　五言古诗
　　溪中月下寄杨子尉封亮
　　蘅若夺幽色衔思恍无悰宵长霜露多歳晏淮海风团团山中月三五离夕同露凝朱弦絶觞至兰玉空清光液流波盛明难再逢常恐河汉逺坐窥烟景穷小人谅处隂君子树大功永愿厉髙翼慰我丹桂丛
　　【清藻】
　　将赴朔方早发汉武泉
　　弭葢出故闗穷秋首邉路问我此何为平生重一顾风吹山下草系马河边树奉役良有期囘瞻终未屡去乡幸未逺戎衣今已故岂惟幽朔寒念我机中素去矣勿复言所酬知音遇
　　自朔方还与郑式瞻崔称郑子周岑赞同防法云寺三门避暑
　　予本疎放士朅来非外矫误落边尘中爱山见山少始投清凉宇门值烟岫表参差互明防彩翠竟昏晓泠泠逺风来过此羣木杪英英二三彦襟旷去烦扰防川出潜鱼息隂勌飞鸟徇物不可穷唯于此心了
　　【爱山见山少是一佳句】
　　入华山访隠者经仙人石坛
　　三考四岳下官曹少休沐久负青山诺今还获所欲常闻玉清洞金简授箓夙驾升天行云逰恣霞宿平明矫轻策扪石入空曲仙人古石坛苔绕青瑶局阳桂凌烟紫隂萝冒水緑隔世闻丹经悬泉注明玉前惊羽人防白日天居肃问我将致辞笑之自相目竦身云遂起仰见双白鹄堕其一纸书文字类鸟足视之了不识三返又三复归来问方士举世莫解读何必若蜉蝣然后为局促鄙哉宦防子身志俱降辱再徃不及期劳歌叩山木
　　【绰有古趣可作青莲后一人】
　　华隂东泉同张处士诣藏律师兼简县内同官因寄齐中书
　　苍崖抱寒泉沦照洞金碧潜鳞孕明晦山灵閟幽赜前峯何其诡万变穷日夕松老风易悲山秋云更白故人邑中吏五里僊雾隔美质简琼瑶英声铿金石烦君竟相问问我此何适我因賛时理书寄西飞翮哲匠熈百工日月被光泽大国本多士荆岑无遗璧髙网弥八纮皇圗明四辟羣材既兼畅顾我在草泽贵无身外名贱有区中役忽忽百龄内殷殷千虑廹人生已如寄在寄复为客旧国不得归风尘满阡陌
　　罢秩后入华山采茯苓逢道者
　　委绶来名山观竒恣所停山中若有闻言此不死庭遂逢五老人一谓西岳灵或闻樵人语飞去入昴星授我出云路苍然凌石屏视之有文字乃古黄庭经左右长松列动摇风露零上蟠千年枝隂虬负青下结九秋霰流膏为茯苓取之砂石间异若龟鹤形况闻秦宫女华髪变已青有如上帝心与我千万龄始疑有仙骨链防可永宁何事逐豪游饮啄以羶腥神物亦自閟风雷防此扃欲传山中寳囘策忽已暝乃悲世上人求醒终不醒
　　华山南庙
　　隂山临古道古庙闭山碧落日秋草中搴芳荐瑶席明灵逹精意髣髴如不隔岩雨神降时囘飚入松柏常闻坑儒后此地返秦璧自古害忠良神其辅宗祏
　　莲塘驿
　　五月渡淮水南行绕山陂江村逺鸡应竹里闻缲丝楚女肌髪美莲塘烟露滋菱花覆碧渚黄鸟双飞时渺泝洄远凭风托微词斜光动流睇此意难自持女歌本轻艶客行多怨思女萝防幽蔓拟上青桐枝
　　【丽　寄言微结意逺】
　　游子吟
　　女羞夫婿薄客耻主人贱遭遇同众流低囘媿相见君非青铜镜何事空照靣莫以衣上尘不谓心如练人生当荣盛待士勿言倦君防白日驰何异上箭
　　【古而绚】
　　杂曲
　　妾本蠺家女不识贵门仪藁砧持玉斧交结五陵儿十日或一见九日在路歧人生此夫婿富贵欲何为杨栁徒可折南山不可移妇人贵结髪寕有再嫁资嫁女莫望髙女心愿所宜寕从贱相守不愿贵相离蓝叶鬰重重蓝花若榴色少妇归少年华光自相得谁言配君子以奉百年身有义即夫婿无义还他人爱如寒炉火弃若秋风扇山岳起靣前相防不相见丈夫非小儿何用强相知不见朝生菌易成还易衰征客欲临路居人还出门北风河梁上四野愁云繁岂不恋我家夫婿多感恩前程有日月勲绩在河源少妇马前立请君听一言春至草亦生谁能无别情殷勤展心素见新莫防故遥望孟门山殷勤报君子既为随阳鴈勿学西流水甞闻生别离悲莫悲于此同器不同荣堂下即千里与君贫贱交何异萍上水托身天使然同生复同死
　　【古意叠见更当使简链得佳】
　　七言古诗
　　大礼毕皇帝御丹凤门改元建中大赦
　　大明曈曈天地分六龙负日升天门鳯凰飞来衔帝箓言我万代金皇孙灵鸡鼔舞承天赦髙翔百尺埀朱幡宸居穆清受天厯建中甲子合上元昊穹景命即已至王事乃可酬乾坤升中告成荅贶泥金检玉昭鸿思云亭之事畧可记七十二君寕独尊小臣欲上封禅表乆而未就归陵园
　　【鸿藻】
　　效古促促曲为河上思妇作
　　促促何促促黄河九囘曲嫁与棹郎空牀将影宿不道君心不如石那令妾貌长如玉
　　古别离
　　双剑欲别风凄然雌沈水底雄上天江囘汉转两不见云交雨合知何年古来万事皆由命何用临歧苦涕涟
　　野田行
　　日没出古城野田何茫茫寒狐啸青塜鬼火烧白杨昔人未为泉下客行到此中曾断肠
　　【意语足色自当得简】
　　轻薄篇
　　豪不必驰千骑雄不在垂双鞬天生俊气自相逐出与雕鹗同飞翻朝行九衢不得意下鞭走马城西原忽闻燕雁一声去囘鞍挟弹平陵园归来青楼曲未卒美人玉色当金尊淮隂少年不相下酒酣半笑倚市门安知我有不平色白日欲落红尘昏死生容易如反掌得意失意由一言少年但饮莫相问此中报讐亦报恩
　　【矫矫歴落】
　　登夏州城观送行人赋得六州胡儿歌
　　六州胡儿六蕃语十歳骑羊逐沙防沙头牧马孤雁飞汉军游骑貂锦衣云中征戌三千里今日征行何歳归无定河边数枝栁共送行人一杯酒胡儿起作和蕃歌齐唱呜呜尽垂手心知旧国西州逺西向胡天望乡乆囘头忽作异方声一声囘尽征人首蕃音虏曲一难分似説边情向塞云故国闗山无限路风沙满眼堪断魂不见天边青作塜古来愁杀汉昭君
　　登天坛夜见海
　　朝逰碧峰三十六夜上天坛月邉宿仙人携我搴玉英坛上夜半东方明仙钟撞撞近海日海中离离三山出霞梯赤城遥可分霓旌绛节倚彤云八鸾五鳯纷在御王母欲上朝元君羣仙指此为我説几见尘飞沧海竭竦身别我期丹宫空山处处遗清风九州下视杳未旦一半浮生皆梦中始知武皇求不死去逐瀛洲羡门子
　　五言律诗
　　喜见外弟又言别
　　十年离乱后长大一相逢问姓惊初见称名忆旧容别来沧海事语罢暮天钟明日巴陵道秋山又防重
　　【三四惊异絶倒】
　　晩春卧病喜振上人见访
　　卧牀如旧日窥户易伤春灵寿扶衰力芭蕉对病身道心空寂寞时物自芳新旦夕谁相访唯当摄上人
　　【四语身物适当可堪憔悴】
　　【附送栁判官赴振武　边庭汉仪重旌甲似云中虏地山川壮单于鼔角雄闗寒塞榆落月白胡天风君逐嫖姚将麒麟有战功】
　　【附喜入兰陵望紫阁峯呈宣上人　薙草开三径巢林喜一枝地寛留种竹泉浅欲开池紫閤当疎牖青松入坏篱从今安僻陋萧相是吾师】
　　七言律诗
　　同崔邠登鹳雀楼
　　鹳雀楼西百尺樯汀洲云树共茫茫汉家箫鼔空流水魏国山河半夕阳事去千年犹恨速愁来一日即为长风烟并是思归望逺目非春亦自伤
　　【浅迫】
　　送校书贾弇东归寄振上人
　　北风吹鴈数声悲况指前林是别时愁草不堪频送逺白云何处更相期山随匹马行看暮路入寒城去独迟为向东州故人道江淹已拟惠休诗
　　五言排律
　　宿冯翊夜雨赠主人
　　危心惊夜雨起望漫悠悠气耿残灯暗声繁髙树秋凉轩辞夏扇风幌揽轻裯思绪蓬初断归期雁暂留闗山蔼已失脸泪迸难収頼君时一笑方能解四愁
　　【归期雁暂留语何轻嫩】
　　【附府试古镜　旧是秦时镜今藏古匣中龙盘初挂月鳯舞欲生风石黛曾留殿朱光适在宫应祥知道泰鉴物觉神通肝胆诚难隠妍信易穷幸居君子室长愿免尘防】五言絶句
　　江南词
　　嫁得瞿塘贾朝朝悮妾期早知潮有信嫁与弄潮儿惜春伤同幕故人孟郎中兼呈去年看花友
　　畏老身全老逢春解惜春今年看花伴已少去年人
</div>
    <div class="pagination">
<a href="古诗镜唐诗镜_page102.html">上一页</a><span>...</span><a href="古诗镜唐诗镜_page98.html">98</a><a href="古诗镜唐诗镜_page99.html">99</a><a href="古诗镜唐诗镜_page100.html">100</a><a href="古诗镜唐诗镜_page101.html">101</a><a href="古诗镜唐诗镜_page102.html">102</a><span class="current-page">103</span><a href="古诗镜唐诗镜_page104.html">104</a><a href="古诗镜唐诗镜_page105.html">105</a><a href="古诗镜唐诗镜_page106.html">106</a><a href="古诗镜唐诗镜_page107.html">107</a><a href="古诗镜唐诗镜_page108.html">108</a><span>...</span><a href="古诗镜唐诗镜_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
