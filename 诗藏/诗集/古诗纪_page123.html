<!DOCTYPE html>
<html>
<head>
    <meta charset="UTF-8">
    <title>古诗纪 - 第 123 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗纪 - 第 123 页/共 193 页</h1>
    <div class="content">　　帆渡吉阳洲【孝仪同赋】
　　江风【一作潮】凌晓急钲鼓候晨催幸息榜人唱聊望髙帆开聮村倐忽尽循汀俄顷回疑是傍洲退似觉前山来将与图南竞谁云劳泝洄
　　出新林
　　芒山眡洛邑函谷望秦京遥分承露掌逺见长安城故乡已可识游子必劳情雾罢前林见【一作旷】风息涌川平坐观暮潮落渐见夕烟生无由一羽化徒想御风轻
　　郄县遇见人织率尔寄妇【郄一作鄀】
　　妖姬含怨情织素起秋声度梭环玉动踏蹑佩珠鸣经稀疑杼澁纬断恨丝轻葡萄始欲罢鸳鸯犹未成云栋共徘徊纱窓相向开窓疎眉语度纱轻眼笑来笼笼隔浅纱的的见妆华镂玉同心藕【一作带】杂宝连枝花红衫向后结金簪临鬂斜机顶挂流苏机傍垂结珠青丝引伏兎黄金绕辘轳艶彩裙边出芳脂口上渝百城交问遗五马共踟蹰直爲闺中人守故不要新梦啼渍花枕觉泪湿罗巾独眠真自难重衾犹觉寒逾忆凝脂缓弥想横陈欢行驱金络骑归就城南端城南稍有期想子亦劳思罗衣久应罢花钗堪更治新妆莫防黛余还自画眉
　　侍宴赋得龙沙宵明月
　　鹊飞空绕树月轮殊未圆嫦娥望不出桂枝稍隐残落照移楼影浮光动堑澜枥马悲笳吹城乌啼塞寒传闻机杼妾愁余衣服单当秋络已脆衔啼织复难敛眉虽不乐舞剑强爲欢请谢函关吏行当封一丸
　　奉和晚日
　　虬檐挂珠箔虹梁巻霜绡迷迭涵香长芙蓉逐浪摇飞轮搏羽扇翻车引落潮甘泉推激水迎风慙逺飚寄言王待诏因声张子侨吾君安已乐无劳诵洞箫
　　和皇太子春林晚雨
　　云树交爲宻雨日共成虹雷舒长男气枝摇少女风叶珠随滴水檐绳下溜空蝶濡飞不飏花沾色更红明离信养德能事毕春宫谁堪偶凤吹唯有浮邱公
　　行还值雨又爲清道所驻
　　齐楚磐石贵韩吴异姓王俱乘早朝罢相随出建章喧呼惊里闬呌咷骇康庄皁驺同隼击青槖【用以盛印】似鹰扬掖门南北逺复道东西长旛旗争络绎官骑鬰相望微风生棨传轻雨润帷裳油衣分竞道小葢列成行八舍便繁宻五营舆服光回车避司俄轩揖内郎况余白屋士自依【一作休】卑路傍日月虽临照仄陋难明扬早荣羞日及晚知慙豫章徒抱凌云志终愧摩天翔安能久沦辱图南防有方
　　望雨
　　清隂荡暄浊飞雨入阶廊瞻空乱无緖望霤耿成行交枝含晓润杂叶带新光浮芥离还聚沿沤灭复张浴禽飘落毳风荇散余香璚绡挂绣幕象簟列华牀侍童拂羽扇厨人奉滥浆【内则有浆有滥注滥凉也】寄言楚台客雄风讵独凉
　　苦暑
　　暮日苦炎溽迁坐接阶廊月丽姮娥影星含织女光栖禽动夜竹流萤出闇墙香盘糅鲜粉雕壶承玉浆白羽徒垂握緑水自周堂弱纨犹觉重纎絺尚少凉弄风思汉朔戯雨忆吴王氷术难验赤道漏犹长谁能更吹律还令黍谷凉
　　奉和逐凉
　　钟鸣夜未央避暑起徬徨长河似曳素明星若散珰倚岩欣石冷临池爱水凉月纎张敞画荷妖韩夀香对此游清夜何劳娱洞房
　　望栖乌
　　夕乌【一作鸟】飞参差单雄杂寡雌聨翩归叶里出没噪林垂争栖时易树惊飞忽度枝虽无系书重亦有含缨疲以兹憔悴力重逢轻薄儿珠丸苏合弹金缴青丝縻岂意翩翾羽遂免更羸危入怀欣得地依林窃愿知
　　和简文帝卧疾
　　玉躬耗寒暑羣望崇珪璧仁祀盛黄缣礼坛优绀席惫均楚疾愈俄同宋年益岂劳诵赋臣宁用观涛客
　　赋得曲涧
　　涧流急易转溪竹暗难开近楼俄巳失前洲忽复回石岸生寒藓沈根渍水苔菱舟失道去归鳬迷径来
　　奉和湘东王应令二首
　　春宵
　　花开人不归节暖衣须变回钗挂反环拭泪绳春线今夜月轮圆胡兵必应战
　　冬晓
　　妾家边洛城惯识晓钟声钟声犹未尽汉使报应行天寒砚氷冻心悲书不成
　　咏织女【玉台初学并作孝仪】
　　金钿巳照耀白日未蹉跎欲待黄昏至含娇渡浅河
　　七夕穿针【和简文】
　　缕乱恐风来衫轻羞指现故穿双眼针持缝合欢扇
　　九日酌菊酒
　　露花疑始摘罗衣似适薰余杯度不取欲持娇使君
　　赋得鸣朄应令
　　杂扇虽俱敛交行忿自分转袖时绕腕扬履自开裙
　　和定襄侯初笄
　　合鬟仍昔发畧鬂即前丝从今一梳罢无复更萦时
　　古体杂意
　　朝日大风霜寄事足交伤叶落枝柯浄常自起棊张
　　咏佳丽
　　可怜将可念可念直千金唯言有一恨恨不遂人心
　　望隔墙花
　　隔墙花半隐犹见动花枝当由美人摘讵止春风吹
　　枯叶竹
　　枯杨犹更緑卧柳尚还生勿嫌凤不至终当待圣明
　　和帘里烛
　　开关帘影出参差风熖斜浮光烛绮带凝滴污垂花
　　咏剪防花
　　叶舒非渐大花发是初开无论人讶似蜂见也争来
　　褉饮嘉乐殿咏曲水中烛影【七言】
　　火浣花心犹未长金枝宻熖已流芳芙蓉池畔涵停影桃花水脉引行光
　　赋得香出衣【杂言】
　　香出衣步近气逾飞博山登髙用邺锦含情动靥比洛妃香缨麝带缝金缕琼花玉胜缀珠徽苏合故年微恨歇都梁路逺恐非新犹贤汉君芳千里尚笑荀令止三旬
　　刘孝先【孝威之弟仕爲武陵王纪记室承圣中与兄孝胜俱随纪军出峡纪败元帝以爲黄门郎迁侍中】
　　和兄孝绰夜不得眠
　　夜愁眠不安起望台南端叶惨风声异楼空月色寒笙冷调簧数弦脆上琴难百年行讵几万虑坐相攅谁家有明镜暂借照心看
　　草堂寺寻无名法师
　　飞镜防青天横照满楼前深林生夜冷复阁上宵烟叶动花中露湍鸣闇里泉竹风声若雨山虫听似蝉摘果仍荷借酌水用花传一巵聊自饮万事且萧然
　　和亡名法师秋夜草堂寺禅房月下
　　幽人住山北月上照山东洞戸临松径虚窓隐竹丛出林避炎影步迳逐凉风平云断髙岫长河隔浄空数萤流暗草一鸟宿疎桐兴逸烟霄上神闲宇宙中还思城阙下何异处樊笼
　　咏竹
　　竹生荒野外梢云耸百寻无人赏髙节徒自抱贞心耻染湘妃泪羞入上宫琴谁能制长笛当爲吐龙吟
　　春宵
　　夜楼明月露下百花鲜情多意不设啼罢未归眠炖煌定若逺一信动经年
　　冬晓
　　晨霞影翠帷思妇织霜丝轻寒牵杼澁钏冷调梭迟乍废倡楼粉贪赴逺人期
　　刘苞【字孝尝彭城人好学能属文起家参军累迁太子洗马掌书记自武帝即位引进文学之士苞及从兄孝绰从弟孺并以文藻见知】
　　九日侍宴乐游苑正阳堂诗
　　六郡良家子幽并游侠儿立乘争饮羽侧骑竞纷驰鸣珂饰华毦金鞍映玉羁膳羞殚海陆和齐眡秋宜云飞雅琴奏风起洞箫吹曲终髙宴罢景落树隂移微薄承嘉惠饮德良不赀取効绩无纪感恩心自知
　　望夕雨
　　崇朝搆行雨薄晚屯宻云縁阶起素沫竟水散圆文河柳低未举山桃落已芬清罇久不荐淹留遂待君刘孺【字孝稚彭城人沈约引爲主簿恒爲游宴赋诗甚爲梁武所亲爱累迁吏部尚书母忧以毁卒谥曰孝】
　　侍宴饯新安太守萧几应令
　　芝殿延藻景画室写油云览多该洽圣思究前闻微宻探精义优游妙典坟饮饯参多士言赠赋新文
　　相逢狭路间【此亦赋别之诗】
　　送君追遐路路狭暧朝雰三危上蔽日九折杳连云枝交幰不见听静吹才闻岂伊叹道逺亦廼泣涂分况兹别亲爱情念切离羣
　　刘遵【字孝陵孺之弟也清雅有学行工属文爲晋安王宣德云麾二府记室甚见賔礼王入爲皇太子除中庶子卒】
　　度关山
　　陇树寒色落塞云朝欲开谷深鼙易响路狭幰难回当知结绶去非是弃繻来行人思顾返道别且徘徊愿度关山鹤劳歌立可哀
　　相逢狭路间
　　春晚驾香车交轮碍狭斜所恐帷风入疑伤歩摇花含羞隐年少何因问妾家青楼临上路相期竟路賖
　　蒲坂行
　　汉使出蒲坂去去往交河间谍敢亏对骖马脱鸣珂乍作渡泸怨何辞上陇歌
　　和简文帝赛汉髙帝庙
　　分蛇沦霸迹提剑灭雄威空余清祀处无复瑞云飞仙车照丹穴霓裳影翠微投玦要汉女吹管召湘妃幸逢怀精日豫奉沐休归
　　繁华应令
　　可怜周小童微笑摘兰藂鲜肤胜粉白曼脸若桃红挟弹雕陵下垂钩莲叶东腕动飘香麝衣轻任好风幸承拂枕选得奉画堂中金屏障翠帔蓝帊覆薰笼本知伤轻薄含辞羞自通剪袖恩虽重残桃爱未终蛾眉讵须嫉新妆迎【一作近】入宫
　　从顿还城应令
　　汉水深难渡深潭见底清锦笮系鳬舸珠竿悬翠旍鸣笳芳树曲流唱采莲声神游不停驾日暮返连营宁顾空房里阶下緑苔生
　　应令咏舞
　　倡女多艶色入选尽华年举腕嫌衫重回腰觉态妍情绕阳春吹影逐相思履度开裙襵鬟转匝花钿所愁余曲罢爲欲在君前
　　七夕穿针
　　步月如有意情来不自禁向光抽一缕举袖弄双针
　　四时行生回【七言○见嵗时杂咏题上疑有脱误】
　　三月三日咄泉水七月七日芍陂塘凤靥蛾眉妆玉面朱帘綉戸映新妆
　　刘邈【彭城人曽爲侯景所得景攻台城不克邈劝景乞和全师景然之】
　　折杨柳
</div>
    <div class="pagination">
<a href="古诗纪_page122.html">上一页</a><span>...</span><a href="古诗纪_page118.html">118</a><a href="古诗纪_page119.html">119</a><a href="古诗纪_page120.html">120</a><a href="古诗纪_page121.html">121</a><a href="古诗纪_page122.html">122</a><span class="current-page">123</span><a href="古诗纪_page124.html">124</a><a href="古诗纪_page125.html">125</a><a href="古诗纪_page126.html">126</a><a href="古诗纪_page127.html">127</a><a href="古诗纪_page128.html">128</a><span>...</span><a href="古诗纪_page124.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
