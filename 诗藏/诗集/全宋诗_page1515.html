<!DOCTYPE html>
<html>
<head>
    <meta charset="UTF-8">
    <title>全宋诗 - 第 1515 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 1515 页/共 11672 页</h1>
    <div class="content">    我无负郭资，墨突非所怜。
    但原时丰登，有粟均里廛。
    岁晚称寿觞，一笑生春妍。
    彼苍其或者，副此心拳拳。
    拜赐盈百室，敬诵良耜篇。

杜范　戏赋段桥风筝
    段桥牵纸鹞，儿戏亦关心。
    风快应难挽，云高径欲侵。
    人夸无限力，身直不多金。
    说与须知道，明朝不似今。

杜范　戏十九兄二首
    风流公子醉阳台，归路犹传笑语谐。
    玉腕双扶争妩媚，不知失足在苍崖。

杜范　戏十九兄二首
    君曾夷视北山巅，险阻谁知在眼前。
    亟欲问君无恙否，小春催到探梅天。

杜范　夏夜云月不明有感
    天色未清霁，浮云翳层空。
    蒙胧玉盘质，仿佛擘絮中。
    琼宇本莹彻，一发不可容。
    胡为受掩盖，万象归冥蒙。
    谁能召风伯，扫氛有余功。
    中天悬清光，娟娟万里同。

杜范　仙山知寺志刚示余以浸碧唱和诗漫继其韵
    穷年奔走缭乡隅，暂此凭栏意已殊。
    一水光明平处现，四山容色淡中铺。
    莫羞尘鬓临冰鉴，自有灵原照玉壶。
    浸碧主人应领会，试言此碧有耶无。

杜范　闲行溪西得梅数花喜甚偶成小诗呈诸赵兄
    作意每不偶，邂逅与心会。
    畴昔问寒梅，李园不成醉。
    今夕亦何夕，见此万花最。
    独立如高人，凛凛尘世外。
    藤藓半侵剥，风雪几颠沛。
    蕞尔篱落间。劲气夺松桧。
    下视桃李场，碌碌千百辈。
    古淡不入眼，何能供世嗜。
    苦心抱岁寒，天其知我矣。
    此行得此花，嶷然为增气。
    置之几席间，相对喜不寐。
    有果硕不食，明朝日南至。
    芽蘖蔌未知，尔乃太蚤计。
    三嗅味清绝，令人发长喟。

杜范　闲坐有感偶成古风简刘会之高吉父康司理
    虞夏几百载，继以周礼乐。
    洋洋雅颂音，后亡前亦作。
    井疆贫富均，薄海咏康乐。
    姬公同圣贤，积累亦不薄。
    宜其垂万代，整整守矩彟。
    宁知不数传，板荡已非昨。
    丘赋鲁史书，田畴郑谤作。
    滕君谩忧勤，毕战空唯诺。
    成古犹有憾，此岂易商榷。
    矧今千载后，而欲强复剥。
    州县工罟阱，黔黎惴沟壑。
    世道日浇讹，禁历不可缚。
    我尝三太息，浮云翳碧落。
    为贫走尘埃，岂解拯民瘼。
    州家轻任使，千钧委羸恶。
    劳瘁敢自爱，恐负此邦托。
    仁政安在哉，名是意已错。
    治道去泰甚，此论东州確。
    人言宽一分，所望恕且约。
    一分宽未易，十分扰已博。
    嗟哉斯人生，日巧亦日削。
    俗吏事朱墨，暴吏事鞭扑。
    我把七篇书，人笑谓迂学。
    谁与输此怀，浊浪渺垠堮。

杜范　小龙湫
    水脉凭高天外来，半空散得万飞埃。
    老龙卧处知何在，唤作灵湫亦漫猜。

杜范　携酒落成倅厅绮霞阁口号代简
    绮霞风月一番新，剩把余光烛近邻。
    闻道落成开宴席，也容老子挹芳尘。

杜范　辛未白鹭一绝
    故园苍莽淡烟霏，白鹭翩然下小池。
    岂我机心犹未尽，踌蹰四雇复惊飞。

杜范　新秋
    大火西流日，秋风户到时。
    断痕依浅水，叠翠别高枝。
    气每随时改，人应共物萎。
    百年同一梦，身后欲何为。

杜范　新秋二首
    少昊行秋正疾驱，洒然凉色已侵肤。
    翠空碧水涵高下，淡霭苍烟半有无。
    风露已经生惨戚，菰蒲且欲慰斯须。
    谁将霜竹横云外，似有悲声与恨俱。

</div>
    <div class="pagination">
<a href="全宋诗_page1514.html">上一页</a><span>...</span><a href="全宋诗_page1510.html">1510</a><a href="全宋诗_page1511.html">1511</a><a href="全宋诗_page1512.html">1512</a><a href="全宋诗_page1513.html">1513</a><a href="全宋诗_page1514.html">1514</a><span class="current-page">1515</span><a href="全宋诗_page1516.html">1516</a><a href="全宋诗_page1517.html">1517</a><a href="全宋诗_page1518.html">1518</a><a href="全宋诗_page1519.html">1519</a><a href="全宋诗_page1520.html">1520</a><span>...</span><a href="全宋诗_page1516.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
