<!DOCTYPE html>
<html>
<head>
    <meta charset="UTF-8">
    <title>全宋诗 - 第 9332 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9332 页/共 11672 页</h1>
    <div class="content">    射策淹前志，鸣榔省旧居。
    仙山人罕到，幽境画难如。
    云窦开宾馆，芝田足岁储。
    修词穷五际，为学慕三馀。
    努力文明代，翘翘托乘车。

晏殊　送凌侍郎归乡
    江南藩郡古宣城，碧落神仙拥使旌。
    津吏戒船东下稳，悬僚负弩昼归荣。
    江山谢守高吟地，风月朱公故里情。
    曾预汉庭三独坐，府中谁敢伴飞觥。

晏殊　送铅山周尉
    风烟古上饶，属邑寄山椒。
    仇览同栖棘，陶潜共折腰。
    安与方就养，黄绶岂辞遥。
    善绩青箱业，兴廉有汉条。

晏殊　送僧归护国寺
    海峤黄金刹，安禅不记秋。
    来膺臣宰召，归泛越人舟。
    达性融三界，随缘极四流。
    还持双股锡，拂藓坐岩幽。

晏殊　题东湖涵虚阁
    水有支流树有孙，重重门巷挂朱轩。
    三君雅望标人杰，千里澄波隔世喧。
    西对户庭徐孺宅，北传钟梵给孤园。
    欲知嗣续无穷胜，两两荣归汉使辬。

晏殊　题鞏县西门周襄王庙
    人来人去市朝变，山后山前烟雾凝。
    萦带二川河洛水，寂寥千古帝王陵。

晏殊　题太祖庙
    炎宋肇英主，初九方潜鳞。
    尝因蓍蔡占，来决天地屯。
    庚庚大横兆，謦咳如有闻。

晏殊　西垣榴花
    山木有甘实，托根清禁中。
    岁芳摇落尽，独自向炎风。

晏殊　辛春日词　东宫阁
    青幡乍帖宜春字，翠旆初迎入律风。
    一有元良昭大庆，问安长在紫宸中。

晏殊　辛春日词　东宫阁
    碧燕幡长彩树新，寝门瑶佩庆初春。
    邦家累善钟储贰，皎皎重晖在璧轮。

晏殊　辛春日词　东宫阁
    鲛冰千片解华池，神水香醪满爵户。
    旭日九门凝瑞露，东厢朝拜奉宸慈。

晏殊　辛春日词　内廷
    朱户未闻迎彩燕，东郊先报舞云翘。
    姜任盛德符青史，金屋千春奉圣朝。

晏殊　辛春日词　内廷
    柳燧青青淑气和，冰纹初解縠文波。
    淑风殿里黄金屋，应候称觞万寿多。

晏殊　辛春日词　内廷
    才闻太昊行新令，更祝元君望景与。
    白玉龟台资寿历，千春鸿福此春初。

晏殊　辛春日词　内廷
    双金缕胜延嘉节，五彩为幡奉紫廷。
    春色渐浓人未觉，玉阶杨柳半青青。

晏殊　辛春日词　御阁
    令月归馀届早春，羲舒相望协元辰。
    初阳乍逐青旂动，圣寿长随凤历新。

晏殊　辛春日词　御阁
    三素云中晓望时，上真輟盖保参差。
    丹台自有长生籍，睿算方延亿万期。

晏殊　辛春日词　御阁
    青辂迎春习习来，天泉池上晓冰开。
    珠幡已报三阳候，柏叶将陈万寿杯。

晏殊　辛春日词　御阁
    彩幡双燕祝春宜，献寿迎祥重此时。
    腊雪未消宫树碧，早莺声在万年枝。

晏殊　雪中
    平台千里渴商霖，内史忧民望最深。
    衣上六花非所好，亩间盈尺是吾心。

晏殊　忆临川旧游
    仲子幽居杳蔼间，回环十亩尽林峦。
    游鱼倒泝清泉急，乳雉惊飞夕烧干。
    系马短亭乘草茁，携壶芳榭值梅酸。
    浮生莫道今如昨，曷月朋簪急此欢。

晏殊　忆越州
    鉴湖清澈秦望高，涵虚逗碧供吟毫。
    当日醉眼倚空阔，三江七泽才容舠。
</div>
    <div class="pagination">
<a href="全宋诗_page9331.html">上一页</a><span>...</span><a href="全宋诗_page9327.html">9327</a><a href="全宋诗_page9328.html">9328</a><a href="全宋诗_page9329.html">9329</a><a href="全宋诗_page9330.html">9330</a><a href="全宋诗_page9331.html">9331</a><span class="current-page">9332</span><a href="全宋诗_page9333.html">9333</a><a href="全宋诗_page9334.html">9334</a><a href="全宋诗_page9335.html">9335</a><a href="全宋诗_page9336.html">9336</a><a href="全宋诗_page9337.html">9337</a><span>...</span><a href="全宋诗_page9333.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
