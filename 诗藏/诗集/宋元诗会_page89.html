<!DOCTYPE html>
<html>
<head>
    <meta charset="UTF-8">
    <title>宋元诗会 - 第 89 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 89 页/共 221 页</h1>
    <div class="content">　　得侄消息
　　甚喜年谷熟仍闻佳食眠郡人新过此乡信得真传社酒浮蛆渌湖鱼割玉鲜平时计安穏莫靳里胥钱
　　金地寺
　　侧径﨑岖去飞萝次第扪山横欲无地路转却逢村竹栢围荒寺莓苔上缭垣残僧不知客芋火老云根
　　陪盱眙王使君东游【二首】
　　锦席浮波影牙樯转雾霏飞花窥碧酒舞蝶傍红衣野日歌前淡云峰望处防游鱼应与乐啼鸟莫催归缆解鸥飞处船移栁影中林庐桃李月浦溆蕙兰风酒浅能无醉歌长惜有终赋诗聊泚笔寓意未须工
　　杂咏【三首】
　　淮汴朝宗地孤埤只眼前谯楼西日淡戌鼓北风传破竹非无计浇瓜亦自贤客愁浑几许抚劒倚吴天天外纎云尽山巅望眼遥平淮剪绿野白塔界晴霄客里风光异吟边物象骄功名他日事囘首兴萧条关塞凄凉处青徐指顾边如何汉正朔不尽禹山川将略轻三捷天威重万全诸公不愒日老子判留年
　　次州
　　云曀平山塔烟明老濞城客行判费日舟泊细论程闸水清兼浊潮天雨复晴未须归有梦午枕惬凉生
　　髙头山
　　小驻缘云脚居然睡眼醒楚田衔树濶汉水挟山青蹀躞初防倦巉岩已饱经川原方啖蔗不拟叹漂零
　　书懐
　　俛仰人间世才为一笑资百年羊胛熟万事虎头痴文字聊遮眼功名浪朶颐浮生如此尔况复病余衰
　　县西
　　一径斜穿荦确行身闲尤觉马蹄轻坡头嘉树千幢立烟际长江匹练横茶鼓适敲灵鹫院夕阳欲压赭圻城三春簿领沈迷里野鸟山花眼最明
　　七夕
　　龙旌凤扇一相迎知费青禽几寄声天上经年才旧约人间转盼便深更凉河只向樽前落防月偏来酒面明后夜玉琴弹别鹤独应干鹊梦魂惊
　　夏夜饮客
　　矻矻官曹兴易穷得闲何惜一樽同傍愁边到无恶客从竹间来皆好风胜日诗狂输酒圣转头渭北复江东雕鞍未作扶携去更放兰缸子夜红
　　寄陈居仁
　　尚记诛茅栁外隄水光摇雾润窗扉桑间曾是僧三宿海上能防鹤一归野店樽罍醅脚酽北邻鸡鹜稿头肥解顔一醉平生事更向行藏计是非
　　赠仲国美
　　三阅春光一建瓴依然归櫂泊危亭乌迎客子各头白栁学故人俱眼青曽是縦谈僵婢仆又成豪饮卧罍瓶明朝小话前溪别分付溪风管醉醒
　　赠赵秀才
　　平生心事钓渔舟解后青衫映白头肯为功名戏雕虎不留顔面对沙鸥露漙青葢髙荷晓风约黄陂小麦秋入眼斜川归趣好此身何处不莬裘
　　宿野人家
　　步寻松篠款谽谺忽到孤山处士家十顷苍鳞漾墙角一钩寒玉挿檐牙杯行不乏红丝鲙饭了仍供白露芽把臂倾舒吾已怯又分离绪上归槎
　　重九山阳仪真两使君送酒
　　酒会文期兴尚浓佳辰一笑坐天穷两州各遣六从事九日俄成一病翁诗不受催空急雨帽无缘落任西风明朝晴径通行屐却漫支笻绕菊丛
　　次韵髙宾王见投【二首】
　　病念还家可奈愁客中日月急梭投土花晕壁迎梅雨海燕将雏送麦秋霑袖正怜珠陨睫关门能复玉为舟搘头閤膝髙舂卧黄妳青奴共此楼
　　鱼辟清澄鸟爱昬陶翁归计酒盈樽山田雨足鸠呼妇篱苑春防竹有孙百首旋编新赋咏三生犹忆旧精魂小摩他日红尘眼闲送蜚云过海门
　　林亦之
　　【字月渔福清人受业于林光朝四方従游者戸屦恒满惟乐轩陈藻能绍其传有网山集行世】丁亥九月十六夜偕李监仓宿卧龙山中听雨旋复月出
　　相唤此山来狂风吹我衣把酒桂花下山云片段飞掩门雨初滴开门月旋上倚树看月明半山闻雨响人间有佳景诗句颇发越何曽似今夕听雨还看月
　　奉题林稚春菊花枕子歌
　　故人所说菊花枕似把氷丸月下饮秋水一双明炯炯数在青囊第一品狂风江上吹蒹葭往往得之嵇阮家闭门诵书二十载眼睛损尽生空花建阳小作箸头书残更灯火乱虫鱼石渠文字大如斗场屋嵗月又不偶却来南山青草边东西尽为菊花田手提长筐向山曲一下收拾三百斛昨者昬迷才起来解把蝇头小字读乃知妙物通羣仙一切药里应弃捐
　　九日游龙卧山留一夕明日值雨坐超上人房偶题
　　野兴更周遭应迟问大刀山房逢雨好人意与秋髙多谢烹鲜乳还令厌浊醪重来须累少款款听萧骚陈文焕秀才所宅近市凭楼一望西山宛然
　　西山檐外见何必鹿门行近晩江声合疎帘野意生终朝如此好初月更多情却媿才华钝三年句不成
　　奉寄云安安抚寳文少卿林黄中
　　泥封款款下青防却许麾幢换使軿夔子城池开幕府杜陵诗卷作图经十年去国未归梦万里看山凭短亭可信明时好人物乱猿啼处是州防
　　滕王阁懐古奉呈抚州别驾兼简戸曹
　　城边帝子阁西头水绕南昌故郡流浦曲天长鸥侣小夜深云净月华浮澹台墓暗竹根古孺子亭荒荷叶秋漠漠沧江无了日哦诗休接古人愁
　　题严子陵钓台
　　莫向金门傲冕旒归来却要着羊裘乾坤不是刘文叔那得长竿到白头
　　重阳次日登城山
　　城山饮罢冷侵衣湖上重来月满巵未爱疎篱黄菊日最怜秋水白云时
　　吕　定
　　【字仲安以武职显孝宗朝葢丞相正惠公端之裔因宦籍而家新昌者也爵至殿前都指挥龙虎上将军能诗有说剑集其诗腴秀风流居然大雅明松溪宰吕继梗其远孙也序而传之】懐古
　　我昔游海上东望三神山风波几万里苍茫云霭间鱼龙自掀舞天空日月闲神僊渺无迹徐福去不还空余蓬莱阁千载留人寰
　　追和苏子瞻游峡山寺韵
　　山回宝华阁水绕金锁湾尘虑顿焉息于兹开我顔疎钟日夕动老僧林下还天风吹白云悠悠满松关归猿有余悲月明啸空山僊人自何来翺翔八极间手把玉芙蓉吟笑锵佩环歌罢忽飞去千峯堆翠鬟
　　赴京
　　太白楼前雨乍收画船挝鼓上皇州肯因离别牵愁思要把勋名事壮游千里关河旗带月一天星斗剑横秋胸中賸有安边防此去应当献冕旒
　　奉天门朝贺
　　晓日初临万嵗山宝幢华葢列朝班九重天上来僊乐五色云中识圣顔深殿卷帘香雾袅近臣传制佩声还嵩呼齐视恩如海散作阳和满世间
　　班师
　　紫塞囘銮雪正晴王师百万拥连营马嘶大地山河壮旗卷长空日月明龙虎台髙千嶂耸凤凰城近五云生圣顔有喜天心顺中外欢闻奏凯声
　　登东岳
　　海内名山孰与齐清风掖我上丹梯鹏程九万扶摇近世界三千指顾低瀑挂天门惊霹雳雨蒸日观出虹霓太平会见东封盛玉简金书焕紫泥
　　雪夜
　　漠漠同云徧海涯晓风寒逼绿窗纱飞扬鳞甲三千界妆防楼台百万家何处妙歌金帐酒谁人清对玉梅花便应石鼎融氷水乌帽笼头自煑茶
　　望岱
　　岱宗东望郁嵯峨万丈僊桥鸟外过秦树千年空老大汉碑终古不消磨天坛夜静垂星斗石磴春深长薜萝记得旧游曾载酒頽然峯顶放长歌
　　登彭城楼
　　项王台上白云秋亚父坟前草树稠山色不随人事改水声长近戍城流空余夜月龙神庙无复春风燕子楼楚汉兴亾俱土壤不须懐古重夷犹
　　戏马台
　　据鞍挥指八千兵昔日中原几战争逐鹿已无秦社稷逝骓方叹楚歌声英雄事往人何在寂寞台空草自生囘首云山青矗矗黄流依旧绕彭城
　　金陵旅夜
　　一雨皇都万象明东风娇啭上林莺火烟亭馆春多少钟鼓楼台夜几更枕上故园蝴蝶梦枝头斜月杜鹃声银笺欲写长相忆滚滚江流不尽情
　　游匡庐
　　欲向匡庐观布便从彭蠡骤楼船一声长啸来丹壑千丈飞流下碧天洞里楼台无嵗月云中鸡犬有神仙凭谁呼起巢松者醉拥宫袍对酒眠
　　度大庾岭
　　凿破鸿蒙一窍通至今传说九龄功天垂瘴雨蛮烟外路入炎荒火树中万里关河瞻北极两行旌斾过南雄鹧鸪声里端阳近榕树青青茘子红
　　浴日亭和苏学士韵
　　危亭突兀倚青山坐对扶桑碧海湾紫雾欲生龙伯庙洪涛先涌虎门关光摇宇宙花生眼影动栏干酒上顔遥望蓬莱宫阙晓一轮飞挂碧云间
　　王　炎
　　【字晦叔婺源人受学张南轩登乾道进士官著作佐郎出守湖州年八十余卒有双溪集】题徐商叟所藏李伯时四天王图
　　龙眠有巧手幻出汗血驹老衲或戒之囘向心地初遂画白衣仙蕲与梵释俱北方四天王亦附瞿昙居杂以马龙像宿习终未除四王名字异且复形状殊信者谓其有疑者意其无荡荡天门髙谁能凌空虚何以信不疑取诸贝叶书
　　过浯溪读中兴碑
　　日光玉洁元子辞银钩铁画顔公书百金不惮买墨本摩挲石刻今见之猗那清庙久不作其末变为王黍离春秋一经事多贬鲁颂四篇文无讥渔阳鼙鼓入潼华公卿徒步从六飞朔方天子扶九庙京师父老迎千麾紫袍再拜谒道左上皇万里旋銮舆牝咮鸣晨有悍妇孽狐嗥夜有老奴扶桑杲杲未翳蚀但歌大业吾何疵首章义正语未婉前辈不辨来者疑正须细读史克颂未用苦说涪翁诗许张劲节震金石李郭壮武如虎防崖苍石有时泐诸公万古声烈垂天怜倦客有所恨雨湿江寒催解维神州北望三叹息翰墨是非何议为
　　胡道士草庵
　　清风飕飕竹万个白日寂寂茅三间春深只有鸟呼梦地僻畧无人叩关岂但壶中堪避世也胜图上可游山出门囘首不能住输与道人闲复闲
　　解官到郡诸丈置酒岳阳楼招炎为客邓巴陵索诗
　　重上危楼览洞庭故人一笑对飞觥君山只似山绿江水不如湘水清半日胜游成乐事三年俗宦损诗情天涯解后还离别莫惜尊前底里倾
　　和陆簿九日
　　风露萧萧木半黄老来淡薄似秋阳一樽冷落思佳客九日凄凉在异乡采菊何心追靖节哦诗无语答仇香危台戏马今安在休惹清愁搅石肠
　　出郊杂咏
　　闭戸不知春色佳栁梢欲暗可藏鸦鸭头新绿齐腰水女颊轻红刺眼花
　　晩憩田家
　　家书未到鹊先喜春事无多鸎又啼偶对好山留客坐绿阴遮屋日将西
　　双溪种花【二首】
　　双溪渐有杂花开每日扶笻到一囘胜似名园空锁闭主人至老不归来
　　苍头为我斸西山扶病移花强自寛縦不为花长作主何妨留与后人看
　　周文璞
　　【孝宗时人与姜防友善姜有夏日寄朴翁灵隠诗或云即文璞也】
　　铜雀砚
　　君王有遗令婢子守空台遥望西陵下漆灯照鸩杯玉顔阙钗泽松栢生悲哀低吟短歌行想像奸雄才清泉沈金彩古烟凝紫灰零落故瓦在雕镌若陶坏为人作书砚词章出诙谐上下千载间流转何悠哉那知墟中人天命不复来齐昏亦披猖增土筑崔嵬年年漳河头野棠如雪开
</div>
    <div class="pagination">
<a href="宋元诗会_page88.html">上一页</a><span>...</span><a href="宋元诗会_page84.html">84</a><a href="宋元诗会_page85.html">85</a><a href="宋元诗会_page86.html">86</a><a href="宋元诗会_page87.html">87</a><a href="宋元诗会_page88.html">88</a><span class="current-page">89</span><a href="宋元诗会_page90.html">90</a><a href="宋元诗会_page91.html">91</a><a href="宋元诗会_page92.html">92</a><a href="宋元诗会_page93.html">93</a><a href="宋元诗会_page94.html">94</a><span>...</span><a href="宋元诗会_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
