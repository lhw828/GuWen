<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 758 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 758 页/共 947 页</h1>
    <div class="content">　　同一防栗夫观白太傅安穏眠次韵
　　秋霜无永茂春日无坚冻及今不为欢吊古徒自痛邯郸梦荣华及醒果为用方有在梦中岂复知是梦
　　望前车
　　百草明朝霜氊裘冷如铁穉日惨无光飚风何栗烈昨夜鸡鸣时已与前车别不见车中人但见地上辙
　　古乐府二首
　　妾心若明月君心若流水流水清涓涓忽然波浪起人见月盈亏月光常不死
　　其二
　　妾心如秋露君心若春芳春芳岂不好顷刻委道旁露性本柔湿天寒结成霜
　　题陈待征山水障
　　陈君作画时墨落如洒水笔端元气忽淋漓白者萦回青者峙长虹饮涧瀑下走老虺挂枝藤半死突然盘据十畆余片石之大有如此戴笠而杖西者谁前疲欲僵后复起褐不掩胫屦无底入山不深犹不止我欲登此石招手从二士山中有谷谷有芝不用官仓五升米
　　赠厐生吹箫
　　寒星防防秋云薄白日离离映寥廓哀商怨征动髙堂想见梧桐满城落青年白晳吹者谁厐子风流妙音乐自从五月来长安乆别吴湘旧江阁吴湘江上曽一吹江水江烟青漠漠孤舟妇不得眠四顾长风起萧索红尘向来聼者稀凤喉龙呴如扃钥秋来见月苦思归不觉悲凉指间作此曲本自仙家传掠舟曽送西飞鹤灯昏夜静初聼时小雨先来洗城郭明朝却上东坡船此地忆君成寂寞纵有新声何处聼芦花月暗枫桥泊
　　二马图为陈明之题
　　壮哉陈明之有此两玉骢一骢色作葡萄锦一骢雪尾云为鬃咄哉明之此非畵两胡碧眼睛相射手中绿绳三尺捶人马意态俱闲暇燕郊二月沙草春淡风艶日开烟尘两龙浴罢桃花水迥视八极生精神十年侍朝未央殿西北贡马寻常见驽骀岂有仗下材空劳万乗临轩看有如此图诚不多举足万里无山河试令放驰九折坂定与飞鹘争先过神物不受人间役防防天意应相属明朝卷轴送还君莫使春雷惊我屋
　　次栗夫韵荅一防招饮
　　闻君东篱把寒菊对酒高歌霜满屋寻常闭门嗔索诗此时下笔皆神速想为悲秋发豪兴十斗九空惊侍仆不然浩荡凌云句岂是枯肠泥饘粥余时远客范阳西土醖作酸那惯服廨舍冷落幸无花若使见花増感触纷纷胥吏罗我前纵有清吟谁采録兴来只据小胡床仰视天际飞鸿逐今日归来眼始开君有新诗盈卷轴况逢新条急卯酉何得抽书清案牍我观官府束防人虽有良骥无逸足君于世事常超然此意要足天下独垣西徃时花底尊何事犹烦致书促百年之内良可知日月如梭走相续看我面如秋叶黄愧君鬓似春条绿嗟我兹行亦跬歩节序何尝异风俗如君此诗极可赏已自不及花前读世故相寻恒万端正似河沙难计斛后来离别那可量风尘悠悠恨川陆我今作戒非为花十事九不如人欲古人嗜酒称酒圣任渠嘲谤吾何辱
　　过半江庵观铁崖乐府花游曲次韵
　　花气作隂春昼蒙蜻蜓鬬影兰苕风鐡笛老仙石湖里雪色长髯映湖水美人搴芳度水门硃红藕丝新染裙蹋歌采采不成歩歌声下彻吴王墓蛱蝶随香花底来白莲掌上真珠杯清音震落碧瑶碗乱泉卷入银星板老仙起舞山日西防云落笔留春题酒醒不见玉堂使檐竹敲风僧壁西松香湿透小银笺风流尽付琼瑛篇
　　赏广东部梨花用东坡梅花韵
　　缺月挂在城南村百花黯惨无精魂开眼东阑一枝雪清光囘昼寒灯昏牵衣昨夜走相覔风物虽好非吾园盘龙小椀破春梦主人顔色如花温归来展转乆不寐缟衣月淡扶桑暾今宵又作省中宿相思复欲来呼门露华飕飕鬓脚冷主人不出花无言明当扫拂花下石我欲徃置双清尊
　　阊门谣
　　蘓州繁华天下闻蘓州繁华数阊门门外狭斜不容毂人声杂防洪涛翻大店小店如列栅南货北货山委积黄金论斛钱论车到此消磨水沉石文罗綉縀成落机烂如春云映日飞岁供上用苦不足连箱去作豪家衣小瓶装酒满瓶腹软蒲作包细绳束千船万船走湖海京师不饮葡萄绿红楼百尺翠桞遮中有絶艶如桃花琵琶箜篌防天响郎醉不知西日斜高樯巨舸衔尾泊贵客豪商徃来错水夫收防槌大鼓霹雳连声飞火炮鸳针刺枕绣丝联龙须编席青锦縁帨柔叠素莹欺雪漆老逺光轻抹烟赤毫防笔利戈防茧纸铺花呈五色合欢帐帯双鸾鶱官様髻鬟云一尺百需碎何所无十万纒腰到处娱夜阑酒醒人已散隔浦还歌山鹧鸪
　　昭君怨
　　明妃掩袂辞青鎻雨泪盈盈向空洒生来不省出罗帏万里谁教学骑马待罪长门岁已深朱顔绿鬓坐销沈君王对面尚如此安有异域能知心一死可办不足惜但念无名死何益未说黄云出塞愁妾有甚难长在臆琵琶曲谱君勿传薄命流落空自怜汉宫若奏房中乐自有关雎樛木篇
　　永丰谣
　　永丰圩接永寜乡一畆官田八斗粮人家种田无厚薄了得官租身即乐前年大水平斗门圩底禾苖没半分里胥告灾县官怒至今迫租如迫魂有田迫租未足怪尽将官田作民卖富家得田贫纳租年年旧租结新债旧租了新租促更向城中卖黄犊一犊千文任时估债家算息不算母于乎有犊可卖君莫悲东隣卖犊兼卖儿但愿有儿在我边明年还得种官田
　　秋雨叹
　　雨隂隂水漫漫十日复五日侵宵还逹旦不愁阶下兰蕙死但忧田中谷菽烂兰蕙死君子以伤悲谷菽烂小人恒苦饥人饥税转逼因之生盗贼人饥税逼盗不息于乎有粟吾焉食君不知六月南风河水枯日日中天行赤乌
　　奉使保定诸公饯别属予为倡
　　平居雅爱重九名西域乞花过东城眼中一壶又长满花开万事余不管诗情酒量虽不同冷淡窃比陶家风妇亦忍贫无谇语手压糟床响秋雨诸君来寻意叠重举杯浮白不相容屈指算我行色近只恐归来花已尽我醉突兀如堵墙请君作歌歌襄阳
　　戯窓前小桃
　　小桃甚小能芬芳乃在主人防柱傍忽然见此婉清扬使我废书典衣裳去年柔弱风中狂樊姬痴小未解妆绿罗衫袂红锦裆一笑伴我窓风凉一春寂寞卧桁杨花气扑帘闻昼香水瓢竹格小匡床主人乃是江左王小桃小桃弗尔伤坐看明年防柱长
　　游趵突泉
　　济南歴下多名泉白沙几处涵风烟郭西趵突更神异平地一朶白玉莲浪花滚起千层雪此中疑是蛟龙穴灵藏岁乆变妖怪精气上涌成涎沫余波散漫渊复渟溪风冷冽山雨青微霜初下雁秋浴落月渐低猿夜聼穷源我欲遡川陆旧志虚传自王屋防茫难测造化情聊寄泉亭潄寒玉
　　送杨仪曹养病归东呉
　　杨君文如雪溪竹清圆瘦劲无不足笔牵万牛又神速顾视余子诚碌碌仪曹官好有拘束神驹受控翻局促以兹气郁不得舒三月卧床手扪腹我知君病乃非病两度谒君呼起沐君言吾疾殊可怪合眼常见呉山绿即日上书谢至尊臣身颇类罝中鹿得报忻然心自贺明珠出泥还故椟丈夫落落期千载不必纷纷空食粟
　　草堂对月分韵
　　明月转西壁歌筵渐徙东一尊贫对客百事懒如翁雁噭霜华外虫栖露草中今年秋更好才得此欢同
　　送林新国还黄岩
　　晓寒开祖帐清雪映离觞为客年华尽还家道路长江山留赏玩乡邑重衣裳想见吟边兴春湖共渺茫游灵岩谒杜清献读书处次方石先生韵
　　市尘江截断山色雨添明地迥神灵防秋高水石清胜观随歩改险息得林平一瓣杜公室蹉跎愧此生
　　其二
　　白纡秋瀑势青削晚峰层胜地雄千古私心尽一登莽深僧识路崖黒鬼蔵灯激烈思前事凭髙意气増
　　发澄江
　　江水去悠悠三年两命舟景繁添客恨老怯近乡愁急桨催潮信囘湾失埠头海门春色好指防见台州
　　夜梦八叔父
　　长途望不极永夜泣相逢似为中年病全非旧日容自应扶几杖岂解惜章缝觉后收余泪乡心一万重
　　又赋金鱼
　　早从江市乞鱼秧飬得纎纎翠鬛长稍觉波涛吹夜海便惊风雨到秋堂悠然不畏银床近伏处应贪石盎凉此意分明鱼是我千年谁复问防庄
　　中秋娄元善家赏月限韵二首
　　草堂秋半气如冬孤月飞来海上峯兴在据床知庾老时经剥枣念豳农露华拂曙惊仙鹊河彩当空动玊龙絶景此时真一快豪吟还拟奋诗庸
　　其二
　　白月当空桂影微玉楼高见素鸾飞凉云已净千峰影彩笔真生万丈辉长啸天风来客座半醒诗梦在僧扉清樽且放狂夫醉休说乗槎犯斗归
　　古直新买双菊
　　双菊前叅似两生鄙夫为尔眼増明招筵几日烦诗侣晤对终宵絶宦情兴至只呼红麯酒坐来忘却紫莼清吟莫怪罗衣冷小雨飞时已二更
　　神乐道院分咏枸杞
　　簇簇红霜映石坛高标留借野人看风光牵挽藤三尺秋色扶持竹半竿本草性凉消内热仙家味苦帯儒酸向来肺为忧时渴欲卧篱根待一飱
　　送张兼素之师宗
　　一封何敢犯龙鳞欲乞清明恕直臣万里又成严谴日百年同是畏途人休为太傅临湘吊善保元城过岭身麟凤从来天下瑞未容魑魅久相亲
　　斋宿荅杨质夫
　　到门初见暝鸦栖围坐炉熏烛渐低不放酒船来问字空烦诗札送封题雪深西寺春斋集日出东华晓仗齐清兴对君聊竟夕未应真向局中迷
　　分咏江令宅送屠元勲之南京
　　三朝丞相老词臣淮水西边旧卜邻飘播未妨青鬓好往来惟见碧山春花亭竹榭当时主牧雨樵烟异代人君过青溪应吊古好诗端为谢溪神
　　游山限韵
　　清流垂荫夹双堤一曲沧浪野唱齐东寺日高微觉暑前村花落半成泥独怜饮兴经春渴休怪吟头尽日低饭罢长廊还一笑匆匆又解逺公擕
　　送温冬官使陜西
　　闗西民庶委蒿莱鸿雁嗷嗷极可哀金币屡从天府出旌旗正望地官来华阴山逼河声转函谷鸡鸣树色开陇蜀连封才咫尺使成应换防衣囘
　　送龙湖太守
　　龙湖太守拥旄旌西过牂牁是旧城从古衣冠非僻逺如今风气亦文明梯航久已修唐贡带砺还应讲汉盟身率百蛮同稽首千年委质在周京
　　封御史强公挽词
　　八十年来酒与诗倐然林下谢清时江山满目蔵舟改嵗月无情吊鹤知人世空余新涕泪宾筵无复旧威仪束刍空谷怀贤意千里应惭絮酒迟
　　送赵子厚宰上元
　　新为赤县江南去旧是黄金榜里人恩数不殊台省例职司兼与吏民亲地称根本由来重戸切铢求最易贫知尔政成多逸兴凤凰台草坐芳春
　　次韵陈一防清明感怀
　　公诗常切故园悲不耐红尘防底吹上已风光依例好中年情况自家知胜游凖拟随轻防贫具惟应有伏雌明日城东濯缨去平泉石上送青时
　　立秋夕同陈一防宴坐限韵
　　执热昏昏待得秋真如枯涸愿清流眼明今夜能看客肺好明朝共出游遂有微凉生几上忽惊虚籁落檐头草堂早晩堪乗兴升斗烦公为力谋
　　题桐庵居士
　　何处高栖王聘君一庵秋色净嚣氛青桐手种成嘉树白首年来卧翠云巢有凤凰堪作侣材非梓漆谩同羣石床聼鼓南薫曲试斵霜皮制裂文
　　游灵岩道中追赋
　　竒观共说灵岩寺徤歩今登白石梯诗刻賸收唐以后禅闗初启晋之西屋连风雨成鱼鬛地拓烟霞接虎蹄神秀千年完不改异泉佳竹满陵溪
　　次韵方石先生秋夜感懐
　　潦倒乾坤此布袍白头那减旧风骚孤灯寂寞闲聴雨千古英雄笑委蒿病后壮心秋草折夜深归梦海天髙相看独幸青樽在无限幽情共一陶
　　挽王中舎允达
　　数行遗墨在濒危临诀从容语不支万里此身真梦幻九原何处尽交期谢安欲卧谁相挽王式虽来事可知今日旅魂招不得匆匆翻恨出山时
　　裴师召晚翠堂
　　萧然茅屋倚山开门外山光翠作堆动树好风岚忽散掀帘爽气雪初来练裙醉墨池边雨瘦竹青鞋石上苔几度登髙望城郭先生榻外即尘埃
　　常思岭次韵
　　前人飞锡此为家无价烟霞不用賖伏虎峯髙临海月诵经楼逈接天花一林腻雨僧收笋两腋清风客试茶欲着孤亭添胜槩先开萝迳绕松斜
　　九日登望海门
　　望海门中望海门断云将雨暗千村峰峦露尽秋山瘦潮汐来时野水浑暂许余闲偷白日翻怜造次有清尊菊花忙里开还未试遣新诗问小园
　　出城
　　今晨不为闲游出不为闲游兴亦嘉带雨青山十余里傍云茅屋两三家断流已作方塘水旧雨犹残半树花欲借芦根安钓石不知谁管碧溪沙
　　客中元日
　　赏心客里有椒杯笑口虽慵也合开老减一年难再得春从此日又重来五旬已入称翁例三命犹惭服政才身到天边行未逺囘瞻紫气满蓬莱
　　送陈冬官监税芜湖
　　割葵须解惜葵根谁説东南利有源六府废来无国计一分寛处即君恩班行暂辍郎曹贵制置应夸使节尊到日江花正撩乱不妨先理旧吟樽
　　除夕
　　除夕年年不在家今年除夕在京华病依孤枕浑无寐静看寒灯自结花五鬼不嫌穷面目一官堪笑拙生涯明朝拜舞辞青琐又逐春风上海槎
　　瀑布泉
</div>
    <div class="pagination">
<a href="石仓历代诗选_page757.html">上一页</a><span>...</span><a href="石仓历代诗选_page753.html">753</a><a href="石仓历代诗选_page754.html">754</a><a href="石仓历代诗选_page755.html">755</a><a href="石仓历代诗选_page756.html">756</a><a href="石仓历代诗选_page757.html">757</a><span class="current-page">758</span><a href="石仓历代诗选_page759.html">759</a><a href="石仓历代诗选_page760.html">760</a><a href="石仓历代诗选_page761.html">761</a><a href="石仓历代诗选_page762.html">762</a><a href="石仓历代诗选_page763.html">763</a><span>...</span><a href="石仓历代诗选_page759.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
