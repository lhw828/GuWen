<!DOCTYPE html>
<html>
<head>
    <meta charset="UTF-8">
    <title>江湖小集 - 第 57 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江湖小集 - 第 57 页/共 124 页</h1>
    <div class="content">　　春晚
　　闭户蚕新浴开帘燕早归何曾春欲去自是物华非
　　又
　　胡蝶梦中意杜鹃声外愁问春春不语柳絮暗汀洲
　　诗僧
　　同住西州一水濵东州胜处始逢君诗成又逐行云去后日相思祗看云
　　偶成
　　留得春风趂马蹄日长无事緑杨堤菜花篱落谁家酒缓辔长歌过小溪
　　西湖
　　缃桃深处五陵家隄柳隂中百宝车多是问桃寻柳去近来山下少梅花
　　忆友
　　萧萧檐角雨冉冉雨中舟年老难于别春寒重却愁风窓乱书叶尘壁暗灯篝夜半无来鴈披衣对小楼
　　次韵
　　疎窓小博山窓外鸟闗闗占得江湖隐佐成天地闲檐牙丛篠碧墙隙两鸠斑痴坐不知晚渔篷卷钓还
　　次赋顺适堂韵
　　万巻藏书抵万金翛然轩宇絶尘侵顺时不作荣枯想适意元无胜负心蒲石疎帘真道院栢香净几小丛林四时剩有闲风月醒里寻题醉里吟
　　有所思
　　仰天有所思心逺目苦短西风驱残云千里月华满
　　阿育王寺舎利塔
　　粒粟悬悬左角钟几年镇压梵王宫要知八万四千所【舍利八万四千所　舎利在塔左角金钟内】元在寻常一念中佛现紫金归胜地【有八殊利胜地佛紫金身】僧夸乌石坠虚空【育王擎塔行虚空有弟子坠地变为乌石今犹人形】毫光起处无人见明月堂前玉几东【明月堂在塔之后玉几山在塔之东】
　　山居
　　朝踏山根云暮归云中扉野鸟始惊避今焉情依依异哉海上鸥猜疑未忘机











　　江湖小集巻三十九
　　钦定四库全书
　　江湖小集巻四十　　　　　宋　陈起　编叶茵顺适堂吟稿
　　己酉生日敬次靖节先生拟挽歌辞三首
　　放浪宇宙间世事笑局促骎骎影中人不受时采録奄然长夜归赍志空山木昔日堂上欢今夕堂下哭哭之欲其生予亦不自觉天道元无私纷纷徒宠辱素心惟坡僊一死万事足
　　又
　　自古皆有死载歌酬清觞嗟予早失怙艰阻亦备尝母兮岁六十终古青松傍陟冈恸伯氏忘簪悲孟光后波逐前波同归溟溟乡飘风相飞旐轝铎声央央
　　又
　　重云翳苍柏零露栖白萧骨肉慕音容慌惚哀空郊肴核班几席椒浆浇岧嶤人归天已沬【音昧】纸钱悬枯条逝者如此耳暮暮仍朝朝暮暮仍朝朝人兮奈若何未死不能乐既死空有家僮仆几恩怨交朋几悲歌若人防斯语属和纷阳阿
　　既次韵或非之作解嘲
　　揆予初度日抚杯拟歌辞衰龄逾五十敢必登者希自传始迁固志铭传牧之谛观子俨疏直与浮世违靖节百世师汝无轻笑嗤讳之宁免殁不讳达者为假我以耆艾年年续斯诗
　　庚戌生日再拟去岁挽歌辞
　　忆昨岁莫止慨慷生死机拟韵追先哲持为自寿诗成篇示叔季心然口交非讵知不一霜季兮先露晞兴思发永叹载言涕肆頥万化同于尽彭铿空厐眉日月不我与去去气力衰且进尊中醁勿作儿女悲殷勤晋鼎心趋前舞莱衣
　　少陵骑蹇驴图
　　防破衣寛骨相寒为花日日醉吟鞍时人秪道题风月后世将诗作史看
　　孟浩然归南山图
　　笑指南山跃马归明知举似弃才诗亭前千古标芳姓【襄阳有孟亭】未可穷通论一时
　　李白诗百篇图
　　长安市上醉如泥旁若无人且赋诗谁识隐然为国计沉香亭畔脱鞾时
　　岑参醉落魄图
　　醉里沉思世道危不堪着眼只攒眉空留忠愤声名在不见招归旧日诗
　　岑着招蜀客归一篇申明逆顺之理抑佞邪之计今集中无之事见本集序
　　枕簟入林僻茶留客迟十韵
　　人人苦炎歊于我觉太甚北户其清凉万事付一枕叩门真丈夫一揖弃拘检人物晋风流班坐黄玉簟谭垒争尘清诗坛传令急今日有公事俗驾不可入墙外水泠泠水边木隂隂相遇聊自适兹辰犹竹林同为山泽臞半分渔樵席我不践斯境谁肯赏兹僻意到景自到荣荣窓下花一张彭泽琴一瓯阳羡茶有酒斟酌之欢然成諠哗何必五侯鲭李緑兮香一防良不易载言飜令愁清风有时度白日不可留君顔犹少年我发不胜帻百岁垒一邱主翁惊是客数面成骨肉子归将何之长啸盼天外云意俱迟迟
　　酒边次徐灵渊韵
　　柳外緑隂重緑隂生远风温凉三月后醒醉百年中桑秃吴蚕熟林幽蜀鸟空不祈朝市梦髙卧太湖东
　　过旧相府
　　寂寞相公宅枯杨枕緑波老兵犹自语贵客旧曾过壁暗蛛生网门空爵可罗问他桃与李何处得春多
　　南塘偶成
　　静向南塘验物情东风又緑柳边汀梅花宻防残棊局蜗篆斜题小砚屏浮世虚无春后雪故人零落晓来星逢时且进杯中醁休学怀沙赋独醒
　　僧房夜坐
　　四十二间廊底客不知春向柳边深三旬禁足持僧戒终日看书养道心露草帯云眠野鹿风枝揺月唳幽禽一尘不到炉烟静自向空寮续近吟
　　旅邸
　　湫隘嚣尘不可居【晏子宅左传】卜诸清旷亦蘧庐【卜诸清旷仲长綂】虽无傍水梅依竹喜有对楼人读书工雀一枝聊尔耳战蜗两角竟何如西风渐劲未归去空说张翰忆脍鱼【张翰字季鹰翰作去声非】
　　记顔
　　五十一年前素昧相逢元是镜中人他时鹤发鸡皮様却道今畨画未真
　　身后寄顔
　　生前喜作死规模强把冠裳束幻躯儿軰对人抛好语吾家南极老人图
　　次韵
　　燕子虚檐教子飞风帘不卷和新诗緑隂满迳蜻蜓小正是梅黄欲雨时
　　春事
　　春事又如此犹人欲老时绿稠烟外树白鬓边丝天道有还日吾年无返期从今安适境莫放酒杯迟
　　晚春
　　游事一畨了愁多鎻昼长因思来岁赏未必少年狂野鸟学蛮语岸花浮楚香鱼应知我者圉圉到池塘
　　琉璃炮灯中鱼
　　头角未峥嵘潜宫号水晶游时虽逼窄乐处在圆明有火疑烧尾【鱼化龙时雷火烧尾出封氏闻见録】无波可动情一朝开混沌变化趂雷轰
　　赠陈芸居
　　气貌老成闻见熟江湖指作定南针得书爱与世人读选句长教野客吟富贵天街分耳目清闲地位当山林料君阅遍兴亡事对坐萧然一片心
　　伯氏墓下
　　敬长于今我独亡转头惊见十飞霜心乎爱矣兄如在陟彼冈兮木已苍直喜克家犹有子回思疗疾苦无方伏波不忍离坟墓【马援兄卒朞年不离墓所】泪洒归舟重感伤
　　次逰十洲之一亭韵【庆元】
　　抵掌论文酒易酣岸巾风外鬓防鬖十洲所有今之一七歩而成尔乃三【柳公权应声成文唐文宗曰子建七步而成尔乃三焉本传】桥压平堤波卷緑烟封远沚草舒蓝闲边得侣评佳境留与他时作美谈
　　渔村
　　古柳溪头枕断槎横篙挂网几渔家得鱼去换红蒸米呼子来挑荠菜花
　　蚕妇叹
　　浴蚕才罢餧蚕忙朝暮蓬头去采桑辛苦得丝了租税终年秪着布衣裳
　　机女叹
　　机声咿轧到天明万缕千丝织得成售与绮罗人不顾看纱嫌重绢嫌轻
　　废墓有感
　　轩冕委尘埃今人为古哀百年邱陇废几个子孙来蔓草栖朝露穷猿泣夜台世间类如此当乐且衔杯
　　扫榻
　　扫搨卧终日香销百念除不愁浑厌酒无事剩抄书粉浅庭前笋青齐雨后蔬自嫌犹有累添水种金鱼
　　风雨
　　昨夜东风急疎窓荐雨入溪南梅正花狼藉随尘沙皓皓多易污不得全春华春华能有几纷纷入桃李时哉小兴衰人生犹物理明发檐沈声乌雀喧新晴老农脱袯襫一犁原上耕
　　投所知
　　中流砥柱一宗臣长把丹衷动玉宸三十四番如此疏百千载后更无人堂留薇药谁知已路长萧茅谩得春自是不曾轻出处到头着着为斯民
　　虎丘【名海涌山　劔池　防头石　寺乃晋王珣珉宅】
</div>
    <div class="pagination">
<a href="江湖小集_page56.html">上一页</a><span>...</span><a href="江湖小集_page52.html">52</a><a href="江湖小集_page53.html">53</a><a href="江湖小集_page54.html">54</a><a href="江湖小集_page55.html">55</a><a href="江湖小集_page56.html">56</a><span class="current-page">57</span><a href="江湖小集_page58.html">58</a><a href="江湖小集_page59.html">59</a><a href="江湖小集_page60.html">60</a><a href="江湖小集_page61.html">61</a><a href="江湖小集_page62.html">62</a><span>...</span><a href="江湖小集_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
