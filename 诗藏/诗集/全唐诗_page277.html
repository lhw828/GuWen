<!DOCTYPE html>
<html>
<head>
    <meta charset="UTF-8">
    <title>全唐诗 - 第 277 页/共 1883 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐诗 - 第 277 页/共 1883 页</h1>
    <div class="content">寥寥此堂上，幽意复谁论。落日无王事，青山在县门。
云峰向高枕，渔钓入前轩。晚竹疏帘影，春苔双履痕。
荷香随坐卧，湖色映晨昏。虚牖闲生白，鸣琴静对言。
暮禽飞上下，春水带清浑。远岸谁家柳，孤烟何处村。
谪居投瘴疠，离思过湘沅。从此扁舟去，谁堪江浦猿。
   卷149_55  【入白沙渚，夤缘二十五里至石窟山下，怀天台陆山人】刘长卿     
远屿霭将夕，玩幽行自迟。归人不计日，流水闲相随。
辍棹古崖口，扪萝春景迟。偶因回舟次，宁与前山期。
对此瑶草色，怀君琼树枝。浮云去寂寞，白鸟相因依。
何事爱高隐，但令劳远思。穷年卧海峤，永望愁天涯。
吾亦从此去，扁舟何所之。迢迢江上帆，千里东风吹。
   卷149_56  【禅智寺上方怀演和尚，寺即和尚所创】刘长卿                   
绝巘东林寺，高僧惠远公。买园隋苑下，持钵楚城中。
斗极千灯近，烟波万井通。远山低月殿，寒木露花宫。
绀宇焚香净，沧洲摆雾空。雁来秋色里，曙起早潮东。
飞锡今何在，苍生待发蒙。白云翻送客，庭树自辞风。
舍筏追开士，回舟狎钓翁。平生江海意，惟共白鸥同。
   卷149_57  【贾侍郎自会稽使回篇什盈卷兼蒙见寄一首…数事率成十韵】刘长卿 
江上逢星使，南来自会稽。惊年一叶落，按俗五花嘶。
上国悲芜梗，中原动鼓鼙。报恩看铁剑，衔命出金闺。
风物催归绪，云峰发咏题。天长百越外，潮上小江西。
鸟道通闽岭，山光落剡溪。暮帆千里思，秋夜一猿啼。
柏树荣新垄，桃源忆故蹊。若能为休去，行复草萋萋。
   卷149_58  【秋日夏口涉汉阳，献李相公】刘长卿 
日望衡门处，心知汉水濆。偶乘青雀舫，还在白鸥群。
间气生灵秀，先朝翼戴勋。藏弓身已退，焚藁事难闻。
旧业成青草，全家寄白云。松萝长稚子，风景逐新文。
山带寒城出，江依古岸分。楚歌悲远客，羌笛怨孤军。
鼎罢调梅久，门看种药勤。十年犹去国，黄叶又纷纷。
   卷149_59  【归沛县道中晚泊留侯城】刘长卿     
访古此城下，子房安在哉。白云去不反，危堞空崔嵬。
伊昔楚汉时，颇闻经济才。运筹风尘下，能使天地开。
蔓草日已积，长松日已摧。功名满青史，祠庙唯苍苔。
百里暮程远，孤舟川上回。进帆东风便，转岸前山来。
楚水澹相引，沙鸥闲不猜。扣舷从此去，延首仍裴回。
   卷149_60  【关门望华山】刘长卿               
客路瞻太华，三峰高际天。夏云亘百里，合沓遥相连。
雷雨飞半腹，太阳在其巅。翠微关上近，瀑布林梢悬。
爱此众容秀，能令西望偏。徘徊忘暝色，泱漭成阴烟。
曾是朝百灵，亦闻会群仙。琼浆岂易挹，毛女非空传。
仿佛仍伫想，幽期如眼前。金天有青庙，松柏隐苍然。
   卷149_61  【奉陪萧使君入鲍达洞寻灵山寺】刘长卿 
山居秋更鲜，秋江相映碧。独临沧洲路，如待挂帆客。
遂使康乐侯，披榛著双屐。入云开岭道，永日寻泉脉。
古寺隐青冥，空中寒磬夕。苍苔绝行径，飞鸟无去迹。
树杪下归人，水声过幽石。任情趣逾远，移步奇屡易。
萝木静蒙蒙，风烟深寂寂。徘徊未能去，畏共桃源隔。
   卷149_62  【孙权故城下怀古，兼送友人归建业】刘长卿                     
雄图争割据，神器终不守。上下武昌城，长江竟何有。
古来壮台榭，事往悲陵阜。寥落几家人，犹依数株柳。
威灵绝想像，芜没空林薮。野径春草中，郊扉夕阳后。
逢君从此去，背楚方东走。烟际指金陵，潮时过湓口。
行人已何在，临水徒挥手。惆怅不能归，孤帆没云久。
   卷149_63  【宿双峰寺，寄卢七、李十六】刘长卿 
寥寥禅诵处，满室虫丝结。独与山中人，无心生复灭。
徘徊双峰下，惆怅双峰月。杳杳暮猿深，苍苍古松列。
玩奇不可尽，渐远更幽绝。林暗僧独归，石寒泉且咽。
竹房响轻吹，萝径阴馀雪。卧涧晓何迟，背岩春未发。
此游诚多趣，独往共谁阅。得意空自归，非君岂能说。
   卷149_64  【京口怀洛阳旧居，兼寄广陵二三知己】刘长卿                   
川阔悲无梁，蔼然沧波夕。天涯一飞鸟，日暮南徐客。
气混京口云，潮吞海门石。孤帆候风进，夜色带江白。
一水阻佳期，相望空脉脉。那堪岁芳尽，更使春梦积。
故国胡尘飞，远山楚云隔。家人想何在，庭草为谁碧。
惆怅空伤情，沧浪有馀迹。严陵七里滩，携手同所适。
   卷149_65  【登扬州栖灵寺塔】刘长卿           
北塔凌空虚，雄观压川泽。亭亭楚云外，千里看不隔。
遥对黄金台，浮辉乱相射。盘梯接元气，半壁栖夜魄。
稍登诸劫尽，若骋排霄翮。向是沧洲人，已为青云客。
雨飞千栱霁，日在万家夕。鸟处高却低，天涯远如迫。
江流入空翠，海峤现微碧。向暮期下来，谁堪复行役。
   卷149_66  【湖上遇郑田】刘长卿               
故人青云器，何意常窘迫。三十犹布衣，怜君头已白。
谁言此相见，暂得话畴昔。旧业今已芜，还乡返为客。
扁舟伊独往，斗酒君自适。沧洲不可涯，孤帆去无迹。
杯中忽复醉，湖上生月魄。湛湛江色寒，濛濛水云夕。
风波易迢递，千里如咫尺。回首人已遥，南看楚天隔。
   卷149_67  【雨中登沛县楼，赠表兄郭少府】刘长卿 
楚泽秋更远，云雷有时作。晚陂带残雨，白水昏漠漠。
伫立收烟氛，洗然静寥廓。卷帘高楼上，万里看日落。
为客频改弦，辞家尚如昨。故山今不见，此鸟那可托。
小邑务常闲，吾兄宦何薄。高标青云器，独立沧江鹤。
惠爱原上情，殷勤丘中诺。何当遂良愿，归卧青山郭。
   卷149_68  【灞东晚晴，简同行薛弃、朱训】刘长卿 
客心豁初霁，霁色暝玄灞。西向看夕阳，曈曈映桑柘。
二贤诚逸足，千里陪征驾。树枳道傍，人烟杜陵下。
伊余在羁束，且复随造化。好道当有心，营生苦无暇。
高贤幸兹偶，英达穷王霸。迢递客王程，裴回主人夜。
一薰知异质，片玉谁齐价。同结丘中缘，尘埃自兹谢。
   卷149_69  【对雨赠济阴马少府考城蒋少府兼献成武五兄南华二兄】刘长卿     
繁云兼家思，弥望连济北。日暮微雨中，州城带秋色。
萧条主人静，落叶飞不息。乡梦寒更频，虫声夜相逼。
二贤纵横器，久滞徒劳职。笑语和风骚，雍容事文墨。
吾兄即时彦，前路良未测。秋水百丈清，寒松一枝直。
此心欲引托，谁为生羽翼。且复顿归鞍，杯中雪胸臆。
   卷149_70  【李侍御河北使回，至东京相访】刘长卿 
故人南台秀，夙擅中朝美。拥传从北来，飞霜日千里。
贫居幸相访，顾我柴门里。却讶绣衣人，仍交布衣士。
王程遽尔迫，别恋从此始。浊酒未暇斟，清文颇垂示。
回瞻骢马速，但见行尘起。日暮汀洲寒，春风渡流水。
</div>
    <div class="pagination">
<a href="全唐诗_page276.html">上一页</a><span>...</span><a href="全唐诗_page272.html">272</a><a href="全唐诗_page273.html">273</a><a href="全唐诗_page274.html">274</a><a href="全唐诗_page275.html">275</a><a href="全唐诗_page276.html">276</a><span class="current-page">277</span><a href="全唐诗_page278.html">278</a><a href="全唐诗_page279.html">279</a><a href="全唐诗_page280.html">280</a><a href="全唐诗_page281.html">281</a><a href="全唐诗_page282.html">282</a><span>...</span><a href="全唐诗_page278.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
