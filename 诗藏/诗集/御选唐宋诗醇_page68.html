<!DOCTYPE html>
<html>
<head>
    <meta charset="UTF-8">
    <title>御选唐宋诗醇 - 第 68 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐宋诗醇 - 第 68 页/共 129 页</h1>
    <div class="content">






　　钦定四库全书
　　御选唐宋诗醇巻二十
　　太原白居易诗二
　　新乐府【并序　自注元和四年为左拾遗时作】
　　序曰凡九千二百五十二言断为五十篇篇无定句句无定字系于意不系于文首句标其目卒章显其志诗三百之义也其辞质而径欲见之者易谕也其言直而切欲闻之者深诫也其事覈而实使采之者传信也其体顺而律可以播于乐章歌曲也总而言之为君为臣为民为物为事而作不为文而作也七徳舞　美拨乱陈王业也【自注武徳中天子始作秦王破陈乐以歌太宗之功业贞观初太宗重制破陈乐舞图诏魏徴虞世南等为之歌词名七徳舞自龙朔已后诏郊庙享宴皆先奏之】
　　七徳舞七徳歌传自武徳至元和元和小臣白居易观舞听歌知乐意乐终稽首陈其事太宗十八举义兵白旄黄钺定两京擒充戮窦四海清二十有四功业成二十有九即帝位三十有五致太平功成理定何神速速在推心置人腹亡卒遗骸散帛收饥人卖子分金赎魏徴梦见子夜泣张谨哀闻辰日哭怨女三千放出宫死囚四百来归狱剪须烧药赐功臣李勣呜咽思杀身含血吮疮抚战士思摩奋呼乞効死则知不独善战善乗时以心感人人心归尔来一百九十载天下至今歌舞之歌七徳舞七徳圣人有作垂无极岂徒耀神武岂徒夸圣文太宗意在陈王业王业艰难示子孙
　　五十首以此起体裁极合大雅原周受命之由而必本之文王以明王业之所由盛唐之受命始于髙祖而开王业者则太宗之功大意归重在得人心人心之归王业之本也亡卒遗骸散帛收十句皆得人心之实事铺陈详赡词防庄雅琅琅可诵
　　鸡肋集曰予幼时读太平广记见唐太宗遣萧翼购兰亭叙事盖谲以出之輙叹息曰兰亭叙若是贵邪至使万乗之主捐信于匹夫传称子贡诈而存鲁髙诞而存郑遗一言之细建二国之业犹不可以为常以太宗之贤巍巍乎近古所无柰何溺小耆好而轻防其所常之宝异于得原失信不围而去矣晚多闲居颇屏世好独于古人笔墨之遗爱而不能置因诵白居易七徳歌曰功成理定何神速速在推心置人腹怨女三千放出宫死囚四百来归狱叹曰太宗以一旅取天下惟信耳夫不吝三千女而放出宫自信也不约四百囚而来归狱人信也晋舍原何足道哉
　　宋名臣言行录曰太宗语侍臣曰朕何如唐太宗左右互辞以賛独李昉无他言防诵七徳舞词曰怨女三千放出宫死囚四百来归狱上闻之遽兴曰朕不及朕不及卿言警朕矣
　　海漫漫　戒求仙也
　　海漫漫直下无底旁无边云涛烟浪最深处人传中有三神山山上多生不死药服之羽化为天仙秦皇汉武信此语方士年年采药去蓬莱今古但闻名烟水茫茫无覔处海漫漫风浩浩眼穿不见蓬莱岛不见蓬莱不敢归童男丱女舟中老徐福文成多诳诞上元太乙虚祈祷君看骊山顶上茂陵头毕竟悲风吹蔓草何况元圣祖五千言不言药不言仙不言白日升青天神仙之説世主多为所惑而方士因得乗其蔽而中之史防所垂足为炯戒宪宗不悟服栁泌金丹致殒此诗作于元和初想尔时己有先见耶唐室崇奉老子一结借矛攻盾极其警快
　　立部伎　刺雅乐之替也【自注太常选坐部伎无性识者退入立部伎又选立部伎絶无性识者退入雅乐部则雅乐之声可知矣】
　　立部伎鼓笛諠双舞劔跳七丸嫋巨索掉长竿太常部伎有等级堂上者坐堂下立堂上坐部笙歌清堂下立部鼔笛鸣笙歌一声众侧耳鼓笛万曲无人听立部贱坐部贵坐部退为立部伎击鼓吹笛和杂戯立部又退何所任始就乐悬操雅音雅音替壊一至此长令尔辈调宫徴圆丘后土郊祀时言将此乐感神祗欲望鳯来百兽舞何异北辕将适楚工师愚贱安足云太常三卿尔何人
　　上阳白髪人　愍怨旷也【自注天宝五载己后杨贵妃専宠后宫人无复进幸矣六宫有羙色者辄置别所上阳是其一也贞元中尚存焉】
　　上阳人红顔暗老白髪新绿衣监使守宫门一闭上阳多少春宗末岁初选入入时十六今六十同时采择百余人零落年深残此身忆昔吞悲别亲族扶入车中不教哭皆云入内便承恩脸似芙蓉胷似玉未容君王得见面己被杨妃遥侧目妬令潜配上阳宫一生遂向空房宿宿空房秋夜长夜长无寐天不明耿耿残灯背壁影萧萧暗雨打窗声春日迟日迟独坐天难暮宫莺百啭愁厌闻梁燕双栖老休妬莺归燕去长悄然春往秋来不记年唯向深宫望明月东西四五百回圆今日宫中年最老大家遥赐尚书号小头鞵履窄衣裳青黛防眉眉细长外人不见见应笑天宝末年时世妆上阳人苦最多少亦苦老亦苦少苦老苦两如何君不见昔时吕尚羙人赋又不见今日上阳宫人白髪歌
　　新丰折臂翁　戒边功也
　　新丰老翁八十八头鬓眉须皆似雪孙扶向店前行左臂凭肩右臂折问翁臂折来几年兼问致折何因缘翁云贯属新丰县生逢圣代无征战惯听棃园歌管声不识旗枪与弓箭无何天宝大徴兵户有三丁防一丁防得驱将何处去五月万里云南行闻道云南有泸水椒花落时瘴烟起大军徒涉水如汤未过十人二三死邨南邨北哭声哀儿别爷娘夫别妻皆云前后征蛮者千万人行无一回是时翁年二十四兵部牒中有名字夜深不敢使人知偷将大石槌折臂张弓簸旗俱不堪从兹始免征云南骨碎筋伤非不苦且图拣退归乡土此臂折来六十年一肢虽废一身全至今风雨阴寒夜直到天明痛不眠痛不眠终不悔且喜老身今独在不然当时泸水头身死魂孤骨不收应作云南望乡鬼万人冢上哭呦呦老人言君听取君不闻开元宰相宋开府不赏边功防黩武又不闻天宝宰相杨国忠欲求恩幸立边功边功未立生人怨请问新丰折臂翁
　　大意亦本之杜甫兵车行前后出塞等篇借老翁口中説出便不伤于直遂促促刺刺如闻其声而穷兵黩武之祸不待言矣未又以宋璟杨国忠比勘开元天宝治乱之机具分于此前事不忘后事之师也可谓诗史
　　司天台　引古以儆今也
　　司天台仰观俯察天人际羲和死来职事废官不求贤空取艺昔闻西汉元成间下陵上替谪见天北辰微暗少光色四星煌煌如火赤耀芒动角射三台上台半灭中台折是时非无太史官眼见心知不敢言明朝趋入明光殿唯奏庆云夀星见天文时变两如斯九重天子不得知不得知安用台髙百尺为
　　捕蝗　刺长吏也
　　捕蝗捕蝗谁家子天热日长饥欲死兴元兵后伤阴阳和气蛊蠧化为蝗始自两河及三辅荐食如蚕飞似雨雨飞蚕食千里间不见青苖空赤土河南长吏言忧农课人昼夜捕蝗虫是时粟斗钱三百蝗虫之价与粟同捕蝗捕蝗竟何利徒使饥人重劳费一蝗虽死百蝗来岂将人力胜天灾我闻古之艮吏有善政以政驱蝗蝗出境又闻贞观之初道欲昌文皇仰天吞一蝗一人有庆兆民赖是岁虽蝗不为害
　　姚崇之法至今重之固将以人力救天灾也诗意不主捕蝗正以有向上一层在
　　昆明春　思王泽之广被也【自注贞元中始涨泛】
　　昆明春昆明春春池岸古春流新影浸南山青滉瀁波沉西日红奫沦往年因旱池枯竭龟尾曵涂鱼喣沫诏开八水注恩波千介万鳞同日活今来净渌水照天游鱼鱍鱍莲田田洲香杜若抽心短沙暖鸳鸯铺翅眠动植飞沉皆性遂皇泽如春无不被渔者仍丰网罟资贫人久获菰蒲利诏以昆明近帝城官家不得收其征菰蒲无租鱼无税近水之人感君惠感君惠独何人吾闻率土皆王民逺民何疎近何亲愿推此惠及天下无逺无近同忻忻吴兴山中罢茗鄱阳坑里休封银天涯地角无禁利熈熈同似昆明春
　　城盐州　美圣谟而诮边将也【自注贞元壬申岁特诏城之】
　　城盐州城盐州城在五原原上头蕃东节度鉢阐布忽见新城当要路金鸟飞传赞普闻建牙传箭集羣臣君臣赪面有忧色皆言勿谓唐无人自筑盐州十余载左衽氊裘不犯塞昼牧牛羊夜捉生长去新城百里外诸边急惊劳戍人唯此一道无烟尘灵夏潜安谁复辨秦原暗通何处见鄜州驿路好马来长安药肆黄耆贱城盐州盐州未城天子忧徳宗按图自定计非闗将畧与庙谋吾闻髙宗中宗世北虏猖狂最难制韩公创筑受降城三城鼎峙屯汉兵东西亘絶数千里耳冷不闻胡马声如今边将非无防心笑韩公筑城壁相看养防为身谋各握强兵固恩泽愿分今日边将恩褒赠韩公封子孙谁能将此盐州曲翻作歌词闻至尊
　　按新唐书吐蕃传自虏得盐州塞防无以障遏而灵武单露鄜坊侵迫冦日以骄数入为边患贞元八年帝诏城之九年讫功而虏兵不出嗣后韦臯等屡破其兵取新城防末恭颙二城禽其将乞悉蓖献京师迨宪宗初遣使修好朝贡岁入鉢阐布者虏浮屠豫国事者也金鸟飞传者虏曰飞鸟犹传骑也诗中叙事源委井然未又揷入张仁愿筑受降城事为当时边将拥兵玩防者警也
　　道州民　美臣遇明主也
　　道州民多侏儒长者不过三尺余市作矮奴年进奉号为道州任土贡任土贡宁若斯不闻使人生别离老翁哭孙母哭儿一自阳城来守郡不进矮奴频诏问城云臣按六典书任土贡有不贡无道州水土所生者只有矮民无矮奴吾君感悟玺书下岁贡矮奴宜悉罢道州民老者防者何欣欣父兄子弟始相保从此得作良人身道州民民到于今受其赐欲説使君先下泪仍恐儿孙忘使君生男多以阳为字
　　诏书何可违也正言之不可逊辞以谢之而民被其泽矣入情入理解人不当如是耶宋鲜于侁不散青苖钱亦同此意
　　蛮子朝　刺将骄而相备位也
　　蛮子朝泛皮船兮渡绳桥来自巂州道路遥入界先经蜀川过蜀将收功先表贺臣闻云南六诏蛮东连防牱西连蕃六诏星居初碎合为一诏渐强大开元皇帝虽圣神唯蛮倔强不来賔鲜于仲通六万卒征蛮一陈全军没至今西洱河岸边箭孔刀痕满枯骨谁知今日慕华风不劳一人蛮自通诚由陛下休明徳亦赖微臣诱谕功徳宗省表知如此笑令中使迎蛮子蛮子道从者谁何摩挲俗羽双隈伽清平官持赤藤杖大将军系金呿嗟异牟防男防閤劝特勅召对延英殿上心贵在怀逺蛮引临玉座近天顔冕旒不垂亲劳俫赐衣赐食移时对移时对不可得大臣相防有羡色可怜宰相拖紫佩金章朝日唯闻对一刻
　　自鲜于仲通李密搆兵南诏防师匮财西南无宁岁韦臯经畧十余年仅能服之而中国之力己殚矣元微之诗云自居剧镇无他绩幸得蛮来固恩宠盖刺臯也此诗命意畧同诚由陛下休明徳二句写出藩臣骄蹇之状宰相备位尾大不掉唐室卒以不振矣
　　新唐书南蛮传南诏官曰清平官所以决国事轻重犹唐宰相也大军将十二与清平官等列曹长以降系金佉苴佉苴韦帯也按呿嗟与佉苴同大将军恐是大军将之讹
　　骠国乐　欲王化之先迩后逺也【贞元十七年来献之】
　　骠国乐骠国乐出自大海西南角雍羗之子舒难陁来献南音奉正朔徳宗立仗御紫庭黈纩不塞为尔听玉螺一吹椎髻耸铜鼓一击文身踊珠缨炫转星宿揺花鬘斗薮龙蛇动曲终王子启圣人臣父愿为唐外臣左右欢呼何翕习至尊徳广之所及须臾百辟诣閤门俯伏拜表贺至尊伏见骠人献新乐请书国史传子孙时有击壤老农父暗测君心闲独语闻君政化甚圣明欲感人心致太平感人在近不在逺太平由实非由声观身理国国可济君如心兮民如体体生疾苦心憯凄民得和平君恺悌贞元之民若未安骠乐虽闻君不欢贞元之民茍无病骠乐不来君亦圣骠乐骠乐徒喧喧不如闻此刍荛言
　　新唐书南蛮传骠古朱波也在永昌南二千里贞元中王雍羗闻南诏归唐有内附心遣弟悉利移城主舒难陁献其国乐至成都韦臯谱次其声以其舞容乐噐异常乃图画以献其乐五译而至徳宗授舒难陁太仆卿遣还开州刺史唐次述骠国献乐颂以献按诗中舒难陁作雍羗之子与唐书异
　　戎人　达穷民之情也
　　缚戎人缚戎人耳穿面破驱入秦天子矜怜不忍杀诏徙东南吴与越黄衣小使录姓名领出长安乗递行身被金创面多瘠扶病徒行日一驿朝飡饥渴费杯盘夜卧腥臊汚牀席忽逢江水忆交河垂手齐声呜咽歌其中一虏语诸虏尔苦非多我苦多同伴行人因借问欲説喉中气愤愤自云乡管本凉原大厯年中没落蕃一落蕃中四十载遣着皮裘系毛带唯许正朝服汉仪敛衣整巾潜泪垂誓心密定归乡计不使蕃中妻子知暗思幸有残筋力更恐年衰归不得蕃候严兵鸟不飞脱身冐死奔逃归昼伏宵行经大漠云阴月黒风沙恶惊藏青冢寒草疎偷渡黄河夜氷薄忽闻汉军鼙鼓声路旁走出再拜迎游骑不听能汉语将军遂缚作蕃生配向东南卑湿地定无存防空防备念此吞声仰诉天若为辛苦度残年凉原乡井不得见胡地妻儿虚弃捐没蕃被囚思汉土归汉被劫为蕃虏早知如此悔归来两地宁如一处苦缚戎人戎人之中我苦辛自古此寃应未有汉心汉语吐蕃身
　　边将冐功之状无辜被俘之情曲曲传出结语尤令人失笑
　　元防之诗自注云近制西边每擒蕃人例皆传置南方不加勦戮
　　骊宫髙　美天子重惜人之财力也
　　髙髙骊山上有宫朱楼紫殿三四重迟迟兮春日玉甃暖兮温泉溢嫋嫋兮秋风山蝉鸣兮宫树红翠华不来兮岁月久墙有衣兮瓦有松吾君在位己五载何不一幸乎其中西去都门几多地吾君不游有深意一人出兮不容易六宫从兮百司备八十一车千万骑朝有宴饫暮有赐中人之产数百家未足充君一日费吾君修已人不知不自逸兮不自嬉吾君爱人人不识不伤财兮不伤力骊宫髙兮髙入云君之来兮为一身君之不来兮为万人
　　格调摹骚词气特婉约
　　百錬镜　辨皇王鉴也
　　百錬镜镕范非常规日辰处所灵且只江心波上舟中铸五月五日日午时琼粉金膏磨莹己化为一片秋潭水镜成将献蓬莱宫扬州长吏手自封人间臣妾不合照背有九五飞天龙人人呼为天子镜我有一言闻太宗太宗常以人为镜鉴古鉴今不鉴容四海安危居掌内百王治乱悬心中乃知天子别有镜不是扬州百链铜
　　青石　激忠烈也
　　青石出自蓝田山兼车运载来长安工人磨琢欲何用石不能言我代言不愿作人家墓前神道碣坟土未干名己灭不愿作官家道傍徳政碑不镌实录镌虚辞愿为叚氏顔氏碑雕镂太尉与太师刻此两片坚贞质状彼二人忠烈姿义心如石屹不转死节如石确不移如观奋击朱泚日似见叱呵希烈时各于其上题名諡一置髙山一沉水陵谷虽迁碑独存骨化为尘名不死长使不忠不烈臣观碑改节慕为人慕为人劝事君石不能言我代言发端竒特后半表出二人写得凛凛有生气不忠不烈者读之故应汗下
　　西凉伎　刺封疆之臣也
　　西凉伎假面胡人假狮子刻木为头丝作尾金镀眼睛银帖齿奋迅毛衣摆双耳如从流沙来万里紫髯深目两胡儿鼓舞跳梁前致辞应似凉州未陷日安西都防进来时须臾云得新消息安西路絶归不得泣向狮子涕双垂凉州陷没知不知狮子囘头向西望哀吼一声观者悲贞元边将爱此曲醉生笑防看不足娱賔犒士宴监军狮子胡儿长在目有一征夫年七十见防凉州低面泣泣罢敛手白将军主忧臣辱昔所闻自从天宝兵戈起犬戎日夜吞西鄙凉州陷来四十年河陇侵将七千里平时安西万里疆今日边防在鳯翔缘边空屯十万卒饱食温衣闲过日遗民肠断在凉州将卒相看无意收天子每思常痛惜将军欲説合惭羞奈何仍看西凉伎取笑资欢无所媿纵无智力未能收忍取西凉防为戱
　　前半叙事却揷入应似凉州未陷日二句所谓横空盘硬语也凉州陷来四十年四句与前相映笔力排奡仿佛似杜结处仍是香山本色
　　八骏图　诫竒物惩佚游也
　　穆王八骏天马驹后人爱之写为图背如龙兮颈如象骨竦筋髙脂肉壮日行万里疾如飞穆王独乗何所之四荒八极踏欲遍三十二蹄无歇时属车轴折趁不及黄屋草生弃若遗瑶池西赴王母宴七庙经年不亲荐璧台南与盛姬游明堂不复朝诸侯白云黄竹歌声动一人荒乐万人愁周从后稷至文武积徳累功世勤苦岂知才及四代孙心轻王业如灰土由来尤物不在大能荡君心即为害文帝却之不肯乗千里马去汉道兴穆王得之不为戒八骏驹来周室壊至今此物尚称珍不知房星之精下为怪八骏图君莫爱
　　涧底松　念寒隽也
　　有松百尺大十围生在涧底寒且卑涧深山险人路絶老死不逢工度之天子明堂欠梁木此求彼有两不知谁谕苍苍造物意但与之材不与地金张世禄原宪贫牛衣寒贱貂蝉贵貂蝉与牛衣髙下虽有殊髙者未必贤下者未必愚君不见沉沉海底生瑚歴歴天上种白榆
　　松是喻意金张原宪是正意一结仍用喻意比拟恰合原宪贫或作黄宪贤者误黄宪为牛医儿与牛衣无
　　涉
　　牡丹芳　美天子忧农也
　　牡丹芳牡丹芳黄金蘂绽红玉房千片赤英霞烂烂百枝綘防灯煌煌照地初开锦绣叚当风不结兰麝囊仙人琪树白无色王母桃花小不香宿露轻盈泛紫艳朝阳照耀生红光红紫二色间深浅向背万态随低昂映叶多情隐羞面卧丛无力含醉妆低娇笑容疑掩口凝思怨人如断肠秾姿贵彩信竒絶杂卉乱花无比方石竹金钱何细碎芙蓉芍药苦防常遂使王公与卿相游花冠盖日相望庳车輭贵公主香衫细马豪家郎卫公宅静闭东院西明寺深开北廊戱蝶双舞看人久残莺一声春日长共愁日照芳难驻仍张帷幕垂阴凉花开花落二十日一城之人皆若狂三代以还文胜质人心重华不重实重华直至牡丹芳其来有渐非今日元和天子忧农桑防下动天天降祥去岁嘉禾生九穗田中寂莫无人至今年瑞麦分两岐君心独喜无人知无人知可叹息我愿暂求造化力减却牡丹妖艳色少回卿士爱花心同似吾君忧稼穑
　　极写牡丹之秾丽忽接三代以还文胜质四句迂腐语耸然夺目下乃接元和天子忧农桑一叚正意便觉峭折有波澜若低手为之则一直説下耳
　　容斋随笔曰欧阳公牡丹释名云牡丹初不载文字唐人如沈宋元白之流皆善咏花当时有一花之异彼必形于篇什而寂无传焉唯刘梦得有咏鱼朝恩宅牡丹诗但云一丛千朶而己亦不云其美且异也予按白公集有白牡丹一篇十四韵又秦中吟买花一章云共道牡丹时相随买花去而讽谕乐府有牡丹芳一篇絶道花之妖艶至有一城之人皆若狂之语又寄微之百韵诗云崇敬牡丹期注崇敬寺牡丹花多与微之有期又有惜牡丹诗元微之有永夀寺看牡丹诗八韵和乐天秋题牡丹丛三韵酬胡三咏牡丹一絶又有五言二絶句许浑亦云近来无奈牡丹何数十千钱买一窠徐凝云三条九陌花时节万马千车看牡丹然则元白未尝无诗唐人未尝不重此花也
　　红线毯　忧蚕桑之费也
　　红线毯择茧缲丝清水煮拣丝练线红蓝染染为红线红于蓝织作披香殿上毯披香殿广十丈余红线织成可殿铺防丝茸茸香拂拂线软花虚不胜物美人蹋上歌舞来罗韤绣鞵随步没太原毯涩毳缕硬蜀都褥薄锦花冷不如此毯温且柔年年十月来宣州宣州太守加様织自谓为臣能竭力百夫同担进宫中线厚丝多巻不得宣州太守知不知一丈毯千两丝地不知寒人要暖少夺人衣作地衣
　　通首直叙到底出以径遂所谓长于激也
　　杜陵叟　伤农夫之困也
　　杜陵叟杜陵居岁种薄田一顷余三月无雨旱风起麦苖不秀多黄死九月降霜秋早寒禾穗未熟皆青干长吏明知不申破急敛暴徴求考课典桑卖地纳官租明年衣食将何如剥我身上帛夺我口中粟虐人害物即豺狼何必钩爪锯牙食人肉不知何人奏皇帝帝心恻隐知人白麻纸上书徳音京畿尽放今年税昨日里胥方到门手持尺牒牓乡邨十家租税九家毕虚受吾君蠲免恩
　　从古及今善政之不能及民者多矣一结慨然思深可为太息
　　卖炭翁　苦宫市也
　　卖炭翁伐薪烧炭南山中满面尘灰烟火色两鬓苍苍十指黒卖炭得钱何所营身上衣裳口中食可怜身上衣正单心忧炭贱愿天寒夜来城外一尺雪晓驾炭车辗冰辙牛困人饥日己髙市南门外泥中歇翩翩两骑来是谁黄衣使者白衫儿手把文书口称勅回车叱牛牵向北一车炭千余斤宫使驱将惜不得半匹红纱一丈绫系向牛头充炭直
　　直书其事而其意自见更不用着一断语
　　阴山道　疾贪虏也
　　阴山道阴山道纥逻敦肥水泉好每至戎人送马时道傍千里无纎草草尽泉枯马病羸飞龙但印骨与皮五十匹缣易一匹缣去马来无了日养无所用去非宜每岁死伤十六七缣丝不足女工苦疎织短截充匹数藕丝蛛网三丈余囘鹘诉称无用处咸安公主号可敦逺为可汗频奏论元和二年下新勅内出金帛酬马直仍诏江淮马价缣从此不令疎短织合罗将军呼万岁捧授金银与缣防谁知黠虏启贪心明年马多来一倍缣渐好马渐多阴山虏奈尔何
　　旧唐书囘纥传囘纥恃功自乾元后屡遣使以马和市缯帛仍岁来市以马一匹易绢四十匹动至数万马蕃得帛无厌我得马无用朝廷甚苦之大厯八年十一月囘纥使使领马万匹来市代宗以马价出于租赋不欲重困民命有司量入许市六千匹按元微之诗自注李传云元和二年有诏悉以金银酬囘鹘马价新旧唐书俱不载此诏是诗叙事极详可以补史传之所不及又按诗中五十匹缣易一匹新旧唐书俱作四十匹亦与此异未知孰是
　　盐商妇　恶幸人也
　　盐商妇多金帛不事田农与蚕绩南北东西不失家风水为乡船作宅本是扬州小家女嫁得西江大商客绿鬟富去金钗多皓腕肥来银钏窄前呼苍头后叱婢问尔因何得如此壻作盐商十五年不属州县属天子毎年盐利入官时少入官家多入私官家利薄私家厚盐鐡尚书逺不知何况江头鱼米贱红鲙黄橙香稻饭饱食浓妆倚柁楼两朶红顋花欲绽盐商妇有幸嫁盐商终朝美饭食终岁好衣裳好衣美食来何处亦须惭媿桑羊桑羊死己久不独汉世今亦有
　　杏为梁　刺居处僣也
　　杏为梁桂为柱何人堂室李开府碧砌红轩色未干去年身没今移主髙其墙大其门谁家第宅卢将军素泥朱板光未灭今岁官收别赐人开府之堂将军宅造未成时头己白逆旅重居逆旅中心是主人身是客更有愚夫念身后心虽甚长计非久穷奢极丽越规模付子传孙令保守莫教门外过客闻抚掌囘头笑杀君君不见马家宅尚犹存宅门题作奉诚园君不见魏家宅属他人诏赎赐还五代孙俭存奢失今在目安用髙墙围大屋
　　此诗与前伤宅一首大意相似后又引出魏徴宅一层劝戒俱备
　　新唐书李师道上私钱六百万为魏徴孙赎故第居易言徴任宰相太宗用殿材成其正寝后嗣不能守陛下犹宜以贤者子孙赎而赐之师道人臣不宜掠美帝从之文集中有论魏徴旧宅状
　　紫毫笔　诫失职也
　　紫毫笔尖如锥兮利如刀江南石上有老吃竹饮泉生紫毫宣城工人采为笔千万毛中拣一毫毫虽轻功甚重管勒工名充岁贡君兮臣兮勿轻用勿轻用将何如愿赐东西府御史愿颁左右台起居搦管趋入黄金阙抽毫立在白玉除臣有奸邪正衙奏君有动言直笔书起居郎侍御史尔知紫毫不易致毎岁宣城进笔时紫毫之价如金贵慎勿空将弹失仪慎勿空将录制词
　　隋堤栁　悯亡国也
　　隋堤栁岁久年深尽衰朽风飘飘兮雨萧萧三株两株汴河口老枝病叶愁杀人曾经大业年中春大业年中炀天子种栁成行夹流水西至黄河东至淮绿影一千三百里大业末年春暮月栁色如烟絮如雪南幸江都恣佚游应将此栁系龙舟紫髯郎将防锦缆青蛾御史直迷楼海内财力此时竭舟中歌笑何日休上荒下困势不久宗社之危如缀旒炀天子自言福祚长无穷岂知皇子封酅公龙舟未过彭城閤义旗巳入长安宫萧墙祸生人事变晏驾不得归秦中土坟数尺何处吴公台下多悲风二百年来汴河路沙草和烟朝复暮后王何以览前王请看隋堤亡国树
　　一起似谚似謡最有古意详叙兴亡之事仍以栁结俯仰情深
　　秦吉了　哀寃民也
　　秦吉了出南中彩毛青黒花颈红耳聪心慧舌端巧鸟语人言无不通昨日长爪鸢今朝大觜乌鸢捎乳燕一窠覆乌啄母鸡双眼枯鸡号堕地燕惊去然后拾卵攫其雏岂无雕与鹗嗉中肉饱不肯搏亦有鸾鹤羣闲立髙飏如不闻秦吉了人云尔是能言鸟岂不闻鸡燕之寃苦吾闻鳯凰百鸟主尔竟不为鳯凰之前致一言安用噪噪闲言语
　　采诗官　监前王乱亡之由也
　　采诗官采诗听歌导人言言者无罪闻者诫下流上通上下泰周灭秦兴至隋氏十代采诗官不置郊庙登歌赞君美乐府艳词悦君意若求兴谕规刺言万句千章无一字不是章句无规刺渐恐朝廷絶讽议诤臣杜口为冗员谏鼓髙悬作虚器一人负扆常端黙百辟入门两自媚夕郎所贺皆徳音春官每奏唯祥瑞君之堂兮千里逺君之门兮九重閟君耳唯闻堂上言君眼不见门前事贪吏害民无所忌奸臣蔽君无所畏君不见厉王胡亥之末年羣臣有利君无利君兮君兮愿听此欲开壅蔽达人情先向歌诗求讽刺
　　未章总结言者无罪闻者诫一语申明作诗之防隠然自附于三百篇之义也诸篇全仿杜甫新安石壕垂老无家等作讽刺时事婉而多风其不及杜者只笔力之纵横格调之变化耳
　　郭茂倩曰新乐府者皆唐世之新歌也以其辞实乐府而未尽被于声故曰新乐府大扺皆以讽谕为体欲以播于乐章歌曲焉
　　汪立名曰按元微之集有和李校书新题乐府上阳白髪人华原磬等十二首序云予友李公垂贶予乐府新题二十首雅有所谓不虚为文予取其病时之尤急者列而和之葢十二而己云云语未尝及白而此序中又不言和李作当是因李作而推广者

</div>
    <div class="pagination">
<a href="御选唐宋诗醇_page67.html">上一页</a><span>...</span><a href="御选唐宋诗醇_page63.html">63</a><a href="御选唐宋诗醇_page64.html">64</a><a href="御选唐宋诗醇_page65.html">65</a><a href="御选唐宋诗醇_page66.html">66</a><a href="御选唐宋诗醇_page67.html">67</a><span class="current-page">68</span><a href="御选唐宋诗醇_page69.html">69</a><a href="御选唐宋诗醇_page70.html">70</a><a href="御选唐宋诗醇_page71.html">71</a><a href="御选唐宋诗醇_page72.html">72</a><a href="御选唐宋诗醇_page73.html">73</a><span>...</span><a href="御选唐宋诗醇_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
