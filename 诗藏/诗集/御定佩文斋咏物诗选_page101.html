<!DOCTYPE html>
<html>
<head>
    <meta charset="UTF-8">
    <title>御定佩文斋咏物诗选 - 第 101 页/共 386 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋咏物诗选 - 第 101 页/共 386 页</h1>
    <div class="content">　　夫子泉　　　　　　　　　【宋】王十朋
　　君不见水经品第天下水康王谷中泉第一但知取水不取人品第未容无得失又不见武昌山中清冷渊名因人重逢苏仙至今人呼作菩萨沦入异敎非吾泉刺桐城中泮宫里大成殿下新泉水不湏更以品第论混混源流自夫子诸生游泳芹藻间日饮一瓢心慕顔聪明不数逺公社【庐山莲社有聪明泉】清白大胜卧龙山【越州卧龙山下有清白泉范文正公名】圣毓尼丘家阙里泉脉何为今在是周流天下皆羙泉浚井得之泉更羙我来酌泉仍叩头遐想洙泗三千游世间何处有此水此州不愧名泉州
　　游趵突泉　　　　　　　　【明】王　弼
　　济南歴下多白泉白沙防处涵风烟郭西趵突更神异平地一朶白玉莲浪花滚起千层雪此中疑是蛟龙穴灵藏嵗久变妖怪精气上涌成涎沫余波散漫渊复渟谿风冷冽山雨青微霜初下鴈秋浴落月渐低猿夜听穷源我欲遡川陆旧志虚传自王屋冥茫难测造化情聊寄泉亭漱寒玉
　　五言律
　　题山中流泉　　　　　　　【唐】储光羲
　　山中有流水借问不知名映地为天色飞空作雨声转来深涧满分出小池平恬淡无人见年年常自清
　　和灵一上人新泉　　　　　【唐】刘长卿
　　东林一泉出复与逺公期石浅寒流处山空夜落时梦闲闻细响虑澹对清漪动静皆无意惟应达者知和崔防稽咏王兵曹防前涌泉势成中字
　　【唐】包　融
　　茂德来徴应流泉入咏歌含灵符上善作字表中和有草恒垂露无风欲偃波为看人共水清白定谁多
　　一公新泉　　　　　　　　【唐】严　维
　　山下新泉出泠泠此发源落池才有响渍石未成痕独映孤松色殊分众鸟喧惟当清夜月对此啓禅门
　　题青萝翁双泉　　　　　　【唐】耿　湋
　　侧弁向清漪门中夕照移异源生暗石叠响落秋池叶拥沙痕没流回草蔓随泠泠无限意不独逺公知
　　山下泉　　　　　　　　　【唐】李　端
　　碧水映丹霞溅溅露浅沙暗通山下草流出洞中花素色和云落喧声绕石斜明朝更寻去应到阮郎家
　　听夜泉　　　　　　　　　【唐】张　籍
　　细泉深处落夜久渐闻声独起出门听欲寻当涧行还疑隔林逺复畏有风生月下长来此无人亦到明
　　题喷玉泉　　　　　　　　【唐】白居易
　　泉喷声如玉潭澄色似空练垂青嶂上珠泻緑盆中澑滴三秋雨寒生六月风何时此岩下来作濯缨翁
　　题僧院引泉　　　　　　　【唐】姚　合
　　泉眼髙千尺山僧取得归架空横竹引凿石透渠飞洗药谿流浊浇花雨力微朝昏长绕看防惜似持衣
　　方山寺松下泉　　　　　　【唐】章孝标
　　石脉绽寒光松根喷晓霜注瓶云母滑漱齿茯苓香野客偷煎茗山僧惜净牀三禅不要问孤月在中央
　　酬从叔听夜泉见寄　　　　【唐】项　斯
　　梦罢更开户寒泉声隔云共谁寻最逺独自坐偏闻岩际和风滴谿中浸月分岂知当此夜流念到江濆
　　听夜泉　　　　　　　　　【唐】刘得仁
　　静里层层石潺潺到鹤林廻流出防洞源逺歴千岑寒助空山月清兼此夜心幽人听达曙难罢藓牀吟
　　题东林寺虎跑泉　　　　　【唐】周　繇
　　胜到通幽感灵泉有虎跑爪擡山脉断掌托石心坳竹霭疑相近松隂盖亦交转令栖遁者真境愈难抛
　　野泉　　　　　　　　　　【唐】张　蠙
　　逺出白云中长年听不穷细声萦乱石寒色入长空挂壁聊成雨穿林别起风温泉非尔类源发在深宫
　　题鹤鸣泉　　　　　　　　【唐】曹　松
　　仙鹤曽鸣处泉兼半井苔直峯抛影入片月泻光来潋灔侵顔冷深沈慰眼开何因值丹顶满汲石瓶廻信州开通寺题僧砌下泉　　　曹　松
　　细声从峤落幽淡浸香墀此境未开日何人初见时耗痕延黒藓静罅吐微凘应有松梢鹤下来当饮之
　　商山夜闻泉　　　　　　　　曹　松
　　泻月声不断坐来心益闲无人知落处万木冷空山逺忆云容外幽疑石缝间那辞通曙听明日度蓝闗
　　泉　　　　　　　　　　　【唐】李　中
　　潺潺青嶂底来处一何长激石苔痕滑侵松鹤梦凉泛花穿竹坞泻月下莲塘想得归何处天涯助渺茫
　　遥赋义兴濳泉　　　　　　　李　中
　　见说灵泉好潺湲兴莫穷谁当秋霁后独听月明中溅石苔花润随流木叶红何当化霖雨济物显殊功
　　井泉　　　　　　　　　　【宋】刘子翚
　　石井水溅溅寒莎映碧鲜雨声添澑急天影入波圎晓汲连山寺春耕润野田杖藜三咽罢毛髪更萧然
　　题周仲杰古泉　　　　　　【元】朱德润
　　闻说东园好渐江暗发源凿池疏地脉叠石种云根涤砚鱼鳞动烹茶蟹眼温欲知隐者乐何日扣柴门
　　玉泉　　　　　　　　　　【明】何景明
　　行游金口寺坐爱玉泉名云去随龙女风来动石鲸入宫朝太液穿苑象昆明却望天河水迢迢万古情
　　酌岩泉　　　　　　　　　【明】黄　辉
　　石髓从君剖何如玉乳香颔珠光直射胆镜影横张甘露霏龙沫寒星散鹄浆一杯和笑酌分得道人粮
　　五言排律
　　甘泉诗　　　　　　　　　【唐】耿　湋
　　异井甘如醴深仁逺未涯气寒堪破暑源静自蠲邪脩绠悬冰甃新桐防玉沙带星凝晓露拂雾拥秋华緑溢涵千仞清泠饮万家何能葛洪宅终日闭烟霞
　　七言律
　　经汉武泉　　　　　　　　【唐】赵　嘏
　　芙蓉池苑起清秋汉武泉声落御沟他日江山映蓬鬓二年杨栁别渔舟行间驻马题诗去物外何人识醉游尽把归心付红叶晩来随水向东流
　　石门山泉　　　　　　　　【唐】郑　谷
　　一脉清泠何所之萦莎激藓入僧池云边野客穷来处石上寒猿见落时聚沫绕槎残雪在迸流穿树堕花随烟春雨晩闲吟去不复逺寻皇子陂
　　和陈洗马山庄新泉　　　　【宋】徐　铉
　　已开山馆待抽簪更凿岩泉欲洗心常被松声迷细韵忽流花片落髙岑便疏浅濑穿莎径始有清光映竹林何日煎茶醖香酒沙边同听暝猿吟
　　宿千嵗庵听泉　　　　　　【宋】刘克庄
　　因爱庵前一脉泉襆衾来此借房眠骤闻将谓谿当户久听翻疑屋是船变作怒声犹壮伟滴成细防更清圎君看昔日兰亭帖亦把湍流替管弦
　　游龙泉　　　　　　　　　【金】元好问
　　风色澄鲜称野情居僧闻客喜相迎藤垂石磴云添润泉漱山根玉有声庭树老于临济寺霜林浑是汉家营明年此日知何处莫惜题诗记姓名
　　题子明雪泉　　　　　　　【元】朱德润
　　万壑轻凘度薄寒碧云深处互漫漫六花溅沫成天巧一脉濳流激暮湍石鼎茶温风味冽玉壶冰皎露华干荆谿白石天寒夜误作山隂道上看
　　宝掌泉　　　　　　　　　【元】陈　樵
　　屋上无端雨乱飘雨留石罅碧寥寥浮光出穴藏丹浅浣水为花到地消石髪年深长满洞玉鱼春冷未生苖泉中自是蛟龙窟顷刻隂云满树腰
　　五言絶句
　　金屑泉　　　　　　　　　【唐】王　维
　　日饮金屑泉少当千余嵗翠鳯翊文螭羽节朝玊帝
　　砌下泉　　　　　　　　　【唐】钱　起
　　穿云来自逺激砌流偏驶能资庭户幽更引海禽至
　　山下泉　　　　　　　　　【唐】皇甫曽
　　漾漾带山光澄澄倒林影那知石上喧却益山中静
　　流泉　　　　　　　　　　【宋】梅尧臣
　　石齿嚼寒声粼粼萦曲处有时浮落英又向城根去
　　井泉　　　　　　　　　　【宋】朱　子
　　开山昔何人凿此寒泉井独夜漱琼瑶泠然发深省
　　玉帘泉　　　　　　　　　【元】赵孟頫
　　飞泉如玉帘直下数千尺新月横帘钩遥遥挂空碧
　　玉帘泉　　　　　　　　　【元】袁　桷
　　截玉作明帘不知帘外事应有碧眼仙隔帘见人至
　　寒月泉　　　　　　　　　【元】杜　本
　　齧冰激齿颊咽雪涤胃肠此水若寒月饮之年命长
　　罗汉泉　　　　　　　　　【元】廼　贤
　　锡杖虚空落灵泉发地中忽看流菜叶始信石桥通
　　七言絶句
　　忆四明山泉　　　　　　　【唐】施肩吾
　　爱彼山中石泉水幽声夜夜落空里至今忆得卧云时犹是涓涓在人耳
　　洞灵观流泉　　　　　　　【唐】李　郢
　　石上苔芜水上烟潺湲声在观门前千岩万壑分流去更引飞花入洞天
　　饮岩泉　　　　　　　　　【唐】陆龟蒙
　　已甘茅洞三君食欠买桐江一朶山严子濑髙秋浪白水禽飞尽钓舟还
　　谢山泉　　　　　　　　　　陆龟蒙
　　决决春泉出洞霞石壜封寄野人家草堂尽日畱僧坐自向前谿摘茗芽
　　庶子泉　　　　　　　　　【宋】欧阳脩
　　庶子遗踪畱此地寒岩徙倚弄飞泉古人不见心可见一片清光长皎然
　　游中峯杯泉　　　　　　　【宋】苏　轼
　　石眼杯泉举世无要知杯渡是凡夫可怜狡狯维摩老戏取江湖入鉢盂
</div>
    <div class="pagination">
<a href="御定佩文斋咏物诗选_page100.html">上一页</a><span>...</span><a href="御定佩文斋咏物诗选_page96.html">96</a><a href="御定佩文斋咏物诗选_page97.html">97</a><a href="御定佩文斋咏物诗选_page98.html">98</a><a href="御定佩文斋咏物诗选_page99.html">99</a><a href="御定佩文斋咏物诗选_page100.html">100</a><span class="current-page">101</span><a href="御定佩文斋咏物诗选_page102.html">102</a><a href="御定佩文斋咏物诗选_page103.html">103</a><a href="御定佩文斋咏物诗选_page104.html">104</a><a href="御定佩文斋咏物诗选_page105.html">105</a><a href="御定佩文斋咏物诗选_page106.html">106</a><span>...</span><a href="御定佩文斋咏物诗选_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
