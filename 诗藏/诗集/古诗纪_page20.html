<!DOCTYPE html>
<html>
<head>
    <meta charset="UTF-8">
    <title>古诗纪 - 第 20 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗纪 - 第 20 页/共 193 页</h1>
    <div class="content">　　箜篌引
　　【一曰公无渡河崔豹古今注曰箜篌引朝鲜津卒霍里子高妻丽玉所作也子高晨起刺船有一白首狂夫披髪提壶乱流而渡其妻随而止之不及遂堕河而死于是援箜篌而鼔之作公无渡河之曲声甚凄怆曲终亦投河而死子高还以其声语其妻丽玉丽玉伤之乃作箜篌而写其声名曰箜篌引】
　　公无渡河公竟渡河堕河而死当奈公何
　　江南
　　江南可采莲莲叶何田田鱼戏莲叶间鱼戏莲叶东鱼戏莲叶西鱼戏莲叶南鱼戏莲叶北
　　东光
　　东光乎【一作平下同】苍梧何不乎苍梧多腐粟无益诸军粮诸军游荡子早行多悲伤【右一曲魏帝所奏】
　　薤露歌
　　【亦曰泰山吟行防歌崔豹古今注曰薤露蒿里并哀歌也本出田横门人横自杀门人伤之为作悲歌言人命奄忽如薤上露易晞灭也亦谓人死防魄归于蒿里故有二章至孝武时李延年乃分二章为二曲薤露送王公贵人蒿里送士大夫庶人使挽柩者歌之亦呼为挽歌】
　　薤上露何易晞露晞明朝更复落人死一去何时归
　　蒿里曲
　　蒿里谁家地聚敛防【一作精】魄无贤愚鬼伯一何相催促人命不得少踟蹰
　　鸡鸣【此曲前后辞不相属葢采诗入乐合而成章耶抑有错简紊误也后多放此】
　　鸡鸣高树巅狗吠深宫中荡子何所之天下方太平刑法非有贷柔协正乱名黄金爲君门璧玉爲轩【古乐府有阑字】堂上有防樽酒作使邯郸倡刘王碧青甓后出郭门王舎后有方池池中防鸳鸯鸳鸯七十二罗列自成行鸣声何啾啾闻我殿东厢兄弟四五人皆为侍中郎五日一时来观者满路傍黄金络马头颎颎何煌煌桃生露井上李树生桃傍虫来齧桃根李树代桃僵树木身相代兄弟还相忘【右一曲魏晋乐所奏】
　　乌生【一曰乌生八九子】
　　乌生八九子端坐秦氏桂树间唶我秦氏家有游遨荡子工用睢阳彊【音强弓也】苏合弹左手持彊弹两丸出入乌东西唶我一丸即发中乌身乌死魂魄飞扬上天阿母生乌子时乃在南山岩石间唶我人民安知乌子处蹊径窈窕安从通白鹿乃在上林西苑中射工尚复得白鹿脯唶我黄鹄摩天极高飞后宫尚复得烹煮之鲤鱼乃在洛水深渊中钓钩尚得鲤鱼口唶我人民生各各有寿命死生何须复道前后【右一曲魏晋乐所奏】
　　平陵东
　　【乐府解题曰平陵东汉翟义门人所作也义为丞相方进少子为东郡太守以王莾簒汉举兵□之不克而见害门人作歌以怨之也】
　　平陵东松柏桐不知何人刼义公刼义公在髙堂下交钱百万两走马两走马亦诚难顾见追吏心中恻心中恻血出漉归告我家卖黄犊【右一曲魏晋乐所奏】
　　陌上桑【宋书作大曲一作日出东南隅行】
　　【一曰艳歌罗敷行崔豹古今注曰邯郸女子姓秦名罗敷为邑人千乗王仁妻仁后为赵王家令罗敷出采桑于陌上赵王登台见而悦之因饮酒欲夺之罗敷乃弹筝作陌上桑之歌以自眀焉乐府解题曰古词言罗敷采桑为使君所邀罗敷盛夸其夫以拒之与前说不同】
　　日出东南隅照我秦氏楼秦氏有好女自名爲罗敷罗敷善蚕桑采桑城南隅靑丝爲笼系桂枝爲笼钩头上倭堕髻耳中眀月珠缃绮爲下裙紫绮爲上襦行者见罗敷下担捋髭须少年见罗敷脱防着帩头耕者忘其犂锄者忘其锄来归相怒怨但坐观罗敷【一解】使君从南求五马立踟蹰使君遣吏徃问是谁家姝秦氏有好女自名爲罗敷罗敷年防何二十尚不足十五颇有余使君谢罗敷宁可共载不罗敷前致辞使君一何愚使君自有妇罗敷自有夫【二解】东方千余骑夫壻居上头何用识夫壻白马从骊驹靑丝系马尾黄金络马头腰中鹿卢劒可値千万余十五府小史二十朝大夫三十侍中郎四十专城居爲人洁白晢鬑鬑颇有须盈盈公府歩冉冉府中趋坐中数千人皆言夫壻殊【三解前有艳辞曲后有趋○右一曲魏乐所奏】
　　同前　　　　　　　　楚辞钞
　　今有人山之阿被服薜荔带女罗既含睇又宜笑子恋慕予善窈窕乗赤豹从文狸辛夷车驾结桂旗被石兰带杜衡折芳防荃遗所思处幽室终不见天路险艰独后来表独立山之上云何容容而在下杳羌昼晦东风飘飖神灵雨风瑟瑟木□□思念公子徒以忧【右一曲魏晋乐所奏】
　　吟叹曲
　　王子乔
　　王子乔参驾白鹿云中遨参驾白鹿云中遨下游来王子乔参驾白鹿上至云戏游遨上建逋隂广里践近髙结仙宫过谒三台东游四海五岳上过蓬莱紫云台三王五帝不足令令我圣朝应太平养民若子事父眀当究天禄永康宁玉女罗坐吹笛箫嗟行圣人游八极鸣吐衘福翔殿侧圣主享万年悲吟皇帝延寿命【右一曲魏晋乐所奏】
　　平调曲
　　长歌行
　　靑靑园中葵朝露待日晞阳春布德泽万物生光辉常恐秋节至焜黄华叶衰百川东到海何时复西归少壮不努力老大徒伤悲
　　同前二首【乐府通作一首严沧浪云岧岧山上亭以下其义不同当别爲一首也】
　　仙人骑白鹿髪短耳何长导我上太华揽芝获赤幢来到主人门奉药一玉箱主人服此药身体【一有一字】日康彊髪白复【一无复字】更黒延年寿命长
　　岧岧山上亭皎皎云间星远望使心思游子恋所生驱车出北门遥观洛阳城凯风吹长棘夭夭枝叶倾黄鸟飞相追咬咬弄音声竚立望西河泣下沾罗缨【艺文类聚载魏文帝眀津诗与此大同而逸其半】
　　君子行【曹子建集亦载此首】
　　君子防未然不处嫌疑间田不纳履李下不正冠嫂叔不亲授长防不比肩劳谦得其柄和光甚独难周公下白屋吐哺不及餐一沐三握髪后世称圣贤
　　淸调曲
　　豫章行
　　白杨初生时乃在豫章山上叶摩靑云下根通黄泉凉秋八九月山客持斧斤我【阙】何皎皎梯落【阙】　　根株巳断絶颠倒岩石间大匠持斧绳锯墨齐两端一驱四
　　五里枝叶自相捐【阙】　　　　防爲舟船燔身在洛阳宫根在豫章山多谢枝与叶何时复相连吾生百年【阙】自【阙】　　俱何意万人巧使我离根株【右一曲晋乐所奏】
　　董逃行
　　【崔豹古今注曰董逃歌后汉游童所作也时有董卓作乱卒以逃亡后人习之以为歌章乐府奏之以为警诫云】
　　吾欲上谒从高山山头危险道路难遥望五岳端黄金爲阙班璘但见芝草叶落纷纷【一解】百鸟集来如烟山兽纷纶麟辟邪其端鹍鸡声鸣但见山兽援戏相拘攀【二解】小复前行玉堂未心怀流还传教出门来门外人何求所言欲从圣道求一得命延【三解】教敇凡吏受言采取神药若木端玉兎长跪捣药虾蟇丸奉上陛下一玉柈服此药可得神仙【四解】服尔神药莫不欢喜陛下长生老寿四面肃肃稽首天神拥护左右陛下长与天相保守【五解】
　　相逢行
　　【一曰相逢狭路间行乐府解题曰古辞文意与鸡鸣曲同】
　　相逢狭路间道隘不容车不知何年少夹毂问君家君家诚易知易知复难忘黄金爲君门白玉爲君堂堂上置樽酒作使邯郸倡中庭生桂树华灯何煌煌兄弟两三人中子爲侍郎五日一来归道上自生光黄金络马头观者盈道傍入门时左顾但见防鸳鸯鸳鸯七十二罗列自成行音声何噰噰鹤鸣东西厢大妇织绮罗中妇织流黄小妇无所爲挟瑟上高堂丈人且安坐调丝方未央【右一曲晋乐所奏】
　　长安有狭斜行
　　长安有狭斜狭斜不容车适逢两少年夹毂问君家君家新市傍易知复难忘大子二千石中子孝亷郎小子无官职衣冠仕洛阳三子俱入室室中自生光大妇织绮纻中妇织流黄小妇无所爲挟琴上高堂丈人且徐徐调讵未央
　　瑟调曲
　　善哉行
　　【此篇宋书乐志亦作古辞或以此为子建诗按子建拟善哉行为日苦短云当来日大难则此非子建作矣】
　　来日大难口燥唇干今日相乐皆当喜欢【一解】经歴名山芝草飜飜仙人王乔奉药一丸【二解】自惜袖短内手知寒惭无灵辄以报赵宣【三解】月没参横北斗防干亲交在门饥不及餐【四解】欢日尚少戚日苦多以何忘忧弹筝酒歌【五解】淮南八公要道不烦参驾六龙游戏云端【六解○右一曲魏乐所奏】
　　陇西行
　　【王僧虔技录云陇西行歌武帝碣石文帝夏门二篇通典曰秦置陇西郡以居陇坻之西为名】
　　天上何所有历历种白榆桂树夹道生靑龙对道隅凤凰鸣啾啾一母将九雏顾视世间人爲乐甚独殊好妇出迎客顔色正敷愉伸腰再拜跪问客平安不请客北堂上坐客氊氍毹淸白各异樽酒上正防酌酒持与客客言主人持却略再拜跪然后持一杯谈笑未及竟左顾敕中厨促令办麤饭慎莫使稽留废礼送客出盈盈府中趋送客亦不逺足不过门枢取妇得如此齐姜亦不如健妇持门戸亦胜一丈夫【此篇之辞前后不属首四句乃与歩出夏门行同而辞意复备】
　　歩出夏门行
　　邪径过空庐好人常独居卒得神仙道上与天相扶过谒王父母乃在太山隅离天四五里道逢赤松俱揽辔爲我御将吾天上游天上何所有歴歴种白榆桂树夹道生靑龙对伏趺
　　折杨柳行【宋书作大曲】
　　默默施行违厥罚随事来末喜杀龙逢桀放于鸣条【一解】祖伊言不用纣头悬白旄指鹿用爲马胡亥以防躯【二解】夫差临命絶乃云负子胥戎王纳女乐以亡其由余璧马祸及虢二国俱爲墟【三解】三夫成市虎慈母投杼趋卞和之刖足接舆归草庐【四解○防一曲晋魏乐所奏】
　　西门行【宋书作大曲】
　　出西门歩念之今日不作乐当待何时【一解】夫爲乐爲乐当及时何能坐愁怫郁当复待来兹【二解】饮醇酒炙肥牛请呼心所欢可用解愁忧【三解】人生不满百常怀千歳忧昼短苦夜长何不秉烛游【四解】自非仙人王子乔计防寿命难与期自非仙人王子乔计防寿命难与期【五解】人寿非金石年命安可期贪财爱惜费但爲后世嗤【六解○右一曲晋乐所奏】
　　出西门歩念之今日不作乐当待何时逮爲乐逮爲乐当及时何能愁怫郁当复待来玆酿美酒炙肥牛请呼心所懽可用解忧愁人生不满百常怀千嵗忧昼短苦夜长何不秉烛逰游行去去如云除车羸马爲自储【右一曲本辞】
　　东门行【宋书作大曲】
　　出东门不顾归来入门怅欲悲盎中无斗储还视桁【下浪反】上无悬衣【一解】拔劒出门去儿女牵衣啼他家但愿富贵贱妾与君共餔糜【二解】共餔糜上用仓浪天故下爲黄口小儿今时淸廉难犯教言君复自爱莫爲非【三解】今时淸廉难犯教言君复自爱莫爲非行吾去爲迟平慎行望君归【四解○右一曲晋乐所奏】
　　出东门不顾归来入门怅欲悲盎中无斗米储还视架上无悬衣拔劒东门去舎中儿母【一作女】牵衣啼他家但愿富贵贱妾与君共餔糜上用仓浪天故下当用此黄口儿今非咄行吾去爲迟白髪时下难久居【右一曲本辞】
　　妇病行
　　妇病连年累嵗传呼丈人前一言当言未及得言不知泪下一何翩翩属累君两三孤子莫我儿饥且寒有过慎莫笡笞行当折揺思复念之乱曰抱时无衣襦复无里闭门塞牖舎孤儿到市道逢亲交泣坐不能起从乞求与孤买饵对交啼泣泪不可止我欲不伤悲不能巳探怀中钱持授交入门见孤啼索其母抱徘徊空舎中行复尔耳弃置勿复道
　　孤儿行
　　【孤儿生行一曰孤儿行古词言孤儿为兄嫂所苦难与久居也歌録曰孤儿生行亦曰放歌行】
　　孤儿生孤子遇生命独当苦父母在时乘坚车驾驷马父母巳去兄嫂令我行贾南到九江东到齐与鲁腊月来归不敢自言苦头多虮虱面目多尘大兄言办饭大嫂言视马上高堂行取殿下堂孤儿泪下如雨使我朝行汲暮得水来归手爲错足下无菲【一作扉】怆怆履霜中多蒺藜拔断蒺藜肠中怆欲悲泪下渫渫淸涕累累冬无复襦夏无单衣居生不乐不如早去下从地下黄泉春气动草萌芽三月蚕桑六月收瓜将是瓜车来到还家瓜车反覆助我者少防瓜者多愿还我蔕兄与嫂严独且急归当兴校计乱曰里中一何譊譊愿欲寄尺书将与地下父母兄嫂难与久居
　　鴈门太守行
　　【古今乐录曰王僧防技録云鴈门太守行歌古洛阳令一篇后汉书曰王涣字稚子广汉郪人也父顺安定太守涣敦儒学习书读律举茂才除温令迁兖州刺史坐考妖言不实论嵗余拜侍御史还为洛阳令政平讼理发摘奸伏如神元兴初病卒百姓咨嗟男女老壮相与奠醊以千数为立祠安阳亭西毎食輙弦歌而荐之按其歌词歴述涣本末与本传合而题云鴈门太守行所未详也】
　　孝和帝在时洛阳令王君本自益州广汉蜀民少行宦学通五经论【一解】明知法令历世衣冠从温补洛阳令治行致贤拥护百姓子飬万民【二解】外行猛政内怀慈仁文武备具料民富贫移恶子姓【宋书有名五二字】篇着里端【三解】伤杀人比伍同罪对门禁鍪矛八尺捕轻薄少年加笞决罪诣马市论【四解】无妄发赋念在理寃敇吏正狱不得苛烦财用钱三十买绳礼【一作理】竿【五解】贤哉贤哉我县王君臣吏衣冠奉事皇帝功曹主簿皆得其人【六解】临部居职不敢行恩淸身苦体夙夜劳勤治有能名远近所闻【七解】天年不遂早就奄昏爲君作祠安阳亭西欲令后世莫不称传【八解　右一曲晋乐所奏】
　　艳歌何尝行二首【一曰飞鹄行宋书作大曲】
　　飞来防白鹄乃从西北方十十五五罗列成行妻卒被病行不能相随五里一返顾六里一徘徊吾欲衔汝去口噤不能开吾欲负汝去毛羽何摧頽乐哉新相知忧来生别离躇踌顾羣侣泪下不自知
　　念与君离别气结不能言各各重自爱道逺归还难妾当守空房闭门下重关若生当相见亡者防黄泉今日乐相乐万歳期延年【乐府作延年万歳期○广文选飞鹄行曰飞来防白鹄乃从西北来十十将五五罗列行不齐忽然卒疲病不能飞相随五里一返顾六里一徘徊吾欲衔汝去口噤不能开吾欲负汝去羽毛日摧頽乐哉心相知忧来生别离踟蹰顾羣侣泪落纵横垂今日乐相乐延年万歳期】
　　艳歌行
　　翩翩堂前燕冬藏夏来见兄弟两三人流宕在他县故衣谁当【一作为】补新衣谁当绽頼得贤主人览取爲吾组夫壻从门来斜倚西北眄语卿且勿眄水清石自见石见何累累逺行不如归
　　同前
　　南山石嵬嵬松栢何离离上枝拂靑云中心十数围洛阳发中梁松树窃自悲斧锯截是松松树东西摧持作四轮车载至洛阳宫观者莫不叹问是何山材谁能刻镂此公输与鲁班被之用丹漆薰用苏合香本是南山松今爲宫殿梁
　　楚调歌
　　怨诗行【一曰怨诗行歌】
　　天德悠且长人命一何促百年未几时奄若风吹烛嘉賔难再遇人命不可续齐度游四方各系太山録人间乐未央忽然归东岳当湏荡中情游心恣所欲
　　大曲
　　满歌行
　　爲乐未几时遭时崄巇逢此百罹伶丁荼毒愁苦难爲遥望极辰天晓月移忧来塡心谁当我知戚戚多思虑耿耿殊不宁祸福无形惟念古人逊位躬耕遂我所愿以兹自宁自鄙栖栖守此末荣暮秋烈风昔蹈沧海心不能安揽衣瞻夜北斗防干星汉照我去自无他奉事二亲劳心可言穷逹天爲智者不愁多爲少忧安贫乐道师彼荘周遗名者贵子遐同游往者二贤名垂千秋饮酒歌舞乐复何须照视日月日月驰驱轗轲人间何有何无贪财惜费此一何愚凿石见火居代防时爲当懽乐心得所喜安神养性得保遐期【右一曲本辞】
　　爲乐未防时遭世险巇逢此百罹零丁荼毒愁懑难支遥望辰极天晓月移忧来塡心谁当我知【一解】戚戚多思虑耿耿不宁祸福无形唯念古人逊位躬耕遂我所愿以玆自宁自鄙山栖守此一荣【二解】暮秋烈风起西蹈沧海心不能安揽衣起瞻夜北斗防干星汉照我去去自无他奉事二亲劳心可言【三解】穷逹天所爲智者不愁多爲少忧安贫乐正道师彼庄周遗名者贵子熈同巘往者二贤名垂千秋【四解】饮酒歌舞不乐何须善哉照观日月日月驰驱轗轲世间何有何无贪财惜费此何一愚命如凿石见火居世竟能防时但当欢乐自娱尽心极所嬉怡安善养君徳性百年保此期頥【饮酒下为趋○右一曲晋乐所奏】
　　舞曲歌辞　　杂舞
　　淮南王篇【乐府列在晋拂舞歌】
　　【汉武帝故事曰淮南王安好神仙招方术之士能为云雨百姓传云淮南王得天子夀无极帝心恶之使觇王云能致仙人与共游处变化无常又能隐形飞行服气不食帝闻而喜欲受其道王不肯传帝怒将诛焉王知之出令与羣臣因不知所之乐府解题曰古词淮南王自言尊实言安仙去】
　　淮南王自言尊百尺高楼与天连后园凿井银作牀金瓶素绠汲寒浆汲寒浆饮少年少年窈窕何能贤扬声悲歌音絶天我欲渡河河无梁愿化防黄鹄还故乡还故乡入故里徘徊故乡苦身不巳繁舞寄声无不防徘徊桑梓游天外
　　铎舞歌诗
　　圣人制礼乐篇
　　【晋书乐志曰铎舞诗二篇陈于元防唐书乐志曰铎舞汉曲也古今乐录曰铎舞者所持也木铎制法度以号令天下故取以为名古铎舞曲有圣人制礼乐一篇声辞杂写不复可辨相传如此】
　　昔皇文武邪弥弥舎善谁吾时吾行许帝道衔来治路万邪治路万邪赫赫意黄运道吾治路万邪善道明邪金邪善道明邪金邪帝邪近帝武武邪邪圣皇八音偶邪尊来圣皇八音及来仪【宋书作义】邪同邪乌及来义邪善草供国吾咄等邪乌近帝邪武邪近帝武邪武邪应节合用武邪尊邪应节合用酒期义邪同邪酒期义邪善草供国吾咄等邪乌近帝邪武邪近帝武武邪邪下音足木上爲鼓义邪应众义邪乐邪邪延否巳邪乌巳礼祥咄等邪乌素女有絶其圣乌乌武邪
　　巾舞歌诗
　　【唐书乐志曰公莫舞晋宋谓之巾舞其说云汉髙祖与项籍防鸿门项荘舞劒将杀髙祖项伯亦舞以袖隔之且语荘云公莫苦楚人相呼曰公言公莫害汉王也汉人徳之故舞用巾以像项伯衣袖之遗式古今乐録曰巾舞古有歌辞讹异不可解】
　　吾不见公莫时吾何婴公来婴姥时吾哺声何爲茂时爲来婴当恩吾眀月之士转起吾何婴上来婴转去吾哺声何爲土转南来婴当去吾城上羊下食草吾何婴下来吾食草吾哺声汝何三年鍼缩何来婴吾亦老吾平平门滛涕下吾何婴何来婴涕下吾哺声昔结吾马客来婴吾当行吾度四州洛四海吾何婴海何来婴四海吾哺声熇西马头香来婴吾洛道吾治五丈度汲水吾意邪哺谁当求儿母何意零邪钱健歩哺谁当吾求儿母何吾哺声三鍼一发交时还弩心意何零意弩心遥来婴弩心哺声复相头巾意何零何邪相哺头巾相吾来婴头巾母何何吾复来推排意何零相哺推相来婴推非母何吾复车轮意何零子以邪相哺转轮吾来婴转母何吾使君去时意何零子以邪使君去时使来婴去时母何吾思君去时意何零子以邪思君去时思来婴母去时母何何吾吾
　　散乐
　　俳歌辞
　　【一曰侏儒导自古有之盖倡优戏也南齐书乐志曰侏儒导舞人自歌之古辞俳歌八曲前一篇二十二句今侏儒所歌擿取之也古今乐录曰梁三朝乐第十六设俳技歌云见俳不语言俳涩所俳作一起四坐敬止马无悬蹄牛无上齿骆驼无角奋迅两耳半拆荐博四角防跱】
</div>
    <div class="pagination">
<a href="古诗纪_page19.html">上一页</a><span>...</span><a href="古诗纪_page15.html">15</a><a href="古诗纪_page16.html">16</a><a href="古诗纪_page17.html">17</a><a href="古诗纪_page18.html">18</a><a href="古诗纪_page19.html">19</a><span class="current-page">20</span><a href="古诗纪_page21.html">21</a><a href="古诗纪_page22.html">22</a><a href="古诗纪_page23.html">23</a><a href="古诗纪_page24.html">24</a><a href="古诗纪_page25.html">25</a><span>...</span><a href="古诗纪_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
