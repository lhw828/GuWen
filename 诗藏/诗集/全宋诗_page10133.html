<!DOCTYPE html>
<html>
<head>
    <meta charset="UTF-8">
    <title>全宋诗 - 第 10133 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 10133 页/共 11672 页</h1>
    <div class="content">    五陵松柏兮，萧萧秋风。
    此赋之传兮，与天无穷。

岳珂　徽宗皇帝诗联扇面御书赞
    四海如春，时维帝心。
    遇特而感，其传至今。
    宫扇之存，有此神翰。
    原扬仁风，慰彼涂炭。

岳珂　火云
    清晨洗月露，云色己如血。
    似忧农亩枯，敢叹征途热。
    濒湖十万月，旦旦望霓切。
    龙骨夹岸鸣，尽暮不暇歇。
    只今牛犁地，已作龟兆裂。
    平湖三十里，湍漭几尽竭。
    矧一线渠，而不经涸辙。
    天阍高莫叫，岁事渐无说，
    如予方怀章，何以救余孑。
    回首望尧云，凭风哀涕雪。

岳珂　霍仁仲指教帖赞
    金斗之魁祥，烂兮流光。
    玉墀之西厢，颀兮荷囊。
    宝墨之淋浪，蔚兮遗芳。
    百年之巾缃，宜兮毖藏。

岳珂　集喜二首
    鹊噪庭前木，蛛翻檐畔围。
    双莲瑞明月，万柳舞晴晖。
    宿鹤迎风袂，盟鸥认雪衣。
    物情同一喜，应为主人归。

岳珂　集喜二首
    水面开新皱，山容散宿颦。
    松巢猨已识，花径鹿初驯。
    云倦随归鸟，风清似故人。
    逢迎真不暇，谁作近前嗔。

岳珂　己亥八月廿一日除书予拜太平兴国宫祠官呈赵季茂
    世间何物最是閒，司谏拂衣归华山。
    倦来忘记省不得，依约此语祥符间。
    终南捷径本自错，老子新司紫元钥。
    官家雇我作閒人，有酒醉呼端不恶。
    岁糜廪粟月俸钱，豢鹤有料芝有田。
    人生何必待有用，我老得此宁非天。
    君不见当年把臂龙图上，司谏放归元未放。
    又不见倦翁山行醉复醒，说著拂衣今亦忘。

岳珂　己亥明禋恩封邺侯感愧有作二首
    静即为方动即圆，幼知棋局老饶老。
    封同桑梓一千户，迹远蓬莱二十年。
    品禄幸犹容后隐，干畲何敢拟前贤。
    只科筑室疑相似，三万牙签还俨然。

岳珂　己亥明禋恩封邺侯感愧有作二首
    布衣所朱极封留，佩印归来天倦游。
    汗马无功开上郡，铸龟有意雇中流。
    南巡空负黄图恨，北望还兴紫陌愁。
    王国不烦谋主父，自怜支子亦通侯。

岳珂　己亥十二月十七日堂帖被召感恩二首
    九天驿骑下弓招，葵日丹心识就尧。
    鸾凤正应在阿阁，鶢鶋何事享箫韶。
    丘园有分容逋客，海岳无裨愧圣朝。
    老病不堪心力倦，甫田勿叹莠{上艹下乔}{上艹下乔}。

岳珂　己亥十二月十七日堂帖被召感恩二首
    归来三径脱尘韟，两拜除书下玉墀。
    圣泽云天何心报，臣心铁石未全衰。
    马蹄已负驱车原，鸿羽难胜渐陆仪。
    原把一犁祝膏泽，康衢击壤乐清时。

岳珂　寄道士杨休文
    羽衣来自合山前，见说山中老散仙。
    出岫无心云傍日，归巢有意涧鸣泉。
    同襟汗漫寻常客，掉鞅文章四十年。
    我亦近为猿鹤侣，试从香火结前缘。

岳珂　寄高建宁尚书二首
    鹤书几到阖庐城，见说君王忆姓名。
    衡岳云开传谏草，考亭月冷见文盟。
    不从金马登丞辅，却托铜菟烦客卿。
    天意未应无定据，管教吾道致升平。

岳珂　寄高建宁尚书二首
    已分耕畦老一犁，天风史梦入枯溪。
    谁怜北{左土右宅}骑牛背，又踏东华放马蹄。
    槐绿不妨穿禁漏，枣红便觉动边鼙。
    归途原请平戎策，政恐曹装趁诏泥。

岳珂　寄江州赵倅季茂二首时过溧阳舟中正遇顺风张帐
    扁舟初下投金濑，忽忆湓江赵治中。
    才气当年凡事别，诗盟近日与谁同。
    何当解印乘归兴，想见随桥亦顺风。
    茶灶笔床淡生活，一帆先借老龟蒙。

岳珂　寄江州赵倅季茂二首时过溧阳舟中正遇顺风张帐
    庾公楼上凭栏时，一片归云费梦思。
    乡国情怀应念我，江山风月定分谁。
</div>
    <div class="pagination">
<a href="全宋诗_page10132.html">上一页</a><span>...</span><a href="全宋诗_page10128.html">10128</a><a href="全宋诗_page10129.html">10129</a><a href="全宋诗_page10130.html">10130</a><a href="全宋诗_page10131.html">10131</a><a href="全宋诗_page10132.html">10132</a><span class="current-page">10133</span><a href="全宋诗_page10134.html">10134</a><a href="全宋诗_page10135.html">10135</a><a href="全宋诗_page10136.html">10136</a><a href="全宋诗_page10137.html">10137</a><a href="全宋诗_page10138.html">10138</a><span>...</span><a href="全宋诗_page10134.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
