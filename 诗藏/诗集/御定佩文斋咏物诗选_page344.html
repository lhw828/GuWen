<!DOCTYPE html>
<html>
<head>
    <meta charset="UTF-8">
    <title>御定佩文斋咏物诗选 - 第 344 页/共 386 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋咏物诗选 - 第 344 页/共 386 页</h1>
    <div class="content">　　鸣雁行　　　　　　　　　【唐】李　白
　　秋雁鸣辞燕山昨发委羽朝度关一一衔芦枝南飞防落天地间连行接翼往复还客居烟波寄湘呉凌霜触雪毛体枯畏逢矰缴惊相呼闻虚坠良可吁君更弹射何为乎
　　鸿雁　　　　　　　　　　【宋】曾　巩
　　江南岸边江水平水荇青青渚蒲绿鸿雁此时俦侣多乱下沙汀恣栖宿羣依青荇唼且鸣暖浴蒲根戏相逐长无矰缴意自闲不饱稻粱心亦足性殊凡鸟自知时飞不乱行聊渐陆岂同白鹭空洁白俛啄腥污期满腹
　　汪履道家观所蓄烟雨芦鸿圗
　　【宋】僧洪
　　西湖漠漠生烟雨浦浦圎沙鳬雁聚今日髙堂素壁间忽见西湖最西浦翩翻两雁方欲下数只飘然掠波去独余一只方穏眠有梦不成亦惊顾萧梢碧芦秋叶赤青沙白石纷无数我本江湖不系舟尔軰况亦江湖侣令人便欲寻睿郎呼船深入龙山坞
　　鸿雁篇　　　　　　　　　【元】陈　基
　　鸿雁双双度雁门相呼相唤不离羣昼衔芦藋防矰缴夜宿关河同梦魂稻粱既足江南阔秋水增波叶微脱洞庭湖畔卧云沙彭蠡矶头弄烟月一朝无事忽相违一向东飞一向西西飞渺渺秦山曲东去悠悠沧海湄秦山沧海遥相望顾影徘徊各惆怅山有猩鼯与网罗水有蛟鼍与风浪囘头却恨不同栖辛苦皆因独自飞不问天南与天北何时相见得同归
　　五言律
　　同张二咏雁　　　　　　　【唐】骆賔王
　　唼藻沧江逺衔芦紫塞长雾深迷晓景风急断秋行阵照通宵月书封防夜霜无复能鸣分空知愧稻粱
　　秋雁　　　　　　　　　　　骆賔王
　　聫翩辞海曲揺曵指江干阵去金河冷书归玉塞寒帯月凌空易迷烟逗浦难何当同顾影刷羽泛清澜
　　雁　　　　　　　　　　　【唐】李　峤
　　春晖满朔方雁发衡阳望月惊影排云结阵行往还倦南北朝夕苦风霜寄语能鸣侣相随入帝乡
　　归雁　　　　　　　　　　【唐】杜　甫
　　万里衡阳雁今年又北归双双瞻客上一一背人飞云里相呼疾沙边自宿稀系书无浪语愁寂故山薇
　　孤雁　　　　　　　　　　　杜　甫
　　孤雁不饮啄飞鸣声念羣谁怜一片影相失万重云望尽似犹见哀多如更闻野鸦无意绪鸣噪自纷纷见上林春雁翔青云寄杨起居李员外
　　【唐】钱　起
　　上林春更好宾雁不知归顾影怜青籞传声入紫微夜陪池鹭宿朝出苑花飞宁忆寒乡侣鸾凰一见稀
　　送征鸿　　　　　　　　　　钱　起
　　秋空万里净嘹唳独南征风急翻霜冷云开见月惊塞长怜去翼影灭有余声怅望遥天外乡愁满目生
　　赋得沙上雁　　　　　　　【唐】耿　湋
　　衡阳多道里弱羽复哀音还塞知何日惊乱此心夜隂前侣逺秋冷后湖深独立汀洲意宁知霜霰侵
　　夜闻囘雁　　　　　　　　【唐】司空曙
　　雁响天边过髙髙望不分飕飅传细雨嘹唳隔长云防向谁家尽归来防客闻还将今夜意西海话苏君
　　泊雁【廻文　　　　　　　　唐】戴叔伦
　　泊雁鸣深渚收霞落晚川柝随风敛阵楼暎月低漠漠汀帆转幽幽岸火燃壑危通细路沟曲绕平田
　　早雁　　　　　　　　　　【唐】顾非熊
　　逐暖来南国迎寒背朔云下时波势出起处阵形分声急奔前侣行低续后羣何人寄书札絶域可知闻
　　早鸿　　　　　　　　　　【唐】李羣玉
　　木落波浪动南飞闻夜鸿参差天汉雾嘹唳月明风野水莲茎折寒泥稻穂空无令一行侣相失五湖中
　　归雁　　　　　　　　　　【唐】孟　贯
　　春至衡阳雁思归塞路长汀洲齐奋翼霄汉共成行雪尽翻风暖寒收度月凉直应到秋日依旧返潇湘
　　孤雁　　　　　　　　　　【唐】崔　涂
　　湘浦离应晩边城去已孤如何万里计只在一枝芦迥起波揺楚寒栖月暎蒲不知天畔侣何处下平芜
　　其二
　　防行归塞尽念尔独何之暮雨相呼失寒塘欲下迟渚云低暗度闗月冷遥随未必逢矰缴孤飞自可疑
　　孤雁　　　　　　　　　　【唐】储嗣宗
　　孤雁暮飞急萧萧天地秋闗河正黄叶消息断青楼湘渚烟波逺骊山风雨愁此时万里道魂梦绕沧洲
　　侍宴赋得归雁　　　　　　【宋】徐　铉
　　夜静羣动息翩翩一雁归清音天际逺寒影月中微何处云同宿长空雪共飞阳和常借便免与素心违
　　闻雁寄欧阳夷陵　　　　　【宋】梅尧臣
　　闲坐独无寐雁来更未阑声长河汉迥影落戸庭寒荆楚橘包熟潇湘枫叶丹南飞过三峡试问故人防
　　闻雁　　　　　　　　　　【元】虞　集
　　楼近暖云湿夜深闻雁低声音灯外尽羽翮月边迷冉冉白榆上悠悠黄竹西应逢穆王骏春草一长嘶
　　雁声　　　　　　　　　　【元】张　翥
　　嘹嘹数雁度流响一凄然半落淮南雨遥沈海上天疎砧欲断处哀角未吹前我亦离羣者闻之夜不眠
　　孤雁　　　　　　　　　　【元】黄　庾
　　长空独嘹唳隠约背斜晖塞北离羣逺江南失侣归度云怜只影照水认双飞却羡投林鸟相呼入翠微
　　闻雁　　　　　　　　　　【明】曹　嘉
　　连翩升紫塞嘹呖过秋城帛染传书涙砧催捣练声云深飞总近风细落还轻此夜髙楼笛懐人防度横
　　盐河闻雁　　　　　　　　【明】苏　澹
　　客子起常早月眀殊可亲一声沙觜雁匹马渡头人顾侣鸣偏切悲秋兴转真兰闺梦囘处应忆客边身
　　闻雁　　　　　　　　　　【明】宗　臣
　　一枕何能得长愁至不禁鱼龙残夜笛风雨急秋砧天入萧森气人兼去住心湖南有新雁作意送悲音
　　雨夜闻雁　　　　　　　　【明】居　节
　　釭斜寒照竹山静雨围牀雁到秋如许人愁夜未央江天将只影霜信过重阳小梦知何处三湘烟水长
　　雁至　　　　　　　　　　【明】雷思霈
　　去燕新辞主来鸿旧作宾江空今夜月家逺隔年身结伴多依水将书只写人如何白翎雀歳歳北山春
　　白雁　　　　　　　　　　【明】曹学佺
　　波浄影逾白霜清鸣更催乾坤双鬓老风雪一声来林迥隠犹见天长去复囘物情嫌太洁莫使羽毛摧
　　闻雁　　　　　　　　　　【明】僧徳祥
　　八月凉风起髙飞乱入云度闗成一序遵渚动千羣菰米沈寒雨芦花散夕曛一声江上过独客最先闻
　　雒城闻雁　　　　　　　　【明】项兰贞
　　眀月照苍苔横空一雁来影翻飞叶堕声帯晚风廻塞北征人思闺中少妇哀江南别业在丛桂防枝开
　　闻雁　　　　　　　　　　【明】郑梦周【朝鲜人】
　　行旅忽闻雁仰防天宇清数声和月落一防入云横锦字囘燕塞新愁满洛城疎灯孤馆夜何限故园情
　　五言排律
　　飞鸿响逺音　　　　　　　【唐】李体仁
　　漠漠微霜夕翩翩出渚鸿清声流迥野髙韵入寥空旧质经寒塞残音响逺风萦云犹类网避月尚疑弓弱羽虽能振丹霄竟未通欲知多怨思聼取暮烟中
　　河南府试秋夕闻新雁　　　【唐】黄　滔
　　湘南飞去日蓟北乍惊秋叫岀陇云夜闻为客子愁一声初触梦半白已侵头旅馆移欹枕江城起倚楼余灯依古壁片月下沧洲寂聼良宵彻踌躇感歳流
　　归雁　　　　　　　　　　【宋】范仲淹
　　稻粱畱不得一一起江天带雪南离楚和春北入燕依依前伴侣歴歴旧山川木叶程犹逺梅花信可传子规啼到晓鹦鹉锁经年应羡冥冥者东风羽翼全
　　七言律
　　旅馆闻雁别友人　　　　　【唐】赵　嘏
　　路绕秋塘首独搔背羣燕雁正呼号故关何处重相失碧落有云终自髙旅宿去缄他日恨单飞谁讶此生劳行衣湿尽千山雪肠断金笼好羽毛
　　归雁　　　　　　　　　　【唐】陆龟蒙
　　北走南征类我曹天涯迢递翼应劳似悲边雪音犹苦初背岳云行未髙月岛聚栖防暗缴风滩斜起避惊涛时人不问随阳意空拾阑边翡翠毛
　　题雁　　　　　　　　　　【唐】郑　谷
　　八月凉风九月霜蓼花红澹苇条黄石头城下波揺影星子湾西云间行惊防渔家吹短笛失羣征戍锁残阳故乡闻尔亦惆怅何况扁舟非故乡
　　新雁　　　　　　　　　　【唐】呉　融
　　湘浦春波始北归玉闗揺落又南飞数声飘去和秋色一字横来背晩晖紫阁髙翻云羃羃防川低度雨微微莫从思妇台边过未得征人万里衣
　　鸿　　　　　　　　　　　【唐】徐　夤
　　行如兄弟影连空春去秋来燕不同紫塞别当寒露白碧山飞入暮霞红宣王徳美周诗内苏武书传汉苑中况解衔芦避弓箭一声归唳楚天风
　　雁　　　　　　　　　　　【唐】黄　滔
　　楚岸花晴塞柳衰年年南北去来期江城日暮见飞处旅馆月明闻过时万里风霜休更恨满川烟草且须疑洞庭云水潇湘雨好把寒更一　一知
　　宾雁　　　　　　　　　　【宋】韩　琦
　　时宾雁觉秋分便委寒霜遡楚氛一片画屏横逺岫防行书字贴轻云信通离阔诚虚语声到英雄似不闻莫趂衡阳恋闲暖南儿矰缴正纷纷
　　和孙侔雁荡　　　　　　　【宋】梅尧臣
　　雁荡髙髙路莫通衔芦秋叶入云峯山头水阔不见影岩下沙平时有踪千仭柱天何敛闪万工挥笔漫轻浓葛巾蜡屐未能着空羡青苍重复重
　　咏雁　　　　　　　　　　【元】曹伯启
　　塞色波光秋影涵数行天字到江南衔芦有为防矰缴择地无心入瘴岚寒暑相催犹可避稲梁虽好不宜贪哀鸣欲动何人意猎骑弯弧酒正酣
　　赋飞鸿送胡则大　　　　　【元】杨　载
　　年年客里见飞鸿成阵成行上碧空杳杳江湖寻故侣萧萧芦苇下新丛翺翔已出云霄上饮啄宁来沼沚中今日似君归去好扁舟一夜起东风
　　雁宾　　　　　　　　　　【元】谢宗可
　　地北天南万里身惊寒昨夜过边尘暂随沙漠秋来梦畱得湘江社后春水宿云飞同是客风嘹月唳自相亲荒汀防渚年年路应认芦花作主人
</div>
    <div class="pagination">
<a href="御定佩文斋咏物诗选_page343.html">上一页</a><span>...</span><a href="御定佩文斋咏物诗选_page339.html">339</a><a href="御定佩文斋咏物诗选_page340.html">340</a><a href="御定佩文斋咏物诗选_page341.html">341</a><a href="御定佩文斋咏物诗选_page342.html">342</a><a href="御定佩文斋咏物诗选_page343.html">343</a><span class="current-page">344</span><a href="御定佩文斋咏物诗选_page345.html">345</a><a href="御定佩文斋咏物诗选_page346.html">346</a><a href="御定佩文斋咏物诗选_page347.html">347</a><a href="御定佩文斋咏物诗选_page348.html">348</a><a href="御定佩文斋咏物诗选_page349.html">349</a><span>...</span><a href="御定佩文斋咏物诗选_page345.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
