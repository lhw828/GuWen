<!DOCTYPE html>
<html>
<head>
    <meta charset="UTF-8">
    <title>元诗选 - 第 240 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 240 页/共 817 页</h1>
    <div class="content">　　野狐岭上雪纷纷，马鬣新封大将坟。千古交情见今日，一时豪杰尽惭君。携瓶满贮滦河水，飞锡还穿雪窦云。归坐山窗须有约，半龛灯火夜论文。 【公薨于四明，上人送公柩至野狐岭安葬。】 

　　○题中丞张文忠公希孟谏罢灯山奏稿后 【并序。】 

　　至治间，御史观音保谏五华山事弃市。公时为中书参议，翊日上谏灯山疏。大蒙嘉纪，赐予甚厚云。 
　　纔闻御史戮中台，又见灯山奏疏来。自信茅焦无死罪，独知苏轼是英材。九门争看捐躯谏，百辟惊传拜赐回。千古救荒遗爱在，祠门犹向曲江开。 【公因救荒陕西而薨，今赐庙于长安。】 

　　○新乡媪 

　　蓬头赤脚新乡媪，青裙百结村中老。日间炊黍饷夫耕，夜纺棉花到天晓。棉花织布供军钱，借人辗谷输公田。县里公人要供给，布衫剥去遭笞鞭。两儿不归又三月，祇愁冻饿衣裳裂。大儿运木起官府，小儿担土填河决。茅櫩雨雪灯半昏，豪家索债频敲门。囊中无钱瓮无粟，眼前只有扶床孙。明朝领孙入城卖，可怜索价旁人怪。骨肉分离岂足论，且图偿却门前债。数来三日当大年，阿婆坟上无纸钱。凉浆浇湿坟前草，低头痛哭声连天。恨身不作三韩女，车载金珠争夺取。银铛烧酒玉杯饮，丝竹高堂夜歌舞。黄金络臂珠满头，翠云绣出鸳鸯裯。醉呼阉奴解罗幔，床前爇火添香篝。 

　　右《新乡媪》一首，余同年塔海仲良宣慰君之仲氏乃贤易之之所作也。其词质而□，丰而不浮，其旨盖将归于讽谏云尔！昔唐白居易为乐府百余篇以规讽时政，流闻禁中，即日擢为翰林学士。易之他诗若《西曹郎》、《颍川老翁》等篇，其关于政治，视居易可以无愧。而藻绘之工，殆过之矣。况今天子圣明，求言之诰，播在天下。当此之时，易之之诗，或经乙夜之览，则其眷遇，又岂下于居易哉！故余三复之余，谨识其后以俟。南台中执法濮阳盖苗耘夫书于京师寓舍。 

　　○巢湖述怀寄四明张子益 

　　忆昔移家东海上，万斛龙骧跨鲸浪。三神宫阙渺何许，弱水茫茫空怅望。前年去作燕山游，羸骖短褐风飕飕。昭王台前月似水，荆卿驿畔天如秋。病骨苦寒情苦倦，南下渎河疾于箭。清晨双橹发吕梁，黄昏已泊桃源县。生来每叹蜀道难，去年我亦登苍山。冯公岭头日不到，肩舆履雪梯孱颜。仆夫缘崖如冻蚁，下俯镡山深涧底。人家半出松树顶，白云却向山腰起。今年四月江西归，小姑正对彭郎矶。三更挂帆海门过，一川草树浮晴晖。我生胡为自役役，孟浪江湖竟何益。清霜镜底萦鬓丝，坐对篝灯空叹息。愁来郁郁不可当，结交赖有张家郎。临风同歌《紫芝曲》，扫石大醉黄金觞。我家南阳天万里，十年不归似江水。秋来忽作故乡思，裹剑囊衣渡扬子。玩鞭亭下江萦纡，淮山楚树青扶疏。一帆西风出巢县，眼明堕此清冰壶。湖水漫漫接天杪，天低更觉青山小。倦飞沙鸟戛渔艇，倒影芙蓉涵碧藻。凉波不动舟如飞，棹歌窅窅声相随。江东云树转头失，淮西山水尤清奇。故人江南不可见，千里相思情眷恋。门外梅花知未发，屋头柿叶题应徧。期君不来争奈何，青天落日摇沧波。明年归来贺山下，与君共读巢湖歌。 【易之诗中所历之景，予皆尝过之。所未至者巢湖耳。易之有此清雄俊拔之句，予无一语者，人各有能有不能也。太常博士危素书。】 

　　○梨花白头翁图为四明应成立题 

　　澹月溶溶隔画楼，一枝香雪近帘钩。山禽似怨春归早，独立花间自白头。 

　　○汝水 【天兵与宋合攻蔡州，城既破，金右丞完颜仲德率将士六百人突围，遁至汝水。回顾城中，烟焰涨天，仲德下马谓将士曰：国已亡，余居宗室，且备位宰相，义固当死，诸公宜早降。诸将大噪曰：相公能死，吾辈独不能死耶！六百人皆奋然赴汝水以死。】 

　　骑马涉秋水，泠泠战骨声。寒沙沈断戟，杀气暗残营。自欲全忠义，谁能顾死生？千年董狐笔，端不愧田横。 

　　○罗稚川山水十韵为甬东应可立题 

　　平生丘壑趣，偶向画中传。雨气千峰外，江流落日边。蘼芜青满渚，芳树绿参天。眇眇溪云净，涓涓石溜悬。崖巅何处阁，谷口小家烟。渔唱来秋浦，僧钟落夜船。瞥惊飞鸟过，疑有蛰龙眠。竹径能留客，桃源竟得仙。丹青夸绝代，赋咏藉名贤。千古沧洲意，含情忆稚川。 

　　○颍州老翁歌 

　　颍州老翁病且羸，萧萧短发秋霜垂。手扶枯笻行复却，探瓢匃食河之湄。我哀其贫为顾问，欲语哽咽吞声悲。自言城东昔大户，腴田十顷桑阴围。阖门老稚三百指，衣食尽足常悬锥。 【一作「熙熙」。】 河南年来数亢旱，赤地千里黄尘飞。麦禾槁死粟不熟，长镵挂壁犁生衣。黄堂太守足宴寝，鞭扑百姓穷膏脂。聒天丝竹夜酣饮，阳阳不问民啼饥。市中斗粟偿十千，饥人煮蕨供晨炊。木皮剥尽草根死，妻子相对愁双眉。鹄形累累口生焰，脔割饿莩无完肌。奸民乘隙作大盗，腰弓跨马纷驱驰。啸呼深林聚凶恶，狎弄剑槊摇旌旗。去年三月入州治，踞坐堂上如熊罴。长官邀迎吏再拜，馈送牛酒罗阶墀。城中豪家尽剽掠，况在村落人烟稀。裂囊剖筐取金帛，煮鸡杀狗施鞭笞。今年灾虐及陈颍，疫毒四起民流离。连村比屋相枕藉，纵有药石难扶治。一家十口不三日，藁束席卷埋荒陂。死生谁复顾骨肉，性命喘息悬毫厘。大孙十岁卖五千，小孙三岁投清漪。至今平政桥下水，髑髅白骨如山崖。绣衣使者肃风纪，下车访察民疮痍。绿章陈辞达九陛，彻乐减膳心忧危。朝堂杂议会元老，恤荒讨贼劳深机。山东建节开大府，便宜斩■〈石着〉扬天威。亲军四出贼奔溃，渠魁枭首乾坤夷。拜官纳粟循旧典，战士踊跃皆欢怡。淮南私廪久红腐，转输岂惜千金资。遣官巡行勤抚慰，赈粟给币苏民疲。获存衰朽见今日，病骨尚尔难撑持。向非圣人念赤子，填委沟壑应无疑。老翁仰天泪如雨，我亦感激愁歔欷。安得四海康且阜，五风十雨斯应期。长官廉平县令好，生民击壤歌清时。愿言观风采诗者，慎勿废我颍州老翁哀苦辞。 

　　状物写景之工，固诗家之极致。而系于风化，补于政治，尤作者之至言。易之此诗，兼得之矣。礼部侍郎汝阴李黼子威书。易之此诗，格调则宗韩吏部，性情则同元道州，世必有能知之者。监察御史太朴危素书。至正四年，河南北大饥，明年又疫，民之死者过半。朝廷尝议鬻爵以赈之，江淮富人应命者甚众，凡得钞十余万，定粟称是。会夏小稔，赈事遂已。然民罹大困，田莱尽荒，蒿蓬没人，狐兔之迹满道。时余为御史，行河之南。请以富人所入钱粟贷民，具牛种以耕，丰年则收其本。不报。览易之之诗，追忆往事，为之恻然！八年三月，翰林待制武威余阙志。 

　　○发大都 【上京纪行。】 

　　南阳有布衣，杖策游帝乡。忧时气激烈，抚事歌慨慷。天高多霜落，岁晏单衣裳。执手谢亲友，驱车出塞疆。云低长城下，木落古道旁。凭高眺飞鸿，离离尽南翔。顾我远游子，沈思郁中肠。更涉桑干河，照影空彷徨。 

　　○刘蕡祠 【唐刘蕡，幽州昌平人。谪死柳州。历辽金无能发潜德。至本朝天历间，昌平驿官宫棋始奏建刘谏议书院。】 

　　入郭日已暝，惨淡枫叶赤。鞠躬荒祠下，低回想遗直。刘君素忠愤，伏阙论邦国。痛陈腹心祸，竟罹考功斥。余子尽骞腾，郁郁负惭色。乡人仰高谊，千载崇庙食。悲歌风萧萧，感慨情恻恻。出门无行人，凉月照东壁。 

　　○龙虎台 【大驾巡幸，往返皆驻跸台上。】 

　　晨登龙虎台，停骖望居庸。绝壑閟云气，长林振悲风。翠华有时幸，北狩甘泉宫。千官候鸣跸，万骑如飞龙。帐殿驻山麓，羽葆罗云中。我行避驰道，弗得穷幽踪。衣裳倏凉冷，积雾浮空蒙。前山风雨来，驱鞭复怱怱。 

　　○居庸关 【关北五里，今敕建永明宝相寺。宫殿甚壮丽，有三塔跨于通衢，车骑皆过其下。】 

　　迭嶂缘青冥，峭绝两崖束。盘盘龙虎踞，岑巘互回伏。重关设天险，王气舆坤轴。皇灵广覆被，四海同轨躅。至今豪侠人，危眺屡惊缩。崎岖栈阁峻，萦纡冈涧曲。环村列墟市，凿翠构庐屋。溪舂激岩溜，山田杂稌菽。绝顶得幽胜，人烟稍联属。浮图压广路，台殿出层麓。白云隐疏钟，落日带高木。岂须叹蜀道，政可夸函谷。居人远念我，叩马苦留宿。恐辜殷勤情，解鞍看山瀑。 

　　○榆林 

　　出关喜平旷，前林树扶疏。微茫候烟火，参差见廛庐。美人秋水上，娟娟映芙蕖。巷隘车骑塞，山寒日将晡。行人问旅舍，投鞭息驰驱。张灯秣驽马，断枥余青刍。夜凉衾裯薄，悒悒愁前途。鸡鸣山窗曙，去矣毋踌躇。 

　　○枪竿岭 【山腰长城遗迹尚存。】 

　　饮马长城下，水寒风萧萧。游子在绝漠，仰望浮云飘。前登枪竿岭，冈岑郁岧峣。崩崖断车辙，层梯入云霄。幽龛构绝壁，微径纡山腰。 【一作椒。】 人行在木末，日落闻鸣蜩。履险力疲薾，凭高思飘飖。何当脱羇鞅，归种南山苗。 

　　○李老谷 【谷中多杜鹃。】 

　　高秋远行迈，入谷云气暝。稍稍微雨来，渐怯衣裳冷。萦纡青崦窄，杳窱烟林迥。峰回稍开豁，夕阳散微影。霜叶落秋涧，寒花媚秋岭。途穷见土屋，人烟杂墟井。平生爱山癖，愒此惬幽静。月落闻子规，怀归心耿耿。 

　　○赤城 【金合山在赤城西郊，洞明真人修炼之所。山中盛产青李、来禽诸果。】 

　　休驾赤城馆，凭轩望前山。飞雨西北来，乱洒石壁间。风寒树槭槭，水落沙班班。牛羊尽归栅，微灯掩松关。野老颇留客，及此农事闲。顷筐出山果，浊酒聊慰颜。移尊对金合，灵宫郁孱顽。安得吹箫人，乘鸾月中还。 

　　○龙门 【元统间，知枢密院事都刺帖木儿过峡中，见二羊斗山椒树间。顷刻大雨水溢，姬妾辎重，皆为漂溺。】 

　　峥嵘龙门峡，旷古称险绝。疏凿非禹功，开辟自天设。联冈疑路断，峭壁忽中裂。云蒸雨气暝，石触水声咽。羸骖涉沟涧，执辔屡愁 【一作隘。】 蹶。忆昔两羝羊，忿斗蛟龙穴。暴雨忽倾注，淫潦怒奔决。人马多漂流，车轴尽摧折。我行愁阴霾，惨惨情不悦。日落樵唱来，三叹肠内热。 

　　○独石 【国朝诸后、太子陵，皆在独石北毡帽山。】 

　　停骖眺青林，独石当广路。峨峨龙君祠，殿屋隐朝雾。前山过微雨，暝色起高树。溪湾夕溜清，岩窦寒云聚。东园有陵寝，龙虎蔚盘据。行人下马过，敛+夙惊惧。凉风吹华发，感激岁年暮。怅望南天云，徘徊不能去。 

　　○檐子洼 【昔多盗贼，今置巡检司于山椒，其山无林木，皆蔓草。】 

　　朝发牛群头，夕憩檐子洼。高秋得清旷，野蔓多幽花。黄云翳日脚，草色浮天涯。山荒树寂寞，寒陂落昏鸦。颇喜盗贼清，塞田尽禾麻。至今将军垒，日落闻清笳。我生久羇旅，崎岖涉风沙。天寒道路远，曛黑投山家。 

　　○李陵台 

　　落日关塞黑，苍茫路多岐。荒烟淡暮色，高台独巍巍。呜呼李将军，力战陷敌围。岂不念乡国，奋身或来归。汉家少恩信，竟使臣节亏。所愧在一死，永为来者悲。千载抚遗迹，凭高起遐思。褰裳览八极，茫茫白云飞。 

　　○次上都崇真宫呈同游诸君子 

　　鸡鸣涉滦水，惨淡望沙漠。穹庐在中野，草际大星落。风高班马 【一作「马惊」。】 嘶，露下貂裘薄。晨霞发海峤，旭日照城郭。嵯峨五色云，下覆丹凤阁。琳宫多良彦，休驾得栖泊。清樽置美酒，展席共欢酌。弹琴发幽怀，击筑咏新作。主时属承平，幸此帝乡乐。愿言崇令德，相期保天爵。 

　　○失剌斡耳朵观诈马宴奉次贡泰甫授经先生韵五首 

　　诏下天门御墨题，龙冈开宴百官齐。路通禁籞联文石，幔隔香尘镇水犀。象辇时从黄道出，龙驹牵向赤墀嘶。绣衣珠帽佳公子，千骑扬镳过柳堤。 
　　珊瑚小带佩豪曹，压辔铃铛雉尾高。宫女侍筵歌芍药，内官当殿出蒲萄。栢梁竞喜诗先捷，羽猎争传赋最豪。一曲《霓裳》纔舞罢，天香浮动翠云袍。 
　　绣绮新裁云母帐，玉钩齐上水晶帘。凤笙屡听伶官奏，马湩频烦太仆添。风动香烟飘合殿，日扶花影上雕檐。金盘禁脔纔供膳，阶下传呼索井盐。 
　　上林宫阙净朝晖，宿雨清尘暑气微。玉斧照廊红日近，霓旌夹仗彩霞飞。锦翎山雉攒游骑，金翅云鹏织赐衣。宴罢天阶呼秉烛，千官争送翠华归。 
　　滦河源似九龙池，清暑年年六月时。孔雀御屏金纂纂，椶榈别殿日熙熙。青藜独喜颁刘向，黄阁重开拜子仪。千载风云新际会，愿将金石播声诗。 【时太傅脱公再入相。】 

　　○雨夜同天台道士郑蒙泉话旧并怀刘子彝 【蒙泉时奉祠上京崇真宫。子彝常于四明东湖筑天坛道院，以待蒙泉东归。】 

　　履雪台州老郑虔，相逢滦水话当年。草堂听雨秋将半，石鼎联诗夜不眠。遥忆东湖来梦里，起看北斗落窗前。刘郎独爱长生诀，日日天坛望鹤还。 

　　○行路难 【至正己丑夏，右相朶儿只公拜国王，就国辽东。是日左相贺公亦左迁，因感而作。】 
</div>
    <div class="pagination">
<a href="元诗选_page239.html">上一页</a><span>...</span><a href="元诗选_page235.html">235</a><a href="元诗选_page236.html">236</a><a href="元诗选_page237.html">237</a><a href="元诗选_page238.html">238</a><a href="元诗选_page239.html">239</a><span class="current-page">240</span><a href="元诗选_page241.html">241</a><a href="元诗选_page242.html">242</a><a href="元诗选_page243.html">243</a><a href="元诗选_page244.html">244</a><a href="元诗选_page245.html">245</a><span>...</span><a href="元诗选_page241.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
