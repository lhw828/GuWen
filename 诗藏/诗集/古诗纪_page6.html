<!DOCTYPE html>
<html>
<head>
    <meta charset="UTF-8">
    <title>古诗纪 - 第 6 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗纪 - 第 6 页/共 193 页</h1>
    <div class="content">　　别鹤操
　　【崔豹古今注曰别鹤操商陵牧子所作也娶妻五年而无子父母将为之改婴其妻闻之中夜起倚戸而悲啸牧子闻之怆然而悲乃援琴而鼔之】
　　将乖比翼兮隔天端山川悠远兮路漫漫揽衣不寐兮食【或作辰】忘餐【古今注无三兮字揽衣作防衾】
　　山操
　　【琴操曰季桓子受齐女乐孔子欲谏不得退而望鲁山作此曲以喻季氏之蔽鲁也】
　　予欲望鲁兮山蔽之手无斧柯【叶于离反】奈山何【叶寒喂反】
　　息鄹操
　　【孔丛子曰赵简子使聘夫子将至焉及河闻鸣犊窦犨之见杀也廻舆而旋之卫息鄹为操云云家语曰还息于邹作槃琴以哀之即此歌也】
　　周道衰微礼乐陵迟文武既坠吾将焉归周游天下靡邦可依凤鸟不识珍寳枭鸱眷然顾之惨然心悲巾车命驾将适唐都黄河洋洋攸攸之鱼临津不济还辕息鄹伤予道穷哀彼无辜翺翔于卫复我旧庐从吾所好其乐只且【风雅逸篇曰按朱子曰孔丛子纪孔子事多失实非东汉人之书琴操一书载尧舜文武孔子之词尤谬知者可一览而悟也然其词犹效古而伪撰者亦出于魏晋人之手相传既久姑录之水经注又载临河歌事与息鄹将归序同其词全异见前】
　　将归操
　　【琴操孔子将西见赵简子至河而返作将归操】
　　翺翔于衞复我旧居从吾所好其乐只且
　　槃操【事与前同又名息陬操】
　　干泽而渔蛟龙不游覆巢毁卵凤不翔留惨予心悲还原息陬
　　猗兰操【一曰幽兰操】
　　【琴操曰孔子历聘诸侯诸侯莫能任自卫反鲁隐谷之中见芗兰独茂喟然叹曰兰当为王者杳今乃与众草为伍止车援琴鼓之自伤不逢时托辞于兰云】
　　习习谷风以隂以雨之子于归逺送于野何彼苍天不得其所逍遥九州无所定处时人闇蔽不知贤者年纪逝迈一身将老【叶满补反】
　　归耕操【二见】
　　【琴操曰曾子事孔子十有余年晨觉眷然念二亲年衰养之不备也于是援琴而歌之】
　　朅来归耕歴山盘兮以晏父母我心博兮【琴操】
　　戏欷归耕来兮安所归耕歴山盘兮【琴清英】
　　雉朝飞操
　　【崔豹古今注曰雉朝飞者牧犊子所作也齐处士泯宣年五十无妻出薪于野见雉雄雌相随而飞意动心悲乃作雉朝飞之操以自伤焉其声中絶○扬雄琴清英曰衞女傅母之所作也説见乐府诗集】
　　雉朝飞兮鸣相和雌雄羣逰于山阿我独何命兮未有家【叶】时将莫兮可奈何嗟嗟莫兮可奈何
　　水仙操
　　【琴苑要录曰水仙操伯牙之所作也伯牙学琴于成连三年而成至于精神寂莫情之専一未能得也成连曰吾之学不能移人之情吾师有方子春在东海中乃赍粮从之至蓬莱山留伯牙曰吾将迎吾师刺船而去旬时不返伯牙心悲延颈四望但闻海水汨没山林窅冥羣鸟悲号仰天叹曰先生将移我情乃援琴而作此歌】
　　繄洞渭兮流澌濩舟楫逝兮仙不还移形素兮蓬莱山歍钦伤宫仙石还
　　伯姬引
　　【琴苑要录曰伯姬引者保母之所作也伯姬鲁女也为宋共公夫人公薨伯姬执节守贞鲁襄公三十年宋宫灾伯姬在焉有司请曰火将至矣伯姬曰吾闻妇人夜出不见傅母不下堂逮乎火而死其母自伤行迟悼伯姬之遇灾援琴而歌】
　　嘉名洁兮行弥彰托节鼓兮令躬防歍钦何辜遇斯殃嗟嗟奈何罹斯殃
　　贞女引【彤管集作处女吟】
　　【琴苑要录曰贞女引者鲁漆室女之所作也漆室女倚柱悲吟而啸邻人谓曰欲嫁耶何吟之悲也漆室女曰嗟乎吾伤民心悲而啸岂欲嫁哉自伤懐洁而为邻人所疑于是褰裳而去之入山林之中见贞女之庙喟然叹息援琴而歌云云自缢而死系骸骨于林兮附神霛于贞女故曰贞女引乐录曰鲁处女见女贞木而作歌亦谓之女贞木歌○山海经曰太山多贞木典术曰女贞木者少隂之精冬不落叶】
　　菁菁茂木隐独荣兮变化垂枝含蕤英兮脩身养志建令名兮厥道不同【一作积】善恶幷兮屈躬就浊世疑清兮【一作屈身身独去微清兮】怀忠见疑何贪生兮
　　思归引【二见】
　　【琴苑要录曰思归引者卫女之所作也昔卫侯有女邵王闻其贤请聘之未至而王薨太子欲留之女不聼拘于深宫欲归不得援琴而歌曲终緼而死】
　　涓涓泉水流及于淇兮有懐于衞靡日不思执节不移兮行不隳砛轲何辜兮离厥菑嗟乎何辜兮离厥菑【琴苑要录】
　　涓涓淇水流于淇兮有懐于衞靡日不思执节不移兮行不诡随坎坷何辜兮离厥茨【风雅逸篇】
　　霹雳引
　　【琴苑要录曰霹雳引楚商梁之所作也商梁出逰九臯之泽览渐水之台引罘罝周于荆山临曲池而渔疾风霣雹雷电奄冥大水四起霹雳下臻矍然而惊其仆曰孤虚设张八宿相望荧惑于角五星失行此国之大变也君其返国矣于是商梁返室援琴叹之韵声激发象霹雳之声故曰霹雳引楚商梁老或云楚庄王也声之误耳】
　　疾雨盈河霹雳下臻洪水浩浩滔厥天【叶铁因反】铿隆愧隐隐阗阗国将亡兮防厥年【叶知林反】
　　献玉退怨歌
　　【琴操曰卞和者楚野民得玉璞以献懐王王使乐正子占之言玉石以为欺谩斩其一足懐王死子平王立和复献之又以为欺斩其一足平王死子立为荆王欲献之恐复见害乃抱玉而哭涕尽继之以血荆王使剖之中果有玉乃封和为陵阳侯辞不受而作退怨之歌】
　　悠悠沂水经荆山【叶输旃反】精气郁洽谷岩岩中有神寳灼明明【叶谟郎反】穴山采玉难为功【叶音光】于何献之楚先王遇王暗昧信谗言【叶鱼斤反】断截两足离余身俛仰嗟叹心摧伤紫之乱朱纷墨同【叶徒黄反】空山歔欷涕龙钟【叶诸良反】天鉴孔明竟以彰沂水滂沛流于汶【叶微匀反】进寳得刖足离分【叶方愔反】断者不续岂不怨【叶纡云反○风雅逸篇曰此歌出琴操其叙述和事与正史亦异果和所作耶】
　　琴引
　　【琴苑要录曰琴引者秦时倡屠门高之所作也秦为无道奢淫不制征天下美女以充后宫乃纵酒离宫作戏倡优宫女侍者千余人屠门高见宫女防妙宠丽于是援琴而歌之作为离鹄之操曲未及终琴折柱摧音不鸣舍琴而更援他琴以续之云云】
　　酒坐俱毋往听吾琴之所言舒长褎似舞兮乃褕袂何曼奏章而却逢兮愿瞻心之所驩借连娟之寒态兮假巵酒酌五般泣喻而妖兮纳其声声丽顔歌长防兮叹曰骑美人旖旎纷嬆枻霜罗衣兮羽旄夜褒圭玉珠参差妙丽兮被云髾登高台兮望青挨常羊啖还何厌兮归来【字讹不可读俟再攷正】
　　偕隐歌
　　【琴清英曰祝牧与妻偕隐作琴歌云】
　　天下有道我黻子佩天下无道我负子戴
　　穷刼之曲【以下不入琴操以其琴歌故附于此】
　　【呉越春秋曰楚乐师扈子非荆王信谗佞杀伍奢白州犂而寇不絶于境又伤昭王困迫乃援琴为楚作穷刼之曲】
　　王耶王耶何乖劣不顾宗庙听谗孽任用无忌【费无忌也】多所杀诛夷白氏族几灭二子东奔适呉越【二子谓伍子胥白喜也】吴王哀痛助忉怛垂涕举兵将西伐伍胥白喜孙武决三战破郢王奔发留兵纵骑虏京阙楚荆骸骨遭掘发鞭辱腐尸耻难雪几危宗庙社稷灭庄王何罪国几絶卿士凄怆民恻悷呉军虽去怖不歇愿王更隐抚忠节勿为谗口能谤褺
　　鼓琴歌【一作鼓瑟歌】
　　【史记赵武灵王梦见处女鼔琴而歌诗云云异日王饮酒乐数言所梦想见其状呉广闻之因夫人而内其女娃嬴孟姚也孟姚甚有宠于王是为惠后】
　　羙人荧荧兮顔若苕之荣命乎命乎曾无我嬴【言有命禄生遇其时人莫知己贵盛盈满也】
　　子桑琴歌
　　【庄子曰子舆与子桑友而霖雨十日子舆曰子桑殆病矣裹饭而徃食之至子桑之门则若歌若哭鼓琴云云子舆入曰子之歌声何故若是曰吾思夫使我至此极者而不得也父母岂欲吾贫哉天地岂私贫我哉然而至此极者命也】
　　父邪母邪天乎人乎
　　相和歌
　　【庄子曰子桑户孟子反子琴张三人相与友子桑户死未葬孔子使子贡徃待事焉或编曲或鼓琴相和而歌曰】
　　嗟来桑户乎嗟来桑户乎而巳反其眞而我犹为人猗
　　琴女歌
　　【燕丹子曰荆轲刺秦王右手执匕首左手把其袖秦王曰乞聼琴声而死琴女奏曲云云王从其计轲不解琴故及于难】
　　罗縠单衣可掣而絶三尺屛风可超而越鹿卢之剑可负而拔【史记荆轲左手把王之袖而右手持匕首揕之未至身秦王惊自引而起袖絶拔剑剑长操其室时惶急剑坚故不可立拔左右乃曰王负剑负剑遂拔以击荆轲】
　　琴歌【三首】
　　【风俗通曰百里奚为秦相堂上乐作所赁澣妇自言知音因援琴抚而歌问之乃其故妻还为夫妇也亦谓之扊扅歌】
　　百里奚五羊皮忆别时烹伏雌炊扊扅今日富贵忘我为
　　百里奚初娶我时五羊皮临当相别时烹乳鸡今适富贵忘我为
　　百里奚百里奚母巳死葬南谿坟以瓦覆以柴舂黄藜搤伏鸡西入秦五羖皮今日富贵捐我为
　　琴歌【见水经注】
　　【列女传曰齐人杞梁殖袭莒战死其妻哭于城下七日而城崩故琴操云殖死其妻援琴作歌】
　　乐莫乐兮新相知悲莫悲兮生别离









　　古诗纪巻四
　　钦定四库全书
　　古诗纪巻五　　　　　　明　冯惟讷　撰
　　古逸第五
　　铭【文心雕龙曰昔帝轩刻舆几以弼违大禹勒笋簴而招谏成汤盘盂着日新之规武王户席题必戒之训周公慎言于金人仲尼革容于敧器则先圣鉴戒其来久矣故铭者铭也观器必也正名审用贵乎盛徳盖武仲之论铭也曰天子令徳诸侯计功大夫称伐若乃飞廉有石廓之锡灵公有蒿里之諡铭发幽石吁可怪矣赵灵勒迹于番禺秦昭刻传于华山夸诞示后吁可蔑也】汤盘铭
　　茍日新日日新又日新
　　商铭
　　【国语郭偃曰商之衰也其铭有之○谓铭鼎之戒也】
　　嗛嗛之徳不足就也不可以矜而祗取忧【叶于救反】也嗛嗛之食不足狃也不能为膏而祗离咎也【嗛犹小也就归就也食禄也狃贪也】
　　丹书
　　【大戴礼曰武王践阼三日召士大夫而问焉曰恶有藏之约行之万世可以为子孙常者乎皆曰未得闻也召师尚父而问焉曰黄帝颛顼之道存乎意亦忽不可得见与尚父曰在丹书王欲闻之则斋戒三日王端冕尚父亦端冕奉书道书之言云云王惕若恐惧退而为戒书○记于物以自警戒也即席几诸铭是也】
　　敬胜怠者吉怠胜敬者灭【叶莫笔反】义胜欲者从欲胜义者凶凡事不强则枉弗敬则不正枉者灭废敬者万世【丹书三十九字】
　　武王铭十七章【俱见大戴礼】
　　席四端铭【四章】
　　安乐必敬【前左端铭】无行可悔【前右端铭】一反一侧亦不可不志【不志一作以忘后左端铭】殷监【一作所监】不逺视尔所代【后右端铭】
　　几铭
　　皇皇惟敬口口生垢口戕口
　　鉴铭
　　见尔前虑尔后
</div>
    <div class="pagination">
<a href="古诗纪_page5.html">上一页</a><a href="古诗纪.html">1</a><a href="古诗纪_page2.html">2</a><a href="古诗纪_page3.html">3</a><a href="古诗纪_page4.html">4</a><a href="古诗纪_page5.html">5</a><span class="current-page">6</span><a href="古诗纪_page7.html">7</a><a href="古诗纪_page8.html">8</a><a href="古诗纪_page9.html">9</a><a href="古诗纪_page10.html">10</a><a href="古诗纪_page11.html">11</a><span>...</span><a href="古诗纪_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
