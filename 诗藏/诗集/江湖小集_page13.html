<!DOCTYPE html>
<html>
<head>
    <meta charset="UTF-8">
    <title>江湖小集 - 第 13 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江湖小集 - 第 13 页/共 124 页</h1>
    <div class="content">　　雪霁天夜白月上江空明饮散客就船万籁沉三更谁家竹篱岸摸索踈枝横不着色与香令我毛骨清醉魂乘沆瀣看舞婆罗城
　　独往
　　一迳厯纡余独徃未到处岂曰岩泉幽心闲即真趣萧萧松有声依依花自开樵翁向我笑问我从何来
　　昭君怨
　　欲洗铅华净那须画手工玉顔翻自误不似旧图中
　　送黄炳
　　未尽连床话怱怱又语离襟期无限事书寄为君辞昔别已十载重逢还几时孤舟明夜月何处照相思
　　望彭蠡
　　万壑气交防今知楚泽雄水明才辨树雾合忽迷空远浦沉初月孤舟乱去鸿阑干已愁思渔唱入苹风
　　春晚
　　向来得意在烟霞失脚黄尘负歳华过却海棠浑不省梦中犹自咏梅花
　　秋入
　　秋入苹风白浪生痴云未放楚天晴青山湖外知何处中有斜阳一叚明
　　阳关图
　　人人肠断渭城歌谁独持竿面碧波可是无情如木石祗应此地别离多
　　月夜与张辑论诗
　　凉露初长夜纎云浄尽时几人还对月与客共论诗苦思常难稳闲题或更竒不应夸末俗凖拟古人知自乐平阅视渡舟取道太阳渡宿地藏院
　　康山问民涉阳渡平地讼朅来招提宿防峯结飞栋研丹啓囊书防勘自成讽佛香触深悟僧茗来清供阳頽岚气生鸿没天宇空向来山中乐忽忽岂其梦
　　盘谷图
　　声利争驰毫末间几人能得健时闲不须展画相撩弄昨夜秋风忆故山
　　见梅
　　絶怜生意上寒枝几度巡檐错恨迟数防踈花人未见间早被月明知
　　春归
　　抵死连宵雨不休今朝晴景莫登楼杜鹃啼得春归了风里杨花防防愁
　　荐福寺【即戴叔伦故宅今号戴公堤】
　　石径秋痕苔藓深谁将清气润修林戴公堤上古时月几度凉宵照苦吟
　　招提游
　　幽寻惬所适兰若白石静天籁鸣松壑古意满苔径清泉醒客心啼鸟唤僧定留连不能去翫月归路永
　　又
　　烦抱忽如遗僧境得清胜花发岩洞幽云生牕户冷来骖树隂直归棹川光暝遗思山苍苍半空闻夕磬
　　拾橡亭为黄炳赋
　　世上危机富贵身由来着意鬼神嗔到头钟鼎谁消得正要山中拾橡人
　　林和靖祠
　　白云人已矣古屋自苍苔林下误疑鹤水边空见梅市人携酒至歌女掉船回检防幽栖处湖光似向来
　　元上人见访
　　昔子青青佩重逢怪衲衣樊笼留不住云水静相依习气余诗句枯禅堕佛机东湖自尘外还带夕阳归
　　忆张辑
　　畏景如焚客路尘寂寥山店独吟身多情唯有别时月低傍茅檐巧趂人
　　宿石潭寺寄黄炳
　　昨夜湖心共泊船一天星雾宿寒烟朝来极目无洲渚知采苹花何处边
　　画梅兰竹石
　　正忆吟牕占竹坡风烟触眼奈愁何梅兰只作从前瘦石上苍苔别后多
　　春恨
　　马上东风吹酒醒空将春恨到江亭飞香寂寞无寻处烟映晚山深浅青
　　庐陵黄炳筑亭所居侯山扁以赤松子自号赤松亭长之官鄂渚为赋诗
　　仙人遗世不曾愁但欲相期汗漫游亭长祗今闲未得南楼孤啸望神州
　　雾中早行
　　行人糢糊画中影髙树夭矫空际云楼台几处半隠见三岛梦断犹纷纭
　　秋思
　　风落叶间残防雨月窥牕下不眠人秋清一片无谁领并作诗愁入鬂新
　　松雪
　　隂崖未知晴松雪自在白可恨晚风颠飞寒乱苔石
　　次韵宴坐画图
　　京尘倦来归故山喜还璧淡交松桂在昔别猿鹤忆晚知闲味深甘为幽讨惑尚念身在山佳处恐未识看山须全境一览尽目力伊谁有巨神亭亭挂空碧吾闻古灵匠能事露翰墨盘礴溟涬初大素含黼饰妙手斡微錬此石五色天机一呈露真宰惜不得冩出万古愁苍茫思何极烟村带逺市云树出峭壁有人闲倚栏飞鸟亦自适俗间重小景局促无竒特五日十日画大类宋楮刻谁防悠然心醉来眠对客
　　酴醿
　　东风暖送龙蛇起丽日晴烘玉雪香可惜开时春向晚不教桃李见清芳
　　客里
　　客里何如度歳华春风香却一畨花山行转处闻鸡犬杨栁隂隂卖酒家
　　纪梦
　　烟岛空蒙一鹤飞天风满袖自吟诗觉来犹似非人世花影栏干月上时
　　送张辑游宣城
　　君抚渊明底様琴肯于弦上要知音相逢尘事不挂口别去清愁总上心听雨夜牀孤旧约看云秋壑想幽寻他年跨鹤相过否应笑浮名雪满簮
　　道中见茶花
　　朝来露湿欲寒天谁赏幽芳古道边风味十分留贡焙浮花正自不须妍
　　巧夕添丁
　　书来知有喜客梦应维熊久作庭闱别遥知笑语同充闾非我愿钓濑是家风莫学天孙巧如愚肖乃翁
　　琵琶洲
　　琵琶古怨犹凄清何年一抹横烟汀人言随波髙下如浮萍神鳌背负能亭亭不知水仙宫殿碧皎洁玉弦遥映云锦屏胡沙万里音尘絶独与鹦鹉愁青冥天际归舟认髣髴江头寒月伤伶仃悄然夜久天籁起往往恍惚游百灵秋风嫋嫋兮水泠泠俗耳筝笛兮谁能听我眼如耳耳如鼻妙处不言心独醒钧天住奏三十龄石钟水乐遗林坰岂有宝器终飘零一朝詄荡开天扄帝命下取呵六丁陶梭共起变化随雷霆古余山色空青青
　　池阳道中
　　脱叶舞风过别岸湿云含雨上晴天修途喜借晚凉得幽鸟一声生翠烟
　　挽陈邵武
　　前辈闻如此今人见未多难将通介论不在语言科胄监开华近樵川借抚摩乡评最期望一梦只南柯
　　夜投荒店戯成
　　唤起吹松火开门问带嗔随行曾有米同伴几何人乱秆铺添荐残篱拾作薪夜寒难得酒烦扣隔山邻被檄乐平至鸣溪渡有山与南丰军山同名者余昔从岭庵谢先生梦得游先生于吾畏友也豪于诗説军山之峭拔畅其吟怀自昭武徙家于市山筑室曰西牕以朝夕对焉尝命余记之余时从西牕樽酒论文为乐如是者十载今先生已矣感而赋诗
　　江西絶顶挿晴空此地山名偶自同唤起西牕十年梦一樽何处酹诗翁
　　重到地藏院
　　泥泞行良苦青山且眼前题诗如昨日倒指已三年僧榻寒宵雨渔村落照烟薄游聊复尔终拟老林泉
　　寄张辑
　　不见吾张辑新诗何处吟身留江介逺秋入夜凉深灯影还家梦蛬声倦客心归来及佳节细把菊花斟
　　建德县梅山寺
　　公退逢长日清游到宝坊山围露天小径绕引溪长苔壁晴云湿松轩暑月凉钟声半归路回首暮苍苍
　　叨第后日者自谓竒中索诗
　　儿时意气谩骑鲸几向栏干袖手凭今日逢君成一笑却惭下读书灯
　　风雨宿湖心
　　渺渺平湖四接天孤洲曾系夜来船持鞭又逐风尘去却忆秋蓬听雨眠
　　新晴
　　滑路愁骑马晴天好放船水纹揺倒壁花影弄晴川梦寐驱驰在光隂少壮迁心期犹浩荡搔首白鸥前
　　舟中夜雪
　　落帆侵夜色客思正凄凄风撼潇湘覆云连宇宙低洒篷吹乍急欹枕听还迷懒堕无清兴谁人访剡溪
　　七夕
　　纎巧逐时新谁将大雅陈天孙古机锦笑杀世间人
　　送戴式之
　　自小寻诗出江湖今白头应嫌少陵读不似子长游风雨夜愁枕莺花春醉楼吟边消息好怀古问沙鸥
　　茅舎
　　村居逺城市独木渡塘坳迸笋补篱竹落松添屋茅童归携酒榼客至得盐包随分山中好低檐燕有巢
　　憇田家
　　昼问田家憇相呼隔短篱负薪髽引犊挑菜跣携儿沙井和鰕汲村舂夹稻炊老翁评贵粜覼缕旧年时
　　过江东
　　落花时节过江东浓緑山头间小红野店日长春寂寂栁隂揺飏酒旗风
　　骑牛图
</div>
    <div class="pagination">
<a href="江湖小集_page12.html">上一页</a><span>...</span><a href="江湖小集_page8.html">8</a><a href="江湖小集_page9.html">9</a><a href="江湖小集_page10.html">10</a><a href="江湖小集_page11.html">11</a><a href="江湖小集_page12.html">12</a><span class="current-page">13</span><a href="江湖小集_page14.html">14</a><a href="江湖小集_page15.html">15</a><a href="江湖小集_page16.html">16</a><a href="江湖小集_page17.html">17</a><a href="江湖小集_page18.html">18</a><span>...</span><a href="江湖小集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
