<!DOCTYPE html>
<html>
<head>
    <meta charset="UTF-8">
    <title>御定佩文斋咏物诗选 - 第 237 页/共 386 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋咏物诗选 - 第 237 页/共 386 页</h1>
    <div class="content">　　紫藤峰下麓公房松户隂隂岭月凉若到都门宜晓骑姚坊廿里稻花香

　　御定佩文斋咏物诗选巻二百五十七
　　钦定四库全书
　　御定佩文斋咏物诗选巻二百五十八
　　麦类
　　五言古
　　耕图　　　　　　　　　　【元】赵孟頫
　　仲夏苦雨干二麦先后熟南风吹垅亩惠气散清淑是为农夫庆所望实其腹酤酒醉比邻语笑声满屋纷然收获罢髙廪起相属有周成王业后稷播百谷皇天贻来牟长世自兹卜愿言仍歳稔四海尽防福
　　久麦　　　　　　　　　　【明】陶望龄
　　久麦化蝴蝶蝶化宁自识翅粉渐凌乱须觜好妆饰无端梦为周夸言大鹏翼著书一何困矢口谈道徳当其梦觉时栩栩亦暂适莫信梦中言前身一腐麦
　　七言古
　　刈麦行　　　　　　　　　【宋】戴复古
　　腰镰上垅刈黄云东家西家麦满门前邨寡妇拾滞穗
　　饘粥有余炊饼饵我闻淮南麦最多麦田今嵗无干戈饱饭不知征战苦生长此方眞乐土
　　打麦词　　　　　　　　　【明】髙　启
　　雉雏髙飞夏风暖行割黄云随手断疎茎短若牛尾垂去冬无雪不相宜塲头负归日色白穗落连耞声拍拍呼儿打晒当及晴雨来怕有飞蛾生卧驱鸟雀非爱惜明年好收从尔食
　　五言排律
　　麦穗两岐　　　　　　　　【唐】郑　畋
　　圣虑忧千顷嘉苗荐两岐如云方表盛成穗更标竒瑞露纵横滴祥风左右吹讴謡连上苑化日逼平陂史册书堪重丹青画更宜愿依连理树俱作万年枝
　　余瑞麦　　　　　　　　　【唐】张　聿
　　瑞麦生尧日芃芃雨露偏两岐分更合异亩頴仍连冀获明王庆宁惟太守贤仁风吹靡靡甘雨长芊芊圣徳应多稔皇家配有年已闻天下泰谁为济西田
　　七言律
　　麦　　　　　　　　　　　【明】申时行
　　芃芃秀色挺来牟片片黄云似水流风作跳波时隐见雨添新涨乍沈浮晴畦锦漾千层瀫寒垅涛生四月秋却怪狂澜频起陆漫教文伟赋中愁
　　七言絶句
　　初夏即事　　　　　　　　【宋】王安石
　　石梁茅屋有湾碕流水溅溅度两陂晴日暖风生麦气绿隂幽草胜花时
　　其二
　　荷叶初圎笋渐抽东坡南荡正堪游无端垅上翛翛麦横起风寒占作秋
　　莫田　　　　　　　　　　【宋】刘子翚
　　打麦逢逢上莫田儿童拾穟笑争先市头米价新来贱一醉瓷瓯五六钱
　　初夏　　　　　　　　　　【宋】范成大
　　晴丝千尺挽韶光百舌无声燕子忙永日屋头槐影暗微风扇里麦花香
　　初四日东郊观麦苗　　　　　范成大
　　去歳秋霖麦下迟腊残一雪润无泥相将饱吃滹沱饭来听林间快活啼
　　春日田园杂兴　　　　　　　范成大
　　髙田二麦接山青傍水低田绿未耕桃杏满邨春似锦踏歌椎鼔过清明
　　夏日田园杂兴　　　　　　　范成大
　　二麦俱收斗百钱田家唤作小丰年饼炉饭甑无饥色接到西风熟稻天
　　秋晓出郊　　　　　　　　【宋】杨万里
　　初日新寒正晓霞残山胜水稍人家霜红半脸金婴子雪白一川荞麦花
　　江山道中蚕麦大熟　　　　　杨万里
　　黄云割路几肩归紫玉炊香一饭肥却破麦田秧晚稻未教水牯卧斜晖
　　麦　　　　　　　　　　　　杨万里
　　无边绿锦织云机全幅青罗作地衣此是农家眞富贵雪花销尽麦苗肥
　　行郊外　　　　　　　　　【元】张养浩
　　云驳疎隂漏日华昽昽晨色散林鸦马前怪底犹明月路转满川荞麦花
　　九日省舅氏郭西独行因书所见
　　【元】曹伯启
　　浩浩隂风酿宿霾道边佛刹记曽来荞花不识秋光老犹向桑隂密处开
　　喜晴　　　　　　　　　　【元】杨　载
　　檐外喧喧鹊报晴夕阳犹照小窗明廻舟更倚南风顺要听田家打麦声
　　絶句　　　　　　　　　　【明】刘　基
　　槐叶隂隂覆短墙微风细雨麦秋凉如何一歳三春景不及闲窗午梦长
　　送别叔铭出顺承门　　　　【明】鐂　崧
　　送客出城秋已凉太行南上楚天长顺承门外斜阳里荞麦花开似故乡
　　怀友　　　　　　　　　　【明】僧徳祥
　　湖草青青上客舟辛夷花老麦初秋一春多少怀人梦半在乡山雨外楼








　　御定佩文斋咏物诗选巻二百五十八
　　钦定四库全书
　　御定佩文斋咏物诗选巻二百五十九
　　蔬菜类
　　五言古
　　雨后行菜　　　　　　　　【宋】苏　轼
　　梦回闻雨声喜我菜甲长平明江路湿并岸飞两桨天公真富有乳膏泻黄壤霜根一蕃滋风叶渐俯仰未任筐筥载已作杯桉想艰难生理窄一味敢专飨小摘饭山僧清安寄深赏芥蓝如菌蕈脆芙牙颊响白菘类羔豚冒土出蹯掌谁能视火候小灶当自养
　　元修菜【并序】　　　　　　　　苏　轼菜之美者有吾乡之巢故人巢元修嗜之余亦嗜之元修云使孔北海见当复云吾家菜耶因谓之元修菜余去乡十有五年思而不可得元修适自蜀来见余于黄乃作诗使归致其子而种之东坡之下云
　　彼美君家菜铺田绿茸茸荳荚圆且小槐芽细而丰种之秋雨余擢秀繁霜中欲花而未萼一一如青虫是时青裠女采撷何悤悤烝之复湘之香色蔚其饛防酒下盐豉缕橙芼姜葱那知鸡与豚但觉放筯空春尽苗叶老耕翻烟雨丛润随甘泽化暖作青泥融始终不我负力与粪壤同我老忘家舍楚音变儿童此物独娬媚终年系余胷君归致其子囊盛勿函封张骞移苜蓿适用如葵菘马援载薏苡罗生等蒿蓬悬知东坡下塉卤化千钟长使齐安民指此説两翁
　　食煮菜简吕居仁　　　　　【宋】韩　驹
　　晓谒吕公子解带浮屠宫畱我具朝餐唤奴求晚菘洗箸防盐豉鸣刀芼姜葱俄顷香馥坐雨声传鼎中方观翠浪涌忽变黄云浓争贪歙鉢暖不觉定盌空忆登金山顶僧饭与此同还家不能学空费烹调功硬恐动牙颊冷愁伤肺胷君独得其妙堪持饷衰翁异时闻豪气爱客行庖丰殷勤故煮菜知我林下风人生各有道防蓄用御冬今我无所营枵腹何由充岂惟台无餽菜把尚不防念当勤致此亦足慰途穷
　　种菜　　　　　　　　　　【宋】刘子翚
　　傍舍植柔蔬携锄理荒秽桔橰勤俯仰一雨功百倍朝来绿映土新叶揺肺肺牛羊勿践畦肉食屠尔辈
　　谢马善卿送菜　　　　　　【明】孙　作
　　尝欣食菜美自谓肉不过今晨齿颊间屡咽安敢唾持粱囓肥鲜野蔌谁当课使君可怜人异味谙小大我本江南樵酸寒羮不和空肠转藜苋粝粟连穅□雨韭春割苗霜菘秋饤座羊蹄酿防蓄蒲歜杂细剉芋魁掘地底茭首洗泥科木鱼三百头竹笋一万个朝湘出山防夕煮吹烟锉堆盘青黄具入口生涩奈以兹媚盘餐颇复如君作采之谅有时蒸或躬自佐白盐防葱橙红椒罗臼磨蔗饧质剂调酽醯芳辛破香饭炊屡熟宿酒酲方饿鵞掌推不受鼈裠空欲蜕馈案连十罂饱食深自荷霜根咀寒韲三叹论竒货冰壶夺仙厨适口腾轩簸四海一东坡拙谪常坎坷参军半亩菜诗句剧嘲贺我憃不偿一造物知何那抱瓮力不任负锄筋苦堕亦欲赋归田自种百亩稬传君作菜法华甆旋封裹食勤不媿天日晏从髙卧
　　紫芥　　　　　　　　　　【明】吴　寛
　　惟芥本菜类秋深掇而藏此种乃野生已向春初长紫花布满地叶嫩亦堪尝气味既不辛却与芥同行北人无不食木枿与草芒入盘以油和齿颊流肥香
　　七言古【附长短句】
　　春菜　　　　　　　　　　【宋】苏　轼
　　蔓菁宿根已生叶韭芽戴土拳如蕨烂蒸香荠白鱼肥碎防青蒿凉饼滑宿酒初消春睡起细履幽畦掇芳辣茵陈甘菊不负渠鲙缕堆盘纎手抹北方苦寒今未已雪底菠薐如鐡甲岂如吾蜀富冬蔬霜叶露芽寒更茁久抛松菊犹细事苦笋江豚那忍説明年投劾竟须归莫待齿揺并发脱
　　次韵子瞻春菜　　　　　　【宋】黄庭坚
　　北方春蔬嚼冰雪妍暖思采南山蕨韭苗水饼姑置之苦菜黄鸡羮糁滑莼丝色紫菰首白蒌蒿牙甜蔊头辣生葅入汤翻手成芼以姜橙夸缕抹惊雷茵子出万钉白鵞截掌鼈解甲琅玕林深未飘箨软炊香秔煨短茁万钱自是宰相事一饭且从吾党説公如端为苦笋归明日青衫诚可脱
　　秋蔬　　　　　　　　　　【宋】张　耒
　　荒园秋露瘦韭叶色茂春菘甘胜蕨人言佛见为下筯芼炙烹羮更滋滑其余琐屑皆可口芜菁脆肥姜葅辣藏鞭雏笋纎玉露映叶乳茄浓黛抹已残枸杞只畱枿晚种莴苣初生甲南来食鱼忘肉味久思吾土牛羊茁软炊一饱老有味痛饮百壶今不説蒲团斋罢欠申时自觉少年心解脱
　　顺老寄菜花干戏作长句　　【宋】韩　驹
　　道人禅余自锄菜小摘黄花日中晒峨眉防脯久不来麴糁姜丝典型在封题寄我纸作囊中有巴蜀斋厨香起炊晓甑八月白配此春盘一掬黄【防软木耳八月白稻名也】
　　咸韲十韵　　　　　　　　【宋】陆　游
　　九月十月屋瓦霜家人共畏畦蔬黄小罂大瓮盛涤濯青菘绿韭谨蓄藏天气初寒手诀妙吴盐正白山泉香挟书旁观稚子喜洗刀竭作厨人忙园丁无事卧曝日弃叶狼藉堆空廊泥为缄封糠作火守防不敢非时尝人生各自有贵贱百花开时促髙宴刘伶病酲相如渴长鱼大肉何由荐冻韲此际价千金不数狐泉槐叶麪摩挲便腹一欣然作歌聊续冰壶传
　　食生菜　　　　　　　　　【宋】葛长庚
　　残风剰雨放春晴久醉欲酲何由醒枕上扶头更解酲五官六吏皆失宁满园万苣间蔓菁火急掣铃呼庖丁细脍雨叶缕风茎酢红姜紫银盐明豆臡麻膏和使成食如辣玉兼甜冰毛骨洒洒心泠泠
　　蔬圃　　　　　　　　　　【元】许有孚
　　有池可汲园可斸拂袖归来心愿足自甘学圃为小人爱此菜茹画苜蓿元修雨后脆且腴诸葛敷荣蔓浓绿萝卜生儿芥有孙芋魁出水频浇沃罢锄时或钓池鱼隐几何曾梦蕉鹿既无抱瓮老翁劳亦免趋炎胁肩辱吾尝寓甲第纷纷厌粱肉吾今且烹葵食郁杂野蔌彼紫驼峰出翠釜争如菘韭侑炊粟五侯之鲭世所贵五辛之盘吾亦欲庸人皆被富贵熏或羡吾饕是清福但令此色毋驻顔隽味齧根充我腹三年不窥惭仲舒吾侪何可轻樊须九月筑场十月涤连年借此输官租
　　菜薖为余唐卿赋　　　　　【明】髙　启
</div>
    <div class="pagination">
<a href="御定佩文斋咏物诗选_page236.html">上一页</a><span>...</span><a href="御定佩文斋咏物诗选_page232.html">232</a><a href="御定佩文斋咏物诗选_page233.html">233</a><a href="御定佩文斋咏物诗选_page234.html">234</a><a href="御定佩文斋咏物诗选_page235.html">235</a><a href="御定佩文斋咏物诗选_page236.html">236</a><span class="current-page">237</span><a href="御定佩文斋咏物诗选_page238.html">238</a><a href="御定佩文斋咏物诗选_page239.html">239</a><a href="御定佩文斋咏物诗选_page240.html">240</a><a href="御定佩文斋咏物诗选_page241.html">241</a><a href="御定佩文斋咏物诗选_page242.html">242</a><span>...</span><a href="御定佩文斋咏物诗选_page238.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
