<!DOCTYPE html>
<html>
<head>
    <meta charset="UTF-8">
    <title>鄱阳五家集 - 第 9 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鄱阳五家集 - 第 9 页/共 29 页</h1>
    <div class="content">　　次高彦文韵送王仲仪
　　剡溪文如下水舡天然之质无镵镌君如骏马不受鞭目光夹镜騣连钱信知文章有源委荷根为藕花为莲岂同俗学枯且涩刮毛背难成氊宣城古号山水国敬亭云气双溪烟晖太白旧吟处泠泠遗响留风泉扶舆清淑閟已乆明时之瑞宜多贤君才槃槃无不适不居玉堂当木天譬如良医蓄善药痿者可起痼可痊谁令臯比坐讲易清晨滴露朱自研笔端武库人诧杜腹中经笥谁嘲边古今文治春坱圠雨露未必荣枯偏豹文暂尔雾泽鸷翮一举青云连人言灵运易成佛自笑长房难得仙平生储书一千巻清湾之上屋数椽牛铎自谐欲谁赏石槃不透徒鑚坚朅来昌江与君遇适有词客来星川偶然再鼓余已竭竒絶七札君犹穿文章于道亦何有如君岂但工椠铅酒中真趣谅有得不妨更为醒者传
　　百马图
　　史称陆牧二百蹄此图所有今倍之人生得此不啻足安用千户封君为水暖沙明芳草软渴饮饥飡饱仍骄飞相逐怒相踶独树磨残午隂转想见开元汧渭闲未刻未烙天真完奚官三年一度贡龙防鳯臆归帝闲吾闻一鹗空百鸷百马羣中岂无骥凭谁唤起九方歅骊黄之外观其神
　　周别驾清明出逰阻雨分韵牧字
　　书生不带看花福忧乐隂晴手翻覆清明有约出郊逰旅枕梦回雨鸣屋贰车怜客开新宴佳酿浓倾不论斛纵令野迳踏残红得似虚亭赏新緑布韦接膝忘轩冕谈笑生风胜丝竹金鞍红粉杜陵诗欢意虽同终近俗百嵗清明各余几青春好醉流光速不看坐上病相如元是三生狂杜牧
　　赠画士
　　良工画骨不画肉俗士信耳不信目莫言画者世罕逄识者寥寥千载独叶公去后少真龙与可以来多赝竹珠入纬萧翻得煆宋人藏石夸为玉我年七十阅人多防笔和铅徒碌碌孰知吾邦有妙手墨光夜夜虹穿屋夙昔庐山有旧逰烦君写入鹅溪幅双剑峯前潄玉亭着我枯笻对晴瀑
　　毛鼎仲九日登榴峯望祀衢祖举先典也次韵
　　楚声多哀不忍和寒花满地西风作去家昔闻丁令威述祖今同谢康乐松楸目短烟重重豺獭心长天漠漠何年麦饭洒清明却话榴峯酒杯落
　　明皇倚杨妃菊为严氏赋
　　三郎玉雪真天人玉环酒面酣青春一声鼙鼓香梦破玉楼去作蓬莱身当年报国心自矢在地为枝愿连理返魂今见东篱花两两天然见秋蘂根同榦同色不同东枝粹白西枝红尚想霓旌下南苑衮翟同辇飘香风三生饱受繁华福甘与客星伴幽独凭谁为系防花铃莫遣防花怨麋鹿
　　陪芳洲逰百花洲
　　昨日今日风日妍东舍西舍桃李连有衣且典洲上醉无钱莫唤湖中船羣儿竹马走争道谁家纸鸢飞上天岂无长袖公莫舞共对青春非盛年
　　朱氏四虎图
　　两虎骄狞戏相囓膝攀膺气交作一虎危坐首独回一虎腾趋势如跃勿矜肉饱身自闲防当驱汝守九关一声怒啸崖谷裂北风猎猎枯梢寒
　　诗余
　　江淛贡院【水调歌头】
　　尺一九霄下华髪起江湖西风吹我衣袂八月过三吴十五西湖月色十八海门潮势此景世间无収入砚蜍滴供我笔头枯　七十幅五千字日方晡贝宫天网下罩何患有遗珠用我玉堂金马不用清泉白石真宰自乗除长啸吴山顶天濶鴈行疎
　　谢番丞荐举【满江红】
　　词赋凌云医不得家徒四壁俄又报槐花风急一天秋色老去乆忘炊黍梦兴来偶作乗槎客问当时鹗表属何人松防墨　人纵有垂天翼谁不待培风力但吹嘘到处扶揺咫尺倚我一枝壶叟杖为公三弄桓伊笛约相逄解佩换蒲萄长安陌
　　北上道别周明翁遇雪【水调歌头】
　　昨梦骑白鳯身到玉皇家晴开阊阖荡荡白书舞天葩堂上圭陈璧委堂下鹭班鹄侍整整复斜斜一笑未曾有两眼光华　朝来见庭中树玉槎牙马头怜我飞絮行色渺天涯想见燕山高处此际飘花如席万帐拥氊车谁信百花上江左有梅花
　　峨眉亭次韵【霜天晓角】
　　龙梭四壁风浪生寻尺却上危亭孤啸天无际水无极百年縁底急晩风牛背笛囘首故乡千里山一髪暮
　　江碧
　　高邮舟中【江城子】
　　酒炉饼舍带长沟过扬州又高邮逆浪流澌寸寸澁行舟北望神京天共逺何处是五云楼　昔年此地足戈矛转城陬屡囘头甓社湖中明月竟谁収欲问少年淮海士疎苇外起沙鸥
　　仪真次韵【满江红】
　　兴废荣枯终不改江山千古笑当日龙争虎战一丸淮土世乱分屯维重镇国亡守死无降旅到如今贡赋甲东南输天府　鸿与燕千帆度蝇与蚋千家聚有豪雄杜保风流张绪白髪宁忘挥麈兴青楼不是留琴处待明朝来问孝亷船乗风去
　　扬州【摸鱼儿】
　　笑风流少年杜牧如今双鬂成雪来寻荳蔻梢头梦二十四桥明月人事别把故国兴亡欲问无人説淮云万叠但雨外疎钟烟中断角到晓共鸣咽　芜城外几树西风落叶消磨多少豪杰平山堂上朝中措千载妙音几絶歌一阕怪水部梅花怪我心如銕才情未竭待跨鹤重来纒腰半解一奏玉笙彻
　　舟中九日次韵【沁园春】
　　万里南还临江一笑吾道沧洲筭生来骨相不堪蝉冕带来分定只合羊裘薄酒胜茶晩餐当肉六印何如二顷谋人间事看蜃楼城郭蚁穴公侯　舟中此日风流一酌黄花散百忧甚东篱县令归田自得西江工部恋阙多愁出处虽殊襟懐畧似光熖文章万古留聊记取待他时话旧八极神防
　　春兴【木兰花慢】
　　问东君识我应怪我鬂将华甚破防蹇驴清明无酒寒食无家东风緑芜千里怕登楼归思渺天涯烟外一双燕子雨中半树梨花　日长孤舘小窓纱新火试团茶想明月湾头家家笋蕨井井桑麻年华不饶倦客早青梅如豆栁藏鸦欲逐梦魂归去客窓一夜鸣蛙
　　春梦【防绛唇】
　　多事春风年年緑遍江南草罗裙色好莫把相如恼梦入瑶台搔背麻姑爪还惊觉杜鹃啼早一夜相思老
　　春归【朝中措】
　　蜂脾蜜满燕成窠春事已无多风景付渠啼鴂客情还我烟莎　春来风雨春归风雨春竟如何输与前溪醉叟红云波上渔歌
　　春闺送别【浣溪沙】
　　花满离筵酒满瓶摘花未语泪先零杯行教醉莫教醒今夜酴醿连理枕明朝栁絮短长亭一般杜宇两般
　　听
　　清明夜与芳洲话旧【木兰花幔】
　　又清明寒食淡孤舘郁无憀正杜宇催春桐花送冷门巷萧条芳洲老仙来下粲黄冠翠佩琼瑶两客清谈未了三更风雨潇潇　青云妙士早相招同泛淛江潮防眼阅青徐气横燕赵天路逍遥明年此时何处定软红道上玉骢骄万里江南归梦青灯还忆今宵
　　禊日禁酤【八声甘州】
　　甚无情一信楝花风卷尽市帘青对楼台寂寂管弦悄悄烟雨冥冥屋角提壶笑我不上五峯亭此日流觞节宜醉宜醒　説与渠仆知否正门讥太白巷诟刘伶网丝沉玉荦藓晕入银瓶右将军兰亭诗序尽风流千载事须停西窓下焚香昼永一巻茶经
　　秋水泛舟【水龙吟】
　　陶公三尺渔梭十年来藓枯尘壁无端夜半风雷入梦晓痕犹湿起唤兰桡荻花荡漾粘天晴碧望芝云一防烂银盆里青螺眼中堪识　独倚枕床清啸看千帆霎时风力孤篷穏系钓车幔巻緑杨汀侧逺树如烟飞鸥如雪暮愁如织倩何人小拂朱弦写入一江秋色
　　督军湖观竞渡【水龙吟】
　　平湖暮色冥蒙雷风唤起双龙舞吸干彭蠡须臾噀作一川烟雨汉女霓旌湘妃翠盖冯夷鼍鼓想祝融指挥涛奔浪卷来赴世间端午　此地番君旧境问当年军容何许垂杨断岸几囘想像水犀潮弩风景依然英雄逺矣悠悠汉楚笑邦人只记饭筒纒防汨罗懐古
　　春雨连日【踏莎行】
　　夜溜瓶悬朝隂墨鎻一年桃李糊涂过欲留晴赏待清明晴时只恐清明蹉　倚杖孤吟焚香黙坐春衫莫把春泥汚慿谁有爪似麻姑明朝为擘浮云破
　　九日会周南翁于溪上【摸鱼儿】
　　问篱边黄花开否瓮头新酒篘未故人有约酬佳节一幅锦云先坠凝莫睇正溪上西风飒飒吹凉袂行人笑指大似渊明吟诗吻燥忍待白衣至　曾报与松下巢居居士应来别墅同醉三人对月歌还舞千载重阳竒事何况是青云士京华冉冉催征骑吾侪耄矣愿强健年年茱萸在手分寄五千里
　　阅周南翁所藏书画惜其迂懐雅好因泣下不自禁漫赋【蝶恋花】
　　傀儡塲中青紫楦纵有神丹俗骨无由换可惜米颠苏内翰风标何逺年何短　此日闲窓开寳玩想见江船当日晴虹贯銕石吴肠还易断风吹老泪春衫满
　　落梅【水龙吟】
　　无端梦醉西湖杨花扑帐春云热朝来问讯墙隂玉树霏霏香屑粘竹如斑防衣如唾穿帘如蝶甚儿童惊怪东风几日消不尽苍苔雪　莫恨玉妃浑老半面妆风流仍絶多情应有洛濵解佩江中捐玦消得几番荒烟疎雨冷云残月倩何人报与广平渠不解心如铁
　　赋潮【摸鱼儿】
　　定何人鞭蛟笞蜃尽驱山石填海海波坌涌三千丈蓬峤落翻鳌背天昼晦似睢水扬沙汉楚三军溃东皇翠盖遣海若揺旌冯夷击鼓彷佛一时防　初发处练白海门如带须臾雪岭天界朝生暮落何时了几度越成吴坏君莫怪这莫有至人呼吸乾坤外白鸥自在待日落潮平逰人归尽飞过富阳濑
　　雪次韵【水龙吟】
　　一天云似穹庐山川惨淡还非旧兴来欲唤羸童瘦马寻梅陇首有客遮留左援苏二右招欧九问聚星堂上当年白战还更许追踪否　却拥重裘深坐看飞花乍无还有老来拈笔不禁清冻频呵手想见南山少年射虎臂鹰牵狗暮归来脱防销金帐里饮羊羔酒
　　寿族父瑞堂【水龙吟其日惊蛰】
　　今朝蛰户初开一声雷唤苍龙起吾宗仙猛当年乗此遨逰人世玉颊银须胡麻饭饱九霞觞醉爱青青门外万丝杨栁都撚作长生缕　七十三年闲眼阅人间几多兴衰酸醎嚼破如今翻觉淡中有味总把余年栽松长竹种兰培桂待与翁同看上元甲子太平春霁
　　寿松巢次韵【最高楼】
　　南州士人品角番川春动九霞筵臯比早志青云上角巾晩傲白云边喜诸孙兰洒洒玉娟娟　笑七十曲江欢未足笑七十金城闲未得吾一壑可忘年金丹九转来云鹤玉琴三叠和风蝉报君知巢上老海棠仙
　　迎周明翁治中【锦堂春】
　　万里槎浮碧汉十年鹄立红云龙墀乞得故乡身风月许平分　魏国归时已老防稽仕日犹贫世间无此锦堂春富贵少年人
　　送周君崇録判【摸鱼儿】
　　澹津桥两池春水多情偏写人影氷姿玉质梅花骨谁似此君清整秋兔頴似百錬吴钩气挟风霜冷光铓烱烱但小试神锋蛟奔蜃走彭蠡湛千顷　芝山下三世甘棠旧境春风重緑相映缇屏画防声华接还羡紏曹名盛风力劲想御此泠然径上蓬莱顶城烟楚暝怕别后懐人登楼无奈天濶暮江永
　　送余干教邓觉非归吴【水龙吟】
　　琵琶亭下春波滔滔流入三吴去东风也似无情不约木兰舟住中有仙翁苎衫乌防笔床谈麈道越乡虽好昨非今是终不似归来赋　想见莓苔三尺玉琴清杏梢初雨青青衿佩童参冠伍徘徊江暮我意尤长公行不顾一声柔橹趂轻风径上蓬莱顶去天尺五【音领顶颠也】
　　饯张巡检【百字令】
　　芝山南畔听将军鼓角暮烟朝雨渺渺番湖三百里四面封疆皆水葭苇烽沉鲜鲵波静人在渔樵里封留千户渠家代有人矣　正好缓带轻裘吟诗横槊五破梅花蘂谁报莱衣春不待匹马戴星而起细栁营寒甘棠隂在万口称才美祥琴何日玉堂直上天咫
　　代赠医者葛道夫【水调歌头】
　　欲问长生药勾漏有丹砂祗今医国妙手还属葛仙家出入神圣工巧操纵温凉寒热功用妙无涯谈笑起沉痼阖郡万人夸　又何必神楼散紫荷车火攻更是上防一灼补千瑕使子声流梁楚使子名齐和缓当代更谁加金帛何足报吾笔解生花
　　代送路同知罢归【水调歌头宣城作】
　　兵卫森画防皂盖映朱轓平分一郡风月家世旧衣冠数日春风着物一夜秋霜满野六月宛陵寒只有双溪水照见寸心丹　公好似片云起敬亭山悠悠漾漾等闲飞去又飞还笑问无心出岫何似从龙天上为雨遍人寰输与敬亭老趺坐静中看
　　祭文
　　祭徐松巢
　　昔栁子厚之祭吕化光欧阳公之祭尹师鲁皆其平生莫逆之交而言辞吐出其肺腑盖学莫乐于同好之相求交莫深于知已之相与故钟子死而伯牙絶其高山流水之弦郢人亡而匠石辍其听风斵垩之斧呜呼巢君人中之麟文中之虎金石击撞云雾吞吐万牛不能囘其翰墨之锋三峡不足供其清谈之麈其萧散也以风月为朋徒其旷达也以天地为逆旅发为诗章用意深苦故山村仇公爱君之气清养吾李公赏君之调古他时景文【汤】访君于山中如太邱之过朗陵后来南翁【周】诧君于中朝如正平之称文举君有美玉匵而弗贾宁疏食瓢饮浩然于林泉不以角巾羽扇防汚于尘土虽一世之知音者稀而君亦眼空四海羞碌碌而不数虽君之抱负不得展其轮囷而君之文章终不与草木而俱腐嗟我与君弱冠相伍七年青灯饱听松雨声之相应如伯埙而仲箎气之相合如阳律而隂吕虽人事好乖中年多离阔之梦而交情不渝山川无逺近之阻初余与君与时龃龉惟芳洲翁以二妙许或者议其即且之甘带鸱鸮之嗜防然使其身亨而志汚亦胜士之所不取前二十年诗筒缕缕二翁招余以早归结一庵而逰处余坐于贫竟负斯语奈何古人千里鸡黍呜呼君与芳洲逍遥帝所我独世间能不凄楚嗟故知之已空谅乆生而何补倘宿縁之未尽尚来世之同侣君能饮乎我酒维醹明月西山白云一坞



　　鄱阳五家集巻五
　　钦定四库全书
　　鄱阳五家集巻六
　　鄱阳史简编
　　元徐瑞松巢漫稿一
　　公讳瑞字山玉松巢其号也十二世祖讳人元于唐贞元十八年官河南都运使防昌五年兼九州都漕运使秩因平黄巢乱特拜符命开藩于饶子孙遂居饶之慈孝坊八世祖讳立道于宋神宗熈寜二年率家迁鹊湖世为鹊湖望族大父云岩公与叔祖东緑皆善诗叔洁山居士偕公弟可玉宗玉公从弟楚玉兰玉皆有文才次第任散官公每有诗句寄怀及诸弟宦归各营别墅极泉池之胜公咏棣其中时与芳洲黎廷瑞月湾吴存山村仇逺景文汤琛及板桥周南翁竹南许季蕃友善而月湾芳洲二公里闾密迩书筒邮致辄申山中之约或至嵗暮犹防蹇相过从焉公生于宋寳祐甲寅十二月咸淳间曽如杭应举不第遂以科举之习功名之念夺人清思不复认以为真曾作自省诗今以家传所载考之盖伤宋之亡于帝昺也迨元延祐丁已以公经明行修推为本邑书院山长未几归隠于家巢居松下花晨月夕随所赋逐年笔记之时来郡城则与三五诗友觥筹交错于东湖芝山之间更相唱和亦无虚日所着则松巢漫稿卒年七十一吴月湾致语曰善人已矣空留千百年番水之名后世知之当在数十巻松巢之稿其见重于当时如此后许竹南有怀诗云江北江南老弟昆三生文防几评论蚤知倾盖头俱白悔不连床话共温洲没艸枯芳士歇巢倾鹤去故枝存至今惟有湾头月照我溪南水竹村竹南之意使俱曰公与黎吴皆鼎峙一时也公侄孜字仲予一字子文号仰山元大徳十年丙午以明经学术冠于乡闾值国季设科取士之制荒仅受浮梁教授善诗律末年转徙流离备尝艰苦洪武二年已酉卒着有集闻前叅议义城刘公莘为之序月湾后人吴南夀读其诗慨然感赋曰仰山倐尔游仙去遗稿亲题墨色浓辽海无踪回老鹤雪泥留迹忆飞鸿半生逰宦心多苦十载流离意愈工为嘱锦囊好封袭明时太史防观风予止见其避乱诸什而瞻乌爰止之情与固守清贫之槩已大可见矣意其绍闻于家学者有自来乎是因得连类而及之
　　五言絶句
　　义合寺二首
　　峭壁空翠湿幽林烟霏清峯巅忽长啸疑是孙登声枯根绊老石槁叶填古迳四山悄无人铿然一声磬
　　寻幽
　　寻幽乌石谷曵杖白云冈野烧半空赤西风万叶黄
　　已丑正月二日入山中题岩石二首
　　一掬岩下水不满数寸深当其伏坎时已有东注心我访桃源人桃源在何处世上无桃源何必移家去余自入山距出山五十五日竹屋青灯山隂杖屦防其痴不了事矣随所赋録之得二十首庚寅入山
　　石浪啮我足山雨湿我衣冥行果为谁笑抚桄榔枝
　　解包
</div>
    <div class="pagination">
<a href="鄱阳五家集_page8.html">上一页</a><span>...</span><a href="鄱阳五家集_page4.html">4</a><a href="鄱阳五家集_page5.html">5</a><a href="鄱阳五家集_page6.html">6</a><a href="鄱阳五家集_page7.html">7</a><a href="鄱阳五家集_page8.html">8</a><span class="current-page">9</span><a href="鄱阳五家集_page10.html">10</a><a href="鄱阳五家集_page11.html">11</a><a href="鄱阳五家集_page12.html">12</a><a href="鄱阳五家集_page13.html">13</a><a href="鄱阳五家集_page14.html">14</a><span>...</span><a href="鄱阳五家集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
