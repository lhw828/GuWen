<!DOCTYPE html>
<html>
<head>
    <meta charset="UTF-8">
    <title>全宋诗 - 第 1063 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 1063 页/共 11672 页</h1>
    <div class="content">    洗钵有泉披草见，入门无迳凿岩开。
    避人幽鸟毛生样，守屋残僧面死灰。
    自是世閒心绝处，灵山无分莫徘徊。

陈著　次韵侄溥到云南外家回
    二竹家传一发微，眼中难问是和非。
    诗书事冷官符惞，韦布形枯缯户肥。
    儿戏仙楼空梦见，老过颠岭只愁归。
    山溪亦有不平处，终日喧声水战矶。

陈著　次韵侄溥偶成
    玉藤新月照双明，便觉梅天暑溽轻。
    两屋清风交□影，一团和气寿家声。
    肯陪醉兴林游畅，更喜骚怀草梦成。
    向上路头须努力，蓆门元不困陈平。

陈著　次韵朱景伯来见
    平生四海弟兄之，况是乡关见白眉。
    方醉梦中能独醒，自离乱后笃相知。
    溪山坎坎劳飞旆，风雨潇潇苦说诗。
    老耳不堪闻别语，青镫对影复何时。

陈著　次韵竹窗兄松诗为其病也
    独立南立岭，傲视氛翳表。
    虬枝结成盖，寄托纷蔓茑。
    风霜受变足，万古为一晓。
    日日当户门，苍翠浓可抱。

陈著　次韵竹窗兄委顺斋
    知君委顺是心铭，揭以名斋岂浪名。
    夜兔晨乌真似梦，秋虫春鸟不关情。
    人生未死终归困，天道从来不益盈。
    我亦当今知命者，请于此处话平生。

陈著　次韵竹窗兄相招
    酒徒元不是高阳，君以诗招语亦香。
    虽欲醉归重九日，恐贻亲怒愧王祥。

陈著　次韵竹窗兄欲死叹
    人生天地閒，所患在身死。
    身死人谁逃，所患不在此。
    所患死其心，此患无比侣。
    厥初开赋性，未始分贤鄙。
    贤鄙何由分，由自全自毁。
    是故君子儒，明德至善止。
    不问身死生，谁论时泰否。
    纷纷蒙昧徒，知有外物尔。
    富贵苟可图，遑恤理如彼。
    求容足称香，丧志手落匕。
    本心不复存，蹠寿何足美。
    我兄竹窗兄，劲节修竹倚。
    一病二十年，坐受五贼使。
    题斋曰委顺，无怨当没齿。
    闻兄赋欲死，我方疑所以。
    及观欲死辞，终亦委顺矣。
    委顺则心安，长须此心理。

陈著　次韵竹石亭
    卷收湖海入高怀，勘破人閒蛇影杯。
    老骨耐看寒后柏，古心相沃渴中梅。
    何妨风日同清美，不怕山云碍往来。
    多少诗香播牙颊，夕阳移酒坐兰苔。

陈著　次韵竺梅潭见示
    曾携古调坐琴清，独有知心老灭明。
    百拙相安无异政，三的一信自同情。
    绥强粗祖太邱实，宰社终惭户牖平。
    桃李春风重回首，谁知倚树有新盟。

陈著　次韵竺梅潭老境
    浮生年复年，安处即神仙。
    子壮閒专日，家和笑答天。
    软炊脂白米，甜酿雪清泉。
    蔗境有余味，吟情真造玄。

陈著　次韵子仓二首
    清溪游倦又浮家，带雪来观上国华。
    飞檄有声争致稿，通闺得荐已攒花。
    立看云雨蛟龙起，坐笑春风鸟誉哗。
    好向江湖忙著句，囘头纶凤出南衙。

陈著　次韵子仓二首
    君学柯山我学家，相逢悃愊两无华。
    有缘偶食金陵粟，连岁同听玉树花。
    各占路头图展布，不随人口鬭喧哗。
    向来平实交相勉，笑杀粗心古押衙。

陈著　次赵景文绝粮
    赤峤归来似梦中，春风满面扫儒穷。
    只愁不祭鬼成馁，那问乏供儿哭空。
    饥卧何妨专雪屋，清贫消得唤冰翁。
    浮生总是閒烦恼，天已安排十二宫。

陈著　村景四首
    南陌耕云脉脉，东风吹雨斜斜。
    流水满村春事，炊烟隔岸人家。

陈著　村景四首
    田舍灌苗戽水，店家汲水施浆。
    稚子清溪浴午，老樵绿树休凉。
</div>
    <div class="pagination">
<a href="全宋诗_page1062.html">上一页</a><span>...</span><a href="全宋诗_page1058.html">1058</a><a href="全宋诗_page1059.html">1059</a><a href="全宋诗_page1060.html">1060</a><a href="全宋诗_page1061.html">1061</a><a href="全宋诗_page1062.html">1062</a><span class="current-page">1063</span><a href="全宋诗_page1064.html">1064</a><a href="全宋诗_page1065.html">1065</a><a href="全宋诗_page1066.html">1066</a><a href="全宋诗_page1067.html">1067</a><a href="全宋诗_page1068.html">1068</a><span>...</span><a href="全宋诗_page1064.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
