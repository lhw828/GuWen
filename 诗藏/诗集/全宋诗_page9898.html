<!DOCTYPE html>
<html>
<head>
    <meta charset="UTF-8">
    <title>全宋诗 - 第 9898 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9898 页/共 11672 页</h1>
    <div class="content">    灵源显晦岂无时，便有高人作已知。
    赏识先从石湖老，发扬更赖隐侯诗。

尤山　鸡冠花
    秋雨初晴后，鸡冠早放花。
    飞鸣欲何向，艳冶自堪夸。
    僻地裁红锦，遥天随彩霞。
    金门多绛幘，分与野人家。

尤煓　题苏端明书乳泉赋后
    万籁既寂，一气孔神。
    吸彼沆瀣，沃此肺膺。
    至阳之精，天一所生。
    钦哉此词，展也大成。

游次公　画虎
    平生射虎裴将军，马狞如龙弓百钧。
    手捻白羽旁无人，注虎使虎不敢奔。
    须臾丛薄烂斑出，人马不知俱辟易。
    矢知蓬蒿弓减力，将军得归几败绩。
    徐行爪牙元不露，眈眈垂头若微顾。
    尾翦霜风林叶飞，倏忽山头日光暮。
    包家画出真于菟，我尚不敢编其须。
    昔人作诗矶画图，吁嗟画图今亦无。

游次公　耒阳道中
    山头磴石危梯险，山下荒田野草悲。
    更著秋风吹两鬓，不消几日尽成丝。

游次公　秋虫
    一气动芒沕，鸣虫应清商。
    天机发天籁，托彼恐与螀。
    凄然起秋声，感我彻肺肠。
    幽思不自识，远兴来何方。
    至音有如此，始晤韶与章。
    风霜入凄断，月露皆悲凉。
    天地有声乐，呻吟委寒荒。
    尔非丝竹奏，那得登君堂。

游次公　渔父
    竹里茅茨傍小溪，粼粼白石护渔矶。
    想应日日来垂钓，石上蓑衣不带归。

游次公　早起
    银床露湿井华寒，自挈铜瓶汲水还。
    宿雨未乾池馆静，凉蝉犹在栋梁间。

游酢　宝应寺读书堂成因怀明道先生
    桥西积雪度新晴，卜筑茅堂快落成。
    郁郁奇花铺野趣，关关好鸟和书声。
    春浓岚色无边景，水净天光彻底清。
    记得程门窗草绿，至今遐想每驰情。

游酢　春日山行有感
    十里桥西别有天，青山欲断翠云连。
    园林寂寂鹿为文，野服翩翩儒亦仙。
    风咏无雩正此日，雪飘伊洛是何年。
    追寻往事顿成梦，回首春光倍黯然。

游酢　登归宗岩
    奇冠南闽此最奇，归宗千古是谁归。
    至今来访谁先生，知是曹刘先我知。

游酢　感事
    世事浮云薄，劳生一梦长。
    散材依栎社，幽意慕濠梁。
    风急鹰鹍迅，霜浅草木黄。
    投閒如有约，早晚问耕桑。

游酢　归雁
    天末惊风急，江湖野思长。
    悲鸣愁绝塞，接翼冒风霜。
    泽岸多砫弋，云间乏稻粱。
    茫然栖息地，饮啄欲何乡。

游酢　韩魏公读书堂
    去郡五里安国寺，断蓬荒蓧成邱墟。
    郡人不置瓜李嫌，公亦甘与泉石居。
    想憎俗事败人意，独愿灯火勤三余。
    今人不出如处女，陋室暗屋跖不如。
    闻君读书胡乃尔，政恐心地怠芟锄。
    前辈浑厚应有此，难弟难兄俱可书。

游酢　诲子
    三十年前宿草庐，五年三第世间无。
    门前獬豸公裳在，只恐儿孙不读书。

游酢　饯贺方回分韵得归字
    邀客十分饮，送君千里归。
    情随绿水去，目断白鸥飞。
    松菊今应在，风尘昔已非。
    维舟待夜月，能不重依依。

游酢　接花
    色红可使紫，叶单可使千。
    花小可使大，子小可使繁。
    天赋有定质，我力能使迁。
    自矜接花用，可夺造化权。
    众闻悉惊诧，为我屡叹吁。
    用智固巧矣，天时可易欤。
</div>
    <div class="pagination">
<a href="全宋诗_page9897.html">上一页</a><span>...</span><a href="全宋诗_page9893.html">9893</a><a href="全宋诗_page9894.html">9894</a><a href="全宋诗_page9895.html">9895</a><a href="全宋诗_page9896.html">9896</a><a href="全宋诗_page9897.html">9897</a><span class="current-page">9898</span><a href="全宋诗_page9899.html">9899</a><a href="全宋诗_page9900.html">9900</a><a href="全宋诗_page9901.html">9901</a><a href="全宋诗_page9902.html">9902</a><a href="全宋诗_page9903.html">9903</a><span>...</span><a href="全宋诗_page9899.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
