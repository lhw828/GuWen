<!DOCTYPE html>
<html>
<head>
    <meta charset="UTF-8">
    <title>御定佩文斋咏物诗选 - 第 56 页/共 386 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋咏物诗选 - 第 56 页/共 386 页</h1>
    <div class="content">　　此夜年年月偏宜此地逢近看江水浅遥辨雪山重万井金花肃千林玉露浓不惟楼上思飞葢亦陪从奉和中秋夜锦楼翫月　　　【唐】徐　放
　　玉露中秋夜金波碧落开鹊惊初泛滥鸿思共徘徊逺目清光徧髙空爽气来此时陪永望更得上燕台奉和中秋夜锦楼翫月　　　【唐】崔　备
　　清景同千里寒光尽一年竟天多雁过通夕少人眠照别江楼上添愁野帐前隋侯恩未报犹有夜珠圆镇西蜀中秋夜锦楼翫月　　【唐】武元衡
　　玉轮初满空逈出锦城东相向秦楼镜分飞碣石鸿桂香随窈窕珠缀隔玲珑不及前秋见团圆凤沼中奉和中秋夜锦楼翫月　　　【唐】张正一
　　髙秋今夜月皓色正苍苍逺水澄如练孤鸿逈带霜旅人方积思繁宿稍沈光朱槛叨陪赏尤宜清漏长奉和中秋夜锦楼翫月　　　【唐】王良防
　　徳星揺此夜珥月满重城杳霭烟云色飘飖砧杵声令行秋气爽乐感素风轻共赏千年圣长歌四海清
　　八月十五夜观月　　　　　【唐】刘禹锡
　　天将今夜月一徧洗寰瀛暑退九霄净秋澄万景清星辰让光彩风露发晶英能变人间世翛然是玉京
　　中秋月　　　　　　　　　【唐】张　祜
　　碧落桂含姿清秋是素期一年逢好夜万里见明时絶域行应徧髙城下更迟人间系情事何处不相思
　　中秋月　　　　　　　　　【唐】朱庆余
　　自古分功定惟应缺又盈一宵当皎洁四海尽澄清静觉风微起寒过雪乍倾孤髙稀此遇吟赏倍牵情
　　中秋越台看月　　　　　　【唐】李羣玉
　　海雨洗尘埃月从空碧来水光笼草树练影挂楼台皓耀迷鲸目晶莹失蚌胎宵分凭槛望应合见蓬莱
　　中秋月　　　　　　　　　【唐】潘　纬
　　古今逢此夜共兾泬寥明岂是月华别祗因秋气清影当中土正轮对八荒平寻客徒畱望璿玑自有程
　　中秋月　　　　　　　　　【唐】僧无可
　　蟾宜天地静三五对堦蓂照耀超诸夜光芒掩众星影寒池更澈露冷树销青枉值中秋半长乖宿洞庭
　　中秋夜月　　　　　　　　【唐】僧栖白
　　寻常三五夕不是不婵娟及到中秋半还胜别夜圆清光疑有露皓色爽无烟自古人皆玩年来更一年
　　中秋月　　　　　　　　　【宋】韩　琦
　　月满中秋夜人人惜最明悲欢徒自感圆缺本无情天外有相忆世间多不平嫦娥难借问寂寞趂西倾
　　八月十五夜月　　　　　　【宋】唐　庚
　　应缘人望望故作出迟迟几嵗一相见浮云宁别时吟揲鸡腷膊翫觉兔迷离此夕登楼兴非关有所思
　　中秋步月　　　　　　　　【宋】翁　卷
　　幽兴苦相引水边行复行不知今夜月曽动几人情光逼流萤断寒侵宿鸟惊欲归犹未忍清露滴三更
　　中秋翫月　　　　　　　　【宋】朱淑真
　　独占秋光盛天工信有偏清晖千里共皓魄十分圆光影寒犹防蟾蜍老更坚只愁看未足一去又经年
　　倪庄中秋　　　　　　　　【金】元好问
　　强饭日逾瘦裌衣秋已寒儿童漫相忆行路岂知难露气入茅屋谿声喧石滩山中夜来月到晓不曽看
　　中秋　　　　　　　　　　【元】杨　载
　　揽云凭结构步月上林臯不记金樽竭频瞻玉宇髙神清存夜气天阔数秋毫百尺楼如在何烦卧汝曹
　　谿行中秋望月　　　　　　【元】萨都拉
　　去岁南闽客今年此日还中秋八月半一水万山间皓月飞圆镜回流转曲环擕家共清赏何异在乡关
　　中秋同何大复看月　　　　【明】韩邦靖
　　令节他乡酒关山独夜情看花秋露下望月海云生碧汉通槎近朱楼隔水明南飞有鸿雁作意向人鸣
　　七言律
　　八月十五夜闻崔大员外翰林独直对酒翫月因懐禁中清景偶题是诗　【唐】白居易
　　秋月髙悬空碧外仙郎静翫禁闱间岁中唯有今宵好海内无如此地闲皓色分明双阙榜清光深到九门关遥闻独醉还惆怅不见金波照玉山
　　酬乐天八月十五夜禁中独直翫月见寄
　　【唐】元　稹
　　一年秋半月偏深况就烟霄极赏心金凤台前波漾漾玉钩帘下影沈沈宴移明处清兰路歌待新词促翰林何意枚臯正承诏瞥然尘念到江阴
　　鹤林寺中秋翫月　　　　　【唐】许　浑
　　待月东林月正圆广庭无树草无烟中秋云尽出沧海半夜露寒当碧天轮彩渐移金殿外镜光犹挂玉楼前莫辞达曙殷勤望一堕西岩又隔年
　　八月十五夜翫月　　　　　【唐】刘　沧
　　中秋朗月静天河乌鹊南飞客恨多寒色满窗明枕簟清光凝露拂烟萝桂枝斜汉流灵魄苹叶微风动细波此夜空庭闻木落蒹葭霜碛鴈初过
　　八月十五夜同卫谏议看月　【唐】秦韬玉
　　常时月好赖新晴不似年年此夜生初出海涛疑尚湿渐来云路觉偏清寒光入水蛟龙起静色当天鬼魅惊岂独座中堪仰望孤髙应到凤皇城
　　八月十五夜　　　　　　　【唐】殷文圭
　　万里无云镜九州最团圆夜是中秋满衣氷彩拂不落徧地水光凝欲流华岳影寒清露掌海门风急白潮头因君照我丹心事减得愁人一夕愁
　　中秋夜独游安国寺山亭院步月李益迟眀至
　　寺中求与聫句　　　　　【唐】僧广宣
　　九重城接天花界三五秋分一夜风行听漏声云散后遥闻天乐月明中【广宣】含凉阁近通仙掖承露盘髙出上宫谁问独愁围外理清谈不与此宵同【李益】
　　酬王君玉中秋席上待月值雨
　　【宋】欧阳脩
　　池上虽然无皓魄樽前殊未减清欢绿醅自有寒中力红粉尤宜烛下看罗绮尘随歌扇动管弦声杂雨荷干客舟闲卧王夫子诗阵敎谁主将坛
　　和仲宁中秋赴饮庄宅　　　【宋】周必大
　　方语顽隂蔽月堂坐看凉吹动枯杨疾驱云阵千重翳尽放氷轮万丈光莫问蚌珠圆合浦且听羯鼔打西凉疎狂自我何须挠挠取吹笙玉雪郎
　　中秋集鲍楼作　　　　　　【宋】徐　玑
　　秋在湖楼正可过扁舟窈窕逐菱歌淡云遮月连烟白逺水生凉入夜多已是髙人难防聚矧逢佳节共吟哦明朝此集喧城市应说风流是永和
　　中秋　　　　　　　　　　【金】李俊民
　　露下天街一气凉月明不复被云妨正当金帝行秋令疑是银河洗夜光鲛室影寒珠有泪蟾宫风散桂飘香席间醉客忙归去独共三人尽此觞
　　中秋望驿亭对月代祀北还　【元】张　翥
　　月色沧波共渺茫驿亭杂坐看湖光仙家刻玉青蟾兔帝子吹笙白凤皇芦叶好风生晚思桂花清露湿空凉回槎使者秋懐阔倒泻银河入酒觞
　　中秋禁中对月　　　　　　【明】杨　慎
　　汉家台殿号明光月满秋髙夜未央银箭金壶催漏水仙音法曲献霓裳路车天逺鸾声静宫扇风多雉影凉千里可怜同此夕羙人迢逓隔西方
　　中秋　　　　　　　　　　【明】石　沆
　　江邨此夕意如何道是桥平水不波彷佛空中倚楼阁分明镜里现山河当筵自对贤人酒得意闲吟孺子歌明月若教陪尽夜只清露湿渔蓑
　　五言絶句
　　中秋月　　　　　　　　　【唐】李　峤
　　盈缺青冥外东风万古吹何人种丹桂不长出轮枝
　　中秋　　　　　　　　　　【唐】司空图
　　闲吟秋景外万事觉悠悠此夜若无月一年虚度秋
　　七言絶句
　　华阳观中八月十五夜招友翫月
　　【唐】白居易
　　人道秋中明月好欲邀同赏意如何华阳洞里秋坛上今夜清光此处多
　　中秋夜君山台望月　　　　【唐】李　涉
　　大堤花里锦江前诗酒同游四十年不料中秋最明夜洞庭湖上月当天
　　和元郎中从八月十二到十五夜翫月
　　【唐】王　建
　　半秋初入中旬夜已向堦前守月明从未圆时看却好一分分见傍轮生
　　其二
　　今夜月明胜昨夜新添桂树近东枝立多地湿舁牀坐看过墙西寸寸迟
　　其三
　　合望月时常望月分明不得似今年仰头五夜风中立从未圆时直到圆
　　中秋夜不见月　　　　　　【唐】罗　隐
　　隂云薄暮上空虚此夕清光已破除只恐异时开霁后玉轮依旧养蟾蜍
　　中秋月　　　　　　　　　【唐】成彦雄
　　王母妆成镜未収倚阑人在水晶楼笙歌莫占清光尽畱与谿翁一钓舟
　　中秋月　　　　　　　　　【宋】苏　轼
　　暮云收尽溢清寒银汉无声转玉盘此生此夜不长好明月明年何处看
　　中秋月　　　　　　　　　【宋】文　同
　　隔林灔灔生寒浪倚汉岧岧数乱峰记得旧山曽此夕碧岩千尺坐髙松
　　其二
　　望外物容澄似水坐中秋力凛如刀此身直愿乘双翼飞上三峰第一髙
　　中秋登望海楼　　　　　　【宋】米　芾
　　目穷淮海两如银万道虹光育蚌珍天上若无脩月户桂枝撑损向西轮
　　中秋李漕氷壶燕集　　　　【宋】戴复古
　　把酒氷壶接胜游今年喜不负中秋故人心似中秋月为狂夫照白头
</div>
    <div class="pagination">
<a href="御定佩文斋咏物诗选_page55.html">上一页</a><span>...</span><a href="御定佩文斋咏物诗选_page51.html">51</a><a href="御定佩文斋咏物诗选_page52.html">52</a><a href="御定佩文斋咏物诗选_page53.html">53</a><a href="御定佩文斋咏物诗选_page54.html">54</a><a href="御定佩文斋咏物诗选_page55.html">55</a><span class="current-page">56</span><a href="御定佩文斋咏物诗选_page57.html">57</a><a href="御定佩文斋咏物诗选_page58.html">58</a><a href="御定佩文斋咏物诗选_page59.html">59</a><a href="御定佩文斋咏物诗选_page60.html">60</a><a href="御定佩文斋咏物诗选_page61.html">61</a><span>...</span><a href="御定佩文斋咏物诗选_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
