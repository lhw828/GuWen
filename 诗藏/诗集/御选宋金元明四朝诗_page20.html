<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 20 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 20 页/共 1044 页</h1>
    <div class="content">　　台上有客吟秋风悲声萧散飘入空台邉游女来窃聴欲学声同意不同君悲竟何事千里金城两穉子白马为塞凤为关山川无人空且闲我悲亦何苦江水冬更深鳊鱼冷难捕悠悠江上聴歌人不知我意徒悲辛
　　襄阳乐
　　使君未来襄阳愁提戈入市裹氊裘自从氊裘南渡沔襄阳无事多春游襄阳春游乐何许岘山之阳汉江浦使君朱斾来翻翻人道使君似羊杜道邉逢人问洛阳中原苦战春田荒北人闻道襄阳乐目送飞鸿应断肠
　　薄命佳人
　　双颊凝酥发抹漆眼光入帘珠的皪故将白练作仙衣不许红膏污天质吴音娇软带儿痴无限闲愁总不知自古佳人多命薄闭门春尽杨花落
　　太白辞【并引】
　　岐下频年大旱祷于太白山輙应故作迎送神辞一篇五章
　　雷阗阗山昼晦风振野神将驾载云防从玉虬旱既甚蹷往救道阻脩兮
　　旌旗翻疑有无日惨变神在涂飞赤篆诉阊阖走隂符行羽檄万灵集兮
　　风为幄云为盖满堂烂神既至纷醉饱锡以雨百川溢施沟渠歌且舞兮
　　骑裔裔车班班鼔箫悲神欲还轰振凯隐林谷执妖厉归献馘千里肃兮
　　神之来怅何晩山重复路幽逺神之去飘莫追徳未报民之思永万祀兮
　　上清辞
　　君胡为乎山之幽顾宫殿兮乆淹留又曷为一朝去此而不顾兮悲此空山之人也来不可得而知兮去固不可得而讯也君之来兮天门空从千骑兮驾飞龙辰星兮役太嵗俨昼降兮雷隆隆朝发轸兮帝庭夕弭节兮山宫懭有妖兮虐下土精为星兮气为虹爱流血之滂沛兮又嗜疟疠与螟虫啸盲风而涕滛雨兮时又吐旱火之爞融衔帝命以下讨兮建千仭之修锋乘飞霆而追逸景兮歙砉埽灭而无踪忽崩播其来防兮走海岳之神公龙车兽鬼不知其数兮旗纛晻霭而冥蒙渐俯伛以旅进兮锵劒佩之相砻司杀生之必信兮知上帝之不汝容既约束以反职兮退战栗而愈恭泽充塞于四海兮独澹然其无功君之去兮天门开欵阊阖兮朝玉台羣仙迎兮塞云汉俨前导兮纷后陪厯玉阶兮帝迎劳君良苦兮马豗颓闵人世兮廹隘陈下土兮帝所哀返琼宫之嵯峨兮役万灵之喧豗黙清静以无为兮时节狩于斗魁诣通明而献黜陟兮轶荡荡其无囬忽表里之焕霍兮光下烛于九陔时游目以下览兮五岳为豆四溟为杯俯故宫之千柱兮若毫端之集埃来非以为乐兮去非以为悲谓神君之既返兮曽顔咫尺之不违陞秘殿以内悸兮防凛凛而上驰忽寤寐以有得兮敢沐浴而献辞是邪非邪臣不可得而知也
　　黄泥坂辞
　　出临臯而东骛兮并丛祠而北转走雪堂之坡陀兮厯黄泥之长坂大江汹以左缭兮渺云涛之舒巻草木层累而右附兮蔚柯丘之葱蒨余旦往而夕还兮步徙倚而盘桓虽信美不可居兮茍娱余于一盼余幼好此竒服兮袭前人之诡幻老更变而自哂兮悟惊俗之来患释寳璐而被缯絮兮杂市人而无辨路悠悠其莫往来兮守一席而穷年时游歩而逺览兮路穷尽而旋反朝嬉黄泥之白云兮暮宿雪堂之青烟喜鱼鸟之莫余惊兮幸樵苏之我嫚初被酒以行歌兮忽放杖而醉偃草为茵而块为枕兮穆华堂之清防纷坠露之湿衣兮升素月之团团感父老之呼觉兮恐牛羊之予践于是蹶然而起起而歌曰月明兮星稀迎余往兮饯余归嵗既晏兮草木腓归来归来兮黄泥不可以久嬉
　　清溪辞
　　大江南兮九华西泛秋浦兮乱清溪水渺渺兮山无蹊路重复兮居者迷烂青红兮粲髙低松千里兮稻千畦山无人兮云朝挂蔼蒙蒙兮渰凄凄啸林谷兮号水泥走鼪鼯兮下凫鹥忽孤垒兮隐重堤杳冥茫兮闻犬鸡郁万瓦兮鸟翼齐浮轩楹兮飞栱枅雁南归兮寒蜩嘶弄秋水兮挹玻璃朝市合兮杂耄齯挟箪瓢兮佩锄犂鸟兽散兮相扶携隐惊雷兮骛长蜺望翠防兮古招提跻木杪兮翔云梯若有人兮怅幽栖石为门兮云为闺块虚堂兮法喜妻呼猿狙兮子鹿麛我欲往兮奉杖藜独长啸兮谢阮嵇
　　醉翁操【并引】
　　琅琊幽谷山水竒丽泉鸣空涧若中音防醉翁喜之把酒临聴輙欣然忘归既去十余年而好竒之士沈遵闻之往游以琴写其声曰醉翁操节奏疎宕而音指华畅知琴者以为絶伦然有其声而无其辞翁虽为作歌而与琴声不合又依楚词作醉翁引好事者亦倚其词以制曲虽麤合均度而琴声为词所绳约非天成也后三十余年翁既捐馆舎而遵亦没乆矣有庐山玉涧道人崔闲特妙于琴恨此曲之无词乃谱其声而请于东坡居士以补之云
　　琅然清圜谁弹响空山无言惟翁醉中知其天月明风露娟娟人未眠荷蒉过山前曰有心也哉此贤醉翁啸咏声和流泉醉翁去后空有朝吟夜怨山有时而童巅水有时而回川思翁无嵗年翁今为飞仙此意在人间试聴徽外三两弦
　　石鼔歌
　　冬十二月嵗辛丑我初从政见鲁叟旧闻石鼓今见之文字郁律蛟蛇走细观初以指画肚欲读嗟如箝在口韩公好古生已迟我今况又百年后强寻偏傍推防画时得一二遗八九我车既攻马亦同其鱼维鱮贯之桞古器纵横犹识鼎众星错落仅名斗糢糊半已似瘢胝诘曲犹能辨跟肘娟娟缺月隠云雾濯濯嘉禾秀稂莠漂流百战偶然存独立千载谁与友上追轩颉相唯诺下揖氷斯同鷇防忆昔周宣歌鸿雁当时籀史变蝌蚪厌乱人方思圣贤中兴天为生耆耉东征徐土阚虓虎北伐犬戎随指嗾象胥杂沓贡狼鹿方召聨翩赐圭卣遂因鼓鼙思将帅岂为考击烦蒙瞍何人作颂比崧髙万古斯文齐岣嵝勲劳至大不矜伐文武未逺犹忠厚欲寻年嵗无甲乙岂有名字记谁某自从周衰更七国竟使秦人有九有埽除诗书诵法律投弃俎豆陈鞭杻当年何人佐祖龙上蔡公子牵黄狗登山刻石颂功烈后者无继前无偶皆云皇帝廵四国烹灭强暴救黔首六经既巳委灰尘此鼔亦当遭击掊传闻九鼎沦泗上欲使万夫沉水取暴君纵欲穷人力神物义不污秦垢是时石鼔何处避无乃天工令鬼守兴亡百变物自闲富贵一朝名不朽细思物理坐叹息人生安得如汝夀
　　陌上花【并序録二首】
　　游九仙山闻里中儿歌陌上花父老云呉越王妃毎嵗春必归临安王以书遗妃曰陌上花开可缓缓归矣吴人用其语为歌含思宛转聼之凄然而其词鄙野为易之云
　　陌上花开蝴蝶飞江山犹是昔人非遗民几度垂垂老游女长歌缓缓归
　　陌上山花无数开路头争看翠軿来若为留得堂堂去且更从教缓缓回
　　苏辙
　　竹枝歌【忠州作】
　　舟行千里不至楚忽闻竹枝皆楚语楚言啁唽安可分江中明月多风露扁舟日落驻平沙茅屋竹篱三四家连舂并汲各无语齐唱竹枝如有嗟可怜楚人足悲诉嵗乐年丰尔何苦钓鱼长江江水深耕田种麦畏狼虎俚人风俗非中原处子不嫁如等闲双鬟垂顶发已白负水采薪长苦艰上山采薪多荆棘负水入溪波浪黒天寒斫木手如龟水重还家足无力山深瘴暖霜露干夜长无衣犹苦寒平生有似麋与鹿一旦白发已百年江上乗舟何处客列肆喧哗占平碛逺来忽去不记州罢市归船不相识去家千里未能归忽听长歌皆惨凄空船独宿无与语月满长江归路迷路迷乡思渺何极长怨歌声苦凄急不知歌者乐与悲逺客乍闻皆掩泣
　　襄阳乐
　　谁言襄阳苦歌者乐襄阳太守刘公子千年未可忘刘公一去嵗时改惟有州南汉水长汉水南流岘山碧种稻耕田泥没尺里人种麦满髙原长使越人耕大泽泽中多水原上干越人为种楚人食火耕水耨古常然汉水鱼多去满船长有行人知此乐来买槎头缩项鳊
　　孔武仲
　　马齧麦
　　马齧麦仆饮冰北风轩轩揺丘陵十日吁可惊南山喜见朝日升浔阳北岸霜泥薄穷腊独为千里行五里聊一止十里复一息杨桞弄轻黄已作春顔色川原入眼虽似快时节去家还可惜齧麦不须饱饮氷勿畏寒起鞭移担复五里帝乡即在湏臾间悠哉役夫勉桓桓征途几何莫永叹亦莫悲歌行路难
　　车家行
　　上坂车声迟下坂车声快迟如鬼语相喧啾快如溪沙泻鸣濑一车人十捧拥行江南江北不计程青天白日有时住无人止得车轮声晩来骤雨声濯濯平晓郊原尽沟壑方悟车家进退难不如田家四时乐
　　孔平仲
　　蝴蝶行
　　蝴蝶飞渡河来河北花已落河南花正开盈盈采花女扑打还家去推身飞入粉奁中芳草绵绵旧时路
　　车班班
　　车班班入函关马萧萧度渭桥关下行人不相识桥邉美酒留行客海阔天髙云满空风吹日暮还南北
　　贺铸
　　行路难
　　惊飇猎榛莽西山匿颓阳四五隂魄晩繁星亦光芒驱车何所投却顾归路长挟辕两羸牸犯此豺虎场安得渥洼骏皎旦游康荘岂徒写我忧要使尘不扬
　　竹鸡词
　　东南泽国陂塘阔旱嵗少逢晴五月田间鼃喜雨冥冥竹下鸡啼泥滑滑而予不耕陂下田田臯驱马挥长鞭稻塍防茫絶复连如蹑镜面流蛟涎植蹄沮洳不敢前何暇顾惜青连钱竹鸡鸟汝幸飞翔罗罻外安知此涂吁可畏雄雌更鸣方自慰汝不能言臆为对君不见日围赫赫是长安大明宫阙开云端鸡人唱漏辰三刻左右相君朝谒还前驺谁敢干后乗不可攀飘飖青盖望已逺緑槐隂下沙堤闲长堤千歩沙漫漫风不惊尘雨亦干君能驰骛此其所何事江乡行路难
　　渔歌
　　严公桐江上吕父清渭濵出处两能事寥寥千古人拥蓑芘笠吴侬子身偶一竿生寄水侯庖富馔羮鲥鲈寸鬛分鳞辱刀几吾将一钓悬十犍笑倚扶桑不计年鲲鲸懐饵脱相得坐使东南饫食鲜
　　江南曲
　　游倡搴杜若别浦鸳鸯落向晩鲤鱼风客千里泊当时桃叶是新声千载长余隔水情乌衣巷里人谁在白鹭洲邉草自生
　　变竹枝词九首
　　莫把雕檀檝江清如可涉但闻歌竹枝不见迎桃叶隔岸东西洲清川拍岸流但闻竹枝曲不见青翰舟露湿云罗碧月澄江练白但闻竹枝歌不见骑鲸客北渚芙蓉开褰裳拟属媒但闻竹枝曲不见莫愁来西戍长回首髙城当夏口但闻竹枝歌不见行吟叟南浦下鱼筒孤篷信晩风但闻竹枝曲不见沧浪翁胜槩今犹昨层楼栖燕雀但闻歌竹枝不见乗黄鹤危搆压江东江山形胜雄但闻竹枝曲不见胡公宫蒹葭被洲渚凫鹜方容与但闻歌竹枝不见题鹦防
　　四时田家词四首
　　鼔声迎客醉还家社树团栾日影斜共喜今年春赛好纒头红有象生花
　　野蔓牵花过短墙麦秋时节并蚕忙迎门父老延行客井汲清甘树防凉
　　鸡声犬吠逺相望社酒登槽唤客尝晓日晴明陂更阔风吹荞麦蜜花香
　　晩雪漫漫没兔罝满杯豆粥饷隣家夜长少妇无春织一防青灯伴缉麻
　　杨桞枝词二首
　　方过清明雨后天回塘照影弄跹跹深情拟属东风主爱惜长条待少年
　　杨桞东风尽日吹柔条应自不禁持都门三月伤心地强半青青赠别离
　　陈襄
　　楼上曲
　　金徒抱箭寒更起寂寞孤城一千里姮娥擎出月华来白玊楼台莹如水上有佳人红粉妆妙年学得吹霓裳呼儿将出紫玉笛一声天外流宫商宫商欲尽何幽咽曲调不成声断絶罗衣掩泪愁向天手把瑶华歌一阕寒蟾出兮明星稀良人阻兮天一涯慿轩遥望兮心伤悲愿随鸿鹄兮髙飞
　　郭祥正
　　庐陵乐府十首
　　妾擡纎纎手一拂白玉琴琴声写三叠寄妾万里心朱弦断可续妾心常不足才惊枫叶丹又见杨桞緑望君君未到妾貌宁长好云鬓懒重梳从教似秋草
　　鸿雁殊未来思君一弹琴泠泠别鹤语拆尽幽兰心蛛丝漫相续难系骅骝足白日无时停云鬓宁长绿年华要不老不若丹青好对之虽无言犹胜种萱草
　　与子初执手效彼瑟与琴子去既不返谁复知我心寳刀能切玉愿断金乌足留住枝上春花红叶长绿懊恼复懊恼憔悴变妍好不见庭中兰埋没随百草
　　妾身厌尘埃专心托君子感君一囬眄涸辙逢秋水雍容未经年结誓同生死胡为忽言别短书无一纸愁思魂梦飞鹊语不成喜嵗晩君不来红妆为君洗
　　嵯峩姑射山绰约飞仙子绛唇启皓玉明眸漾寒水方平与麻姑相期永不死手披黄庭经金字写青纸胡为谪人间离合亦悲喜天桃凝露珠东风任吹洗
　　庭下幽花羃寒雾金鸭冷烟无一缕从君别妾驾红鸶望断三山无覔处平时曲调休重举长袖空随不成舞醒眼穿愁送春去独立残阳与谁语
　　英英玉山禾乃是凤皇食凤皇殊未来禾生亦何益幽香青春尽孤根含露寂委弃同蒿莱咄嗟人莫识自君之往矣幽房守嵗华眉头匀翠淡裙带缕金斜魂魄空成梦音书不到家慿谁度庾岭和泪寄梅花粉黛元知假丹青岂是真桃花初过雨溪水暗生春眼眼随云断书书托雁频渔郎自迷路枉杀武陵人不作巫山雨螺川久住家欲知冰未释湏信玉无瑕对局拈棋子开窗摘杏花谁能谙此意红日又西斜
　　怨别
　　渡江君别妾恨不如桃叶桃叶解随君渡江不用檝妾既不得随渡江檝如飞自怜妾薄命江头还独归一歩一囬首碧云凝落晖空将盈掬泪和粉洒罗衣
　　黄庭坚
　　征南謡
　　传闻交州初陆梁东连五溪西氐羌军行不断蛮标盾谋主皆收汉叛亡合浦谯门腥血沸晋兴城下白骨荒谋臣异时坐致寇守臣今日愧苞桑已遣戈船下漓水更分楼船浮豫章颇闻师出三鵶路尽是中屯六郡良汉南食麦如食玉湖南驱人如驱羊营平请谷三百万祁连引兵九千里少府私钱不更知大农计嵗今余几土兵番马貔虎同蝮蛇毒草篁竹中未论刍粟捐金费直愁瘴疠连营空我思荆州李太守欲募蛮夷令自攻至今民歌尹杀我州郡择人诚见功张乔祝良不难得谁借前箸开天聪诏书哀痛言语切为民一洗横尸血摧锋防坚赏万戸堑山堙谷穷三穴南平旧时颇臣顺欲献封疆请旄节庙谋犹计病中原岂知一朝更屠灭天道从来不争胜功臣好为可喜説交州鸡助安足贪汉开九郡劳臣监吕嘉不肯佩银印徴侧持戈敌百男君不见往年濒海未郡县赵佗闭关罢朝献老翁窃帝聊自娯白头抱孙思事汉孝文亲遗劳苦书稽首请去黄屋车得一亡十终不忍太宗之仁千古无
　　竹枝歌
　　考试局与孙元忠博士竹间对窗夜闻元忠诵书声调悲壮戏作竹枝歌三章和之
　　南窗读书声吾伊北窗见月歌竹枝我家白发问乌鹊他家红妆占蛛丝
　　屋山啼乌儿当归玉钗罥蛛郎马嘶去时灯火正月半阶前雪消萱草齐
　　勃姑夫妇喜相唤街头雪泥即渐干已放游丝髙百尺不应桃李尚春寒
　　欵乃歌【并引】
　　王稚川既得官都下有所盼未归予戏作林夫人欵乃歌二章与之竹枝歌本出三巴其流在湖湘耳欵乃乃湖南歌也
　　花上盈盈人不归枣下纂纂实已垂腊雪在时聴马嘶长安城中花片飞
　　从师学道鱼千里盖世成功黍一炊日日倚门人不见看尽林乌反哺儿
　　晁补之
　　补乐府三首
　　荳叶黄
　　蒹葭苍荳叶黄南村不见冈北村十顷彊东家车满箱西家未上场荳叶黄野离离防窟之兔入畦豕母从豚儿豕啼豚咿咿衔角复衔萁荳叶黄谷又熟翁媪衰餔糜粥荳叶黄叶黄不独荳白黍堪作酒瓠大枣红皱荳叶黄穰穰何膴膴腰防独健妇大男往何许官家教弓刀要汝杀贼去
　　渔家傲
　　渔家人言傲城市未曽到生理自江湖那知城市道晴日七八舩然在清川但见笑相属不省歌何曲忽然四散归逺处沧洲防或云后车载藏去无复在至老不曲躬羊裘行泽中
　　御街行
　　双阙齐紫清驰道直如线煌煌尘内客相逢不相见上有髙槐枝下有清涟漪朱栏夹两邉贵者中道驰借问煌煌子中道谁行此且复就下论骢马知杂事官卑有常度那得行同路相效良独难且复东西去
　　江头秋风辞
　　雒阳客后车结驷传烛食人生富贵不易得江头秋风旦夕起胡为翩翩雒阳陌雒阳陌吹尘埃江头树安在哉秋风起菱花开鲈鱼肥归去来
　　晁冲之
　　乐府二首
　　病来饮不敌羣豪笑岸纱巾卸锦袍一坐空烦春笋手玉杯乳酪贮樱桃
</div>
    <div class="pagination">
<a href="御选宋金元明四朝诗_page19.html">上一页</a><span>...</span><a href="御选宋金元明四朝诗_page15.html">15</a><a href="御选宋金元明四朝诗_page16.html">16</a><a href="御选宋金元明四朝诗_page17.html">17</a><a href="御选宋金元明四朝诗_page18.html">18</a><a href="御选宋金元明四朝诗_page19.html">19</a><span class="current-page">20</span><a href="御选宋金元明四朝诗_page21.html">21</a><a href="御选宋金元明四朝诗_page22.html">22</a><a href="御选宋金元明四朝诗_page23.html">23</a><a href="御选宋金元明四朝诗_page24.html">24</a><a href="御选宋金元明四朝诗_page25.html">25</a><span>...</span><a href="御选宋金元明四朝诗_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
