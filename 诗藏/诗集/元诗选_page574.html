<!DOCTYPE html>
<html>
<head>
    <meta charset="UTF-8">
    <title>元诗选 - 第 574 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 574 页/共 817 页</h1>
    <div class="content">
　　○乙亥留故乡自寿 

　　七十古稀今已迫，回头一一记儿时。三生我岂后商隐， 【旧尝梦与李商隐语，谓余乃其后身。】 四海今无半子期。盏斝有情聊畅适，文章无用祇娱嬉。旁人莫比耆英辈，但好商山学采芝。 

　　○旧尝梦崔嵬若仙境者楼观肃然香气袭人得二句云天悬桂树三千界人在梅花万斛间竟莫省何故偶闲坐忆此因谩以梦中所见足成之 【己丑。】 

　　珠帘坐卷烛花残，殿上昭仪拥翠鬟。红日牙旗明晓仗，青烟雉扇立仙班。天悬桂树三千界，人在梅花万斛间。始信蓬莱司下土，坐翻前史烛忠奸。 

　　○和高方大初度日登中华 

　　到祠七十二云扉，俯视齐州一粟微。万树挟风涛汹涌，千峰倚汉石嵚崎。银河垂屋天如近，瑶斗当坛夜有辉。欲与浮丘谈旧事，琼楼高处未能归。 

　　○送龚如逸赴南康学正 

　　秋风千里送飞帆，又戴儒冠俎豆间。美教古来无鹿洞，清游天下少庐山。弄乌彩服三年别，骑马青衫一日还。渤海家声元有旧，衢云努力更追攀。 

　　○和许山立见寿 

　　两袖秋风酒一中，浩歌无复问穷通。极知白发形如木，谩忆青年气搏丛。随意文章逃俗谤，可人谈笑有君同。平生最是钟情处，明月娟娟水馆东。 

　　○九日萧孚有约诸贤登高遂访青龙寺午至桂溪桥饮于小庵晚登庵后山藉草松下浩歌痛饮举酒酹野坟又呼樵童为山歌行者属目赋诗 

　　朝寻古寺石啮屦，暮上崇丘风掠冠。狂饮眼看红日尽，高歌声入碧云寒。乱峰犹作太古色，野墓不知游客欢。何必龙山为故事，赋诗留与后人看。 

　　○彭叔和和余九日诗次韵 

　　共醉黄垆无吕安，重阳谁与正纱冠。百年风雨鸣蛩晚，万里江山老雁寒。陶令凄凉惟菊对，杜陵潦倒奉人欢。城西赖有彭居士，来往真能耐久看。 

　　○寄题翠屏晚对斋 

　　幽居缥缈出修林，读易焚香坐夕阴。归鸟不知元化役，青山俱是古人心。鳌峰云散天如画，玉峡风来树亦琴。用世驱驰成底事，始知一静抵千金。 

　　○送曾韫晖赴京任檀州学正 

　　芳年儒正紫貂裘，北出都门亦壮游。五季山川分汉界，太平学校过檀州。禁杨拂籞黄金色，泮水通城碧玉流。寄语向来勒碑客，笔锥傥可到封侯。 

　　○壬子八月十四夜对月 

　　万里轻阴晚忽收，天公有意作风流。今年对月又为客，明日无云始是秋。多病情怀成老态，早凉天气似中州。少陵儿女痴何似，共景悬知不共愁。 

　　○十五夜再和二首 

　　银河垂屋夜氛收，卧看长星一点流。万古尘劳余好景，四时风致是中秋。天悬海外三千界，月满人间几百州。殷庾升沈俱不见，实时有酒未须愁。 
　　林下杯盘夜未收，尊前何必尽名流。人生快意元轻日，客里中年最感秋。酒满恨无歌赤壁，月明闲听说扬州。故人只隔行云外，剩着新诗寄四愁。 

　　○送赵光远道州宁远税使 

　　故家乔木郁衣冠，小试司征第几班。鹏翼未抟千仞外，马蹄初踏万山间。门当远峤花连务，县接清溪水绕关。诗课书程应不减，东风早送锦衣还。 

　　○忆凤二首 

　　举世堂堂福禄人，衰门衅咎独何深。学违素志元安命，老哭才孙最损心。暑载渔舟翁挽柩，夜归僧屋鬼同林。庭前桧竹阴阴在，陈迹如今岂可寻。 
　　清姿方颊两眉扬，从我东西近我长。诸子谁能高意气，十年却悔学文章。眼前言笑疑生死，箧里诗书半在亡。坐愧太丘真有德，贤孙迎客立成行。 

　　○送宋赵仪赴贵德知州 

　　秋风千骑拥旌麾，画角高吹出塞诗。绿水山川唐国界，朱幡人物汉官仪。信知怀土非男子，更觉专城贵壮时。三叶郎官人白首，向来颜驷有谁知。 

　　○次韵萧上舍仁叟赋杭州旧游 

　　帝城钟鼓雨初晴，御柳春烟绕禁青。万里湖山天远近，百年歌舞梦酣醒。别离共叹秋双鬓，兴废惟余月一庭。寄语遗编须爱重，清时要听伏生经。 

　　○题萧将军庙次欧阳山立韵 【萧将军庙在吉文山中，碑无名字，但载其提兵五百逐寇，一日俱死。】 

　　将军汗漫化人城，犹得游人小队行。海上田横从有士，山中邹湛竟无名。东风亡国何曾战，上日空江几度晴。社鼓枌阴耆老在，陌头过马讶升平。 

　　○中秋留故居兄弟对月分韵得多字 

　　棘院功名风雨过，柴门兄弟月偏多。分诗莫作中年语，对酒何妨壮士歌。老桂欲花先扑袂，长空无籁澹横波。却思高馆吹箫罢，卧听萧萧雨打荷。 

　　○春雪 

　　开岁雨阴连十日，雪寒兼与旧春同。乾坤半落穷荒外，楼阁横陈澹月中。瑟瑟松篁山屋夜，疏疏鼓角郭门风。梅花惯与清寒敌，却喜群英未放红。 

　　○雨中出郭访友 

　　骤解冬棉复用棉，江城二月社寒天。野桃漠漠一村雨，山屋冥冥半坞烟。燕子未归风满面，马蹄不度水生川。惜无浊酒供新兴，但把新诗答暮年。 

　　○清明和李亦愚 

　　煮茶闭户看残编，风味凄凉似玉川。春到名花偏久雨，人逢佳节恨衰年。棠梨野馆轻寒燕，杨柳人家薄暮烟。新水夜来生郭外，麦畦桑陇不论钱。 

　　○送周仪道往池州谒萧经历 

　　三月江南湖水平，周郎理棹旧知津。古来多附青云士，秋浦今看白玉人。燕子拂波江驿晓，杨花扑面柂楼春。老亲不管离忧苦，准拟秋风荐鹗新。 

　　○寿袁恭甫 

　　先生无酒自颜酡，笑掷人间玉叵罗。金谷楼台随地胜，铜人岁月入诗多。邻翁重见三千履， 
　　【时迁芗城胡尚书旧府。】 春色分藏十二窝。为问东湖消息好，青衫催染楚江荷。 

　　○龙文璟和余韵次谢并简汉英 

　　二妙能诗旧有声，笑人笔退似闻钲。黄金苏子游偏远，白首扬雄宅未成。共信他年终用世，相逢一笑岂无情。梅花池上先春发，縠縠微风琖面生。 

　　○题明皇并箫 

　　青鸟西来太液池，《霓裳》舞影落瑶墀。并吹玉管同心调，惟有姮娥月里知。 

</div>
    <div class="pagination">
<a href="元诗选_page573.html">上一页</a><span>...</span><a href="元诗选_page569.html">569</a><a href="元诗选_page570.html">570</a><a href="元诗选_page571.html">571</a><a href="元诗选_page572.html">572</a><a href="元诗选_page573.html">573</a><span class="current-page">574</span><a href="元诗选_page575.html">575</a><a href="元诗选_page576.html">576</a><a href="元诗选_page577.html">577</a><a href="元诗选_page578.html">578</a><a href="元诗选_page579.html">579</a><span>...</span><a href="元诗选_page575.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
