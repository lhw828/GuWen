<!DOCTYPE html>
<html>
 <head>
  <meta charset="utf-8"/>
  <title>
   御定历代赋汇 - 第 140 页/共 143 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定历代赋汇 - 第 140 页/共 143 页
  </h1>
  <div class="content">
   御定厯代赋彚补遗卷十六
　　钦定四库全书
　　御定歴代赋彚补遗巻十七
　　鸟兽
　　天马赋【有序　　　　　　　　宋】米　芾
　　高君素收唐画御马翘举雄杰感今无此马故赋方唐牧之至盛有天骨之超俊勒四十万之数而随方以分色焉此马居其中以为镇目星角以电发蹄踠踣以风迅鬐龙颙而孤起耳凤耸以双峻翠华建而出步阊阖下而轻喷低驽羣而不嘶横秋风以独韵若夫跃溪舒急冒絮征叛直突而建徳项絷横驰而世充领断咸絶材以比徳敢伺蹶以致吝岂肯浪逐金粟之堆故当下视八坊之骏高标雄跨而狮子攘狞逸气下衰而照夜矜穏于是风靡格頽色妙才骀入仗不动终日如坏乃得玉为衔饰绣作鞍儓枣秣粟豢肉胀筋埋盖不如偷卢噬盗策蹇胜柴铸黄埚而吐水画白泽而除灾但觉驼垂蹴节鼠伏防猜妒心虽厉驯号期谐誓俛首
　　以毕世末伏枥以兴懐所谓英风顿尽冗长常排嗟乎若不市骏骨致龙媒如此马者一旦天子廵朔方升乔岳扫四夷之尘较岐阳之猎则飞黄騕褭蹑云追电何所从而遽来何所从而遽来
　　牦牛赋　　　　　　　　　　【宋】孔子
　　惟兹兽之攸生亦栖遐而慿阻遁緜野于岷隅挹清源于庸渚奔逸躅而伦□载坟首而乳羜茸长牦之防防戾狼情而首防迈羔羊之如膏伴蜉蝣之楚楚既作表于礼乐又为容于军旅奉藩岳之休明被戎荒而既序班賝赂而来庭超卭蒟乎其所
　　园陵犬赋　　　　　　　　　【宋】王禹偁
　　嘉彼御犬既良且驯防先朝之乃眷向皇宫而托身有警跸以皆从无起居而不亲绣絙饰以炜炜金铃奋而振振饲以公庖彭泽之鱼兮曽何足道畜之土性西旅之獒兮讵得同伦健遂天步慵眠地茵效珍比夫异兽供命等乎迩臣若乃风暖掖庭花繁禁籞扇俟锦翼之雉笼近雪衣之女入赭袍兮曳尾闻霓裳兮率舞循绕乎金塘徘徊乎瑶囿睥睨炉烟追随蜡炬见观书于乙夜听求衣于未曙既无吠乎投签毎夙兴于晓皷莫不黙识圣心潜知天语备指顾以弗迷奉周旋而见抚第晨游而夕嬉又安在乎逐麋而捕防彼宋防之与韩獹又安得同羣而接武者哉嗟乎事变人天时移今古秦皇采药岛中之士未回轩后炼丹湖上之龙已去欠防鼎以登仙对遗弓而恋主卧锦荐兮防安防鲜食兮弥苦丰颅载减负重鋂而不胜病骨其羸求敝盖于何所赫赫顾命明明嗣皇念犬马之微诚义存始卒徴父母之所爱深増防伤俾守园陵之地且殊槃瓠之乡縻索縚以璀璨琢笼槛而荧煌仗陪卤簿车逐輼辌鏁幽宫兮黯黯号白日兮茫茫松阡夜月柏城晓霜依六尺之舆巳成畴昔盗一坏之土亦足隄防表终天之巨痛甘朽骨于龙冈狡兔尽而见烹理殊炎汉骏马死而陪葬事类皇唐
　　悼物赋【有序　　　　　　　　明】王穉登
　　余家守犬畜八载矣旦自外来一鸣而毙仆夫何知唶唶称怪余曰否否是物之尽而返之期也家人惑之作赋示焉
　　感兹厖之狰狞被众采之文章守衡门之垝垣杜暴客之彷徨乃有赪鬛灿金皓领积素豺声夺雷猊发戴雾蹈列之飞影蹑駜駽之防步若夫皦雪悦性浮云幻形帝媛作配天星纪名易奚取乎艮象风曷咏乎重令画虎胡为而反类兔死何事而当烹复有宋猎韩卢盘瓠旅獒修豪厘睫白望青曹长喙曰猃短尾名獢虎贲不足猛青驳不能枭窃嬴宫之狐白续马廷之金貂至如秦君北园丞相东门魏食不检齐境相闻女方嫁而被卖酒求沽而不前咸是类也而此复何称焉伊惫其摧仆羌不测其何为哀拘挛以莫骋遽一蹶以逝而莫不错噩慴悕防嘈嗫嚅忧孽畏咎潝潝泚泚臣独慨生机之易尽兮叹物命之无几霜箨纷其夙陨兮风炬奄而遽微舜华既夕萎兮蜉蝣又以宵毙蠢异族之蚩蚩兮同溘尽于黔黎彼苍洵其降凶兮集余躬而无宥物何愆而婴戾兮岂帝罚之滥授婉娈展其穉狂兮怆不怪其疾首哂仆夫之骀背兮亦莠言之自口悼物理之同尽兮省余膺而罔疚捐敝盖之防茸匿骸骼之嶙峋择朴之丛林閟壤之幽阴去庖丁之斧斤就蝼螘之侵寻庶完躯以终藏聊独慰乎余心
　　逸句【附】
　　懐鸮赋　　　　　　　　　　【唐】李徳裕
　　修短有命行藏纵心未尝张罗于丛薄射宿于川浔诚不忍于思炙惟载懐于好音
　　鳞虫
　　盆池鱼赋【有序　　　　　　　明】曹大章
　　支离子避世金马之门越歴年载丙辰之岁适有采薪之疾栖于李君之庐庐之右有隙地一区偶因行药輙一至焉中有埳就埳甃池方广袤丈渊渟可鉴尝有餽君生鱼者即不忍烹之置于其中朝晡二时饭巳以其余粒饲之拊其石则羣聚而浮于水若与人相狎者比以为常支离子曰尔何乐于是耶君曰子非予何以知予之乐也直以是鱼之乐得其所尔奚其乐奚其乐子如有言仆愿闻之予曰诺聊因伏枕应以斯文
　　天地好生万物以成蠢尔庶类各肖厥形虽赋予之不齐均挺异而含灵覩鳞介之游泳观羽翼之鶱腾或潜伏于太阴或飞翥于髙防虽小大之分殊贵得性而忘情若夫凤翔千仞鹏抟九霄神龙巨鲲海运逍遥徙若移山喷如惊涛羌无心与物竞胡异患之能挠相盆池之鯈鱼禀冲和之土徳谢主人之侈惠借余波而假息方彼鱼之在辙冀蹏涔之巳足矧盈埳之渟瀯尸优游而纵逸日相羊于其内行千里于咫尺虽防恩于曲全终眷恋于川泽于是支离子询于浩然主人曰尔有乐于此者乎防窃惑焉敢问所安主人曰仁者不遗于一物矧兹含气之类乎子独弗见虫能裹叶而却患蚁知出垤以求生雁衔芦而避缴鱼吐墨以遁形爰以矜其呴沫而就毙非掠美以市名廼命童子曰经曰营因凹为池复甃之平引以沧浪饵以香秔或潜在藻或跃在萍罥以鲁缟瀺灂何惊予固乐夫鱼之乐其乐于鱼者邪子之谓矣无乃异乎支离子复趋进曰譬诸禽鹿顷而见获非无嘉藁更饶美谷踠颈触笯顿缨踯躅若赴蹈于汤火岂甘夫珍刍而玉食毎纡思乎防防长寄心于逐逐嗟此微虫兮性罔不同我视洋洋兮彼则颙颙允矣仁人兮哀此厄穷放诸江海兮荣愿斯终主人闻之始焉而卒焉以喜爰掲其裾载曳其履取以怀之遵江之涘乃为诗曰步江上之芳洲云澹澹兮水悠悠一望兮千里惟白鹭兮沙鸥览物性之容与兮荪何足以淹留舍防舍防兮任遐逝而逺游尔乃扬鬐奋鬛蜿蜒跌宕烟雾纵横倏忽万状繄髣髴其若神排鼋鼍而直上扣寳歙之砰跽陈辞而来贶曰恭承嘉惠兮渥且沛兮蚊防负山兮弗胜戴兮何以报之兮隋珠郑佩兮君子万年兮而无艾兮言既则万籁俱寂寥然天宇风恬浪平一无所覩日隠隠而衔山月胧胧而印浦擥騑策而旋归永陶陶而乐胥
　　螽斯羽赋　　　　　　　　　【明】程大约
　　岁序迎秋万彚回薄览华莳育茂对荣落梁王游于兔园观螽斯之羽诜诜和集而欣有托于是敞初筵命广乐进友生嘀吟噱邹阳枚乘之属袂联而靡步却相如后至楫客若若王乃歌国风于周南纪春秋于鲁绎授简于司马大夫曰夫虫之不经见者多矣而螽斯之羽卜诗兴咏虹经特书故者以为蝗属螟螣蟊贼食殆无余何祥何异而宣圣为之标揭公宫为笑唹也竒僻子搜丽藻子摅肖形象徳试为寡人赋而解诸相如于是猎缨而起逡廵徐徐曰夫寓形县防寄动黄壤有生皆适无微不彰彼螽斯之积羽羣毛介之蜚扬环动则丛出于大陆肖翘则表沴于恒旸峙角修股緑衣黄裳栖迟畎亩唼喋稻粱一生而九十九子百尔嘉祥此萦樛木于南山采巻耳于周行周姬之诵文母颂声迄今犹洋洋也若乃徳施政平化行比屋厚泽丰仁鲜保防独蜚负而不灾覆濡而不谷供凤皇以为餐化鱼虾而应祝何茅茨之能尽岂叔季之驱逐公宫之颂以和而不以乖春秋之事虞灾而不虞福合徳取义谢訿去谬矢流徽于风雅亶标竒于简牍肃行羽于天田愿观生于亭毒邹阳闻之怡然思服有怀周雅敬扬清曲于是乃作而赋薨薨之歌歌曰何薨薨兮羣飞繁缤纷兮于翚蔽云天兮拱日晖宜绳绳兮愿不违又续而为揖揖之歌歌曰何揖揖兮敛羽回萦积兮羣聚鸣长风兮吸寳云宜蛰蛰兮丽不数歌竟王遽首肯乃顾枚叔起而为乱乱曰螽斯羽兮麟之趾美振振兮诸公子宜万姓兮传千禩绥福禄兮歌乐只王亟称善乃属侍人献寿羞璧谱诸子墨复之无斁
　　蜘蛛网雀赋　　　　　　　　【明】田艺蘅
　　秋虫惟中宅虚为宫秋虫惟智网罗自莅秋虫惟仁一面以陈秋虫惟义取物自至爰有黄雀上下樊篱其形甚细而飞则卑窃我稻粱何裨于时鹰隼不击矰弋莫施蛛网之设雀则离之剥其毛羽噆其膏脂民食之害尔其翦夷除一警百亦快我私嗟今之世法网甚滋文理宻察秋毫茧丝狯者巧避彊者横披虽投其罗而势不支凡今之人经纶者谁绳其纪纲以维所司人不如虫吾为尔悲天网恢恢疎而不遗
　　告蛇赋　　　　　　　　　　【明】王穉登
　　噫嗟二仪何仁川容海涵甝虪匹生于驺虞鸺鹠齐孳于凤鸾虽并育而不害亦竟恶其民残蠢异族之无知谅欲化而非难故韩公届而鳄去宋君来而虎迁伊斯蛇之为类岂独恃乎冥顽茍尔衷之不迷夫盍听于斯言余之困穷有是敝庐左带粉堞右临清渠罕崇丘之崔巍鲜茂草之陆离乃挟俦而援类穴垣墉而居之爰若青螭赤虬金蟒墨蝮巴能噬象蚦能食鹿虽巨细之悬殊固同妖而并毒尔其白日楣縁宵栋伏黄口震惊家人恐悚既怒飇之飞腾又朱鳞且星目彼生之者既云获珠而此杀之者复奚为而致福余欲与尔从事于白刃兮即不忍其觳觫羌何心以徼惠兮亦宁为隋侯而不为孙叔也居城市之喧卑兮又谁与夫川谷也冀靡恤于一迁兮逺危机之倚伏也即不为余之祸兮终岂不为尔之自淑也呜呼幽壑逶迤阴崖鸿蒙蜿蜒屈盘惟汝之从后千百年为蛟为龙
　　鞫防赋【有序　　　　　　　　明】刘　纲
　　予少作鞫防赋而未叙其祗以囮嘲何体物之与有兹捡箧得旧赋而叙之叙曰坤维之气毓而为人多厚重直方之士重厚直方者投焉相彼防辈切齿殊深故三语谚云川恼防非独川有之而恼鼠者归之川能恶人哉综厥所元非旦夕故尝稽川人之恼鼠者多矣大氐饮三川之水与上池同神奸物怪窃躯殻混影响者川之人尽能鉴之形骸之外岂惟恼之将必灭之灭之从恼生也川恼鼠者自姒氏以下可略数焉蠢兹有苗誓师克之恼鼠也玁狁孔炽太原奏公恼鼠也都亭埋轮豺狼务去恼鼠也防稽分符服贼成謡恼鼠也若乃仲通之斥国忠太临之过李定范氏疏近习而曰岂堪再坏恼鼠也安民论章蔡之奸华父指弥逺之失集英置对而曰以首鼠为圎机恼鼠也引伸充类不可殚指兹其凡已夫夏后西川首尹氏文武为宪广陵曽子诸君并属亚旅不能除恼固鼠有以取之哉抑生长于川风气固拘焉试观鞫赋情见乎辞
　　嗟大块间琐然有物动定窥人朅来倏忽乘暗而趋初昕始伏鼠实渠名诸丑备足檀辐公执而怪之寻鞫之曰种种毛族兼适阴阳独有若辈消阻闭藏跂跂脉脉缘廪循仓投间抵隙呫嗫相将农人胼胝畊风耨雨满篝满车穰穰盈止上输公储余饱父子有力自食匪竞于尔尔乃比类连羣总总撙撙睢睢裔裔不主常声粃糠铺地放饭何悛若兹害稼方慝蝗螟又若约丰墉之閤閤葺夏屋之渠渠裳衣饱箧史籍盈笥聊供服玩各足何私若复窟坚垣破华防窜古瓦跃新题笥无整籍箧尠完衣恣情所欲利口交驰穴食盗人以自便居然潝潝而訿訿杂闻其声莫悉所以今方得执谅复何辞鼠乃愕然震詟头抢地而诉曰公所督过备矣臣得数言而死不朽乎檀辐公曰姑言之曰万物熙熙皆为利来臣可行輙行可止輙止当食輙食罔叩所主谨避于人曷敢相倚于星为虚于埜为齐山于雍州载厥尚书偶萤伺夜是为仙徒臣乃动臣脊胁而行任臣天机而鸣相迹以尾相纠以声而不为也不知也李廷尉吏上蔡多臣所处常山王奉【原本缺十二字】婴头学臣窜汉孝亷郎识臣获绢百疋顾臣鼠也齿髪中亦有千万臣而无数者矣饕餮矌贵魍魉备员日支中府月给禁钱不功而禄汰侈而安与臣害稼同排门闼穿宫禁伏廊阶通台省诬上行私踪迹莫讯盗丛神而忘反食牛角而已甚百孔千窦比周相隠托社为家熏灌交窘与臣坏垣屋同闪烁狡狯阘茸无俚党结驩如背輙讥毁熏天销骨讼嚣盈耳与臣有声同纡青拖紫银黄绾绶糅罗纨曳黼绣雾绮防汚芳华袭臭二月新丝万家纤手填此穴壑穿结谁诉与臣齧衣同穿凿孔壁之文残断宗儒之旨借以献谀调不耻博昭名牟钜利诵之成羞投之忌器与臣蠧籍同且孔赞臧纥之似章弃窦宪之腐首咎两端之夫窃谓潢池之舞因斯以谭人靣鼠心者比比冠裳中傥持法眼眎之直蹲身伺衅拖尾驶窜者兄弟耳臣且有皮彼应遄死若曹宁尽濡血三尺乎悲哉斄牛若垂天之云能为大矣而不能我执意造物者固不能缺一社君也而徼极我公之武震无乃顿而小乎檀辐公曰不然物有纤而足喜拙而见怜故龙门之蜂可释景阳之萤可聨海濒之蛙可问江边之蚁可全夫入渊者首鼠不任徇而彼鸱所挟何足吓鹓雏盗肉烦张君之笔伤衣神许氏之符斯其细者也食场麦而罔劳祸盈于世蠧郊牛而改卜罪彻于天昔豳人熏之蕲殄若类睢阳掘之不令生全且若恃技足毙象乎潜入中伤其计诡随恃猫眠长共乎欺饱乘勌终无生时恃大足啮狸乎梁州一磔迄靡孑遗恃诈足自全乎覆地隣猫嘐嘐安咨恃匿孔旁多乎阖戸灌穴遁甲奚施五技穷汝不厌憎频三岁贯汝弗省贯盈袭狗輙靡讥且频呻遗矢秽蜜恶济黄门逢人怜死阙里鸣琴咒不待岑厌不待髠此时司命实在狸狌尚安开汝喙哉于是所拥狸狌眈眈虎眎掉尾炰烋垂涎作声之时久矣鞫辞既纵使杀之
　　萤赋　　　　　　　　　　　【明】钱　薇
　　既秋之望凝云閟月凉飇不动炎气转烈海石子祷祝融之收威祈商禄之敛烁日纳天暝振襟握发缓步垂杨之隄徘徊空旷之宇但见暗中发荧荧之光四顾腾煇煇之赭忽聚而焰相丛或散而照余野去来靡恒应接不暇如升钧天之庭明星列宿防缀于寥廓如入百寳之台隋珠夜光闪烁于岧嶤如登文殊之室佛灯慧照灿烂于云表怪哉斯何物耶胡为而来邪父老揖而进曰此萤也非怪也时至而生莫测其情景天夜照町疃宵行夏秋之交阳郁阴萌大火西流溽暑犹蒸火行将禅金商来更土旺其中物幻而凝腐草与湿雨相轧蠧朽借风化而形纷纷借借进退纵横若有若无乍灭乍兴盖非蝇之秽其腹而闻腥营营亦非蝱之毒其吻而入夜茸茸乃造化之恒然为亭毒之均钟海石子喟然而叹曰有是哉品彚纷变孰眇如萤宇宙钧陶不遗幺虫飘光零乱在影腾冲潜而察之有防予衷夫太阳当空敛光于虚善藏不炫非居谦乎暑运南旋胚胎始繁类以息非竢时乎内含其精外表其真在防不晦非竭诚乎吾闻古人囊以继照或以渡军非致用乎问其含饫仅于清夜湛露是吸非抱洁乎蕴朗能照过草不焚非秉仁乎缀于珠帘翠幙之上爝虽微而景色因以倍増入于蔀屋重阖之内踪无定而虚白为之逾焕儿童自为扰攘兮虽扑之而不熄星河相为灿烂兮若相辉而联奕即暑雨之时集兮霑濡湿而犹赫嗟乎睠此锱铢之质亦效分寸之能实并育于大造在人世而无憎彼皎皎之伟夫兮禀正气以毓灵或泯泯于斯世兮顾沦没于幽冥况乘暗而生欺兮动止逾棼不能自照兮愧彼翾飞之凌腾乱曰昼夜两曜兮为我无穷之照圣喆六籍兮为我无尽之聪倘矫翼而独上兮可以负苍冥而倒景即藏辉而匿影兮亦且同劒彩之埋丰一笑彼萤之熠燿兮曽不足彷佛含英咀华之灵莹
　　蚊赋　　　　　　　　　　　【明】钱　薇
　　海石子郁攸伏日之炎偃息秦溪之傍穉幼相娯解袂需凉聊适性于蓬茨就披拂于修篁昼苦羣蝇之营营萃而穿予之襟裳驱之不能坐待宵光暨夫羲和之驭西迈崦嵫蟾蜍之魄映于上方百虑退听神游混茫岂料丑类如彼黍民有翼而飞长喙而铓惟鷏母之毓孽聚羣党而锵锵众繁炽而莫数势旋空而飘飏厥名曰蚊入夜披猖戸牖莫翳逾我垣墙翅过春冰之薄嘴同夏麦之芒往来中庭伺隙翕张吚嘤相逐渐及匡牀巧肆彼之毒螫难脱我之抢攘餐肉血以疗饥乘昏寐而莫当针锋所加霍若荆卿之匕乌屯所翕讵止淮淝之铓嗟乎天地生物兮惟人最灵百物听命兮莫之敢撄悍如虎豹兮柙之而驯变如蛟龙兮豢之于庭孰是磨牙致毒兮敢恣肆而纵横怪兹小蠢兮乃纤其喙势不如防之防兮尾不如虿之螫智不如蜘蛛之巧兮巨不如九牛之搏徒抱不仁之姿潜张暗中之虐予方袭夜气之爽少解旭日之酷爰脱绤絺渐迎凉飔集朋俦而谈笑或觥筹之互飞啓北扉而倚修竹瀹瓯茗而鬯幽期吟哦不足漫尔支颐乃引其侪遽而猖披投间防于倏忽隠刺工于斯须羣团簇以成市或散漫而云敷我何暇于为防彼若脱而逝斯一或转而他顾巳巧肆于铓锥既昏暗而难睹更微茫之莫窥将苏张之利口人以不测抑郭循之暗刃骤发于不疑虽有睿眦与防力奚能防尔之忽微忿猬毛之纷集奈通夕之朘肌惟餍足而不去乃一击而无余锐口方张夫丛防纤身应手而为虀嗟乎吾恶汝之为殃又悲尔之见伤始知造物忌过取因悟利害其相将彼谗邪兮宁不鉴尔之胎祸恣残酷兮乃或益甚其鸱张既鼓吻而接噬抑冲口而黄恣饕餮于一时昧遗患之莫殚得不足以偿失宜先哲之所叹鉴比蠛蠓之攘攘兮何不顾害而忘贪愿早慎其长喙兮讵令追悔之莫还安得诉彼苍穹兮毋为育此羣奸庶化工之生生兮尽仁厚而莫相戕
　　蚊赋　　　　　　　　　　　【明】黄省曾
　　孅眇者蚊杂午受育旉与沟涂滋满郁燠假太阳之末光乃施翼而化足本阴污之秽肖故昏扬而昼伏佪佪涊涊千纚万属挟豺鼠之饕情螫生民之血肉倏眒乎帱帐喧营乎屏烛从容玉堂弥扰金屋鼓类求声上下反覆有间斯入逢肌则扑噆得意而罔休吮长夜以饱欲使彼忧臣失寐思妇辗枕烟之不稀扇之不屏音若逺而巧丛手将掉而善警思宁夕而不能拟货殖而胥等维皎日之在东潜鬼蜮之微影愿凉雾以早驱置天下于安寝
　　憎蚊赋　　　　　　　　　　【明】陈继儒
　　山有静者髙卧匡牀解衣褫带一枕羲皇何物幺麽号曰蚊蝱体肥而脆嘴鋭而刚粗成羽翼别有肺肠居心不净巧言如簧乍离乍合忽低忽昂无贵无贱时阴时阳竞刀锥之纤悉藏牙爪于毫芒觊左右之狎昵恣膏血之噉尝乐袒裼疾冠裳性纵横身毁伤曷不蚁梦而王曷不蝶梦而庄曷不蜂酿众香曷不萤投夜光曷不当车拒辙贾勇螳螂曷不餐风吸露羽化蜩螗尔中则热尔徳则凉闪倏似诈飘荡似狂潜伏似怯煽动似强细同蠓蠛毒甚豺狼量负山之非任倚入幕为智囊逐臭既惭于清白刺讥又近于雌黄若夫帏帐稀疎帘栊穴窦隠隠啾啾轰轰骤骤去若风飘来若雷吼明噪大廷暗欺屋漏恃谋夫之孔多喋邦家之利口茍有爱于发肤遑恤变生于腋肘使人扼腕欷歔攒眉抖擞如困重围之兵如失孤城之守壮士怒而裂眦美人怨而搔首隠几失声于子綦曲肱变色于鲁叟驱之复来觉之善走柔若无骨不足以安尊拳实繁有徒恨不饱孤毒手于是正身危坐捍御惟谨略经揣摩忽为虀粉好聚亡身多欲殒命醯鸡大笑于缾罍虮虱逺吊于项领偶脱蛾火之灯或逃蛛网之阱自谓逺举而髙飞实则行险以徼幸犹且广播虚声乘间思逞扫荡不能□其羣吹嘘不能变其性我惟束手以待望赤日之当空冷眼而观付白帝之司令蚊乃善幻怙终不悛潝潝訿訿缉缉翩翩号召羣小援借圣贤曰仰之弥髙钻之弥坚瞻之在前忽焉在后此天之未丧斯蚊也其然岂其然
　　夕蛾赋　　　　　　　　　　【明】郭造卿
　　余旅游于塞北投野寺而托宿谓暗室之偪隘乃露处而秉烛二三童子若骖若服时维仲夏百物烦生唯坱圠之潜动与圎榘之赋形若络纬之夜织若熠燿之宵征若蛙部之鼓吹若蚊阵之军声蚓窍初啓鹤栖复惊彼凄清而嘹唳皆助余之苦吟蕞尔飞虫曷来绳绳短喙灿粉巨翅揺金倏多倏少或伙或零有知无知有情无情岂暗投之勿白及覆照之未明争借辉以丛集径如燬而回萦非上下之火鼠及往来之青蝇焰焰所燎薨薨而倾余将以为无幸少间鼓翅而复升又以为集烁之不可当必逺向菌木而自藏寻复振羽何异探汤微者或一再而缭绕钜者则旋转而徬徨胥靡烂于鏖战不知曽为燎之所尽尔族党至已斯亡俄顷瞬息折堲无光浮盆盂为鼎镬沈膏脂于豆觞宁趋热而速毙不就凉而延长岂薫之有馥而煨之为芳甘蹈火而俱焚以篝灯为昆冈嗟物之外蔽故昧死以趋炎乃人之内热不知彼之熸熸嗜义易厌嗜利弥坚或因难而止或中道而迁奉首幸免蔑理茍全方寸之欲胜则七尺其何悭旦夕之谋遂则百岁其可捐贸贸汨汨虫何辨焉故有感于物物用告乎元元惟随日月之照临而保天年于自然
　　虱赋【有序　　　　　　　　　明】时季照
　　天下之物有大者矣昔人尝赋苍蝇蜗牛或者陋之予以诗之三百多鸟兽草木虫鱼之细夫子固取焉言之契道何间于大小是则苍蝇蜗牛之作盖有以也虽然其小于苍蝇蜗牛者有虱焉予忘其鄙陋而赋之俟我同志庶几取斯
　　肇鸿蒙之既判羌品彚之纷如廼各正乎性命匪巨细之有殊奚尔物之含质独贻患而切肤曽不能以自养托口腹于人躯尔其为状也或白或黒至微至眇不甲不翼匪牙匪爪利嘴皓腹俦蚉侣蚤臝虫三百有六十罔克方其小乃间生于介胄而常处于衣裈曰虮是卵炽厥子孙届朱明而少伏暨英则众屯当其出乎深缝离乎败絮泊腰领以绕旋齧膏血而吮茹蠢蠢绎骚恣其饫饱如砭如针朝啐暮咬非告子孰能不动其心非北宫黝又焉得不为之肤挠也若夫通侯显相贵嫔宠嫱羔裘豹袪锦衣绣裳焙以双凤之炭熏以瑞麟之香顾容身之无隙乃灭迹而遁藏视介甫之縁须龙顔是哂而纪昌之习射乌嗥斯张至于酸儒寒士穷夫嫠妇鹑衣穿结犊裈防缕带浃辰而不解身捐瘠而穴处故相率而攻刺俾瑟缩而伛偻嗟嵇康之不堪手罔息于爬搔而士蔚之多病日不替于采取迨其蕃衍盈缕缤纷如粟提衣一振举手可掬复有同种异类依竹附石被霜露以繁育入硗确而噬咥枝叶为之萎落砌础为之圯若斯也戕于物之无知有是哉廹于人而为孽奈何咸遘其侮莫御其毒亦既蹙于眉頞安得具夫汤沐令徬徨而相吊歼丑类于信宿庶查道之衲衣可浣可濯而王猛之豪谈无拘无束俾众体之安适俨容止之雍肃呜呼噫嘻青蝇营营所希余腥特因刺于谗夫乃见着于诗经欧阳撰赋是嫉是憎矧尔物之蕞尔而罪浮于青蝇者乎
　　蛆赋　　　　　　　　　　　【宋】薛士隆
　　有腯而腴有滑其躯不翅而飞不足而趋甘带而安于污秽肉食兮肥蝡肤客为余言是曰蝍蛆蝍蛆之形蠢蠢冥冥无鼻之馨无目之明孰沸于汤孰烂为羮繄庖防之靡清斯微物之化生或以为醯酸而聚蚋食露之来蝇也是故蛆之所萃为脩为脍防□之味八珍之类食经之贵皆夫人之嗜也设有主賔或食馔而变色牲殽备荐酒行拜百有蛆蠕而见焉则中筵之上未有不污茵而哕席者矣若夫溷坑圊庐青蝇毎集饫餐而蜕蜕生下湿彼为何来之扇者是亦见闻之气习也食器而生嘻其何甚蛆闻而跃托言于噤请以事陈世盖有矢尝而疽饮者曽何加于我哉不招乃来斯须巳孳事有急难无施于事甘虫孰生婴童小子蠧心罔觉或滨于死我形我脱蚕之茧耳一杯之水则彼垂亡而倏起矣天胡不仁生此微麽论功于我犹不我可彼厖然八尺之堂堂方蝍蛆而为琐也食食之余君子疾夫君庖已蠲蛆焉所居乃藜园蓬室之士犹粝饭之不饱蛆安得而食诸惟君子儒求诸鄙夫蛆言感子余是以书逸句【附】
　　蜘蛛赋　　　　　　　　　　【宋】张　耒
　　鱼栖假渊鸟栖求木而我所宅独取诸腹巢于墙屋人不予取朝蝇暮蚊食人所恶彼残物所养而无益于世虽名人兮斯虫是愧
　　蟹赋　　　　　　　　　　　【宋】髙似孙
　　霜露重降日月其徂万螯生凉含黄腯肤其武郭索其眦睢盱其心易躁其肠实枯勇鼓而喧集齐奔而并驱执一穗以朝魁目洪溟兮争趋工纬绣兮承流截觱沸兮防逋
　　蟹赋　　　　　　　　　　【南唐】江文蔚
　　外似多足中无寸肠口里雌黄毎失涂而相喣胷中干戈常聚众以横行
　　蝉蜕赋　　　　　　　　　　【唐】左　牢
　　乍举轻躬初留具体薄翼而朝阳始照黝緌而宿露新洗才发响于林下已传声于涧底验形有二责实无双啾啾而送恨蓬戸嘒嘒而添愁琐牕吟逺树于荒郊思盈秋野噪寒花于别浦韵绕晴江
　　蝉蜕赋　　　　　　　　　　【唐】李　逺
　　据险形柔拏空股战方疑乎蠖屈终类于龙变洞胷达腋玲珑而素甲皆虚洁已全身辉赫而黝光已遍俄分曙色似遇良时便有凌空之意还生去故之悲嘒嘒而频迁碧树凄凄而若纺寒丝响绕晴云传楚岸之风逺声催晩景怨陶家之栁衰








　　御定歴代赋彚补遗巻十七
　　钦定四库全书
　　御定厯代赋彚补遗巻十八
　　言志
　　求志赋【有序　　　　　　　　元】袁　裒
　　古人以赋托志或比拟贤哲或寓情幽怨或述已出处若愍志复志述志之类非一大抵皆假设仿喻依楚语属辞余老于忧患年垂耳顺白首无成因想先世遗业叙次为求志赋其言曰
　　稽胚腪之攸淑兮肇啓迹于虞妫逮流于公满兮实楙衍于大姬爰锡胙于汝颍兮广采壤于余支及嬴项之蹶仆兮通宛洛之説辞固守儒以卒业兮阐炎汉之由嚱钟厥美其帝传兮畅奕叶以演迤厯东都之緜楚兮终江左而隆衰清风邈其复振兮参王谢而并驰粲抱道而质义兮徇石头以熸夷谊推本以笃烈兮谓其信之在兹世悠悠而遐迥兮窈谱谍之莫推迹芳馨之所由兮劬陇畆以为基值文明之泰亨兮奋德义于海
　　陲汔登名于太常兮翼时意以骖騑振英风于句越兮薙榛蹊而辟之聮鱼符于南北兮敞家声以腾辉方渡江之中阨兮兴礼乐于浙防濬伊洛之鸿源兮本沂泗之宗系始扬武于鹭雍兮嗣冠名于虎陛挺正色而不阿兮粤忠谠乎继世佩太阿之森铓兮壬佞嚄唶以匿避激渊沦于頽波兮从喑呜而歔欷黯抗言以疏逺兮曲学而髙位卒滔滔而莫返兮竟掩冉而沦弃悼芜城之荒蔚兮莽荆榛之翳荟山川郁其嵯峨兮俛荣华之销瘁耿脩名之炤焯兮齐往哲而超诣乾坤倏其凌薄兮俨陵谷之变迁盛衰渺其难谌兮何兴仆之后先驾方舟于弱水兮刓畚锸于石田躬勤瘁以毕岁兮挽吾辀而莫前造穷山之岝峉嵚崟兮邻豺虎之嗥突虣贙汲线溜于荒谷兮刈菽藿于坟衍离阽危于婴稚兮纷俶扰而迍蹇览古人以为前兮征往辙而讯验仲翁俯首以绾绶兮望之落落以抱关衍秉刚以放逐兮永黙黙以名宦闵仲翔之通筮兮屏南郊而不返既昭塞之有时兮纵余情而舒巻乃鹢退而蠖伏兮寄余怀于编简雷营营而无寐兮精炯炯而申旦县朽绠于眢井兮怅羸缾而三叹分橡栗于羣狙兮心仓兄而不伸渉江海而行迈兮追奔骥之飞尘羌肮脏而寡与兮若眯瞙以问津忽荼毒其重罹兮哽颠连而悲辛发种种而既童兮齿零落而轮囷叩辜愆于苍昊兮云漠漠而奚敶躙九死而一苏兮属微息之仅存契灵以负卜兮墨未食而巳湮卒罔防而迷适兮掩余袂以沾巾谓化之窈防兮爰屏肃乎营魂形彷佛于噩梦兮喻至理之所循俾内省于微躬兮曷怨尤乎天人既尔生之荦确兮豢四体而靡勤仰哺啄以尸居兮媿胼胝之黧黔下不能以佣力兮上不足以奉承乎大君徒内奰于愿欲兮宜外衂于甄钧觚不觚而靡用兮固宣父之所云挟章甫以贾粤兮遇侮慢而谁因波浟浟而东驶兮日浏浏而西轮睇修途之逾邈兮饮余马乎江濒佩脂韦以假饰兮顔屡赪而巳沮日怨以流盼兮心壹郁而谁语縁微径以援援兮察愚智于今古兰芳馨而自焫兮松流膏而斤斧膺厉节以歼类兮蟠浑浑而容与登长啸以夷犹兮康皎洁而触牾威抃舞以委诚兮耄失节而罔措征执中以事讐兮色侃侃而愈妩谅合散之靡常兮岂得防之有数委吾形于大顺兮昭惠廸而内顾践康庄之夷轨兮黜健羡而罔慕颐天真于兮键灵关以自固寻至道之所归兮去性根之蟊蠧念英叶之难再兮惜吾年之云暮全所守以解骖兮结余辔于驰骛逍遥乎无为之园兮采芝英以甘茹涤瑕垢以保躬兮依名德之为据寄遥情于冲漠兮将弭节乎艺圃激防以潄润兮伏神雀于丹渊掉苍龙使腾踔兮执白泽俾潜藏御飇轮以登太渊兮叩招揺以周旋防瑶池之缥醑兮与大椿而论年嗟蕣英之卒卒兮徒掩抑于逝川精销委以鲐黧兮项忽以白颠惟守中以返朴兮讵索隐之是专瞩云霞而游目兮味泰和以自坚屏纷浊以纯一兮却智慧而俱捐警夙宵以康神兮祗吾性之所天既命义之齧兮置休戚于自然泊虚舟于回渚兮逝将返乎故土问耕凿于沮溺兮纶陵阳之纲绪食所力以保终兮企优游于末路希幼安之靖共兮濯清泠而游豫风飒飒而凄厉兮凛黧葭之霜露蹇踬岂其愿兮摧轮亦吾所深惧求正志之所蕴兮庶无沗于祖武乱曰巳矣乎吾谁适与归荆涂莽莽曰耘治兮灌溉根芽长荄兹兮守质养素不倾敧兮外息骄吝内自怡兮明明在上毋我欺兮超然而存无所为兮诚心不疚允坦夷兮
　　萧斋求志赋　　　　　　　　【明】祝允明
　　斐然自尚者亦灵区之助欤匪閟丘兮絶世犹先井兮攸附带迩郭兮成构挹遥坰兮为趣云岑列兮緜邈芳洲纬兮萦互嚣声止兮层垣幽风畅兮洞戸碧萝交兮施宇紫莓团兮绣路虚泉鸣兮潄除浄璧晃兮揺树宵竹鏁兮黄月晓松沈兮苍雾露旒蕃兮璇缀霞标建兮锦傅撷芳馨兮荪茝玩趯防兮麏兎肆珍图兮髙张敶嘉名兮特署尔乃登丘陟坟沈章漂句宝蔡子兮秘笈偫房君兮丰库流璋琬兮华瑑绚星河兮森聚苞周纮兮广猎泝真源兮孤赴测潜机兮太冲悬皇鉴兮鸿素抗五大兮齐襟拊百氏兮独歩揽万化兮栖臆操三才兮在驭于是谢将迎遗倡和任简傲安晏惰九域虮蠓万类洟唾或同心兮晨集羌佳人兮宵过蹇淹留兮夷羊聊从吾兮妥堕揽防瀬兮齐尘侍周孔兮末座平伯禹兮后洚补皇娲兮余破摩丹霄兮鶤运函珠兮龙卧乃歌曰浮青阳兮荡素秋日月居诸兮与化同流今我不乐兮乃将焉求歌巳爰命乐童陈浩倡奏元间鸣清商极变声兮靡曼陶淫思兮太康余乃掩抑众律孤引圆吭凌青是以飞啸兮揜众音而不扬操皇雅以独鼔兮写神襟于混茫忽白日兮昼防振冲飇兮袭堂川鳞跃兮出潜霄翼接兮不翔吟九渊兮神蛟舞千仞兮文凰腾江河兮击舂荡泰华兮低昂斯时也独御正阳髙犇物先呼吸防象遨嬉泰与神明兮乗居视萧萧兮墨然
　　感志赋　　　　　　　　　　【元】李好文
　　何天地之寥邈兮眇予生之有身履黄坤之博厚兮仰覆以无垠铸众金于大冶兮偶形留夫粹质茍莫邪而弗自砥兮固铅敝之所同服防予若之倥侗兮承鞠训于自宫佩非善而罔系兮服非惠而匪躬革之申申兮鞘余觿之容容撷秋圃之日精兮濯淤涟之荷华郤秾李而弗御兮矧莸臭其焉加岁翩翩其不居兮首元服以及冠恐罔两之挟余兮门面墙而无见思假道于书林兮求孔氏之髙明遵文衢之逶迤兮愈多岐之纵横昒怳而莫适兮从文公而征词曰尔神潜而志栖兮终必达夫所期果服言以从事兮嬴十年而戾之览天庭以游目兮又欲穷夫四遐观百氏之原委兮究异説之贞讹泝太初之无始兮循三王之不颇总条理于一圣兮固驯致夫中和汨余有志于古人兮惧脩名之嚜嚜忘漆雕之自信兮懵学优之有得谓青云其可力而致兮谓时命之可弋軷余行之吉日兮遂观国乎上京指阊阖以径兮奄长风而北征天都之雄丽兮非下土之能名信鱼龙之所混并兮亦名利者之为塲余既初无赫赫兮又何适夫煌煌翾防歩之髙才兮岂扶服之能躅挈桔槔之頫仰兮恐祈荣而离辱夫何众之熙熙兮我独约兮而为德资章甫以适越兮固前修之所为惑飱玉羞以燎桂兮囊日索而焉留有东昏之故君兮盍归来之为谋浮轻舟以南下兮乱海淀之交流返弊庐以穷处兮迄于今一纪其将及昼于茅于南畆兮宵索绹而未息伤鹡鸰之原居兮虑鸱鸮之无室逺子荆之有美兮羌终弃乎草泽余非昧而至愚兮诚有征乎前哲闻耕获于道德兮内怀宝以自珍岂畎畆之足乐兮闺闇漠而无阒音樊须之请稼兮乃获诮于圣人挚防防其鸿飞兮犹释耒乎有萃溺耦沮之不反兮又奚足与为羣悲此志之未伸兮秉经德之不回心飞扬而披离兮曷日夜而疚怀乱曰鹿之斯奔兮其足跂跂河鱼冲波兮乃窥其尾物终必反兮有张斯弛往不必求兮来者是竢庳不随阿兮险不期诡贞途安行兮不易厥止优哉游哉兮于以自矢
　　定志赋【有序　　　　　　　　明】魏学洢
　　书曰诗言志班固曰赋者古诗之流也夫余遨坟典之囿游先喆之衢舎鲁奚适矣顾众兆冯生各有攸骛根柢未定见物斯迁思以纂至人之余徽缮厥初之贞性是北行而南其辕也必不几矣老子曰不见可欲使心不乱盖亦自闲之善防与虽然土之块然也入水则淫膏之澄然也遇炎则沸程伯子之喜猎而复萌于十二年之后也不见其可恃哉陆行而语人曰善没善没无征也浮江河而不波则真善没者矣袖手而语人曰竒勇竒勇无征也举九鼎而不防则真竒勇者矣尸子中黄伯曰余左执太行之獶而右搏雕虎惟象之未与吾心试焉试云者盖假以自征者也余故骋辞乎滔荡之塲肆情乎荒唐之域穷态极变嗜欲毕陈明晰者惛贞确者淫放忽忽欲身试焉巳乃收其佚思返乎芳躅澹然无营屹乎其不可移斯以为定志之章习非吴粤水亦不可浮也力非贲诸鼎亦不可举也定志于既试之后者君子所以不轻恃也定志于未试之先者君子所以不轻试也孟陬之旦抽斯言以为绳余其不挚励焉其辞曰
　　岁协洽之始旦兮气凛冽以凄泪雪霏霏其防曳兮风漎漎而鸣厉庭木菸邑而无色兮春阳其犹未戾相烝族之嬉嬉兮各怡怿乎改岁轮盖岩其云荫兮闾阎阗噎而阴防士簇裘马之剧观兮女饬媮婧之纤制笙鼔嘈杂而狂防兮枌栱翕赩以增丽彼时俗其固然兮亦良辰之可憓忳邑邑余纡轸兮独郁而尠懽摄提迁以遄迈兮汨赴阪之回湍昨总角而象舞兮俄岌岌之髙冠岂不谅晏虞之为适兮时曷可乎久盘昕皇皇其绕柱兮夕抱膝而永叹卬前修以内恧兮增烈烈之重寒彼騄駬之咫角兮夙雄眄乎千里干将脱铏而契铁兮曾何需夫钝砥禹龙跃而云滃兮瑜虎啸而飇起宁华髪之堕颠兮忽剡锋之迅驶昔魏武诫鄄城兮道顿丘之无遗矢虽崄夫匪攸慕兮巳森森坚其壁垒豪桀各有所缔搆兮畴不猛晋而惜晷咨非躬之沟犹兮足防跱而不前玮迹而娄奋兮怵长路之緜緜曰姱节其可好兮羌发轫于髫年窳氓奢觎而苦耕兮莠骄骄于甫田紃余生之歩履兮洵重而貤諐辟反径之幽隘兮杳窱而不覩天翫媚俗之追曲兮辟睮睮以婵嬛文好顔以为嬧兮匪余心焉攸便遂肆志而横骛兮敖廷颋而不迁谓彼原我獧兮蹇宜遘此迍邅盍反性命之涽兮我与彼其俱然湛芳兰以鹿醢兮越三年而易马或厥根之渐兮佥委寘于中野吾诽兰之不馥兮岂芳草之尤也谓九畹可勿树兮充帏之羞也滋德行以竣楙兮愿及年之方华辰渐冉其逾逝兮惧霜雪之浸加謇余陗急以成性兮羌心疾乎浮夸任戅瞀之孑孑瑜不琢而为瑕繁弱之洞坚兮资排檠而体正仪状晔其齐观兮庚增饰而俞靓夐前喆之不羣兮聿矻矻其抗精畴怠荒而隆伐兮孰消揺而跻圣丰墙墝下兮恐行潦之陁崩棻林浅根以浮垓兮猋风吼而上扔防鸠编发以为室兮奄马防其所冯冯生总总其靡定兮展余心之所惩余既怀此眇思兮冀霅焉豁其防蔽修途迢递而亡鄂兮余乃梦梦其未防纫留夷以为带兮缉胡绳而为帨愿众芳其繁庑兮遻蔡莽之螫防兹只尺吾弗曙兮矧出门之数蹶焉犹豫而廓处兮将谫谫以永世诞周流览观以财择兮余乃知吾所憇脂余车于家巷兮秣余马于道周乱余舆兮容裔揽余緤兮夷犹神以惚慌兮行极目乎中州睇阛阓之嚣扰兮各营营而有求津要杂沓以丛顇兮纷勺泺其绸缪焱焱声焰之燀爀兮訇訇毂辙之殷稠遭时而适志兮竞侉奓以忘忧耸层台之将将兮骈云屋之烂烂兰橑防以交错兮桂栋曼衍而炳焕飞檐防崿其矫起兮彤轩爽垲而晧旰绛雯斐亹以异櫺兮杲日射疏而粲奂砥室缤纷其致饰兮琦璜杂璘珉而零乱目迷青葱与赪素兮曾莫殚其珍翫美参霄之台榭兮又罗花木之芬芬薫风习习其拂袂兮桃李争艳于春阳怜芍药之妖丽兮佩蕙茝之幽香楉榴喷而然阶兮汜菡萏于池防芙蓉绰约其临流兮菊英矫洁而凌霜梅抗雪而扬葩兮百卉不敢与翓□周亭渚而徧眺兮烂菲菲其流光余聊絶夫嬗序兮展更仆而不可详既搴揽之娱情兮又杯斚之好合渌醽防以醻酢兮兰肴烝而防遝熟熊蟠之鲜腻兮烹豹胎之煜爚旅臛蠵及肥腱兮兼炮羔与鸡揉黄苏与露茹兮调胾羮而先鬻□醳醳其蚁浮兮分牙筹而司酌衎芳顔之微酡兮忽女乐之杂敶竽瑟淫淫其繁防兮贲鼔震动而鼝鼝新声参差以迭奏兮讴与歈而交嚚衽褊若交竿兮乐妙舞之华袿飘飖其从风兮罗袜蹑蹀而逡廵儵鸿翥而鳬没兮曳茧绪之紃紃歌与舞既酣恱兮客酕醄其径醉兰膏熠燿其逾明兮红妆陿坐而无次嫮眼眳其腾光兮曾波而遗视杂杜若于轻裾兮握纤手之芳腻眉连姢以缭绕兮腰嫽妙以偠媚申厥好于九秋兮勿隃情以遐弃魂忽忽以揺荡兮孰桑门与展季穷声色之湛乐兮羡沧海之无期聊遨游以媮快兮俟河清乎几时余聆兹靡靡之説兮忽亢志而长思初旦旦有成言兮曷囬畔而自嬉不见金谷之遘祸兮谁乐极而不衰士幼服先民之炯戒兮咸敦朂以自持出艳繁华之可耆兮意黙黙其浸移朝愍党人之湎没兮暮褰裳而就之还讪介士之特立兮长顑颔其何为曰吾岂渉而遽汨兮聊与之逶迤醉夫自为醒兮旁观冁然而相嗤余不忍厥躬为尝试兮夫安能乎留兹邅吾道以逺逝兮正余策乎徂征仆夫喃喃其訽谇兮马裵回而不行既舒节而遂晋兮相余心之所明苟蠛蠓其可浮兮讵駊騀乎丘陵枯槁匪足尚兮亦云企夫修能去琢蠡之既逺兮伥伥其焉慿厯闉阇而谛覛兮余马且焉止息何土习之韰惈兮云游侠之所域好倾身而缔交兮集轻訬之奇客美賔从之萋苴兮张威声之赫奕冠劒纷纷其从衡兮珠履晶莹以千百鸠俊桀以巷饮兮笑肝胆之不隔双耳热而长啸兮须髯竖而如防或寻橦与扛鼎兮或投壶而呼白既蹴踘以漫戏兮又分偶而抃射穷鄱阳之暴谑兮轻千金之赵璧揽于莵之重裘兮橐蠭门之乌号左夏服之劲箭兮右步光之霜刀纵晨风以驰猎兮燎千里之蓬蒿飏砾飞而蔽天兮豺狼惊而怒嗥气歕勃其不慴兮拉甝虪于穷皋踏深雪而夜归兮呼美酒而烹羔跃马顾眄兮夸一世之雄豪召屠亥使麾锤兮呼渐离使击筑沧海忽其砀駴兮庆卿因之痛哭持牛炙而啗政兮解佩劒而赠育朱家嘻布之髠首兮要离诮防之眇目招原朱于二陵兮各意气之相逐忽中宵叩门兮号胸臆之不平柄人哮阚兮奸人狰狞戚人肆毒兮生人食盟中愤愤其慿怒兮讶烈焰之横生弹丸发而巨讐殛兮杳莫迹其姓名抑恂恂罔德色兮没齿而不自鸣嗟夫人之慷慨兮殆燕赵之风也亶荦荦其磊砢兮然狙狯之雄也睚眦虿芥兮忽肆诸路隅交游罕择兮祸发于锱铢万乗恣其凌轹兮悲厥终之可虞驰余舆吾遄发兮羌去去而弗顾士防趟以跅弛兮鲜不轶乎常度壹睢盱亡检柙兮良古人之所恶志担矫以亢厉兮览八极而尚羊曩蓬矢之俶县兮肇有役乎四方长湛郁其弗舒兮偕秋草而萎黄超拂拔以遐骋兮收余驷于边塲戈鋋林立以彗云兮旟旐飞飏而拂苍散貔貅于虎落兮听鸣鐎而夜怆彼越甲鸣吾军兮窃愤丑虏之跳踉壮夫生而燕颔兮死马革其奚伤震郁怫以渫怒兮目闪烁而扬光吾愿上关威弧兮落层之欃枪戏下煦煦其挟纩兮又栗栗如负霜士炰烋而鏖战兮曾莫抗其顔行鲸鲵捣以成观兮豺虎砻而催藏天骄絙于塞外兮遹威名与俱长帝赫赫诏入关兮奏肤绩而四觐閤棘偨傂其前列兮钲鼔嘈囐而靁振猛士腾跃以彪悍兮虬沛艾而奋进佩长剑之陆离兮肘累累之金印天子嘉乃成烈兮躬敬劳其懋荩玉厯颁于白兰兮賔慑而内賮东震日域之景国兮西压月之末陋骠卫之梨磔兮祗黩武而开衅虎贲罔所容鞭挞兮屹长城之坐镇余既难夫稾馘兮展永慕此崇功意飞扬不可以戢兮恐性行之瞢瞢毒龙矫其上腾兮海水沸而汹溶肆虓虎之跋扈兮骄豕躅于辽东慿不顾夫罿罻兮奄抱恸于良弓或葅醢之幸脱兮引猿臂而自雄顾桑榆之夕景兮忽回首而长恫东流逝以不返兮怅伟伐之俱空壮心頽于麟阁兮托逺想于乔松旋余辀以徂往兮朅票然而曾举弃经营之扰攘兮求真人与之语愿令介鸟前驱兮为通言于玉女意眇忽其凌云兮望三山而延竚朝余发于中土兮夕余税于丹丘羽人蹁跹其成羣兮絶雰埃而宣游郯神明以髙厉兮朋精粹而为俦垂蜺蟠之离离兮总虬旄之浮浮揽彗光而为旍兮掲招揺以剹流掣列缺之淫裔兮驾飞廉之飕飗望舒暸皎其腾辉兮丰隆砰磷以彪休卬旬始其宻迩兮尚神逵之可摎惄戴胜有偭怀兮合羣仙乎好防将祝融前效軨兮诏勾芒使展轪蓐收跮踱以树旗兮防狂趡以綷盖纷纭铿鍧轰以輣轧兮杂遝轇轕隐以硠磕烟煴煜煜阗以砏汃兮骙瞿跐豸错以赖防腾骧迭逷瞿以□踔兮踯躅叫奡矗以濞霈青虬赤螭蹇其夭矫兮棼棼冲嵸以奔駾忽清霞斓斒其异采兮迓仙侣之云从揖岐伯暨偓佺兮跽羡门与韩终邀桐柏之王子兮携南岳之赤松既招方回于五柞兮又迎葛由于绥之防谁巻巻其缉御兮候金母于木公賔翩翩交集兮于兹焉举觞屑瑶蘂为糇兮揄琼靡为粮吸沆瀣为餐兮斟玉醴为浆潄飞泉之微液兮咀石菌之华英列如瓜之巨枣兮采木禾之芬香眷明光之媮娭兮咸欣欣其乐康賔既夷恱兮于兹焉式儛拼湘灵防瑟兮使冯夷击鼓子晋吹洞箫兮青娥为戛拊叩昆明之喨筑兮弹云璈以琚楀歌太霞之妙曲兮袅余音之缕缕耽清都之节族兮长无极以终古余窃乐此眇界兮迥异乎曩之所陈声色沉浊以冶荡兮兹独沕穆而浑沦心漭漭其浩旷兮憺委佗以怡神驾白鹿余濯发兮乗黄鹤余晞身载青鸟陞阊阖兮狎紫鸾之驯驯登阆风又微闾兮俪无始而为邻餐六气以遐骛兮焉熊经与乌甲骤噫郁余怊怅兮悲沧桑之数变木羊踬而一足兮纸驴碎而成片石桥泶灂以洒沫兮铜柱垝圾其如线纪崦嵫与旸谷兮经咄嗟而忽徧窃闻令威归辽兮苏耽返乎故鄄屋庐夷为鹿塲兮椒壁荒而存壂白杨萧萧其嘶风兮枯柏阴翳以连巻髫竖弯弓以弹射兮爰飞鸣而悲唁展凄恻其若兹兮又何长生之足羡徐生入海兮五利以为师攀龙髥之蜿蜿兮射鱼鬛之狋狋鸡犬不获偕升兮卒圣贤之见咍岂徒诮其尠成兮实心呰其贪痴道坦坦其平广兮罔矞怪以炫奇灵台淈滑以不守兮胥日用而抎之余焉庸此诡诞兮祗贸贸其狂驰泝蓬壶以迅征兮防余服乎吾将反迳有俴而难循兮理有訬而匪逺羌昕夕与食寝兮余乃衺骛而旁遁速黾勉以遵路兮趁曜灵之未晚既律崛其遄归兮弛吾辙乎故闾彼纭纭祗搅心兮冲举又夸虚摄浮氛以复正兮屏万虑而独居东泛剽之纤彗兮信卬志于古初羌焠掌而精兮密追琢其瑹璵逢萌视恐或实兮敢慆慢而跌诸螾罔爪牙之犀利兮穴槁壒而为居蟹二螯又八跪兮顾曾螾之弗如余乃寤夫缮修兮厪梦寐之拮据防中贞为基兮葺礼仪为庐筑沉深为防兮豁神识为疏蹇憔悴卬弗惮兮跂往圣之髙衢慜余质之凡驽兮单千百犹未迨望平原而勇趋兮猝遭踬于危意蹙蹙若有所惩防兮忽又事去而忘改漫揺笔以雄视兮矜文章之五彩综绮缛之粲粲兮暎氷壶之皑皑啓汲冢及西岩兮固菁华之所在潄羣芳之津润兮振丽藻而奇侅颐坟素以諠形兮虽蓬垢其弗悔谓颛颛防厥志兮戎相寻于罔殆闵醯鸡而发覆兮徒与鼃乎语海余愿敛华而为实兮先树本以为华扈尼训之暀暀兮株绳墨而不□翦蓬草勿繁翳兮俾昭掲于坦涂循茂则而忽悟兮超永逸乎渨洼曦皦皦其中天兮何随侯之照车坚卓荦之贞性兮又善剂于中和剡灵光其内葆兮允融泄以婆娑亡愤疾流俗兮局蹐为小儒蠖诎曲以局身兮蝉戢翼而长臞彼鸴鸠之諓陋兮惟榆枋之与俱勿恢张虫伎兮凌厉乎九区鸟恶美羽而句啄兮鱼畏侈口而垂腴悯文豹之来田兮讵华采之不殊凤凰翔而翾翾兮应龙陟皇之赫戏闚芒芴以隐见兮妙变化于有无瞻羣族莫絜迒兮谌卭志之攸图防夸父之防歩兮堙瀚海而搏涂矢余愿罔却顾兮羌弗病其为迂亶厥躬无离訧兮吾独征乎又何需歌曰风慽慽兮薄寒雪滃滃兮萎柯偭辰光兮迅迈蹇蹒跚兮蹉跎衡门兮浩叹疚余心兮实多载歌曰游思荡兮激昻伥踟蹰兮徬徨渉崄谿兮惝怳眡经涂兮周详谁与余兮同好余将往兮褰裳
　　闵志赋【有序　　　　　　　　明】谢肇淛
　　谢子既婴尘罔留滞齐鲁之乡心烦意懑不知所为伤居诸之奄逝感草木之变衰老期将至勲业无成恻然不觉涕之无从也乃作闵志之赋夫小雅怨诽而不乱楚骚眷恋以自贞敬通摈弃于明时小邴滞淫于末秩平子幽思安仁闲处每揽昔人兴感之由其致一也要以幽忧之疾鸣而不失其正故言之者无罪而闻之者可以风焉其词曰
　　繄崧岳之降祗兮帝元舅之委嫕戎良翰于南旬兮皇祖荒于海澨亶欧冶之扶舆兮郁五丘之靉霼强圉丽于单阏兮惟大晋之将晦纷众芬之陊落兮羌余蜿蟺而下畀遹匍匐其岐嶷兮又重之以姣好粲凝脂以朱裼兮爰婵媛于襁褓余既滋江干之杜蘅兮复蓻脩冈之兰茝湘沅之漭汤兮厯九疑之塽垲秣予马于星沙兮弭予辔于熊之隗夕容与于衡皋兮晨回翔于岣嶰峨吾冠之切云兮曳赪霞为余履晞余发于汨罗兮吊累臣与山鬼驷文螭以蹀兮招揺咸池之躧殚遐瞩于八埏兮羌一息而万里纷吾既有此修姱兮又内饰而秉贞既濯淖于尘滓兮扬陆离之奇文众訿以骫骳兮曰余度之孔洵夙微尚之孤洁兮中徬徨而自敦彼鹍鹏之搏扶揺兮蜩鸴姗于尺藩伊九皋之警露兮炯一鸣而闻天脂余牵于吴甸兮絏余服于燕云紫薇歘而中开兮驭阊阖之緅氛霞旓靡离以髿鬖兮虹桥灭汨而便旋椉騄耳以先路兮骖玉虬以承轮吾使丰隆摐鼔兮防霡霂而洒尘敕羲仲使控组兮蓐收澹潏而解愠玉女要眇以递进兮笑靥辅以承权绮縠纤以煜燿兮揺回风而弗任托蹇修以致词兮愿结轸以禠神羌吾恐年岁之迟莫兮怨三秀之既愆指九天以为正兮矢没齿而弗谖搴芙蓉之翠裳兮纫萝菼之秋衣剔楩梓与檿柘兮夷荟蔚之薋葹芬掲车以盈把兮撷素馨之留夷众女申申以市艾兮既娼椓余之蛾眉怙奓汰以比昵兮又嫉余之修词青蝇营营而播秽兮璆璵防而黝黟谓嫫母姣兮谓夷光媸使铅刀剸兕兮匣太阿于圜扉纤离伏轭兮款段先之摩尼圽而不御兮椟鱼目而重绨曰余既系于金柅兮羊肠瘁廲以嵚窫窳电瞚以磨牙兮魈魉甡甡而躨跜蜂若象兮长蝮□蟠而厜防甘余肉之干胏兮齧余骨以为餈蜮趫踉以含沙兮射余影于湖之湄防摧拉以震荡兮重臲以靡夷恍铳防以磕兮天柱折而东排彼共兜之圯族兮胡岳牧之畴咨崇虎虣而膴仕兮逢干烙而斧釿平既放而槁馘兮胥湛僇于鸱皮吾岂不知屈蠖以存身兮衡而莫之舎也爰雧木以惴惴兮亦惟修姱之故也众习习以铄金兮天不辰而僤怒日月不照余之蔀幽兮羌独伫乎中露伊直道偊偊兮夫焉三黜而改度箕不可以簸兮榆不可以食毕焉掩羽兮绳焉纠而代结繄辀张而自躛兮又何殊兎丝之与燕麦谓九霄髙兮余躬既局相彼厚土兮足靡容而踧踧纷逸蹄与广轮兮竞晨征而宵服中忸怩而迍回兮恐疾行之无善迹凤凰翔于髙梧兮爰铩羽于篻棘龙鱼服而离罕兮固蝼蚁之所搤彼隍中之蕉鹿兮畴云梦而弗觉粤塞翁之亡马兮曷罔求而卒获维祸福之弛张兮譬倚盖之纠纒孰退而为进兮孰争道而颠蹶于皇天之有赫兮鉴下土而靡忒众仰眎其瞢瞢兮卒胜定而靡克世既溷余之独醒兮纵餔醊其焉益荃不察余之微忱兮任窈窕之繁饰茍余心之自谅兮寥其何弋居诸忽其不奄兮夏与秋其递将鸿嘹噭而南厉兮露儵零而成霜蝉嘒嘒而夕悲兮卉木黄落而既盈鶗鴂之啁啾兮心含凄而中伤缅青阳之不复兮哀战寒此众芳揽丛鞠以掩涕兮沾余襟之浪浪吾恐良时之不我与兮睠美人于一方氲霭黳翳以洸懩兮白日霮防而无光飇憭栗以淜湃兮砂砾纷豗而飃扬哀故都之日迈兮岁序晻晻而电骧惊朱顔之倏改兮鬓尘而既苍曷鼎鼎以折折兮悲余心之犹蓬抚短景之不留兮顾身名之罔臧夫何脩夜之緜沦兮漏渊潫而未央釭明灭以窅防兮蛩螀唧呖于颓墙魑魅瞠以盱窥兮鼷防防而跳梁感余梦之靡成兮揽蕙帷而彷徨朝余税驾于昆仑兮晡濯足于弱水驰游骖于大荒兮卸余屦于蒙汜余与化人歃白鹄之血兮天孙衣余以七襄之绮餐瀛洲之玉尘兮吸沆瀣之云髓安期余以上征兮蹑浮云之旖旎纷霓旌之藻綷兮列宿煜缛而纚纚祝融扇余以薫风兮戾太清而爰止阊阖砰硠以葳蕤兮缭金罘与琼戺支旗翠羽蛟蚴蟉兮绚虹梁之绀陛熊虎狻猊翼以交铍兮瞻黼座而稽首悚肃拜以敶词兮儃弁栗而防所勔少艾之结束兮秉先民之大犹式古训以自淑兮意燕婉而好修溘濩落以颠越兮防髙足而末繇目瞑瞀以防沕兮神淫佚而憀怮吾不能西回七曜兮寒春而溽秋不能耳视而目听兮陆大壑而涛崇丘翔不能六翮兮潜不可以泳流悯余初之未遂兮孰牧后与之巢由髙居而不复兮列缺执余以仇仇余既悁脰而弗申兮重懮防而离忧聿秉度以遵晦兮絜□篿而搘灵氛嘉余之中诚兮兆告余以吉繇曰天不可违兮道不可斁运不可方兮变不可识肆阴阳之鼔铸兮孰知其极伊万有之亭毒兮互荣悴而递易孰成功而不退兮孰旉华而不实孰处亢而靡悔兮孰既豫而不革或由升而遘困兮或屯剥而求复伊重华之徇齐兮茹草糗而庸陟説胥靡以植菑兮舎版筑而爰立姜缦纶于磻溪兮卒鹰扬而谅发嗟孔辙之皇皇兮涕西畋而顿踬歌凤衰以接舆兮劘虎牙而见跖斯西行以辞荀兮讫蹈荣而湛族条邓胙土以席恩兮卒贸贸而沟瘠汲卧淮以政清兮汤尊显而僇雄既美其灵根兮曷懿新而投阁曾不如两龚与逢萌兮身嘉遯而不辱翳彼东方生之突梯兮避金马而玩辱畴云两美其必合兮夜光抱而膑足畴云朽株之终弃兮轮菌黄而炳瞩怀宿昔之欢豫兮岁冉冉而不复苦癙思以侘傺兮亦非余心之所欲省往諐以屏营兮中恬憺而旷独惟大道之无涯兮奚好径而处谷苟牝之长存兮安知蜗氏之蛮触曰道为形根兮名为德车静为躁君兮神为物枢夫唯圣人被褐而怀玉兮羌吾有此瑾瑜茍寸心之罔轶兮厯夷险其焉渝倏九天而九地兮吾焉知其所如乱曰鸿涛泐礴岩岥防兮天吴舕舑豺狼嗥兮石室黯黮蔪艾蒿兮已矣哉世莫我知莽滔滔兮西方美人我心劳兮兰芷有秀菊有夭兮无令荃琼变为茅兮倬彼云汉于回昭兮搏心抑志光自葆兮白衣苍狗纷游以翱兮自我眎之若鸿毛兮
　　抱贞赋　　　　　　　　　　【明】石　珤
　　帝降命之孔均兮圣作则其未渝纷世路之滉瀁兮抱吾贞以自居遵薙柞之遗矩兮翦防茸而令疏车輷輘而迈涂兮听长者之所如被便嬛其綷防兮畴不知其为美信出言之有章兮念祸门之贻悔欲周容以趣好兮岂前哲之罔贵顾赋质之既偏兮外若里其能悖彼麋鹿之在庭兮德虽老而未驯有山鸡之孔武兮宁鬬死而不沦矢惟直以自信兮璧亦不知其白谅物理之各正兮有智愚之一德吾既离忧与患兮惧震趾之逢尤将同羣于鸟兽兮又异气之不可求思大人之逺游兮虽骋驾乎六合终回翔于故都兮饱湘流之一勺干与坤其并运兮咸得一而清宁维周柱之遗史兮抱无名以为经览万物之动静兮固窈焉而各在也溯孔波而窥虞源兮阅万禩而未坏也曷辟而非翕兮气必敛而后散彼春阳之渺防兮畴不始于冰霰是用藏感于至寂兮若敛华而复根保未发之太和兮粲夜气之长存岂鹑居而鷇食兮固无怀之逸民息固有时而作兮妙精义于入神自屋漏以达大庭兮市与井其交错钟鼔发而匉訇兮舞艳姬之璎珞晃白刃之在前兮轰雷之破山方澄心于止水兮契先天之泊然富贵固不足淫兮恐茹藜之乐改相蛮貊之犹行兮胡众疑之可诒朝兢兢而夕惕兮恒内顾而反听奉至德以周旋兮踵如愚之服膺虽盘水之可奉兮忽覆满而变盈矧师保之弗临兮不辍歩于窈防质既不逮于松柏兮期后雕于岁晏金可渝而石泐兮莫坚贞之销耎善何遴而可持兮道何取而可遵玩括囊之无害兮首致虑于出身黜枝游之秽辞兮发安定于俨若迹考父之循墙兮戒子舆之履薄茍由中以润身兮絜诸家以度邦宁履绳而蹈矱兮敢覂驾而猖狂繄神圣之至醇兮始声律而躬度徒一间之未达兮尚计仁于月数况末路之崎岖兮华实溷而多违貌修仁而色取义兮假伯车而不归财一善之可称兮已蝇尊而鼹满怅藻鉴之日非兮但求士于婉娈视中国为帷房兮竞献防而贡妍何祝鮀之纷沓兮有江充之靓曼圣既不可以一蹴兮世波頽而风靡非确乎以自任兮宁不乱于誉毁昔夷齐之耿介兮违一世而不顾抑士师之直道兮亦三黜而不去宁蹈火而赴焦兮忍委随以干荣甘枯槁而赴渊兮羞骫骳之成名岂不行忌夫太洁兮固余怀之所怿总璧碎而珠沈兮肯同光乎瓦砾人固有遇不遇兮道岂因而洼隆兰在谷而自芳兮修竹寒而郁菌芬与华其代谢兮鸟翩翩其遡风视喧啾之并举兮有戛戛之孤鸿或屠羊而处秽兮或佣身于五羖歌白石于牛衣兮抱汲瓮于蔬圃咸和光而忍诟兮志与业其不颇吾惟求尧舜而不可见兮又安能防其他息吾驾于疎樾兮解吾佩于南沼散宝璐而弛明月兮何杜衡于芳草縦鸾凤而逸骐驎兮非青鸟以为媒飒逺飇之冷冷兮偕上帝而往来圣与贤其毂击兮遇文王于灵囿曰敬止之一言兮可终身以为守茍跬歩之失中兮风雨作而昼体且解而弗集兮又何达于神明舟中流而失柁兮车半途而解辙虽获禽之如陵兮固智者之所惑况侥幸于行险兮竞角胜于鱼龙恐独寝之愧衾兮能不失色于旌弓仰靑天而不怃兮俯清泉而不怍岂求静而遇安兮自拙居而逢乐众告予以大窘兮胡不轹天衢而翱翔无亦有是心兮材乃后乎飞黄彼周公之赤舄兮后防进而笙簧岂云胜夫一簟兮亦惟天命之所将孰不欲体全而用广兮古与今之可指圣人吾不得而见兮庶几见夫君予吾欲究精微而极之兮畏言繁而道微托四德之嘉名兮慎干事之枢机
　　抱膝赋【有序　　　　　　　　明】沈朝焕
　　余也郎潜有日抱疴经时蒲柳雕残笑形骸之假摄凉暄代谢感流光之易遒虚往实归保恬亡智还真一域释趍万縁冯生之显志名篇未窥灵象张子之思有作徒饰曼词聊托髙眠爰申短赋匪以掞藻扬葩是用导达气意云尔
　　渗液于丽形兮赅骸窍其异造节循虚而林乐兮缄黄而若肖肆冯泽而负衍兮宅灵机之微兆中幅忆以枢谲兮终涂憛而疑掉聿蒸菌之靡常兮纷跃冶而授仪既执象以局制亦曳声而发羇乍排满而负重或捐瘠而离奇夷羣脰于肩肩霍众眎于睢睢嘈肆怀于剺栎分窖缦而若微兀蝺蝼于卑寝眇姢嫮而脂腴糅千形以鼓铸错万状而殒虚斡流迁以消息乃穷宙而靡夷伊肇古先厥初分类乃牙乃角牛首乌喙防倛傎呱啜弃妹勤子屠母形枯质防伧儜若厐累累奔溃长人巨狄僬侥侏儒何盈何缩厥状是区叔山恶骇条侯谶莩羊舌豺声竖牛戾肤门黔邑晳仁暴殊趋丰下亢宗梱祥当衢王骀介介子祀拘拘夫安知蹢阍之非全支离之为庾其皆冶化于阴阳之炭而青黄于沟断之余彼童而昏亦壮以顽纆牵是系柴栅是攌舆髠首以怫防扈臝行而媻姗侠烈兮买首而毕志忠信兮自屠而纳肝信忌鵩以惮牺越弃意而慕羶互摵于满心怡撞防于世顔既崩腾以排拶亦蹢而摽斒介拸画其疑蜕垂缶踵而不颠任啄菢于卵殻乗渺乌以还孰索之形骸之外而旷心广莫之间爰有至人憬尔噩悟阽焦原其量趾逺宫隣而儗歩首亷丽以薄荣濯灵奇而含嫮悼湛河而失航矫瞥天其铩羽难玉寥而璞沈舒跃其畴遇维单豹其互斲兮逃里襮而靡宁讹牛哀与鼈令兮纷变化而不经徒覆醢于婞直兮亦叵形于质诚曽史煦俞于操药兮斁顔冉于中龢之程乃睇纪之纮覆兮睨发机而黙折即胪情而端防兮亦慌惚其若缺聊致命以遂志兮体闲慆而覃喆组仁义于藻防兮佩贞亮于珩襭暴洁修于熹光兮沁幽图于氿洌聿信姱以练要兮每执清于内热謇予昌翔于世诟兮中当途之骄穉横汋谍以挢诬兮负噏訿之遗累回寒离而玦环兮凛倏收其犹弃慿嘉胏以舒此丹慊兮怫然触象虎而心悸比判妻于逃藋兮求唐子而跋疐疲防于陨危兮华唐巅于陪侍金马漫漶以漼落兮名位儡以其隆替幸秩微于解諐兮舞居诸而隙视于焉腼自厉以修絜兮独慷慨而雇反悲青春之靡逦兮迟白日之娩婉旷遇巷之尚塞兮洵纳约之孤蹇喜介疾于商兊兮决羸藩其未远恐雔敛而臭载兮鳏厥君而即于汍澜之坂吾不能登樔而椽蠡兮故蠲征于此路憾大雅之沦亡兮从三立之所慕聊枕藉于简编兮餐沆瀣于竹素罄澄心于儒林旷流览于武库顝扬班之驳霞鶣渊云之澍雨眇作者之为曹兮姱代雕而肆洁蒪兰芬之葳蕤兮喷长澜以独絶虚与俶诡而森夺兮庸防猎于操末躔纬度于正始之壸奥兮摭华实于建安之封埒笼雅艳于意匠兮凉非薫白其焉掇傲睨百代以引睇兮营魂神化以厚窃变丹青于玉莹兮犹郁乙以憖巧而自闭夫亦知雕虫之渺伎兮匪众妙之所尊遂蠠没以愍生兮托唆诡以孤存重袭巻銋而不可章兮思麾蚤而匿质虖休樊天垂氤而地腾氲兮羌廓落而抱乎牝之根洞灵威于鼎嬉兮养五德于愚芚就硕人以折中兮还吾反乎故宇神介山之伯子兮异傅岩之筑父啖首阳之灵粻兮躧鬼谷之旧武求善巻之所淹兮遇许由于负黍款子髙于中野兮得伯成而骈伍赴清冷而藏枯兮缔薖轴于阿庑意条昶以憺憺兮俟回风而容与乗髙驼而驭彼阆虚兮指五岳而遨游来三花于二室兮踞啓石而虚求贯厐鸿于天中兮抚垓埏而四周匪乞灵于降神兮通元漠于镇丘蹙巨灵使西倾兮擘双掌之森张防明星而佩璲兮神女之琼浆博天帝于三峯兮厯嵚崟而削成乎四方餐白气于金天兮采芙蓉而嗽芳骖背指于峦兮瞰炎水之潜育偭连绻云雷于率然兮祷光于燕玉缴彼鸼吺于幽谷兮揖昌容而洞闱虖北陆循路旷以径通兮览蓬莱之旧山頫日观于岱宗兮拾玉泥金简于瑶草之间听稷丘之青琴兮凿石釡而解顔羡南荣而调饥兮指石囷而溉之列灊霍于前豆兮沐月舘而蜲血白马而衅彼夷兮羽二妃而参差虖湘湄骑骍騩而税止兮吞云梦者八九而邈不知其所如于是含烟煴割契霍祲氛铲欃彗抨巫咸傔屏翳粻瑶蕊防琼剂月妃防云师嬖岐伯尚方祝融拥篲灵娲按节伯侨傍睨忔惺惚以防曼流烂以淫裔踊跃而狂趡以章亥赳仡而叫踏乎奡羿洞出鬼礨雄跃天门睒旸日月捻乾坤招揺太一挏捩昆仑括囊元气阖辟帝阍卭厉列缺舒节北垠箕辉夕敛踆羽朝髠长离拂尾素威奋蹲閟阒黔雷豗喧展融泄于太始而总洪縻于浑元尔乃统摄遐心还反对修初服之婆娑守常闾之昧晦盖约节而守神羌进道而忘技袭贞良之洁白以为范兮制雅颂而为佩仍系荣而督引兮亦遄化而递代无留车而崖返兮惭涤垩之未逮乐权舆于自然兮味至德之盎睟互排虚而蹠实兮不窥牖而览造化之常态考则上皇逍遥中林据不死之床抚无弦之琴兀然抱膝旷尔长吟吟曰俯仰天地常防盱人生若浮朝露晞兀若土木含天机身无羽翼吝不飞蘧生巻怀在知非老氏谿谷耽微河清难俟兮天不可梯行道倭迟兮中心有违超絶旷荡劫来归匪抱初地畴焉依
　　酬德赋【有序　　　　　　　　明】卢　柟
　　昔谢宣城作酬德赋以报沈侯柟自庚子岁被诬系狱十年余自分朽髊永絶人世赵王殿下悯然锓柟四赋洒以睿藻用雪梧台之寃壬子冬柟既以上命平反乃如赵朝谢王哀其穷锡之珍馔肉药宠隆涣翰天日叠耀方之宣城所感为德何如然神以理超情以文遣匪辞之丽斯焉取酬于是因谢名篇聊着鄙赋曰
　　尔乃岁既暮时将竭寒螀鸣流芳歇揺落洲渚泬寥丘樊千里直视黯然销魂情感鹍鸡愁凄断猨怅氛浊之褊狭驰清想于天埏慨夸父之邓林吊烛龙于昆仑緤余马兮扶桑枝渉余防兮桂水湍拾江妃之明珰跨湘灵之翠銮于是岩巘互起江河横变封豕卧啼雄虺坐眄夙露伤足晨风瘁骭汨海济以倾檝歘凌风而铩翰岂苍蝇之防玉实萋菲之交煽囚圜土兮曳长缨俛寃颈兮泣吞声仰飞鸟兮不可攀思日月兮何时明嘉虞卿之撰籍希黄霸之授经简一阅而三叹魂竟夕以九升志沈缅以郁陶气于邑而填膺挥思彤管裂衷竹素秋涩就章风謡托赋信阴阳之迭运韪亏盈之无愆将长号于帝阍赖造始于英藩伟神圣之授彩播天人之名篇沥液以淫漓纷藻润而芳妍振金碧之琳琅照丹雘之防斓羌云涌以霞驳倏龙变而鸟鶱皎若凌天河窥织女云汉之章锵若升清庙聆师防洞瑟之弦隮末伎于何李借隆誉于谢田翼二京之可绍埒三都之并翾警司命之炯防款士师之酸言尔乃声流臣工华照八表市虎解谗亭姬雪懆返景崦嵫合劒龙沼起灰骴兮发夜台披云雾兮天门开揽衣带兮非畴昔聊踯躅兮心魂哀于是缓贰负之虐械啓华表之灵思虽城郭其如故已人民之半非陟北堂以徬徨痛考妣之先违二稚逝以如往一女殒而方归彼蓬妇之茍活亦老丑而堪悲渉园亭以凝眺见蒹葭之苍苍桥偃蹇以断石壁陊阤而横窗云幽咽于翠岫叶萧瑟于银牀瑶草委兮菸壑桂枝雕兮垂墙望佳人兮不还岁将杪兮怨长于是季冬严寒北风骚屑江云结冻海烟飞雪苍隼凌飇代马警节迈世怀贤衔恩赴国仰攀巑岏俯渉清洌掲阊阖以延伫遵玉阶而屏营壁连钱以衔釭牖疏镂而琐青烂昭华于东序袅翠葆于西淸拟承明之彤庐或钧天之帝庭同虬顔之萃渥冠日表之奇荧待螭头以敶辞抚龙翼而若惊尔乃玉音纶发神衷灿亮天风四敷春阳叠畅八珍馨流三臡芬飏驼羮巳霑凤炙再贶醴酒陈兮泛翠澜醉起舞兮娇朱顔愿君王兮惠一见寿千秋兮歌瑶坛精髣髴其如思情悒郁而弗安歩徙倚以舛陛涕淋浪而流泉将振翮以遐举忽掩臆而长叹元云郁以凝盼悲风飒而无端昔圜门之多险婴金铁之拘聨效魑魅之微躯望豺虎之一餐敢谬想于烟阙览清辉于凤鸾德裕命而匪测恩润身于无埏幸濡翰于艺圃衔一羽而塞乎巨川乃为之謡曰若有人兮沧海湄汲光景兮驭云螭时蹇产兮隳渊涯宛将逝兮长离思大人造兮参南离恢寃网兮超涂泥惠芳腆兮恩不訾诚既感兮我心悲揄丹悃兮厯赋诗弥亿万兮英声垂
　　怀恨赋　　　　　　　　　【晋】潘　尼
　　伊畴昔之怀愤思天飞以逺迹望循涂而投轨遡朔风以理翮冀云雾之可慿希天路之开辟何时愿之多违奄就羇以服役因吴坂之峻岨畏盐车之严防嗟游处之弗遇奚郁悒之难任背宇宙之寥廓罗网罟之重深当屏气以敛迹焉游豫以娱心傅释板以亮殷望投竿而相姬穷独善以全质达兼利以济时耼安志于柱史由抗迹于嵩箕理殊涂而同归惟百虑其何思敢因虚以托谈遂逡廵而造辞
　　闵水赋　　　　　　　　　　【明】童承叙
　　王沙公子收吟发兴戒御敕驺周游乎竟陵之陆长眺乎江汉之流裵回大堤之旁踌躇故城之上物蹇产而雕零景萧森而板荡精惝怳以憀懰心忉怛而怔怅还过三澨道见汉津父老而问曰何谓其然也父老抚膺而长喟揽涕而前陈曰痛乎公子之问人命避巧于构室灵胥跃怒于潮波阳侯效力于水窟支祈竞怒于洪河诚皇天之降匪斯人所能和也公子怅然有间曰嗟乎诗咏靡遗之灾书纪阻饥之戹今时则然矣若夫民之罹病也顦顇之状得无异乎父老曰殷雷震威蝃蝀搆虐云渰风迅电激雨作郁气滃浡繁湮濡滋林树雾迷寰宇昼失靉叇氤氲泶灂崩湱瀢沱硉矻沉沙潄石韬三光潜列曜溢天潢防丹壑浸淫雕瘵之心沉瀹顑颔之身烟寂寥而絶炊室垂罄以无营愁鸡鸣于如晦嗟羵羊之昼行尔其蒙滵涟瀸觱沸滂沛既弥月以逾旬众沴瘁而虹溃物胥渰而靡孑路淤泞而罕通遂借疾而嬛疚爰抱瘘而长终公子曰若是乎其甚乎父老曰风姨肆酷嘘撼干维吸收坤轴江汹海涌谷转山颓浪翻波诡岸裂云回水怪砐硪河伯崔嵬豃若地坼豁若天开龙飞扬以瞠目蛟腾骧而飞沫鲤一角而喷浪鸧九首而滑匡隒为之泐嵃区夏为之昏浊居飘飖于惊飇舟推折于深湍或挈妻以蹈溺或抱子以赴沉或委体于盘涡或托骨于灊浔偃仰兮混沦之府踯躅兮鱼龙之区或载浮而载沈羌孰谂其止居公子曰若是乎其甚乎父老曰岁暮时昏风起云沈掩霞翳日积晦累阴霰兮淅沥雪兮纷繙密兮若絶疎兮若连穿细微透乗危暗摧掇之指裂亲之体亏如圭斯方如璧斯圆如缟斯白如玉斯寒斯时也火井灭温泉冰炎风劲阳谷凝起瑶城于粉野攒琼枝于玉树天地闭而严肃蕴隆结而寒沍于是蔽繻之夫枵腹之民觱发刺其骨栗烈钻其形乃徬徨而僵仆偃蹇而惸防暴枯骸于交逵横遗骼于芜城使肉饱乎饥乌臭避乎过客盖终古之亿类之极也公子酸颦而捧心歔欷而改容重进父老而告之曰诗曰哀恫中国具赘卒荒靡有膂力以念穹苍斯是之谓欤虽然今圣明昭烛德意恳恻遴选台司赈出帑积加以使命者率甘棠之政司牧者尽召杜之德父老其将被如天之仁防掩骨之泽升父母之堂就衽席之侧当不沦没于陷阱展转于沟洫也乃为鸿雁之歌以广之曰鸿雁归来兮河之侧河之涟沦兮菰蒲其实可饮可食兮去将焉极鸿雁来归兮河之央河之清冷兮蒹葭苍苍可栖可宿兮去将焉翔鸿雁归来兮河之濵沙波浄渟兮毕罗不惊返尔髙翮兮其究安宁歌竟父老再拜加额受命踊跃而去公子乃罢御叱徒偻歩永叹归疏所闻危坐待旦
  </div>
  <div class="pagination">
   <a href="御定历代赋汇_page139.html">
    上一页
   </a>
   <span>
    ...
   </span>
   <a href="御定历代赋汇_page135.html">
    135
   </a>
   <a href="御定历代赋汇_page136.html">
    136
   </a>
   <a href="御定历代赋汇_page137.html">
    137
   </a>
   <a href="御定历代赋汇_page138.html">
    138
   </a>
   <a href="御定历代赋汇_page139.html">
    139
   </a>
   <span class="current-page">
    140
   </span>
   <a href="御定历代赋汇_page141.html">
    141
   </a>
   <a href="御定历代赋汇_page142.html">
    142
   </a>
   <a href="御定历代赋汇_page143.html">
    143
   </a>
   <a href="御定历代赋汇_page141.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
