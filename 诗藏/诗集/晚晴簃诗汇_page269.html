<!DOCTYPE html>
<html>
<head>
    <meta charset="UTF-8">
    <title>晚晴簃诗汇 - 第 269 页/共 633 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚晴簃诗汇 - 第 269 页/共 633 页</h1>
    <div class="content">　　严滩片石旧渔矶，隐士曾经入帝畿。应悔羊裘招物色，钓师祇合著蓑衣。
　　邱二至山孝廉藏古墨百十二家既以颜其斋丙戌春入都时于寓斋出以观客属余纪诗
　　吾友古闻人，好古富词翰。长安居再僦，城东张高馆。访之榻无尘，图史堆几案。须臾陈锦匣，未启手先盥。中藏旧隃糜，斜整不可乱。形模尽琮璧，款识杂铭赞。幽香与古光，拂拭难为判。予观故用嘲，君癖同好锻。胡不图博古，彝鼎争爱玩。否则谱书画，宣和迹重按。抑或录金石，庶用资讲贯。正史订即讹，旧闻证未散。斯乃胶烟姿，岁久成漫漶。廷珪永已矣，是物无长算。邵罗暨方程，孰为诸家冠。即今重曹氏，紫玉等既灌。著录冀流传，质亡名谁惋。矧乃置不用，什袭加防扞。何如之五都，一丸购新爨。持以狎丹铅，涂改复点窜。有用贵珠玑，无用贱薪炭。君笑直至矧，谓予苦相难。同一嗜古癖，奚为分畔岸。寓意不留意，昔贤片辞断。所聚虽我好，不假涩囊换。品罗百十二，持赠居其半。以彼胶漆交，获此云烟看。浮生恰与偕，摩娑生璀璨。不受即墨封，不学子墨谩。行将守吾斋，心清参鼻观。奈何米家船，揭牌逞汗漫。感君达士怀，愧予言河汉。五陵事裘马，知白孰为赞。我非豪夺人，完归复何惮。
　　赠百十三岁老人王司业南亭先生
　　国家太平古无比，仁寿纪年百余矣。弧南一星位丙丁，牛斗之墟夜芒指。翁家天台濒小海，风俗淳朴致堪喜。是间淑气厚锺毓，特为盛时彰瑞美。百龄孝子翁先人，秩视更老荣乡里。诸孙膝下罗来晜，共享期颐克家子。自言少时胆气粗，报仇夜斫贼营里。裹疮不辨血模糊，至性所生非聊尔。中年折节伴萤蠹，兀兀穷经作髦士。挥金但学管宁锄，决踵肯惭原思履。阑干苜蓿广文毡，九十六龄得官始。秩满朝天获晋秩，其时岁適逢辛巳。次年属车莅吴会，率先黄发清尘俟。耆儒屡邀天语褒，绰楔宸章钤宝玺。迩来国庆正稠叠，率土普天皆鹊起。去年翁至坐蒲轮，亲祝圣龄习拜跪。箧贮上方麟趾金，衣裁内府鹄头绮。今岁慈宁开八袠，翁切呼嵩复至止。香山图绘今昔同，天子推仁首尚齿。再看头衔赐新换，御题荣宠沾蕃祉。优礼无殊隆宪乞，懿嘉洵足著惇史。翁为人瑞古所无，如云五色芝三蕊。长身七尺清且癯，行不支筇坐不几。擘窠书成惯赠人，箕畴一寿义取此。山程水驿讵云远，十年三踏长安市。长安纷纷聚冠盖，识面篯铿与李耳。我生四十犹壮年，视茫发苍负强仕。苦求急景免凋颜，每乏奇方学洗髓。对翁长松古柏姿，蒲柳凡材安足拟。吾闻天台山高万八千丈，中有石室金庭共峛崺。第一洞天记道书，草多长生药不死。欲从翁觅翁不言，但言神仙之术荒唐非吾以。乃知寿民关寿国，导引延年无其理。不然正当王母介福帝胪欢，岂无控鹤骖鸾先翁降金戺。
　　题马香谷所藏王履吉借券手迹
　　雅宜山人品最高，夙尚丘壑怀清操。陶谢诗格力摹古，锺王墨妙勤挥毫。尔时吴中盛风雅，从空坛坫来英髦。袁家伯仲文父子，一门名誉无凡毛。山人结交殊不俗，往往觞咏称吾曹。即凭遗券证往迹，姓氏落落参翔翱。因思山人洁持己，不苟一介防贪饕。乞米大夫岂得已，与钱司业非滥叨。相须缓急亦偶尔，约剂贷息心劳劳。此非财贿屑计较，或惧嫌隙由锥刀。名流琐事昔争羡，高人绝艺今重遭。我观笔势特劲逸，戏鸿舞鹤离尘嚣。流传片楮等尺璧，不待碑板光难韬。往时长史判牍尾，公庭赚取滋喧嘈。将毋此券亦类是，那忍焚折伤坚牢。马君吴人僻嗜古，所好物聚烦爬搔。有时倾囊破羞涩，索及剩锦搜残膏。其乡佳话奔行箧，纷罗题识追风骚。慎无展卷起三叹，金尽复来聊自豪。
　　任大椿
　　任大椿，字幼植，号子田，兴化人。乾隆己丑进士，授礼部主事，历官御史。有《子田诗集》。
　　平望道中
　　出郭星已阑，解缆潮将歇。烛灭蒲塘深，去棹何忽忽。宿酒破余酲，西风吹残月。乍别易怀人，欲寐屡搔发。如何将客心，一棹雨丝白。
　　春日柬怀王叔华
　　咫尺山河见面疏，游情空似马相如。怀人夜雨搔双鬓，孤馆桃花到尺书。赠我明珠藏锦箧，知君归梦在园蔬。芳洲拟送江南棹，更向春风问起居。
　　天门开
　　天门开，光煜。流紫坛，辉日壑。仰帝阍，横斗杓。珠熉黄，相璀错。皇驷骞腾，格泽回薄。历次十二，毕会其络。拂钩陈，九斿翻。游极下，辟端门。圆灵跃乎金穴，羲曜起于天根。火齐为阶玉砌垣，中有银潢贯其藩。乘云骈，驾鸾輗，裔裔詄々往若疑。神光滮蔚胪所知，如历中垣即灵威。金薄华虫擢钤纟委，丹书绿字天语奇。用襃姬德锡乾仪，聿抚九有万亿期。
　　杂诗
　　驾言游广陌，楼观何煌煌。飞甍倒薤垂，反宇阴虬翔。文绮交四隅，玉垒罗中央。交错尽三爵，起致丈人行。朝暮异今昨，襟带成参商。愁人易为乐，短歌亦能长。毋辞桂醑倾，继以兰膏光。香檀拨冰柱，春醪炙柔簧。乐阕众宾散，起瞻天雨霜。
　　伯牙师成连，神契良独难。移以寥廓情，置诸惝怳闲。遂抚白玉轸，俯仰时一弹。孤桐自有调，大海自有澜。愿言心所契，忽复忘其端。乐苑工笙竽，应节舞七盘。朱弦秘不发，中心自盘桓。
　　白马篇
　　少年气概雄，坎壈亦因之。亲旧为我谋，直视无一辞。别有不移志，不敢生余思。顾马马头昂，为我穷四垂。万里何足虞，尺步良易歧。心忌不能下，能下才愈奇。自谓探榆塞，安知入焉支。按辔不轻入，久立审所疑。开弧听朔风，侧见阴山低。虑定神乃纵，一往谁复羁。彼亦羽林客，上下从我驰。乃知自立者，何取骄人为。少年无深谋，休用此骁骑。
　　泛舟城北入山水深处
　　扬舲展佳兴，回望石首城。路回状频变，意惬迹反轻。入峡若无地，过壁湍渐平。驰情眺绝岛，已发疑未行。凉飚过两岩，空翠微有声。潺湲忽在上，仰见大壑横。深溪晓逾静，咳嚏皆分明。密竹转孤棹，初日淡已盈。回舻返旧渚，历历想所经。夙耽谢公癖，逸境终难名。
　　晚泊江口登燕子矶
　　近暝泊回渚，舍檝步山陬。过寺地逾旷，近壁矶忽遒。岩寂语易喧，日邃声如留。船火乍通陆，夜渔忘故洲。初至俯近林，既定闻远流。落月与江邈，去去神夷犹。持此荡尘虑，延伫情悠悠。未谢秣陵境，飒然惊暮秋。愿延阮公屐，领此山林幽。
　　真州道中望瓜步诸山
　　晨光薄晴霭，鼓枻玩清涟。小因风湍息，递望瓜洲山。不惜邈难见，易见姿不妍。低峰看易尽，独爱峰际天。中流乍回首，杳渺真州烟。展眺不难竟，拥楫思绵绵。
　　鲍之锺
　　鲍之锺，字雅堂，一字礼凫，号论山，丹徒人。乾隆乙酉召试，授中书，己丑进士，历官户部郎中。（有《论山诗稿》。）
　　广陵中秋待月
　　竹西高馆坐披云，霁少阴多客思纷。秋到此时刚一半，月从何处得三分。镫残别馆和烟湿，叶走空阶杂雨闻。似有箫声桥畔路，酒阑惆怅杜司勋。
　　晚抵彭城渡河
　　乱山行欲尽，落日大河横。水长频移渡，隄高半掩城。黄楼迷处所，白塔最分明。暝色沙桥路，弓衣数骑行。
　　题谢芗泉侍御金焦放舟图
　　谢公只爱东山住，未识金焦两点青。何似称诗狂御史，相将放棹古中泠。天空铙吹惊秋籁，波静鱼龙避使星。我自菰蒲惭旧隐，十年孤负草堂灵。
　　暮抵潭柘寺
　　峰峰带夕阳，倏已落山背。参差楼殿影，远山藤萝外。沿缘白石湾，豁开青莲界。郁然松桧深，金刹山门大。撞钟千指集，洗钵诸天会。遂登般若坛，一览众峰最。暝色到来迟，苍崖犹可绘。寻幽非易竟，日夕亦云愒。一觉到僧床，潺潺枕边濑。
　　历游三山大悲诸寺
　　山深趣不穷，寺古荒亦妙。我来值秋晚，霜叶红如烧。径曲遂幽寻，峰明宜远眺。坡陀上下竺，历落东西庙。白塔出青林，红亭围碧沼。苍黄非一状，岩壑各争峭。崦外递钟声，云中闻语笑。兴余留不尽，佳处求其要。返景入空林，濛濛子规叫。
　　赠严冬友
　　淮南秋杪见飞鸿，萍梗无端接远风。海内有情吾辈在，天涯多病几人同。殷勤酒盏违官阁，珍重吟笺讬钓筒。柳色已残梅信早，凭谁折寄慰怱怱。
　　丁卯桥边旧有村，维舟相访值黄昏。客愁近转山阴棹，乡梦遥连白下门。云暗西津分雁影，月明南浦失潮痕。林宗此日方游艺，翦韭何人共夕飧。
　　沅陵七夕同德树堂江上夜坐
　　天涯此何夕，斜月一钩闲。共坐清沅上，回瞻碧汉间。鱼龙潜泽国，镫火动江关。竟夜看云度，双星带楚山。
　　潘奕隽
　　潘奕隽，字守愚，号榕皋，晚号三松老人，吴县人。乾隆己丑进士，历官户部主事，重宴恩荣，赐四品卿衔。有《三松堂集》。
　　出都口占
　　久病倦于客，思亲应自归。敢希宏景志，庶息汉阴机。旅雁惊人起，孤云傍岫飞。片帆秋色里，直指旧渔矶。
　　赵州南金山寺小憩
　　长路晨曦赫，高亭大道遮。闲参狮子座，来吃赵州茶。砌绕涓涓水，盆开艳艳花。峨嵋谈往事，笑我尚思家。
　　荆州怀古
　　秋入江城暑气微，参差屋瓦带斜晖。渚宫烟冷蘋花老，沙市风清燕子飞。南渡功名人事异，三分割据霸图非。曲江楼上凭阑久，一片涛声上钓矶。
　　信宿镇远
　　落日依阑坐，西风掠鬓丝。城临苗子砦，树隐竹王祠。边徼秋生早，危岑月上迟。轺车何以滞，邀我赋新诗。
　　程易田郑公钓台卷
　　富登渡口悬崖石，岌嶪凌波势百尺。师山垂钓非钓名，壁立清风缅遗迹。忠宣旧镇皖公山，大书突兀留孱颜。至今精气两不泯，仰止斋边时往还。剜苔谁识阐幽意，铁索金绳露奇字。作记还聊翰墨缘，哦诗重话沧桑事。斜日林峦远霭生，眼中渔弟与樵兄。当时万事归变灭，但此雪茧留虚名。残篇剩墨嗟零落，石田篁墩老岩壑。湖岸菰芦风雨斜，草堂竹树云烟络。横幅摩挲兴不孤，新图旧刻好重摹。人间俯仰成今古，此画此诗何可无。
　　移居诗
　　劳生织路不常居，广厦千间愿总虚。屏迹此心齐木石，安神无梦到轩舆。南阡东陌游非远，纸阁芦帘意尽余。莫笑腐儒家具少，皂厨还有未看书
　　巡檐徙倚眄庭柯，鸠拙居然占一窠。敢觊逍遥重辟馆，不妨安乐袭名窝。操镘初谢王承福，种树新延郭橐驼。幽兴渐添秋渐爽，退翁心事未蹉跎。
　　张埙
　　张埙，字商言，号瘦铜，吴县人。乾隆己丑进士，官内阁中书。有《竹叶庵集》。
　　峡江县
　　县城此荒迥，旅泊良可哀。山势自南来，江声临北开。野人伐苦竹，落日衔层台。秋风衔石壁，天汉清无埃。酌酒看鸿雁，怜渠同我来。
　　黄金洲
　　秋草没野渡，日淡黄金洲。水鸟具静态，脚踏烟波浮。不知何所惊，又飞十步留。人语寻岩际，风力回沙头。豁然帆势尽，一落空山楼。
　　次新安县
　　县城孤回护重关，天许青山四面看。红柿人家沙路净，白杨风色涧声寒。马留破驿萁成束，人上荒台月半丸。一宿怱怱便将去，料无遗累到猪肝。
　　古北口
　　地尽中原山，天挂秦时月。喜峰连居庸，夹此青硉矹。一骑客关门，千秋几战伐。沙清走野兕，日落剩飞鹘。乃见长城下，仅卧白头卒。近来关内民，关外来耕垡。冥冥古楼堞，荒荒无逻讦。真笑前人忙，龙蛇胶齮龁。
　　次三道梁同述庵通政对月并题其诗卷后
　　看月山梁山翠无，月中相对话荣枯。十年慈母双行泪，万里归装八阵图。名士纵横能仗剑，诗篇强硬亦弯弧。慰忠祠记苍茫在，又为知交一叹吁。
　　李因培
　　李因培，字其材，号鹤峰，晋宁人。乾隆乙丑进士，改庶吉士，授编修，官至湖北巡抚。
　　清平县
　　山县孤城破，流官守御迟。天风摇断角，客路入征鼙。小丑三年在，殷忧万里知。侧闻明圣诏，罪不到边夷。
　　归思
　　池塘午梦正依稀，离绪频随柳絮飞。廿四番风花欲半，八千里路燕难归。瀛门天上通青琐，萝屋山中冷翠微。不去不鸣缘底事，眼前梅雨又侵衣。
　　陈庭学
　　陈庭学，字莼涘，亦字景鱼，宛平人。乾隆己丑进士，历官陕西汉兴道。有《塞垣吟草》。
　　春夜
　　春夜掩柴荆，耽吟梦未成。窗风生暗籁，檐雨乱疏更。一砚磨人老，孤镫达曙清。城开南岭霁，烟翠半江横。
　　伊犁谪居十有三年闻有放归之命感赋
　　雪巘云看塞上过，毡乡诗得室中哦。事无可覈残书少，足未曾经幽胜多。博望遗声想笳吹，柳州续响壮铙歌。废材幸博新衔赐，十载谁期鬓易皤。
　　张翙
　　张翙，字凤飏，号桐圃，武威人。乾隆己丑进士，历官湖北荆宜道。有《念初堂诗集》。
　　夜宿山村
　　一望人烟少，孤征近夜昏。钟声何处寺，客宿半山村。草响蛇寻穴，风腥虎过门。平生爱岩壑，今日始销魂
　　陈朗
　　陈朗，字泰晖，号青柯，平湖人。乾隆己丑进士，历官抚州知府。有《青柯馆集》。
　　楚江返棹
　　雨止月未上，萧萧枫叶丹。柁声放溜急，帆影入云寒。村酒难成醉，旅愁耐可宽。扣舷何处客，渔火在前滩。
　　送姚姬传郎中归桐城
　　君非不得意，欲返龙眠山。此日辞青琐，先期放白鹇。宁贪解带乐，为恋舞衣斑。宛水流千里，邮筒寄莫慳。
　　朱纫兰
　　朱纫兰，字秋漪，南昌人。乾隆己丑进士，改庶吉士，授知县，历官永顺同知。有《愚懵山人诗钞》。
　　晋州感兴
　　隔岁久行役，登临欲语谁。秋声鼓子国，日落魏公祠。霜意推冬令，笛声生暮悲。遥怜芦蓼岸，正是雁来时。
　　鲁仕骥
　　鲁仕骥，原名九皋，号絜非，江西新城人。乾隆己丑进士，官夏县知县。有《山木居士集》。
　　秋夜客怀
　　人生远离苦，最苦秋夜阑。况我孱弱息，终年背乡关。悠悠日复日，会当何时还。时至气候变，得毋衣裳单。衣单固足念，所期日加餐。皓月照庭隅，徙倚生感叹。
</div>
    <div class="pagination">
<a href="晚晴簃诗汇_page268.html">上一页</a><span>...</span><a href="晚晴簃诗汇_page264.html">264</a><a href="晚晴簃诗汇_page265.html">265</a><a href="晚晴簃诗汇_page266.html">266</a><a href="晚晴簃诗汇_page267.html">267</a><a href="晚晴簃诗汇_page268.html">268</a><span class="current-page">269</span><a href="晚晴簃诗汇_page270.html">270</a><a href="晚晴簃诗汇_page271.html">271</a><a href="晚晴簃诗汇_page272.html">272</a><a href="晚晴簃诗汇_page273.html">273</a><a href="晚晴簃诗汇_page274.html">274</a><span>...</span><a href="晚晴簃诗汇_page270.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
