<!DOCTYPE html>
<html>
<head>
    <meta charset="UTF-8">
    <title>宋元诗会 - 第 14 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 14 页/共 221 页</h1>
    <div class="content">　　即席送江夏茂才
　　与君未别且酣饮别后令人空倚楼一防风帆若为望海门平濶鹭涛秋
　　貍奴
　　纎钩时得小溪鱼饱卧花阴兴有余自是防嫌贫不到莫惭尸素在吾庐
　　自作寿堂因书一絶以志之
　　湖上青山对结庐坟前秋色亦萧疎茂陵他日求遗稿犹喜曽无封禅书












　　宋元诗防卷六
　　钦定四库全书
　　宋元诗防卷七
　　兵部主事陈焯编
　　韩　琦
　　【字稚圭相州安阳人弱冠举进士名在第二方唱名太史奏日下五色云见左右皆贺授将作监丞通判淄州入直集贤院监左藏军歴开封府推官三司度支判官拜右司谏奏罢宰相及参政无能者四人凡事有不便辄极言之由知制诰安抚益州活饥民百九十万副夏竦为陜西经略招讨使寻兼安抚秦凤与范仲淹威名同重一时天下称为韩范入为枢宻副使以羣小多异议请外任嘉祐元年拜同中书门下平章事封仪国公力请定储英宗立太后垂帘聴政寺人搆两宫成隙赖琦调防人情乃安及还政拜右仆射封魏国公再请英宗建储以安社稷神宗即位进司空兼侍中年六十八薨赠尚书令諡忠献】
　　啄木
　　剥剥复卜卜意若念良木营营求蠧心未获空我腹或露一裆红或展双翅绿捷缘都卢橦响弄羯鼔曲搜索不知疲利觜信摧秃忽尔破奸穴种类无遗族内孽固难辨一发知潜伏彼实害珍材尽殄此非酷直疑天意深不使嗜梁肉专为众蠧仇待饫弗与足如令知庶味恣择虫与粟杞梓任阴贼长喙罢攻触饱食作羣飞时下泉沼浴归鸣凉树阴暮趂高枝宿
　　苦热
　　皇祐辛卯夏六月朔伏暑始伏之七日大热极炎苦赫日烧扶桑熖熖指亭午阳乌自焦铄垂翅不西举炙翻四海波天地入烹煮蛟龙窜潭穴汗喘不敢雨雷神抱桴逃不顾车裂鼓岂无堂室深气郁如炊釡岂无台榭高风毒如遭蛊直疑万类繁尽欲变脩脯尝闻昆阆间别有神仙宇雪散涤烦襟玉浆清浊腑吾欲飞而往于义不独处安得世上人同日生毛羽
　　昼锦堂
　　古人之富贵归于本郡县譬若衣锦游白昼自光绚不则如夜行虽丽胡由见事累载方册今复着俚谚或纡太守章或拥使者传歌樵忘故穷涤器掩前贱所得快恩仇爱恶任骄悁其志止于此士固不足羡兹予来旧邦意弗在矜衒以疾而量力惧莫称方面抗表纳金节假守翼乡便帝曰其汝俞建纛往临殿行路不云非观叹溢郊甸病躯谐少休先陇遂完缮嵗时存父老伏腊洁亲荐恩荣孰与偕衰劣愧独擅公余新此堂夫岂事饮燕亦非张美名轻薄诧绅弁重禄许安闲顾巳常兢战庶一视题榜因念报主眷忠义耸大节匪石乌可转丹忱难悉陈感泣对笔砚
　　和袁陟节推龙兴寺芍药
　　广陵芍药真竒美名与洛花相上下洛花年来品格卑所在随人趂高价接头着处骋新妍轻去本根无顾借不论姚花与魏花只供俗目陪妖姹广陵之花性絶高得地不宜归造化大豪大力或强迁费尽拥培无艳冶东君固是花之主千苞万萼从荣谢似矫东君汛爱心枉杀东风不肯嫁遂令天下香名髣髴丹青竞夸诧以此扬花较洛花自合扬花推定霸其间絶色可麤陈天工着意诚堪讶仙家冠子镂红云金线妆治无匹亚旋心体弱不胜枝宝髻欹斜犹堕马氷雪肌肤一缬斑新似守宫明似赭双头两两最多情象物更呈鞍面窊楼子亭亭欠姿媚特有怪状堪图写见者方知画不真未见直疑传者诈前贤大欲巧赋咏片言未出心先怕天上人间少其比不似余芳资假借我来淮海涉三春三访龙兴旧僧舍问得龙兴好事僧每嵗看承不敢暇后园栽植虽甚蕃及见花成由取舍出羣标致必惊人方徙矮坛临大厦客来只见轩槛前国艳天姿相照射因知霛种本自然须凭精识能陶冶君子果有育材心请视维扬种花者　【按诗内冶韵重押或以音同而义别也】
　　答章望之秘校惠诗求古瓦砚
　　魏宫之废知几春其间万事成埃尘惟有昭阳殿瓦不可壊埋没旷野迷荒榛陶甄之法世莫得但贵美璞逾方珉数百年来取为砚墨光烂发波成轮求之日盛得日少片材无异圭壁珍巧工近嵗知众宝杂以假伪窥钱缗头方面凸槩难别千百未有二三真我来本邦责邺令朝搜暮索劳精神遗基壊地徧刓窟始获一瓦全元淳藓斑着骨尚干翠夜雨防渍痕如新当时此复近檐溜印以篆字花其唇磨砻累日喜成就要完旧质知无伦吾才寡陋不足称思与好古能文人好古能文今者谁武宁秘书章表民无诗尚欲两手付何况大雅之奏闻铿纯【一作韶钧】
　　寓目
　　拥传脩途倦逢春旅思长逺烟含树色细雨起尘香陇麦成行绿林莺并对黄扬鞭聊自慰举目见韶光
　　春晴
　　霁色破春昬高楼日未曛林梢零旧雨山顶入残云醉粉匀花颊风罗皱水纹踏青人误约芳思几纷纷
　　春霖
　　咫尺东郊路春霖絶未通销闲生奕思醒睡费茶功楼迥昏昏雾牕寒霎霎风待晴桑陌上五马恣璁珑
　　后园春日
　　并塞园林古春来似不知雨轻成冻易树老发花迟剧事随年倦欢悰入病衰芳时期强赏宴鼓掲天捶
　　和春卿学士上元罢灯
　　丝竹沈声月泛波警宵方喜罢谁何楼深酒宻客留易路逺香残人去多寒烛倚莲犹结泪淡云归陇不停歌那知梦稳瀛洲上正是钧天九奏和【是夕馆宿闻宫中奏乐】
　　谢丹阳李公素学士惠鹤
　　高笼携得意何勤玉树惭无可待君只爱羽毛欺白雪不知魂梦托青云孤标直好和松画清唳偏宜带月闻自有三山归去路莫辞时暂处鸡羣
　　北塘春雨
　　叶叶轻云帐薄罗坐看膏泽洒庭柯风前芳杏红香减烟外垂杨绿意多声落檐牙飞短瀑防匀池面起圆波晴来西北凭栏望拂黛遥峰濯万螺
　　暮春康乐园
　　榆荚纷纷掷乱钱栁花相扑滚新緜一年寂寞频来地三月芳菲巳过天树宻只喧闲鸟雀台高犹得好山川病夫不饮时如此徒有诗情益自然
　　春隂马上
　　正是风和日暖天重阴凌扰苦纒緜蕉心自结凭谁展栁眼慵开只待眠草湿谩铺留醉席榆寒难掷买春钱几时霞外氛霾散放出红轮一丈圆
　　登广敎院阁
　　岑寂禅扉启昼闗公余为防一开顔高台面叠包平野老柏参天碍逺山花去春丛蝴蝶乱雨匀朝圃桔橰闲徘徊轩槛何时下直待前枝倦鹊还
　　北塘避暑
　　尽室林塘涤暑烦旷然如不在尘寰谁人敢议清风价无乐能过白日闲水鸟得鱼常自足岭云含雨只空还酒阑何物醒魂梦万柄莲香一枕山
　　暮春书事
　　榆荚空飞不算钱韶光归速置何缘惜春情味过年少战酒英雄退日前竹笋迸堦抽兕角杨花铺水涨龙涎妖妍万变成凋谢长养须资大夏权
　　乙卯昼锦堂同赏牡丹
　　从来三月赏芳妍开晚今逢首夏天料得东君私此老且留西子久当筵栁丝偷学伤春绪榆荚争飞买笑钱我是至和亲植者雨中相见似澘然
　　九日水阁
　　池馆隳摧古榭荒偶延嘉客防重阳虽惭老圃秋容淡且看寒花晚节香酒味巳醇新过热蟹黄先实不须霜年来饮兴衰难强漫有髙吟力尚狂
　　壬子十一月廿九日大雪
　　近腊犹悭六出繁忽惊盈尺及民寛万方防泽人人贺通夕无风阵阵干危石盖深盐虎陷老枝擎重玉龙寒欲知灵鹫银为界试陟高楼一望看
　　和春卿学士栁枝词【五首】
　　陌闲宫古绿烟迷惹尽春愁困拂堤却为多情足离恨故教沟水亦东西
　　淡烟轻日簇谁家防出青旗一带斜对景似嫌春意老更摇疎影扫残花
　　画桥南北水连天才聴莺声又晚蝉长使离魂容易断春风秋月自依然
　　曲江风暖晓阴斜翠色相宜拂钿车自是春眠慵未起日髙人困又飞花
　　叶叶新长约黛蛾丝丝轻软任风梭啼莺便学歌防啭知是春来舞意多
　　文彦博
　　【字寛夫汾州介休人少与张升髙若讷从颍昌史炤学炤母异之曰贵人也及进士第知翼城县通判绛州为监察御史诏置狱河中鞫治黄徳和诬刘平降叛得实徳和就诛名震中外以直史馆迁转运使知泰州益州召拜枢宻副使参知政事出为贝州宣抚使定王则之乱械则送京师拜同中书门下平章事集贤殿大学士以御史唐介劾奏罢为观文殿大学士出知许州寻复平章事与富弼同拜时以得人为庆至和三年正月仁宗不豫内侍史志聪等诡秘无状彦博与同列刘沆富弼谋启醮大庆殿因留宿殿庐帝疾愈彦博等始归第当是时京师人情汹惧赖此以安久之出判河南府封潞国公英宗即位知其首建立储之议甚徳之彦博逊避不敢当除侍中熙寜间为王安石所恶力引去元丰三年拜太尉复判河南防王同老言至和中议储事神宗追念前勲益加宠遇因请老以太师致仕元祐初命平章军国重事薨年九十二諡忠烈】
　　燕川渡
　　蚤过燕川渡千峰挿太虚云开防见日水浅不侵车风急樵歌响霜严木叶疎缘溪东北去岩后有精庐
　　闗山月
　　荡子久行役辽西戍未还佳人怨遥夜清泪浥朱顔藓晦兰闺寂尘昏宝镜闲相思不相见明月下闗山
　　送弥陀实师访积庆西堂顺老
　　好去三摩地相逢两防家禅心究实际慧眼絶空花闻在东林日常烹北苑茶愿将甘露味余洒济河沙端居多暇懐洛成诗家运使兵部俯垂属和赋谢
　　倦翼念归林幽懐动越吟更回谿叟信深契野云心巴里传高唱英韶继善音便须传洛社纸价重千金留守相公宠示东田防集诗依韵奉和
　　尝同徐勉构东田花竹成阴雨后天为爱霜台寛白简得随津阁看红莲清樽屡釂吟情逸翠袖频翻舞态妍归兴直须三鼓尽月华应是十分圆
　　留守相公用雅章召赴东楼再次来韵
　　朱楼华阁府园东蜗陋仍依美庇中俭幕深严逢绿水楚台高迥快雄风四弦清切呈新曲双袖蹁跹试小童况是元规兴不浅归轩争敢便匆匆
　　知府学士尧夫寄诗曲念衰老依韵和呈
　　几年洛社盍朋簮照席琼枝秀出林月夕同游诗笔健花时共赏酒杯深帝纶中出荣开府使节西驰怆判襟逺寄佳章念衰朽知君最有嵗寒心
　　西归日琼林苑赐宴即席
　　窃禄叨荣四纪余退思侥幸亦无如趋朝再覩新宫省解绂还归旧里庐报国丹心明皎皎恋轩疲足去徐徐羣公尽出都门祖盛事先于汉二疏
　　臣伏防圣恩今月二日就琼林苑特遣中使宠赐御诗曲推恩礼过奬愚臣感愧之深负荷弗克辄课愚陋恭和圣制
　　老臣为感圣恩殊趣治轻装觐帝居锡宴便蕃亲凤扆赐章重叠捧书康时有志才终短报国无功术已疎身在洛阳心魏阙愿倾丹恳上公车
　　送圆明大师归呉兴
　　数曲清琹达舜聪瑶津仙苑助熏风朝端多士知音久霅上故栖归思浓命服鲜华新烂椹行装轻简旧焦桐乡人若问大檀越尽在名经千部中
　　谢事归老洛阳留守相公玉汝宠惠佳篇赋荅
　　二圣恩深念老臣许从休退乐伊濵重观景物皆尘迹喜见居留是故人林下放懐无简束樽前道旧长精神公虽久作东田伴却伫黄枢秉化钧
　　野意
　　引得清伊一派通三湾相接势无穷便成渺渺江湖趣更有萧萧芦苇风西洛当年为胜地东田今日属衰翁药园事迹分明在尽见云乡旧记中
　　和呉谏议寄题广化寺
　　浄居高掲四禅天更对伊嵩辟广轩塔耸千花依鹫岭舟浮一叶上龙门云藏古木当危槛风递疎钟过逺邨我有草堂南涧口但逢西望欲销魂
　　次韵留守相公玉汝见柬
　　东郊瘠土才千畆绕舍团椒仅百家地接玉泉多草木路经缑岭少风沙能留过客虽无馔时对清尊亦有花昔日相君曽降顾常忧蜗陋不容车
　　次韵秦帅经畧吕通议过洛少留
　　喜过西都暂解鞍尊前不惜醉酡顔推襟道旧从容久落笔成诗顷刻间塞外定知威令肃幙中常得雅歌闲相门出相归人望琐闼难淹侍从班
</div>
    <div class="pagination">
<a href="宋元诗会_page13.html">上一页</a><span>...</span><a href="宋元诗会_page9.html">9</a><a href="宋元诗会_page10.html">10</a><a href="宋元诗会_page11.html">11</a><a href="宋元诗会_page12.html">12</a><a href="宋元诗会_page13.html">13</a><span class="current-page">14</span><a href="宋元诗会_page15.html">15</a><a href="宋元诗会_page16.html">16</a><a href="宋元诗会_page17.html">17</a><a href="宋元诗会_page18.html">18</a><a href="宋元诗会_page19.html">19</a><span>...</span><a href="宋元诗会_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
