<!DOCTYPE html>
<html>
<head>
    <meta charset="UTF-8">
    <title>十朝诗乘 - 第 6 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十朝诗乘 - 第 6 页/共 27 页</h1>
    <div class="content">
是役，官吏有附贼者。《先正事略》述叶忠节事，兼及按察使丁炜奔安庆。或谓其时丁已解官，迫授伪职，不屈，弃家窜入芦洲中，不食者数日。乱定，大吏以其事上闻，复蒙召用。曲阜孔东塘（尚任）《丁廉使》诗云：“康熙二十七年夏，中外昇平登禾稼。岂有失所一军民，楚中猝变真可讶。我巡海日烟雾深，纷纷耳传信不真。或云乱贼立首领，官民气靡纷呈身。湖水湖风路浩渺，万姓夜走看北辰。或言三日把关隘，选将搜粮犯邻界。磨刀霍霍逼官降，忍羞齐向戟门拜。独有一官旧豸衣，是何强项渠贼怪。后来渔船稍稍说，芦中有人夜呜咽。点火照见好须眉，三日绝食唇焦裂。义不受官善哉逃，弃家无乃肠如铁。天兵忽下贼兵死，围城无恙旧妻子。假威骑马坐衙人，相逢羞见丁廉使。丁公丁公今日归，城郭人民无是非。天下诗格属公好，如此风节世又稀。天子召公公去急，丹枫白苇拂征衣。父老争看归来鹤，诗人面上有光辉。”然则丁特不能慷慨一死耳，固犹贤于失志屈节者。东塘时以国子博士奉命阅河，驻淮扬。世传其《送驾淮上》诗云：“淮烟淮水万民迎，飞放兰桡夜不惊。天马逍遥官路大，黄河恬静御桥平。公然衮冕看花立，竟许渔樵近仗行。最是光辉人队里，龙颜喜顾唤臣名。”后官至户部员外郎。

康熙时，以特赐入翰林者，王文简最著。然厥例寔多：长洲周允钦由郎中改侍读，安福康五瑞由给事中改侍读，南宫杜镇、蔚州魏学诚均由中书改编修，娄县陈聂恒由主事改检讨，而高文恪由詹事府录事授侍讲，为特优；其由外吏者，仁和赵殿最以按察使改少詹，武进赵申季以知县改编修，泰州陈厚耀以教授改编修；其特赐举人、进士、入翰林者，则有何屺瞻。沈白凄贺诗云：“江东平叔旧知名，汪蒋同时擢俊英。五色日中无座主，九重天上是门生。”“汪蒋”，谓汪紫沧、蒋扬孙，同时赐进士、入翰林者也。上眷遇词臣特厚，尝念翰林官贫，特给雇马钱月三金，徐大临与焉。因书春帖云：“夸张宠荷君恩处，内府犹分雇马钱。”又，桐城张文端官翰林，从幸南苑。上曰：“翰林以备顾问，勿令勤于资装。”嗣后帐幞、饮食、马匹、器具，悉给于内府。一日大风雨，上虑其油幕未具，亟命中使传谕，移宿五店皇庄。文端纪事句云：“霁颜不觉堂廉远，轸念恒如父子亲。”盖实录也。长洲沈东田读学（朝初）与其兄（旭初）同在翰苑，康熙己卯夏日雨中，引见澹宁居，水积阶除，特令勿跪。嗣后百官雨天引见，一律免跪，著为例。东田纪恩诗云：“玉山殿角拂虹霓，雨后趋朝水积蹊。遇主优容宽礼数，赐臣起立重提搞。甘泉云影开青，太液波光照绿绋。最是殊恩成定例，不教委佩浃香泥。”曾侍兰台，及闻故事，谨汇记之。

徐胜力阁学久侍讲幄，圣祖命背诵“咸有一德”至“厥德不常”数语，敛容曰：“臣不敢诵。”上叹异，赐诗云：“玉台词藻重徐陵。”时人荣之。高邮贾国维应京兆试，以冒籍斥，圣祖特复之。丙戌春闱落第，特许殿试，以第三人及第。纪诗云：“忽闻御苑探花客，即是孙山下第人。”尤为殊遇。圣祖尝与廷臣言江南三布衣朱彝尊、严绳孙、姜西溟，于姜独称字，异数也。然屡困场屋，故有《书怀》句云：“可怜隆准知名姓，十载无因托后车。”又《秋中杂感》云：“字行易得闻前席，书罢难期上细旃。”丁丑得第，年已垂老。殿试初列第七，圣担拔置第三，识其字迹也。己卯，与同榜殿撰李蟠同典京兆试，都人为之谣曰：“老差全无辣气，小李大有甜头。”论劾系狱，以衰疾殂。王文简语人云：“吾长秋官，乃使西非罪死。”引为愧疚。其狱中绝笔诗为《雪霁》五古，云：“羁栖虽云隘，客居聊髻鬃。土牖面墙东，余暖送朝日。布衾定奇温，地炉明糈拙。君恩何处无，阳和随曲折。旋转一线春，风卷夜来雪。颓龄迫衰毛，即事愧疏拙。丛愆岂自招，抚衷一纡郁。嘿嘿度残漏，稍稍亲书帙。奋飞嗟末由，局跻窘多疾。所希天听卑，庶谅余忠洁。”是年，西溟七十有二矣。平居盛才望，顾不谐于俗。其友翁尚书（叔元）劾汤睢州，西溟为文责之。纳兰容若谋为扬引，而阻于其父幸仆安三，盖萼山之流也，容若劝稍假借之，西溟拂衣起，欲与之绝，谢罪乃已。其名途偃蹇，亦由此，然知者益重之。名达禁中，而覆盆莫雪，孰谓君相能造命哉？

朱竹姹之直南斋，后于高江村。内直甫期年，以携仆充供事，录四方经进书，为掌院牛钮论劾降调，并夺赐第。竹坨诗有云：“诏许移家具，书难定客踪。谁怜春梦断，犹听隔城钟。”即是时作。或谓为江村所排，然二人固夙契，江村退居后，竹坨以姚云东《寒林瞿鹆》立轴赠其生日。江村题二绝句云：“瞿鹆无言立北风，孤村竹树自成丛。不知锁向雕笼者，得似寒山野水中。”“野港菱湾起柁风，往来不离稻花丛。茂林茆屋栖迟惯，忘却多年直禁中。”跋云：“昔与竹姹同直南书房，每有江湖之思，今共在寒山野水中矣。”竹坨亦有诗云：“云东三绝见唐风，貌得山禽占竹丛。谁分偶然题句在，两人心会不言中。”盖风格虽殊，而感遇则一。此轴后入内府，高宗御题云：“瞿鹤何曾畏北风，雕笼常锁海棠丛。竹窗既有江湖思，何事颈怀玉禁中。”意薄之也。竹姹左官，寻复秩，其归以引疾。圣祖南巡，犹拜御书“研经博物”之赐。江村自宫詹罢归，且再起为少宗旧，盖内直诸臣眷遇尤厚云。

内直者多赐清秩，亦有屈于俗吏者。李复堂以画供奉，后为滕县令，仕途屡蹶。郑克柔赠诗云：“两革功名一贬官，萧萧白发镜中寒。回头痛哭仁皇帝，长把灵和柳色看。”汪山樵善书，内直出为醴泉令，值万寿，进诗册，上指问诸臣：“何人所书？”咸曰似陈邦彦。上笑曰：“此邦彦妻弟汪某也。”诗字俱佳。后亦绿事失官，二人遭际适相类。胡羡门郡丞（蔚）追咏山樵诗有云：“几年著作直承明，万寿诗来御榻横。曾说九重亲赏识，是何年少笑韩。”即指其事。羡门需次河工，弃去，客死滇西。其《望远》诗云：“时名四十竟蹉跎，斩愧明公奖借多。记得小沧浪旧事，何曾自著虎皮华。”同堪惋叹。其入官由拔贡。向例，六年一选，自乾隆丁卯始改为十二年，秦西岩《送程贡士北上》诗所谓“倍隆科目，初春贡上雍”者也。附记之。

天台齐次风斋头生竹，一茎两歧，枝节相对，是年擢大科。胡天游诗云：“雏龙脱甲便捎云，十丈瑶胎两俨分。幽褴乍惊新送瑞，列仙原识旧同群。”传为佳话。施愚山家宣城，庭有古梅，久不花。己未夏，忽作二花。是日，适得孙如斋、茅楚畹及第之报。如斋，宣城人；楚畹籍长兴，亦居宣城也。越数日，又作二花。愚山与高阮怀召试，同授馆职。梅瞿山为作瑞梅图纪之，题咏甚富，此与宋贤金带围事相类。盖事有适然，亦以见承平科名之重。

大臣予告，恒邀荣锡，而海昌陈文勤（世倌）为特优：晋阶太子太傅，谕令俟舂融，从容就道。陛辞日，赋诗宠之，复赐筵、赐第、赐路费，令驰驿回籍，在家食俸。将行，命部院堂官往饯。临行，命在京官员饯送。归途所经，其有司在二十里以内者，咸令送迎。抵里后，巡抚两司以时存问。俟家居一二年，自揣精力尚健，仍来京供职。凡兹异数稠叠，具见明诏，洵旷古之隆遇也。文勤《纪恩》四律云：“丽藻高悬列宿寒，宸章捧出五云端。九天韵入钟镛响，一字荣同华衮看。夙夜只臣职负，江湖难忘主恩宽。琳琅圣制辉星日，渥泽常依墨海澜。”“特尧厨出上方，九重祖帐拜恩光。愧尝金鼎盐梅味，喜黄封雨露香。玉膳琼尊来赐第，鹓班仙侣话归航。东都门外分携处，车骑还看溢道旁。”“纶扉窃禄厕班联，老去长疏傅贤。归橐更邀天府赐，投簪仍给大官钱。素丝自守青毡旧，黄发还娱白社年。圣主施恩皆格外，篚颁直许到林泉。”“陛辞感激涕痕垂，春水抽帆去路迟。乘传共看飞彩鹉，呼嵩还愿拜彤墀。郊迎不计邮程远，存问先邀天语慈。赢得都人传盛事，衡门归老太平时。”文勤自宪副迄入相，仅历户、工二部，迁转最速。同族兄弟叔侄，并列清要，门望甲海内。事上以诚，每敷奏及民间疾苦，必反复具陈，或继以泣。上辄霁颜听之，且笑曰：“汝又为百姓哭矣。”迨高宗六次南巡，文勤已前卒。值谕祭历代名臣，自周公以下三十余人，特命以文勤、文间增列。（文简名元龙，言从圣祖征噶尔丹，官至大学士，其同族也。）尤为旷典。世称“海昌陈氏三相国”，素庵与文勤、文简也。

朱笥河《题昆山王林楚舍人家庆图》云：“三徐三昆东海最，锦气珠光独无对。收罗诸老擅著书，杂逐名流号征汇。附正祛邪展转劾，我先人后须臾得。雨雷咫尺局几更，云烟变现看乌测。君曾王父醒斋翁，当时坦腹匡东。喧语徐家贵相贵，逸才王氏中书中。美服指人室鬼瞰，蚌鹬相持浪相。群飞有口刺天纷，中立无身集菀暂。瞥焉一顾吾可归，都门祖道送者希。寥廓焦明今则有，江湖专菜古所思。不是家乡爱平远，此中人以徜徉显。玉山一集坐顾瑛，乐川三月泛陶岘。”时笥河视学闽中，应林垫曾孙福甯守若常之请而作。“坦腹”、“贵相”诸语，谓林为立斋相国女夫也。按：彭尺木《立斋事状》，林垫为其外兄之，女幼育于公，都御史董讷误以为公。又，林尝以中书保送科道，未必非由立斋援引；嗣被劾去官，亦非拂衣归隐者。笥河当据其后人所作家传，未及深孜。然所石名流杂沓，则东海之门客可知；所云“雨雷咫尺”、“蚌鹬相持”，则其时之朝局又可知。缔造之初，懿纲未定，固不得专咎东海也。

韩城刘乔南中丞，初以行取入台，有直声，出为赣南道，罢归。值西巡迎驾，圣祖指曰：“此刘胡子，何不官服？”即日起用，氵存擢黔抚。时大军征策妄阿刺布坦，白念年且八十，具疏乞休，以六事密陈，曰：重内治、勿勤远、请息怒、慎用人、核名实、重国本。且云：“在廷谏阻无人，臣老且死，不敢不言。”疏上，命赴军前，周阅筹议以闻。知交虑其衰老，乔南闻命即行。许谨斋《感兴诗》所谓“迂疏漫说干英主，垂老锋车绝塞行”者也。抵巴里坤，疏请增屯转饷，意在屯哈密之东，以逸待劳。严旨切责。念治黔得民，仍令抚黔。谨斋诗云：“长驱万里赴雄边，白发书生已耄年。带甲连营冰雪裹，更烦增龟议屯田。”“瀚海飞沙水草空，鸡皮冻损雪山风。庙堂自有平戎策，垂死忧天笑此翁。”“甲仗旌旗陨雪霜，飞刍挽栗说赢粮。夏虫不到天山外，曾见冰坚八尺强。”“八十文渊困据鞍，玉门生入请休官。虚言无实空成笑，不死依然汉法宽。”悯其愚忠而悲其远役也。旋黔甫半载，命赴喀尔喀垦种。又四年，乃赐环，复职留京。康熙六十一年，与千叟宴，褒其直谏。雍正初元，世宗召见，谓为先帝老臣，温谕良久，命其子炽扶掖出，赐御砚、朝珠归里。卒年八十有七。

王云冈诗云：“昨天子诏史馆，国殇勿讳彰前劳。阐发幽潜圣朝事，启公衣裳出旧笥。”谓康熙丙子诏饬史馆，于殉明事勿讳。其从祖械，唐王时守建吕，殉节，后于乾隆丙申，追谧节愍。云冈南巡献诗，得直内廷，与选宋、金、元、明四朝诗，与王麟照同赐翰林者也。又，圣祖南巡，幸华亭，求董文敏裔。其孙建中应诏，进所绘《蟠桃图》，即授荆门悴，时称“董桃”。李紫逢（礻是）《云间杂咏》云：“华亭公子老家山，秋草荒祠闲。曾自至尊清问后，‘董桃’一夕人间。”搜扬幽隐，旌及异代，曩未有也。

《全唐诗》原本为德清徐苹村手辑，苹村孙志可校刊，样本成，腐摺赴畅春园进呈。寻颁御序，并赐金刊版。志可恭纪诗云：“笺街彩凤赐天章，环列儒臣意悚惶。序冠三唐垂宝册，恩承奕世荷龙光。典谟郑重颁新制，云漠昭回灿异芒。何幸草茅来禁近，殊荣忭舞玉阶旁。”“直庐清切傍龙池，钤索频传日影迟。街命中宫天语近，传钞学士御香披。颁来朵殿恩何渥，捧到江乡宠倍滋。报命重闱差不负，递邮先慰倚闾思。”志可为查悔余宗伯门人，悔余赠诗云：“方讯遥传久系思，压装书重路逶迤。选楼体例开鸾掖，佳集传钞在凤池。风雅已承三世业，姓名特荷九重知。口宣手敕街恩重，好副重闱服命期。”“衔恩”语谓圣祖嘉苹村耄学，由侍读超五级，擢礼部侍郎。稽古之荣，至矣。

高宗南巡，屡幸陈氏安澜园，袁随园诗所谓“鸟歌花笑有余惧，新得君王驻跸看”者也。无识者以乘与降礼，恩若家人，遂妄有疑揣。不知行跸所经，故家多蒙临幸。圣祖乙酉南巡至松江，幸司农王鸿绪家园，赐《松竹》匾额及诗扇楹联。称其花木甚大，知是旧园；又云金丝桃最胜。明年丁亥三月金陵大阅，复幸松江。时司农扈跸归里，圣祖亲临其第，设膳于园，赐天庖百器于其家人，并赐司农红绒结顶、东珠纬帽、团龙袍数事。又三年致仕，绘赐《金园图》卷，其恩遇亦不减海甯陈氏。司农纪恩诗有云：“当年岩壑产三芝，五色光芒见者奇。漫道嘉祥何自验，始知天子有来时。”昆山徐氏园第亦盛，其时惜已荒废。陈梁叔《游昆山》诗云：“前山坡ヌ后山孤，清秋一客穷嬉娱。山前落日看平芜，东海书楼片瓦无。当时兄弟遭明圣，宾客独夸司寇盛。东南遗逸记鸿文，辇毂人才归藻镜。相国立朝持谠言，本朝补谧当谁先。洞庭归来纵遗议，平生风雅犹高骞。编插斯楼万丈光，那知倏忽竟销亡。并无旧话《桐阴》续，空有遗篇《锦瑟》藏。君不见横云山庄开史局，两行羽伎森红烛。百年文物数江南，岂意故家有零落。”横云，即谓司农也。龚芝麓《凤池园记》述圣祖言：“揞绅家居，当使知有田园之乐。”潘西圃序《怡园词》引之。

吴中拙政园为大宏寺故址，明嘉靖中，御史王献臣得之，葺为别业，文待诏有图。御史子以博负，归里中徐氏。国初，海昌相国得之，大施葺治。中有宝珠山茶三四株，花时特盛，梅村诗所谓“艳如天孙织云锦，桢如姹女烧丹砂。吐如珊瑚缀火齐，映如凌朝霞”者，世推其状物之妙。海昌戍边，是园迄未一至。籍没后，为驻防将军所得。后归吴三桂王永甯，楼台歌舞，一时复盛。吴叛，永甯自尽，园改为苏松道署。缺裁，复散为民居。其梓楠碱勒，皆输京师，供将作。陈其年诗云：“此地多年没县官，我因官去暂盘桓。堆来马矢齐妆阁，学得驴鸣倚画栏。”其荒翳可想。王农山后《拙政园歌》为永甯作，有云：“借问谁为一世雄，太原公子父元戎。秦王昔有吹箫，郭令今为阿妇翁。口藉霆威茅土重，身凭岳势海天空。客僮五百朱缨满，厩马千群玉勒同。”言其贵盛也。“池台未毕点染生，郭尖赵鬼善逢迎。图书邺架牙签美，邱壑平泉石笋精。那惜闾阎兵火尽，遍欺房杜子孙赢。兰亭购得三千锦，赵璧绐来十五城。”言其豪夺也。“春雨春风三女冈，吴王小玉望韩郎。缑山白鹤方回翅，洗马朱颜已断肠。滇南万里无消息，广柳铭旌太行侧。宝玉遥遥细马驮，佳人冉冉钿车出。即求纵博少儿郎，再欲攀花无狎客。空留华屋入青云，铁凤铜乌飞不得。”言其事败籍没也。厥后，郡人蒋诵先于其地重葺复园，有《复园嘉会图》。蒋氏陵替，归武林吴氏，其左右割为王叶二园。曲园翁诗云：“百年依旧此楼台，三径重为蒋翔开。见说复园盛游发，屡招佳客共尊罂。”“自古园林有兴废，又闻风月属延陵。春风秋月游人口，只解‘吴园’两字称。”“吴园花木还稠叠，水竹平分王与叶。王叶园中半绿芜，不及吴园盛蜂蝶。”叶为筠洲副使（士宽），由举人中书官至甯绍台道。家居，每集诸生会课，不受修脯。于园之隙地，仿为号舍数十间。一日夜督为七艺，而评其甲乙。供喂必丰，赴试者有赡。张瘦铜尝与课，列第一。《题筠洲遗象》云：“临顿桥连北寺横，叶园花放树藏莺。曾分笔砚叨精馔，也抵黄炉万古情。”笙歌台榭间，乃有此酸寒风味。

京师巡城御史分为五城。宣武门外大街以东为北城，其西为西城。王文靖怡园在南横街，其广跨西北二城。沈纶翁太史少游都下，被酒过横街，值怡园诸姬归院失避，以爆竹炙面而归。时人有《上元》绝句云：“宣南坊裹说遗闻，丞相园林步障分。犹记笙歌归院落，一时憔悴沈休文。”文靖孙某举京兆试，宴同年三百人于园，镫楼彩树，犹擅胜。熊涤斋太史年十五，在坐。后预随园灯宴，已重赋《鹿鸣》矣。为随园述之，随园有诗云：“谁倚银屏坐首筵，三朝白发老词仙。道看羊侃金花烛，此景依稀六十年。”相传有华亭张造庵者，能以意叠假山，参用营邱、北苑、大痴、黄鹤诸名家画法，峰峦湍濑，曲折平远，巧夺天工，怡园山石即出其手。文靖昆季，园第毗连，曰忆园、曰忏园。查初白诗云：“花萼居相望，平泉第对开。”盖均不出横街。钱捧石《忆园赏海棠作楔饮图用王右丞韵赋诗》云：“绛萼缀新枚，笼烟蓄露开。须邀薛公序，亦问杜家来。檐色申牌暝，阑阴劫字回。不知香气减，冉冉落深杯。”又尝与翁覃溪同赋《忏园》诗，园额覃溪所书也。伊用侯《游忏园》句云：“宾朋闲话平津阁，池馆斜连覆盎门。”则追忆文靖。乾隆时，三园拆卖略尽，犹存“曲江风度”赐额委荒榛中。汤西厓过之，有“今日城南韦杜少，旧时池上管纟玄多”之句。后韦约轩中丞（谦恒）赁居其地，故迹尽湮，惟四松尚在。乃构亭松间，补栽花树二十余本。纪诗云：“半亩荒园枕碧苔，小亭容我日徘徊。断无热客侵书幌，合有门生共酒杯。松石尚能邀月到，莺花遍为逐春来。平津车库寻常事，漫说当年蜡泪堆。”既又添构有椒书屋。未几，其宅易主，《徙居留别》云：“不知接叶成阴后，谁记山翁手自栽。”今其址何在，不可孜矣。

明太傅延唐东江、查初白，设帐郊墅，亦日怡园，其地名水磨。东江《哭恺功》诗云：“犹有高斋旧宾客，可怜水磨好园林。”其明证也。《宸垣识略》谓在海淀者，误。东江《园居衤集咏》有“一篱缠结花为障，四面丛攒柳作城”句，想见郊园胜。东江举康熙戊辰进士，不与馆选，仍留明邸。值圣祖临幸，明相语次，以东江学行上闻，垂询年历周至。寻召见于乾清宫西暖阁，问《易》义及宋元佑党人事。命内侍引至南斋，试以时艺、律诗及闰月赋，因得登用。里居时，犹蒙天语询及。其《挽恺功》诗有云：“便殿同时对迩英，羡君瞬息到公卿。”盖尝同应召试。当理密初废，圣祖召廷臣议储位，恺功与马齐等倡举冗袄，以是不见容于世宗。身后予谧文端，饰终犹渥。而追谴之酷，乃至以“不忠不孝”题阡。东江诗有云：“百尺寻幢自古危，彭殇同尽是前期。功名终始窝非福，似续萧条却可悲。”当时已有先见。恺功早岁咏，其从初白学诗，亦东江为乃父言之。初白《追忆》诗云：“忆昨狂吟不自羞，琼瑶屡报木瓜投。名园劈纸移朱舫，绮陌回鞭避碧油。花下清尊殊跌宕，雪中白战也风流。唐衢去后交游冷，忍听嘤鸣出谷求。”唐衢，谓东江也。初白晚入翰林，适恺功以协揆掌院，酬唱颇密。然于恺功屡称“院长”，诗中且以“老门生”自居，若不敢抗颜者，迥异东江质直矣。

顾侠君居京师上斜街，以“秀野草堂”署膀。王麓台为图而朱竹姹记之，一时文讠燕甚盛。初白题图诗云：“可怜相见凤城西，僦舍还同燕子栖。犹能折柬致朋旧，局促肯放诗名低。”承平时，邸居虽冷，亦有佳趣，吴南村谕德有《秀野堂公讠燕韩慕庐扈跸还朝》诗。侠君吴中所居为秀野园，乔无功庶常《秀野堂观监歌》则咏其吴中事有云：“是时新正且未破，上元虽过监犹红。周遮何止树万丛，枝枝缀蜡缘春虫。碧天沈沈未上月，青梢濯濯初弥风。池塘水泮新水渤，远近影落无边中。林亏竹蔽各窈窕，疏者得密密者重。不夜亭边听填咽，银花火树何摇溶。拔地一塔并两峰，黑云半截垂天虹。光焰或窃舍利颗，雷峰不待南屏钟。葡萄一架制最工，百千苹实缠拢枞。长安担头笑琐细，令我远忆浮槎翁。楚鞭忧击声摩空，动地鼓愕渔阳攻。旃幢旌节遍山出，三里雾合昏穹隆。哀丝豪竹乐未终，化人城与仙山通。飙车电毂如有逢，妙严彷佛来香踪。紫霞之衣金绡崆，并桃冠子遍肾浓。白咽红颊青青瞳，临水隔花小队恭。五花寂寞嫌幽宫，青虬跃跃白凤雍。采珠拾羽共游衍，笃蓐一发云已封。”烟火迷离，令人神往。注谓：妙严，梁武帝女，遣墓在秀野园内。

明制，设驯象所，置锦衣指挥一人领之。凡大朝会，驾辇驮宝皆用象，受禄视武弁有等差。国朝仍之，而不置专职。象房中有入观者，能以鼻作篥、铜鼓声。观者必持钱畀象奴，乃如今献技。每岁六月，牵象至宣武门外城壕洗之，肩摩毂击，如观水嬉，沈归愚诗所谓“都人灌呼看洗象，车马蚁聚群奔忙”者也。其初不限定日，王继皋有《六月九日观洗象》诗，近代则率以六月六日。徐健庵官编修时，居上斜街，后门临壕，尝于洗象日置酒，邀客恣观。姜西溟《健庵筵上观洗象》诗云：“长安六月三伏始，主人门对御河水。御河流水声潺潺，玉泉奔赴城西湾。是日都人看洗象，立马万骑车千两。曼延蹴鞠罗岸旁，吹角鸣铰沸川上。满堂宾客何从容，基局未了酒不空。日中报道象奴出，至尊朝罢明光宫。魃形诡貌三十六，一一骑就深潭浴。云起乍疑龙蛇涎，湍回更与人翻覆。须臾小吏前推排，将军拔营群象回。就中一象行踯躅，齿毛脱落颜摧陨。长者谓余岂解事，此物经今不知岁。闻说先朝万历初，贡车远自扶南至。中更四帝时太平，一朝闯贼残神京。忍死不食三品料，俯首泪下声哀鸣。沧桑变换忽尘梦，勉强逐队留余生。茫茫旧事君莫说，劝君且尽杯中物。”西溟身世蹉跎，盖以寓感。洗象诗甚多，张筵邀赏则仅见也。

明代《实录》，例于蕉园焚稾，马仲房《西苑纪游》诗注所谓芭蕉园者，即其地也。顺治中，于此改建佛宫，榜以“万善”，延名僧讲法其中，敕内臣十二人萝发受牒，列居左右。世祖上宾，圣祖不恒临幸，外人或与僧有旧，得入瞻览。海盐徐沧浮以选贡入都，有《宿始上人房》诗，误作“椒园”。后二十年，作《怀蕉园旧游》二律云：“蕉园池岛旧西清，二十年前向此行。身到尚疑来梦寐，追思真觉异平生。千章桧识前朝物，万善宫悬圣代名。读罢昔贤西苑什，沧江怀旧不胜情。”“团殿凌风翠霭凝，曲阑曾记晚来凭。银台坐水琼华月，玉镜行天太液水。霄汉昔年身偶到，江湖此日梦谁能。瀛洲词客还相诧，愧书生一度登。”又，滋阳牛阶平《空山堂文集》中有《蕉园集序》，谓“《蕉园集》者，吾友颜子懋侨，教习内廷万善殿之所作也。”懋侨以乾隆五年内直，教授中涓弟子。意其时宫中不复延僧，钟梵之场，一变为纟玄诵之地矣。

近畿有大小汤山。小汤山离宫，康熙时想并建，苑中水性特燠，千叶莲九月犹花。铅山蒋师退《汤山》诗云：“大汤山傍离宫起，小汤山卧离宫里。汤泉汤汤两山边，漫山竹柏笼御烟。方池金锁讠移室，余波玉沼生台莲。严霜已逼行客噤，残葩尚夺宫妆妍。翠华不到今几载，膏腴泽环山田。我昨歇鞍泉上坐，不得一湔尘土洗。骊山夜月忆旧游，廿载春梦破。那知羽卫司掖门，中有烟火神仙孙。名姓才通哑然笑，两家交道千秋存。为言此地原荒址，仁庙中年乃经始。画苑名家焦若真，图进新宫易数纸。从兹琼液涵恩波，山灵拥戴泉龙喜。”相传泉源含有丹砂，浴者可以却疾。盖山川泞蓄之奇，及盛明而毕献也。遵化州汤泉，圣祖以地近孝陵，屡奉慈圣游幸，亦建宫其上。康熙辛酉三月，驻跸马兰峪，命从臣二十二人周历游览。纳兰太傅（明珠）赋《汤泉应制》排律云：“御天乘凤辇，浴日起龙池。淑景黄图早，朝晖紫幄披。落花萦彩仗，初柳拂珠旗。野迥纡皇览，銮停拥地只。翠岩深商筱，琼构郁参差。萝磴时留跸，松门不翦茨。方塘含皎镜，文净连漪。却望陵园近，弥深弓剑思。山川开丽瞩，草木得华滋。豫悦千秋洽，阳和庶物宜。每勤长乐养，独奏广微诗。溜暖春频驻，波暄律罢吹。逾涯涵帝泽，曲逮被臣私。并命观温渚，相将涉涧湄。气凝浆五色，味绝露三危。凛节何由度，恩光实在斯。赤鳞游自异，锦雁饰奚为。瑞已徵灵液，祥应颂玉芝。远侔尧德俭，只法禹宫卑。孝理能驯鹿，仁风久化鸱。抚躬多窃幸，好爵久相縻。喜共清泉挹，如从丹洞窥。濯磨欣有赐，调燮愧无奇。愿托潺水，年年奉圣慈。”是篇实其子容若代撰。或删节之，刊入容若遗集。

长杨校射，细柳劳军，万乘所临，七萃生色，而在昭代则为常例。天聪间，三举大阅于盛京北郊。自顺治十三年至雍正六年，大阅屡书于册：举于南苑者凡十有一，举于玉泉山者凡四，又举于王家岭、芦沟桥、多伦诺尔及阅武楼、畅春园者各一。地无远迩，罔不亲，张我武义，励彼甲裳。其初无定制，定为三年一举者，从鳌拜议也。厥制，先期张幄殿，设宝座，备列甲胄、弓矢、橐鞑之属，武备院任之，八旗以次列营幕。及期，向晨，诸军就列。上御晾鹰台黄幄，结豹尾班三旗侍卫，左右侍建金龙纛二，纛前列亲军海螺十二，内大臣、侍卫、亲军环侍，王公大臣班立。进茶讫，上御甲胄，佩橐鞑，乘骑临左翼正蓝旗，启鹿角门入。阅至右翼镶蓝旗，启鹿角门出。复升座，大司马请鸣角。幄前画角鸣，亲军海螺继之，递传至鹿角前，于是鹿角前锋护军海螺齐鸣，令海螺以次退至台下。正黄旗汉军发信三，鹿角兵间鼓而进，枞金而止。俄红旗麾举，钅仓并施，凡九进。更进，则连环齐发。既毕，鹿角开八门，八旗藤牌兵出排列，随金鼓而舞。舞毕，汉军、满洲鸟枪兵，自鹿角出，依泛列序施放，而进步，而连环。首队护军结队自鹿门出，次队继之，鸣螺呐喊，依泛就列。既而两翼马队驰骤呼噪，左右交冲，钅仓鹿角兵前锋，护军队殿后，以次结队退。礼成赐食，颁资有差。钱葆酚舍人尝扈从西苑阅武校猎，其诗有云：“追风天马赤，迎旭御袍黄。襄野超轩帝，昆池迈武皇。”述圣武也。又云：“御前标姓氏，帐外列弓刀。短褶鹅儿色，华缨孔翠毛。”纪期门也。王兰泉侍郎《大阅恭纪》五律多首有云：“校尉三河将，良家六郡兵。钩陈森御宿，天驷走星精。虎豹韬钤秘，龙蛇阵势横。欲呈猨臂技，鸣镝各分明。”“表貉遵周礼，驱熊迈汉年。公矛千队集，樘盾六营先。十鼓周宣字，双龙夏后篇。风雷军令肃，隐隐出中权。”“山海黄图阔，星辰紫极雄。高台连渤碣，别苑接崆峒。日动旌旗影，秋高鼓角风。三驱仍习礼，宵旰念深宫。”“威斗璇玑北，长城渤海西。羽林同末首，属国尽雕题。向晚云霞丽，回军壁垒齐。共调朱鹭曲，惧喜动群黎。”时方奏平回之绩也。国俗尚武，入关后，深恐蹈文胜之习，诏书所布，恒勤勤焉。每岁冬至后，又有“水嬉”之制，选羽林做飞，分棚踯踟，设旌门，整编伍，或竞趟步，或射悬球。上瀛台或五龙亭，躬御水床，第其高下，分别旌赏。王德甫《瀛台观水嬉》句云：“球门弓矢三番接，画舫旌旗五色裁。”盖行水者按八旗之色，各负小旗，与弓矢相闲。高宗有《水嬉赋》纪之，岁晏嬉娱，不忘戎备焉。

周恒轩明经（龙藻）《赐租行》云：“康熙二十三年冬，翠华拂天来江东。时巡钜典废己久，郡国始识虞周风。圣明御宇忧赤子，疾苦历历彻九重。岂惟顿递罢骚驿，耕敛在目常忡忡。三吴一隅傍湖海，水潦闲岁惊尧洚。涂泥厥土赋下上，其后百倍于域中。哀此泽国凋疲地，徵求旁午烦大农。上供强半竭脑髓，督责反谓财赋充。是时持节有汤父，入告寔与皇心同。度支经费关军国，不得骤免租调庸。丁卯建丑月初吉，恩纶浩荡颁紫宫。科徭累累许现放，白骨起肉流膏洪。欢声如雷喜气，吾皇犹欲哀其穷。常闻五载乃一狩，盛世盛事忽两逢。銮与甫入淮南境，屋早已回宸聪。非常之泽古难再，至今独叹吴民蒙。旧逋新欠悉湔洗，覆冒直比天穹崇。上憾汤父死未睹，喜极下泪双眼红。”苏松赋重，沿自前明，积逋相仍多矣。汤文正抚吴，尝请蠲十八、十九两年灾欠，请除邳州版荒田赋，又请蠲明万历时所加九厘饷，又极陈苏松浮粮之困，先后奏免额赋数十万两。其时江北州邑又屡被水旱，文正以为民气未苏，教化无自而行，故怒焉忧之。至是恩纶再沛，闾阎相庆，而益不能忘汤公之惠也。国史本纪载康熙二十五年十二月，免直隶、江南等省被灾额赋，而文正薨于是年十月。又，恒轩《谒明孝陵》诗云：“尚喜龙回驭，重闻骑捧香。尝修异世，肿飨动今皇。”亦纪甲子南巡事。

八旗别设善扑营，简大臣领之，由来久矣。李君绣诗云：“踯鞠分曹选近班，搏熊身手锦衣还。先皇神略何人识，手缚神奸一叱间。”谓圣祖诛鳌拜事也。鳌拜柄政，恃上冲龄，事多专擅，屡矫诏杀大臣，如大学士苏纳海、内大臣飞扬古、直督朱昌祚、巡抚王登联皆是。相传上于宫中，每聚小奄指挥之，为扑捉之戏，鳌拜益玩之。一日召对，忽震怒，立命群奄执之而韶布其罪，渊默雷声，一新百度，朝臣震慑。善扑营或防于此。同列敢讼言鳌拜阙失者，惟冯文毅与熊文端。文毅尝疏言，本章既批发，不宜反汗，鳌拜欲罪之，上特旨嘉许。盛京工合侍郎缺，旬日间，三易其人，文毅力言其不可。又疏言广东盗贼充斥，宜严总兵官处分。首相班布尔恶其直，搁不行。圣祖命取阅，称善，下部行之。康熙初，议遣大臣廉察督抚，公力争，吏部侍郎太必兔恚甚，瞠目奋拳。公徐曰：“会议也，独不容吾议耶？”疏入，上韪公言，事遂寝，太必免反修好焉。微圣祖知公深者，危矣。其《偶拈》五言绝句有云：“大道本自然，欲昏则不见。不识刚近仁，气质何由变。”“愚人寡特操，妍媸喜随语。出口已茫然，汝心那得许。”盖由学道有素，故能置祸福荣辱于度外而卓然有所树立也。又，《扈从南苑阅武》句云：“三驱非黩武，衔莫轻规。扈从耕错云，所期惟孝敬。不惮问蒿莱，平凉奏捷凯。歌云诏书甫下尽欢呼，士女壶浆已载途。争说将军非嗜杀，更蠲逋税问民苏。”导扬主德，皆深得大臣之体。

圣祖南巡，特擢苏州守贾朴观察常镇。贾治郡，屏请托，以廉平为政，采其循声，故有是擢。诏下，苏人持黄帜，遮道乞留者数千人，乃命移领粮储，仍兼知苏州。噶礼督两江，劾罢之。贾字素庵，景州人，有诗自纪云：“一瓢饮吴水，仰答天家恩。”及罢归，州牧周铍为榜其别墅曰“惟饮吴水”。其事迹与陈沧洲先后略同，而人罕知者。

吴县王元音（钅享）以孝廉官定边令，有《定边杂咏》云：“龙驭时巡远，民庐旧寝宫。青苔缘闼古，苍鼠穴阶空。笳静关山月，弓鸣草木风。庙谟能制远，宛马来东。”“西邑天戈指，军行万里强。阵云连地板，塞草竟天长。逐队纷鹅鹳，迷途困脯骗。晚来亭鄣望，日落戍旗苍。”纪圣祖西征事也。注谓车驾巡边，驻甯夏，讨服贺兰山后诸部，途经定边，尝宿范姓民居。为当时载笔所不及。当西征军兴，有戍员输粟助边之令。钱塘顾桐村（永年）宰甘肃华亭，因事谪戍关外，遣次子栋代输粟军前得释。其《栋儿代运北征》诗云：“天子方自将，临边极西域。一挥百万师，灭此而朝食。转镶出关中，士不苦饥色。我沐浩荡恩，愿竭疆场力。马革可裹尸，行行何所怵。忽闻先慈讣，一恸气欲塞。官符火速催，性命在呼吸。有儿立我旁，垂头但悲泣。长跪前致词，此行是儿职。巾帼且从军，须眉甯弗及。结束弃儒冠，弓刀亲自执。跃马去无踪，路旁心恻恻。望眼远莫穷，吞声独归宅。”生离之痛，不忍卒读。《赴戌时偶作》有云：“曾罹钩党自书名，国士知深一死轻。有罪敢逃犹苟活，受恩不报总虚生。”又云：“诛求岂必尽吹毛，名教如何置我曹。一死许人忘母在，九重无路觉天高。”是知谴戍非其罪也。

近香楼为澄怀园胜迹，成哲亲王题楼诗有云：“长白索公坐内阁，堂封实产轻王侯。安知进宅事良有，但说旋马心诚羞。春明胜夺董宇定，金陵记掩王州。圣人诰诫出深厚，《孝经》四字垂琳谬。保全委曲国体大，宠赂太甚民言浮。相公犹嫌起无地，掌武苦欲名常留。荷花空对石矶冷，燕子亦知帘幕收。”谓故相索额图。索当国时，赐居是园。以不谨闻，圣祖不欲遽加罪，颁子“制节谨度。匾额，隐示训诫。索不悟，卒致败。楼中御书“青耸霄汉”四大字，犹是赐索者也。诗又云：“南斋旧辈话恩遇，宪皇特诏登瀛洲。宫壶赐г艳侍从，集贤改榜崇儒修。城南羸骖念奔走，苑东广厦教番休。蠢书一变华妩色，布被却向单寒求。及开书房置师傅，遂讦名儒来息游。李躬由来擅年学，苏秦不得干春秋。”谓世宗念内直诸臣鞅掌况瘁，命憩宿是园。迨设上斋，入直者一体分住，有“翰林花园”之目。又云：“葛山宫师九十二，硕果高映天南陬。曾描八友作图画，昔也艳艳今悠悠。”是即后来绘图联咏所自防也。成邸别有《游澄怀园呈姚息斋、郑云门、茅耕亭、秦易堂、戴石士五先生》诗云：“春水随风绿到门，熙朝宰辅旧名园。诸公退食惟文史，深屋端居简晤言。花影犹能向晴昊，禽声已复劝清尊。请看百亩楼台地，薜荔烟痕上短垣。”五先生者，皆当日上斋翰林，故成邸以师道尊之。

海澄北水门外女墙旁，茉莉一丛特盛，恒发异香，莫敢翦伐。相传康熙十六年提督段公（应举）守海澄，与郑成功军鏖战，援绝殉难，其义女投城死，碧血化为此花。或为诗云：“亭亭一树玉钩魂，别有花田见泪痕。幕府晓风吹汝下，女墙明月至今存。长埋碧血仍生气，未脱青衣独报恩，剩与老梅能再世，海天各恋主人门。”结韵述老梅事尤奇。同治甲戌，沈文肃疏请为郑延平立庙得允。方锄地，忽掘得老梅，根已萎。逾年复生，且著花渐盛。文肃命幕僚赋诗纪之，惜其诗不传。

粤东互市，设海关监督。近代率以内府旗员任之，视为铜山金穴。康熙时，海关创设，犹隶于司农。大名成子来太守（克大）尝以户部郎奉命监督，在粤有《望洋台》诗云：“峻岭有高台，突兀南溟岸。长风万里来，天际帆影乱。极目荒徼外，一气疑未判。蛟室邈难即，蜃楼聚复散。天吴时出没，骊龙珠灿灿。四海无扬波，重译来浩瀚。百货走如骛，有无相易换。澳贾罔市利，此地立龙断。攘敛衅窦开，掩袭肆狡悍。横山起军垒，张威护里。外御异己者，会使诸彝惮。我来一登临，狙橘信难捍。嗟彼番鬼谋，贸迁操胜算。但恐恣骄纵，与世成冰炭。滥觞不在多，积微固有渐。勿令登台人，徒作望洋叹。”漏卮所肇，当日已深忧之。二百年来，神州耗敦，而士夫熟视无睹，可深叹也。子来后出守镇远，以刚介忤俗罢归。

元圣裔东野氏，初但置奉祀生。圣祖东巡，东野沛然具疏吁恩，得召对行在。寻有诏给祀田、葺庙宇，并予五经博士世袭。东野氏之有博士，自沛然始。沛然能诗，有《幸鲁恭纪》云：“翠羽东巡过岱宗，回銮特幸伯禽封。金丝再奏新《韶菱》，诗礼重开古辟雍。齿及元公隆典制，恩加下士庆遭逢。君师一德千秋合，载笔赓扬愧莫从。”

昭代右文之盛，旁及声律。康熙四十六年，命侍读学士沈辰垣等编辑《历代诗余》凡一百二十卷；五十四年，复命詹事王奕清等辑《词谱》四十卷、《曲谱》十四卷。一艺不遗，允推盛轨。无锡杜云川（诏）以监生迎銮，进词，为圣祖赏拔，在馆最久。壬辰春闱落第，有诏搜阅遗卷，特赐一体殿试，改庶吉士。纪恩诗云：“群玉书仓浩烟海，愧将词句续《花间》。”自注谓始终以词受知，两奉校词之命，又取所辑中晚唐诗，命武英殿缮进。同辑唐诗者，杜肇余尚书子庭珠也，时称“二杜”。

前卷列吴元朗槽部《观乐歌》。元朗，梅村祭酒子，以产部郎考选科道。上问众中知名者，陈说岩（廷敬）举吴曝以对。是日试奏议，果第一，授兵科给事中。嗣会勘铨曹陈汝弼婪赃案，既讯得实，而汝弼诬以挟嫌讦奏，坐免宫。上惜其才，命与孙树峰侍郎、宋坚斋中丞、王麓台学士、丹麓给事，同内直修书，分得《书画谱》。为书百卷，将呈进，丁母忧归，以毁卒。有《鹿樵感旧》六十韵，述梅村出处本末甚详。其《咏鹭雏》句云：“甯贪金阙三霄露，却背江湖万里风。”足表孤尚。太仓顾伊人撰梅村行状，称三子景、瞵、暄皆庶出，龆龀有成人之志。盖在驹齿，已耀龙文矣。

常熟陶子师（元滔），康熙戊辰进士。廷对策，力言均赋，称切直。出宰粤之昌化，规行清丈，一祛积弊。尝请蠲浮粮，不得。其子正靖官谏垣，复专疏言之，竟得请，传为佳话。国史列入“循吏”。有《和唐张谓韵二律》云：“道路非难作吏难，一洲鳌背立郊坛。人言琼管曾开府，我道囚山合挂冠。万里亲知春梦断，一生事业暮潮寒。新恩已是投荒处，却望新恩福地看”。“如此穷途欲进难，朝天漫上越王坛。高不合伸强项，逐裸何须岸大冠。徼外山河逢客醉，心头铁石向人寒。长安日下犹言远，穷海孤臣那得看。”瘴乡僻邑，当日皆目为畏途也。琼州处海外，武弁多骄横，压州尤甚。子师摄牧，守备黄镇中以非刑杀人，游击余虎纵不问，且素贪，屡苛索黎户。子师列奸状以上，虎亦构蜚语。督臣下琼州镇会讯，镇中伏甲相胁，子师据案怒叱，责其藐法，卒定谳如律。压人为之语曰：“虽有余虎，不值陶令一怒。”

张文端幼名敦复，长以为字，盖有所本。先是，太夫人梦有异人至其家，自称王敦，遂生子，因名敦哥。数岁殇，太夫人悼甚。既而梦异人复至，曰：“吾终为夫人子。”乃生文端，故取是名。姚惜抱《贺袁香亭生子》云：“普门大士感修熏，福德儿童乞细君。正似吾乡张太傅，再招东晋大将军。”惜抱亦桐城人也。康熙十六年设南书房，即命公入直，赐第西安门内，词臣赐居内城自公始。迨跻卿贰，典秩宗，仍兼掌院，昕夕论思，恩遇无匹。四十年冬致仕，赐宴畅春园，谕令驰驿，优游田里者凡七年。著《恒产琐言》、《聪训斋语》，谪谪以务本力田、随分知足为诫。从容出处，洵完人也。其《咏纸鸢》云：“九霄日近增荣彩，四野风多仗宝绳。”极见抱负。又，《送钱饮光归里》云：“翦蹬频话家阂好，未遂‘沧浪’意悯然。”盖公自壮盛，即有邱壑之思。尝作《芙蓉双溪图记》，屡儿咏歌，流连不置。圣祖知公深，亦曲鉴焉。

杨镜亭（于佐）《题熊汉若尚书墓图》云：“昨读司寇箧中疏，白日行天斗心驻。直声在朝泽在野，归老田园若疏傅。”美其能建言也。汉若在谏垣，尝疏言。投诚武职不得请改文职，乡试同考当专用科甲州县官，俱下部议行。又疏请归并关差，寻议准。京师左右翼裁漠缺，江南西新关，芜湖工关，广东遇仙桥、洽光厂等关，俱就近归并。盖以惩复征、恤商困也。其《通变铨例》一疏，条举诸端，尤切时弊。以工部尚书致仕。里居有浦云堂，康熙癸未南巡，迎銮，御书堂额以赐，因以名集，当世荣之。

国初，满洲督抚以洁己爱民著称者，惟傅清瑞。其督两江，圣祖勋以“效于成龙”。及殁，又谕合臣曰：“两江总督居官善者，于成龙后，傅腊塔一人而己。”故即以于谧谧之。吴中架税，计屋微钱，沿自明季，闾阎病之。圣祖南巡，特诏豁免，从清端请也。又淮扬所属多荒田，宋牧仲抚吴，疏乞缓征，格于议。至是、清端具疏力言，谓田有涸出之名，人无耕种之宝，拘责地保，则逃亡益多，熟田且荒，何裨国课？部议仍不许，特韶免之。吴人感公德，建祠江甯招宝门外。甘实庵户部（熙）《谒傅公祠》诗云：“万家架税累频年，际遇明良一且蠲。争似燕山供役苦，徵天下免夫钱。”即咏其事。乙酉，驾幸金陵，经雨花台，指其祠曰：“傅腊塔居官甚优，大有气节。”特赐额曰“两江遗爱”。清瑞尝劾昆山相国，又按治粤抚汪有良等婪赃不法、侍郎胡简敬估产诬良，皆一无瞻徇，故以气节许之。李君脯《金陵杂感》诗云：“太息东南民力竭，荒祠来吊两清端。”亦谓公与于公也。

佟雅庆尚书督云贵，亦有惠政。滇、蜀间有金沙江亘千余里，历险滩百余，为舟行之患。尚书倡议椎凿，广甯张少保继成，自是利涉无阻。高密高怡云（尔劝），时官滇藩，作《金沙江歌》云：“金沙江水出乳牛，来自番域入梁州。斜穿六诏经八郡，奔腾下汇岷江流。在昔议开辄中止，付之天险非人谋。圣主宵旰求民隐，凡厥利赖罔不周。千古巨功随运会，一劳将为滇蜀休。惊涛一千三百里，险滩一百二十余。（叶由）卧者威如伏狮虎，立者森若攒戈矛。削壁参天类排障，县岩覆地同垂旒。激湍喷雾隐日月，狂澜轰雷撼山邱。粤稽龙门辟天险，乾坤旋转神功收。通塞岂尽关气数，抑以人力邀神庥。上公经始少保继，余以筹笔襄盛猷。任贤使能谘讽广，散财发粟招徕优。工师齐集良法出，锤錾穷处焚膏油。冈陵川泽终变易，底绩七度更春秋。苴兰远阻夜郎外，贸迁人苦鸟道修。近又滇铜供京铸，牛马脊断车折鞫。积咀一朝成利涉，帆樯上下无夷犹。驱石之人有谁见，开山五丁今与俦。《桑经》郦注缺孰补，金沙永奠西南陬。”江以产金沙得名，采金者刳木，临江取之，曰“金床”。张少仪《床金行》云：“博南山南北赕北，江沙晃漾黄金色。洪炉百链得精Α，一流货取十千直。蛮儿嗜利夙轻生，刳木为临不测。终朝之获无锱铢，失足往往蛟鼍食。”明时例有贡金，国初因之。康熙时，特减十之五，著为令。

良乡宏恩寺住持三觉，相传为朱明皇子，康熙时尚在，召入大内，用与仗送归。道光中，郑慎亲王往来易水，闻寺僧述其轶事，有诗云：“熙朝恩泽及枯禅，仪仗归来见往年。刺刺老僧谈不倦，史家遗事要谁传。”按：世祖笃信佛法，尝招僧道态入京，住斋宫万寿殿，敕封“宏觉国师”。时又值达赖喇嘛入觐，故梅村《长安杂咏》有云：“灯传初地中峰变，经过流沙万里来。代有异人为教出，鸠摩天付不凡材。”圣祖亦参究释典，而御制《讲筵绪论》，谓释道之书，深知其虚幻，无益政治。盘山寺僧奉有佛牙甚巨，上辟其妄。谢山《大佛牙曲》云：“大佛牙，贮盘山。沙门所珍重，永以光惮关。天子闻之一轩渠，朕不惑兹腐朽余。锺离道上骨专车，子驷门外头亦殊。怪民本诊气，流传则已诬。在昔闻尼父，所重非眉须，只应持此夸侏儒。缅惟万几暇有时，不废贝叶书。闲情久已悟真如，究之经世嫌虚无。况兹荒诞物，涛张何足储。嗤彼唐主殆至愚，凤翔迎请同，谓堪获福甯有诸？”皆记圣祖语也，郑重笔之。

办鱼以出自扬子江者为佳，自前明即入贡。故何景明诗云：“五月办鱼已至燕，荔支卢橘未应先。赐鲜及中第，荐熟欣开寝庙筵。白日风尘驰驿骑，炎天水雪护江船。银鳞细首堪怜汝，玉筋金盘敢望传。”至康熙时，有诏永免进供，以山东按察司参议张能鳞疏请也。其疏述官民疲困状有云：“鲥产扬子江，自江南达京师，计程二千五百余里。值进贡，每三十里为一塘，竖立高竿，日则悬旌，夜则县灯。通计备马四千余匹、役夫数千人。州县各官，督率人夫，运木治桥，剿石治路，昼夜不息，惟恐一时马蹶，致干重谴。皇上圣德如天，岂肯以口腹之故，罪责臣民。而臣民奉法维谨，一闻鲥鱼入贡，凡此二三千里，地当孔道之官民，富有喘息弗安者。”疏上，圣祖为之动容，遂有是诏。潍县王潜庵诗云：“批鳞姓字果非虚，纳谏风传建极初。千骑驿亭都解辔，诏书昨罢贡办鱼。”能鳞疏中援引律令，谓百官技艺之人有言事者，皆许奏闻。尤见开国求言之盛。

全谢山作《蓬莱王孝子传》，康熙时事也。孝子名恩荣，诸生。幼时，父永泰为仇者尹奇强所杀，官断绐掩埋银十两。祖母痛子自经，母亦病死，孝子依舅家长成。既娶妇生子，出门伺仇，两遇之，锡仇不死。逮入官，执银及官牌以诉，官不省。后数年，复遇仇，竟决其首，诣官自白。官欲騐父棺，孝子叩头出血，执不可，曰：“小人已生子，甘抵法。”官感动，据事上闻，免死得旌。朱酉生纪诗云：“土孝子，蓬莱人。报父仇，不顾身。仇者尹姓名奇强，身充县胥知禁方，倚托官势行如狼。孝子父，曰永泰。所争仅锱铢，所伤及要害。孝子年九岁，告官不得直。埋葬银十两，乃是仇所给。孝子有祖母，朱丝毕命梁上结。孝子有贤母，厝棺市中屋其侧，三年泣血病且革。手捧官银声喘息：‘是物尔家三命易。’此时孝子贫无居，依于舅家姑读书。杀人者死国有纪，恐惊舅心斧不砺。无何孝子年十八，娶妻生子事已毕。辞舅出门手持斧，此时执仇不可失。仇人瞥见双眼疾，急挥不中投以石，旁有尼者纵使逸。他日复遇当其庐，志颅中耳不殊。官符捉人可诉，旧所爰书尽朽蠢。孝子烂然陈白银，丹批数行血书具。县令大叹愕，卒亦无如何。堂廉内外尽嚎苎，白虹昼下横庭柯。此时孝子再举不得贼，奇强亦遁栖霞驿。暂归已及八年后，岂料仍逢穷巷口。大呼祖母父母灵，生劈仇头县中走。县令谓孝子，开棺念之狱始理。孝子不忍父，为言小人已生子，再暴父骸甘就死。闻诸宪司愈曰俞，古无复仇今有诸，将请宗伯旌门闾。”篇长，节录之。法不得伸，迫而出此，可敬亦可哀矣。


●卷七

圣祖几余肄学，博及诸家，兼精律算，全谢山《观天篇》已述其凡。《律吕正义》成，特谕梅循斋奇其祖勿庵一部，曰：“或有错处，指出甚好。”圣学至深，犹不自信如是。勿庵《上孝感相国》诗云：“畴人守师说，蔑肯窥西书。欧逻矜别传，甯能徵昔儒。二者不相通，樊然生龃龉。大哉圣人言，流传自古初。历同声教讫，兹事肇唐虞。沐浴文治深，敢自弃颛愚。”谓圣祖每言西学富源中法，古人历法流传西上，彼乃习而加精，创论也，亦笃论也。杨文定亦邃于旧学，祖召问，欲以西洋三角算附《周易》后。文定对曰：“西洋法诚密，然与三圣人《易》不必比附。”上然之。潘彦辅《江阴怀古》云：“男儿发愤为英雄，区区典史称大忠。昇平达官孰比烈，惟有醇儒文定公。”典史殉国，文定致君，所遇之时不同。然文定为人构陷拟斩，狱巾治《诗》、《礼》，坦然如平时，忠诚炳著，夷险壹节，固方之无愧。

理密亲王为圣祖第二子，居储位三十二年，以疾黜。既乃复立，又三年，终黜，厥后不复立储。预书嗣位皇子名，藏于正大光明殿匾上，迨嗣统时发之，著为制。以圣祖睿智天锺，慎选青宫，固有深见。而孜诸当日朝论，则理邸礼贤下士，颇为人望所归，且不闻有失德事。其《陪驾幸五台》句云：“曼陀花雨纷纷落，总为君王种福田。”《恭侍圣驾阅河隄》句云：“淮浦昔闻忧水国，只今瑞麦满平畦。”言外具觇仁孝。又，《瞻仰盛京宫阙，念祖宗创业艰难恭赋》云：“只命趋辽海，崔巍仰旧宫。庄严天字肃，盘踞地图雄。念昔开王业，乘时奏武功。师征方自葛，城减又迁丰。一剑风尘际，三陲指顾中。神威宣率土，求莫协苍穹。式廓弥增壮，维垣遂克崇。入门连阃域，双阙拄高空。曳佩千官入，输琛百国同。兵农旋定制，礼乐渐移风。爰及纯熙介，逾看景历融。中原欣定鼎，故里抱遗弓。陶复追家室，舂陵望郁葱。星辰咸拱北，王气本从东。幸是余庥渥，还令后裔蒙。圣慈垂阖泽，敕遣谕微躬。远历关山峻，来亲祀典隆。丕基劳栉沐，奕叶荷饼幪。松椟灵只护，扮榆社饮通。有怀长不寐，明发惕渊衷。”相传为理邸所作，而世宗御制集中亦有之，仅字句小异，不解何以传讹。仰绎诗，其缅怀先迹，檩念邦基，固当垂为谟典。

当康熙己丑三月，再建储宫诏下，朱竹坨有诗志喜云：“震惊由地奋，巽命白天申。复睹重光日，毋烦四老人。堂悬银榜旧，笥出纡衣新。愧远青云路，难扬蹈舞尘。”竹姹与初白皆有《咏白杜鹃花应东宫教》诗，眷睐夙承，故喜溢篇什。时则有王大臣会奏，谓皇储已蒙复位，请敕部择吉举行典礼，布告中外，劳介岩以宪副与列名。疏上，奉谕：“此本留中，朕固知人心爱戴皇太子，但夙疾未全愈，且须教养。俟其德器日新，彼时朕自有旨。”逾月，介岩复专疏言之。传旨：“朕甫愈，兹事且缓，劳之辨大年何烦琐如此。”诘朝由刑部押送出彰仪门，语门人杨瑄曰：“我辈读书入仕，此身已非已有。今得正首邱，主恩厚矣。”徐学人《寄怀劳漆园中丞》云：“白简生风上九天，青蒲谏疏笔如椽。彤墀信舌惊多士，丹地披肝冠古贤。少府趁朝心似醉，长沙忧国涕先涟。餐芝商老衰庸甚，汉史无闻一割传”。“单舸萧然抵叶轻，修门回望老臣情。西曹震撼魂犹悸，东序安全梦不惊。难得温纶翻罪已，敢因严谴叹归耕。他年史然藜阁，一一编摹诵圣明。”介岩疏以东朝万寿，上娱慈圣为言，词亦委婉，而圣怒不测。迨理邸再废，廷臣屡请建储以重国本，王相国（掞）言之尤力。沈麟洲诗云：“秘殿从容召对频，庙堂气象若为新。难逢沐浴江河手，合有招延羽翼人。种漆樊侯知备豫，忧葵鲁妇枉悲辛。今朝听说朝阳凤，一纸封章新进臣。”谓检讨朱天保也。天保疏上，命于行宫亲讯，斥其不忠不孝，诛之。许子逊诗云：“独奏重轮曲，弥含抱蔓情。”则谓王相。康熙辛丑，上御极六十年，相国复密疏复储，既而科道陶彝、任坪、范长、邹图云、陈嘉猷、王允晋、李允符、范允铺、高玢、高怡、赵成穗、孙绍曾，亦联名具疏。上疑其授意，下诏切责，命相国子詹事奕清、道员奕鸿及陶彝等，俱以额外章京，军前效力。沈子大《呈西田公》二律云：“十年勋望重巍班，致政天教元老闲。四海还期相司马，九重未许卧束山。髯毛尽白忧危后，风度遍高进退间。旧是孟尝门下客，今来喜见尚童颜。”“鼎湖一恸泪潺湲，抱病舂明日杜门。真相声名留牧竖，罢官情味对儿孙。愁扶鸠杖看边月，喜听鸾书到海村。天下升平公已老，从容饱饭亦君恩。”诗作于雍正初元，相国方乞休得请。“鸾书”句，谓有诏蠲江南浮粮也。又，沈确士诗云“兰台空署赴轮台，诏遣从军万里来。食禄目应陈正论，至尊终是重良才。不教天远投魑魅，更许兵屯辟草莱。想像高秋望京国，一时回首白龙堆。”则为台谏诸公作。陶篁村撰《孙公墓志》，谓建储疏草，给事中高怡主之。孙即绍曾，字二乾，篁村其孙也。雍正丙午，有诏赦还，允符、图云、成穗俱前逝，怡尚在，年垂暮矣。闻诏喜甚，假驿马疾驰，日行二百里，抵归化城而卒。同时二高皆有声，玢字荆襄，武康人，归后，编戌次所为诗日《出塞集》。吴县金立斯有《怀高武康》诗云：“身讶新擐甲，冠为旧触邪。一言陈白简，万里度黄沙。”或云台章列名者，尚有邵玑亭。国史载陶彝等十二人，不及邵。俟孜。

圣祖诸皇子皆擅翰藻。诚隐亲王《扈跸恭读御制诗文》云：“帝歌《瓠子》即平成，宵旰精勤更省耕。物在春台皆自乐，野张行殿见与情。民瞻彩舸花前拜，马避嘉禾柳外行。过沛横汾徒羡美，宸章全是为苍生。”南巡所至，间里腾欢，诗中略见。诚邸集有陈省斋序，盖圣祖命侍王读书时所作。雍正初，王夺爵，省斋亦遣戌。曰“隐”者，乾隆时追谧也。他若恒温亲王《乾清宫侍宴》云：“仙禁初舒一叶萁，瑞云时向玉阶停。尧尊香满春前举，天语温多醉后听。无限恩光分几席，始知乐事聚家庭。年年此际陪惧宴，四海雍和万汇甯。”涪度亲王《扈驾谒陵》云：“迢遥一望郁苍苍，烟霭云岚带瑞光。万代共瞻先泽远，一人亲展孝思长。山前捆听《箾韶》奏，松下时陈祖豆香。尽仰发祥来此地，自今永世卜遐昌。”怡贤亲王《恭和御制耕织图》诗云：“历历三时况，如陈《七月》篇。秋云青甸里，春雨绿畴边。圣治先无逸，皇衷重有年。孜孜宵旰意，总向画图传。”“玉帛梯航远，山龙绘绣工。岂知寒女事，犹入睿吟中。勤俭昭漓俗，劳思爱古风。垂裳开至治，衣被万民同。”庄恪亲王《山庄应制》云：“山庄宜夏日，五月似秋凉。瑞草随风蔼，名花露芳。鸟哌青嶂下，燕掠碧溪旁。佳景陪宸赏，因思献寿觞。”花萼连章，并谐《韶》《濩》。世宗于诸王中，惟怡贤亲王友爱特笃，恩礼始终，身后侑享太庙，并以遗诗编附御集之后。盖王之忠诚笃棐，有以上孚宸眷，非偶然也。

拖诺山、狼居胥山纪功二碑，为京江张文贞手笔，世推其典赡。是时文贞已拜相，从征沙漠，寔与帷幄之议。其在翰林，以进讲称旨邀擢，洊致通显，为太平宰相二十年。每据经义纳忠，多所启沃。词臣曹禾请封惮，公谓非古，力驳之，事遂寝。屡奉命勘河，指陈皆有特见，上亦眷倚不衰。其母疾，御书《金刚经》以赐。辛卯，扈跸热河，疾卒。赐梓材内帑，命大臣一人护其丧以归，擢其子逸少侍读学士。谕廷臣云：“朕御极五十年，待大臣如手足，如蒋立德、周祚、李爵、杜立德、冯溥、黄机、吴正治、王熙、李之芳、宋德宜、梁清标、李天馥、张英、熊赐履、吴碘、陈廷敬，皆年老告退，得林下怡养，保全名节。其在朝与朕同事者，无不须发皓白矣。宿学老臣，纷纷辞世，朕每心伤痛哭。今又有大学士张玉书之事，朕悲悼不已，故作挽诗一章，与卿等知之。”许念中给谏《恭和御制韵》六首，第二首云：“廿载中枢筅帝纶，特将恭谨契严宸。循墙莫侮黄扉老，赐杖初惊白发新。旧德久留编简在，重泉未遣姓名湮。化成久道天行健，转为心伤忆旧臣。”述上谕也。其第四首有云：“匪躬蹇蹇占无咎，奉诏期期迹未湮。”平生忠謇，二语尽之矣。泽州相国次年卒，同谧文贞。念中诗云：“太平元辅承恩渥，身后余荣及易名。他日相臣谁作表，一时同录两文贞。”

《古今图书集成》设馆于康熙丙申，历廿载告成。书分六大部，为典凡三十六，备员纂修者如其数，人专一典，时谓之“集成馆。”黄莘田《题集成馆纂修图》云：“藏珠府接大罗天，握椠怀铅各并肩。不比兰亭修楔事，群贤毕集永和年。”“雅雅鱼鱼俨受经，五云深处子云亭。缥缃亦有麒麟合，一一丹青是汗青。”“文章谁不羡《西昆》，一代闲平典籍尊。遣老白头爱渔猎，得司獭祭是君恩。”“清夜西园讠燕集图，图中人尽食天厨。他年收入《宣和谱》，可有萧梁跋尾无？”是亦石渠故实也。《皇与考》之作，亦在康熙朝。王方若修撰预修图表，其《即事次和顾书宣》云：“栖尘帘阎喜新除，秘册骈罗几席虚。周室职方传旧志，汉家年表效横书。要从鞮娄增图籍，岂为华离问史胥。理罢缥签方永昼，垂鞭归拂晚风疏。”玉署前尘，望如天上。其书详厘疆里，计以弓绳，虽《周髀算经》无此精覈。杜让九孔目《缮写皇舆考进呈样式恭纪》二律云：“圣学考方与，词臣会石渠。纵横年表式，废置历朝余。直祖‘三通’说，分删百部书。欲成不朽业，辩论岂容疏。”“编摩诚不易，立格选工书。凤尾端波折，蝇头别鲁鱼。当筵推二妙，握椠费三余。束手看真赝，争来上直庐。”注云：“陈、叶二先生持议互有异同。”陈、叶，亦共事者。二妙，谓庶常彭菜洲、杨玉符小楷最精。圣祖留意写官，尝召对录事孙宗宪、举人吴世恒及登春，问平日习何家书法。宗宪、世恒以锺王对，登春以泛习诸家对。并询及籍贯、履历。龙光幸接，下士荣之。又云：“丁巳新定朝仪：以翰林首领官列，坐第七班。经筵讲章暨制册封诰等文，皆由缮写。凡封册，皇后九叶、妃七叶、嫔五叶，册词四六，亦递减二联。”让九诗有云：“一番金册辉彤管，赤叶词头等第明。”述其制也。又，庚申十月，赐内阁、翰林院官笔五千枝，为阁中票签、院中讲章记注之用。内阁分其半，余给讲官，人各五十枝。写正本者，人各五十枝；写副本者各三十枝。更以五百枝备写档案，存起居注；五百枝备写讲章，存外衙门。让九任缮写，得赐与讲官同。笔为丁酉年制，世祖御书房所藏也。纪恩句云：“雕成碧字题群凤，印就金章记时。内殿余香传禁秘，先朝旧泽动人思。”孔目，枝官，而当日亦居清切。

宫中有与图房，藏疆吏所进山川疆野各图，旁及边荒要塞，凡万余种。康乾时，两次命儒臣萃辑成册，题曰《萝图蕾萃》。仁宗复命翰林官续加孜定，编入宫史。法梧门顶焉，有诗云：“吾尝纂宫史，日侍舆图房。与图十万卷，堆满三间堂。拓地九州外，点笔铢黍旁。辨说非一家，沿革甄综详。”惜宫史深阂，无由诠镜。后来推董方立《皇清地理图》，李申耆刊行。朱寅庵题云：“庄叟从来亦妄称，太仓梯米见何曾。笑他章亥徒虚步，造化居然有准绳。”“禹迹如今几变迁，黄流东骛最茫然。汴淮千载嗟三夺，立论空怀邵国贤。”“万里岷幡指掌看，参详六体岂无端。谁亲博物罗方志，王会由来列大官。”“玉门三道接水山，天马葡萄入汉关。四万里中频指点，十千戈壁隔诸蛮。”“乐浪元菟汉东邦，鸭绿图门限两江。白岳波州春缕缕，浪传名物到书窗。”“二劳飞景望琅琊，旧梦如今雾里纱。谁过潮河蹋尘海，披图风雨卷林花。”其图东尽费雅喀，西极葱岭，北界俄罗斯，南至于海。州邑改更、水道迁变，皆孜校详审，以道光二年为断。申耆参订，分为四十一图付椠。咸丰丙辰，胡伯蓟以书版式重刊之。

高固斋（兆）为国初吾闽“平远台十子”之一，尝于先叔祖鹿泉公玉尺山房见所藏《启祯宫词》百首，蒐罗秘闻，多纪载所未及。康熙时，荷兰使舶过闽，固斋获见之，作歌云：“乙巳冬十月，铃阁日清秘。抚军坐筹边，颇及荷兰事。幕下盛才贤，共请闯其使。连骑出城隅，江声来湖濞。横流蔽大舶，望之若山坠。千里列楼橹，五色飘幡帜。飞庐环木偶，层槛含火器。画革既弥缝，丹漆还涂坚。叩舷同坚城，连铄足驰骑。伫立望崇高，真非东南利。某也亦宾客，缒藤许登肢。番儿候雀室，探首如鬼魅。摄衣升及半，火攻炫长技。烟雾横腰合，雷电交足至。译使前致词，此其事大义。其上容千人，方车矧并辔。其人各垂手，周行若沈思。中央匾指南，枢纽浮天地。铁轴夹其间，凌云百丈植。七帆恒并张，入风无定吹。沓施如纲罗，坐卧引猿臂。下观空洞底，委积于焉寄。悬釜炽饮食，戴土滋种莳。但可叹博厚，安能测远邃。舶师亦国臣，逢迎慰临涖。坐我卧榻旁，氍毹足明媚。雕棂障玻璃，悬桁垂卣觯。发笥出葡萄，洗盏注翡翠。高泻成贯珠，传饮劝沾醉。银盘荐瓜蔬，风味颇浸渍。岂欲倾其酿，因之穷审视。明明簪笔边，半卷有文字。绘事江海迹，水道可大备。岛屿分微茫，山川入详委。观图见包藏，甯惟一骄恣。上马大桥头，目送增忧惴。呜呼通王贡，讵可忘觊伺。周防勿逡巡，公其戒将吏。扬去势已形，礼义不足饵。”诗作于通市百余年前，而见微知著，引为深忧，不可谓非远识。固斋与同人结荔社，相从评荔谭艺，是诗见所著《荔社纪事》。会岛彝窥闽，有巨舰二，泊五虎门，求闽、粤、浙开馆通市。制府某许之，择河口陈氏地奏于朝，下部议。侍郎郑山公，闽人也，力争不得，后出固斋诗，乃罢。时人为之诗云：“夷舶窥江事可知，庙堂无策但羁縻。郑山一代回天手，犹仗高生讽谕诗。”事见《赌山庄笔记》。

熙朝寰海棣通，大西洋荷兰诸邦，梯航入贡，陈画珍于宗庙，列鞮亻舞于外门，有史以来一开创局。德州李渭占大令（徵熊）《海舶行》云：“山如砺，河如带，我朝车书大无外，束渐西被朔南暨。翁洲东南第一关，汪洋波涛通万派。清晨放去流求船，飞烟一道金崎界。更历闽广达安南，风帆沙鸟路迢递。马塍暹罗噶喇吧，弥漫天风舞砰湃。柔佛吕宋玳吗，岛屿纷纷列海裔。深目高鼻结队来，百物皋牢凭市侩。扶桑之东虞泉西，竞向中华献珍怪。氍毹瓢毡缎羽毛，多罗断缕布火毳。白檀青木阿萨那，鸟卵象牙闲碡瑁。鹦鹉如雪或如丹，孔雀似锦鸟倒挂。玻瓈瓶盛红毛酒，色艳琥珀酌大贝。峨舸遥出水晶宫，千尺帆樯来月竁。区宇陋前朝，幅员越往代。纵横谁知几千程，秦皇汉武徒夸大。东风海岸龙旗高，闽商欣欣纳关税。”鹣林鲽水之盛，路竹禽管之奇，汉德所昭，初非侈述。当时习称西洋为“红毛国”，汝州马心城（振垣）有《红毛酒歌》云：“秦望山头风夜吼，一夕雪花深没牖。玉楼银海彻骨寒，石鼎金炉不温手。主人饮我玻杯，云是南海红毛酒。红毛之酒红于血，色香与味三奇绝。倾之一玑即醺人，葡萄椰子失芳洌。红毛有国在何许，故是暹罗真腊伍。春酷初拨珍珠圆，一滴染指贵琮琥。圣人有道四海一，异域效珍贡上国。万里飞槎浮海来，缩吻神鳌夺不得。我欲饮此乘兴直上落迦颠，指顾岛屿在眼前。蓬莱三山凌风到，下视人世空茫然。”沟瞀小儒，罕知域外，相与歌咏太平而已。

鄂罗斯自顺治时入贡，中经天讨，宾服益虔。劳介岩纪鄂罗斯入贡诗云：“彼番者族来上国，紫髯碧眼画图出。其发不辫复不梳，其种非羌亦非焚。生兕之华染用红，毛之属毡多黑。举动狰捕态各殊，瞻顾睢盯状非一。丰貂文锦独从容，定是此邦王与公。趋跄手捧蛟龙匣，上表称臣循礼法。珍奇错落罗篚筐，万里缄封达尚方。”盖康熙癸酉十月事。又纪荷兰入贡云：“六载垂衣奠九环，梯航闽崤达燕山。《周官》职贡惟中土，《王会》披图列百蛮。鲸海何年归凤历，鲛人此日识龙颜。炎洲万里凭风信，不似珠崖困往还。”则丁未十二月事。乾隆乙未，叶学山舟泊瓜洲闸口，见荷兰贡使归国，纪诗云：“白ふ波斯驾海航，吹螺遥夜指南方。黄罗帕子薰香捧，新译天朝诏数行。”是役，荷兰入贡，波平风利，迅达澳门。遂以腊月抵京师，得预春宴。乾德桄被，风云应律，尤称盛事。

</div>
    <div class="pagination">
<a href="十朝诗乘_page5.html">上一页</a><a href="十朝诗乘.html">1</a><a href="十朝诗乘_page2.html">2</a><a href="十朝诗乘_page3.html">3</a><a href="十朝诗乘_page4.html">4</a><a href="十朝诗乘_page5.html">5</a><span class="current-page">6</span><a href="十朝诗乘_page7.html">7</a><a href="十朝诗乘_page8.html">8</a><a href="十朝诗乘_page9.html">9</a><a href="十朝诗乘_page10.html">10</a><a href="十朝诗乘_page11.html">11</a><span>...</span><a href="十朝诗乘_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
