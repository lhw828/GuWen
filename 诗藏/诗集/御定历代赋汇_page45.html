<!DOCTYPE html>
<html>
 <head>
  <meta charset="utf-8"/>
  <title>
   御定历代赋汇 - 第 45 页/共 143 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定历代赋汇 - 第 45 页/共 143 页
  </h1>
  <div class="content">
   汉江赋【有序】　　　　　　　　　明兴献帝
　　序曰天地间为渎者四而汉江居其一发源于兴元之嶓冢经汉中沸郧襄距丰郢合潜沔至大别出江而朝宗于海诚荆南之险壮而人臣之输忠者取鉴焉夫汉尝浡潏于唐平于伯禹职方于明古今冒厥利吾幸宅于此实襟带之固将资忠于藩屏以副九重眷托之心而禹之明徳葢亦不可忘者邪因作汉江赋若郭景纯木虚成公绥之江海河赋殆未易追踪者也见者其无诮焉赋曰
　　沕妙有之肇播兮辟天地于崇卑贯山岳之血脉距渤澥而派兹殷广汉之涴演兮混灵源于嶓冢穴磎谷之萦纡兮潝洪流而汹涌削万里而直下兮曷沙礐之能壅遡天灵之奕叶兮浩澒洞其愓悚淼地轴之浸防兮咨民居之匪康纠龙蛇于万壑兮毒吞噬而巢窟其彷徨帝命禹作司空兮慨鲧绩以遏懐襄殚神思之集劳兮信决导之有方忘呱子而惩入门兮卒告功于平成屏尘氛与灾瘅兮洽文命于八纮贻兆世之巨利兮荐明徳之芳馨怅至圣之浸逺兮遹支裔之休明何辛受之汨常兮染慆淫于斯邦艳游冶之靡丽兮涤新化于文王纷淑慝之积习兮夫岂汉水之所渐濡瀹元气之精华兮恊氤氲而敷腴挺人物之瓌竒兮郁隐显而异需孕吉甫之文武兮顺履霜之孝子淬徳公之峻操兮藻氷鉴之雅士表向宠之淑均兮烈习珍之英伟老柬之之相才兮壮柳恽之书生怜子羙之忠爱兮着浩然之幽贞喟张问之拒新法兮矫孟珙之衂金师歆叔敖之政教兮谔季良之谏随毅连万夫之骂贼兮瘁庭芝之勤王艾汉隂叟之戒机心兮炳文考之图灵光嗟人杰之降生兮固长川之所经纬彼鳞羽之蕃息兮亦余润之分羙背负鼋鼍之赑屃兮目比鲽魪而不相离鬛鼓鲲鲸之腾簸兮翼飞鳐于渑池锐蛇尾之鯥鳞兮森鹤羽之灵翘曳六足之鮯魪戴八极之神鼇文屋瓦之蚶兮声婴儿之防转车轮之鲎兮覆金铫之魮牣魦鲿鰋鲤之琐碎兮咸亭育而无遗嗟生生之不穷兮复飞动之繁滋匹嘤渚之雎鸠兮羣在淙之鳬鹥唼来賔之鸿鴈兮号凄清之鹍鸡介战翼之鸳鸯兮下振振之鹭委胎化之仙禽兮炫能鸣之鹜泽虞长鸣而不去象主守之官雝之行且揺兮况兄弟之急难□一足而□三日兮又有两首之防似鱼而防似鸡兮鼈入海而为蛤水狗马厥类孔多兮石神蜧纷其含和或凑集于浅濑兮或浮泳于沧波或啄攫于稲粱兮或容与于茆莎漾江篱之旖旎兮馥汀兰之葳蕤羗盈揭车之披披曽不与薉而因依揭葭菼之长洲兮濯篠簜以千陂防荷芰之万顷错包茅而贡之匪直物产之富盛兮讵识乎至徳之灵长出汉中之百折兮经郧国之惟阳导均沣而抱襄郢兮领潜沔而萦带乎沧浪沃蒸渟滀于梦泽泻大别而东驰于扶桑濊澐澐以沨沨兮荡日星于无极之墟浏测测而细罔渗漏兮迥不失尾闾荡洌洌以自洁兮入百谷之潢潦而不辞渹漷潏以奔放兮遵咸池而东之形委蛇以跨南北兮宛若白虹之赫曦时澎湃而撞崖壁兮突如鐡骑之攘抢终妥帖而静虚兮虽包荒而弗容乎魍魉唯虬龙之蟠骧兮韬珍产之陆离秘灵祗之幽迹兮吐云雨而渺弥升一元于太虚兮袭徃来之不息亮天地而利民物兮伊谁之绩躬八年之胼胝兮曰崇伯子之力欣戴永水兮曷其敢斁肆皇明剖符兮奄茫茫之禹迹沛汪恵旁洽兮暨祝融之宅肃藩岳修贡兮敢隳厥职乃歌曰纪南条兮汉之浮禹所治兮安若流民世世兮奠室畴爰宅兹兮亦何求王家其乂皇徳是酬
　　四渎潦水赋【有序】　　　　　　　明太祖
　　朕尝俯仰二仪深思其所以必隂阳之所以着今也槩观二仪隂阳也隂阳二仪也此其所以未知也夫二仪本二气之所着若否于二气则上下隔矣若或上下姤则万物咸亨所以亘古至今必盛暑之时则密云浮游于两间霖雨大降斯太和之至矣潦水之兴矣若果如斯则生民福臻君民者仁治今当其时墨云靉霴风不鸣条雨不破块宜乎其时故为之辞曰
　　惟二气之姤和无不及而否过运氤氲于两间浊三江而九河清淮济而盈海无洪涛而巨波倏汗漫而连野蓦汪洋而浸多俄防风之拂靣对倒影而沉柯昔襄陵而懐山神禹凿而民歌己而滔滔东注非海潮而他何三门峻急吕梁旋涡巫山莫止来源沙陀漑荆楚被菉荷廖久疾起沉疴均沾万物特盛时禾尔乃荡荡漾漾婆婆娑娑浮轻舟之兰櫂利渔夫之椶蓑湍于崖壁緑挂女萝泛于农圃茂于蓼莪五岳示态精英嵯峨泽施愽爱奚分巨苛便商舟之络绎善官站之走舸防百川之皛渺冲撞林麓之岩阿或巨鱼之跳跃翩翻嫩緑之浮荷布浮萍之满靣浴洁白之游鵞泽北塞之翠草犊胡民之紫驼功既滂沛溢堤盈坡海上瀛洲稽颡称臣拜首夷倭夫何徳备天地雨旸时若而不磨
　　济川赋　　　　　　　　　　　魏文帝
　　临济川之层淮览洪波之容裔濞腾扬以相薄激长风而亟逝漫浩汗而难测眇不覩其垠际于是龟龙神嬉鸿鸾羣翔鳞介霍驿载止载行俯唼菁藻仰餐若芳永号长吟延首相望羙玉照晣以曜煇明珠灼灼而流光于是游览旣厌日亦西倾朱旗电耀击鼓雷鸣长驱风厉悠尔北征思魏都以偃息托华屋而遨游酌清于金罍腾羽觞以献酬
　　济水赋　　　　　　　　　　【明】谢肇淛
　　相彼神济截流成渠旣渟而北发复散漫而南趋爰潜伏而不见瞥飞逬其突如粤自岱宗之麓迄于滕薛之墟瀑雨晴歕雪花夏嘘寒星画煜明河晨铺顽石溅髓骊龙吐珠其可得而名者七十有二而支流旁脉不知几千万余乃命司空载瀹载驱或合或析或直或纡储其涓滴归之尾闾引洸合泗接汶通徐浮万石之艅艎供上国之转输故虽防而称渎视河汉其焉殊信神功之澔瀚夫岂鸜鹆之所能逾
　　洛川晴望赋【以愿拾青　　　　唐紫为韵】白居易
　　金商应律玉斗西建加旬雨之时晴叶秋成而适愿是用歩闾里询黎献皇风演溢歌且听于升平圣泽汪洋诵不闻于胥怨尔乃命亲懿防朋执赋邙山眺洛邑天泬寥而云静气肃杀而风急三川浩浩以奔流防阙峨峨而屹立飞梁径度讶残虹之未消翠瓦光凝惊宿雨之犹湿嘉三时之是务观五谷之斯入览涤场之在勤知滞穂之见拾及夫日色黯黯寒光荧荧逺水澄碧羣山结青山水隐映花气氲瞻上阳之宫阙兮胜仙家之福庭望中岳之林岭兮似天台之翠屏宜其回銮舆检玉牒朝千官兮御百灵使西賔之夸少弭东人之思攸寜不亦盛哉客有感阳舒咏乐只挥毫翰独徙倚愿得采于刍荛终期拾乎青紫
　　洛原赋　　　　　　　　　　【明】赵时春
　　将与子兮瞻彼洛洛之水浏而清漠披宿海而划龙潴晕汉宫而带唐郭驰走周韩之郊鸱张大岳之脚泝鸿防之肇域懐麓宛其如昨帝殷厪兹秘谟期使天文式廓命巨灵之赑屃赞崇子之疏凿奎章兆于神龟文命受而斋瀹敷贲烂若羣英炳五用于丹艧肆后献之制材必于是乎咨度灵光覃夫千秋伊献哲之攸作懐圣图以宣文驾昆仑而磅礴爰谕俗以摛词反斥约而为博托音咏以讽规郁春葩之敷蕚翳元白之嫓徽实鸡羣之孤鹤庆流衍于江濆纷绪之绎络锵钧韶之鳯鸣亦乘秋而作鹗传世夐其殊流义将湮而恩薄顾之子防诸衷惧将遵乎宗祏乃道河以泝江葛蔹延其所托锡嘉名于豫邦本太始之浑噩陟崇丘之累累絙千里其如削带湍流之喧豗喷鱼龙之挥霍嗣先猷之鸿音鼓清风于万壑巍厚载以争隆泽沿洛而施愽煽轨躅于无疆岂斯文之矍铄乱曰与子逰兮洛之南南有三峰熊耳山遥瞻淮汉流潺湲与子游兮洛之西崤华连蜷蟠朱提层峰峻岭与天齐与子游兮洛之阳嵩少峥嵘直太行龙门九曲道路长与子游兮洛之野鬭鸡走马金沟下累累冢墓何为者洛之原兮邙之水松桧森森泉石每每沃野良田众所羙禹范周鼎有遗趾吾与子兮从兹始
　　泛渭赋【有序　　　　　　　　唐】白居易
　　右丞相髙公之掌贡举也予以乡贡进士举及第左丞相郑公之领选部也予以书判防萃选登科十九年天子并命二公对掌钧轴朝野无事人物甚安明年春予为校书郎始徙家于秦中卜居于渭上上乐时和歳稔万物得其宜下乐名遂官闲一身得其所既羙二公佐清净之理又荷二公垂特逹之遇发于嗟叹流为咏歌于时泛舟于渭因作泛渭赋以导其意辞曰
　　亭亭华山下有人跂望兮爱彼三峰之白云泛泛渭水上有舟沿兮泝兮爱此百里之清流以我为太平之人得于斯而优游又感阳春之气熙熙兮乐天和而不忧曰予生之幸兮时哉时哉当皇唐受命之九叶兮夷与华而无氛埃及皇帝纉位之二纪兮命髙与郑为盐梅二贤兮爰立四门兮大开凡读儒书与履儒行者率充赋而西来虽片艺而必收故不弃予之小材感遇于知己心慙怍以徘徊登予名于太常兮署予职于兰台台有兰兮阁有芸芸芳菲兮其可袭备一官而无事又不维而不絷家去省兮百里每三旬而两入川有渭兮山有华澹悠悠兮其可赏目白云兮潄清流且或偃而或仰门去渭兮百歩长一日而三往夜分兮扣舷天无云兮水无烟迟迟明月波灎澹櫂夤縁日暮舟泊草萋萋兮沙漠漠习习兮春风岸栁动兮渚花落发浩叹以长引举浊醪而缓酌春冉冉其将尽予何为乎不乐鸟乐兮云际鸣嘤嘤兮飞裔裔鱼乐兮泉厎鬐鱍鱍兮尾潎潎我乐兮圣代心融融兮神泄泄伊万物各得其乐者由贤圣之相契贤致圣于无为圣致贤于既济凝为和兮聚五福发为春消六沴不我后兮不我先适当我兮生之世彼鳞虫兮与羽族咸和乐而不知恵我为人兮最灵所以媿贤相而荷圣帝乐乎乐乎浴于渭兮咏而归聊逍遥以卒岁
　　渭水象天河赋【以题　　　　　唐为韵】刘　珣
　　昔我先王肇修人纪乃建邦国以立都鄙或处沃而称奥或宅中而为羙周分景台之测用防隂阳之拟汉据鹑首之分实为山河之理故右扶风而左溤翊距泾川而浮渭水潼防襟带鄷鄠巍峩下则崇冈于地险上乃取范于天河城雉周环而斗设宫观骈牙而星罗转曲江于前岸俯冀阙于中波车马諠流浑派声之交错风尘日夕与津雾而相和葢圣人垂则必天之象王者都防大洽斯享运旋衡以齐玉烛法露盘以崇金掌四方辐凑万国攸仰风云以之吸合日月于焉澄朗茍祯祥而应防则乾元之攸往何必河出图洛出书然后为卜食之华壤者也懿哉作者元后中兴后嗣同天之道顺人之意横桥乃牵牛之设素浐则饮龙之谓晚光澹灎接鳯苑之祥烟晓色清明连斗城之佳气楼台傍而津涯隐伏钟鼓作而波涛汨沸不覩斯焉以取斯寜复知王者之贵不察所由于所以又安明坎徳之灵而主乎渭徒观其逺界汧陇横截秦川沃长安之霞日浮京兆之云天都邑傍于左右舟楫来而泝沿上林之烟开雾巻建章之户万门千朝而望兮蓬瀛若留乎岸侧夕而临也河汉宛在乎目前是以娄敬云被山带河四塞为固岂不谓天道无亲惟徳是辅祥符下及瑞图斯遇以登仁夀之理用表坤灵之喻请谓东周安处先生之徒与须知西朝翰林主人之作赋
　　渭水贯都赋【以帝王建都取　　唐诸上象为韵】卫次公
　　清渭天凿名都王制贯金城千里之域冩银河九霄之势同穴发源众川潜泄分黒水以渺漫绕黄山而迢递水能济物用导于中州君徳配天故法于上帝都之防也皇皇渭之流也汤汤异东西之瀍涧非汲引之沮漳夏后濬川分流非肇于伯禹秦徳王水贯都必因于始皇照防凤之丹阙架长虹之飞梁褰裳者不劳于揭厉濯缨者何必于沧浪泛彼楼船掩横汾于武帝濵之钓叟感入兆于文王且夫前王酌宪惟王都之所建度地有孚因贯渭之上腴曲抱乎周原秦野旁临乎八逹九衢既流衍以红粟诚辉焕乎黄图则知八水皆流岂清于渭水五都并制莫大于西都原夫渭者雍之巨浸都者人之所聚天垂法君必取曳云间之清渭何殊云汉移天上之紫宫洞开天府及乎萦流一带中派纡余荡元气澄太虚稽前典而备矣于名川而舍诸岂惟积润于庶物固亦近壮于皇居至乃春景澄廓晴霞朗畅防万象于影中度牵牛于波上客有观光者于兹而写望羙夫取法可仰因天垂象疏紫陌而逶迤流丹霞而荡漾周公卜洛虽云风雨所交秦后贯都实谓膏腴之壤惟洪业之永固与渭流而弥广
　　泾渭合流赋【以题　　　　　　唐为韵】独孤绶
　　游者感异源而合趣指泾渭于秦树泾如经也自北而南流渭若纬焉从西而东注性相近以不息势使然而自遇湜湜其沚昔既闻之于诗汤汤其流今则状之为赋夫至清者渭至浊者泾惟清也鉴物之道着惟浊也含垢之义形共导金气咸通井星混殊流之昭晰成一带之潆渟初以纵乱横似争长而难杂终以洁受污何极暌而乃合禹功之所两存汉苑斯焉愽纳乍异其色觉游鳞之隐见必同乎声带长风之萧防象昭回之可求歌郑白之有由饮马投钱足以发明亷士决渠降雨足以殷富神州既相以利物寜自异乎并流知之者齐我以不皦不昧感之者比我于一薫一莸斯乃柔以长存和之足贵近则顺洪河之纡直逺则成沧海之濩渭同功一体叶灵通气信殊谷洛之流寜爽淄渑之味夫然彼独清而无偶非逹识之所谓
　　丰水赋　　　　　　　　　　【宋】王孝友
　　豫章古号勾呉附庸自江北而徙建即南昌而分封汉锡以富晋命曰丰梁暂畀抚隋复洪环囦洄洄镇山崇崇既焘社于爵列亦要银于县公起造物之休息产人杰之冲融经学齐缓衣冠鲁风仕少宦情俗与古同操觚懐铅莫备形容粤自丹阳启土长睨中夏命干将于呉产资越工于欧冶凿大騩以出铤訹风胡而定价发龙渊之新硎与太阿而更霸愕千仭之壁立浩万折之倾冩惊屑越于兕甲指飞飏于驷驾火精潜閟于吉土晋旅瑟缩而退舍武皇筑宫以旌异章帝亲题而赉下何灵物之铲迹沦古犴而不赦紫气轮囷而贯斗寒芒剡奕而争夜孔章雪锷于久蛰壮武服之而惊佗始丙粲于北岩终耿光乎少华眷天寳之必复骇延平之儵化凛冲气之攸在非见骤而惊乍玩防镡之书赞岂取次而假借乃若池山濯秀芙蓉浴日真灵所栖厥惟始丰新郛是营永徽僝功章水径其北曲江汇其东带二水之交流襟三洲之长雄洪澜舞蛟巨隄暝虹下干艘之粲白动樯牙之飐红灌输辐凑泉货阜通若夫晩濑无波夕景涵空听烟外之鸣榔认鸥邉之短蓬髣髴笠泽依约呉松晞濠上之游儵亚洞庭之橘宫竦屐前闻侈观后躅威鳯巢其髙冈鸑雏啐于幽谷窖栖神丹渊生金粟药石镂赞皇之赋宝室快涪翁之读鼇扉之文如在骑省之颂可续词工长善诗妙羣玉頫墨池以心敬防孝泉而貌肃乡标长乐里揭长安洲既骛龙社亦歌鸾精行逹孝而锡封夀春羁忠而列仙追宪表之清风诵少陵之大篇记河西之新幢哦出塞于左贤嗣银筦之遗响证丰碑之瑶镌或居乡而化行或启宇以旁延忠厚策勲于续敕信谊成徳于同年狥一节而尸祝壮九拜而极言伟三称于郎宿赫再忤于师垣诗矜豪于痛饮赋夸雄于会躔续碑语于溪堂晤赏音于平川句折良史之竒学富尊经之篇或交臂于射乡或冠伦于黉省伸谠议于鬻醝建逺图于推茗钦孝着于宰木慕亷称于安定燹妖像之俗斥丛祠之干正或乘车于五龄或用钺于百乘裁效牵之络绎予蠲除之侥幸外夙着于模楷内兼优于文行扁华椽于补史勗师説于西冈咏春还之清诗讽金影之名章议论欲超于峨岷种艺或规乎夀张堕谪仙于樊楼精象数于草堂书裒至孝之通神卒感仁言而弗忘睇黄墟之髙标想西陂之逸韵赋严濑而轩渠诵贑滩而奋迅慨玉楼之感歌吊竹坡之形影揭诚斋之墓表哦水心之篇咏宜蛮夷觌徳以心化淫滪收波而神听或遵养于宗府或厌直于仪曹指退轩之奎文问竹坡之诗豪或廉问于两骖或通梦于三刀莫不富水其清侯峰其高位不满才荣未副褒或默或言各惟所遭道有升降一人之本薰然慈仁告新令尹雷裴显晋张栁称唐亦有朱冯可以捜扬诗称水部律进奉常或振廪以同食或鞭石而固防旴南称陈临汝表江返宿习以改纪乐半环而祀王赞府景伯专媺有唐非无印曹上坡位扬亦有少僊宋刘相望宛其风流膏沐晔光巍巍寓公赫赫明府于粲大兴发敭溥诩鲁无君子斯焉取斯
　　泛滹沱河赋　　　　　　　　【明】石　珤
　　介然子将如东瀛放舟于滹沱之浦览郡国披山川辨土壤聆风泉俯象六极仰窥无垠问遗俗于故老招海上之飞仙于是揖渔人而进之曰子亦知夫兹水之源乎出自繁畤经于代谷放乎鴈门之坂带于太行之麓朔方巨岳实扼其胸恒卫诸流半入其腹气吞万壑激硊而未平势应三泉堕平原而愈蹙时乎春氷乍融积雪方觧支流趋顺客浪藏骇迂回漫延千里一带霤石成渠锵波赴海千城借其润色万畮资其灌漑鏦铮鸣帝子之环呕轧散将军之凯编桴贾客灯火辉煌罢钓渔郎歌声欸乃方洲乍晴倏昏忽明擥神农之遗谱得灵均之杜蘅及夫积霖未止秋水大至巨涛坼空驶溜轩地律令助威飞亷拥势海若为之改容巨灵因而避位鲸翻渤澥鬼母长嘑虎栗昆阳英雄失智山刋菑翳野诛朴先驱一指崩沙溃屋怒留城邑薪藁如云殃及鲿魦僵尸遍谷亦有倾城摧山变陵不雨而怒无龙而兴湍随鲲徙势若雷崩断岸防隤殷轮牟赤平冈被齧戈防犹青霆击断趺讶鱼龙之识字渚留袍笏岂犀火之通灵乃有泗濵磬浮汾隂鼎见寳镜入秦号钟归梵泾阳嫁女箫鼓犹喧龙叟射绡波涛饱战坏百尺之长桥刬千年之古堑人懐鱼鼈之忧国有沼池之叹忽几劫之余灰出昆明之一旦盖自列国兵屯朝齐暮秦盟渝韩魏兵来蘓门赵国上卿功名一击平原公子车骑长奔虎狼势成合从事缓颇牧既亡望诸已晩建不出援丹空起变常山之蛇阵徒存主父之龙顔幸返复有刘项相雄赤旗建功淮隂古垒东垣废宫王霸诡氷光旧版芜亭饭麦犹着遗忠保河北以待朕亦何异于闗中乃至开元弛网渔阳肆毒投鞭断河驱王入蜀常山太守首扼天下之吭帐下猪儿竟破羯奴之腹惟宋有国兹当九陲契丹伺便西下来窥筑甬梁津任布有备邉之策山崩海覆刘竦兴致死之师自余纷纷以暴易暴中更几秦世厯多号刘琨有志独枕长戈虞诩难逄空增万灶太平之日少于战争中原之俗半多胡防是宜地下白骨多于黄土长河东奔为泄其怒摧车巻甲荡百世之余凶溅沫飞流刷遗羞于千古山葢不得不峻水葢不得不驶陵谷葢不得而不变城市葢不得而不徙是虽天时人事交防之偶然然亦岂恶杀好生造化之得已者乎乃知天本待人地亦藏宅畀吾祖宗增其式廓既定鼎于金陵又相居于恒岳若成周之丰镐复营邑于伊洛于是山多献灵川亦効职嘘气成云蒸地得泽不湏刘累豢灵沼之二龙亦有豫且得白龟之径尺木多杞梓自河而东波有鰋鲂望海而入其有异气蕴郁孕为贤良辉煌事业璀璨文章髙门大纛紫绶金章或名流乎林薮或身负乎纲常乃若兰陵著述功禆坟典文贞谏论治逮成康阁敞平津屡屈吾丘之愽辩屏张便殿犹存李绛之封章武恵忠诚身兼将相韩维兄弟并在岩廊赵賔客之名悬调燮黄牧伯之风挽循良一代龙头世颂文忠之相业两朝司马名登恭敏于旂常是其在昔有作于今益昌孰非山川之所钟毓地气之所敷扬者乎矧吾生之行休值海波之方晏驾木兰之长舟纵千里于遐览横桓伊之古笛饱廉颇之一饭借荒矶之芳草憇清风之别馆采江蓠以为佩畦揭车之九畹怅九原之莫作想古人之如见于是流鱼出波沙鸟鸣苑月华窥林露色凄晩乐未极而悲已生日己夕而路犹逺既引领而髙歌又一唱而三叹浩浩乎飘飘乎葢不知吾之所欲之而忘吾之所欲返也歌曰山窅窅兮波鳞鳞临长洲兮思古人鱼来迎兮鹤与吟惟秋鸿兮北以南志不可骋兮乐不可殚还予舟于江臯兮吾将续先王之遗音
　　浮沅赋　　　　　　　　　　【明】张时彻
　　释辀兮乘舲肃徒兮戒旅鼓榜兮击汰横桡兮树羽鲸鲵吼兮风飕飕鼋鼍鸣兮水揺曵天兮白日昏雪飘飘兮云之际层崖豁以谽谺削壁矗而赑屃洪流兮汤汤白石兮齿齿髙树折兮乌乱啼空谷震兮沱岸徙俄转濑兮若奔忽赴曲兮弥驶骤若惊飚赴若电炽柁不及回笮不及系崩涛触石应声辄碎舟子兮色防仆夫栗兮神悸于是祈宓妃祷帝禳天呉诅屏翳裂衣袽施斧剞涂孔罅防龃龉旋既脗兮复离乍将固兮忽弛睇羲和之寝曜惧阳侯之繁祟命舠舟以改载泝明月而东逝虽祸福之有定孰行险而不踬
　　临涡赋【有序】　　　　　　　　　魏文帝
　　建安八年至谯余兄弟从上拜坟墓遂乘马游观经东国遵涡水相羊乎树下驻马书鞭作临涡之赋曰防髙树兮临曲涡防风起兮水増波鱼颉颃兮鸟逶迤雌雄鸣兮声相和防藻生兮散茎柯春木繁兮发丹华
　　临川赋　　　　　　　　　　【晋】应　贞
　　陟緜冈之迢邈临窈谷之濬遐览丹源之洌泉眷悬流之清波漱濑而漾沚顺黄崖而荡搏激重岩之絶根拂崇丘之飞防然后隂渠洞出邉浍旁开倐熠髙骛皓防长懐盘溢郁没云转飚回屏侧为之飞陨壁岸为之陂隤列以青林防以緑枝柽松蓊茸于其侧杨栁婀娜乎其下水则髙溜承崖悬泉属岭别流分注氷莹玉静清波引镜形无遁影










　　御定厯代赋彚巻二十六
　　钦定四库全书
　　御定厯代赋彚巻二十七
　　地理
　　五湖赋【有序　　　　　　　　　呉】杨　泉
　　余观夫主五湖而察其云物皇哉大矣以为名山大泽必有记颂之章故梁山有奕奕之诗云梦有子虚之赋夫具区者扬州之泽薮也有大禹之遗迹疏川导滞之功而独阙然未有翰墨之美余窃愤焉敢妄不才述而赋之其辞曰濬矣大哉扵此五湖乃天地之源隂阳之所徂上值箕斗之精与云汉乎同模受三方之灌溉为百川之巨都居扬州之大泽苞呉越之具区南与长江分体东与巨海合流太隂之所毖灵之所游追湖水而往还通蓬菜与瀛洲尔乃详观其广深之所极延袤之规方邈乎浩浩漫乎洋洋西合乎蒙汜东苞乎扶桑日月于是出入与天汉乎相望左有包山连以醴渎岝防崔嵬穹窿纡曲右有平原广泽蔓延旁薄原隰陂阪各有条格
　　茹藘菼薍隐轸肴错冲风之所去零雨之所薄
　　洞庭赋　　　　　　　　　　【宋】夏侯嘉正
　　楚之南有水曰洞庭环带五郡淼不知其几百里臣乙酉夏使岳阳抵湖上思作赋明目披襟而观之则翼然动足然跂栗然骇愕然眙恍若驾春雪而轼霓浩若浮汗漫而朝跻退若据泰山之安进若履千仞之危懵若无识智若通防跛若不倚跄若将驰耳不及掩目不暇逃情悸心嬉二三日而后神始宅气始正若此不敢以赋为事者二年然眷眷不已一日登崇丘望大泽有云崒兮兴歘兮止兴止未霁忽若有遇由是渍阳辉沐芳泽覩一异人于岩之际霞为裾云为袂氷肤雪肌金玦玉佩浮丘羡门斯实其对因言曰若非好辞者也臣曰然然则若智有所不通识有所不穷用不通不穷而循乎无端之纪若得无殆乎臣又曰然然至极则物应思精则道来嘉若之勤无哗无谈吾为若称云太极之生曰地曰天中含五精五精之用而水居一焉水之疏迩则为江兮逺则为河积则为潴兮总则为湖若今所谓洞庭者杰立而孤廓然如无区其大无徒含阳字隂元神之都暧暧昧昧百川不敢逾有若神者有若賔者有若仆者有若子者有若附庸者有若娣姒者有若禹防涂山武廵牧野千出百防咸处麾下每六合澄静中流回睨莽莽苍苍纎霭不翳太阳望舒出没其间万顷咸沸彊而名之为巨泽为长川为水府为太渊纵之不逾局之不卑乍若贤人以重自持诱之不前犯之愈坚又若良将以谋乎邉澎澎濞濞浩尔一致又若太始未有仁义冲冲漠漠二气交错又若混沌凝然未凿此乃方舆之心胷溟海之郛廓也三代之前其气濩落浩浩滔天与物回薄灭木襄陵无际无廓上帝降鉴巨人斯作乃命夷授禹之机隧山堙谷涤源畅防然后若金在镕若木在工流精成器夫何不通是泽之设允执厥中既防其性遂得其正有升有降有动有静臣应之曰升降动静可得闻乎神曰水之性非圆非方非柔非刚非直非曲非非黄画象为坎本乎羲皇外婉而固内健而彰降以姤始升以复张其静处隂其动随阳六府之甲万化之纲式观是泽乃知天常若乃四序之变九夏牧处烘然而炎沸然而煮羣物鸿洞烁为隆暑泽之作颀然其容若去若住若茹若吐灵趋怪觐杳不可覩蒸之为云散之为雨倐忽万象如还太古眞可嘉也若乃秋之为神素气清泚肃肃翛翛羣籁四起泽之动黝然其姿若挺若倚若行若止防宫离离为之腾风苍梧崇崇为之供云四顾一色黯然氤氲其声濔濔若商非商若徴非徴东凑海门一浪五千里又足畏也言其状则石然而骨岸然而革气然而荣降然而脉有山而心有洞而腹有玉而体有珠而目穹鼻孤岛呀口万谷臂带三呉足跬荆巫或企然而望或翼然如趋彭蠡震泽讵可云乎臣又问曰泽之态已闻命矣水之族将如何居神曰大道变易或文或质沉潜自遂其类非一或被甲而邅或曳裾而仠或秃而跋或角而蜿或吞而呀或呿而牙或心以之懈或修以之暇或脩臂而立或横骛而疾或发于首或髯于肘或俨而荘或毅而黝彪彪玢玢若太虚之含万彚各偹其生而合乎羣者也臣又问曰若神之资其品何如也神曰清矣静矣丽矣至矣邈难知矣肇于古古有所未逹形于今今有所未察非希非夷合其心于自然然后上天入地把三根六况水居陆处夫何不烛彼鞚鲤之贤辔龙之仙乃吾之肩也其余海若天呉阳侯神胥龊龊而游曽不我俦臣又问曰易称王公设险是泽之险可以为固而厯代兴衰其义安取神曰天道以顺不以逆地道以谦不以盈故治理之世建仁为旌聚心为诚而弧不暇矛不暇锋四海以之而大同何必恃险阻何必据要冲若秦得百二而帝齐得十二而王其山为金其水为汤守之不义歘然而亡水不在大恃之者败水不在防怙之者危若汉疲于昆明桀困于酒池亦其类也故黄帝张乐而兴三苗弃义而倾则知洞庭之波以仁不以乱以道不以贱惟贤者观之而后得也于是盘旋徙倚凝精流视罄以辞对倐然而晦
　　洞庭赋【有序　　　　　　　　明】廖道南
　　夫灵飞之曲神人所咏歌也白云之謡僊姥所赠遗也宣机于古调泄天巧于元声隽永优柔温醇啴缓是以黄鸟嘤嘤伐木之义兴焉白驹皎皎束刍之爱形焉乃若洞庭君戴切云之冠翳承日之华穷深致逺极幽析防卑典午之三谢陋建安之七子脱其近习超于太始庶斯文有托吾道不孤也已尔其辞曰
　　善天地之浑噩兮先五行而乘气机列津潢于躔舍兮腾霫霡霂而滋濡乃润下其澔涆兮象左旋而东注莽囦邍之泶灂兮西大海乎天之宇繄君子之体物兮习重坎而需兊泽咸池之泱瀼而潏渤兮濬蒙汜之溷湱羡五湖之浸具区兮扬灵乎三江而櫂之震泽漭荡其萦洄兮洞庭瀖泋以神倪望岝防之建霞标兮穹窿之空翠峰缥纱而巑岏兮渎扈练其涣萃泉白云之缭绕兮洲明月乎余将征狎鸥鸟于前汀兮鸣朱鴈而啸鲸驱河伯使负舟兮叱阳侯使回楫江妃海童络绎余后先兮万灵皛皛其剞劂擥扶桑之翘英兮蔼建木其如云吸阳精之沆瀣兮璚膏玉蕊碌防而缤纷友偓佺于圃兮招马师皇于流洲谒东方君于旸谷兮驾应龙其蚴蟉尔乃辞阊阖之贝阙兮抗轩辕之瑶旃曳芙蓉之霞裾兮舞羣鹄而游钧天招太一于紫宫兮卧都房以终日寂閴寥寥其缅藐兮不知予之所极重曰造化莽眇吾何求万形生灭奚可留往者传舍来缀旒俟河之清祗增忧东方煌煌三五收日中见斗河汉流终风且霾啼鸺鹠鳯凰窜伏隂岩幽我歌洞庭阻且脩君子崇徳令名悠于胥乐兮为好仇
　　泛彭蠡赋【有序　　　　　　　明】李梦阳
　　正徳六年夏五月李子赴官江西南道彭蠡之湖作赋曰
　　仲夏滔滔兮湖水汹涌戒舲舟而逆进兮志定意恐朝发湖口兮巉石缆牵樯帆午张兮陵急洋而纵船洪涝吞吐兮杳莫界际湠漫防洸神精揺兮浪起伏而来曳曩余诵夏记与郦经兮识彭蠡而心慕繄厥水集流伙兮挟十州川而北注合岷江东之为东江兮胁扬呉而腾海包敷浅而潴之兮撼匡庐而使改惟据巨者附斯众兮满之者骤必溢彼何怪弗之潜兮抑何摧而靡殛射者万鼓之千兮丛谿壑之凑趋彭霆崩以箭疾兮势岳頽而电舒汇莫究始兮散就察其终龙蛇逐之何载兮至今窟而以宫祈之嘏兮侮之掇眚怒之风雷愉之霁兮亦厥灵之攸逞潮岝峉以豗哄兮倐当昼而忽隂上下既顚置兮孰又辨昕昏与北南睇众山之劒攒兮争负髙而竟降哄膏麓之淤淀兮奄焉垫而为江縁木末而巢室兮民浮居而舳舻悼只雏之寒啸兮寂氓濵而守罛乱左蠡之沸沸兮壮康郎之浩汗涛沃日而明暗兮峦岛涾而涣散澜已俛而复昂兮涡湓濞而接连泷无风以横飞兮潭澄渟而布涟龙夭娇以戏灨兮甹枿泛而吹沫艽□沕之昧昧兮鱼贯而鱍鱍具区洞庭方余不暇兮惧九围混而黝防苟清浊轧其澒澒兮圣愚一而泯灵胡弱草丹而华兮反栖而矜彩鳬茈龙防苎芦蕸菰繁其被汀兮纷振翰而云骇彼阳鸟既逰兮鹘鸨嘻而专已骉水马以闯犀兮蛤又濡珠而曝殻诡殊错以跳踉兮有曲牙而鹿其角既逆鳞而返舌兮复豮首而象鼻汓鍼尾而防髵兮族氄氄乎防防谁非含生而愿遂覩彊柔之□哜兮唾阳侯之懦怠纵鳄鼍之恣肆兮甘失职而蔓灾虞坤漏而陆沉兮儵一叹而三泣蜮吸飚而排沙兮时负渚而人立溅雨迸而冠岫兮岸冲摐而韲落诧妖诡之多态兮魄摵促而心愕瞬兮异觏恍兮变索究之谅奚以兮聊戢檝而游淫夕景掣以波下兮石钟礔礰而窍吟追三苗之即叙兮亶文命之讫敷彼九江未之殷兮余诚忧鬼类之聒呼乃桡人之罔谙兮祠九首而丐邪愚者吾靡疵兮鄙明贤之用颇景神奸之勒鼎兮数歴谁弗竟危魍魉支祈倔强伺间兮惀临湖而啸悲
　　震泽赋　　　　　　　　　　【明】朱　右
　　客有邹阳生号逺游公子俶傥玮瑰超竒拔伟衣白云之翩翩峩危冠之韡韡神怳怳以欲逸风飘飘而凝伫于是上防稽探禹穴访遗踪超洞壑轺车前驱辎重纷错王子进之以笙鹤江令赠之以芍药迩乃扬颿钱塘鼓楫中呉将欲穷览山川壮游江湖造松陵主人而驩然从予主人曰子号厯览亦尝闻泽薮之大有三万六千顷者乎生曰未也可得而闻与主人曰唯唯夏曰震泽周曰具区下属三江实为五湖右接天目宣岭出溪之原左通松娄中江入海之洳众流之委羣利之储苕溪出其南溧水经其西五湾潴其东垂虹界其隄流甘泉之清液隐雷滩于北隈洞庭中起林屋天开渺彭蠡吞云梦驾雷夏轶孟诸杳不知其几千里之为逺畴能计之三万顷而有余其泽则汪瀼浩汗汹涌奫潾弥漫涬溟涣涣沄沄流飚吹波结络龙鳞日光玉洁澄絪緼清澜凝漪锦花成文浪涛喷濆澎湃汯邻出雷腾虹蒸雨生云呼吸隂阳吞吐乾坤如潮汐之不测或早暮而异观飞扬荡薄迅澓汨沦千态万状不可殚论其薮则碧沙曼衍黄石碔砆莎薛蒹葭白薠青蒲荇芹蕴藻茭菰荻芦蔓菁杜若茳蓠蘼芜芡实鸡头草长龙须芰荷翠沃莲藕芬旉众物居之何可胜图其土埂则涂泥防露埤湿就干葴菥藨蒿茝芷蘅兰菖蒲马荔荃荪射干圬杨絮白水栁叶丹苹蓼早緑榆枫暮殷朱橘火齐黄甘金丸连枝并秀骈集乎其间尔乃周流梗概溥览斓斑两两相峙郁乎崇山其山则层峦昆仑叠嶂嶙峋岑嵚参差如陵如坟崔嵬崒陂陀纠纷上拔仭冈下临湄濆控地轴以旁礴逐水曲而折旋马迹屹立以嶷嶷翠峰峻拔以盘桓戛浮云之流景俯蛟龙之深渊空谷谽谺以无底磴道蜿蜒而相连其中乃有奉眞之祠供佛之堂琳宫道舘梵宇禅房烟云缈绕金碧焜煌黄冠缁衣往来而尚羊谈赞空学幻言哤或髙堂以演或击鲜而称觞驾白鱼之飞艎泝重洑之流光水产则黏蚝旋螺土蛤石花鳢鲫鲤鳜鱮鲿魦缩项之鳊頳尾之鲂细鳞之鲈紫甲之虾稻蟹盈尺巨鼋专车长蛟潜鳄穹龟灵鼍周游涵泳其乐无涯羽禽则晨鹄荘鸡防鹳鳬鹥交兼鸨鶂鸂鸧鷀羣鸿来賔阳鸟攸居驾鹅逺举鸥鹭忘机王睢并防属玉交飞振翮刷羽以敖以嬉来如云集去如烟晞若乃絶岸之濵渐水之石或伏或倚或卧或立或方如珪或圆如壁或矗如峰峦或平若几席或滑如胠肪或廉若劒防或赭而赤或苍而碧或缟如玉或黝如漆为中流之底柱若逆河之碣石怪怪竒竒荧荧砾砾斯又天造之神工而出于兹水之荡激也思昔夫差竞霸图勲鏖战于此胜负未分旌旗蔽空舴艋如云始鱼鼈以为乐终麋鹿以成羣乃若归钓之徒著书之士去国鸱夷泛舟西子亦复眇眇沧波茫茫白水主人之辞未终邹阳生肃乎改容喟然而叹曰甚矣世道逾下而人心之不古也吾子好学颇识典策不述职方之经邦而盛称兹泽之庶殖不思禹迹之胼胝而徒叹英贤于战国皆非所以极游览之愿望而扩夫五行之至徳也遐思往古击节太息请诵主人所闻而陈子所得乌虖噫嘻浩荡方割懐襄未平九域混而莫辨百潦壅而不行支祁崛强于淮甸天呉披猖于海溟时维兹水震荡靡寜浡浡汹汹砉砉轰轰疑撼天而动地犹驾雷而鞭霆类不周触而天柱折若巨鼇抃而洲岛倾斯震泽之所以名也迨夫九载既南庶土交正波神受职川后奉令应龙画地以効功庚辰持防而制命导呉淞以安流别淮海而表境于时泽安其所水顺其性鸣者自停动者自静斯震泽之所以厎定也千载而下羙哉禹功昏垫之害既逺灌输之利无穷故渔人舟子之出入豪商薄宦之经从击楫鼔浪引帆随风莫不连樯接舳往来乎其中斯又具区之薮所以出万民惟正之供也方惟海防清明朝廷寜谧内宣民化外修贡职农安其耕女効其织工习其业商估其直士守遗经民食余力风不扬波水不滥泆方镇以寜土地垦辟开禹之疆广禹之绩是以九州之外咸仰圣育沾濡乎仁义涵泳乎道徳浃洽恩波沭浴膏泽渐摩浸润流衍洋溢天无亢燥之灾人乐沃土之俗试言其故则辟雝汤汤圣化行矣灵沼洋洋圣泽汪矣御沟溶溶生意茫矣溥徳川流逹要荒矣下视一隅寜不隘杯水于坳堂矣主人于是耸乎乐闻怃然自失仰神功之长存慨余子其何益相与鼓枻乎沧浪曾不蔕芥于胸臆乃起为诗歌以颂徳诗曰于赫禹功配天比隆生我遗氓宅我土中原隰畇畇江汉为东万世永赖维禹功是崇于皇禹徳立我民极手胼足胝救焚拯溺凿井而饮耕田而食靡谢天功焉知帝力于昭太上示民以应眷佑我皇与民立命开禹疆土继禹作圣其混合四大维民之正于穆圣皇维上帝不常敬哉有土亹亹弗敢康五岳四渎七泽九冈罔不修其职来享来王来享来王受天之祜于万斯年睠我有土有土有民有子有孙有引勿替以颂兹文
　　珠湖赋【有序　　　　　　　　宋】崔公度
　　髙邮西北有湖名甓社近歳夜见大珠其光烛天尝问诸渔皆言或遇于他湖中有窃谋之者则风辄引船而去终莫能至赋曰
　　万物之精上为列星其在下者因物而成形故在天下之伟寳不妄其所托托物之主实内钟乎神灵吾尝临东海旅南溟泛江淮之汤汤济岳阳之洞庭观其溶液衍裕葢天地之委藏秘怪怳忽蛟虬峥嵘岂世人之敢指名哉若乃云梦震泽浮梁合浦兽潜宫亭神见牛渚直湘沅以南浮懐泾渭而北顾导东而成沧浪激西而为灎滪延平诞竒汉臯殊遇率传载之杂出为异物之所处或设限于藩服或効琛于王府铄髙邮之经治裂扬州之故部有湖隶旁将三千所大或万顷小亦千畆迤逦兮聫络参错兮骈布由卑以自处倾十数州之羡沃穷山大野谿谷原薮昼夜走险越千里而来赴者葢不知其几千百处压东西之湠漫势防防而无涯鱼则鰋鲤鳊鳜鯩鲢鲿魦鸟则鸨鸹鳬鹭防鶤鸿鴽翥若烟海防如泥沙虫螺蟹若鰕蛤卉菱芡而荷华水不数舟陆无算车灌溉乎民田漕引乎国家夹堞长陂程水壤之固护饬官命属厌功利之纷拏迨夫地脉泉源孰为要遮潜合隂附应淮海之谽谺防风翻澜矧其甚邪其或骇怒决溢隄防之所不加泱漭千里农民播溺宛转流离而不相救又况其庐舍之与桑麻噫是亦渉者之厐观矣瑰祥恢怪庶几乎托焉间乃省贡书考图编所陈者特盘餐之防固不闻有把握之贵为当世之所传发咏乎川珍翺翔乎水邉爰有芦人渔子相语而来前曰先生之念者货也若夫川泽之精理则不然不宝于人独寳于天今此有夜光之珠产于深渊我意其神先生辨旃其始也天和景晴湖波夜平烟冉冉以四收万籁息而无声则是珠也凛若干将之气海月之升含彩吐耀周隅皆明呀绀石而为宫被緑苔以垂缨挹奔星之光芒吸沆瀣之精英木散影兮扶疎草露实兮红青林鸟惊而移枝羣犬愕而争鸣于是卬人徐呼上流俱起抚鸿罿以先趋领罾笱之已试连徽挺义洒网扶枻嗟虽鉴其睂睫疑未晓其机器方诡智之渐张果造形而已逝而况伏见靡时歘彼倐此与蛟龙之为朋防风而作卫彼能三足而在籞鼈九肋而充馈汉蛟鲊之青骨郑鼋羮之异味勍牛悦水而黄夺泽马翫绳而足踬犀狎□而觧角翠因媒而折翅江使被执于行役巨鱼为腊于贪饵文贝瑇瑁出祸其肠腹金华玉英坐穷于淘缒蛎蜃胎寒熠燿自喜状絶意于遐引适足杀其躯而己矣是故号数选者我固谓之货也能不为珠之笑邪子曰呜呼噫嘻信乎言也既明且哲则大雅君子者邪不常所居择利害而去就者邪用以晦明知在已者邪色斯举矣学孔子之徒者邪薄泥涂而不辱不耻下贱者邪川不涸岸不枯有徳乡里者邪乆之不闻其遯世者邪既而复曰鸣呼噫嘻照魏王之乘邪烛随侯之室邪谓上币邪餙冠冕而佩邪客有闻者亦瞿然而兴曰呜呼噫嘻吾闻诸石室之书云王者得之长有天下四夷賔服然则得之者或非其心独王者之心邪
　　游东湖赋　　　　　　　　　【宋】张　耒
　　纷不知吾之所如兮独漫漫而若狂乘醉饱之余力兮遂陟巘而縁冈惟严冬之栗烈兮莽川泽之茫茫农功休乎场圃兮平陆散夫牛羊悯大木之百围兮惨赤立而无裳鹳鹤羣鸣而下上兮杂篁竹之青黄忽平陆之既穷兮渐积水之汪洋曰是为齐安之东湖兮右派合乎涛江荒湾寂寥而葭苇兮悬流罾乎夕阳为举网而无获兮嘉鱼逝而洋洋吊林落之柴荆兮哀淮夷之阻荒呼徒侣吾还归兮隂风振而尘扬畏星昴之将中兮冒夜之飞霜顾谓童子汝其赋诗爰有小子褎然致词歌曰岁穷木落兮大泽空鴈宵征兮天北风曷不饮酒兮御冬归来归来兮乐未终余曰汝姑置之乃歌曰临山川兮懐故乡岁穷隂兮昼不旸升髙堂兮洁余樽耿余思兮古之人
　　南湖赋　　　　　　　　　　【元】陈世昌
　　禾城之南有积水焉界呉越之土疆直斗牛之星躔虽川浸之不侔亦泛滥之所先挟地势之爽垲汇清波之沦涟纷纚纚其来属咸増竒而效妍若乃其源委也则天目之崖苕霅之溪东防呉淞西抚御儿支流旁逹聨络相继以灌以漑以遂夫土宜其南则长水之塘殳山之乡出硖石道海寜岸絶兮望洋其北则杉青之闸平望之亭表里湖江并包浊清众流之趋混浩浩以逹于沧溟其上则有良田衍沃灌木丛麻麦夏熟秔稌秋登沟塍绮错原隰纵横蔬圃之利芋薤菘芦菔茄莎实繁有生其中则有萑蒲葭菼澶漫渺弥红蕖濯锦翠荇牵丝菱生而紫角争奋芡长而红头欲齐玉截肪而无玷珠脱蚌而未累可以续食代饱为水蓏之珍竒鱼则鲦鰋鳜鯾鲤鲫鲚鰕白小羣鲜杂以蚬螺网罟相求泌交加霍如雾散倏尔云遮或鳞甲璀璨或防鬛鬖髿或贵列鼎俎或贱比泥沙以得之而厌饫恒家益而户夸鸟则鸳鸯防防鳬鹥舂鉏羣娭竞没去晓来脯起如飘风泊若浮壶逶迤沚渚唼喋菰蒲矰弋之所止且若乃时雨降川泽盈春流汨其乍起緑波灎以鳞生于是淑景布丽防风扇和青莎縁堤虹梁跨坡都人士女往来婆娑列绮席间清歌扬桂楫浮防舸以乐时雍既丽且都又若潦水尽寒潭澄天翳絶湖镜平望頽阳之西下见明月之东生渔歌互荅水调凄清轻艖短櫂此渚连汀实豫且之攸乐匪伊人之所恒别有浮屠之宫号为眞如孤塔岧嶤仰攀云衢俯瞰川陆渺漭萦纡巨浸涵其表遥峰峙其隅极南湖之壮观揽秀色而无余有唐名臣实为风气之所聚亶乎昱而光新凡湖之羙尽是而不乏所陈矣呜呼噫嘻惟昔春秋敌国初讐夫差勾践各奋其谋疲民以逞暴骨为丘檇李败师甬东使居越不为僇呉其沼乎然则是水固尝阅前代之兴亡鉴当年之成败洗干戈之汚蔑复民生之凋瘵语其量一勺之多语其用五行之大岂眞涵烟波浮藻采狎游观资玩愒而已哉客有谓赋者曰洞庭彭蠡之水天下之大者也子不是之求而独甚誉于兹水不已过乎予曰不然人情忽于所近小大各有攸当是故鹍鹏扶揺万里而斥鷃亦自足翺翔泰山之髙千仭而不能有加于毫芒荘生所谓目击而道存随寓而无方者也亦奚病哉乃为之歌曰南湖之清兮可以濯缨南湖之上兮聊寄我情地之胜兮独不以人而后名后千载兮亦有慕其遗声
　　汾湖赋　　　　　　　　　　【元】陶　振
　　钓鳌生朝发迹乎东海夕将抵乎西都遇汪洋之大泽势滔涵乎太虚以为洞庭邪则层楼不见翚飞乎黄鹤近山不见翠列于苍梧以为彭蠡邪则防不见银河九天之瀑布而张不见屏风九叠之匡庐于是东览三泖西瞻具区然后知其为三呉之巨浸名所谓汾湖者欤是时也日落苍湾烟澹平芜恍东山之月出遇邻舟之老渔停桂櫂而揖余言曰吾将告子以汾湖之所以得名衍子以汾湖之大义子亦乐得而闻之乎是湖也两界中分南北无亏其南也则千绠之无尽其北也则百弓之有余故其南半为嘉禾之境其北半为松陵之墟湖之得名其以是欤故老相传信而不诬原其始则具区之溢出而旁汇乎此潴然亦安知其不滥觞乎昆仑之顶泄瀚海而来尾闾者邪乃若防波不兴一碧万顷如青铜之净拭似白练之平铺风倏起长鲸怒呼拔银山之千尺巻惊涛之雪如使观者不觉心战而胆栗顷刻碎行人之辘轳其产则辛夷杜若菡萏珊瑚大贝之寳明月之珠春水桃花之鳜秋风莼菜之鲈白苹夺淮西之风味紫蟹剖呉下之膏腴又有鱼鳞之屋水晶之居其源莫测其奥莫窥构波神之窟宅瞰冯夷之幽都月白风清似或听广乐钧天于缥缈云消雨霁恍若见金支翠旗之有无既无凌波之仙子岂无骑鲤之仲夫玉宇生凉则足以称纯阳飞劒之渡緑云晓涨则足以供汉隂抱瓮之防散落霞锦光于荡漾濯残阳红缬于扶疏昔杜少陵空有渼陂之乐曾不及此一覩李翰林空有郎宫之泛曾不及此一窥故凡游乎此者自有以得其乐又何必渡黄陵而游赤壁隔沧海而望翠蓬与冰壶也哉虽然此特论其槩耳若夫地灵人杰同徳相符则有陆龟防之名裔陶景之后徒天游子学贯乎载籍六一翁道究乎精麤云樵先生之磊落采芝逸士之清臞是数公者莫不韬光于草泽混迹于樵渔披羊裘于风雨恣纶竿之巻舒一棊不肯却淝水之战一箭不肯射聊城之书仰髙名于辞汉之严子慕清风于去越之陶朱悉能葆清光于治世处髙明而不汚□尝品其人南州髙士之列孰云诞而为迂若是则今之汾湖不独有异方竒物之产神仙巨灵之宅抑且为浙中人物之渊薮东呉学海之归墟也语毕老渔鼔枻波间倏忽而去飞玉龙之声巻惊涛于别浦折风木于太湖八百之西湾不觉七十二峰翠鸾之掀舞纷落叶之相触洒篷牕之急雨起而视之则时夜将半鸡三鸣更四防月已堕海西丈五矣于是叱湘妃捧砚命洛神展素援长杠大笔于青天挹蟾窟九秋之清露想老渔所述之前言而遂写为汾湖之赋
　　西湖赋　　　　　　　　　　【元】白　珽
　　杭之有西湖不独如人之有睂目也如楚有金如蜀有锦人得贵而玩之也凡水在天地间由山而出由地而受为里合万有六千奚止此水可夸絶于天下哉顾一州一县理所在水之东者皆西湖也頴有之松有之山阳四明类有之独在杭者齿响诸夏笔骋羣彦是盖有明珠玉树不待斲而成大圭圆璧不待缫而贵者矣是湖也发源南北之诸峰而风气曼延乎东州之列岫近而秦望逺而桐扣左龙飞之两乳右鳯凰之孤咮势将合五州之芳泽集万山之鲜溜岂惟武林之一泉能专此江北江南之秀原夫竒状天造胜境人为古称图画之如则陋今曰蓬莱之山亦非若欲知三叹望洋之盛当不惮发一览众小之危怅天地之尤物何简牒之偶遗于邺侯之六井获肇见于唐碑荡海濵之泻卤弭疾厉于羣黎今衍之而为井十或通贯乎园池继崇隄而节水将下塘而注陂羌运漕而逹河亦溉旱而涵弥泽及田畴之广乃继闻于太傅之记辞钱氏置千兵而设撩陈氏述古资众僧而缮治既大偹于苏公树三塔于中流横六桥于长隄复继志于赵侯与□扩波光于板日续麯院之一支亭馆日增而月益崇筑前规而后随此特表其人为之序乃以见夫天造之机南北两峰亦有祠宇譬之龟防为望于鲁皇妃保叔防擎窣堵截羣峰之骏奔为西湖之门户冠之以南屏襟之以赤土宫其湄以致斋圃其墟而阅武烟霞乍举白云不去金钟无声玉岑有数鵶鸡延为向背灵鹫衍为胥附五峰指列乎虎林三竺骈罗乎玉女按驼巘而巾子巍如带束山而石甑酷似在水中央孤立一屿辽鹤不来处士谁与幸庾梅之犹昨惜陈柏之非古由四刹负鼇而徙成太一祝厘之所复有宝莲瑞石逺映胥山之辅金地匕宝翠瓦丹柱写影乎水浒凡此前后聫络复多岭隖葛公已徃而丹井不改仙姥既去而慈云如故二麦当风篁之冲胭脂割黄泥之据万松东接乎宫垣栖霞南沿乎岳墓紫坊鐡冶石人大青之俦散不计其在处中有水竹青芝法华大悲桃花瑞冈之相背巢沟龙驹之并驰咏呉王之枫木表金妪之杨梅抑不过因人烟之所聚曾不若朱野葛隖之得人而竒洞则有龙香林水乐石屋呼理公之白猿避里人之苍蝠烟霞干湿二洞往往刓岩而嵌谷虽形势之或列皆所以发湖光而増山渌水石井潭涧谷实繁厘为十八合为一源濯恵因之沧浪弄金沙之潺湲冷可洗耳甘可涤烦祷白鳝而祠乌龙记水鱼而碑灵鳗限玉为池跳珠为轩香山六一参寥东迁各井其井各泉其泉终归乎一万顷之湖天若他园池楼观佛宫仙宇辩口不能殚其名巧厯不能知其数余固拙于言辞始槩陈其泄露尚虑齐人不知有稷下徂丘徒知有管仲晏子湖咏维百先言御园爰有聚景图经所尊致坤宫之孝养据震位以生蕃来四朝之游幸揽众逺以平吞南有翠芳兰栧在焉接蓬莱于中沚賔慧日于前轩北有玉壶红鹃尚存创于鄜王隶于慈元去环碧兮百櫂隔水月兮一垣庆乐有梅闗桂林之胜珍鸟异兽之繁髙连栋为十锦碑蚀苔以千言记南园之絶景扁西湖之洞天此皆始属于禁籞又不但尝锡之侯藩次则仰真珠之髙寒听水乐之声在云洞居下湖之左古柳列昭庆之外得万景之天全擅九曲之紫翠总宜尽晴雨之竒养乐集雕锼之艺梅冈斑衣择胜秀野蔼梅坡之緑隂逆花家之红霭尚名苑与胜圃滋角竒而鬬异矗不知其几百十所所可言者特言其最堂则有徳生溥泳飞之仁依光觉贪浊之迷伟观兴顽懦之志湖山广夀乐之基二贤先贤序列一隄表义夫节妇三十九人之乐石俨大人君子千载一心之令仪闳雪江之讲肆褰氷壑之书帷隐居思眞玉连翠樾九师有羙尚可按迹于品题亭称冷泉旁连壑雷上有天香下有客儿花光巧于公输通掩于招提春雨为观香月为邻水竹院落无邉风月见天地心以总之池有涌金金牛白龟瑶池白洋分占湖之四涯林塘之凿花径之构各择其地各揭其楣非窥园则莫知礼重崇报有国所祠夏禹据城隍之堞神胥峙辇道之陴旌金祝之奋忠慨朱跸之蹈危嘶府君之神马游宰相之白衣海州死节鄂国锡圭传呗林于霍山之□荐菊泉于嘉泽之墀维庙食于百世皆功徳搜于祀典非若倚草附木徒祸福于六时陵墓则有后妃嗣之攅宫侯王君公之茔碑朱少章之节旄已落马三宝之壶蜂不飞和靖赞寜花翁紫芝皆炳乎山灵水秀之潜辉四圣显应报隂相于中兴三茅表忠见阐灵于内禸安晩峙上清之下初阳台玉清之上云涛灵曜崇眞希夷明眞神仙虽藏幽占爽隐显乎此湖要不若佛寺兰若后先乎重山复水之广松门九里袁公是崇七峰两涧灵隐在中秀石竒木灵泉怪峰兼幽人禅衲之盛将互见于累代能言之钜公揵竺有三连甍接墉观自下而中而上始王囿而臻大士之宫神桧重荣御梅犹红草堂绕枕流之翠香林挂古藤之虹礼宝掌而登天岩瞻珠鬘而下乳峰前生仙而广利后月桂而洪钟圆觉藏思陵之扆灵芝抱越王之弓遡云扉之幽窈抚灵石之玲珑现长耳之妙相演句丽之慈风南屏列家人之象瑞龙豁竒观之胸五百应眞万钧巨釜画廊绚日铁塔插空惟净慈为南山众刹之宗玛瑙而坡鸟巢而丛佛三寸不为小楼十三以龛其像佛百丈不为大舟万斛以维之踪借竹智光埽缶中庸惟夀星为北岭丛林之雄岂唐朝四百八十犹有存者而宋兴几三百载损益其中楼阁则豊乐中峙据湖之防丛以亭榭附以阛阓鱼荘曼衍栁洲萦带竹山城而可眺迎光云而不碍清旷专负山之羙先得俯近水之快红梅阁于孙沔緑竹阁于居易巢居瘗杖于屏下四照插峰于镜外外如延宾望海蓬莱云汉正遍海防顾层见迭出之多而半为白鹤青鸾之所蔽复有如虹者六御笔仰题西泠处士宛武扬鬐断桥非荒藓之旧长桥有古木之依琮老金佛节奔泉之所发行春合涧条众壑之攸归余则凌金跨玉斜斜整整将举趾而皆迷其或男羣女袿东游西泛画舫兰舟轻舠巨舰各标令名明渌清泛金胜小而善疾寳瓶大而宜缓明玉坐百客而有裕总胜列四筵而才半赏心泛绿百花望月皱绿翻篙流苏飐幔坐若室处行若物换值御舟之游幸从水嬉之宣唤前金吾而不禁后天香之拂面鳞如翼如恍众星拱辰于天河之畔非万斛之能拟岂千丈之为箕别有龙舟两两鼍鼓冯冯花帽表于御爱绣袍见于神歆陈百戏于水面防六标于湖心参前两后三令五申观者舟两行如广陌迓者锦万竿如长林五步一亭酒斾茶裀笙歌沸腾轩鞅纷纭栁行扑地花阵排云梭门秋千出没乎翠围舞衣歌扇周旋乎香尘新路习金鸡之路祠山迎寳马之羣目不暇瞬歩不得循想见进鱼之宋嫂犹多呈鹤舞之优人翦罗饤采花之篮范饴为穿栁之鳞餙木兵于小桁串家具于修筠篙矢激半空之霹雳纸鸢竞九天之经纶柘弹象弩画棍髹盆罗韤凌波金钗照春时固多揽红拾翠之子亦岂无寻幽讨胜之賔此特言万一于春九十之辰薰风动弦清和云始粲里湖之栀林拂夹塘之荷翠紫鴈瞥过白鸥乍起早崔祠之初度正盾日之方炽水镜濯髪氷山厉齿移舟南向携衾夜舣无人世之热恼有月宫之寒意艳丽见于水如见于仙醲鲜取诸舟如取诸市秋容不淡拒霜已红映后开之菡萏杂战水之游龙剖霜柑于骢辔簪露菊于船篷西山赋红叶之句南山釂紫茰之钟北风戒寒城人简出肉辇酒船亦无虚日延祥之红白梅城呉阜之髙低雪域宝骑跃长隄而蹴琼瑶幔车穿名园而擿珠瓅是葢四时之景不同亦各以见赏心乐事之不一尔乃既闻遨娱之盛请言风土之美水凭山而甘洁土得湖而豊泥菘葍取种于苕霅莲芡移根于檇李紫芋青菰白藕红芰文鳬章鹂黄雀锦雉鱼甜蟹香笋鲜芹脆松杉桧柏参朮兰芷实钟此湖山之秀故无物而不备矧佳气之磅礴至人材而尤异所谓佣儿贩妇涵氷玉之不翅况彼都人士禇陶杜栖之文行全琮许逺之忠义元绛唐肃广恩恵于民人伯玉君复抱孤贞于林翳禇氏世济其美于大唐钱氏开国承家于五季顾欢郎兰之岂弟罗隐杨蟠之峻烈岂工诗而已矣惟此人物之盛不可殚纪方外则郭文王复马湘潘阆管归眞之流以发挥其英声法照赞寜道潜清顺抱一子之徒以陶写其清气时人但知游观之可乐而不知景物縁人之可贵且自有天地即有此湖羣峰注流厎而成潴尚念东渐于海咸恶所濡草木齧余而色变山川薄久而气殂所以消沮沈昧之不已虽有此湖而如无于是筑而防之使泾渭各得其所浚而辟之俾鸢鱼各遂其初风无大浪雨无奔湍将翺将翔以佃以渔以此知古人有功于此水将举一朝而利万世以无余何寳正以还六龙南渡捜胜抉竒重丹叠素致洞心骇目之观非晴光雨色之故彼徒知歳増侈而月益奢至以釜销金之为喻殊不知神京不返忧勤圣宁千官展转而择栖万姓彷徨而懐土故思极耳目之娱而为安旦夕之具不然中原岂无黄河泰山之雄观花石艮岳之竒趣日月云迈裵回瞻顾嗟居人游女不能不及盘游无度之欢而志士仁人不能不兴宴安酖毒之虑
　　游湖后赋【有序　　　　　　　元】白　珽
　　三月廿又三日张鹏飞及杨万里李和之白廷玉泛湖值雨各赋诗一首万里曰隄栁春浓万緑垂开懐消得好风吹絶怜白也诗无敌共赏坡仙雨亦竒兴欲狂时呼酒急境当佳处任船迟岂无顾陆丹青手画与人间后世知余戏作小赋云
　　栁絮化萍浓绿藏莺不见其处止闻其声此岂非眷工之极致欤湛然宴坐轻舟自行万姿千态逺山纵横透疎帘而湿衣忽骤雨之若倾甫下矴而闭户才顷刻而复晴白子酒稍酣矣奋鬛而慷慨曰此何为者邪悟惨舒之不常扵是诵赵抃表忠之奏歌蘓仙荐菊之章彼割据扵五季若钱氏之数王渺丘垄之无迹怆松楸其可伤涸银海而出金盌穴狐兔而上牛羊岂不亦雄杰一时兮终若雍门之泣孟尝赋梅处士妙解影香骨可以腐千古不亡郁孤山其硉兀拥万树之青苍防蔗节之遗恨保故封犹若堂天道茫茫一雨一旸荣悴隆替柔刚防彰谓偶然不足芥蔕兮曰作善降之百祥谓理有必可恃兮曷顔夭而蹠长二客方李遨头目张嗔无故而多事掇陈迹而揣量指金叵罗其犹浅兮举大白而罚之觞白子曰不然老隂为六老阳为九老则必变如屈伸肘惟知变者可与长久知六之变固乃可守知九之变健不为首顾此湖中之舟与舟中之人宁常夀而不朽能畏谨以自修庶吉亨而无咎幸乗时而过分负且乗兮致寇环绰约之蛾眉佩金印而如斗管弦沸其前后紫绯奔其左右一旦不能自保率同归扵石友蠢苗窜扵三危防风横扵九亩曽不见或裸体以罩鱼或跣足而踏藕侔带索之荣公甚泥涂之绛叟立层氷而弗寒野茹仅其适口无乐亦复无忧不自知其不偶岂不胜扵孟晋而疾颠者乎此荘子所以不为庙牺而李斯所以忆上蔡之狗也舟且抵岸悉辟其牖赋诗各成肴核再取有化而无无化而有雨晴晴雨纷糅结纠斯时也度夕阳犹未至扵酉多言数穷姑相与大笑尽樽中之酒






　　御定歴代赋彚巻二十七
　　钦定四库全书
　　御定厯代赋彚巻二十八
　　地理
　　温泉赋【有序　　　　　　　　汉】张　衡
　　阳春之月百草萋萋余在逺行顾望有怀遂适骊山观温泉浴神井风中峦壮厥类之独美思在化之所原感洪泽之普施乃为赋云
　　览中域之珍怪无斯水之神灵控汤谷于瀛洲兮濯日月乎中营防髙山之北埏处幽幷以闲清于是殊方跋渉骏奔来臻士女晔其鳞萃纷杂沓其如烟乱曰天地之德莫若生兮帝育烝民资厥成兮六气淫错有疾疠兮温泉汨焉以流秽兮蠲除苛慝服中正兮熈哉帝载保性命兮
　　汤泉赋　　　　　　　　　　【宋】秦　观
　　大江之濵东城之野有泉出焉直回峰负深谷分埒引源迤逦相属晨夜有声涵云注玉薄为虎须洑为鱼目
　　鳞介莫潜遇者斯浴此何水也哉野老告余曰涓涓莫虞歳年不火而燠其名汤泉呜呼岂非荧惑莅于上邪烛龙隐于中邪旁通咸池日御之所经邪幽精沉魄隂偿其负邪丹砂硫黄金石之气酷悍之所激邪德有常仁惠公而浃寒凝海兮不氷旱焦山兮不竭其或燥湿外干精气散越肤萃疮疡惫筋淫血欣瀄汨之暂游怳幽忧之永脱以沐则髪泽以颒则齿洁其支流旁浸捐弃于沟壑者犹能灌蔬稻之畦已平原之暍沾溉何其广邪吾闻天下之水厥类实繁至于弱水储隂投羽必沉火井萃阳烂石灼金祥标醴泉病饮而瘳异纪滋穴神瀵以流焦溪乏罥蔓之饰沸潭谢聱聆之游其余酒墨所发胶盐是滋啜怀千金饮狂一国裒玉乳以中涵横金丝而径度诡品缪名纷莫为数咸受命于元精亦各私其所遇若夫匡庐汝水之旁尉氏骊山之下烟菲掩缛王孙鸟隼之所娱金穴椒房专宠靡曼之所占则汤泉之中又有显晦者焉野老听然而笑曰善乎齐给之士曳杖而去行歌于涂曰滭沸滂沱奋此泉兮被彼山阿吾唯盥沐兮不知其他
　　神泉赋【有序　　　　　　　　晋】傅　咸
　　余所居庭前有涌泉在夏则冷渉冬而温温则水物冬生冷则氷可以过毎夏游之不知歳之有暑耳
　　惟兹神泉厥理难原在冬则温既夏而寒混混洋洋载清载澜遂乃坛以文石树之柳杞宻叶云覆重隂蔽沚气泠泠以含凉风肃肃而恒起于时朱明纪运旭日驰光郁郁隆暑赫赫太阳盥玉体于素波身凄焉而自清不知天时之有暑忽谓繁霜之陨庭逮至旻秋既逝司寒骋节六合萧条严风凛冽河洛辍流太隂凝结彼溰溰而含冻此灼灼而含热緑竹猗猗荇藻青青是托斯茂是植斯荣
　　灵泉赋【有序　　　　　　　　唐】李德裕
　　予林居西岭平壤出泉广不逾寻而深则盈尺自东邻故丞相崔公至谷口故丞相司徒李公凡别墅五六皆谓之平泉实发源于此观其涌不腾沸淡然列清冬温夏寒明媚可鉴其灵泉之蕴也予徃歳获戾放逐再罹谤伤泉必变色乆而后复昔傅长虞庭有涌泉以其色在夏则冷渉冬而温乃为神泉赋况潜灵蕴异美过神泉因效长虞所作偶成此赋
　　山下出泉厥壤非石随浅深而见厎实秋毫之可析其莹若纎埃之映琉璃微虫之潜琥珀玉瑕瑜而不掩镜妍媸而尽觌且夫动则广大止则虚明如君子之抱德乃望表而见情发源而东百谷皆盈既处髙而就下虽遇坎而亦平曩者方骋康衢俄惊覆辙泉色暂晦含晶不发又如尘掩悬黎雾昏秋月累夕而翳盈旬乃澈尔其脉引清泚环匝荆扉沦涟写照物色殊晖孕苹藻为瑶碧涵沙砾为珠玑厯长坂而璘烂度小山而雪披若乃砥石于宇析波自岛入虚白而逶迤浮缥清而缭绕气润蘅兰色滋松篠含逸响于桐林动孤光于溪鸟于是列植芳菊华艳芊緜渍漪澜而更馥揺霁景而相鲜叶凝夕露丛霭秋烟美楚人之餐英慕胡公之饮泉况复自亭徂溪夤縁数里悬瀑溜于碧潭散浮湍于清沚乘鹢舳以晨泛听菱歌而夜起见蒹葭之始香疑湘沅之在此重曰原隰既平泉流既清三迳未荒万木向荣感棣华之零落怆时鸟之相鸣恐阅水兮日逝且归来兮养生
　　防泉赋　　　　　　　　　　【唐】李　程
　　防彼东山山下有泉运未逢于畎浍色空积于澄鲜虚明可鉴澹泞自然宜习坎以为德胡止艮而莫前士有酌而叹曰惟水之义万物之利顾导达之或阙将灌注而奚遂朝宗路阻未归朝夕之池润下功微空浸寻常之地且夫壅则止理则通能致逺迩任决西东荷四气之平均潜生丽藻处重隂而防蔽尚隔清风亦有舒女化而称异耿恭感而成功彼皆因人而有托此独居然而在防懿其满而不盈卑以自处岷山未测且覩滥觞之时沧浪是期终异濯缨之所性则全柔德无与俦能载清而载浊谅可泳而可游将注江湖终有希于上善未分泾渭诚无恶于下流嗟止水之奚匹念发源兮在斯当其一勺而可挹岂待成川而后知傥理水之有便谅余波而可期他日敢以胜载之力冀裨舟揖之时双瀵泉赋【以泉澄水澈皎　　　唐镜春冬为韵】王　潭
　　呀厚地而滥涌者有河东之瀵泉拆隂开窦沃日浮天初汨没圆冲拂髙湍于柔祗之下复逶迤逺注散余波于冯夷之川为神龙窟宅之上而致美为隂阳蓄泄之所而通将海日浤而昭此岂坤仪挺拔以隳焉来何所以去何所止始开双瀵发辉于汾魏之郊竟助洪流归潮于渤澥之水借如夜色初升空光下凝繁星映而珠满新月入而钩澄洎乎风骇雾勃烟涌云蒸则有鬼神倏闪以怳忽蛟螭鼓怒以喷腾异物之与诡怪孰可得而备徴意以为潜虚洞决胍流派别虽一河有隔终隂骘以相连故数眼分开涵碧虚而共洁是以百尺澄兮四空皛珠胎明兮沙岸皎洗拂烟埃荡漾鱼鸟亦能凉生朱夏气暖冬守谦下以含道顺畎浍以利农道则以物为賔水则假利于春人有情于利水水无意以求人人之自伪我岂非真故至人以水为德以心为镜镜虽明不利于人故瀵之为泽也广泉之为鉴也净若壅而闭则泽不能及物混而浊则鉴不能自正故选士者象清瀵以含虚怀才者但明心而未映苟能酌宪于兹泉则可以相盐梅而翼圣
　　娥女泉赋【有序　　　　　　　唐】李　防
  </div>
  <div class="pagination">
   <a href="御定历代赋汇_page44.html">
    上一页
   </a>
   <span>
    ...
   </span>
   <a href="御定历代赋汇_page40.html">
    40
   </a>
   <a href="御定历代赋汇_page41.html">
    41
   </a>
   <a href="御定历代赋汇_page42.html">
    42
   </a>
   <a href="御定历代赋汇_page43.html">
    43
   </a>
   <a href="御定历代赋汇_page44.html">
    44
   </a>
   <span class="current-page">
    45
   </span>
   <a href="御定历代赋汇_page46.html">
    46
   </a>
   <a href="御定历代赋汇_page47.html">
    47
   </a>
   <a href="御定历代赋汇_page48.html">
    48
   </a>
   <a href="御定历代赋汇_page49.html">
    49
   </a>
   <a href="御定历代赋汇_page50.html">
    50
   </a>
   <span>
    ...
   </span>
   <a href="御定历代赋汇_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
