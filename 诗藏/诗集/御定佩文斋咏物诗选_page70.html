<!DOCTYPE html>
<html>
<head>
    <meta charset="UTF-8">
    <title>御定佩文斋咏物诗选 - 第 70 页/共 386 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋咏物诗选 - 第 70 页/共 386 页</h1>
    <div class="content">





　　御定佩文斋咏物诗选巻六十三
　　钦定四库全书
　　御定佩文斋咏物诗选巻六十四
　　天台山类
　　五言古
　　天台晓望　　　　　　　　【唐】李　白
　　天台邻四明华顶髙百越门标赤城霞楼栖沧岛月凭髙登逺览直下见溟渤云垂大鹏翻波动巨鳌没风潮争汹涌神怪何翕忽观竒迹无倪好道心不歇攀条摘朱实服药链金骨安得生羽毛千春卧蓬阙
　　送超上人归天台　　　　　【唐】孟　郊
　　天台山最髙动蹑赤城霞何以静双目扫山除妄花何以洁其性滤泉去泥沙灵境物皆直万松无一斜月中见星近云外将世賖山兽卫方丈山猿捧袈裟遗身独得身笑我牵名华
　　天台山中　　　　　　　　【明】呉鼎芳
　　白云伴衾宿开户云飞去出户寻白云苍厓湿芒屦峰
　　头异域僧洞口先朝树流水带余花从来不知处
　　五言律
　　寻天台山　　　　　　　　【唐】孟浩然
　　吾爱太乙子飡霞卧赤城欲寻华顶去不惮恶谿名歇马凭云宿扬帆截海行髙髙翠微里遥见石梁横
　　天台闲望　　　　　　　　【唐】李敬方
　　天台十二旬一片雨中春林果垂杨尽山苖半夏新阳乌晴展翅隂魄夜飞轮坐冀无云物分明见北辰
　　送人之天台　　　　　　　【唐】李　洞
　　行李一枝藤云邉叩晓氷丹经如不谬白发亦何能浅井仙人镜明珠海客灯乃知真隠者笑就汉廷徴
　　七言律
　　因话天台胜异仍送罗道士　【唐】方　干
　　积翠千层一径开鹤盘山腹到琼台藕花飘落前岩去桂子流从别洞来石上丛林碍星斗窓前瀑布走风雷纵云孤鹤无留滞定恐烟萝不放回
　　送孙百篇逰天台　　　　　　方　干
　　东南云路落斜行入树穿邨见赤城逺近时常皆药气髙低无处不泉声映岩日向牀头没湿竹云从柱底生更有仙花与灵鸟恐君多半未知名
　　送郭秀才逰天台　　　　　【唐】许　浑
　　云埋隂壑雪凝峰半壁天台已万重人度碧谿疑辍棹僧归苍岭似闻钟暖眠晴滩草髙挂猕猴暮涧松曽约共逰今独去赤城西面水溶溶
　　五言絶句
　　天台独夜　　　　　　　　【唐】徐　凝
　　银地秋月色石梁夜谿声谁知屐齿尽为破烟苔行
　　思天台山　　　　　　　　【唐】许　浑
　　赤城云雪深山客负归心昨夜西斋宿月明琪树隂
　　七言絶句
　　无题　　　　　　　　　　【明】林　章
　　曽从洞口送胡麻一隔山门即海涯自是仙郎忘旧路桃花流水不曽差














　　御定佩文斋咏物诗选卷六十四
　　钦定四库全书
　　御定佩文斋咏物诗选巻六十五
　　普陀山类
　　五言古
　　夕泛海东寻梅岑山观音洞遂登磐陀石望日
　　出处　　　　　　　　　【元】吴　莱
　　山月出天末水面生晚寒扁舟划然往万顷相渺漫星河白揺撼岛屿青屈盘逺应壶峤接深已云梦吞蟠木系予缆扶桑缨我冠寸心役两目少试鲸鱼竿
　　其二
　　茫茫瀛海间海岸此孤絶飞泉乱垂缨险洞森削鐡天香固遥闻梵相俄一瞥鱼龙互围绕山鬼惊变灭舟航来旅逰钟磬聚禅悦笑撚小白华秋潮落如雪
　　五言律
　　逰洛伽山　　　　　　　　【宋】王安石
　　山势欲压海禅宫向此开鱼龙腥不到日月影先来树
　　色秋擎出钟声浪答回何期乘吏役暂此拂尘埃
　　逰补陀　　　　　　　　　【明】徐启东
　　梦想名山久因之驾海来潮从天上涌刹向屿中开金粟山为鉢莲花水作台磐陀望三岛咫尺是蓬莱
　　七言律
　　逰补陀　　　　　　　　　【元】赵孟頫
　　缥缈云飞海上山挂帆三日上潺湲两宫福徳齐千佛一道恩光照百蛮涧草岩花多瑞气石林水府隔尘寰鲰生小技真荣遇何幸凡身到此间
　　逰补陀　　　　　　　　　【元】盛熈明
　　惊起东华尘土梦沧洲到处即为家山人自种三株树天使长乘八月槎梅福留丹赤似橘安期送枣大于金仙对面无言説春满幽岩小白花
　　补陀岛　　　　　　　　　【元】黄镇成
　　一片云帆驾渺茫东临絶岛拂扶桑九天波浪随星客万壑鱼龙觐水王日观逺开溟澥动云台倒浸白花香神海上应相见为覔安期却老方
　　逰补陀　　　　　　　　　【明】张子滔
　　嶙峋仙界锦城堆寳树琼花面面廻势压海门鳌背重光揺岛屿蜃楼开层峦徧向云间出飞瀑全疑天上来自是修真竒絶处何须弱水问蓬莱
　　礼洛伽山　　　　　　　　【明】沈明臣
　　三神山逺不能寻惟有洛伽名古今万里扶桑开四照九天灵鹫削孤岑一枝鹦鹉多饶舌徧海莲花不染心谒罢潮音灵洞口皈依愿发晩涛深
　　七言絶句
　　梦逰补陀山　　　　　　　【明】姜子羔
　　忽然飞渡海云东海色澄清霄汉通借问此心何所似白云映水月当空
　　寳陀寺　　　　　　　　　【明】李应诏
　　茫茫鹫岭水云賖今古庄严大士家槛外碧空垂法象月明岛屿尽莲花














</div>
    <div class="pagination">
<a href="御定佩文斋咏物诗选_page69.html">上一页</a><span>...</span><a href="御定佩文斋咏物诗选_page65.html">65</a><a href="御定佩文斋咏物诗选_page66.html">66</a><a href="御定佩文斋咏物诗选_page67.html">67</a><a href="御定佩文斋咏物诗选_page68.html">68</a><a href="御定佩文斋咏物诗选_page69.html">69</a><span class="current-page">70</span><a href="御定佩文斋咏物诗选_page71.html">71</a><a href="御定佩文斋咏物诗选_page72.html">72</a><a href="御定佩文斋咏物诗选_page73.html">73</a><a href="御定佩文斋咏物诗选_page74.html">74</a><a href="御定佩文斋咏物诗选_page75.html">75</a><span>...</span><a href="御定佩文斋咏物诗选_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
