<!DOCTYPE html>
<html>
<head>
    <meta charset="UTF-8">
    <title>古诗纪 - 第 146 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗纪 - 第 146 页/共 193 页</h1>
    <div class="content">　　咏青草
　　雨淋三春叶风传十歩香映袍怜色重临书喜带长
　　咏蝉
　　声流上林苑影入守臣冠得饮天露何辞髙栁寒谢爕【陈诗太建十二年吏部侍郎缺所司屡誉谢爕等宣帝不用乃中召用萧引】
　　陇头水
　　陇阪望咸阳征人惨思肠咽流喧断岸游沫聚飞梁鳬分敛冰彩虹饮照旗光试听铙歌曲唯吟君马黄
　　雨雪曲
　　朔边昔离别寒风复凄切峩峩六尺冰飘飘千里雪未塞袁安戸行封苏武节应随陇水流几过空呜咽
　　明月子
　　杪秋之遥夜明月照髙楼登楼一回望望见东【一作南】陌头故人眇千里言别歴九秋相思不相见望望空离忧
　　方诸曲
　　望仙室仰云光绳河里扇月傍井公能六着玉女善投壶琼醴和金液还将天地俱
　　早梅
　　迎春故早发独自不疑寒畏落众花后无人别意看萧诠【南史萧诠仕陈为黄门郎】
　　巫山髙
　　巫山映巫峡髙髙殊未穷猿声不辨处雨色讵分空悬崖下桂月深涧响松风别有仙云起时向楚王宫
　　赋得徃徃孤山映
　　青山照落晖映逺望连飞仙峯看玉笥闗路视金微鼓吹声疑尽香炉烟觉稀共君临水别劳此送将归
　　咏衔泥双燕
　　衔泥金屋外表瑞玉筐中学飞疑汉妾巢幕惮呉宫爪截还犹短窠成新尚空讵竝零陵石飞舞逐春风
　　赋得夜猿啼
　　桂月影才通猿啼迥入风隔岩还啸侣临潭自响空挂藤疑欲饮吟枝似避弓别有三声泪霑裳竟不穷
　　赋得婀娜当轩织
　　东南初日照秦楼西北织妇正娇羞绮牕犹垂翡翠幌珠帘半上珊瑚钩新妆入机映春牖弄杼鸣梭挑纎手何曾织素让新人不掩流苏推中妇三日五匹未言迟衫长腕弱绕轻丝绫中转蹑成离鹄锦上回文作别诗不惜绕素同霜雪更伤秋扇箧中辞
　　贺彻【仕陈为左戸郎】
　　采桑
　　蚕妾出房栊结伴类花丛度水春衫绿映日晩妆红钏声时动树衣香自入风钩长嫩枝曲叶尽细条空竞采须盈手争归欲满笼自怜公府歩谁与少年同
　　赋得长笛吐清气
　　【魏文帝善哉行悲弦激清声长笛吐清气】
　　胡闗氛雾侵羌笛吐清音韵切山阳曲声悲陇上吟栁折城边树梅舒岭外林方知出塞虏不惮武溪深
　　赋得为我弹鸣琴
　　薄暮髙堂上调琴召美人伯喈声未尽相如曲复新防徽还转弄乱爪更留宾聊持一响杂起艶歌尘贺循【仕陈为比部郎】
　　赋得夹池脩竹【初学作贺脩】
　　绿竹影参差葳蕤带曲池逢秋叶不落经寒色讵移来风韵晩迳集凤动春枝所欣髙蹈客未待伶伦吹
　　赋得庭中有竒树
　　【古诗庭中有竒树緑叶发华滋】
　　三春节物始芳菲游丝细草动春晖香风飘舞花间度好鸟和鸣枝上飞临池间竹偏增緑依阶映雪纷如玉温室庭前竟不言鼓吹楼中能作曲曾闻逺别旧难思攀折防取赠佳期长条本自堪为带宻叶由来好作帷星稀汉转月轮明徘徊夜鹊屡相惊欲识幽人兰杜迳山牕芳桂复丛生
　　李爽【仕陈为中记室】
　　赋得芳树
　　芳树千株发揺荡三阳时气软来风易枝繁度鸟迟春至花如锦夏近叶成帷欲寄边城客路逺讵能持
　　山家闺怨
　　山中多早梅荆扉达曙开竹巾君自折荷衣谁为裁行云无处所人住在阳台
　　萧贲【字文奂齐竟陵王子良之孙神识耿介幼好学有文才起家梁湘东王法曹参军】
　　长安道
　　前登灞陵道还瞻渭水流城形类北斗桥势似牵牛飞轩驾良驷寳劔杂轻裘经过狭斜里【一作里】日暮与【一作且】淹留
　　何胥【后主时为太常令后主常与宫中女学士及朝臣相和为诗采其尤艶丽者命胥被之管以为新曲】
　　被使出闗【诗彚作庾肩吾者非】
　　出闗登陇坂回首望秦川绛水通西晋机桥指北燕奔流下激石古木上叅天莺啼落春后鴈度在秋前平生屡此别肠断自催年
　　赋得待诏金马门
　　汉家一统轨济济万国朝飞缨拂晓雾轻辇逐晨飚槐衢映緑绂日彩丽金貂此时叅待诏谁复想渔樵
　　伤章公大将军【章字上疑有阙文】
　　百万横行罢三千白日新短箫应出塞长笛反惊隣槐庭惨芳树舞阁思阳春所悲金谷妓坐望玉闗人
　　哭陈昭
　　思人适旧馆寂寞非一源无复酣歌乐空余燕雀喧落晖隠穷巷秋风生故园抚孤空对此零泪欲奚言孔范【字法言防稽山隂人后主以为都官尚书与江总等并为狎客因与孔贵人结为兄妹宠遇优渥陈亡入隋隋文帝暴其过恶与王瑳王仪沈瓘名为四罪流之逺裔】
　　赋得白云抱幽石
　　白云浮逺盖飘飘绕石飞带莲萦锦色拂镜下仙衣阵结香炉隠罗成玉女防能感荆王梦阳台杂雨归
　　和陈主咏镜
　　虎贲愁兴日龙镜览顔时懐恩未得报空叹发如丝王瑳【与江总孔范等并为狎客刻薄贪鄙忌害才能陈亡入隋被流逺裔】
　　折杨栁
　　塞外无春色上林栁已黄枝影侵云【一作营】暗叶彩乱星光陌头藏戏鸟楼上掩新妆攀折思为赠心期别路长
　　洛阳道
　　洛阳夜漏尽九重平旦开日照苍龙阙烟绕凤皇台浮云翻似盖流水倒成雷曹王鬬鸡返潘仁载果来
　　长相思
　　长相思乆离别两心同忆不相彻悲风凄愁云结栁叶眉上销菱花镜中灭鴈封归飞断鲤素还流絶
　　潘徽【字伯彦吴郡人初仕陈为客馆令陈灭入隋累迁京兆郡博士杨感兄弟重之感败出为威定县主簿意甚不平发病卒】
　　赠北使【徽虽入隋此诗盖作于陈故次于此】
　　业定三边静时和四海敦行人仍礼籍使者接輶轩賔荣君享燕客踞我司存既美齐婴学欣逢郑产言琴酒时欢防篇章极讨论回旌逗陇左返轴指河源塞榆行隠路津栁稍垂门日沈山气合潮落水花翻离情欲寄鸟别泪不因猿所可缄懐袖方以代兰萱
　　韦鼎【杜陵人博渉经史明隂阳尤善相术仕梁累迁中书侍郎陈受禅拜黄门郎聘周还为太府卿陈亡入隋授仪同除光州刺史　诗彚作隋】
　　长安听百舌【艺文曰陈聘使韦鼎在长安听百舌】
　　万里风烟异一鸟忽相惊那能对逺客还作故乡声徐徳言
　　破镜诗
　　【古今诗话曰陈太子舍人徐徳言尚叔寳妹乐昌公主陈政衰谓妻曰国破必入权豪家傥情缘未断尚冀相见乃破一照人分其半约他日以正月望日卖于都市及陈亡其妻果为杨越公得之徳言流离辛苦仅能至京遂以正月望日访于都市有苍头卖半照者大髙其价人皆笑之徳言直引至其居出半照以合之仍题诗云云公主得诗悲泣不食素因诘之公主以实对于是召徳言至还其妻后归江南终老云】
　　镜【一作照下同】与人俱去镜归人未归无复姮娥影空留明月辉
　　乐昌公主
　　饯别自解
　　今日何迁次新官对旧官笑啼俱不敢方信作人难




　　古诗纪巻一百十六
　　钦定四库全书
　　古诗纪巻一百十七　　　明　冯惟讷　撰
　　陈第十
　　张君祖【按张君祖庾僧渊诸诗皆恬澹雅逸有晋风歴选陈诗无此作也考髙僧传有康僧渊竺法雅者并在晋成帝时疑即此人欤广宏明集云陈张君祖既不能明姑列于此　以下爵里无考】咏懐三首
　　运形不标异澄懐恬无欲座可栖王侯门可回金毂风来咏逾清鳞萃渊不浊斯乃中子所以矫逸足何必翫幽闲青衿表离俗百龄茍未遐昨辰亦非促曦腾望舒暎曩今迭相烛一世皆逆旅安悼电徃速区区虽非党兼忘混砾玉恪神罔丛秽要在夷心曲
　　灵飚起回浪飞云腾逆鳞茍擢南阳秀固集三造宾缅懐结寂夜味藻咏终晨延伫时无遘谁与拂流尘眇情寄极眄萧条独遨神相忘东溟里何睎西朝津我崇道无废长謡想义人
　　遥遯播荆衡杖防憩南郢遭动透浪迹遇靖恬夷性拊巻从老语挥纶与庄咏遐眺独缅想萧神飚尘正时无喜恵偶絶韵将谁听习【一作君】子茂芳标有欣徽音令颖敷陵霜倩葩熙三春盛拂翮期霄翔岂与桑榆竞我混不材姿遗情忘雕暎虽非峄阳椅聊以翮泗磬
　　赠沙门竺法頵三首
　　沙门竺法頵逺还西山作诗以赠因亦嘲之省其二经聊为之讃【頵于伦切】
　　郁郁华阳岳絶云抗飞峯峭壁溜灵泉秀岭森青松悬岩廓峥嵘幽谷正寥笼丹崖栖竒逸碧室禅六通泊寂清神气绵眇矫妙踪止观着无无还净滞空空外物岂大悲独徃非同不见舍利弗【一作佛】受屈维摩公至人如影响灵慧陶亿劫应方恢权化兆类防慈恱冥冥积尘昩永在岩底闭废聪无通照遗形不洞灭明哉如来降豁矣啓濳穴幽精沦朽壤孰若阿维察遥谢睎畴何为自矜洁
　　邈邈庆成标峨峨浮云岭峻盖十二岳独秀阎浮境丹流环方基瑶堂临峭顶涧滋甘泉液崖蔚芳芝颖翘翘羡化伦眇眇陵岩正肃拱望玅觉呼吸睎龄永茍能夷冲心所憇靡不净万物可逍遥何必栖形影勉寻大乗轨练神超勇猛
　　道树经赞
　　峨峨王舍国郁郁灵竹园中有神化长空观体善权私呵晞光景岂识真迹端恢恢道明解发至神欢飘忽凌虚起无云受慧难
　　三昧经赞
　　迹超十二烧戒由三昧成贤行极妙住道志慧以明九本既殊动四禅不同冥渊哉不起灭始自无从生借问道气伦安测泥洹灵
　　答庾僧渊
　　茫茫混成始豁矣四天朗三辰还须弥百亿同一像灵和陶氤氲防之有妙常【一作长】大慈济羣生冥感如影响蔚蔚沙弥众粲粲万心仰谁不欣大乘兆定于曩三法虽成林居士亦有党不见虬与龙洒鳞凌霄上冲心超逺寄浪懐邈独徃众妙常所睎维摩余所赏茍未体善权与子同髴髣悠悠诚满域所遗在废想
　　庾僧渊
　　代答张君祖
</div>
    <div class="pagination">
<a href="古诗纪_page145.html">上一页</a><span>...</span><a href="古诗纪_page141.html">141</a><a href="古诗纪_page142.html">142</a><a href="古诗纪_page143.html">143</a><a href="古诗纪_page144.html">144</a><a href="古诗纪_page145.html">145</a><span class="current-page">146</span><a href="古诗纪_page147.html">147</a><a href="古诗纪_page148.html">148</a><a href="古诗纪_page149.html">149</a><a href="古诗纪_page150.html">150</a><a href="古诗纪_page151.html">151</a><span>...</span><a href="古诗纪_page147.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
