<!DOCTYPE html>
<html>
<head>
    <meta charset="UTF-8">
    <title>宋元诗会 - 第 176 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 176 页/共 221 页</h1>
    <div class="content">　　十丈云帆拂斗杓星槎风急浪花飘夜深露冷银河近卧聴天孙织绛绡
　　钓台夜兴
　　仙茶旋煮桐江水坐客遥分石壁灯风露满船山月上夜深独对钓台僧
　　早发
　　山头钟响不闻鸡重露翻鸦满树啼艇子钓台东畔发月轮却在钓台西
　　泊江家步无月同孟志学小酌
　　兰溪春水似蒲萄越女如花压小槽今夜共君溪上醉直湏溪月照宫袍
　　黄亭驿晓起
　　积雨莓苔上壁青晓寒山馆梦初醒鹧鸪声里流年度自是行人不愿聴
　　闽城嵗暮
　　岭南春早不见雪腊月街头聴买花海国人家除夕近满城防雨湿山茶
　　彭城杂咏【三首】
　　亚父塜前春草齐楚王城上夕阳低黄莺不解兴亡事飞过海棠枝上啼
　　城下黄河去不囘四山依旧画屛闭无人念得登临意独上将军戯马台
　　何处春风燕子楼断碑落日古城头画眉人逺繁华歇无数逺山生暮愁
　　奎章阁感兴【二首】
　　奎章三月文书静花落春深锁阁门玉座不移天步逺石碑空有御书存
　　花落春深似去年无人再到阁门前当时济济夸多士争进文章乞赐钱
　　京城立春
　　燕姬白马青丝繮短衣窄袖银光御沟饮马不囘首贪看栁花飞过墙
　　雪中妃子
　　梁王宴罢下瑶台窄窄红靴步雪来疑是阳和三月暮杨花飞处牡丹开
　　醉起
　　杨栁楼心月满牀锦屏绣褥夜生香不知门外春多少自起移灯照海棠
　　宫词
　　骏马骄嘶懒着鞭晚凉骑过御楼前宫娥不识中书令借问谁家美少年
　　黄河
　　斗杓照水半垂天水气涨天如白烟南北橹声争上下月中闻鼓避官船








　　宋元诗会卷八十
　　钦定四库全书
　　宋元诗会卷八十一
　　兵部主事陈焯撰
　　黄　溍
　　【字晋卿婺州义乌人母童氏梦大星坠懐而生溍溍成童能记经书迨长以文名四方中延祐二年进士授台州寜海丞迁两浙都转运盐使改诸暨州判官入为应奉翰林文字同知制诰兼翰林国史院编修官转国子博士出为江浙儒学提举年六十七不俟引年纳禄径归未防诏起为翰林直学士知制诰同修国史兼经筵官陞侍讲学士兼官如故自将仕郎七转至中奉大夫谢政南还优游田里凡七年卒于绣湖之私第年八十一追封江夏郡公谥文献溍学问淹博约之于至精剖析经史疑难及古今制度名物多先儒所未发者文词布置谨严援据确切及门受业者后多为名儒所着日损斋藁三十余卷】
　　杂诗【三首】
　　晨起步南园旭日朗以清葵花众草中粲粲敷丹荣流光非汝私独尔心自倾览物有深懐伫立方含情璞玉与宝剑沦落初未偶君看被煎祓各在千年后将身比金石谁当独长久悠悠百代下相知复何有春风着万物欣欣皆自私可怜儿女花荣悴更相持独有涧底松偃蹇如不知何疑扬执防草鬓若丝
　　效古【三首】
　　上山见明月下山月相随月岂知爱我我行自见之故山日已逺故人不可思殷勤谢明月愿尔无时落花随风吹各自东西飞花飞既不息水流复何极同生不同归能勿异顔色木生则有枝豹死则有皮悠悠岐路间多言亦奚为
　　饮酒莫尽醉尽醉无余欢读书莫吊古吊古多悲酸萧艾蔽中野白露摧芳兰鳯饥不得死防枭食琅玕去去复去去采芝青云端
　　连雨杂诗【二首】
　　我思仇山人山川莽回互十书九不致木叶频嵗暮颇闻近移居并失梦中路得无挈妻儿倒载入山去今日曷不乐孤倡无与酬兀坐把书卷展玩不自休借问谁所为其人已千秋山雨政可聴拨书置牀头
　　晚晴
　　泄云散积雨林木含余清披衣有竒懐偶从林叟行新晴逺峰丽夕荫孤花明旷日固所虞聊兹息营营
　　夜归
　　空山四寥寥落日翳榛莽蜿蜒草中径蹑屩度寒雨楠杉窈深黒忽忽疑伏虎林穷涧水明稍聴归人语
　　晓行湖上
　　晓行重湖上旭日青林半露雾寒未除鳬鹥静初散夤縁际余景闪倐多遗玩会心乍有得抚巳还成叹夙予丹霞约久兹芳洲畔独往愿易违离居嵗方换沙暄芷芽动春逺川华乱存期乃寂寞取适岂烂熳小隠倘见招渔樵共昏旦
　　寄方子践子发
　　穷居怅无遂徂嵗聿载阴飞翘陨芳华虫厉哀音急飔扇丛薄露栖乔林抚景慨往古端操思继今折兰合幽佩解缨濯清浔石林窅葱蒨佳柏鬰萧森遗世岂余敢匡时非我任覧已谢高轨即事念所钦纒绵阻道里缅邈眺冈岑委懐竚芳讯贻好在规箴
　　东园晚归
　　淟涊婴近务超遥爱佳辰兴言望东菑良苗蔼津津鄙人昧时趋旷途夙所遵幸逺簪组累稍欣田圃隣兀兀登故畦悠悠睇城闉理秽出新竹撼枯落荆薪夕日逗远川余晖散衣巾亹亹观物变依依念农人渠渠长者言恻恻非贱贫
　　赠叶审言别
　　昔人称好士乃有黄金台黄金亦何物顾用骄贤才叶君被短褐志力何雄哉北走呌阊阖红云拍崔嵬终然无茍售自保同婴孩车服非吾荣黄金真浮埃十年今何官茅屋歌苍苔岂无琅玕树鳯飞故低佪一朝脱身去歘观云路开叶君善自爱往矣无嫌猜迷邦古所诮岂弟贵不囘愿言吐竒胸落落排风雷尚念穷贱者衡门守蒿莱
　　休日集于城南
　　投耒从逺游牵世乖明略岂不畏简书未能置丘壑崇冈近盘互春物纷照灼休沐集诸彦迂趾惠前诺稍空林中尊复咏霞上作迢迢歴墟垅靡靡瞰城郭脩杨荫晴渚野樱散朱萼抚时悼推斥毕景顾栖托损益向子明才能贾生薄睠言观嵗寒无将媿塲藿
　　晓望
　　城头鸦鸣曙起坐理冠帻开窻写遥望烟雾竟川泽喧喧市声动漠漠井气白如何山中人嵗暮尘埃客
　　龙湾夜泊
　　乘潮出逺浦日暮北风平高亭不可望遥遥笳鼔声月明寒雁下江空夕烟生非闗川途念沈忧坐自盈
　　秋夜观书作
　　闲居感时驶独学难为功眷言思古人幽懐极忡忡秉烛起中夜揽卷来清风恭惟千载心皎洁县无穷冺俗自升降道妙非污隆后来亦奚为黒白纷相攻华芳乍可悦轨辙何由通吾将离言説庶以观其同所忧名为累不惧蓄不丰开轩视明河白月当天中怡然掩书坐夜气方鸿防
　　登钱山望菰城慨然而赋
　　呉兴水为州诸山若浮萍况此一培塿琐屑世未明所欣渔樵居乃与缁锡并种竹有万竿结茅无十楹老僧解人意蹝履能相迎芳草被行迳朱藤暗岩扃萧条空堦暮日照莓苔青犹嫌所歴卑未极游眺情耸身白云上始见春申城想当高会时楼观飞青竭海荐罍勺穷山羞鼎铏安知千载后寂寞无人行煌煌冠盖区壤壤狐茔归来朱门客聴此松风声
　　灵源
　　偶为山中游逺过云闗宿苍灯闪初夜雨气蒸深屋时闻清梵音窈缈松林曲
　　草堂
　　迢迢上方界水木翳清景山深不可留日暮衣裳冷凄其懐昔游百嵗嗟俄顷
　　鹿田
　　披榛度空荒突兀崖寺古幽花杂红白老屋亚云雨前瞻石径防咫尺不得取
　　宝峯
　　下山复上山蹑屩行沮洳宿云冐长岭旭日暎高树山僧亦何为独向城闉去
　　山桥
　　行行指木末路逐飞云上时登巨石憩共聴春泉响寻源竟莫穷即事成幽赏
　　宝石
　　暮投招提境明发首归路举头望山椒遥认经行处重重岩壑间苍然正烟雾
　　赤城
　　鸡鸣秣吾马晚饭山中行何以慰旅懐赤城有嘉名滩长石齿齿树细风泠泠时见岩壁间粲若丹砂明温泉发其阳防诃勤百灵前峰指金阁真境标殊庭白道人迹稀青崖云气生信美无少留缅焉起深情
　　担子洼
　　自从始出闗数日走崖谷迢迢度偏岭险尽得平陆坡陀皆土山高下纷起伏连天暗丰草不复见林木行人烟际来牛羊雨中牧飒然衣裳单咫尺异寒燠伫立方有懐相逢仍问俗畏途宜疾驱更傍湾河宿
　　游宝陀寺
　　十年望沧海临流不能渡苍茫嵗华晚邂逅舟楫具拂衣乗天风挂席随烟雾旦从蛟门发暝指翁洲住前瞻积水深岛屿青无数梅岑特孤絶遥见日出处寄身人境外矫首禅闗路粲粲金砂石离离白花树高期惬幽抱歴覧増遐慕嗒然坐防言目送寒潮去
　　雪窦纪游【三首】
　　移舟泊泉口我行已信宿天寒洲渚生峰回川途曲烟霞罩兰若别墅在林麓
　　高人欣相迎山门带流水风生珠树间月窥镜池里触景遂成迷应接殊未巳
　　兴移初出山系防长汀树夜来雪已深溪风愈难度犹疑钟磬音遥遥白云处
　　同王章甫待制校文上京八月十五夜宿龙门驿
　　凉风堕黄榆万马皆南驰而我方北首度闗及鸣鸡驿路更幽阻仆夫惨不怡徐驱待明发泱漭穷烟霏貂裘者谁子怪我缝掖衣为言霜露多遑遑独安之我非不自爱简书今有期忆昔州县间折腰向小儿荏苒二十年白首初登基同袍如燕鸿去住恒相违悠然慨平生与世何参差暝投龙门驿高馆临回溪青崖拱白月水木含余辉秋色故潇洒我行殊未迟相从况魁彦炯若珊瑚枝衰暮奚足云一觞聊共持
　　送郑以道
　　郑君不羁客澷仕常优游故人满天上独佐岭南州岭南风土异去天将万里驿骑如流星众手挽不止到官定多暇坐对梅花时溪石秀可砚泚笔成新诗诗成付回雁动是春冬隔用儒行召君努力崇明徳
　　嵗晏
　　嵗晏木叶落遥见东城隅雉堞鬰岧嶤列屋何萧疎悠悠西南望赫赫金张庐退朝集冠盖鸣珂沸通衢合遝多俊游并辔飞华裾顾盻有光彩行者为踟蹰俯慙筋力防无从效驰驱日斜坐官舍还拂案上书缅彼川路长感此年运徂迟回不能去叹息将焉如
　　送王链师归四明
</div>
    <div class="pagination">
<a href="宋元诗会_page175.html">上一页</a><span>...</span><a href="宋元诗会_page171.html">171</a><a href="宋元诗会_page172.html">172</a><a href="宋元诗会_page173.html">173</a><a href="宋元诗会_page174.html">174</a><a href="宋元诗会_page175.html">175</a><span class="current-page">176</span><a href="宋元诗会_page177.html">177</a><a href="宋元诗会_page178.html">178</a><a href="宋元诗会_page179.html">179</a><a href="宋元诗会_page180.html">180</a><a href="宋元诗会_page181.html">181</a><span>...</span><a href="宋元诗会_page177.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
