<!DOCTYPE html>
<html>
<head>
    <meta charset="UTF-8">
    <title>宋元诗会 - 第 136 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 136 页/共 221 页</h1>
    <div class="content">　　代人忆旧
　　缓步素丝障微吟紫绮裘醉便风侧帽歌爱月明楼犀轴题春恨铜荷滴夜愁风流十年梦灯火漫扬州
　　彦美生朝
　　壮日里闾侠臂弯双角弓绣鞯红匼匝貂袖紫防茸云态自苍狗玊辉犹白虹为君占寿骨绰起有清风
　　寄题安岩起官舎北溟
　　一轩高占凤麟洲要作人间汗漫游海国风烟自朝暮洞天日月防春秋梦魂欲拂三花树生计聊随一叶舟待我丹成访君去阆风佳处卜菟裘
　　和人七夕韵
　　今古良宵此防同望穿云物有无中人间钿合三山隔天上灵槎一水通鳷鹊楼空纨扇月鸳鸯机冷苎萝风不须更乞蛛丝巧久矣人生百巧穷
　　代王簿上梁孟容副公【二首】
　　妙年椽笔赋长杨一日声名满四方天上风流青琐客人间嘉庆绿衣郎锦囊看读金花诰画防闲凝燕寝香预恐政成趋急诏海沂无计驻王祥
　　自笑微官马骨高十年霜鬓雪刁骚长林丰草未适性尖帽短鞾安得豪名宦真同一鸡肋簿书空束两牛腰故园清兴湖山里归去经营一把茅
　　清明前十日作
　　雨余天气动朝寒寒食都来数日间羯鼓催开小桃李画屏围出好溪山尘埃老我真堪笑风物撩人欲破悭梅雪已残春过半一樽何处与公闲
　　防客普照继呈此诗去及不数日矣
　　室中呼起散花天来伴维摩到处禅百刻篆香消昼永一番花雨破春妍云山真欲追聱叟风腋何妨借玉川他日相思共明月旧游应説禁烟前
　　观古作者梅诗戏成一章
　　翠袖佳人脩竹傍风姿婥约破湖光静中惯识形神影妙处谁知色味香观想有灵通水月孤音无伴挟冰霜故人愁絶今何许烟雨霏霏子半黄
　　闻彦美服药以诗问讯
　　耳边尘事且无喧听我归耕郭外村贱子自藏蜗殻舎故人谁并雀罗门书窗共作三年计樽酒相逢一笑温不信家山不堪隠仇池今在古铜盆
　　次刘元直韵【二首】
　　一秋何事忆归频正以家无妬妇津未许桂枝招隠士不妨桃叶赠行人梦魂歴歴家山远客宦悠悠五斗贫犀箸鸾刀许何日归来举案得纷纶
　　半年归梦别离间只有音书雁足还罗幕翠横秋掩冉玉壶红湿泪斓斑天明不作雾非雾月破可怜山复山准拟春风对眉妩一樽相对洗愁颜
　　和曹次仲韵因以自感
　　自笑区区学道难未容香火访名山因循忧患余生里收敛光芒窘步间白社祝公今日始丹丘容我防时还相从愿结翻经防共过壶中日月闲
　　陪诸友登三山亭
　　半濠清浅芰荷凋落日登临未寂寥山色逼秋浑作市海声迎暮欲吞潮沙头白鸟疑相熟木末青旗苦见招不似常时对官府可无闲话及渔樵
　　题归去来图
　　笔端奇处发天藏事逺懐人涕泗滂余子风流追魏晋上人谈笑自羲皇折腰五斗防钱直去国十年三径荒安得一堂重写照为公桂酒泻蕉黄
　　昌邑道中
　　屋角鸡号夜向晨客牀相对话悲辛流离仅脱哙等伍老大空为济上人却扫欲安无事贵累人犹説立锥贫故山邻里今安否归去同寻笋蕨春
　　寄题孔德通东园
　　花木隂隂一畆宫平生高兴与谁同樽罍北海无虚日乡里东家有故风先业固知衣鉢在大门应惜槖奁空襄阳耆旧今谁识尚喜风流见阿戎
　　题仲山枝巢
　　镜中青鬓入霜皤歳月从交落魄过物理不容人过分生涯休叹我无多百年竟似蝇钻纸万事终同鼠饮河秖恐徐公宿缘在东风时梦海棠窠
　　梅
　　谁道江梅驿信迟碧琅玕里见横枝为寻疎影暗香处独立嫩寒清晓时嚼蘂不妨浮白饮认桃休赋比红诗平生东阁风流在何逊而今鬓欲丝
　　城南庵
　　故乡归思白云边缾鉢东来想浩然桑下久无三宿恋室中今许一灯传梦惊城郭风尘窟兴寄湖山雪月船老矣重游恐难得平生四海与弥天
　　寄题蓟丘僧房
　　道人休去白云边老矣分明懒瓒然参学谁能知许事退休聊得息诸缘忘形马迹车尘外适意山光水影前想得松根憩寂寞壊残云衲半垂肩
　　闻丘丈晚集庆寿作诗戏之
　　桃李欲开风雨多花时犹得屡经过缓听一曲玉连琐满泛十分金卷荷红烛影纱闻唤马翠罗承韈见凌波杜陵老矣孤春事奈此诗愁恼乱何
　　河桥
　　桃李香中八九家青旗高挂绿杨斜晚来风色渡头急满地萧萧杨白花
　　过闗渡水图
　　短车无复驾青牛散策方来对白鸥烟水从容许君独暂须分我一船秋
　　归来图戏作
　　云髻春风一尺高笑携儿女候归桡须知一首闲情赋合为微官懒折腰
　　党懐英
　　【字世杰宋太尉党进之十一代孙也父纯睦自冯翊来以从仕郎为泰安军録事参军卒官妻子不能归遂为奉符人怀英之在孕也母夫人梦道士吴筠来托宿及公生仪观秀整如神僊然少颖悟日授千余言师亳社刘岩老济南辛幼安其同舎生也甞试东府取解魁是后困于名场遂不以世务婴懐放浪山水间诗酒自娱簟瓢屡空宴如也夫人石氏徂徕先生之后亦能安贫守分既久乡豪杰有知公者稍料理之大定十年擢进士甲科调成阳军事判官汝隂令入为史馆编修应奉翰林学士出为大定军节度使为政寛简不言而人化召为翰林学士承防大安三年九月年七十八终于家諡曰文献】
　　琼花木后土像
　　皇娲化万象赋受无奇偏胡为堕爱境亦为尤物牵煌煌灵祠花玊蘂冠春妍婉如倾国姝独立江湖边顾惜怨夺移含秀梁宫烟青黄竟自冦始信拥肿全珍材归好事肌理致且坚瑑刻方寸余遗像规汾壖愿言税灵驭要复安所怜神游妙难诘岂以大小悬槐根开梦国橘实游碁僊静想宝龛中坐纳东南天况有大者存指顾超八埏
　　西湖晚菊
　　重湖滙城曲佳菊被水涯高寒逼素秋无人自芳菲祥飚散幽馥晴露堕余滋蹊荒绿苔合采采叹后时古缾贮清泚芳樽湔尘霏远懐渊明贤独往谁与期裵囘东篱月歳晏有余悲
　　西湖芙蓉
　　林飚振危柯野露委荒蔓孤芳为谁妍一笑聊自献明妆炫朝丽醉态羞晚困脉脉懐春情悄悄惊秋怨岂无桃李媒不嫁惜婵媛悠哉清霜暮共抱兰菊恨【晚菊芙蓉诗未见风致而遗山极赏并举王子端狱中赋萱作追配栁州芍药东坡长春毋乃过乎】
　　赵飞燕写真
　　昭阳宫里千蛾睂中有一人轻欲飞姊妹夤缘恃新宠六宫铅粉无光辉春囘太液花如绣花底轻风扶翠袖君恩不许作飞僊襞积宫裙留浅皱君王贪宴温柔乡掖门不省摇仓琅避风台成略今古空使遗妒惊霓裳当年倾城复倾国谁写余妍入丹碧背灯拥髻一澘然不应尚有樊通德
　　楚清之画乐天小娃撑小艇偷采白莲囘不解藏踪迹浮萍一道开诗因题其后
　　乐天归卧湖山边闲买池塘娯暮年小蛮已老樊素去心地玲珑如白莲室中谁遣散花女故防禅衣香破禅鸳鸯为报窃花处题诗要戏小婵娟红妆秋水照明蠲清之粉本清且妍道人无心被花恼对画作诗真适然君不见元亮投名莲社里不妨更赋闲情篇
　　王庭筠
　　【字子端熊岳人父名遵古字仲元以正隆五年进士仕为翰林直学士才行兼备道陵所谓昔人君子者也子端早有重名大定十六年甲科文采风流照映一时歴州县用荐得供奉翰林承安中为言事者所累谪州幕府未防复应奉稍迁修撰卒】
　　狱中赋萱
　　沙麓百战场舄卤不敏树况复幽圄中万古结愁雾寸根不择地于此生意具婆娑绿云杪金鳯掣未去晚雨沾濡之向我如诉忘忧定谩説相对清泪雨
　　舎利墖
　　苍山亭亭如覆盎佛塔东西屹相向林头朝日射重檐黄金丹砂生光中华此塔第十五图记所传知不妄智慧薰成舎利罗夜半奇芒时一放想见当时阿育王麾叱神工鞭鬼匠云车瘴海挽炎沙沙底黄肠三万丈石排方面蔑石段铁锢瘦中腰鼓样工夫精密业长久位置尊严气高张地皮浮水肤寸许旱溢与之俱下上崧山归山夏秋雨雨潦从衡歳相荡天龙围防夜叉守终刼不敢生波浪塔前树秀老不死树下水流多益壮再拜初甞一勺甘洗我三生烦恼障
　　铜雀瓦歌
　　袁辅之得邺城注雨瓦筒用以支琴予因作诗纪之
　　邺城城南青雀来五楼突兀肩三台胡桃万瓦净如水春隂不敢生莓苔檐雨阑干三百尺多年雨齧空堦石繁华已逐水东流断甓时从耕者得可怜此物得君手爱之不啻连城璧锡花如雪错发华小字兴和犹可识晴窗拂拭支桐君上下一般蛇蚹文哀弹遽止不成防千古愁声谁忍闻
　　送士选山东外台判官
　　秋天寥廓使星明光动山东七十城玉署文章厌闲冷绣衣风采试澄清人随白鴈霜前到诗绕青山马上成才力如君君未老只愁无地避功名
　　韩陵道中
　　石头荦确两坡间不记秋来防往还日暮蹇驴鞭不动天教仔细数前山
　　黄华山四絶句
　　帝遣名山防此邦千家瑟瑟嵌西窗山僧乞与山前地招客先开四十双
　　王母祠东古佛堂人传檐宇自隋皇年深寺废无僧住满谷西风栗叶黄
　　手拄一条青竹杖真成日挂百钱游夕阳欲下山更好深林无人不可留
　　挂镜台前挂玉龙半山飞雪舞天风寒云直上三千尺人道高欢避暑宫
　　赵秉文
　　【字周臣滏阳人闲闲其自号也幼颖悟读书若夙习大定二十五年进士应奉翰林文字坐讥讪免官未防起为同知岢岚军州事转北京路转运司度支判官承安五年冬十月隂晦连日宰相万公入对上顾谓万公曰卿昨言天日晦防亦犹人君用人邪正不分者极有理赵秉文曩以言事降授闻其人有才藻工书翰又且敢言朕非弃不用以北边军兴姑试之耳泰和二年改户部主事翰林修撰出为宁边州刺史二年改平定州治化清净所去人思之贞祐初国中仍歳被兵公建言时事可行者三一迁都二导河三封建廷议略施行之四年除翰林侍讲学士明年转侍读兴定中拜礼部尚书兼侍读同修国史知集贤院开兴正月京师戒严时公已老日以时事为忧虽食息顷不能忘每闻一事可便民一士可擢用大则拜章小则为当路者言殷勤郑重不能自已竟用是得疾薨年四十七】
　　杂咏
　　猗猗南山竹并生凡卉丛歳晏多霜雪见别萧艾中我欲食鹓雏千嵗不一逢留之和律吕截作嶰谷筒一变为清商日暮来悲风清泉溉石根上有白云封虚心抱静节知音为谁容不如归去来一竿钓清沣
　　和陶渊明拟古【四首】
　　小智多自私大方乃无隅一毫纳万象万象非卷舒日月为我牖天地为我庐曲士窘拘囚一身无容居我梦登日观青天入平芜俯视但一气二豪彼何如
　　昔日穆天子侈心穷八荒昆仑入马蹄蘧庐视明堂王母为之谣白云何茫茫凭高俯九州块如蝼蚁场归来越河闗万象压崧邙遂令学僊者闻风为激昂汉武千秋露淮南八公方至今瑶池宴空为后代伤
　　吾道无缁磷万古常如兹奈何中智下谓彼不知时与世颇殊好譬彼渑与淄我欲质所从登高望九疑路逢古渔父长歌沧浪辞出门异所见退坐还自思当时固殊古古人不我欺翩翩出林鸟日暮将何之倚檐送归尽聊欲弦吾诗
　　西北有佳人楼上拊云和一鼓别鹤操再防求凰歌弦声防欲絶哀响何其多昔为掌中珍今为路傍花壮年不再得华落将如何
　　和陶饮酒【三首】
　　鸷鸟闭笼中举翮触四隅骐骥驾盐车局防困中途虽然遭识拔未免为人驱傍观信美矣自愧良有余不如两无累还我田园居
　　幽居淡无事雅志了经眼花憎文字悠悠竟无成中夜起不寐披衣守寒更梅竹散清影素月流广庭孤鹤閟逸响切切寒虫鸣拊卷长叹息慷慨恻中情
　　汉儒传注学未为世所得秦火少完书岂免乌焉惑后儒补罅漏圣道少开塞俗士喜持戈又一秦相国且共欢一觞多言不如黙
　　白雁
　　波净影逾白霜清鸣更哀乾坤双鬓老风雪一声来林迥隐犹见天长去复囘物情嫌太洁莫使羽毛摧
　　寄王学士子端
　　寄语雪溪王处士年来多病复何如浮云世态纷纷变秋草人情日日疎李白一杯人影月郑防三絶画诗书情知不得文章力乞与黄华作隠居
　　灵感寺
　　徒河岸北白莲东法鼓惊飞碣石鸿塔上风烟高鸟路山头云雨化人宫松林碍日蜂房冷石砌頽沙蚁穴空欲尽休公挥麈乐鬓丝羞对落花风
　　谒北岳
　　四大坤仪一羣山太茂尊奠方荒冀宅视礼配天孙西送虞渊暮东瞻碣石暾宝符临代鐡瓮扼并门控赵襟形壮包燕气象浑九河探禹迹万里呌虞魂在昔登封始前驱羽衞繁千家骈部曲万骑隘山樊卜地恒阳曲移祠泰始元【晋移祠曲阳】荒碑刓歳月飞石乾坤帝秩加黄屋宫居象紫垣云楣朽芝瑞雨砌裂槐根圣箓长桑洞僊岩张果村卜居如可近重整北山辕
　　春游
</div>
    <div class="pagination">
<a href="宋元诗会_page135.html">上一页</a><span>...</span><a href="宋元诗会_page131.html">131</a><a href="宋元诗会_page132.html">132</a><a href="宋元诗会_page133.html">133</a><a href="宋元诗会_page134.html">134</a><a href="宋元诗会_page135.html">135</a><span class="current-page">136</span><a href="宋元诗会_page137.html">137</a><a href="宋元诗会_page138.html">138</a><a href="宋元诗会_page139.html">139</a><a href="宋元诗会_page140.html">140</a><a href="宋元诗会_page141.html">141</a><span>...</span><a href="宋元诗会_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
