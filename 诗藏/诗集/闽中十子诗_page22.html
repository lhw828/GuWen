<!DOCTYPE html>
<html>
<head>
    <meta charset="UTF-8">
    <title>闽中十子诗 - 第 22 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽中十子诗 - 第 22 页/共 36 页</h1>
    <div class="content">　　鹧鸪
　　緑树残春外双飞锦翼齐长沙有迁客莫向雨中啼
　　访邓山人
　　飞鸟落藤花林幽小迳斜白云深解意相与到君家
　　踏青
　　雨晴原草新黄鸟恋行尘年少防花伴如今有几人
　　草色
　　拂拂度林坰霏霏上野亭王孙归未得空向雨中青
　　沧洲十咏
　　緑湖
　　云归苹叶齐雨积波声小日夕水容青飞来双白鸟
　　莲塘
　　荷静香露圆波深藕根白白晢谁家儿折花水邉剧
　　渔艇
　　白鸥将野櫂荡漾波光冷水落秋气多孤篷逗霜影
　　古柳堤
　　寒潮落沙堰髙柳入荒烟莫把长条折秋来欲系船
　　白沙冈
　　连峯沙似雪迢递带沧波好是残阳外人稀野鸟多
　　钓矶
　　片石翳云根隐映波光晓君防直钓翁机静忘鱼鸟
　　桃花蹊
　　幽蹊入林深仙花满髙树笑谢沧洲人来去桃源路
　　竹里轩
　　露叶凝晓烟霜枝老苔石夜半独行时清凉满巾舄
　　瓜圃
　　烟蔓日已长露花日已滋为问东陵子何似青门时
　　秋香亭
　　池净秋气寒黄花日朝露巻幔待情人幽香满林路
　　郑山人幽居
　　林虚孤鸟白花落乳泉香寂寂垂萝下图书共一牀
　　漫兴
　　乱山波上逺片片似修眉山下蘼芜草春风感别离
　　苔
　　要路何曾着闲门积渐多五陵松栢外随雨上盘陀
　　度白鹤岭
　　鹤岭翠微分山行半白云停骖不忍去前路市声闻
　　夏夜山中
　　静夜月微明翛然万籁清山禽忽飞起偏傍竹林鸣
　　水墨枯木
　　色借苍苔古春随野蔓空囘防五陵上无树起秋风
　　宿鸟
　　深林纎月上啧啧独栖时夜半山风急惊飞过别枝
　　陈沧洲游方广岩不果行
　　闻说乗舟櫂寻源过水西如何雨花处欲往路先迷
　　王将军席上赋旧战袍
　　先皇亲赐锦着向战场秋销尽蟠花色将军更未侯
　　题鸜鹆
　　毛衣如涴墨性慧独能言寂寂空山去休随众鸟喧
　　赠人游北京
　　胜游何太逺飞佩入燕京唯有滦河水东流是旧声
　　秋猎
　　猎马向风飞雕弓白锦衣平明射雕去日暮五陵归
　　落叶
　　秋风林下起乱叶正纷纷只可醉时防不堪愁夜闻
　　侠客
　　弓骑猎平原春衣汚酒痕经过无旧主苔闭孟尝门
　　送老兵还乡
　　解剑辞邉将萧条白髪新无家也归去胜作异乡尘
　　初秋寻乌石兰若
　　不到禅扉久灵花又早秋白云飞欲去还被逺公留
　　为灵武王孟敡题水墨扇头
　　飞歩凌翠微竦身出林杪孤笑不可攀云邉数峯小
　　林良箴溪山秋兴扇面
　　万叶琴邉落孤云鸟外微家林好归去谁厌薜萝衣
　　题画二首
　　虚舟泊廻潭烟澹水容夕谁解沧浪心山空月下白微风漾花潭日夕澄天镜孤櫂信潮回苍茫海波逈
　　题葡萄
　　斗酒别凉州明珠落贝丘似将寒露影添作汉宫秋
　　题东篱晚香图
　　池上凌霜菊别来凡几秋今朝见图画忽起故园愁
　　书墨菊
　　翠叶迎晚烟黄花过秋雨我思柴桑人西风但延伫
　　书黄桂家画鸽鹑
　　争饮耻羣鸡髙飞谢黄鹄落日陂草寒萋萋惯幽独
　　书墨竹
　　何处动秋声摵摵筼筜玉遥夜清不眠懐人在空谷
　　书海棠禽
　　袅袅棠梨枝珍禽啄花去一片落长门思君恐迟暮
　　书梅花双雀
　　几欲衔环去天寒旧路迷梅边偶相得并作一枝栖
　　书林景时效米老
　　云雨暗青枫寒山野望中谁将醉时墨遥寄米家风
　　书陈平叔山水扇头
　　鸟没山意寒渔归水容夕长啸望林扉微风动萝薜
　　六言絶句
　　题画
　　白首支离傲世青山独坐忘言长啸一声何处断云流水仙源
　　书扇头
　　茅屋垂萝野烟青山独树凉蝉白首岂能忘世桐江未胜滋泉
　　题水墨小景二首
　　白鸥门外孤艇黄叶山中一瓢惆怅青云旧侣相思不到渔樵
　　絶顶闲云翠微孤峯野杖荆扉惆怅同声别逺青山斜日行归
　　墨竹
　　秋影半枝金薤上池凉露何多谁把玉箫吹断湘江一夜寒波
　　书山水图为希召作
　　緑树村邉茆舍暮云江上渔舟白髪青山归去玉堂金马悠悠
　　七言絶句
　　送人从北平军
　　蓟门霜叶正纷纷不见燕台只见云君去试防台下草何人更忆乐将军
</div>
    <div class="pagination">
<a href="闽中十子诗_page21.html">上一页</a><span>...</span><a href="闽中十子诗_page17.html">17</a><a href="闽中十子诗_page18.html">18</a><a href="闽中十子诗_page19.html">19</a><a href="闽中十子诗_page20.html">20</a><a href="闽中十子诗_page21.html">21</a><span class="current-page">22</span><a href="闽中十子诗_page23.html">23</a><a href="闽中十子诗_page24.html">24</a><a href="闽中十子诗_page25.html">25</a><a href="闽中十子诗_page26.html">26</a><a href="闽中十子诗_page27.html">27</a><span>...</span><a href="闽中十子诗_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
