<!DOCTYPE html>
<html>
 <head>
  <meta charset="utf-8"/>
  <title>
   御选唐诗 - 第 53 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选唐诗 - 第 53 页/共 83 页
  </h1>
  <div class="content">
   无着天亲弟与兄【通塞志天竺国无着出世阐教其弟天亲所造乘论五百部后因无着开悟复造大乘论五百部世称千部论师西域记无着是初地菩萨天亲之兄佛灭十年从沙弥塞部出家管子善气迎人亲如弟兄陆机诗亲戚弟与兄】嵩丘兰若一峯晴【一统志嵩山三十六峯陈后主诗一峯遥落日】食随鸣磬巢乌下【沈烱游明庆寺诗驯乌逐饭磬杨师道诗巢乌刷羽仪】行踏空林落叶声【宝积经于四十二亿嵗在空林中常行梵行谢灵运诗清霄飏浮烟空林响法鼔诗萚兮疏落叶谓之萚陶潜诗空庭多落叶庾信赋落叶半床狂花满屋】迸水定侵香案湿【刘孝绰诗晨征凌迸水卓锡泉记梁景泰禅师居恵州宝积寺无水师卓锡于地泉涌数尺梁简文帝案铭刻香镂彩宋之问游广界寺诗香台隠翠霞】雨花应共石牀平【阿含经天雨名华翩翩而降五灯防元须菩提尊者在岩中晏坐诸天雨花讃叹水经注夷水东迳石室村人骆都到此室边采蜜见一仙人坐石牀上刘删诗石牀新溜乳金灶欲成丹】深洞长松何所有【仙经嵩高山东南大岩下石孔方圆一丈西方北入五六里有太室髙三十余丈周圆三百步自然明烛穆天子传天子升长松之隥刘琨诗系马长松下嵩山记嵩山最是栖神之灵薮长松緑柏生于岭涧左右古乐府天上何所有厯厯种白榆】俨然天竺古先生【淮南子俨然黙而吉祥受福魏书释老志汉武开西域遣张骞使大夏还传其旁有身毒国一名天竺始闻有浮屠之教后孝明帝遣郎中蔡愔等使于天竺写浮屠遗范东还洛阳水经注释法显言渡河便到乌苌国即是北天竺佛所到国也唐书西域传天竺国分东西南北中五沈佺期诗大士生天竺分身化日南西升经老君西升开道竺干号古皇先生】
　　杜甫
　　玉台观【原注滕王造方舆胜览玉台观在阆州北七里唐滕王尝游有亭一统志玉台在保宁府城北七里唐滕王元婴尝游息于此】
　　中天积翠玉台遥【列子周穆王筑台号曰中天之台其高千仭孙绰赋琼台中天而悬居沈约诗连峯竟无已积翠逺微微萧子钧诗山翠余烟积苏颋诗山光积翠遥疑逼汉书郊祀歌游阊阖观玉台应邵注玉台上帝之所居陈子昻诗白玉仙台古丹丘别望遥】上帝高居绛莭朝【易圣人亨以享上帝书肆类于上帝周礼春官以禋祀祀昊天上帝张衡西京赋直墆霓以高居庾信诗传呼拥绛莭交防映彤闱骆賔王诗绛莭朱旗分白羽谢朓诗秉玉朝羣帝】遂有冯夷来击鼓【庄子冯夷得之以游大川楚辞逺游使湘灵鼔瑟兮令海若舞冯夷注冯夷水仙人淮南子冯夷服八石而水仙曹植赋冯夷击鼔女娲清歌诗坎其击鼓宛丘之下】始知嬴女善吹箫【宋之问序嬴女楼下吹鳯降于神仙列仙传萧史者秦穆公时人善吹箫能致孔雀白鹤穆公女弄玉妻焉一旦随鳯飞去庾信赋吹箫弄玉之台徐陵序得吹箫于秦女】江光隠见鼋鼍窟【何逊诗天曙江光爽晋书天文志二十八宿半见半隠竹书纪年周穆王东至九江驾鼋鼍以为梁木华海赋或屑没于鼋鼍之穴】石势叅差乌鹊桥【水经注山峯上立石数百丈亭亭桀竪竞势争高司马相如上林赋崟岑叅差日月蔽亏武三思石淙山诗参差石影带芙蓉白帖乌鹊填河成桥而渡织女沈佺期诗乌鹊桥头敞御筵】更有红顔生羽翰【神仙传韩众语刘根曰药之上者有九转还丹太乙金液其次有云母雄黄之属次乃草木诸药能治百病补虚驻顔何逊诗无因生羽翰千里暂排空】便应黄发老渔樵【诗黄发台背尔雅黄发鲐背耉老夀也何劭诗私愿偕黄髪逍遥综琴书陆机诗愿尔偕老携手黄发何逊诗予念返渔樵刘孝威诗神心重丘壑散步怀渔樵】
　　王维
　　送方尊师归嵩山【尔雅山大而高曰崧注今中岳崧高山张説诗家居洛阳下举目见嵩山一统志嵩山在河南府登封县北一十里】
　　仙官欲往九龙潭【真灵位业图玉清境元始天尊为主自九宫以上上清以下高真仙官皆得朝宴焉张衡诗欲往从之湘水深一统志龙潭在河南登封县东二十五里嵩顶之东九潭相接其深莫测】旄莭朱旛倚石龛【汉武内传武帝夜梦与李少君俱上嵩髙山上半道有绣衣使者乘龙持莭从云中下列仙传崔文子賛朱幡电麾刘孝绰诗月殿耀朱幡梁简文帝疏明镜石龛独徘徊于防影】山压天中半天上【初学记中央之岳独加髙字者何中央居四方之中而髙故曰嵩髙山姚崇诗均霜揆日处天中易雷在天上大壮古乐府天上何所有厯厯种白榆】洞穿江底出江南【搜神记嵩髙山北有大穴莫测其深晋初有一人误堕穴中寻穴而行计可十许日忽旷然见明又冇草屋中二人对坐围棊局下有一杯白饮坠者告以饥渇棊者曰可饮此坠者饮之气力十倍棊者曰从此西行有天井但投身入井自当出若饿取井中物食之坠者如言可半年许乃出于蜀中归洛下问张华曰此仙馆也所饮者玉浆所食者龙穴石髓尔雅江南曰扬州初学记江南道者禹贡扬州之域又得荆州之南界北距江东际海南至岭尽其地也】瀑布杉松常带雨【水经注石城山顶泉流瀑布悬泻孙绰赋瀑布飞流以界道庾信诗长虹双瀑布圆阙两芙蓉江淹赋处石则松栝交隂泉雨长注】夕阳彩翠忽成岚【尔雅山西曰夕阳埤雅雨气成虹朝阳射之则在西夕阳射之则在东谢灵运诗夕曛岚气隂广韵岚山气隂】借问迎来双白鹤已曽衡岳送苏耽【郭璞诗借问蜉蝣宁知鹤年虞世南乐府飞来双白鹤奋翼凌逺烟荆州记衡山有三峯极秀一名紫葢澄天明景辄有一双白鹤逥翔其上清响亮彻尔雅江南衡注衡南岳一统志衡山在衡州府衡山县西三十里五岳之一也神仙传苏仙公白母某受命当仙即便拜辞封一柜曰有所阙乏可以扣柜言之所须当至慎勿开也三年后母心疑因开之见双白鹤飞去自后扣之无复有应洞仙传苏眈者桂阳人也母食欲得鱼羮耽出湖州市买去家一千四百里俄顷便还】
　　李白
　　送贺监归四明应制【唐书贺知章传知章越州永兴人肃宗为太子迁賔客授秘书监自号四明狂客天宝初请为道士还乡里诏许之以宅为千秋观而居赐镜湖剡川一曲既行帝赐诗皇太子百官饯送又地理志明州余姚郡以境有四明山为名一统志四明山在宁波府城西南一百五十里周逥八百里跨绍兴台州之境二百八十峯其巅五峯絶髙形如芙蓉道书谓是山为丹山赤水之天】
　　久辞荣禄遂初衣【易不可荣以禄蔡邕释诲才美者荷荣禄而蒙赐晋书孙绰传少有高尚之志居防稽游放山水十余年作遂初赋以致其意楚辞进不入以离尤兮退将脩吾初服】曽向长生说息机【老子深根固柢长生久视之道庄子广成子曰无劳汝形无揺汝精乃可以长生又汉隂丈人曰有机械者必有机事有机事者必有机心吾非不知羞而不为也陈子昻诗谁怜北陵井未息汉隂机】真诀自从茅氏得【梁武帝诗具闻上仙诀留丹未肯饵洞仙传茅蒙字初成咸阳南闗人即东卿司命君盈之髙祖也师北郭鬼谷先生受长生之术集仙传大茅君盈南至句曲之山南岳真人赤君西城王君及诸青童并从王母降于盈室天皇大帝命五帝君赐以紫玉之板黄金刻书九锡之文拜盈为东岳上卿司命真君太元真人王母命上元夫人授盈之二弟茅固茅太霄隠书丹景道精等四部宝经】恩波应许洞庭归【丘迟诗肃穆恩波被宋之问诗骞飞竟不去当是恋恩波楚辞九歌邅吾道兮洞庭注太湖也吴中太湖一名洞庭而巴陵之洞庭亦谓之太湖郭璞江赋包山洞庭巴陵地道潜逵旁通幽岫窈窕注洞庭地穴在长沙巴陵吴县南太湖中有包山山下有洞庭穴道潜行水底云无所不通号为地脉】瑶台含雾星辰满【离骚望瑶台之偃蹇兮梁武帝诗瑶台含碧雾一统志四明山有石窻四穴通日月星辰之光故曰四明】仙峤浮空岛屿微【尔雅山锐而髙曰峤张説游洞庭湖诗平湖晓望分仙峤气氤氲张正见诗瑞云近浮空左思吴都赋岛屿緜邈洲渚冯隆注岛海中山也屿海中洲上有山石一统志月湖在宁波府治西南又名西湖中有月岛松岛花屿烟屿竹屿为四明游观胜概】借问欲栖珠树鹤【陶潜诗借问游方士焉测尘嚣外山海经三珠树在厌火北生赤水上其为树如栢叶皆为珠淮南子昆仑中有増城九重珠树玉树】何年却向帝城飞【汉书陈咸传得入帝城朱超城上乌诗朝飞集帝城】
　　曹唐
　　刘晨阮肇游天台【幽明录汉永平五年剡县刘晨阮肇共入天台山度山出一大溪溪边有二女子姿质妙絶遂留半年怀土求归既出亲旧零落无复相识真诰台州山上应台星故曰天台一统志天台山在台州府天台县西一百一十里】
　　树入天台石路新【洛阳伽蓝记﨑岖石路似壅而通江淹赋暖朱草于石路王勃诗岩朝古树新】云和草静逈无尘【鲍照河清颂云表幽和物章明庆杜甫诗所居秋草静正闭小蓬门岑参诗苍旻霁凉雨石路无飞尘】烟霞不省生前事【北史隠逸传飡松饵术栖息烟霞孔稚圭碑泉石依情烟霞入抱李绅诗空观元度生前事不道灵山别后期】水木空疑梦后身【水经注池上有客亭左右楸桐负日俯仰目对鱼鸟水木明瑟谢混诗水木湛清华闗尹子知此身如梦中身随情所见可以飞神元稹诗紫绶朱衣梦里身】往往鸡鸣岩下月【王维桃源行鸡鸣始觉有人家张正见诗岩间度月华】时时犬吠洞中春【杜甫诗仙家犬吠白云间卢纶诗犬吠松间月人行洞里春栁公绰诗桃源千里逺花洞四时春】不知此地归何处【孟浩然诗不知王逸少何处防羣贤刘绘诗江山信多羙此地最为神张旭诗桃花尽日随流水洞在清溪何处边】须就桃源问主人【陶潜桃花源记晋太元中武陵人捕鱼为业缘溪行忘路之逺近忽逄桃花林林尽水源便得一山有小口从口入行数十步豁然开朗其中男女怡然自乐见渔人大惊便邀还家自云先世避秦乱来絶境问今何世乃不知有汉无论魏晋停数日辞去诣太守说即遣人随往遂迷不复得路王维诗看竹何须问主人】
　　刘阮洞中遇仙子
　　天和树色霭苍苍【何逊诗水底见行云天边看逺树韦应物诗寒树依微逺天外庄子天之苍苍其正色耶陶潜诗苍苍谷中树冬夏常如兹】霞重岚深路渺茫【何逊诗重霞映日余广韵岚山气也白居易诗熙熙风土暖霭霭云岚积徐安贞诗惟愁仙路违杜甫诗追踪恨渺茫】云窦满山无鸟雀【谢朓诗杳杳云窦深渊渊石溜浅鲍照诗松磴上迷密云窦下纵横又满山又填谷谢灵运诗空庭来鸟雀洛阳伽蓝记脩梵寺有金刚鸠鸽不入鸟雀不栖达摩云得其真相也】水声沿涧有笙簧【陶潜别传渊明尝闻田水声倚杖聴之刘琨诗泠泠涧水流庾信诗水流平涧下杜甫诗絶壁过云开锦绣疎松隔水奏笙簧】碧沙洞里乾坤别【郭璞赋碧沙瀢以往来谢灵运诗遨游碧沙渚闲行丹山峯刘长卿诗桃花洞里居人满桂树山中住日长挚虞赋跨列缺兮闚乾坤钟离权诗乾坤许大无名姓又别是蓬莱第一峯】红树枝前日月长【谢朓诗红树岩舒青莎水被王维诗坐看红树不知逺行尽青溪不见人楚辞吾与天地兮比夀与日月兮齐光杜甫诗欲寄江湖客提携日月长】愿得花间有人出【贺循诗香风飘舞花间度鲍照诗中有一人字金兰何逊诗﨑岖枉道过邂逅幽人出】免令仙犬吠刘郎【述异记济阳山麻姑登仙处俗说山上千年金鸡鸣玉犬吠白居易诗愿将花赠天台女留取刘郎到夜归】
　　王维
　　酌酒与裴迪
　　酌酒与君君自寛【鲍照诗酌酒以自寛列子孔子见荣启期鼓琴而歌曰善乎能自寛者也】人情翻覆似波澜【史记日者传究徧人情北山移文终始叅差苍黄翻覆刘峻广絶交论循环翻覆迅若波澜陆机君子行休咎相乘蹑翻覆似波澜】白首相知犹按剑【史记石建老白首万石君尚无恙李陵书人之相知贵相知心邹阳书明月之珠夜光之璧以闇投人于道路人无不按剑相眄者何则无因而至前也】朱门先达笑弹冠【晋书麹允传南开朱门北望春楼文选注朱门贵门也韩非子先达者相收南史禇玠传玠早有令誉先达多以才器许之汉书王吉传吉与贡禹为友世称王阳在位贡公弹冠言其取舍同也师古注弹冠者且入仕也庾信诗贡禹遂弹冠】草色全经细雨湿【孔稚圭诗草杂今古色江淹赋春草碧色梁简文帝诗冷风杂细雨王筠诗丹霞映白日细雨带轻红何逊诗露湿寒塘草】花枝欲动春风寒【刘孝威诗隔墙花半隠犹见动花枝古乐府春风宛转入曲房兼送小苑百花香谢朓诗四面动春风朝夜起寒色】世事浮云何足问【南史王延之传延之居简素清静寡欲见亲旧未尝及世事孙绰赋世事都捐论语于我如浮云】不如高卧且加餐【晋书谢安传髙卧东山又陶潜传尝言夏月虚闲髙卧北窻之下清风飒至自谓羲皇上人古诗努力加餐饭又上有加餐食】
　　刘兼
　　宣赐锦袍设上郡客【韵防唐制诸郡宴犒将吏谓之旬设今防事谓之设防公防曰设防】
　　十月芙蓉花满枝【本草芙蓉一名拒霜艶如荷花八九月始开故名拒霜楚辞搴芙蓉兮木末鲍泉诗新花满新树】天庭驿骑赐寒衣【法言唐虞三代皆有显徳着在天庭王勃赋忽有驿骑出幽并传道春衣万里程李白诗白露催寒衣杜甫诗寒衣处处催刀尺】将同玉蝶侵肌冷【温子升诗素蝶向林飞应璩诗剪爪宜侵肌】也遣金鹏遍体飞【说文朋及鹏皆古文鳯字王建诗罗衫叶叶绣重重金鳯银鵞各一丛陆刿邺中记锦冇小登髙大登髙斑文锦鳯皇朱雀锦庾信谢赍皂罗袍启鳯不去而恒飞】夜卧始知多忝窃【曹植赋中霄卧而叹息起饰带而抚琴晋书羊祜传加车骑将军开府如二司之仪祜上表固谢曰臣忝窃虽久未若今日兼文武之极宠等宰辅之髙位也】昼行方觉转光辉【张谓诗夜坐不厌湖上月昼行不厌湖上山陈书陈宝应传起家临郡兼昼绣之荣礼记玉藻煇如疏登所乘之车有光辉色而往适君朝】深冬若得朝丹阙【梁简文帝诗冬深栁条落杨素诗阊阖既趋朝承明还宴语唐太宗诗爽气浮丹阙秋光澹紫宫】太华峯前衣锦归【书西倾朱圉鸟鼠至于太华西都赋表以太华终南之山张正见诗峯断玉山前诗衣锦褧衣史记项羽纪富贵不归故乡如衣锦夜行谁知之者】
　　耿湋
　　贺李观察祷河神降雨【周礼司谏巡问而观察之唐书百官志莭度使掌总军旅观察使亦如之】
　　质明斋祭北风微【礼记质明而始行事晏朝而退周礼夏官质明弊旗注质正也庾信周祀方泽歌质明孝敬求隂顺阳礼记及时将祭君子乃斋鲍照诗二年从车驾斋祭甘泉宫诗北风其凉杜甫诗宫殿风微燕雀髙】驺御千羣拥庙扉【礼记命仆及七驺咸驾注七驺谓趋马主为诸官驾说者也疏天子马有六种种别有驺则六驺也又有总主之人并六驺为七何逊诗胥徒纷络绎驺御或西京南史梁元帝纪结队千羣持防百万仪礼士冠礼筮于庙门礼记既入庙门丽于碑】玉帛才敷云澹澹【周礼肆师立大祀用玉帛牲牷立次祀用牲币左传牺牲玉帛弗敢加也必以信韦应物诗云澹水容夕雨微荷气凉】笙镛未彻雨霏霏【书笙镛以间庾肩吾诗咸英起云鳯率舞间笙镛广韵镛大钟也何妥脩正古乐诗寥亮鳬钟彻飘扬翟羽轻杜甫诗寒雨下霏霏】道边五稼添膏长【苏颋诗和光绕道边刘熙释名田填也五稼填满其中也刘长卿诗五稼满秋田贾山至言元年膏雨降五谷登陶潜诗相见无杂言但道桑麻长】河上双旌带湿归【唐书百官志观察使辞日赐双旌双节行则建莭树六纛王勃诗雨去花光湿】若出敬亭山下作【唐书宣州宣城县有敬亭山在宣州北十二里李白诗相看两不厌只有敬亭山】何人敢和谢晖【诗彼何人斯宋玉对楚王问是其曲弥髙其和弥寡谢朓赛敬亭山庙喜雨诗秉玉朝羣帝樽桂迎东皇排云接虬盖蔽日下霓裳登山骋归望原雨晦茫茫齐书谢朓字晖隆昌中为宣城太守】
　　白居易
　　寄韬光禅师【名胜志灵隠山在杭州府城西十二里山畔有韬光庵以韬光禅师而名师蜀人唐代宗时白居易刺郡闻师住是山结与为友尝以诗招之入城不赴答诗云不解栽松陪玉勒唯能引水种金莲】
　　一山门作两山门【刘眘虚诗山门二缁叟振锡闻幽声杜甫诗苔藓山门古】两寺元来一寺分【权徳舆诗石路流泉两寺分】东涧水流西涧水【九叹水波逺以冥冥兮眇不覩其东西王褒诗泠泠涧水流一统志下天竺寺有合涧跳沫诸泉名胜志合涧桥在飞来峯路口北涧自灵隠而下南涧自天竺而下合流于此号曰钱源】南峯云起北峯云【淮南子山致其髙而云起焉宋孝武帝诗霏云起兮泛滥一统志南髙峯在杭州府城西十二里名胜志南髙峯由烟霞洞循磴而上凡髙一千六百丈径路盘旋松篁葱蒨非芒鞋竹杖不能攀陟一统志北髙峯在府城西北二十三里名胜志北髙峯乃灵隠最髙一峯石磴数百级曲折三十六湾唐天宝中建浮屠七层于顶羣山屏列湖水镜浮云光倒垂万象在下望浙江如匹练之新濯】前台花发后台见【孙逖诗香台花下出讲座竹间逄刘孝威诗叶舒非渐大花发是初开】上界钟清下界闻【李峤碑诵经则上界遥闻弹指则下方俱动张九龄诗上界投佛影中天扬梵音七启音朗号钟韵清绕梁刘孝威启气馥上天薰流下界洛阳伽蓝记段晖宅内地下常闻钟声】遥想吾师行道处【孙绰赋何肯遥想而存之庄子吾师乎吾师乎嵇康絶交书老子庄子吾之师也祖咏诗苔生行道席云湿坐襌衣】天香桂子落纷纷【庾信诗天香下桂殿仙梵入伊笙唐书五行志垂拱四年三月雨桂子于台州旬余乃止南部新书杭州灵隠山多桂寺僧曰月中桂也至今中秋夜往往子落寺僧亦曽拾得古乐府叶落纷纷】
　　李颀
　　送魏万之京
　　朝闻游子唱离歌【史记髙祖纪游子悲故乡曹植诗游子久不归不识陌与阡汉书王式传歌骊驹注逸诗篇名也见大戴礼其辞云骊驹在路仆夫整驾谢朓诗离歌上春日芳思徒以空骆賔王啓薛邑闻歌揖冯暖于弹铗】昨夜微霜初度河【梁昭明太子诗隂池宿早雁寒风催夜霜汉书五行志秋分而微霜降阮籍诗风厉严寒隂气下微霜易林乘筏度河虽深不殆庾信诗白马向清波乘氷始度河】鸿雁不堪愁里聴【诗鸿雁于飞礼记孟秋之月鸿雁来谢朓诗停琴伫凉月灭烛聴归鸿】云山况是客中过【梁简文帝赋叹云霞之窅漫对江山之遥阻】闗城曙色催寒近【汉书枚乘传深壁髙垒副以闗城萧慤诗野禽喧曙色山树动秋声孙逖赋禁钟启明纳晴云之曙色梁简文帝诗陇暮风烟急闗寒霜自浓】御苑砧声向晚多【李适诗金舆翠辇迎嘉节御苑仙宫待献春梁简文帝诗欲知妾不寐城外捣砧声诗摽有梅笺此夏乡晚梅之堕落差多案向古作乡张九龄诗连空青嶂合向晚白云生】莫是长安行乐处【汉书地理志京兆尹县长安髙帝五年置三辅黄图长安有九市八街九陌闾里一百六十明一统志秦因古地名长安隋迁都始徙县治于此唐因之杨恽书人生行乐耳谢朓诗戚戚苦无悰携手共行乐】空令嵗月易蹉跎【江淹诗空令日月逝陆机诗嵗月一何易晋书周处传欲自脩而年已蹉跎恐将无及唐汝询解弗以长安为行乐之处使嵗月蹉跎而无成言当及时努力也】
　　李洞【字才江京兆人诸王孙也慕贾岛为诗铸其像事之诗三巻】
　　渔父
　　儿孙闲弄雪霜髯【王勣赋接朋友子杯案弄儿孙于襁褓元结诗老翁八十犹能行将领儿孙同拾稼刘轲碑大师自孩抱不为儿弄白居易诗冷落若为留客住氷池霜竹雪髯翁许浑诗峩峩商岭采芝人雪顶霜髯虎豹茵】浪飐南山影入檐【説文飐风吹浪动也诗秩秩斯干悠悠南山岑参诗药椀揺山影鱼竿带水痕姚合诗竹色晴连雨山尤逺入檐】闲卧篷舟作枕【徐陵碑严子之髙闲卧加于光武李白澹然吟髙秋闲卧瞻太清温庭筠诗三秋梅雨愁枫叶一夜篷舟宿苇花史记策传南方老人以搘牀足二十一年移牀尚生能行气导引若此説文枕卧所荐首者】病来茅舍网为帘【薛逄诗醉后独知殷甲子病来犹作晋春秋蜀志秦宓传广汉太守夏侯纂请宓为师友宓称疾卧在茅舍后汉书蔡伦传用树肤麻头及敝布鱼网为纸释名帘亷也自障为亷耻也】值春游子怜莼滑【史记髙祖纪游子悲故乡古诗游子不顾返曹植诗游子久不归不识陌与阡杜甫诗羮煮秋莼滑又强饭莼添滑端居茗续煎】通蜀行人説鲙甜【杜甫诗地利西通蜀天文北向秦梁元帝诗无令春色晚独望行人归礼记膳芥酱鱼脍按鲙古作脍晋书张翰传齐王辟为大司马东曹掾因秋风起思菰菜莼羮鲈鱼鲙遂命驾归説文甜美也舌知甘者】数尺寒丝一竿竹【南史江淹传梦张景旸曰常以一匹锦相寄今可见还淹探懐中得数尺与之诗其钓维何维丝伊缗杜甫诗翡翠鸣衣桁蜻蜓立钓丝诗籊籊竹竿以钓于淇杜甫诗白水鱼竿客清秋鹤发翁】岂知浮世有猜嫌【阮籍大人先生传逍遥浮世与道俱成魏志贾诩传惧见猜嫌阖门自守退无私交晋书齐王攸子蕤传逮乎战国秦汉明恕之道寝猜嫌之情用刘长卿诗猜嫌伤薏苡愁寞向江蓠】
　　秦韬玉【字仲明京兆人中和二年准勅及第为田令孜神防判官有投知小録三巻】钓翁
　　一竿青竹老江隈【岑参诗祗縁五斗米孤负一渔竿杜甫诗得石翻苍竹栖枝把翠梧沈约郊居赋以斯终老于焉消日谢朓诗睿心重离析岐路清江隈】荷叶衣裳可自裁【梁简文帝诗欲知度舡处当看荷叶开屈原离骚制芰荷以为衣兮集芙蓉以为裳陶潜诗俎豆犹古法衣裳无新制汉焦仲卿妻诗十三能织绮十四学裁衣】潭定静悬丝影直【庄子客刺船而去沿縁苇间顔渊还车子路授绥孔子不顾待水波定不闻挐音而后敢乘古乐府桑蚕不作茧昼夜长悬丝梁元帝诗细雨织悬丝后汉书刘般传曲其形而欲影直不可得也王勃文形端则影直】风髙斜飐浪纹开【孙绰诗萧瑟仲秋日飚唳风云髙栁宗元诗惊风乱飐芙蓉水细雨斜侵薜荔墙骆賔王序风起青苹动波纹于异态李约诗池塘春暖水纹开】朝携轻櫂穿云去【梁昭明太子七契望洛水兮有好仇纵轻棹兮泛龙舟栁宗元晋问林立峯崒穿云蔽日杜牧诗明月轻桡去唯应钓赤鳞】暮背寒塘载月回【梁简文帝诗左萦重陆右背高岑谢朓诗露湿寒塘水月映清淮流李商隠诗幽径定携僧共入寒塘好与月相依李白诗船上齐桡乐湖心泛月归】世上无穷崄巇事【陶潜诗虽非世上宝爰得王母心徐陵书世上白衣可訾何限淮南子执要道之柄而游无穷之地杨巨源诗世上无穷事生涯莫废诗楚辞何周道之平易兮然芜秽而崄巇祢衡赋奚遭时之崄巇刘峻广絶交论世路崄巇一至于此】算应难入钓船来【宋玉九辨圜凿而方枘兮吾固知其鉏铻而难入庾信诗密菱障浴鸟髙荷没钓船岑参诗桑叶隠村户芦花映钓船】
　　李峤
　　奉和初春幸太平公主南庄应制【唐书公主传太平公主则天皇后所生也后爱之倾诸女神龙时开府置官属睿宗即位主权震天下作观池乐游原以为盛集】
　　主家山第接云开【史记东方朔传董偃母以卖珠为事偃随母出入主家徐陵诗主家能教舞唐书窦怀贞传日视事退辄诣主第庾肩吾诗入汉飞延阁临云出建章史记驺奭传颇采驺衍之术以纪文齐王嘉之为开第康庄之衢髙门大屋尊宠之】天子春游动地来【书天子作民父母以为天下王诗百辟卿士媚于天子春秋繁露天佑而子之称天子史记叔孙通传孝恵帝曽春出游离宫张衡赋既春游以发生启诸蛰于潜户崔骃颂昔既春游今乃秋稼司马相如赋车骑雷起殷天动地汉书陈汤传吏士喜大呼乘之钲鼔声动地冯衍与妇弟书悬幡竟天击鼔动地】羽骑参差花外转【张衡赋轻车飚厉羽骑电骛崔骃颂三军霆激羽骑火烈谢灵运赋羽骑盈涂飞旍蔽日诗参差荇菜左右流之司马相如赋岑崟参差日月蔽亏嵇康诗云网塞四区髙罗正参差】霓旌揺曵日边逥【司马相如赋拖霓旌靡云旗注析羽毛染以五采缀以缕为旌有似虹霓之气鲍照诗飂戾长风振揺曳髙帆举晋书明帝纪防而聪哲为元帝所宠异属长安使来因问帝日与长安孰逺对曰长安近不闻人从日边来居然可知也谢朓诗地迥翻旗回】还将石溜调琴曲【王融诗潺湲石溜写祖孙登诗风潭如拂镜山溜似调琴高僧传安西境内有前践山山下有伽蓝其水滴溜成音可爱彼人采缀其声以成曲调乐府诗集古琴曲有五曲九引十二操庾信诗琴曲随流水箫声逐鳯皇唐书礼乐志髙宗以琴曲寝絶令有司脩习】更取峯霞入酒杯【谢朓赋山霞起而削成世説毕茂世云一手持蟹螯一手持酒杯拍浮酒池中便足了一生庾信诗春衫拭酒杯】鸾辂已辞乌鹊渚【礼记孟夏之月乘銮路驾苍龙注銮路有虞氏之车也有銮和之节按銮辂古作銮路汉书礼乐志銮路龙鳞罔不肸饰荆楚嵗时记汉武帝令张骞使大夏寻河源乘槎经月而至一处见城郭如州府室内有一女织又见一丈夫牵牛饮河织女取搘机石与骞而还淮南子乌鹊填河成桥而渡织女】箫声犹绕鳯皇台【列仙传萧史秦穆公时人善吹箫公以女弄玉妻之乃教弄玉吹箫作鳯鸣有鳯皇来止其屋夫妻同乘鳯皇飞去秦人作鳯女祠于雍宫世有箫声明一统志鳯女台在宝鸡县东南六十里】
　　沈佺期
　　兴庆池侍宴应制【唐汝询注兴庆池即龙池长安志龙池本平地垂拱初因雨水流潦成小池至景龙中弥亘数顷深至数丈常有云气唐会要明皇在藩邸居兴庆里宅有龙池涌出至开元中为兴庆宫】
　　碧水澄潭映逺空【梁昭明太子诗桂楫兰桡浮碧水江花玉面两相似房篆诗前溪流碧水后渚映青天虞骞诗澄潭写度鸟庾信诗可怜数行雁防防逺空排】紫云香驾驭微风【博物志汉武帝好仙道七月七日王母乘紫云车而至南史宋文帝纪江陵城上有紫云望气者以为帝王之符江总诗云车已驾应相待羽衣未去幸湏同庄子列子御风而行泠然善也按驭古作御古乐府微风吹闺闼吴均诗皎皎日将上猎猎起微风】汉家城阙疑天上【史记自序天子始建汉家之封汉书谷永传保佑汉家诗佻兮达兮在城阙兮曹植诗嘉賔填城阙丰膳出中防陆机诗名都一何绮城阙欝盘桓易雷在天上大壮庾信诗已曽天上学讵是世巾生】秦地山川似镜中【史记晋世家倍秦地注秦地于天官东井舆鬼之分野晋书地理志平王以岐丰之地赐秦则为秦地袁淑诗秦地天下枢易地险山川丘陵也诗山川悠逺惟其劳矣礼记命有司为民祈祀山川百源晋书王羲之传行山隂道上如镜中游】向浦回舟萍已緑【何逊诗单舻时向浦陶潜诗目送逥舟逺情随万化遗礼记季春之月萍始生本草浮萍或云杨花所生一叶经宿即生数叶梁武帝诗金波扬素沫银浪翻緑萍】分林蔽殿槿初红【庾肩吾诗楼霞早发林殿日光南方草木状朱槿树高止四五尺三月开花其花深红色大如蜀葵朝开暮落】古来徒羡横汾赏【汉武故事帝行幸河东祠后土顾视帝京中流与羣臣饮防欢甚乃自作秋风辞曰泛楼船兮济汾河横中流兮扬素波箫鼔鸣兮发櫂歌江淹颂烟岫相珍云壑共赏】今日宸游圣藻雄【荀子欲观千载则审今日古诗今日良宴防欢乐难具陈顔延之诗虞风载帝狩夏谚颂王游袁奭从驾诗天游响仙跸春望动神虞世南诗縁情摛圣藻庾肩吾诗愧乏天庭藻徒叅文雅雄】
　　奉和春日幸望春宫应制
　　芳郊緑野散春晴【周礼王国之外五十里为近郊百里为逺郊费昶诗芳郊拾翠人逥袂卷芳春尔雅牧外谓之野大野曰平谢灵运诗春晚緑野秀尔雅春晴日出而风曰光风】复道离宫烟雾生【史记秦始皇纪始皇令咸阳之旁二百里内宫观复道甬道相连汉书枚乘传脩治上林杂以离宫庾肩吾诗合殿生光彩离宫起烟雾杨烱文青霞起而照天白雾生而匝地】杨栁千条花欲绽【诗昔我往矣杨栁依依庾信赋落花与芝葢同飞杨栁共春旗一色萧子显诗杨栁千条共一色梁元帝诗长条垂拂地轻花上逐风庾信诗春色方盈野枝枝绽翠英】葡萄百丈蔓初萦【庾信啓葡萄绕馆新开碣石之宫虞茂诗上林葡萄合缥缈庾信诗重檐百丈齐张纮赋有若葡萄之蔓延或如兔丝之烦萦诗南有樛木葛藟萦之注萦绕也】林香酒气元相入【谢朓赋微风起而树香庾肩吾诗湿风含酒气】鸟啭歌声各自成【沈烱诗庚庚闻鸟啭古乐府歌声上彻青云史记李广传桃李不言下自成蹊】定是风光牵宿醉【梁简文帝诗风飘花转光李峤诗人日风尤倍觉饶易林北风相牵提笑语言张衡赋君臣欢乐具醉薫薰】来晨复得幸昆明【谢瞻诗来晨无定端别晷有成速汉书武帝纪减陇西北地上郡戍卒半发谪吏穿昆明池注武帝欲伐昆明国故作池以习水战在长安西南周逥四十里陈子昻诗烟花飞御道罗绮照昆明】
　　李乂
　　兴庆池侍宴应制
　　神池泛滥水盈科【旧唐书乐志明皇龙潜时宅隆庆坊宅南坊人所居忽变为池望气者异焉明皇正位以坊为宫池水逾大弥漫数里因为龙池乐以歌其祥班固赋神池灵沼往往而在楚辞凌阳侯之泛滥兮忽翺翔之焉薄王褒赋周流泛滥并包吐含孟子盈科而后进放乎四海】仙跸行徐步辇过【袁奭从驾诗游天响仙跸唐高宗诗温渚停仙跸丰郊驻晓旌説文徐安行也班固赋乘茵步辇惟所息宴庾肩吾诗北园凉气早步辇暂逍遥史记冯唐传文帝辇过问唐曰父老何自为】纵棹沿洄萍溜合【后汉书皇甫嵩传迎风纵棹岂云易哉张协七命纵棹随风弭节乘波陶潜诗虚舟纵逸棹囬复遂无穷谢灵运诗山行穷登顿水涉尽沿洄陈后主乐府逐溜似萍开庾信赋羔献氷开桐花萍合】开轩眺赏麦风和【七命望玉绳而结极承倒景而开轩阮籍诗开轩临四野张衡赋梦登山而逈眺水经注吹畦风馨触岫延赏白虎通阊阖风至生荠麦魏书孝文帝纪风和气晼天人交协王羲之兰亭序天朗气清恵风和畅】潭鱼在藻供游咏【尔雅深水曰潭诗鱼在在藻有颁其首王在在镐岂乐饮酒王融曲水诗序信凯乐之在藻知和乐于食萍诗来游来歌以矢其音南史谢灵运传遨游所至辄为诗咏以致其意】谷鸟含樱入赋歌【诗伐木丁丁鸟鸣嘤嘤出于幽谷迁于乔木庾信诗树宿含樱鸟吕氏春秋仲夏之月羞含桃注樱桃为鸟所含故曰含桃汉书艺文志不歌而颂谓之赋王褒赋徐聴其曲度兮亷察其赋歌】寄语乘槎溟海客囬头来此问天河【鲍照诗寄语后生子王僧孺诗含情寄一语博物志天河与海通近世有人居海渚者年年八月见有浮槎去来不失期遂立飞阁于槎上乘槎而去至一处有城郭状遥望宫中多织妇见一丈夫牵牛饮渚次问此是何处荅曰君还问蜀都严君平此人还问君平曰某年某月有客星犯牵牛即此人到天河时也庄子穷髪之地有溟海者天池也庾信文徒餐日气空饮天河】
　　李适
　　奉和春日幸望春宫应制
　　玉辇金舆天上来【潘岳赋天子乃御玉辇防华葢丘迟诗轻荑承玉辇太经土中其庐设于金舆注五以中和之徳而处金舆之位出命令以御臣下所谓君子得车尚可载也庾肩吾诗入径转金舆易林太乙驾骝从天上来】花园四望锦屏开【创业起居注桃李子歌曰黄鹄绕山飞宛转花园里梁元帝诗新花临御陌春色起天园楚辞登昆仑兮四望心飞扬而浩荡王粲赋登兹楼以四望兮聊假日以消忧七命云屏澜汗琼壁青葱徐陵太极殿铭汉座雕屏周人槛櫺】轻丝半拂朱门栁【枚乘栁赋吁嗟细栁流乱轻丝王僧孺诗徒帷轹轻筠移銮拂高栁晋书麹允传允与游氏世为豪族西州语曰麹与游牛羊不数头南开朱门北望青楼郭璞诗朱门何足荣文选注朱门贵人之门也陶潜诗梅栁夹门植】细缬全披画阁梅【何逊诗笑出春园里望花联褰缬説文缬结也文缯也夏侯湛赋的出艶发叶恢花披庾肩吾诗歌声临画阁舞袖出芳林薛道衡诗新花散苑梅】舞蝶飞行飘御席【梁简文帝诗舞蝶乱飞盐唐太宗序舞蝶游丝带清飚而散影古乐府蝴蝶何髙飞梁元帝诗戯蝶时飘粉唐太宗诗花飘绮席衣王景诗缀叶披天藻吹花散御筵】莺歌度曲绕仙杯【卢照邻诗蝶戏緑苔前莺歌白云上王勃诗繁莺歌似曲疎蝶舞成行张衡赋度曲未终云气雪起王融诗歌声绕鳯梁骆賔王诗云光接防树灵影入仙杯】圣词今日光辉满【虞世南诗縁情摛圣藻荀子欲观千载则审今日易君子之光其晖吉也顔延之诗万物生光辉】汉主秋风莫道才【汉武帝秋风辞秋风起兮白云飞宋之问诗镐饮周文乐汾歌汉武才】
　　侍宴安乐公主山庄应制
　　平阳金牓鳯皇楼【史记外戚传孝景王皇后长女为平阳公主武帝祓覇上还过平阳主赐金千斤梁元帝诗金牓烛神光列仙传萧史者秦穆公时人也善吹箫妻公女弄玉教弄玉吹箫似鳯声鳯皇来止其屋公为作鳯皇楼一旦夫妇皆随鳯皇飞去王僧孺诗嬴女鳯皇楼徐陵诗宫中本造鸳鸯殿为谁新起鳯皇楼】沁水银河鹦鹉洲【后汉书窦宪传沁水公主明帝女有园田在近郊苏颋诗苑花齐玉树池水作银河庾信赋藏船鹦鹉之洲】防仗遥临丹壑里【沈亚之诗早阳生防仗霁色入仙楼宋之问诗寒轻防仗外春发幔城中梁书沈约传开阁室以遥临辟髙轩而旁观孙绰太平山铭上干翠微下笼丹壑鲍照诗妍容逐丹壑】仙舆暂幸緑亭幽【郑愔诗涌霄开宝塔倒影驻仙舆蔡邕独断天子所至曰行幸王勃文敞幽亭之多暇卢照隣诗亭幽闻唳鹤】前池锦石莲花艶【唐太宗诗前池消旧水隂铿诗砌石披新锦梁花画早梅庾信诗深红莲子艶梁元帝诗山似莲花艶】后岭香罏桂蕋秋【唐太宗诗岭衔霄月桂沈佺期诗山烟片片引香炉左思赋丹桂灌丛琼枝抗茎而敷蕋江总诗河边月桂秋】贵主称觞万年夀【后汉书皇后纪汉制皇女皆封县公主其尊崇者加号长公主亢仓子景王步前称觞为亢仓子夀册府元贞观二十二年正月奏十部乐于天成殿王公以次称觞上夀诗天子万年徐世隆表虎拜扬休上天子万年之夀】还轻汉武济汾游【汉武故事帝行幸河东祠后土顾视帝京忻然中流与羣臣饮防帝欢甚乃自作秋风辞谢灵运诗昔闻汾水游今见尘外镳】
　　帝幸兴庆池戏竞渡应制【唐书张仲方传帝诏王播造竞渡舟三十艘度用半嵗运费】
　　拂露金舆丹斾转【陶景寻山志草靃靃以拂露卢思道诗拂露扬龙莭乘风遡鸟旌庾肩吾诗入径转金舆张正见诗金舆映緑川陆云盛徳颂朱旗虹转彤斾电寻】凌晨黼帐碧池开【王褒诗严驾早凌晨宋书乐志金支秀发黼帐髙张沈约诗凝华入黼帐梁昭明太子诗桂楫兰桡浮碧水唐太宗诗池开照胆镜】南山倒影从云落【诗荟兮蔚兮南山朝隮陶潜诗采菊东篱下悠然见南山鲍照赋上星光而倒影下龙鳞而隠波江总诗终南云影落渭北雨声过】北涧揺光写溜逥【王勃碑虹生北涧即挂新幡卢象诗北涧隠寒辉卢照邻诗川光揺水箭山气上云梯魏收诗写溜髙斋响天池曲岸平王融诗潺湲石溜写刘峻金华山栖志悬溜写于轩甍激湍逥于阶砌】急桨争标排荇度【刘孝绰钓竿篇急桨渡江湍康建之竞渡判泛长波而急桨有类乘毛范慥竞渡赋饰画舸以争丽建防标而竞取储光羲诗乱荇时碍楫庾信诗开上林而竞入拥河桥而争度】轻帆截浦触荷来【杨师道诗沙上转帆轻郭璞赋鼔帆迅越超涨截浦张正见诗泛荷分兰棹沉槎桂舟】横汾宴镐欢无极【汉武帝秋风辞泛楼船兮济汾河横中流兮扬素波箫鼓鸣兮发棹歌诗王在在镐岂乐饮酒笺言天下平安武王处于镐京与羣臣饮酒宴乐也苏颋诗宸游对此欢无极】歌舞年年圣夀杯【诗式歌且舞左传文王之功天下诵而歌舞之王粲诗歌舞入邺城所愿获无违庾信诗有庆兆民同论年天子万宋书乐志圣夀南山固千载贺升平徐陵表得奉万夀之杯预叅百辟之礼萧慤诗华山不凋叶宜城万夀杯】
　　奉和立春游苑迎春
　　金舆翠辇迎嘉节【太经上中其庐设于金舆注五以中和之徳而处金舆之位出命令以御臣下所谓君子得车尚可载也庾肩吾诗入径转金舆开桥通画鹢仙传拾遗西王母乘翠鳯之辇隋炀帝诗龙庭翠辇囬唐太宗诗新丰停翠辇礼记立春之日天子亲帅三公九卿诸侯大夫以迎春于东郊曹植表千载昌期一阳嘉节】御苑仙宫待献春【班固赋西郊则有上林禁苑汉旧仪上林苑中离宫七十所三辅黄图甘泉苑中起宫殿楼台百余所刘瑗诗仙宫云箔巻露出玉帘钩江淹诗列汉构仙宫开天制宝殿梁元帝纂要孟春曰献春王浚诗羣僚荷恩泽朱顔感献春】淑气初衔梅色浅【陆机乐府蕙草饶淑气梁元帝诗暮云多淑气斜景落髙舂唐太宗诗韶光开令序淑气动芳年何逊咏早梅诗衔霜当路发梁简文帝梅花赋色落摧风江总诗梅花色白雪中明张华鹪鹩赋序色浅体陋不为人用】条风半拂栁墙新【史记律书条风居东北主出万物谢恵连诗团团皎月露析析振条风梁昭明太子啓梅风拂户牖之内梁简文帝咏栁诗风枝屡拂尘魏收诗桃发武陵岸栁拂武昌楼王勃赋棹巡汀而栁拂船向渚而菱分唐太宗诗未佩兰犹小无丝栁尚新】天杯庆夀齐南岳【鼎録铸神鼎承天酒李尤辟雍赋如休庆徳称夀上觞书天夀平格张正见诗愿见南山夀书五月南巡守至于南岳如岱礼史记封禅书上巡南郡至江陵而东登礼灊之天柱山号曰南岳】圣藻光辉动北辰【虞世南诗縁情摛圣藻汉郊祀歌配上帝兮扬光辉班固奏记清庙之光辉当世之俊彦也范云诗传瑞生光辉尔雅北极谓之北辰春秋合诚图北辰其星五在紫微中史记索隠辰星正四时之法得与北辰同名也谢灵运诗百川赴巨海众星环北辰】稍觉披香歌吹近【杂録唐庆善宫有披香殿三辅黄图武帝时后宫八区有昭阳披香等殿班固赋若椒风披香发越庾信诗中天歌吹分徐悱妻诗况复昭阳近风传歌吹声】龙骖日暮下城闉【魏书李平传云轩銮辂鳯服龙骖郭璞祝融赞祝融火神云驾龙骖左传日云莫矣寡君须矣王粲诗日暮游西园鲍照诗霑霜袭冠带驱驾越城闉】
　　宋之问
　　奉和春初幸太平公主南庄应制【唐书公主列传太平公主则天皇后所生后爱之倾诸女睿宗即位主权震天下作观池乐游原以为盛集】
　　青门路接鳯皇台【三辅黄图长安城东出南头第一门曰覇城门民见门色青名曰青城门或曰青门广陵人邵平种瓜青门外范云诗待尔金闺北予艺青门东邢邵诗空想青门易江总诗石路接堂皇列仙传萧史善吹箫秦穆公女弄玉妻焉遂教弄玉作鳯鸣鳯来止其屋弄玉与萧史吹箫骑鳯今台址在宝鸡县崔液诗鳷鹊楼前新月满鳯皇台上宝灯然庾信诗然香欝金屋吹管鳯皇台】素浐宸游龙骑来【潘岳赋南有防素浐汤井温谷卢思道诗今留素浐曲夏木已成蹊一统志浐水在陜西西安府城东一十五里源出蓝田县合金谷水流入覇水何晏赋槐枫被宸广韵宸屋宇天子所居萧子范诗侍游追曲水梁简文帝诗鳯管流虚谷龙骑借春荄范云诗轻荑承玉辇细草借龙骑】涧草自迎香辇合【范云诗洞涧生芝草重崖出醴泉南部烟花记洛阳进合蒂迎辇花潘岳赋天子乃御玉辇防华盖晋太康起居注诏赐香衣辇一乘谢朓诗草合亭臯逺霞生川路长】岩花应待御筵开【徐陵诗山花临舞席王勃诗桂密岩花白梨疎林叶红孙万夀诗开花共待风庾信诗待花将对酒鲍照诗巻幌结帷罗玉筵庾肩吾诗别筵开帐殿梁元帝诗春花犯雪开】文移北斗成天象【易观乎天文以察时变观乎人文以化成天下刘宪诗天文瑞景留汉书天文志北斗七星运于中央移节度定诸记诗维北有斗不可以挹酒浆晋书北斗七星在太微北七政之枢机隂阳之元本也第一星曰天枢二曰璇三曰玑四曰权五曰玉衡六曰开阳七曰揺光一至四为魁五至七为杓张正见诗北斗承三献南风入五弦陶潜诗露凄暄风息气微天象明朱子万诗更启石室藏仰瞻天象垂】酒近南山作夀杯【诗为此春酒以介眉夀左传武伯为祝注祝上夀酒诗如南山之夀括地志终南山一名南山王融诗序上陈景福之赐下献南山之夀张正见诗愿荐南山夀明明奉万年徐陵表得奉万夀之杯】此日侍臣将石去【曹植诗侍臣省文书集林有人寻河源见妇人浣纱问之曰此天河也乃与一石而归问严君平君平曰此织女支机石也】共欢明主赐金囬【李徳林诗共欣陪宴赏荀子明主好同韩非子以余补不足以长续短之谓明主汉书王吉传举明主于三代之隆史记窦婴传上拜婴为大将军赐金千斤汉书疏广传广上疏乞骸骨上赐黄金二十斤又外戚传赐平阳主金千斤】
　　三阳宫侍宴应制得幽字【唐书武后纪久视元年复于神都作三阳宫防要圣歴三年造三阳宫于嵩阳县地理志河南府登封县有三阳宫圣厯三年置】
　　离宫秘苑胜瀛洲【汉书枚乘传修治上林杂以离宫晋书天文志离宫六星天子之别宫费昶诗至尊离宫百余处列子渤海之中五山一曰岱舆二曰员峤三曰方壶四曰瀛洲五曰蓬莱史记秦始皇纪徐市言海中有三神山名曰蓬莱方丈瀛洲仙人居之注亶州在东海中秦始皇入海求仙人正此洲后汉书张衡传留瀛洲而采芝兮聊且以乎长生】别有仙人洞壑幽【张正见诗别有将雏曲翻更合丝桐南史隠逸传龚祈风姿端雅范述曰此荆楚之仙人也古诗仙人骑白鹿发短耳何长后汉书班固传超洞壑越峻崕洛阳伽蓝记深谿洞壑逦迤连接江赋域之以盘岩豁之以洞壑萧子良书背谷居幽】岩边树色含风冷【战国策岩下有贯珠者萧慤赋岩前片石逈如楼江淹诗风光多树色露华翻蕙隂张正见赋苔画波文花然树色沈约诗岩间有佚女垂袂似含风虞羲诗含风自飒飒负雪亦猗猗何逊诗露清晓风冷】石上泉声带雨秋【南史萧思话传思话尝从文帝登钟山北岭中道有盘石清泉上使于石上弹琴因赐以银酒钟谢灵运诗暝还云际宿弄此石上月庾信诗白石春泉满王融诗玉声挹泉珠王褒诗夏水悬台际秋泉带雨余庾肩吾诗云甍犹带雨莲井不生桐朱超诗落照依山尽浮凉带雨来】鸟向歌筵来度曲【山海经轩辕之国鸾鸟自歌鳯鸟自舞庾信赋鸟啭歌来徐陵诗舞席秋来巻歌筵无数尘庾信步虚词流水逐歌筵唐书孝友传白鸟来甘露降汉书元帝纪赞帝多材艺鼔琴瑟吹洞箫自度曲被歌声张衡赋度曲未终云飞雪起王粲诗管弦发徽音度曲清且悲庾信诗鸟声惟杂曲】云依帐殿结为楼【庾肩吾诗云积似重楼蔡凝赋得春云处处生诗作叶还依树庾肩吾诗别筵开帐殿沈约诗帐殿临春籞张率诗登台待初景帐殿蔼余晨孔范赋得白云抱幽石诗阵结香炉隠卢思道诗云起类重楼】微臣昔忝方明御【张华诗咨予微臣荷宠明时梁简文帝诗微臣今拜手愿帝永无穷江淹诗微臣固受赐鸿恩良未测魏知古诗微臣忝东观载笔伫西成庄子黄帝将见大隗乎具茨之山方明为御】今日还陪八骏游【礼记问内竖之御者曰今日安否何如荀子欲观千载则审今日沈约诗比迹共游陪拾遗记穆王八骏一名絶地二名翻羽三名奔霄四名起影五名逾辉六名超光七名腾雾八名挟翼刘孝威诗二龙巡夏代八骏驭周朝】
　　崔湜
　　奉和春日幸望春宫【唐书地理志京兆万年县有南望春宫临浐水西岸有北望春宫宫东有广运潭】
　　澹荡春光满晓空【闻人蒨诗叅差依网日澹荡入帘风隂铿诗鹫岭春光徧王城野望通阳休之诗迟迟暮春日霭霭春光上隂铿诗洞庭春溜满】逍遥御辇入离宫【诗所谓伊人于焉逍遥离骚聊逍遥以相羊北史魏孝文帝纪帝初法服御辇祀西郊隋书礼仪志天子御辇侍中陪乘汉书枚乘传脩治上林杂以离宫晋书天文志离宫六星天子之别宫】山河眺望云天外【史记项羽纪闗中阻山河四塞地肥饶可都以覇文中子子登云中之地望龙门之闗曰壮哉山河之固礼记仲夏之月可以居髙明可以逺眺望蔡琰诗登髙逺眺望隋书经籍志精义薄乎云天庄子黄帝得之以登云天淮南子上通云天洛阳伽蓝记宝铎含风响彻天外】台榭叅差烟雾中【礼记仲夏之月可以处台榭又范金合土以为台榭宫室牖户左传无观台榭吴均赋南叅差而望越唐太宗赋叅差絶巘威纡短迳北史萧大圜传近瞻烟雾逺睇风云鲍照诗徘徊烟雾里世说卿故堕其云雾中】庭际花飞锦绣合【广韵庭门庭张正见诗草发青坛外花飞苍玉边梁元帝文花飞拂袖荷香入衣李奭诗春至花如锦汉书景帝纪锦绣纂组害女红者也成公绥势烂若天文之布曜蔚若锦绣之有章】枝间鸟啭管弦同【刘孝绰诗复值怀春鸟枝间弄好音梁武陵王诗晨禽争学啭沈炯诗庚庚闻鸟啭肃肃望鳬征庾信诗野鸟繁弦啭汉书礼乐志钟石管弦】即此欢娱齐镐宴【苏武诗欢娱在今夕嬿婉及良时班固赋圣上覩万方之欢娱魏文帝诗良辰啓初莭髙构极欢娱诗王在在镐岂乐饮酒笺天下平安万物得其性武王处于镐京乐八音之乐与羣臣饮酒而已】唯应率舞乐薫风【书百兽率舞庾肩吾诗咸英起云鳯率舞间笙镛诗于胥乐兮史记五帝纪南风之薫兮可以解吾民之愠兮】
　　郑愔
　　奉和春日幸望春宫
　　晨跸凌髙转翠旌【广韵晨早也明也汉书梁孝王传出称警入言防顔师古注防止行人也又文三王传注皇帝辇动左右侍帷幄者称警出殿则传跸止人清道也七啓飞翻凌髙鳞甲隠深梁简文帝七励丹旌风转阮籍诗桂旗翠旌佩玉鸣鸾王僧孺赋杂沓兮翠旌】春楼望逺背朱城【张正见诗春楼曙鸟惊蚕妾初晴谷梁传望逺者察其貌而不察其形桓谭新论须舟者不造岛射鳬者不向舟知是望逺目乱心惑也左传背城借一丘迟诗氛氲发紫汉杂沓被朱城】忽排花上游天苑【刘孝威鸡鸣篇啄叶疑张羽排花强欲前梁简文帝诗日色花上绮风光水中乱刘孝绰诗丽景花上鲜油云叶里润隋书天文志天苑十六星在昴毕南天子之苑囿张衡赋天苑圆开兮畜异禽庾信赋廻六龙于天苑】却坐云边看帝京【鲍照诗林际无穷极云边不可寻梁简文帝诗栖神紫台上纵意白云边汉武故事帝行幸河东祠后土顾视帝京欣然中流与羣臣饮燕帝欢甚乃自作秋风辞戴暠诗欲知佳丽地为君陈帝京】百草香心初罥蝶【史记歴书孟春冰泮发蛰百草奋兴庄子春风发而百草生古诗四顾何茫茫东风揺百草白虎通鬯者以百草之香郁金合而酿之梁简文帝诗风散同心草广韵罥绾也说文罥网也裴子野雪诗拂草如连蝶】千林嫩叶始蔵莺【唐太宗诗日晃百花色风动千林翠江淹诗香枝兮嫩叶翡累兮翠叠王筠诗丛兰己飞蝶杨栁半蔵鸦谢庄诗天桃晨莫发春莺旦夕喧】幸同葵藿倾阳早【杜公瞻诗况复两心同曹植表葵藿之倾叶太阳虽不囬光然终向之者诚也鲍照园葵赋承朝阳之丽景】愿比盘根应荣【后汉书虞诩传诩为朝歌长笑曰不遇盘根错节何以别利器乎魏书萧琛传琛迁河南尹上表曰河南郡是陛下天山之坚木盘根错节乱植其中非贞刚精鋭无以治之陆云赋序应守节则其信也陶潜归去来辞木欣欣以向荣】
　　宗楚客
　　奉和幸安乐公主山庄应制【唐书安乐公主营第及安乐佛庐皆宪写宫省而工致过之】
　　玉楼银牓枕严城【十洲记昆仑山一角有积金为天墉城面方千里城上安金台五所玉楼十二所神异经东方有宫青石为墙髙三仭左右阙髙百尺画以五色门有银牓沈炯林屋馆碑昆山平圃银牓相辉沈约文北风未起马首便以南向塞草未衰严城于焉早闭】翠葢红旗列禁营【淮南子游于江浔海裔驰要褭建翠葢扬雄赋流星旄以电爥兮咸翠葢而鸾旗潘岳赋其西则有元戎禁营注禁营谓五营也又诗惟系惟处列营基跱】日映层岩图画色【梁简文帝圃园讲颂日映金云风摇银草水经注自太行以西王屋以东层岩髙峻梁书宗史传齐司徒竞陵王集学士于西邸竝见图画史亦预焉庾信碑玉门亭障无劳图画王延夀赋图画天地品类羣生】风摇杂树管弦声【西京杂记上林苑摇风树十株鸣风树十株淮南子使叶落者风摇之张华诗微风摇若陶潜诗忽逢桃花林夹岸数百步中无杂树谢朓诗芊眠起杂树汉书礼乐志钟石管弦张衡赋徳盛形于管弦】水边重阁含飞动【范云诗盈盈一水边张衡赋复陆重阁转石成雷梁简文帝序密宇浮清重阁相藻】云里孤峯类削成【谢朓诗望山白云里望水平原外梁简文帝诗去帆入云里吴均书森壁争霞孤峯限日西岳记太华之山削成而四方曹植赋肩若削成】幸覩八龙游阆苑【张璠汉纪荀淑有八子居西豪里时人号曰八龙庾肩吾诗阆苑秋光暮】无劳万里访蓬瀛【后汉书窦融传河西咸惊以为天子明见万里之外陆云诗永路隔万里曹植诗将骋万里涂列子渤海之中有大壑其中有山一曰岱舆二曰员峤三曰方壶四曰瀛洲五曰蓬莱拾遗记昆台之山有垂白之叟宛若少童貌若氷雪肤实肠轻厯蓬瀛而超碧海刘孝绰诗无因追羽翮及尔宴蓬瀛】
　　赵彦昭
　　人日侍燕大明宫应制【北史魏收传东魏帝宴百僚问何故名人日对曰正月一日为鸡二日为狗三日为猪四日为羊五日为牛六日为马七日为人雍録唐有三大内太极宫在西名西内大明宫在东名东内别有兴庆宫号南内三内迭受朝而大明最数】
　　宝契无为属圣人【周礼司防掌左契白帖圣人执左契注左契心也左者不用之地以喻无为扬雄剧秦美新天剖神符地合灵契礼记王中心无为也以守至正庄子无为而万物化江淹诗至人贵无为易圣人作而万物覩又圣人之大宝曰位】雕舆出幸玩芳辰【张衡赋轙雕舆而树葩兮扰应龙以服辂北史崔光传辅神养和简息游幸梁元帝纂要春曰青阳辰曰良辰曰嘉辰曰芳辰李峤诗早闻年欲至剪防学芳辰】平楼半入南山雾【尔雅侠而修曲曰楼诗秩秩斯干幽幽南山陶潜诗采菊东篱下悠然见南山谢朓诗虽无豹姿终隠南山雾陈后主诗树冷月恒少山雾日偏沉】飞阁旁临东野春【王屮头陀寺碑飞阁逶迤下临无地陆机诗飞阁缨虹带曽台冒云冠梁书沈约传开阁室以逺临辟髙轩而旁观左传季平子行东野礼记立春之日亲率公卿诸侯大夫以迎春于东郊】夹路秾花千树发【孙绰赋双阙云竦以夹路琼台中天而悬居张协诗楸梓夹路蓊蔚成林庾信诗拂緑堤栁甍飘夹路花诗何彼秾矣沈约赋李衡则橘林千树石崇则杂果万株】垂轩弱栁万条新【含诗临轩树萱草本草注栁枝弱而垂流故谓之栁张正见诗三阳弱栁垂张仲甫诗水萍千叶散风栁万条斜】处处风光今日好【湘东王诗春情处处多徐陵诗风光今旦动雪色故年残王俭诗风光承露照雾色防兰晖荀子欲观千载则审今日】年年愿奉属车尘【释宝月行路难年年望望情不歇汉书贾捐之传鸾旗在前属车在后后汉书舆服志大驾属车八十一乘法驾半之属车尚书御史所载最后一车悬豹尾豹尾以前比省中晋书舆服志属车一曰副车一曰贰车一曰佐车李峤诗珠履陪仙驾金声振属车】
　　张説
　　隆庆池侍宴应制【旧唐书中宗纪景龙四年幸隆庆池结防为楼宴侍臣泛舟戏乐防要开元十八年十二月十九日有龙见于兴庆池】
　　灵池月满直城隈【广雅沼池也班固赋神池灵沼往往而在史记日者传日中必移月满必缺古诗三五明月满四五蟾兔缺刘勰新论驶雪多积荒城之隈急风好起沙河之上】黼帐天临御路开【司马相如赋芳香芬烈黼帐髙张又黼帐低垂王勅南郊颂山明野彻日降天临晋中兴书太和中邺下童謡曰青青御路杨白马紫游缰】东沼初阳疑吐出【汉书司马相如传日出东沼入乎西陂谢庄赋擅扶光于东沼嗣若英于西唐太宗诗条风开律动初阳诗日出有曜三齐畧记秦始皇作石塘欲过海看日出处】南山晓翠若浮来【记如南山之夀又信彼南山维禹甸之梁简文帝诗标春抽晓翠陈子昻诗烟云紫翠浮】鱼龙百戏分容与【后汉书安帝纪乙酉罢鱼龙曼延百戏拾遗记成王七年有扶娄国于掌中备百戏之乐梁元帝纂要古有百戏起于秦汉刘孝绰诗九成变丝竹百戏起鱼龙汉书礼乐志澹容与献嘉觞离骚聊逍遥兮容与何逊七召虬龙夭矫以出没霓裳飒沓而容与】鳬鹢双舟较泝洄【梁简文帝诗楼船写退鹢樯乌狎飞鳬司马相如赋浮文鹢扬旌栧七命乘鳬舟兮为水嬉注舟刻鳬形如今青雀舫也谢朓诗既停龙驾亦泛鳬舟诗泝洄从之道阻且长尔雅逆流而上曰泝洄文心雕龙竝顺风以托势莫能逆波而泝洄张衡赋泝洄顺流噞喁沈浮】愿似金堤青草色【张衡赋周以金堤树以杞栁注谓以石为边隒言坚也刘峻诗栁缀金堤岸左传野无青草古诗青青河畔草孔稚圭诗草杂今古色岩留冬夏霜王僧孺文霜销草色风揺树影】长承瑶水白云杯【史记常职既定复嗣循业长承圣治江淹诗瑶水虽未合珠霜窃过水庾信诗众仙就朝于瑶水又停鸾防瑶水穆天子传天子觞西王母于瑶池之上西王母为天子謡曰白云在天山川间之】
　　苏颋
　　奉和春日幸望春宫应制【唐书地理志宫在浐水西岸隋文帝建炀帝改曰长乐宫唐复名望春宫】
　　东望望春春可怜【陈琳诗东望看畴墅回顾览园亭鲍令辉诗东望人难息唐书地理志万年县有南望春宫临浐水西岸有北望春宫梁简文帝诗桃含可怜紫栁发断肠青又可怜淮水去年潮春隄杨栁覆河桥】更逄晴日栁含烟【孙逖赋禁钟初启纳晴光之曙色梁元帝赋登楼一望唯见逺树含烟唐太宗诗径细无全磴松小未含烟】宫中下见南山尽【徐陵乐府宫中本造鸳鸯殿为谁更起鳯皇楼陶潜诗悠然见南山杜审言诗南山倚殿前】城上平临北斗悬【淮南子从城上视牛如羊视犀如豕所居高也庾信赋岂独城临细栁之上诗维北有斗星经北斗星谓之七政天之诸侯亦谓帝车魁四星为璇玑杓三星为玉衡齐七政斗为人君号令之主曹植书戴北斗以为冠传休奕诗北斗忽低昻】细草偏承逥辇处【王融诗翻堦没细草丘迟诗轻花承玉辇细草借龙骑后汉书边让传旦垂精于万机兮决回辇于门馆晋书左贵嫔传后为贵嫔以才徳见礼体羸多患常居薄室帝每游华林辄回辇过之】飞花故落舞觞前【薛道衡乐府水溢芙蓉沼花飞桃李蹊庾信诗云度三分近花飞一倍低裴子野咏雪诗落树似飞花庾肩吾曲水联句绛水时回岸花觞转更周】宸游对此欢无极【顔延之诗虞风载帝狩夏谚颂王游宋之问诗香刹中天起宸游满路辉张协七命欢极乐殚回节而旋荀子穷无穷极无极与意亦有所止之欤】鸟哢歌声杂管弦【陶潜诗鸟哢欢新节泠风送余善阳缙诗花开鸟哢防芳春邢劭诗歌声断以续张正见诗山禽韵管弦陈后主诗依风杂管弦】
　　扈从鄠杜【汉书宣帝纪尤乐杜鄠之间注师古曰二县之间杜属京兆鄠属扶风鄠音扈名胜志鄠县在西安府西南七十里汉县秦之鄠甘泉也尚书夏启伐有扈誓师于甘之野是矣至秦始改为鄠又防南五里即乐游原本杜县之东原一名鸿固原汉宣帝所乐游筑以为陵曰杜陵并置县】
　　翠辇红旗出帝京【北史突厥传帝幸启人所居赋诗曰鹿塞鸿旗驻龙庭翠辇囬旧唐书乐章车移鳯辇斾转红旗江总诗红旗照岛峙汉武故事帝行幸河东祠后土顾视帝京欣然中流与羣臣饮燕乃自作秋风辞】长杨鄠杜昔知名【三辅黄图长杨宫本秦旧宫至汉脩饰之以备行幸宫中有垂杨数亩因为宫名汉书东方朔传南猎长杨东游宜春又司马相如传常从上至长杨猎班固赋商洛縁其隈鄠杜濵其足扬雄文夏抚鄠杜冬恤泾樊魏志曹爽传晏何进孙也少以才秀知名晋书武陔传与二弟竝总角知名】云山一一看皆美【谢灵运诗空山缅云雾晋书刘寔传吾之好闻竽声甚于先生欲一一列而聴之陶景文山川之美古来共谈】竹树萧萧画不成【沈约诗山嶂逺重叠竹树近蒙茏屈原九歌风飒飒兮木萧萧刘向九叹秋风浏以萧萧庾信至仁山铭真花暂落画树长春】羽骑将过持袂拂【扬雄赋羽骑营营张衡赋轻车飚厉羽骑电骛何逊诗长安美少年羽骑暮连翩张衡赋击钟鼎食连骑相过沈约诗长袂屡以拂】香车欲度巻帘行【魏武帝书今赠足下四望通幰七香车二乘青防牛二头古乐府青牛白马七香车费昶乐府帘动意君来雷声似车度梁简文帝诗正衣还向镜迎春试巻帘】汉家曽草巡游赋【史记太史公自序天子始建汉家之封而太史公留滞周南不得与从事郭璞赋海童之所巡游汉书司马相如传上读子虚赋而善之召问相如相如曰此乃诸侯之事未足观也请为天子游猎之赋上令尚书给笔札】何似今来应圣明【世说白雪纷纷何所似曹植表今陛下以圣明统世】
　　兴庆池应制【雍録大兴京城东南角有坊名隆庆中有明皇为诸王时故宅宅有井井溢成池中宗时数有云龙之祥帝亦数幸以厌当之后引龙首堰水注池池面益广即龙池也】
　　降鹤池边囬步辇【初学记魏在洛有鸣鹤池梁简文帝颂液池下鹤髙梧集鳯魏文帝诗垂栁重隂緑向我池边生班固赋乘茵歩辇惟所息宴庾肩吾诗北园凉气早步辇暂逍遥】栖鸾树杪出行宫【范泰诗神鸾栖高梧爰翔云汉际庾信诗祥鸾栖竹实灵蔡上芙蓉定法师诗岩根恒洒浪树杪镇摇风左思赋乌闻梁岷有陟方之馆行宫之基欤注天子行所立名曰行宫谢瞻诗圣心眷嘉节杨銮戾行宫】山光积翠遥疑逼【谢朓诗山光晚照余沈约诗山光随水至春色犯寒来顔延之诗攒素既森霭积翠亦葱蒨沈约诗连峯竟无已积翠逺微微诸葛頴诗涧满新流浊山霑积翠浓江淹山中楚辞车萧条兮山逼舟容与兮水落】水态含青近若空【班固赋浩浩乎八川分流相背而异态王徳贞诗祥烟聚危岫态水溢飞泉鲍照乐府君不见春鸟初至时百草含青皆作花梁元帝赋云与山而相似水含天而难别刘瑱诗寒水清若空王胄诗蝉噪闻疑断池清映若空】直视天河垂象外【古诗出郭门直视鲍照赋直视千里外唯见起黄埃诗倬彼云汉笺云汉谓天河也鲍照诗提瑟当户立长叹望天河王眘诗天河横欲晓易天垂象示吉凶圣人则之傅亮文上天垂象四灵效征】俯窥京室画图中【礼记其余鸟兽之卵胎皆可俯而闚也诗思媚周姜京室之妇张衡赋京室清密罔有不韪谢朓诗引领见京室宫雉正相望汉书苏武传上思股肱之美乃图画其人于麒麟阁庾信文玉门亭障无劳图画】皇欢未使恩波极【班固赋皇欢洽羣臣醉谢朓诗疲骖良易返恩波不可越丘迟诗肃穆恩波被】日暮楼船更起风【庾肩吾诗日暮钩陈转风清笳吹飏魏收诗睿赏芳月色宴言忘日暮史记平凖书大修昆明池治楼船髙十余丈旗帜加其上甚壮汉武帝秋风辞泛楼船兮济汾河虞世南诗水府泛楼船陶潜诗凉风起将夕夜景湛虚明杨素诗还望白云天日暮秋风起】
　　奉和春日幸太平公主南庄应制
　　主第山门起防川【崔浩衍义公主下嫁别立第舍梁简文帝诗教歌公主第潘岳赋金狄迁于防川水经注防水左合浐水歴白鹿原东即防川之西故芷阳矣】宸游风景入初年【宋之问诗香刹中天起宸游满路辉晋书王导传风景不殊举目有河山之异陶潜诗天髙风景彻卢思道诗山泉爱风景梁元帝纂要正月孟春亦曰首嵗初嵗】鳯皇楼下交天仗【王僧孺诗嬴女鳯皇楼徐陵诗宫中本造鸳鸯殿为谁新起鳯皇楼陆瑜诗忽逄鳯楼下非待鸾弦招唐书仪衞志凡朝防之仗三卫畨上分为五仗号衙内五卫一曰供奉仗以左右卫为之二曰亲仗以亲卫为之三曰勲仗以勲卫为之四曰翊仗以翊卫为之五曰散手仗以亲勲翊卫为之皆带刀捉仗列坐于东西廊下沈佺期诗九日随天仗三秋幸禁林】乌鹊桥头敞御筵【淮南子乌鹊填河成桥而渡织女风俗记织女七夕当渡河使鹊为桥宋之问诗乌鹊桥边一雁飞江淹诗两桨桥头渡徐彦伯诗千钟圣酒御筵披王景和登慈恩寺浮图诗缀叶披天藻开花近御筵】往往花开逄防石【班固赋神池灵沼往往而在梁元帝诗晨禽争学啭朝花乱欲开庾信诗槛前闻鸟啭园里对花开山海经騩山凄水出焉西流至于海其中多采石穆天子传天子升于采石之山于是取采石焉使铸以成器于黒水之上】时时竹里见红泉【梁简文帝林秀山铭竹里看博花间聴琴刘孝绰诗树中望流水竹里见攅枝何逊诗帘中看月影竹里见萤飞谢灵运山居赋托丹砂于红泉又诗石磴泻红泉梁简文帝书红泉含影青莲吐芳】今朝扈跸平阳馆【汉书梁孝王传出称警入言跸汉仪注皇帝出殿则传跸止人清道也上官仪诗扈跸颂王游汉书外戚传孝景皇后武帝母也皇后长女为平阳公主武帝祓防上还过平阳主赐金千斤宋之问序歌舞入平阳之馆】不羡乘槎云汉边【博物志天河与海通近世有人居海上者年年八月有浮槎去来不失期人有竒志立飞阁于槎上多赍粮乘槎而去至一处有城郭状屋舎甚严宫中多织妇见一丈夫牵牛渚次饮之此人问何处答曰君至蜀问严君平则知之因还至蜀问君平曰某年月日有客星犯牵牛宿计年月正是此人到天河时也诗倬彼云汉为章于天谢恵连诗云汉有灵匹】
　　张九龄
　　奉和圣制早发三乡山行
　　羽卫森森西向秦【江淹诗羽卫霭流景防吹震沉渊徐陵书文物俱华羽卫相郁晋书裴楷传尝目钟防如观武库森森但见矛防在前许善心诗森森罗陛卫吕氏春秋张仪魏之余子也西游于秦桓谭新论闗东俚语人闻长安乐则西向而笑】山川歴歴在清晨【诗山川悠逺维其劳矣顔延之诗周御穷辙迹夏载歴山川古诗天上何所冇歴歴种白榆曹植诗清晨发皇邑秦嘉诗清晨当引迈束带待鸡鸣】晴云稍巻寒岩树【萧子云诗泬防晚霖霁重叠晴云新庾信诗云晴即作峯骆賔王诗野静连云巻传灯録寒山者始丰县有寒明二岩以居寒岩中得名何逊诗岩树落髙花陈后主乐府涧曲多岩树】宿雨能消御路尘【江总诗宿雨润条枚晋童謡青青御路杨白马紫游缰曹植诗君为清路尘妾若浊水泥唐太宗诗舞接花梁燕歌迎鸟路尘】圣徳由来合天道【史记五帝纪髙阳生有圣徳是为帝颛顼刘峻文星虹枢电昭圣徳之符晋书乐志圣徳应运期天地不能违易夫大人者与天地合其徳书明王奉若天道旧唐书九龄传定天位明天道则圣朝典则可谓无遗矣】灵符即此应时巡【班彪王命论汉承尧徳有灵命之符曹植诗巡稼观紫微与帝合灵符旧唐书明皇纪田同秀言元皇帝降见于丹鳯门之通衢告赐灵符在尹喜之故宅上遣使就函谷故闗尹喜台西发得之】遗贤一一皆羁致【书野无遗贤扬雄连珠禄不遗贤曹植表终军以妙年使越欲得长缨占其王羁致北阙旧唐书明皇纪开元十三年令朝集使各举所部孝悌文武集于泰山之下】犹欲髙深访隠沦【魏武帝短歌行山不厌髙水不厌深世说桓灵宝问刘太常曰我何如谢太传刘答曰公髙太传深新论天下神人五二曰隠沦顔延之诗寻山洽隠沦梁简文帝诗隠沦游少海旧唐书明皇纪制草泽有博学文辞之士各委本司本州闻荐】
　　贾曽【河南洛阳人以孝闻景云中为吏部员外明皇在东宫盛选宫僚以曽为太子舍人直言极谏特授中书舍人以父名忠固辞拜谏议大夫开元中复拜中书议者以为曹司嫌名乃就职与苏晋同掌制诰时号苏贾】
　　奉和春日出苑瞩目应令
　　铜龙晓辟问安回【汉书成帝纪上尝急召太子出龙楼门注门楼上有铜龙若蜚亷白鹤之为名也梁简文帝表出入铜龙瞻仰故实陆厥诗属叨金马署又防铜龙门书辟四门沈约诗阊阖既洞启龙楼亦髙辟礼记文王之为世子朝于王季日三鸡初鸣而衣服至于寝门外问内竖之御者曰今日安否何如内竖曰安文王乃喜梁简文帝诗问安寝门视膳天幄】金辂春游博望开【唐书车服志皇太子之车三金路者从祀朝贺纳妃之所乘也刘孝威诗园绮随金辂浮丘侍玉笙史记秦始皇纪皇帝春游览省逺方逮于海隅张衡赋既春游以发生陆机诗春游良可叹汉书武五子传元狩元年上为太子立博望苑使通賔客注取其广博观望也谢朓诗登贤博望献赋清漳沈约文博望之苑再晖龙楼之门已峻】渭水【一作北】晴光揺草树【三辅黄图渭水出陇西首阳县鸟鼠同穴山东北至华隂入河卢思道诗五祠临渭北唐太宗诗晴光脆栁枝杜审言诗晴光转緑苹王融曲水序同律克和草树自乐梁武帝诗草树非一香庾信赋纷披草树】终南佳气入楼台【诗终南何有有条有枚传终南周之名山也沈约诗终南表秦观陆倕诗终南临汉阙庾肩吾诗路逺大风积山长佳气浓袁朗诗帝城何郁郁佳气自葱葱史记天官书海旁蜃气象楼台徐陵诗楼台非一势临玩自多竒】招贤已从商山老【司马迁书招贤进能显岩穴之士王褒四子讲徳论招贤而处友者众士之常路也汉书张良传顾上有所不能致者四人四人年老矣注四人谓园公绮里季夏黄公甪里先生所谓商山四皓也吴均诗才胜商山四文髙竹林七】托乘还征邺下才【楚辞质菲薄而无因兮焉托乘而上浮魏文帝书文学托乘于后车左思魏都赋注曹操都邺相州是也卢思道诗邺下盛风流河曲有名流应徐托后乘车马践芳洲魏志王粲传始文帝为五官将及平原侯皆好文学粲与北海徐干广陵陈琳陈留阮瑀汝南应玚东平刘桢并见友善】臣在东周独留滞【史记周本纪恵公封其少子于巩以奉王号东周恵公杜预春秋序周平王东周之始王也史记自序留滞周南不得与封襌之事顔延之诗周南悲昔老留滞感遗氓】欣逄睿藻日边来【王褒诗徒知仰睿藻抽辞殊未申虞茂诗睿藻冠风骚晋书明帝纪防而聪哲为元帝所宠异属长安使来因问帝汝谓日与长安孰逺对曰长安近不闻人从日边来】
　　李邕【字泰和广陵江都人兰台郎善之子李峤张廷珪荐其词髙行直拜左拾遗宋璟劾二张邕于天后前抗言助之开元初歴殿中侍御史执政忌其才频被贬斥后为北海太守李林甫传以罪杖杀之邕早擅才名尤长碑颂虽贬谪在外中朝衣冠及天下寺观多赍金帛往求其文馈遗至钜万自古鬻文获财未有其比】
　　奉和春初幸太平公主南庄应制
　　传闻银汉支机石【公羊传所见异辞所闻异辞所传闻异辞徐陵诗传闻奉诏戍臯兰广志天河曰银汉鲍照诗夜来坐防时银汉倾露落集林昔有人寻河源见妇人浣纱问之曰此天河也乃与一石归问严君平君平曰织女支机之石卢询诗支机一片石缓转独轮车庾信诗流槎一去上天池织女支机当见遗】复见金舆出紫微【庾肩吾诗入径转金舆开桥通画鹢张正见诗金舆映緑川三秦记未央宫一名紫微宫谢朓乐府云枝紫微内分组承明阿晋书天文志紫微太帝之座天子之常居也】织女桥边乌鹊起【史记天官书织女天女孙也刘孝威诗星含织女光淮南子乌鹊填河成桥而渡织女】仙人楼上鳯皇飞【史记武帝纪仙人好楼居又方士有言黄帝时为五城十二楼以候神人于执期左传鳯皇于飞和鸣锵锵列仙传萧史教弄玉吹箫作鳯皇声鳯皇来止其屋一旦皆随鳯飞去】流风入座飘歌扇【司马相如赋流风惨冽陈后主诗流风吹八音薛曜诗歌曲唱流风王勃序脱野客之荷衣入幽人之桂座隂铿诗莺啼歌扇后花落舞衫前陈子良诗明月临歌扇行云接舞衣薛道衡赋澄妆影于歌扇散衣香于舞风】瀑水当阶溅舞衣【梁简文帝招真馆碑瀑水悬流杂天河而共洒刘斌诗石梁髙鸟路瀑水近天河礼记解屦不敢当阶梁简文帝雍州曲緑水溅长袖隋炀帝诗清音出歌扇浮香飘舞衣杜公瞻诗香散舞衣风】今日还同犯牛斗乘槎共泛海潮归【博物志天河与海通年年八月有浮槎去来人有乘槎去至一处有城郭屋舍遥望宫中多织妇见一丈夫牵牛渚次饮之问是何处答曰君至蜀郡问严君平则知之还至蜀问君平曰某年月日有客星犯牵牛宿计正是此人到天河时也萧琛诗徒知仰阊阖乘槎未有由刘孝威诗穿池控海潮】
　　沈佺期
　　和上巳连寒食有怀京洛【诗溱洧注郑国之俗三月上巳之辰采兰水上以祓除不祥汉官仪上巳官及百姓禊于东流上风俗通禊洁也已祉也邪疾已去祈介祉也嵗时记去冬至后一百五日为寒食一统志洛阳本成周地唐为东都天宝初改曰东京唐书地理志前直伊阙后据邙山左瀍右涧洛水贯其中】
　　天津御栁碧遥遥【元和郡县志天津桥在河南县北一统志洛阳有天津桥在府城西南洛水上许敬宗诗如何御京洛流霰下天津王胄诗御栁长条翠左传鸜鹆之巢逺哉遥遥陶潜归去来辞舟遥遥而轻飏江淹赋昼遥遥而不暮】轩骑相从半下朝【潘尼三日洛水诗朱轩防兰臯江淹诗轩骑久已絶亲爱不留迟辛徳元诗任侠重芳辰相从竞逐春鲍照诗日暮罢朝归鞭马塞衢路】行乐光辉寒食借【杨恽书人生行乐耳谢朓诗戚戚苦无悰携手共行乐管辂别传朝旦为煇日中为光广韵煇通作辉古诗阳春布徳泽万物生光辉】太平歌舞晚春饶【汉书食货志三考黜除余三年食曰登再登曰平三登曰太平后汉书谢夷吾传臣闻尧登社稷政术太平诗式歌且舞左传文王之功天下诵而歌舞之张衡赋暮春之禊元已之辰祓于阳濵谢恵连诗春晚緑野秀梁元帝纂要三月曰晚春】红妆楼下东回辇【木兰诗当户理红妆谢朓诗徒使春常賖坐惜红妆变刘孝绰诗讵匹龙楼下素蕋映朱扉王僧孺诗回舆避暑宫下辇迎风馆隋炀帝诗龙庭翠辇回】青草洲边南渡桥【古诗青青河畔草三辅黄图咸阳宫引渭水灌都以象天汉横桥南渡以法牵牛庾信春赋开上林而竞入拥河桥而争渡夏仲御别传仲御诣洛到三月三日洛中王公以下莫不方轨连轸并至南浮桥边禊】坐见司空扫西第【杜氏通典司空古官秦无司空置御史大夫汉成帝绥和元年始更御史大夫曰大司空建武二十七年去大为司空华阳国志赵瑶自扶风太守来之郡司空张温谓曰第五伦昔从蜀郡为司空今扫吾第以待足下后汉书马融传作大将军西第颂卢照邻明月引横桂枝于西第】看君侍从落花朝【汉武帝与严助诏君厌直承明之庐劳侍从之事雍録汉世之为侍从者以其职掌近君也行幸则随从在宫则陪侍故总名之张正见诗新雨百花朝董思恭诗天山飞雪度疑是落花朝】
　　孙逖
　　立春日赠韦侍御等诸公
　　忽覩云间数雁囬【礼记孟春之月鸿雁来注雁自南方来将北反其居嵇康设难将舒翼扬声若云间之雁乎庾信诗可怜数行雁防防逺空排】更逢山上一花开【庾信诗逄花伫马防又山花焰火然吴均诗山上万重云唐太宗小山赋半叶舒而岩暗一花散而峯明梁简文帝风赋屡荡新花开】河边淑气迎芳草【郭璞寻木赞眇眇寻木生于河边庾信春赋日晚河边多解神陆机乐府蕙草饶淑气时鸟多好音刘孝绰诗回风飘淑气落景换新光楚辞芳草生兮萋萋梁元帝纂要春草曰芳草】林下轻风待落梅【诗于以求之于林之下盐鐡论茂林之下无丰草王俭诗轻风揺杂蘤梁元帝诗风轻不动叶梁简文帝梅花赋春风吹梅畏落尽陈后主诗金砌落芳梅】秋宪府中髙唱入【唐书百官志龙朔二年改御史台曰宪台诸葛亮表宫中府中古诗盈盈公府步冉冉府中趋陆机连珠絶迹髙唱非凡耳所悲沈约序兴絶节于髙唱振清辞于兰畹】春卿署里和歌来【梁元帝诗鲁史冠春卿隋书百官志诸卿梁初犹依宋齐皆无卿名天监七年以太常为太常卿加置宗正卿以太司农为司农卿三卿是为春卿广韵署廨署部署也宋玉对楚王问客有歌于郢中者其始曰下里巴人国中属而和者数千人论衡夫歌曲妙者和者则寡言得实者然者则鲜和歌与聴言同一实也】共言东阁招贤地【汉书公孙传自见为举首起徒步数年至宰相封侯于是起客馆开东阁以延贤人与叅谋议】自有西征作赋才【晋书潘岳传岳为长安令作西征赋述所经人物山水文清防诣】
　　张谔【景龙中登进士第为陈王掾岐王范好儒雅谔与阎朝隠刘廷珍等从之游】延平门高斋亭子应岐王教【雍録大极宫图皇城西南有延平门在芳林门之南景风门之西】
  </div>
  <div class="pagination">
   <a href="御选唐诗_page52.html">
    上一页
   </a>
   <span>
    ...
   </span>
   <a href="御选唐诗_page48.html">
    48
   </a>
   <a href="御选唐诗_page49.html">
    49
   </a>
   <a href="御选唐诗_page50.html">
    50
   </a>
   <a href="御选唐诗_page51.html">
    51
   </a>
   <a href="御选唐诗_page52.html">
    52
   </a>
   <span class="current-page">
    53
   </span>
   <a href="御选唐诗_page54.html">
    54
   </a>
   <a href="御选唐诗_page55.html">
    55
   </a>
   <a href="御选唐诗_page56.html">
    56
   </a>
   <a href="御选唐诗_page57.html">
    57
   </a>
   <a href="御选唐诗_page58.html">
    58
   </a>
   <span>
    ...
   </span>
   <a href="御选唐诗_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
