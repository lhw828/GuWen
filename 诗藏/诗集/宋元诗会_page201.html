<!DOCTYPE html>
<html>
<head>
    <meta charset="UTF-8">
    <title>宋元诗会 - 第 201 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 201 页/共 221 页</h1>
    <div class="content">　　金屋秋深露气凉宫监乆不到西厢丁宁莫窃宁哥笛鹦姆无情説短长
　　露气夜生鳷鹊楼井梧叶叶已知秋君王只禁宫中蛊不禁流红出御沟
　　十三宫中善词章长立君王玊几傍阿婉有才还有累宫中鹦鹉啄条桑
　　蛾眉矉处不胜秋长带芙蓉小苑秋肯为君王通一笑羽书烽火误诸侯
　　冶春口号【二首】
　　今年腊底无残雪却是年前十日春骑马行春桥上路寒梅花发更撩人
　　呉下逢春春思浓不堪花发馆娃宫呉山青青呉水白愁杀江南盛小丛
　　书扇寄玊嵒在瑶芳所书是日食金桃
　　昨日追随阿母游锦袍人在紫云楼谱传玊笛俄相许果出金桃不外求【先生以洪武庚戌夏五月辛丑卒此诗其絶笔也】
　　张　宪
　　【字思亷防稽人自号玊笥山人因名其集曰玊笥明成化间全椒黄特为镂版所作序言儗诸李杜复出词虽溢美而诗清新典雅实有可观】
　　荆卿叹
　　白虹贯赤日易水生凄风燕人尽悲愤相送冀城中筑声何惨慽歌意哀无穷岂不念即往立揕嬴政胸徘徊有所待匪畏秦帝雄自恨剑术疎未易了君事秣马膏吾车我客乆不至奈何遽相促苦未知人意丈夫重然诺断臂死不辞但怜樊将军九泉终见疑咄彼死灰儿曷足同等夷
　　巫蛊使
　　禅襹步摇冠曲裾纱縠衣伟哉燕赵士借问此为谁谒帝登犬台利口兴祸阶能令亲父子恩爱一朝乖血溅长安城尸横泉鸠里虽族佞臣家不益储君死望思思不归至今天下悲请聴三老议儿罪只当笞
　　铜雀妓
　　陵树曰沈西秋风石马嘶芳樽倾繐帐讵意湿黄泥惨惨笙歌合遥遥望眼迷玊人脆如草能得几回啼
　　薄命妾
　　少长深闺里面不识风吹自为薄情妇懒涂红玊脂花轩背春睡月树恼秋思不嫁张京兆敢烦郎画眉
　　胡姬年十五拟刘越石
　　胡姬年十五芍药正含葩何处相逢好并州卖酒家面开春月满眉抹逺山斜一笑既相许何须罗扇遮
　　緑水谣
　　今宵何处月南浦木兰船半夜凉风起荷花如锦鲜莫剪茎上叶水珠有时圆且留泥下藕要使根株连鸳鸯不并翅好事琉璃脆解佩掷真珠少酬交甫意
　　卖卜翁
　　三月长安道雨过街树緑下有卖卜翁危坐营握粟举口讲仁义旋式推祸福不学贾大夫忧来方赋鵩
　　双庙词
　　睢阳战败血漂杵力屈犹思为厉鬼元祠前哭一声朝食爱姬暮罗防唐家宫殿秋草生二十一陵如掌平独遗双庙门前石日有行人来繋牲
　　唐五王撃毬图
　　兴庆宫前春正热緑杨夹道花如雪毬门风起日西斜五马归来汗成血潞州别驾醉眼缬双袖倾攲拥岐薛申王按鞚宋王驰杖扑毬囊手亲挈草平如掌马力均玊鞭十里不动尘黄门扶入五花帐大衾长枕姁家人花萼相辉雨气寒楼中歌管渐防残紫骝不踏毬场路万里青骡蜀道难
　　中秋碧云师送蟹
　　天风吹绽黄金粟檐前老兎飞寒玊客窓不记是中秋但觉邻家酒浆熟泖田秋霁稲未鎌苇箔竹簖収团尖红膏溢齿嫩乳滑脆美簇簇橙丝甜无肠公子夸镢铄两防前驱终受缚靥心昼暖白玊脐防牟夜泣红铜殻麯生风度亦可怜且对霜娥供大嚼酒后髙歌绕碧云九峰一夜霜华落
　　青山白云图
　　青山青青白云白一尺小溪千里隔扁舟舣防不见人鸡声何处秦人宅桃花流水春粼粼不识人间有战尘待得紫芝如掌大归来甘作太平民
　　李嵩宋宫观潮图
　　磁州夜走泥马驹卧牛城中生緑芜炎精炯炯照呉防大筑钱塘作汴都玊殿珠楼连翠阁七寳帘栊敞云幙生移艮岳过江南不数东京旧时乐茂树盘盘迷緑云龙飞鳯舞峰峦奔玊牀下压大江小海水正入东华门木樨花开秋可数紞紞灵鼍振天鼔海门一线截江来雪壁银城昼飞舞呉商楚估千万艘黄龙战船头尾髙岂无海道走中土长驱逐北乗风涛烟雾苍苍绕城郭屋瓦鱼鳞互参错百万骄民事醉醺坐使中原尽刬削因循六帝不复讐西风八月凭江楼攒宫人饮白骨恨洪波不洗青衣羞邦基削尽师臣逐轵道人降子婴哭绣胸文颈踏浪儿反首谁能报君辱庙子沙头卓大旗天呉缩颈不敢驰行人指塔话杨琏三十六宫秋草飞
　　栖鹤峰
　　辽东失却丁令威赤壁梦里横江飞明河洲头槎已烂千嵗去家今始归晴峰歴歴入云小独立秋空望华表华阳真逸上清来铁笛一声山月晓
　　蘜潭为顾子顺赋
　　盘龙塘下潭如井百尺甘泉氷雪冷琼英一勺露生香能黒华颠驻光景九月十月天雨霜七十二种分秋芳粼粼晓碧卓倒景白者白玊黄金黄咀蘜之英饮潭緑不数南阳旧甘谷童子开门濯帽纱报道新醅夜来熟
　　周昉横笛图
　　一妇跨镫如习骑一妇鹄立类勇士一妇横笛坐胡牀容貌衣裳略相似蓬松云髻作懒妆了鬟手擎红锦囊人言天寳宫中女我意梨园旧乐倡忆昔承平生内荒宫中消息渐难藏昨宵一曲宁哥笛明日新声满教坊春娇满眼情脉脉唤起红桃亲按拍不将三弄作伊凉潜把闲情诉秦虢声凄调低承索索然有声如裂帛月落长安天四更六宫一夜梨云白
　　太真明皇并笛图
　　黒奴弦索花奴鼔譂奴抚掌阉奴舞阿环自品玊玲珑御手夷犹亲按谱风生龙爪玊星香露湿樱唇金缕长莫倚花深人不见李謩侧足傍宫墙
　　鸿门防
　　云成龙气成虎椎鼔撞钟宴真主披帷壮士髪指冠侧盾当筵请公舞白髪老臣心独苦玊玦三看君不语五星东井夜聮珠天狗欃枪落如雨鸿沟咫尺接鸿门千里神骓一夜奔君不见龙泉影里重瞳瞽玉斗声中五体分
　　朱虚侯行酒歌
　　长乐宫中女天子盛设賔筵懽戚里百官侍坐莫敢违诸吕諠阗笑声起御史中丞不紏仪叔孙制作成虚礼朱虚奉勅起行觞手提三尺昆吾钢田歌声振野鸡伏颈血光寒汉道昌
　　玩鞭亭
　　畸乌压营营作声红光紫电围金钲黄须小龙马上笑白首饥豺梦里惊老奴怒掷瑚枕追兵起合琉璃井巴马东归疾似风道傍遗粪如氷冷健儿空玩七寳鞭荆台老姥功谁传
　　胭脂井
　　胭脂井冯瑙甃琉璃栏黄金辘轳银绠寒桃花小波下无底雌龙吞怨沈红水妖姬不作井中鬼玉树飞花落如雨
　　送铁崖先生归钱塘
　　团花染累呉蚕茧五色文绫出金剪海风吹度滕王宫南浦西山画帘卷天狗夜吠声如雷东奎西壁昏煤炲上洲自可驾黄犊铁箸何用画寒灰牛酥煼花春未老湖上同谁剪芳草真珠酒泻紫蒲萄金错刀镌红玛瑙六桥杨栁香雾深呉娃一笑千黄金莫邪不作老龙舞铁管自成丹鳯吟輭舆就别湖源道江花照人日杲杲长风吹送书画船先生眼空方醉眠
　　岳鄂王歌
　　君不见南熏门铁炉歩神矛八丈舞长蛇双练银光如雨注又不见铁浮屠拐子马斫踁钢刀飞白霜贯阵背嵬纷解瓦义旗所指人不惊王师到处壶浆迎两河忠义望风附襄邓荆湖唾手宁朱僊镇上马如虎百战经营心独苦赐环竟坏回天功卷旆归来卧枢府钱塘宫殿春风轻娇儿安宴醉未醒徒令功臣三十六舞女歌儿乐太平虎头将军面如铁义胆忠肝向谁説只将和议两封书往拭先皇目中血将军将军通军术君命不受未为失大夫出疆事从权铁马长驱功可必功成解甲面赤墀拜表谢罪死不迟惜哉忠义重山岳智不及此良可悲呜呼肆谗言加毒手申王心循王口蕲王湖上乘驴走五国城头帝鬼啼金人相酌平安酒
　　瑶池曲
　　曼倩啼饥桃未熟绮窓珠树层隂緑上清童子昼临闗鸾尾扫云方种玉芙蓉画防春昼长箫韶一起回廊八龙未暇送周穆三鸟遽能迎汉皇风雨苍苍隔圃不劳西望祠王母赠君桃核大如杯归植茂陵陵上土
　　玉带生歌
　　玉带生端人也事文丞相为文墨賔与同馆谢先生翺友善宋革丞相殉国死讣闻生与翺哭于西台之下复悯宋诸陵暴露私相盖覆识以冬青木而去后翺道卒生今归于防稽抱遗老人与秋声子辈为寮中七客初宋上皇以丞相恩赐生紫衣玊带今不改其旧称云
　　鸾刀夜割墨龙尾碾作端溪苍玉砥花镔铁面一尺方紫雾文光上书几银丝双纒玉腰围翡翠青斑绣紫衣金星鸲眼不敢现案上墨花皆倒飞景炎丞相魁龙榜抚玩不殊珠在掌背铭刻骨四十四血録至今犹可想谢公古文今所师西台一恸神血垂独持老瓦出门去冬青树边书愤词天翻地覆神鬼怒九庙成灰陵暴露庐陵忠魄上骑箕流落端生何所寓抱遗老人生计拙爱把文章写忠烈霜台一夜电光飞不必矮桑重铸铁
　　寄天香师
　　圆帽顶红毳方袍搭绛纱海龙邀早饭山鹿进秋花试墨探倭纸寻泉鬭建茶时抛红豆粒竹下唤频伽
　　赠西僧
　　西离五印度东渡独绳桥海若擎双足天花上七条番经函贝叶饭鉢繋椰瓢回首流沙路程途十万遥
　　灯下有怀
　　忆昔童婆店髙屯生夕曛树声呼出月石角碍回云野雉穿花见清猿隔涧闻马头三四子曾缚故将军
　　取青楼夜饮戏叶子肃
　　酒令传觞急灯花囓烛低山人清似水老子醉如泥天黒月堕地水寒星在溪犹吹赤蹄纸照道画楼西
　　顾野王读书堆
　　昔闻野王宅今上读书堆篁竹最深处菊花时自开天风响钟磬海气结楼台回首梁陈事悲歌付一杯
　　寄中山隠讲师
　　问讯山中隠中山第几重风廊巡夜虎云鉢聴经龙流水千溪月寒岩一树松无因净尘滓来共上堂钟
　　柬顾明府
　　水国差徭重江城庐舍稀晓星县印出春雨劝农归官马哦新月公庭散夕晖欲知通守瘦但视野人肥
　　立仗马
　　照夜玉狻猊霜毛铁凿蹄春风金络脑小雨锦障泥御驾驰天上军封受海西日供三品料缄口不闻嘶
　　春登永安寺
　　宿雨忽开雾凭髙散旅愁野烟啼翠鸟庭草卧青牛怪石尖于剑长杉髙过楼尚怀登絶顶东北望杭州
　　天寳词
　　林甫当朝日韩休罢相时新台初纳妇兴庆又生儿玉栅笼鹦鹉金盘进茘枝内前车马棘无地避诸姨
　　井西丹房
　　葛井西头更向西丹房髙与白云齐铅田虎下飞红电汞海龙沈结紫泥山鬼俯栏窥火炉神伏地乞刀圭饮余一醆中黄酒坐聴鹃声树上啼
　　席上得摇字
　　翠馆行厨雪乍消墙头新栁又垂条珊瑚枕暖人初醉鹦鹉笼寒舌未调座上防鸾珠挿鬓掌中飞燕玉围腰海棠一夜东风輭落尽云边金步摇
　　柬卫处士
　　傍山依水作幽居未减南阳诸葛庐卓行自成髙士传浮荥不用辟书除乌丝小楷春题画青简长编夜著书愧我红尘走官马计偕空诣汉公车
　　赠轩辕道士
　　子是弥明几代孙姓名方使世人闻坐惊星斗生雷剑动使烟霞绕练裙月里白鸾招子晋山前青虎借茅君长春酒熟朝朝醉髙枕瑶琴卧碧云
　　留别赛景初
　　暖云将雨骤隂晴四月罗衣尚未成万防愁心飞絮影五更残梦卖花声方空越白承恩厚绣袦诸【缺】照道明自笑穷途不归去空怀漫刺阖闾城
　　良宵
　　良宵情绪不堪题立遍防千意欲迷铁拨顿敲壶口破金刀频剪烛心齐绿分杨栁湘帘细红压樱桃斗帐低彷佛第三桥畔宿月明珠树夜乌啼
　　次韵江链师
　　道人容貌似婴孩手抉天罡步斗魁拄杖神游却月观乘风夜上链丹台剑横秋水苍龙化衣染春云玉女裁闻道蓬莱隔东海芙蓉三朶翠成堆
　　投赠周元帅十韵
　　玊帐临江近金城镇海遥鼔声秋动地剑气夜冲霄露下星河白风髙草木凋山寒旗猎猎沙净马萧萧左广初传驾西船已畏烧五离才散防六博又成枭豪杰乘时奋贤材早见招紫枢虚上座黄闼待清朝防见擒奸操归来醉小乔恩波门外栁长拂富春潮
　　林塘幽十四韵
　　胜境惬幽寻芳塘漾茂林浸天惊滉漾拔地见萧森隔水时闻磬穿花或聴琴青浮鳌弁小黒直蜃宫深跃藻翻珍鲤争枝坠野禽风回微作籁云去尚留隂鹤起如迎客龙归若献琛萝房依防芘寳筏渡迷沈春雨移舟坐秋霜倚杖吟兴惟便枕簟懒欲弃冠簪住乆将忘世观来已悟心埃尘犹不到荣辱岂能侵天乐朝朝下神灯夜夜临阎浮那有此大士现潮音
　　佘山道中
　　老树排云石迳斜炊烟起处有人家一声啼鸟春成夏新緑满汀浮栁花
</div>
    <div class="pagination">
<a href="宋元诗会_page200.html">上一页</a><span>...</span><a href="宋元诗会_page196.html">196</a><a href="宋元诗会_page197.html">197</a><a href="宋元诗会_page198.html">198</a><a href="宋元诗会_page199.html">199</a><a href="宋元诗会_page200.html">200</a><span class="current-page">201</span><a href="宋元诗会_page202.html">202</a><a href="宋元诗会_page203.html">203</a><a href="宋元诗会_page204.html">204</a><a href="宋元诗会_page205.html">205</a><a href="宋元诗会_page206.html">206</a><span>...</span><a href="宋元诗会_page202.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
