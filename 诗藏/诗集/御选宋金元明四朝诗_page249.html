<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 249 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 249 页/共 1044 页</h1>
    <div class="content">　　爨婢请淘酒米园丁催算花钱如许日生公事谁云穷巷萧然
　　简子约同湖棹周郎许过田庐碧云日暮空合多病故人遂疎
　　陆游
　　六言
　　乌有翁边贳酒无何乡里寻花把定东风一笑今年别是生涯
　　愁坐忽思南郑小益之间
　　当年蜀道秦闗万里飘然往还酒病曽留西县眼明初见南山
　　筹笔门前芳草回龙道上青山万里犹能梦到再游未信天悭
　　舍北闲望
　　潘岳一篇秋兴李成八幅寒林舍北偶然倚杖尽见古人用心
　　感事
　　早岁巳归南陌暮年常在东篱短衣幸能掩胫长劒何须拄颐
　　髙岸眼看为谷寸根手种成隂一巻楚骚细读数行晋帖闲临
　　六言
　　爱马能成一癖结髦可忘百忧我亦时时自笑开编万事俱休
　　风细飞花相逐林深啼鸟移时寒至旋开新茗僧来未拾残碁
　　觅饱如筹大事拥书似堕重闱误喜敲门客至出看啄木惊飞
　　香烟触帘不散灯焰无风自摇独倚蒲团寂寂忽闻山雨萧萧
　　夏日
　　退士自应客少幽居不厌椽低未说盘堆玉脍且看臼捣金虀
　　醉面贪承夕露钓竿喜近秋风借问孤舟何处深入芙蕖浦中
　　溪涨清风拂面月落繁星满天数只船横浦口一声笛起山前
　　我是百年遗老埽空一梦浮名未到终南二华且入天台四明
　　杨万里
　　宴客夜归
　　月在荔枝梢上人行茉莉花间但见胸呑碧海不知身落南峦
　　张孝祥
　　游湖山赠圆禅
　　素香无脂粉气好语谐韶濩音有人问西来意门前秋水沈沈
　　朱熹
　　观刘氏山馆壁间所画四时景物各有深趣因为六言一絶
　　絶壑浮云冉冉层岩日影重重释子岩中晏坐行人雪里迷踪
　　观祝孝友画巻为赋六言一絶
　　春晓云山烟树炎天雨壑风林江阁月临静夜溪桥雪拥寒襟
　　铅山立春
　　雪拥山腰洞口春回楚尾吴头欲问闽天何处明朝岭水南流
　　行尽风林雪径依然水馆山村却是春风有脚今朝先到柴门
　　张栻
　　次韵周畏知问讯城东梅坞
　　城东幽事如许一见定胜百闻苦雨斜风无奈断桥流水余芬
　　春意新回庭树角声暮起江城更着水僊为伴真成难弟难兄
　　堤上巳垂新栁屋边尚有残梅雪尽春生湖水野航竟日悠哉
　　芭蕉茶送伯承伯承赋诗三章次韵
　　与子艺兰九畹胜渠赐璧一双更碾春风白雪同看明月清江
　　正色可叅官焙妙香还近嵇山草木丛中清絶天教散在人间
　　春去云藏岳麓梅黄雨涨昭潭正尔倚阑无那一瓯唤起清谈
　　何异
　　控巴防诗
　　阅武弓刀劲利留宾歌舞清妍红暎连樯灯火翠浮隔岸人烟
　　防上小留归客防前稳系扁舟三宿翠微阁上一程白帝城头
　　王十朋
　　元章至万州湖滩六言一絶次韵寄元章
　　遥碧峰尖如削轻红荔脸初酣水涨江天渺渺故人一叶西南
　　出州宅
　　官居到处邮传嵗月惊人电飞惆怅同来德耀故乡不与同归
　　王阮
　　六言一首
　　秋色染成碧水夜凉瘦落青山树头宿鸟归尽天外行人未还
　　陆九渊
　　莺
　　巧啭风防急筦清逾石涧回溪好去枝枝惊梦无人心到辽西
　　子规
　　栁院竹斋茅店云芜风树烟溪听彻残阳晓月不论巴蜀东西
　　陈造
　　铜官道中
　　人家自瀹新茗山路行冲翠岚今日供人行李向来梦里江南
　　尽日巉岩峻陟有时罢亚横陈看云不妨拄笏耦耕定自知津
　　题野渡风烟图
　　画师毫素筌蹄波光野色凄迷舟舣树隂欲动鱼惊帆影应低
　　罗提举见和再用韵
　　紫沈初炷炉香青章巳达寥阳当有碧玉宫使叱起河濒卧羊【灵姻传载所牧羊皆雷雨神】
　　焰焰水芝照影娟娟风栁受梳何日诗成喜雨凭阑客意凌虚
　　姜特立
　　石盆水窠
　　数叶玉簪敷翠一拳水石含秋何须坐我濠濮自觉心清境幽
　　六言
　　康乐寻山伐木子猷爱竹扣门我已烟霞痼疾每逢佳处开尊
　　姜夔
　　金神夜猎圗
　　夜半金神羽猎奔走山川百灵云气旍旗来下飒然已入青冥
　　次韵鸳鸯梅
　　晴日小溪沙暖春梦怜渠颈交只怕笛声惊散费人月咏风嘲
　　漠漠江南燕语于飞似报初春折过女郎山下料应愁杀佳人
　　查元章
　　寄梅溪
　　满目暮山平逺一池云锦清酣忽有钟声林际直疑梦到江南
　　楼钥
　　六言问天池寳华
　　昔年曾赋虎丘犹恨灵岩未游天池之景絶胜寳华有水倒流老矣不复西去梦入陶朱扁舟烦君为我寻访能以新诗寄不
　　刘宰
　　题真州广惠仓仓即故船场居南楼及天宁寺后中有大池塔影浸其中
　　淅淅风揺丛苇霏霏雨弄新晴坐对江南山色往来无限离情
　　塔影参差波面歌声宛转楼头已负少年行乐更输衲子清幽
　　岳珂
　　塔灯
　　中天半倚寥泬大帝髙居郁萧巳讶流铃掷火还疑绛节来朝
　　碧落星移象纬红光影射蛟宫甲煎千门初启明珠九曲先通
　　周文璞
　　望茅山
　　羽衣药叟欢迎手持兰花共行从此十年不调可能久视长生
</div>
    <div class="pagination">
<a href="御选宋金元明四朝诗_page248.html">上一页</a><span>...</span><a href="御选宋金元明四朝诗_page244.html">244</a><a href="御选宋金元明四朝诗_page245.html">245</a><a href="御选宋金元明四朝诗_page246.html">246</a><a href="御选宋金元明四朝诗_page247.html">247</a><a href="御选宋金元明四朝诗_page248.html">248</a><span class="current-page">249</span><a href="御选宋金元明四朝诗_page250.html">250</a><a href="御选宋金元明四朝诗_page251.html">251</a><a href="御选宋金元明四朝诗_page252.html">252</a><a href="御选宋金元明四朝诗_page253.html">253</a><a href="御选宋金元明四朝诗_page254.html">254</a><span>...</span><a href="御选宋金元明四朝诗_page250.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
