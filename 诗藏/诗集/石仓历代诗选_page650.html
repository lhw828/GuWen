<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 650 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 650 页/共 947 页</h1>
    <div class="content">　　香奁冬词
　　黙坐深闺思有余霜威渐觉袭衣裾青绫被冷无鸳梦紫塞天寒断鴈书竹叶舞风侵户响梅花和月上牕虚双蛾争似庭前栁腊尽春来忽又舒
　　题画
　　岭树盘云转溪纡路亦斜晩来烟霭合无处认山家
　　春归
　　落尽海棠水拍堤萋萋芳草望中迷无情最是枝头鸟不管人愁只管啼
　　席上赠妓
　　石榴裙子称纎腰唱歇新声换玊箫背立东风偷拭泪为谁肠断为谁娇
　　登楼
　　为怜春去不登楼才上南楼动逺愁满地落花红雨乱接天芳草緑云稠
　　秋日书懐
　　蝉咽庭槐泣素秋几行新鴈度南楼天边莫看如钩月钓起新愁与旧愁
　　陆寡妇
　　卖废宅
　　壁有苍苔甑有尘家园一旦属西邻伤心怕见门前栁明日犹如陌路人
　　冠子
　　汝年三嵗父亡身汝父先亡母苦辛难得光隂到今日加冠见汝又成人
　　钱氏女
　　述怀
　　静守深闺嵗屡迁蕙心兰质自娟娟援琴不奏桑间曲挥翰宁题叶上聨灼已知无吉兆鹊桥那得有良縁芙蓉只合含霜死肯向西风怨暮年










　　石仓厯代诗选巻三百六十四
　　钦定四库全书
　　石仓歴代诗选巻三百六十五
　　明　曹学佺　编
　　明诗初集八十五
　　张无为【龙虎山人天师四十三代孙】
　　次韵苏素庵先生杂诗
　　微月生东海明河澹疎星露华集灌木衰草隂蛩鸣虚襟坐长夜抚慨摅余情万有等埃腐云胡劳死生悲懽偶大梦歳月徒斯征感此奚足叹百年同醉醒
　　次韵苏素庵先生咏古
　　先主志复汉屈身知下士卓哉卧龙君功烈昭文史图略过孙曹桑田足资已凛凛出师言忠贞见生死
　　过钱塘
　　越上曽游地年深感寂寥山光随浦尽海色共天遥古刹藏秋树寒江送暮潮故人浑不见愁绪酒难消
　　山庄留别滕用衡王汝玉
　　忆昨京华叹转蓬山庄相访水云通杯前秋叶鳬鹥渚桥外霜梧鹳鹤风城郭凋零无谢朓诗书博雅有王充萍踪况复分南北湖上离情满目中
　　题徂徕秀色松
　　虎头白首乆云别爱此百尺真苍虬烟涛汹涌度灵籁月影微茫吹素秋庙堂岂乏梁栋用丘壑只应氷雪留空山使我増太息毕宏韦偃今谁流
　　春晓
　　弱柳揺烟落絮轻緑隂初长小池平杜鹃啼处催春急不是东风太薄情
　　周思得【字养真钱塘人歴事五朝夀算极多】
　　黙斋
　　化机无停运四序迭推迁万彚遂生育彼苍乃黙然嗟君禀至性頴悟探幽遗荣犹脱屣九还得真传一室人罕至双砌緑苔縁虚庭松子落帘隙蛛丝悬幽兰媚深谷明珠潜九渊更当究微拂袖凌紫烟
　　叱虎
　　西塞山前日将暮剪尾咆哮正当路腥风一阵心胆怖眼中宁有狐与兎双瞳照人惊电飞磨牙吮齿生寒威当年褒鄂气如尔尔独啖人何所为
　　梦游仙洞
　　石磴盘云曲曲回洞门髙下碧桃开琪花瑶草连溪涧不见仙人跨鹤来
　　其二
　　云树苍茫月正明座中还遇董双成玉箫吹罢桃花落犹记霓裳谱曲声
　　其三
　　仙人醉卧碧嵓秋白日倒挂嵓西头猛虎一声惊不醒西风吹梦落瀛洲
　　张全一【号三丰寳鸡人】
　　杨州琼花
　　琼枝玉树识仙家未信人间有此花清致不沾凡雨露髙标犹带古烟霞厯年既乆何曽老举世无双莫漫夸便欲载回天上去还从博望借灵槎
　　胡濙
　　访张三丰至祥符寺见留题
　　交情乆已念离羣独向山中礼白云龙送雨来留客住鹿衔花至与僧分疎星出竹昏时见流水鸣渠静后闻却意故人知此隠题诗谁似鲍参军
　　邓羽【南海人武当道士前青阳县令】
　　畅情
　　花无长在树人无长在世有花须当赏有酒须当醉秋霜上鬓来春风吹不去
　　写懐
　　道人不作槐根梦一片虚顽太古心无雪可催苍桧老有家原住白云深山头月落虎长啸海面风生龙自吟世上何人窥此意野花啼鸟是知音
　　章志宗【字清源号逍遥习五雷法】
　　山居
　　人市事何杂山居日倍长柴门无过客花草自生香
　　咏杖头童子
　　出入不离手行蔵頼尔扶莫辞行路逺应念老人孤下水测深浅探朋窥有无待防仙诏下携汝上清都
　　夀蔵
　　寻得佳山水穷年得所依凿苔开塜塔种树作帘帏莫讶滕公喜休教庄老讥他年仙化去还有鹤飞归
　　林泉
　　一炷清香一巻经琳琅振响彻云扄仙人跨鹤凌风下玉笛双吹入紫庭
　　山中秋日
　　山中秋日冷萧萧一谷寒云伴寂寥黄菊傲霜花半老緑荷翻雨叶将雕烟霞遁迹规模小铅汞还丹嵗月遥试向西皇问消息青天端不负穷樵
　　应世
　　新营茅屋两三间不着丹青也好防翠竹黄花闲里翫髙山流水静中弹几回大醉非干酒一任闲眠总是丹万虑不侵心自乐数声啼鸟韵林端
　　夜坐
　　牕间独坐意翛翛一盏寒灯伴寂寥风是故人能自至月为佳客不须邀金瓯泛酒飘春雾石鼎烹茶响夜潮千巻蘂珠闲诵罢纷纷鸾鹤下青霄
　　林泉髙兴
　　山中无事日如年物外家风别一天嘉树飘香来石几竒花弄影拂香筵呼童汲水烹新茗与客吟诗改旧聨满目纵横皆自得防云闲对落花眠
　　至人
　　至人尚髙防不为名利关开庐卧白云把酒对南山南山青崒嵂流水声潺湲泠然清我心我心今正闲但得心中好何妨头上斑
　　不言钱
　　阮籍性嗜酒康不言钱二公生颇异谁云贤不贤我无嗣宗才亦无夷甫权懒向陌中走秪爱山中眠酿泉成美酒作诗成长篇求道心是道脩仙身是仙不蕲皇命召须待玉音宣何时出世间骑鹤上青天
　　春昼
　　刺桐花开春昼长粉蝶双飞过短墙万彚喧嚣谁张主布谷催耕春正忙黄鹂啼散暮天碧白鸟防破春山苍三春可景好人意安得长防系太阳大哉化工陶万物蠢动臭腐皆生光人生有如石中火随生随灭何遑遑细推物理探元化日向东风吹几场
　　四皓奕棊图
　　何事山中闲奕棊顔如丹渥鬓如丝不将白眼防浮世且向山中歌紫芝歌紫芝心荡荡嬴秦残忍知不知若无张子房安肯出彤墀羽翼太子难动移虽有缯缴将安施扶弱安刘今几时画中见之恍在斯问之不答亦不顾妙算还他一着竒
　　示邀饮者
　　一日清闲一日仙本图将息养残年鄙夫不觧神仙意往往催人上酒筵
　　落花
　　庭前俄见众花开阵阵飘香入座来何事东风太无借纷纷吹落满苍苔
　　卢大雅【亦龙虎山人】
</div>
    <div class="pagination">
<a href="石仓历代诗选_page649.html">上一页</a><span>...</span><a href="石仓历代诗选_page645.html">645</a><a href="石仓历代诗选_page646.html">646</a><a href="石仓历代诗选_page647.html">647</a><a href="石仓历代诗选_page648.html">648</a><a href="石仓历代诗选_page649.html">649</a><span class="current-page">650</span><a href="石仓历代诗选_page651.html">651</a><a href="石仓历代诗选_page652.html">652</a><a href="石仓历代诗选_page653.html">653</a><a href="石仓历代诗选_page654.html">654</a><a href="石仓历代诗选_page655.html">655</a><span>...</span><a href="石仓历代诗选_page651.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
