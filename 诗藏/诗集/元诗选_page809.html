<!DOCTYPE html>
<html>
<head>
    <meta charset="UTF-8">
    <title>元诗选 - 第 809 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 809 页/共 817 页</h1>
    <div class="content">
　　○湖光山色楼以冻合玉楼寒起粟分韵得楼字 

　　凝云变晴景，积雪满山丘。公子延绮席，美人回彩舟。逶迤度飞阁，窈窕接层楼。微飙散轻霭，寒光抱空浮。勿云歌钟乐，适为窭者忧。愿言均此施，荣名及千秋。 

　　○题天台采药图 

　　天台之山，千崖万■〈山上咢下〉。下压玄阴之九垒，上通青天于一握。长松古桧阴森蔽白日，飞湍悬瀑澒洞振岩壑。穷搜远讨不可极，中有仙人在寥廓。褰衣涧曲者谁子？似欲长往穷冥漠。石桥流水定何处，鸟啼春暮桃花落。但见霓旌飘飘集仙侣，丹光翠色映楼阁。授子素书仙可学，况有琼浆与灵药。云霓衣裳霄雾乐，瑶床玉枕真珠箔。此中居处良不恶，胡乃区区念城郭。世道日偷民德薄，变转更迁如六博，人间不似山间乐。呜呼！人间不似山间乐，胡为丁令归来化为鹤。 

　　○至元戊寅四月十九日风雷大作村民以为龙王嫁女予作诗以纪之 

　　西 【一作东。】 方龙君 【一作王。】 嫁龙女，雷车彭彭载风雨。神奸夜邀髑髅语，碧草无光愁露渚。鲛人献绡珠泪泣， 【一作「幽宫沉沉精爽入」。】 鸾裾行烟翠痕湿。阿鬟娇小不成妆，帝与桑田汤沐 【一作「作汤」。】 邑。臙脂紫玉 【一作土。】 吹海腥，阳侯击浪玻璃声。湖边地皮薄如纸，长堤卷作长河水。 

　　○夜梦家兄又梦陈敬初 

　　我来与君同作客，前年共住江边宅。君骑快马事远游，我亦流离去乡国。君家慈亲犹未老，眼前骨肉仍相保。三人兄弟何人强，之子文章最称好。我家老兄浙水滨，老兄比弟家尤贫。五年零落不可见，迢迢归梦还相亲。人闻梦中相尔汝，傍人不知梦中语。起来明月满虚庭，丹枫堕影天霜雨。秋风江上生白波，秋江萧萧鸿雁多。迟君不来知奈何，聊复慷慨成悲歌，聊复慷慨成悲歌。 

　　○题顾仲渊烟 【一作栖。】 云轩与玉山同赋 

　　玉峰连天向天起，秀色盘回 【一作桓。】 三十里。寒翠淋漓湿窗几，影落明湖一泓水。明湖之水清无底，幽人结屋湖光里。溪南溪北花阵迷，舍东舍西山鸟啼。夜来东风雨一犁，满川烟雾春云低。春云无心无定据，长在幽人读书处。未肯从龙行雨去，窗前且伴幽人住。 

　　○题虞瑞岩白描水仙 

　　流洲之君号中黄，琱冠翠帔悬明珰。通明宫中拜帝觞，帝遣换骨生天香。醉后横斜踏明月，月明零乱如冰雪。为传清影落人间，化作幽芳更愁绝。官车晓过西陵渡，贝阙珠宫锁烟雾。君王十二玉阑干，玉盘倒泻金茎露。江风吹断旧繁华，年年十月自春花。写成幽思无人省，持献瑶池阿母家。 

　　○题从子伦画山水 

　　我本山中人，颇有爱山癖。何人写秋山，秀色如可食。天河露下秋汉白，挹露磨空洗秋色。炯如洞庭水浸青芙蓉，倒影天光湛空碧。又如飞龙天外来，鳞鬣森森插霜戟。远屿弥茫隔烟浦，冷云湿翠愁痕古。便从海上访三山，又恐征帆迷处所。若耶溪，在何处？归去来，山中住。道逢仙人紫绮冠，指点丹崖是征路。寄书松竹问平安，莫嫌老子来迟暮。 

　　○玉笙谣玉山席上赠周生时铁厓同赋 

　　十三学神仙，十五能吹笙。仙人王子晋，同上凤凰翎。丹山凤凰十七声，钧天按节皆和鸣。西游瑶池谒熊□，董家双成最娉婷。桂殿初凉湿秋露，鹅管吹烟隔轻素。缥缈新声泛紫霞，□曲每得周郎顾。铁厓仙人横铁笛，几度周郎蒙赏识。同向维山弄月明，九点齐州暮烟碧。 

　　○题米元晖墨山 

　　生来堕尘网，苦为尘网缚。暇日起我早，骑驴出东郭。城门老人发半垂，问我骑驴何所之？为言欲向山中去，茅屋正在清溪湄。山中之人面如玉，手把素书跨黄犊。石泉夜煮茯苓香，满屋秋云邀共宿。绿萝晓月悬松风，缥缈惟闻烟外钟。十年往事一回首，已隔云山千万重。潦倒狂吟头半白，把卷令人念畴昔。石田瑶草近如何？题诗好寄山中客。 

　　○题钱舜举画青山白云 

　　吴兴山水天下无，吴兴画手天为徒。天河染露洗空碧，轻烟薄素开新图。白云欲散松风起，迥如丹丘隔海雪后寒模糊。溪光倒影丹翠湿，又如洞庭水浸青珊瑚。绿萝吹香挂秋月，小桥野径相萦纡。行人遥遥向何处，丹崖石检或有仙人居。溪山如此无不好，筑屋临流可投老。春云秋露石田腴，我欲耕烟种瑶草。 

　　○题熊自得画丹岩图 

　　混沌夜死元气裂，炼石穿丝补天缺。谁将余鞴鼓八风，一点元精铸明月。顾兔飞上天，清光缺复圆。嫦娥抱影空婵娟，一朝影落松风颠。古佛庞眉两癯肩，筑室勘道来何年。摩尼宝光照浊水，天花散落香炉烟。溪上青山不知数，日日春风长兰杜。褰衣便欲问真源，断猿疏雨青林暮。松云仙人披锦袍，爽致写入猩猩毛。一川晴霭动空碧，万壑翠气翻云涛。手携绿绮琴，为子弹鸣皋。金樽泻酒对山月，仙之人兮如可招。仙之人兮如可招，汗漫与子同游遨。 

　　○拥翠堂诗卷 

　　幽人结屋江边住，俗声不到题诗处。门前惟有树扶疏，檐间只许云来去。落花如雨东风狂，绿阴满地春茫茫。一声啼鸟惊梦破，翠屏浅印烟峰长。海绡轻薄烟霏暝，空碧无痕湛清影。天风吹落竽籁寒，岚光湿透衣裳冷。我生已有遗世心，便欲长往穷幽寻。微茫楼观不可到，云林冥冥苔碧深。 

　　○赠松崖隐者 

　　沧江之水清如空，长林沓嶂高巃嵸。何人于此憩幽寂，白云满地迷行踪。层崖苍苍如积雪，巨灵手擘芙蓉裂。苍官须鬣老岁寒，地位清高两孤绝。根蟠重阴神鬼会，节抱太始冰霜结。上有六月天风声，下有百尺之玄冰。门前夜半山月落，子规叫绝烟霏冥。隐君此意人莫识，高比青松坚比石。石上薜萝聊可衣，松根茯苓谁与食。隐君隐君百不忧，子之于世知何求。栋梁砥柱或见用，万牛回首如山丘。 

　　○范宽小雪山 

　　山人昔日住山中，山中酒熟蒲萄红。山人醉卧呼不醒，浩荡十日吹天风。梦驾天风度寥泬，贝阙珠宫互明灭。玉龙千尺拥冰髯，手挹银河弄明月。仙人劝我金屈卮，更吹白玉双参差。东风琪树花如雪，千片万片凌空飞。怳怳魂神逐烟雾，起来却蹋孤山路。瑶华满地不堪拾，骑驴直上梅花墓。范宽善画老有神，恍然见我梦中身。烦君更向溪桥畔，为写当时踏雪人。 

　　○题张戡猎兔图 

　　八月九月天雨霜，北风吹沙边草黄。骍弓白羽黄金镝，虎皮蒙鞍悬两狼。契丹小儿头半秃，生来湩饮常食肉。弯弓射猎不遗镞，阿■〈鵕，兔代鸟〉但遣韩卢逐。解鞍野食仍割鲜，止息还依沙草边。同唱胡歌作胡语，醉来却枕穹庐眠。嗟哉尔■〈鵕，兔代鸟〉良独苦，致身三月如何补。纵然用作管城君，秦人少恩弃如土。 

　　○分得乌夜啼送朱长元赴胶州同知 

　　城头乌夜啼，还过上林栖。上林高树多好枝，归飞哑哑东复西。起看江月沈江底，使君远游中夜起。软红陌上踏青阳，快马犹龙车似水。乌夜啼，啼送君。驱车出门风欲熏，东方日出如车轮。 

　　○题花蕊夫人像 

　　玉屑丹砂和獭髓，一点殷红养花蕊。冰肌玉骨自生凉，不信流年去如水。火旗晓压降王道，贝阙珠宫长秋草。摩诃池上又西风，流红不向人间老。 

　　○题苏小小像 

　　花宫玉燕啼酣春，春风劳劳驱梦云。梦嗔梦喜春不闻，红萱露滴真珠裙。夜燕玎玲隔窗语，碧纱凝烟咽金缕。行云妬杀巫山女，芭蕉叶叶黄梅雨。 

　　○题桂花仙人 

　　紫虚真人离紫宫，流光夜下如长虹。明珠结佩冠芙蓉，钧天广乐来相从。居然太虚幻为月，中有琼台白银阙。《羽衣霓裳》歌合节，玉杵捣碎黄金屑。金屑霏霏满下方，倒吹露脚秋风香。齐州一发烟微茫，但见万国涵清光。 

　　○胡琴谣赠张猩猩 【时西夏高起文同赋。】 

　　绛绡羃帐春云热，银蜡摇光眼生缬。猩猩对客轧胡琴，紫龙衔丝度幽咽。新莺出谷调高声，间关泻出春风情。珊瑚击碎琅玕折，凤凰夜叫离鸾惊。舞停回雪歌停扇，一曲《梁州》犹未徧。细数骊珠下玉盘，百尺冰丝贯成串。锦瑟无声帝子愁，湘波摇江江倒流。西风忽起茯苓浦，吹下满天鸿雁秋。张猩猩，更坐调一曲，玉轴银弦再三促。为君写作胡琴谣，西夏郎官面如玉。 

　　○玉山佳处 

　　春风昨夜起，吹荡沧江水。幽人渺何许？ 【一作处。】 乃在玉山里。玉山秀色何崔嵬，沧江之水长萦回。萦回不尽遶山去，但见满谷桃花开。草肥青野鹿呦呦，花下残棋暮不收。邻家野老长携酒，溪上渔郎或舣舟。幽人读书忘世虑，结屋山中最佳处。世上红尘空白头，束书我欲 【一作亦。】 山中去。 

　　○钓月轩以旧雨不来今雨来分韵得雨字 

　　七月凉飙初破暑，秋声萧萧在庭户。清新故人忽见过，契阔有怀何足数。西夏郎官好词翰，中州美人妙歌舞。悬知野衲解谈天，况有仙人能噀雨。金刀削翠藕丝长，绿房破茧莲心苦。诗成脱颖或有神，酒令分曹聊可赌。殷勤素手累行觞，潇洒清谈藉挥麈。纷纷市上聚蚊儿，昌黎先生唾如土。 

　　○碧梧翠竹堂以暗水流花径春星带草堂分韵得径字 

　　玉山之堂俯吴甸， 【音盛。】 对酒凭高发清兴。碧梧翠竹昼生阴，金盌蔗浆寒欲凝。亭亭双凤蹋长筵，寂寂孤莺度深径。请君更尽双玉壶，绛蜡银屏破昏暝。 

　　○以满城风雨近重阳分韵得近字 

　　梧竹幽深霜未陨，置酒高堂洗嚣坌。菊英已泛紫霞觞，桂子尚飘金屑粉。春潮晕脸笑颜酡，远山入眼修眉近。颠风折岳江倒流，人间何事糟丘饮。 

　　○渔庄 

　　二月春水生，三月春波阔。东风杨柳花，江上鱼吹沫。放船直入云水乡，芦荻努芽如指长。船头濯足歌沧浪，兰杜吹作春风香。得鱼归来三尺强，有酒在壶琴在床。长安市上人如蚁，十丈红尘埋马耳。渔庄之人百不理，醉歌长在渔庄底。 
</div>
    <div class="pagination">
<a href="元诗选_page808.html">上一页</a><span>...</span><a href="元诗选_page804.html">804</a><a href="元诗选_page805.html">805</a><a href="元诗选_page806.html">806</a><a href="元诗选_page807.html">807</a><a href="元诗选_page808.html">808</a><span class="current-page">809</span><a href="元诗选_page810.html">810</a><a href="元诗选_page811.html">811</a><a href="元诗选_page812.html">812</a><a href="元诗选_page813.html">813</a><a href="元诗选_page814.html">814</a><span>...</span><a href="元诗选_page810.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
