<!DOCTYPE html>
<html>
<head>
    <meta charset="UTF-8">
    <title>宋百家诗存 - 第 136 页/共 151 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋百家诗存 - 第 136 页/共 151 页</h1>
    <div class="content">　　一日四时具从来五岭肰留连落花雨依约熟梅天瘴重常垂箔春深未脱绵新来那戒饮未夜已思眠
　　定华阻风
　　夜色昏昏带逺烟谁家灯火待归船少时月上风须息且伴白鸥今夕眠
　　月峡登楼
　　云羃前溪洞烟荒隔岸城秋旗杂山色晓角带江声驻骑须边静维舟待峡平掀髯聊徙倚一鴈楚天横
　　简项仲宗游亭皋
　　试从沙渚入荆城十里金隄掌样平晓露香留红芰湿午风清逐白苹生栁边系马频沽酒沙际呼鱼旋作羮所欠直惟佳客耳明朝能暇輙偕行
　　丙午九日将过阳羡偶成
　　年年秋晩对风沙今近重阳喜在家自断此生甘皓首能消几度看黄花闲身颇觉便笻竹醉态都忘脱帽纱且问小舟溪上去飞鸥数防夕阳斜
　　游桂林西山
　　玉笋环星拱青螺带雾披山为天下胜境占岭南竒援笔难穷者慿栏尽目之不因无世累筑室在于斯
　　善权竒观
　　自从团结此山川便作人间小洞天佛母林深从古盛仙翁宅近至今传青分三洞中开户白防双岩下出泉我自有縁聊乞取万松隂里一牛眠
　　舟过霅川
　　一簇楼台销翠烟雨疎溪阔晩秋天西风吹老芙蓉院两两鸥凫傍水眠
　　学吟
　　朱南古徐人官监镇摄华亭事徃来吴松间所与倡和俱一时知名者其诗似近朴直然率意处亦具忘言自足之趣学吟藳一巻自跋云非敢言诗聊以纪时固不止是惟録其可以示人者简末题淳祐戊申书于澉川酒边
　　垂虹亭
　　慿虚蝃蝀逼人寒中有危亭百尺寛天接水腰呈絶景风回防脚涨狂澜半篙落日吟将就一抹晴烟画亦难不是酒杯今日窄直须邀月上阑干
　　舟中过平江
　　踪迹平生马少防功名外物等虚舟不多饮酒常成醉日在吟诗祗解愁已幸一防离锡邑更寛两日到杭州晓来忽见盘门塔疑是西湖大佛头
　　出嘉兴
　　舟出嘉禾五里城僧楼山塔互峥嵘酒旗宻比随风舞渔网横拕漾日晴画舫贵人防去穏单衣游女着来轻山歌已接长河堰到得临平月又明
　　过长河堰
　　防指长河风力微渔舟个个有鱼归一声水际笛三弄几处梅边竹四围桑伐逺扬蚕事熟花消秾艳栁绵飞西湖只在钱唐外又见孤山梅子肥
　　同刘朋山游河边作
　　谁主西湖造化功峯分南北境相通四时风物弦歌里两岸人家图画中隄栁送迎忘尔汝櫂声来徃自西东风波便作恩波防此乐君王与我同
　　同陈明叔游湖作
　　四月湖边冷若秋先贤堂下系扁舟山头积翠来新意波面飘红忆旧游无奈杨花欺倦客已多荷叶防轻鸥隄边谁道春归了犹有一声黄栗留
　　和吴嵒韵
　　春囘笔底露潜机为怯高吟且遯肥又见牛鞭春到日羞披鹑结旧来衣雪随着处分单厚梅不关人自宻稀归计商量今始定乐哉心事看云飞
　　春日呈嵒
　　南园不与昔时同绵亘规模十里通万石倚山如踞虎一亭跨水似垂虹虚堂旧占梅边月曲径新添竹外风诗料满前吟不尽主人尊酒未应空
　　和吴梅庵同登白龙对月韵
　　秋容满目带微寒防穏兰舟驾碧澜照我湖光天共色袭人花气露初干笑谭红防日中舞惊动苍龙水底蟠最是一清无着处却惭狼籍草杯盘
　　晓发嘉兴府
　　晓发嘉兴府人家门未开闸关船侧过水涨堰平摧浓绿暗官栁肥红绽野梅城中箫鼓发知是使君囘
　　泊崇徳
　　堰未抵长河先从古县过诗舟寻旧岸酒市鬻新歌傍水人家宻依山僧寺多夷犹观未足无奈夕阳何
　　东星桥值雪
　　间关入帝乡飞雪断羇肠天地皆明白山川忽老苍栁眉遮旧影梅额上新妆客里急先务河边问老航
　　孤山观梅
　　费尽年年造化功精神全在雪霜中一枝映带窗前月消得逋仙作主翁
　　书考
　　人説宦游好元来是险途不亲真利害难话细工夫下考初书一中心有愧无官卑何展布三载且糊涂
　　刘直孺示拙逸诗编且命着语
　　拙是愚中来逸与怠相比限界固分明差忒亦容易人心自有机天下本无事更参大学章终始一诚意
　　尹楼岩留华亭
　　风雷昨夜揭窗纱未信楼岩不忆家和靖山头春未了莫因寻鹤负梅花
　　摄事华亭归舟口占
　　挈来司市正花时补陋支倾费品题顾影自慙身是客片防又逐晓风西
　　题吴梅庵和靖索句图
　　童寒鹤冷雪霏霏正是先生得句时一段孤清图不尽梅花从此厌人诗
　　入京
　　客懐醉杀也醒醒昨夜思家梦防惊道阻且长无信息只将喜鹊騐安平
　　自库入镇十二里皆山径邢侯以马相招道闲口占问梅
　　骞驴突兀万山间欲雨还晴雪又悭一路梅花寻不见多应开向小溪湾
　　烟雨楼
　　锦绣初开城角东防模绵亘境相通一亭旧占梅边月两径新添竹外风山色有无烟变态湖光浓澹雨收功凭栏正好催归去横笛数声芦苇中
　　竹所吟藳
　　徐集孙字义夫建安人理宗时尝仕于浙好为诗足迹所至辄有题咏于西湖诸胜处尤多每作一诗甫脱藳人即争购相为传诵故其诗云俸薄幸无賖酒债官闲却有索诗逋葢实録也竹所吟藳二巻林可山为序
　　古意
　　彼美山中桐千古生清风斲削罗徽弦不费胶漆工伊石台有梅月冷云空蒙一弹弹春江迟日春融融再弹弹招隠霜木吟樵风三弹弹离骚感慨古道隆太羮酒味防趣囘颛防世无子期生知音未易逢袖手长太息所聴何不同所聴非不同举世郑卫聋
　　智果寺观东坡墨迹参寥泉
　　煑茗评诗嵗月深堂堂遗像篆烟沉数间老屋关兴废一段清名无古今碑断乱云封字脚井昏落叶覆泉心斜阳影里夷犹处仰止高风不敢吟
　　暇日言事二首
　　雨苔侵径客来稀官事才闲便掩扉欹枕忽生乡国梦梦中喜得一番归
　　西风落叶满庭除隠几清吟独撚防官地莫将私地比菊苗也种两三枝
　　观秋潮
　　八月西风嘘沆瀣长江协肆澎湃钱唐王气天所钟非为子胥逞灵怪海门三山缥缈青双练夹岸奔雷霆蛟龙鼋鼍匿形影银涛雪浪翻沧溟踏浪羣儿惯行险出没波心旗闪闪须臾防滟潮信平荡漾渔舟千万防天低暮霭袭人衣游子兴尽各云归独有骚翁看不足吟到夜月扬清辉
　　江湖伟观
　　昔日山中一小亭重新轮奂转峥嵘着身梯磴千层上到眼江湖两明鼎药丹成仙巳去杯泉墨冷水犹清夀星炯炯无今古长照东南王气生
　　闻蛬
　　独搔短髪坐更深夜雨书窗半欲隂近日病魔诗思涩一秋清句付蛬吟
　　同杜北山郑渭滨湖边小憩
　　与朋看落叶舍櫂踏湖西野店传杯酌残阳索品题云随波影动山被栁隂迷一防寒鸦过知他何处栖
　　看梅
　　嵗寒气味少人知一度相逢一度竒不受阳和私防化惯经风雪冷禁持影横坡老数枝画香沁逋仙两句诗相对依依吟未得斜阳归路不妨迟
　　访僧不遇
　　特地寻君选佛塲行行踏遍古苔荒不因坐石贪句何事抽单辍赴堂空榻日移悬锡影别寮风过煮茶香忙中我为闲来到君本闲人縁底忙
　　乍晴
　　吟情望逺倚阑干声歇鸣渠雨乍干只为湖山住官舍却因笋蕨忆家餐燕窠出子春游嬾灯烬开花夜话残收拾栁绵囊楮被麦秋犹有一番寒
　　竹阁
　　昔日孤山像重移阁几春骚名垂句法遗爱稔邦民雨剥一碑古风揺万竹新来游兴感慨谁继若而人
　　夜过富春
　　夜船揺兀当乘查得与僧俱似出家数幅征帆抛草渡一团幽梦绕梅花风传山县残更漏潮恋霜江澹月华所恨钓台眠里过矶边不及理渔车
　　促刺词
　　促刺复促刺劝织声转剧小妇洗雨采桑归火姑煮雪抽丝绎辛勤欲织御寒衣朝暮惟恐不盈尺织成门外迫催租不了输租仍卖绤妇姑对泣儿号寒更无可补儿衣隙帛暖本拟代绤寒卖绤寒来愈无防促刺兮促刺兮劝人织兮织何益贮之金屋是何人重重绫锦饰珠璧
　　赠相士
　　好爵縻人见不休更饶君尽许封侯山林朝市心殊相莫误平生枉白头
　　夜雨
　　夜半倐惊觉狂风搅秋鸣掣电起迅雷骤雨翻盆倾逆知造物意揫敛万宝成天威不竟夕须臾山月明
　　访诗人
　　得得访诗仙平湖水接天身轻如鹤羽路逺买渔船日上荷撑葢春深栁脱绵造门人已出冷潄石山泉
　　洞庭夜坐
　　片叶秋风数日程争如天籁未秋声厌居尘境炎威炽来纳虚亭夜气清万防萤光移醉眼一湖蟾影荡吟情笙歌寂寂重关掩独许高僧并臂行
　　挽北磵
　　本分参禅学吟中透一关清名传北磵遗像在南山石塔人千古烟梯屋数间诗魂何处觅应伴白云闲
　　石屋
　　路僻鸟关关行吟逐字删偶来游石屋却喜见香山阁峭寒云防岩深野水闲坡仙留墨在姓字有无间
</div>
    <div class="pagination">
<a href="宋百家诗存_page135.html">上一页</a><span>...</span><a href="宋百家诗存_page131.html">131</a><a href="宋百家诗存_page132.html">132</a><a href="宋百家诗存_page133.html">133</a><a href="宋百家诗存_page134.html">134</a><a href="宋百家诗存_page135.html">135</a><span class="current-page">136</span><a href="宋百家诗存_page137.html">137</a><a href="宋百家诗存_page138.html">138</a><a href="宋百家诗存_page139.html">139</a><a href="宋百家诗存_page140.html">140</a><a href="宋百家诗存_page141.html">141</a><span>...</span><a href="宋百家诗存_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
