<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 852 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 852 页/共 1083 页</h1>
    <div class="content">　　访蔡融因题
　　杖藜时复过荒郊来到君家不忍抛每见苦心修好事未尝开口怨平交一溪寒色渔收网半树斜阳鸟傍巢必若天工主人事肯交吾子委衡茅
　　闲居即事
　　竹门茅屋带村居数亩生涯自有余鬓白秪应秋链句眼昏多为夜抄书鴈惊风浦渔灯动猿叫霜林橡实疎待得功成即西去时清不问命何如
　　友人赠舍弟依韵戏和
　　吾家此弟有何知多愧君开道业基不觉裹头成大汉昨来竹马作童儿还缘世遇兵戈閙秪恐身修礼乐迟及见和诗诗自好碢【徒和切碾轮石也】公【一作门】不到【一作倒】更何时
　　乱后逢村叟【一作时世行】
　　经乱衰翁居破村村中何事不伤魂【一作八十老翁住破村村中牢落不堪论】因供寨木无桑柘为着【一作防】乡兵絶子孙还似平宁徴赋税未尝州县畧安存至于【一作今】鸡犬皆星散日落前山独【一作哭】倚门
　　赠元上人
　　多少僧中僧行髙偈成流落遍僧抄经月静滩声到石迳人稀藓色交垂露竹粘蝉落殻窣云松载鹤栖巢煮茶童子闲胜我犹得依时把磬敲
　　下第东归道中作
　　一回落第一宁亲多是途中过却春心火不销双鬓雪眼泉难濯满衣尘苦吟风月惟添病遍识公卿未免贫马壮金多有官者荣归却笑读书人
　　夏日留题张山人林亭
　　此中偏称夏中游时有风来暑气收涧底松摇干尺雨庭中竹撼一秋求猿句寄山深寺乞鹤书传海畔洲闲与先生话身事浮名薄宦总悠悠
　　伤病马
　　此马堪怜力壮时细匀行步恐尘知骑来未省将鞭触病后长教觅药医顾主强擡和泪眼就人轻刷带疮皮秪今筋骨浑全在春暖莎青放未迟
　　馆舍秋夕
　　寒雨萧萧灯焰青灯前孤客难为情兵戈閙日别乡国鸿鴈过时思弟兄冷极睡无离枕梦苦多吟有彻云声出门便作还家计直至如今计未成
　　送僧赴黄山沐汤泉兼防禅宗长老
　　闻有汤泉独去寻一缾一鉢一无金不愁乱世兵相害却喜寒山路入深野老祷神鵶噪庙猎人冲雪鹿惊林患身是幻逢禅主水洗皮肤语洗心
　　哭山友
　　十载同栖庐岳云寒烧枯叶夜论文在生未识公卿面至死不离麋鹿羣从见蓬蒿丛壊屋长忧雨雪透荒坟把君诗句髙声读想得天髙也合闻
　　献池州牧
　　池阳今日似渔阳大变凶年作小康江路静来通客货郡城安后絶戎装分开野色收新麦惊断莺声摘嫩桑纵有逋民归未得逺闻仁政旋还乡
　　送韦书记归京【座主侍郎同举】
　　韦杜相逢眼自明事连恩地倍牵情闻归帝里愁攀送知到师门话姓名朝客半修前辈礼古人多重晩年荣从来有泪非无泪未似今朝泪满襟
　　献郑给事
　　化行邦域二年春樵唱渔歌日日新未降诏书酬善政不知天泽荅何人秋登岳寺云随步夜宴江楼月满身他日朱门恐难扫沙堤新筑必无尘
　　赠休禅和
　　为僧难得不为僧僧戒僧仪未是能弟子自知心了了吾师应为醉腾腾多生觉悟非闗衲一防分明不在灯秪道诗人无佛性长将二雅入三乘
　　送李先辈从知【一作军】塞上
　　去草军书出帝乡便从城外学戎装好随汉将收胡土莫遣胡兵近汉疆洒碛雪粘旗力重冻河风揭角声长此行也是男儿事莫向征人恃桂香
　　和友人送弟
　　君説无家秪弟兄此中言别若为情干戈閙日分头去山水寒时信路行月下断猿空有影雪中孤鴈却无声我今骨肉虽饥冻幸喜团圆过乱兵
　　酬张员外见寄
　　分应天与吟诗老如此兵干不废诗生在世间人不识死于泉下鬼应知啼花蜀鸟春同苦叫雪巴猿昼共饥今日逢君惜分手一枝何校一年迟
　　献新安于尚书
　　九土雄师竟若何未如良牧与天和月留清俸资家少嵗计隂功及物多四野緑云笼稼穑千山明月静干戈行人耳满新安事尽是无愁父老歌
　　乱后书事寄【一作呈】同志
　　九土如今尽用兵短戈长防困书生思量在世头堪白画度归山计未成皇泽正霑新将士侯门不是旧公卿到头诗巻须藏却各向渔樵混姓名
　　中山临上人院观牡丹寄诸从事【一作弟】
　　闲来吟绕牡丹丛花艳人生事畧同半雨半风三月内多愁多病百年中开当韶景何妨【一作多】好落向僧家即是空一境别【一作别境】无惟此有忍教醒坐对支公
　　投宣谕张侍郎乱后遇毘陵
　　此生今日似前生重着麻衣特地行经乱后囊新巻轴出山来见旧公卿雨笼蛬壁吟灯影风触蝉枝噪浪声闻道中兴重人【一作文】物不妨西去马蹄轻
　　下第投所知
　　落地愁生晓鼔初地寒才薄欲何如不辞更写公卿巻却是难修骨肉书御苑早莺啼暖树钓乡春水浸贫居拟离门馆东归去又恐重来事转疎
　　哭方干
　　何言寸禄不沾身身没诗名万古存况有数篇闗教化得无余庆及儿孙渔樵共垒坟三尺猿鹤同栖月一村天下未宁吾道丧更谁将酒酹吟魂
　　秋日泊浦江
　　一帆程歇九秋时漠漠芦花拂浪飞寒浦更无船并宿暮山时见鸟双归照云烽火惊离抱翦叶风霜逼暑衣江月渐明汀露湿静驱吟魄入微
　　白发吟
　　一茎两茎初似丝不妨惊度少年时几人乱世得及此今我满头何足悲九转灵丹那胜酒五音清乐未如诗家山苍翠万余尺藜杖楮冠输老儿
　　下第寄池州郑员外
　　省出【一作得】蓬蒿修谒初蒙知曾不见生疎侯门数处将书荐帝里经年借宅居未必有诗堪讽诵秪怜无援过吹嘘如【一作而】今足得成持取【一作处】莫使江湖却钓鱼
　　塞上
　　旌旗鬛鬛【一作猎猎】汉将军闲出巡边【一作游】帝命新沙塞旋收饶帐幙犬戎时杀少烟尘冰河夜渡偷来马雪岭朝飞猎去人独作书生疑不穏软弓轻劒也随身
　　赠题兜率寺闲上人院
　　人间寺应诸天号真行僧禅此寺中百嵗有涯头上雪万般无染耳边风挂帆波浪惊心白上马尘埃翳眼红毕竟浮生谩劳役算来何事不成【一作归】空
　　别四明钟尚书
　　九华天际碧嵯峩无奈春来入梦何难与英雄论教化却思猿鸟共烟萝风前栁态闲时少雨后花容淡处多都大人生有离别且将诗句代离歌
　　题防国大师塔
　　莫认双林是佛林禅栖无地亦无金塔前尽礼灰来相衲下谁宗印了心笠象【一作彻】明双不见线源分派本难寻吾师觉路余知处太藏经门一夜吟
　　春日山中对雪有作
　　竹树无声或有声霏霏漠漠散还凝岭梅谢后重妆蘂岩水铺来却结冰牢系鹿儿防猎客满添茶鼎吟僧好将膏雨同功力松径莓苔又一层
　　山中对雪有作
　　一浑乾坤万象收惟应不壅大江流虎狼遇猎难藏迹松柏因风易举头玉帐英雄携妓赏山村鸟雀共民愁岂堪久蔽苍苍色须放三光照九州
　　戏题王处士书斋
　　先生髙兴似樵渔水鸟山猿一处居石径可行苔色厚钓竿时斫竹丛【一作林】疎欺春秪爱和醅酒讳老犹看夹注书莫道无金空有夀有金无夀欲何如
　　早发
　　东未明尘梦苏呼童结束登征途落叶铺霜马蹄滑寒猿啸【一作哭】月人心孤时逆【一作送】帽檐风刮顶旋呵鞭手冻粘须青云快活一未见争得安闲钓五湖
　　题仇处士郊居【处士弃官卜居】
　　江南景蔟此【一作好】林亭手板蓝裾自可轻洞里客来无俗话郭中人到有公【一作山】情闲敲【一作挑】岩果呼猿接时钓溪鱼引鹤争笑我有诗三百首马蹄红【一作终】日急于名
　　依韵次【一作酬】同年张曙先辈见寄之什
　　天上诗名天下传引来齐列【一作到】玉皇前大仙録后头无雪至药成来灶絶烟笑蹑紫云金作阙梦抛尘世铁为船九华山叟惊凡骨同到蓬莱岂偶然
　　乱后逢李昭象叙别
　　李生李生何所之家山云胡不归兵戈到处弄性命礼乐向人生是非却与野猿同橡坞还将溪鸟共渔矶也知不是男儿事争奈时情贱布衣
　　晩春寄同年张曙先辈
　　莫将时态破天真秪合髙歌醉过春易落好花三个月难留浮世百年身无金润屋浑闲事有酒扶头是了人恩地未酬闲未得一回醒话一沾巾
　　长安春感
　　出京无计住京难深入东风【一作门】转索然满眼有花寒食下一家无信楚江边此时晴景愁于雨是处莺声苦却【一作极一作似】蝉公道算来终达去【一作了】更从今日望明【一作来】年
　　登灵山水阁贻钓者
　　江上见僧谁是了修斋补衲日劳身未胜渔父闲垂钓独背斜阳不采人纵有风波犹得睡总无蓑笠始为贫瓦瓶盛酒瓷瓯酌荻蒲芦湾是要津
　　赠溧水【一作涟水】崔少府
　　庭户萧条燕雀喧日髙下枕书眠秪闻留客教沽酒未省逢人説料钱洞口礼星披鹤氅溪头吟月上渔船九华山叟心相许不计官卑【一作资】赠一篇
　　读张仆射诗【曾应举不及第投笔领郡】
　　秋吟一轴见心胷万象搜罗咏欲空才大却嫌天上桂世危翻立阵前功防颇解武文无说谢眺能文武不通双美总输张太守二南章句六钧弓
　　题所居村舍
　　家随兵尽屋空存税额宁容减一分衣食旋营犹可过赋输长急不堪闻蚕无夏织桑充寨田废春耕犊劳军如此数州谁防得杀民将尽更邀勳
　　献钱塘县罗著作判官
　　还乡夫子遇贤侯抚字情知不自由莫把一名専懊恼放教双眼絶寃讐猩袍懒着辞公宴鹤氅闲披访道流犹有九华知己在羡君髙卧早回头
　　遣懐
　　驱驰岐路共营营秪为人间利与名红杏园中终拟醉白云山下懒归耕题桥每念相如志佩印当期季子荣谩道彊亲堪倚赖到头须是有前程
　　长安道中有作
　　回头不忍看羸僮一路行人我最穷马迹蹇于槐影里钓船抛在月明中帽檐晓滴林蝉露衫袖时飘巻鴈风子细寻思底模様腾腾又过玉闗东
　　题开元寺门閤
　　一登髙阁眺清秋满目风光尽胜游何处画桡寻緑水几家鸣笛咽红楼云山巳老应长在嵗月如波秪暗流惟有禅居离尘俗了无荣辱挂心头
　　出闗投孙侍御
　　东归还着旧麻衣争免花前有泪垂每嵗春光九十日一生年少几多时青云寸禄心耕早明月仙枝分种迟不为感恩酬未得五湖闲作钓鱼师
　　送项山人归天台
　　因话天台归思生布囊藤杖笑离城不教日月拘身事自与烟萝结野情龙镇古潭云色黑露淋秋桧鹤声清此中是处堪终隠何要世人知姓名
</div>
    <div class="pagination">
<a href="御定全唐诗_page851.html">上一页</a><span>...</span><a href="御定全唐诗_page847.html">847</a><a href="御定全唐诗_page848.html">848</a><a href="御定全唐诗_page849.html">849</a><a href="御定全唐诗_page850.html">850</a><a href="御定全唐诗_page851.html">851</a><span class="current-page">852</span><a href="御定全唐诗_page853.html">853</a><a href="御定全唐诗_page854.html">854</a><a href="御定全唐诗_page855.html">855</a><a href="御定全唐诗_page856.html">856</a><a href="御定全唐诗_page857.html">857</a><span>...</span><a href="御定全唐诗_page853.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
