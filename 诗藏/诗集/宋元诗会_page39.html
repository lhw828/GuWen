<!DOCTYPE html>
<html>
<head>
    <meta charset="UTF-8">
    <title>宋元诗会 - 第 39 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 39 页/共 221 页</h1>
    <div class="content">　　秋夜
　　秋露随节至零零在幽篁灏气入我牖萧然衾簟凉念往不能寐枕书嗟漏长平生肺腑友一诀余空牀况有鹊巢徳辛苦茹糟糠偕老遂不可辅贤真淼茫家事成濩落娇儿亦徬徨晤言岂可接虚貎在中堂清涙昏我眼沈忧回我肠诚知百无益恩义故难忘
　　过介甫归偶成
　　结交谓无嫌忠告期有补直道讵非难尽言竟多迕知者尚复然悠悠谁可语
　　万山
　　万山临汉皋峯岭颇秀发王粲旧居处荒草久埋没解佩葢已迷沈碑终自伐最宜北城望正值氛蔼歇缥缈出烟云清明动毛髪留连至归时长见西林月
　　汉阳泊舟
　　暂泊汉阳岸不登黄鹤楼江含峨岷气万里正东流惊风孤鴈起蔽日寒云浮祗役虽逺道放怀成薄游兴随沧洲发事等渔樵幽烟波一尊酒尽室载扁舟
　　初夏有感
　　我从得病卧闾巷三见夏物争滋荣红英紫萼逐风尽髙榦宻叶还隂成山亭水馆处处好朱碧万实相骈擎林乌梁燕各生子翅羽已足争飞腾雉鸡五色绣新翮鷕鷕慕匹相随鸣穴蜂露蝶亦有类歘往复聚何翾轻箔蚕满室事方盛茧缀下上如连星麦芒秧颍错杂出髙垅大泽填黄青物从草木及虫鸟无一不自盈其情嗟我独病不如彼胷气卧立常怦怦筋酸骨楚头目强食岂得肌肤盈我身今虽落众后我志素欲希轲卿十年万事常坎防奔走未足供藜羮愁勤未老须先白多学只自为身兵自然感疾惫形体后日虽复应伶俜非同世俗顾顔色所慕少壮成功名但令命在尚可勉屑细讵足伤吾平
　　送叔延判官
　　北风吹空雪花冷平铺云涛冒峯顶江长水濶飞鸟絶沙树参差动波影君子从戎碧油下緑髪清瞳笏袍整危帆健橹醉中去千里奔过犹一顷明年随春到京国红紫烧空折桃杏献书又谒蓬莱宫新斸豪曹试锋颍况遇朝廷方急材骥騄骙骙足当骋
　　地动
　　吾闻元气判为二升降相辅非相伤今者无端越疆畔隂气焰焰侵于阳阳收刚明避其势隂负防胜尤倡佯地乗是气抗于下震荡裂折乖其常齐秦晋代及荆楚千百其堵崩连墙隆丘杰屋不自定翩若猛吹揺旌幢生民汹汹避其所如寄厥命于湖江有声四出嘻可怕谁撃万鼓何雷硠隂为气静乃如此天意昧宻宁能详或云蛮荒尚侵轶已事岂必垂灾祥意者邪臣有专恣气象翕翕难为当据经若此非臆决皎如秋日浮青霜祖宗威灵陛下圣安得直语闻明堂
　　戏书
　　家贫故不用筹算官冷又能无外忧交游断絶正当尔眠饭安穏余何求君不见黄金满籯要心计大印如斗为身讐妻孥意气宾客附往往主人先白头
　　芙蓉台
　　芙蓉花开秋水冷水面无风见花影飘香上下两婵娟云在巫山月在天清澜素砾为庭户羽葢霓裳不知数台上游人下流水柱脚亭亭挿花里防边饮酒櫂女歌台北台南花正多莫笑来时常着屐緑栁墙连使君宅
　　京师观音院新堂
　　九衢言语乱人耳三市尘沙眯人目猿狙未惯囊章绶鱼鸟宁忘慕谿谷怅无栖宿在清旷欲弄潺湲愈烦燠道人谁氏斥佳境决汉披霄敞华屋骈罗嶷嶷三秀石丛迸娟娟两脩竹云蒸雨泄被岩壑海倒河垂动林麓顿惊俯仰逺嚣浊岂直形骸摆羁束解衣坚坐暝忘返饮水清谈心亦足
　　晓出
　　晓出城南罗卒乗皁纛采旗宻相映貔貅距跃良家子鹅鹳弥缝司马令夺标一一飞步疾槃槊两两翻身劲灞上今朝且儿戏卫青异日须天幸
　　送英州苏秘丞
　　逺民歌舞戴升平碧阁朱楼照眼明乡馔雨余收白蕈客罇秋后对红英泷鸣真水遥通海路入南山不隔城材术如君有余暇出游应数拥双旌
　　送陈郎中还京兼过九江新宅
　　舣舟金碧照溪沙帆上风吹五两斜罢郡紫泥催向阙过江红斾引还家因将旧社人携酒应喜新林树见花莫作山斋久留意中台虚位有清华
　　盆池
　　环环清泚旱犹深柄柄芙蓉近可寻苍璧巧藏天影入翠奁微带藓防侵能供水石三秋兴不负江湖万里心照影独怜身老去日添华髪已盈簪
　　简翁都官
　　倦游公府曳长裾笑上扁舟指旧庐自有文章真杞梓不须雕琢是璠璵浮蛆满瓮尝春酒垂露临牕理素书况得君宾同壮节一乡清问更谁如
　　送双渐之汉阳
　　楚国封疆最上流夹江分命两诸侯何年南狩云樯出六月西来雪浪浮夏口楼台供夕望秦川风物待春游可能频度渔阳曲不负当年鹦鹉洲
　　送觉祖明上人
　　冠石新墙日月回丰堂环殿起崔嵬钟随秋势金声壮佛隠寒云玉座开流水逺奔双涧去平林髙拥四山来麒麟细草东南路一望松门意转哀
　　送抚州钱郎中
　　名郎元是足风流得郡东南地更幽翠幕管弦三市晚画堂烟雨五峯秋黄柑巧缀星垂槛香稻匀翻雪满瓯应与谢公资健笔邦人才薄讵能酬
　　简景山侍御
　　长年心事最相亲一笑相疎忽数旬栢府地严方许国芸台官冷但容身饥肠漫窃公防膳病髪难堪客舍尘还有鹿门栖宿兴想君他日肯为邻
　　游天章寺
　　篮舆朝出踏轻尘拂面栁色新曲水岂能留往事南湖空解照行人最宜灵运登山屐不负渊明漉酒巾老去飘零心未折暂须同醉海边春
　　钱塘上元夜祥符寺陪咨臣郎中文燕席
　　月明如昼露华浓锦帐名郎笑语同金地夜寒消美酒玉人春困倚东风红云灯火浮沧海碧水楼台浸逺空白髪蹉跎欢意少强顔犹入少年丛
　　雪后同徐秘丞皇甫节推孔教授北园晚步
　　沙草正黄濒海意江梅还白故园情循除逺水春前急绕郭空山雪后明林影易斜寒日短角声吹去暮云平最慙佳客忘形契肯伴衰翁着屐行
　　凝香斋
　　每觉西斋景最幽不知官是古诸侯一尊风月身无事千里耕桑嵗有秋云水醒心鸣好鸟玉沙清耳潄寒流沈烟细细临黄卷疑在香炉最上头
　　次道子中书问归期
　　窃食东州歳未朞蓬莱人问几时归凭阑到处临清泚开阁终朝对翠微两印每闲军市静双旌多偃送迎稀一枝数粒身安穏不羡云鹏九万飞
　　趵突泉
　　一派遥从玉水分暗来都洒厯山尘滋荣冬茹温常蚤润泽春茶味更真已觉路傍行似鉴最怜沙际涌如轮层城齐鲁封疆防况托娥英诧世人
　　金山寺
　　尘外岧嶤鹫岭宫架虚排险出青红林光巧转沧波上海色遥涵白日东夜静神龙听呪食秋深苍鹘起抟风连荆控蜀长江水尽在回廊顾盻中
　　升山
　　脩竹长松十里隂任敦烧药洞门深独窥金版惊人语能到青霞出世心鸡犬亦随云外去蓬瀛岂必海中寻丹楼碧阁唐朝寺钟呗香花满旧林
　　沙寺
　　升山南下一峯髙上尽层轩未觉劳际海烟云常惨淡入冬松竹更萧骚经台日永销香篆讲席风生落麈毛我亦有心从自得琉璃瓶水照秋毫
　　送郑州邵资政
　　江夏无双誉菑川第一才笑谈成黼藻咳唾落琼瑰紫气锋铓露青防羽翼开隽游追幙府髙步集蓬莱探讨篇章洽研磨术业该九霄新汉邸万目注梁台选择真儒用招延急诏催衣冠惊甪绮宾友重邹枚每右横经席宁虚置醴杯八荒披日月万里散云雷始去东山榜俄参北斗魁庙堂竒计得荒服鸷心摧帝念人求旧朝须汝作梅避荣言屡切请外志难回际海归谋畧连吴入剸裁夕冰承命出昼锦过乡来许国风猷壮容民宇量恢节旄恩换镇京室地称陪赐觐亲中扆通班接上台壶浆空度洧公位在三槐
　　忆越中梅
　　浣沙亭北小山梅兰渚移来手自栽今日旧林冰雪地冷香幽艳向谁开
　　雾凇
　　园林初日静无风雾凇花开处处同记得集英深殿里舞人齐挿玉珑松
　　咏栁
　　乱条犹未变初黄倚得东风势便狂解把飞花防日月不知天地有清霜
　　蘓　轼【上】
　　【字子瞻一字和仲眉州眉山人生十年父洵游学四方母程氏亲以书授程读东汉范滂传慨然太息轼请曰儿若为滂母许之乎程氏曰汝能为滂吾顾不能为滂母耶比冠博通经史属文日数千言嘉祐二年试礼部主司欧阳修得轼论惊喜欲冠多士疑其客曽巩所为寘第二殿试乙科以书见修修语梅尧臣曰吾当避此人出一头地矣丁母忧服阕调福昌主簿用荐试阁复对制防入三等除理评签判鳯翔府英宗自藩邸素闻其名欲召入翰林知制诰宰相韩琦请缓之试二论复入三等得直史馆丁父忧熙宁二年还朝王安石执政素恶其持论异已以轼判官告院神宗召见访政令得失轼对以求治太急听言太广进人太鋭神宗慨然安石不悦命权开封府推官轼上书极论新法不便安石滋怒嗾御史论奏其过穷治无所得遂请外通判杭州徙知徐州湖州坐诗语谤讪下狱神宗怜之安置黄州上屡欲用轼为宰相王珪等所阻移汝州请就食常州哲宗立起知登州召为礼部耶中迁起居舍人赐绯迁中书舍人寻除翰林学士召对便殿宣仁后谕以优擢出先帝意曰先帝每诵卿文章必叹曰竒才竒才但未及进用卿耳轼不觉哭失声宣仁与哲宗亦泣遂命坐赐茶撤御前金莲烛送归院积以论事为当轴者所恨请外出知杭州杭人徳之家有画像饮食必祝召为吏部尚书以弟辙除右丞改翰林承旨复出知颍州徙扬州未几以兵部尚书召兼侍读宣仁崩哲宗亲政国事浸变以两学士出知定州自是一斥不复起矣绍圣初安置惠州再贬居昌化徽宗立移廉州改舒州团练副使徙永州更三大赦还提举玉局观卒于常州年六十六赠太师諡文忠】
　　司马君实独乐园
　　青山在屋上流水在屋下中有五亩园花竹秀而野花香袭杖屦竹色侵杯斚樽酒乐余春碁局消长夏洛阳古多士风俗犹尔雅先生卧不出冠葢倾洛社虽云众与乐中有独乐者才全徳不形所贵知我寡
　　秋怀
　　苦热念西风常恐来无时及兹遂凄凛又作徂年悲蟋蟀鸣我牀黄叶投我帏牕前有栖鵩夜啸如狐狸露冷梧叶脱孤眠无安枝熠燿亦求偶髙屋飞相追定知无几见迫此清霜期物化逝不留我兴为嗟咨便当勤秉烛行乐戒暮迟
　　湖上夜归
　　我饮不尽器半酣尤味长篮舆湖上归春风吹面凉行到孤山西夜色已苍苍清吟杂梦寐得句旋已忘尚记梨花村依依闻暗香
　　虎丘
　　入门无平田石路穿细岭隂风生涧壑古木翳潭井湛卢谁复见秋水光耿耿铁花秀岩壁杀气噤蛙黾幽幽生公堂左右立顽矿当年或未信异类服精猛胡为百嵗后仙鬼互驰骋东轩有佳致云光丽千顷熙熙览生物春意破凄冷我来属无事霁日相与永喜鹊翻初旦愁鸢蹲落景坐见渔樵还新月溪上影悟彼良自咍归田行可请
　　与王郎昆仲及儿子迈绕城观荷花登岘山亭晚入飞英寺【二首】
　　清风定何物可爱不可名所至如君子草木有嘉声我行本无事孤舟任斜横中流自偃仰适与风相迎举杯属浩渺乐此两无情归来苕霅间云水夜自明
　　吏民怜我懒鬭讼日已稀能为无事饮可作不夜归复防飞英游尽此一寸晖撞钟履声集颠倒云山衣我来无时节杖屦自推扉莫作使君看外似中已非
　　寒食雨【二首】
　　自我来黄州已过三寒食年年欲惜春春去不容惜今年又苦雨两月秋萧瑟卧闻海棠花泥污胭脂雪春江欲入户雨势来不已小屋如渔舟蒙蒙水云里空庖煑寒菜破灶烧湿苇那知是寒食死灰吹不起
　　别嵗
　　故人适千里临别尚迟迟人行犹可复嵗行那可追问嵗安所之逺在天一涯已逐东流水赴海归无时东邻酒初熟西舍彘亦肥且为一日欢慰此穷年悲勿嗟旧嵗别行与新歳辞去去勿回顾还君老与衰
　　罢徐州往南京马上走笔寄子由
　　父老何自来花枝嫋长红洗琖拜马前请夀使君公前年无使君鱼鼈化儿童举鞭谢父老正坐使君穷穷人命分恶所向招灾凶水来非吾过去亦非吾功
　　东坡【二首并叙】
　　余至黄二年日以困匮故人马正卿哀予乏食为于郡中请故营地数十亩使得躬耕其中地既久荒为茨棘瓦砾之塲而嵗又大旱垦辟之劳筋力殆尽释耒而叹乃作是诗自愍其勤庶几来嵗之入以忘其劳焉
　　荒田虽浪莽髙庳各有适下隰种秔秫东原莳枣栗江南有蜀士桑果已许乞好竹不难栽但恐鞭横逸仍须卜佳处规以安我室家童烧枯草走报暗井出一饱未敢期瓢饮已可必
　　潘子久不调沽酒江南村郭生本将种卖药西市垣古生亦好事恐是押牙孙家有十亩竹无时客叩门我穷交旧絶三子独见存从我于东坡劳饷同一餐可怜杜拾遗事与朱阮论吾师卜子夏四海皆弟昆
　　孙莘老寄墨【四首】
　　徂徕无老松易水无良工珍材取乐浪妙手惟潘翁鱼胞熟万杵犀角盘双龙墨成不敢用进入蓬莱宫蓬莱春昼永三殿明房栊金笺洒飞白瑞雾萦长虹遥怜醉常侍一笑开天容
　　谿石琢马肝剡藤开玉版嘘嘘云雾出奕奕龙蛇绾此中有何好秀色纷满眼故人归天禄古漆窥蠧简隃麋给尚方老手擅编刬分余幸见及流落一叹赧
　　我贫如饥防长夜空齩齧瓦池研灶煤苇管书柿叶近者唐夫子逺致乌玉玦先生又继之圭璧烂箱箧晴牕洗砚坐蛇蚓稍蟠结便有好事人敲门求醉帖
　　吾穷本坐诗久服朋友戒五年江湖上闭口洗残债今来复稍稍快痒如爬疥先生不讥诃又复寄诗械幽光发竒思防黮出荒怪诗成自一笑故疾逢鰕蟹
　　仆所蔵仇池石希代之寳也王晋卿以小诗借观意在于夺仆不敢不借然以此诗先之
　　海石来珠宫秀色如蛾緑坡陀尺寸间宛转陵峦足连娟二华顶空洞三茆腹初疑仇池化又恐瀛洲蹙慇懃峤南使餽饷淮东牧得之喜无寐与汝交不渎盛以髙丽盆借以文登玉幽光先五夜冷气压三伏老人生如寄衡茅久未卜一夫幸可致千里还相逐风流贵公子窜谪武当谷见山应已厌何事夺所欲欲留嗟赵弱宁许负秦曲传观慎勿许间道归应速
　　迁居【有引】
　　吾绍圣元年十月二日至惠州寓合江楼是月十八日迁于嘉祐寺二年三月十九日复迁于合江楼三年四月二十日复归于嘉祐寺时方卜筑白鹤峯之上庶几其少安乎
　　前年家水东回首夕阳丽去年家水西湿面春雨细东西两无择縁尽我辄逝今年复东徙旧馆聊一憩已买白鹤峯规作终老计长江在北戸雪浪舞吾砌青山满墙头防鬌几云髻虽慙抱朴子金鼎陋蝉蜕犹贤柳柳州庙爼荐丹荔吾生本无待俯仰了此世念念自成劫尘尘各有际下观生物息相吹等蚊蚋
　　闻邻舍儿诵书欣然而作
　　幽居乱蛙黾生理半人禽跫然已可喜况闻诵音儿声自圆美谁家两青衿且欣习齐咻未敢笑越吟九龄起韶石姜子家日南吾道无南北安知不生今海阔尚挂斗天髙欲横参荆榛短墙缺灯火破屋深引书与相和置酒仍独斟可以侑我醉琅然如玉琴
　　和陶饮酒【二首】
</div>
    <div class="pagination">
<a href="宋元诗会_page38.html">上一页</a><span>...</span><a href="宋元诗会_page34.html">34</a><a href="宋元诗会_page35.html">35</a><a href="宋元诗会_page36.html">36</a><a href="宋元诗会_page37.html">37</a><a href="宋元诗会_page38.html">38</a><span class="current-page">39</span><a href="宋元诗会_page40.html">40</a><a href="宋元诗会_page41.html">41</a><a href="宋元诗会_page42.html">42</a><a href="宋元诗会_page43.html">43</a><a href="宋元诗会_page44.html">44</a><span>...</span><a href="宋元诗会_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
