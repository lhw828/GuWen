<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 709 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 709 页/共 947 页</h1>
    <div class="content">　　汴城杭郡总丘墟三百年来此卜居海内山河非汉有岭南民物是周余行宫草草慈元殿讲幄勤勤大学书辛苦相臣经国念有才无命欲何如
　　北风吹浪覆龙舟溺尽江南二百州东海未填精卫死西川无路杜鹃愁君臣宠夺三朝共夷夏兴亡万古雠若遣素王生此后也须重纪汉春秋
　　送平江伯陈公漕运还淮安二首
　　贤劳三世服王家千里山川道路赊周甸土中南北贡汉河天上往来槎晨挥玉麈风生座夜拂银灯劒有花闻説江淮多故老风流皆作祖侯夸
　　朝廷漕运仰南东百里闗河属会通胜国封疆还蓟北西山泉出城中舟车坐惜千金费畚挿虚劳累嵗功犹有腐儒忧国念欲将经国问元戎
　　世贤双生一子夭死慰之以诗
　　城东熟子离离长向西园记送时正爱春风聨蒂好坐看寒雨一枝垂人生得意难为乐造物何心亦妬竒从此柯条终逺大为君重诵古绵诗
　　蓟门烟树
　　蓟丘城外访遗踪树色烟光逺更重飞雨过时青未了落花残处緑还浓路迷南郭将三里望断西林有数峰坐久不知迟日暮隔溪僧寺午时钟
　　送崔指挥谦漕运还大河
　　滞雨浓云黯不収漕歌声动木兰舟星稀禁阙天初霁水落长淮地始秋国计已随山共积乡心应寄雁深愁山南后裔声名在要识清朝有壮猷
　　重谒茂陵
　　寝树寒声起夜飔载闻清庙有歌辞鼎湖已逐羣龙化周驭空传八骏驰千古山川神陟地三年祥禫礼成时防臣亦抱劬劳恨万事伤心忍赋诗
　　赐枇杷
　　尚方珍果赐新尝分得江南百颗黄逺道不妨经月暑冷枝疑帯隔年霜龙笺帖罢名初散翠笼开时手亦香归领君恩荐家庙不禁清泪满衣裳
　　寄庄定山
　　六峰东靣一江横此老逃名竟得名山屋到秋惊雨破野舟闲日任潮生消愁物已杯中办得意诗从枕上成三十年前携手地寺门斜月晩钟声
　　舟发张家湾宿河西务
　　苍茫正合尘中眼缥缈真乘水上舟江月海云疑是梦画图诗巻坐消忧沙边细浪随鸥鸟树里青山入柁楼行尽驿亭三百里五更风急住滩头
　　早发沧州
　　片防轻舸发沧州野树离离散不收两地伤心河上草一灯残梦渚西楼尘生晓市人烟集雾拥春城水气浮我欲凭高问归雁潇湘何处可维舟
　　登雨花台
　　高台欲上雨蒙蒙虎踞龙盘在眼中万古青山还洛下一丘黄壌自江东谢公着屐何曾到梁武谈经亦已空好是五陵歌酒地年年芳草恨春风
　　游金山寺
　　楚防呉樯万里还梦魂长在水云间境当絶胜多逢寺江到中流合有山鹘岭高秋增突兀龙宫深夜锁潺湲谢公无限登临兴不为苍生暂解顔
　　与隆平侯张公宣城伯卫公游灵应观
　　小有天高岂易攀珠宫元不隔人寰潭龙抱雾晴犹黒庭鹤梳风午正闲过岭松声闻淅沥巻帘山色见孱顔青童两两清如玉缓聴仙歌满树间
　　是日庄孔阳司副自江浦来会夜宿江上次明仲韵
　　黒髪相逢是壮年别来心绪转茫然如何绿酒孤篷夜正在黄花九日前笑我逺同江浦雁看君清比定山泉江流恨不归西北回首荒城万树烟
　　九日渡江
　　秋风江口聴鸣榔逺客归心正渺茫万古乾坤此江水百年风日几重阳烟中树色浮歩城上山形绕建康直过真州更东下夜深灯火宿维扬
　　过丁字沽
　　十月南风不受呼须将短日赴长途僧钟已及午时饭官舫才过丁字沽新月此回真见汝故乡何处尚迟吾关河百里南来雁欲
　　天津
　　玉帛都来万国朝梯航南去接天遥千家市逺晨分集两防沙平夜退潮贡赋旧通沧海运星辰高象洛阳桥河山四塞喉襟地重镇还须拥使轺
　　次日大雨入夜喜而有作
　　打窻鸣雨忽来过坐聴欢呼杂櫂歌沙口渡喧人语乱柁头风急水声多尘心最渇真消得农事虽宜奈晩何七十二泉云雾里可能流润入官河
　　泛南池有懐南溪圣公
　　轻舟别浦路迢遥危石虚亭影动摇云去好山争入座雨来新水欲平桥多情留客空杯酒旧事伤心但栁条今日我来还我去小山丛桂竟谁招
　　杂画絶句
　　雪满千山路茅堂只数椽幽人与脩竹相对不知年春岸桃花开江头夜来雨借问垂钓翁中流深几许
　　杂画二絶
　　穉子牵衣泣隣翁答语喧归人定何处风物似羌村地僻长宜静郎濳亦爱贫贫家不酿酒自有问竒人
　　白头翁画
　　莫道春风好春风易白头君看花里鸟亦有世间愁
　　莲花
　　不见峯头十丈红别将芳思写江风翠翘金钿明鸾镜疑是湘妃出水中
　　玉簪
　　昨夜花神出蘂宫绿云袅袅不禁风妆成试照池边影祗恐搔头落水中
　　题李伯时莲社图
　　谁写庐山十八贤白头居士老龙眠药囊经巻随行杖知在香炉瀑布前
　　商山图
　　行尽商山觅紫芝不应名姓有人知闲来共説人间事楚汉分明一局碁
　　游春图
　　三月江头花满枝春光物物总宜诗杜陵野客犹多兴不是潜行痛哭时
　　渚兰汀草乱春愁病里何心更出游独立斜阳溪上望采芳人在白苹洲
　　题崔甥画巻
　　谷口长松涧底藤石桥山路晩登登囊琴斗酒来何暮空负寒斋昨夜灯
　　戴胜
　　园中少妇把桑归掩袖低眉半落晖羞见山禽头似锦茧丝缲尽不成衣
　　题画
　　十日雨多不出门今日出门云雾昬扁舟欲往恐无路何处青山江上村
　　春在
　　雁去平江烟水空短蒲脩竹自成丛东风一片沧浪梦春在潇湘细雨中
　　黄莺
　　栁花如雪满春城始聴东风第一声梦里江南旧时路隔溪烟雨未分明
　　林郎寒鸦图
　　万里长空倦羽翰野风残雪嵗将阑纷纷燕雀高飞尽独宿空林一夜寒
　　墨竹
　　翠佩瑶环昨夜风渚云飞尽楚王宫青娥舞罢婆娑曲人在空山月影中
　　画瓜
　　玉盘秋露水精寒氷齿余香嚼未残暑月为君清到骨不知身在画中看
　　画菜
　　坐怜幽意满闲庭长见春畦过雨青记得苏郎旧风味雪堂中夜酒初醒
　　墨牡丹二絶
　　老来青帝亦风流年少花王正黒头共忆东风旧游路乱红残紫不胜愁
　　浄洗浓妆不受尘墨池清赏称诗人休怜一朶扬州白犹是烟花梦里身
　　题画
　　步屧空林散夜凉断桥斜带入溪霜仙家晩饭无烟火犹记山中石髓香
　　白头翁图
　　名园芳事入新年绣羽无声意共传可是春风消不得白头如雪对花前
　　画马
　　野花开尽紫骝嘶老树风高落日低十载沙场无一战老来林下囓霜蹄
　　弃瓢图
　　至人于物本忘情瓢系犹嫌树里声应是向来新洗耳个中聴得更分明
　　梅月图
　　清溪倒影入空寒月色梅花共一般夜半落英看不见暗风吹堕玉栏干
　　画蝶
　　度竹穿花处处心暖风晴浪影浮沉亦知春去无多日犹在花丛与竹隂
　　戴胜
　　五月桑园叶再生呉蚕初熟暑风清山禽一夜头如锦贫女缲丝尚未成
　　沈石田山水
　　翠竹碧桐秋气高洞庭南望俯亭臯怪来落叶兼风下知是幽人读楚骚
　　画松为卜刑部从大题
　　云匝地黯无辉老榦盘空势不归疑是叶家堂上见夜深风雨墨龙飞
　　舟次奉新驿得戴侍御同年书知于前驿相待漫得一絶
　　一櫂江南本旧期宦途多事独栖迟东风几度停舟意惟有春潮夜夜知
　　浦桥得浅
　　落日芳村无犬声风沙两岸断人行须为系防空林下坐看前溪春水生

</div>
    <div class="pagination">
<a href="石仓历代诗选_page708.html">上一页</a><span>...</span><a href="石仓历代诗选_page704.html">704</a><a href="石仓历代诗选_page705.html">705</a><a href="石仓历代诗选_page706.html">706</a><a href="石仓历代诗选_page707.html">707</a><a href="石仓历代诗选_page708.html">708</a><span class="current-page">709</span><a href="石仓历代诗选_page710.html">710</a><a href="石仓历代诗选_page711.html">711</a><a href="石仓历代诗选_page712.html">712</a><a href="石仓历代诗选_page713.html">713</a><a href="石仓历代诗选_page714.html">714</a><span>...</span><a href="石仓历代诗选_page710.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
