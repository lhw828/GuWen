<!DOCTYPE html>
<html>
<head>
    <meta charset="UTF-8">
    <title>宋百家诗存 - 第 105 页/共 151 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋百家诗存 - 第 105 页/共 151 页</h1>
    <div class="content">　　东阳道中
　　野店梢头起灶烟江云弄色半晴天暗泉绕砌喧人语逺烧侵林照客鞯晚日未收鸡上树春风欲度鸟耘田布帆无恙归心稳才到家山又廹年
　　寒食曲
　　今年寒食好天色游人路青行不极寻山不惮千里逺往往啼号湿松柏一杯才酹坟上土只就坟前便歌舞故乡自有懊恼声插腰羊皮小番鼓吁嗟悲懽一饷间但恨死人不能语君不见北客纷纷俱落南先冡尽被沙尘漫影堂逢节具饮食魂魄夜行溪谷山
　　赏春
　　满酌黄封都市酒斜簪缥带御园花半酣更乞跳珠水独对风罏自煮茶
　　春懐
　　棠棃未落栁丝长斜望幽人作断肠已自不堪田父饮更能重入少年场山连莽莽荒陂白门掩萧萧野日黄想得故园疎外尊前催拍杜韦娘
　　暮
　　暮萧萧郎不归尊前谁忆旧歌词望夫乌臼浓于染叶叶惊秋恨欲飞
　　题尧章新成山堂
　　蚤将心事付渔樵君被幽人苦见招多种竹将挑笋吃旋栽松待斸柴烧壁间古画身多碎架上枯琴尾半焦犹有住山竆活计仙经盈卷一邨瓢
　　赠相士丁日宣
　　张公谓余可神仙薛顚谓余可英杰丁生谓二皆无成世间安有此竒絶麒麟阁上冠貂蝉龙虎鼎内治大丹兴来一笑埽燕然囘首已自升云端何如只向松江渡杨栁影边穿屋位卧看苍虬挟白云卷耴秋涛过江去
　　赠隐者
　　袁三栁大刘廿八长到先生卜肆边便拜逸妻为防氏更沽邨酒作家筵山公马在何须尔林屋丹成亦偶然独此老身无借赖为他人掷卦爻钱
　　书事
　　説战犹能聴闻尸不忍过役人愁似鬼病马瘦于驼甚欲参经纬其谁出揣摩中原有遗老无奈檄书何
　　感兴
　　在家常羡出家僧扰扰营营竟未曽相国舟中龙夺剑山人琴畔鬼吹灯従来不肯寻真诀更自无心学大乗汉室诸公鸣玉佩也须还我一枝藤
　　中秋日游能仁北寺两刹
　　轻云漠漠烟漫漫杖藜扶行不作难无量夀佛像最古未曽有经碑亦残秋花露顔色好客子着衣裳单题诗写寄莓苔壁勿使俗人相对看
　　赠虎丘僧道辉游天台
　　世赞碑文换穹龟上緑苔琵琶不可聴楼阁更堪哀竹动禅僧入梅香冻雀囘开圅繙内典日晚未归来
　　西湖即事
　　闲看浮鸥栖曲渚倦随奔鹿上荒陵松门过长廊静一架藤花供病僧
　　上强寺
　　方池流水碧溶溶怊怅灵蛇不易逢门外行人常立看一株唐末半枯松
　　隐者居
　　宻竹缘城便当篱野泉入戸自成池牀头一卷麻衣易更有寒山拾得诗
　　谢颐师见过
　　云卷道者方昼睡有僧奚为入桑杞惠然相过竆壑底共谭儒流佛宗防二家之风亦頽靡吹而飏之谁为起寒灰煨芋香透纸呼童就邻一賖米作糜煮菜相料理吾竆于世无比拟殷勤相觅有吾子谩书七字聊送似往供天嫔泣山鬼
　　初营鳯山
　　香草参差种幽花逐旋移既添醒酒石须着放生池春在年年好山来处处竒吹箫吾不解长啸却相宜
　　梅谷
　　香焰云头玉雪身缓行防咏岸乌巾始従谷里看修竹却向水边逢丽人客子去时方得月岭猿啼后更无春鳯凰欲下箫声紧狼藉瀛洲万斛尘
　　法华小院
　　偃盖着地卧清瑶傍渠走防入流觞台转若珠曲九淙淙不知休还赴石鲸口湾环合巨涧横桥傍蒲栁来看暮春余众緑浓似酒摩挲蘓陈刻愈觉嵗月久寺僧爱光熖捧送贵侯右至今星防居各自开户牖自弃眠云身谁钓月手夕阳令我归为尔重搔首
　　宿山中
　　畱连如有情蕙帐极空明晚粥知泉味昏钟度声稍容邻叟睡莫放防猿惊賸欲剜苔藓应当写姓名
　　爯游九溪
　　昔年九溪十八磵今度见之愈清真静依落落石路晚闲绕寂寂山家春可怜潺湲似畱客更觉曲折能随人得得杖藜未尽日野棠山杏亦精神
　　送人之官严陵
　　如君风貌又精神自合拖绅近紫宸平地有心开洞穴十年无俸着闲身已看青舫垂垂去须忆绯袍灔灔春君向元英台下过为言亦是学诗人
　　送人之金陵
　　江山不逐寒潮晚陵墓犹含古木春君入台城须访问个中定有六朝人
　　方壶集
　　汪莘字叔耕休宁人卓荦负俊才不屑习举子业隐居黄山好读易于诸子百家之书靡不硏究当时阆风刘次皋赠诗云一廛总揽溪山秀万卷森罗寳玉书嘉定间诏求直言莘三叩阙陈天变人事民穷吏污之弊行师布陈之法不报慈湖杨公曰真忧国爱君之言也时晦庵朱子召赴经筵莘上书言财不待先生而富兵不待先生而彊惟主上父子之间诸公所不能济者待先生而济朱子深然之后徐贰卿诣帅江东闻其履行髙洁将以遗逸荐未果晚年结庐栁塘自号方壶居士寓情诗酒毎饮辄醉醉辄赋诗其诗造境生而出语险不拘绳墨法度自为方壶一家言
　　水天月歌
　　朝立寒溪东暮立寒溪西一到神顿领熟视眼更迷水光不见水但见青光无表里天光不见天但见一片清烟涵无边水中有天天不湿天中有水水不入天邪水邪堕渺茫只是天光与水光月来水天中水天裹月如不裹月去水天中水天鏁月如不鏁明月下来不去时琉璃泡中珠一颗先是水天莫分别更添月色更亲切水色天色月色擘不开水光天光月光拈不来梦中酒渇不可忍一口吸下骊龙顖
　　日月莲花歌
　　余平生好观日月之象欲咏歌其致者久矣因阅华严有莲花日光明而玉川子又以黄钟夜月为是白莲浮出龙宫遂合而赋之为日月莲花歌云
　　伟哉天地间谁种两枝莲红莲一枝懐子鲜白莲一枝雪样妍两花径靣各千里压尽众草无朱铅不见卖花翁不知阿谁担南躔又北躔不见采花蜂但见乌蟾两防追过天津桥那边有时双晕更整整有时五彩尤戋戋有时露下花头湿有时风起花头偏五鳯衔入渊中渊六龙插入天中天一入一上知何年至今络绎如梭穿花敛作昏舒作昼世间未识春前后神农教民乱耕耨唐侯指出两花定节侯唐侯司花方少年朝朝暮暮长与花周旋茍非其人子莫传为花防得花中仙姚家爱花故不俗花前自鼓薫风曲防旗幻出芙蓉靣晚来旗脚薫风转此花不费一钱买付与后来司花作模楷青春飞过秋飞囘红白芙蓉花自开曽观尧舜山河去也见汉唐池馆来看花人逐年年改畴昔看花防人在惟有阿兄日珠姊月珠坐乗两花抚四海
　　潘别驾寄牡丹歌次韵
　　别驾寄我新诗章赏花须赏花中王我诵此诗欲大呌山川灵气未始亾忆昔少年健如虎两脚不住寻竒芳何曽着眼看桃李天台洞口呼刘郎痴皃騃女意自得不肯随我超凡常嵩山洛浦忽入梦秦人汉士俱堂堂仰天大笑不复道朱宫紫府森开张是时青春二三月姚家一树真黄裳其余牛家魏家种千红万碧罗新妆论花固是花中杰论人亦是人中祥不觉我醉花亦醉不觉花香我亦香气髙已压玉笥缀骨硬肯羡金钗行授我以元君之云篆沃我以王母之霞觞当时跳出生死窟自此踏倒名利场懐洞庭兮悲潇湘吟清风兮咏沧浪仙人击节相属和贱子起舞尤颠狂厯聘二十八列宿遍谒三十六上皇东风未断薫风起江北吹落江南藏天葩何年到此土形貌虽减神犹昌濓溪先生夸富贵东坡老子怜忠良不如煎酥煮面吃大胜三盌搜枯肠
　　瑞粟歌
　　君不见济隂九穗禾又不见河南六岐麦何似新安海阳县瑞粟一枝超简册嘉定四载六月中采来疑是东极东龙枝鳯冠云蕖丛令人多力善走顔色红六岐九穗何足道径欲一醉敲金钟赵君不敢畱驰以吿宰公宰公不敢畱驰以告太守意甚忠嘉定圣人坐法宫新安太守见此喜谓非竒花异卉同销金黄罗手自封爯拜献天门进入开天容吾闻粟有神其姓曰庆天吾闻粟字制其西曰金坚吾闻粟字释盖耴阳精相续如百川请君占所闻可以知开先我歌贺宰公宰公归太守我歌贺太守太守归我皇极天子大父母愿见太平万古万万古惟有贫儒多不知但愿食粟长无饥
　　击鼓行
　　栁塘有狂士酒防好击鼓殷出黄金骨里泪操出白玉心中苦此苦知为何人家寒宵心事乱如麻岑牟肯戴红槿防蹀足不数渔阳挝翻手作春杏开蚤覆手秋风叶如埽开元天子是天工那知尘起长安道我今击鼓一声髙彻天击鼓二声深彻泉天上拂开白日路地鏁掣断如飞烟豺狼闻之脑门裂狐鼠粉碎臭满穴惟有苍鳞火鬛双虬龙籋云揈雷骚屑青天洗出古时青日月洗出古时明百谷草木催发生鸾鳯亦作箫韶鸣走上半空望五岳插天截海蟠金城我皇无为人自宁此时方表鼓中声写作栁塘击鼓行
　　观雪行
　　仙人翦氷银河边仙风吹防花聨翩明星掩乱入我眼风紧一阵随天旋如今谁卧剡溪雪如今谁访山隂船古人气韵不可见晓来对此空悠然檐前未觉眼界豁临眺忽忆楼居仙若为畱得数玉树六月绕屋生清妍
　　对月与念六弟谭化作
　　新月长眉清娟娟照茅舍坐有吾弟俱因得竆造化初叹此个月涵浙复涵灞终忆此个月古夜复今夜日月天中行地下亦双明天地在太虚一防如流萍水轮载以浮风轮吹不停地譬鸡子黄天乃鸡子清天半绕地下天半出地上星辰附天旋昼夜成俛仰吾尝挥雷鞭骑龙日宫前整顿朝东皇拜手金乌傍日宫月宫畱不住翻身透过天顶去双手拨转赤精毬山河万象在里头此时见天不见地忆尝阅尽世间事防度穿入月之内防度穿出天之外防度天地刼火来只有太虚元不壊我自太虚观世间释迦老子皆等闲
　　春懐
　　黄鹂占髙林蝴蝶恋芳草达人能岸春皃女被春恼和风吹衣裳白日照懐抱天地为我园众目一何小东皇行仲月南极现朱鸟虞帝被袗衣周王在灵沼于飞既览徳于牣亦知道感此弥恨长冉冉以空老
　　青天夫何长白日又何促吹却防枝花成此一邨緑不嫌春已晚春晚爱不足谁能描晚春隐然在心曲我心如明镜万象相映烛我心如虚空万物自磨触斜阳红欲滴逺水光可匊中有太古人歌声出金玉
　　日酿天正緑风酣麦方秋闲携稚子辈眷言共春游芒鞵过涧壑竹杖穿林邱东西随所适语黙颇自由亦有一尊酒父子相献酬山花既含笑野草亦防忧一轮渐隐隐半规尚悠悠归路何所叹古人可与谋
　　曳杖登春台万物含光辉天地岂不大孤云独无依我友在东海古屋湘妃昔醉芙蓉浦今掩桃李扉不见已三年何由防王畿赠子青玉案报我紫金鞿日暗牛羊下月明乌鹊飞有生共如此扰扰徒増譩
　　春晚
　　晓来初晴天宇净如拭隔篱见花栁春气乱五色东君浑不管但为闲者得我方猎鹍鹏溟南复溟北
　　池馆
　　丈室明松水竹相因依卢橘冬已花日出黄蜂飞爱此禅房幽不踏市朝机时观彼苍意常与人愿违彼苍不可防青山又斜晖
　　竹涧
　　防髪篁竹中濯足寒涧流太阳正徘徊心与爽气游活活走龙鳞锵锵韵天毬于焉种荷花遥翦西湖秋亦思百顷緑薫风木兰舟青鸟去还来白鱼沉更浮竹涧鱼鸟家益觉吾庐幽
　　羣玉堂即事
　　真直院德秀招饮于羣玉堂自陈秘监武李秘阁道传任侍讲希夷而下有丁大着端祖宣校书缯曽侍郎従龙刘祭酒次皋凡八人当日相引临池看金鱼抚琴壶奕碧牋小纸吟诗诵赋诸公或诵余诗或诵余赋皆当日事也赋诗以纪一时之事并致懐归之意
　　蓬莱道山到者稀忽随飚驾同来归天横阆野望不尽地絶瀛海如无依初得松门入萧瑟渐绕苔径穿芳菲竒花异卉不可识但觉春事人间非髙檐长廊白日静朱帘緑幙清风防仰观羣玉三大字始忆上帝书所储赤图緑牒文字古空桑孤竹音调希饮中八仙各洒落琼林风月相光辉坐而投壶妙贯耳立而对奕工解围吟诗诵赋清且永何事頋我频歔欷君不见咸平景徳时太平都在杨刘诗又不见庆厯元祐际后来谁与欧蘓继只今延阁多才贤如玉在山珠在渊杨刘欧蘓未为老秦皇龟张俱少年有客野于孟东野更宜卢全作诗社碧牋小纸辱佳命青林紫笔令挥写君山天酒浇枯肠吸尽一架茶防香赠君千嵗白鹿健报我三尺金鱼光羽陵蠹简非我处老上龙庭欲飞去鳯台南轩又招手第一内宅由来住东西南北身已老安得丹液还元脑碧桃洞口花乱飞畱待归来不须埽
　　访建康刘守
　　敬公太古明月服爱公九天寒露浆畏公龙泉太阿劒喜公斑虎花蛇囊月中含月作懐抱露表滴露生清凉风尘澒洞要英杰太平润色须文章公昔荷橐侍紫皇公今握符坐建康纶巾羽扇夏日静鸣鸠乳燕南风长青天有月来堂堂白鹭分水鸣汤汤城头独立是谁子身长七尺须眉苍袖藏古劒咸阳市泪逐东风洒桃李一心只望金陵飞未到三更已千里北斗错落垂寒光愿公提起埽八荒刺人如影那见血激天孤竹如空桑
　　访曽侍郎
　　青天荡荡摩青铜紫防将相环西东大鹏一击九万里两翼不鼓乘长风大鹏飞到天门下天门无不耸观者列星退步失光彩九虎低头若凡马有鸟决去抢榆枋望而不见空断肠青天愈髙鹏愈逺岂不有意招八荒我今新安来狂歌钱唐市上有无情之吴山下有伤心之江水春已暮人未归平生不问鳜鱼肥若教买得青山住饱食笋蕨歌春晖
　　访吴安抚竹洲
　　忆昔见公十载前知公即日图凌烟而今见公十载后岂意翻为竹洲叟黄金照日天门开夜义安得生风雷龙文虎脊君当耴有才不用当谁哉中原寝庙无消息塞上无人能杀贼君王此志二十秋四海看君闲不得
　　题新安郡圃驻屐亭
　　赵恭荣王典郡时创亭名驻屐后其子希逺守徽一新此亭潘别驾皆有诗遂赋
　　先生昔牧紫阳城池边驻屐荷花生先王今居帝青阁嵗嵗荷花自开落华牓髙垂四十年银钩鐡画蛟龙纒公来对之不忍去如见先王在眼前愿公子孙满仙籍相继此邦森昼戟愿君与国为柱石长使邦人歌驻屐
　　鸡雏
　　负清袌黄圆如弹昆仑磅礴幽未判母鸡春日宿鸡栖躬抱乾坤入烹煆翼之腹之气自蒸有时踏转令交贯曚曚如困当昼中惺惺无眠过夜半食时莫恠唤不应凝然有在应难唤君不见隂阳气足有超越恍惚惚恍生神术数声隔殻闻淳音一防悬胎脱幽质母鸡惯事徐啄开可怜毛羽良毰毸却思里许若为活跧伏性命能低徊啄粟饮水孰教之天机自动曽何疑三三两两旋母脚出入南北相追随累然多寡乍磊落倐然先后无定着乘间疾数数不得往来旁午依前错闻道轮廻少安泊谪仙那能被法秋山归来酒初熟呼童烹鸡色自若杀与不杀莫忖度请君注目寒江倚山阁
　　题汪侍郎仲宗北山道院
　　北门之宅可防归北山之山天下稀自非君身有仙骨安得蓬壶阆苑相因依长松巨柏气淳古红鸾白鳯交横飞翔风万里促冬日金橘千树争光辉枢宻曽孙侍御子天资酷与前人似只今四十未为老不选蛾眉压闾里道院夜长霜月白豪气犹余好賔客蚤发春归花乱发蜨舞莺啼亦伤魄此言聊戏尔时事端可惜大皃只求上上考次皃只用平平策时运已衰当谢絶敌势方彊又须索北山主人那得闲袖中三尺青蛇斑有客不知其所往嵗莫江头雪一竿
　　方壶自咏
　　性静无一物心生有万端曽将魂魄錬不被鬼神瞒縦步地虽窄仰头天自寛裁诗偏得偶遇卦只成单三万六千刻四千三百时不思人事汩只怪嵗华驰命尝因道防家亦为诗幽懐聊自遣俗子莫令知事体向晚境情懐非少年平生不得地至死亦由天坐背暑弥胜行膺寒愈坚愿言过去苦莫与后来贤残腊天垂老新春日始孩君归混沌青帝出胚胎楼上独倚处海边相见来闲思栽五栁怒欲防三槐百嵗已过半只身谁与偕得因微悟道失在太开懐且托山花宿时従水竹斋神回天上活骨付月中埋谁和阳春曲仍操白雪音郊寒犹有骨岛瘦未无心云到防时看月当亏处寻可怜持玉尺终不度金针开禧元年四月自中都挈家还乡寓居城南十二月迁居栁溪上其夜大雪初二日盖宰来访约过县斋为一日欵深夜而归赋此
　　出郭已超俗住溪尤近真青天素知我白雪便随人守道何妨贱藏书不尽贫长懐社中友共发瓮头春世事偏宜假吾生只认真少知行路恶老爱在家贫宁接古时鬼怕逢今世人涧松方卧雪野草亦争春毎恨投南鹊尤怜向北枝虽防今士笑恐有后人思运火解朝冻咽津充夜饥不来溪上住那得雪中诗脱命市朝隘侧身桑梓深山含首阳色水带汨罗音中夜不能寐万端都上心邻鸡犹未动沙鸟已相寻茅屋冻将压柴扉寒不开交朋防竿竹兄弟数枝梅渡口月初出沙头人正廻客居殊自在嵗事亦相催朱减顔愈皱霜添鬓却新文章应舍我富贵不如人照破生前物思穷死后神谓宜休仕汉何必只逃秦积雪滴还冻斜阳隂复明千峰浓淡碧一水浅深清医卜犹真禄樵渔亦羙名人皆云有命我独得无生筑室深山里开门古涧边月髙猿子叫日晏虎皃眠带雪挑黄菜敲冰取碧泉不知居士乐空受俗人怜
　　懐朱晦庵先生
　　道在羲皇孰断金至令出处合天心青山白云有生路流水落花无足音世外太古日色静洞中一片春风深自怜晚辈膺服久亦许杖履来相寻
　　夀髙秘书
　　万壑千嵓映翠霞越王城下竞传夸青天白日秘书舫乳燕鸣鸠内相家髙浪趣潮沧海直大鹏横击五云斜自吹玉笛相为夀昨夜菖蒲吐紫花
　　夀何尚书
　　雪艇风帆去玉京故家猿鹤相欢迎九天气毋壶中足十月婴皃顶上行曽问何修能至此但云无欲自然成夜来梦向山庄立一炷清香彻太清
　　寄商察院【飞卿　嘉定四年秋】
</div>
    <div class="pagination">
<a href="宋百家诗存_page104.html">上一页</a><span>...</span><a href="宋百家诗存_page100.html">100</a><a href="宋百家诗存_page101.html">101</a><a href="宋百家诗存_page102.html">102</a><a href="宋百家诗存_page103.html">103</a><a href="宋百家诗存_page104.html">104</a><span class="current-page">105</span><a href="宋百家诗存_page106.html">106</a><a href="宋百家诗存_page107.html">107</a><a href="宋百家诗存_page108.html">108</a><a href="宋百家诗存_page109.html">109</a><a href="宋百家诗存_page110.html">110</a><span>...</span><a href="宋百家诗存_page106.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
