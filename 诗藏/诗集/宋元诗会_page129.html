<!DOCTYPE html>
<html>
<head>
    <meta charset="UTF-8">
    <title>宋元诗会 - 第 129 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 129 页/共 221 页</h1>
    <div class="content">　　感遇【二首】
　　山人白玉京去去何缥缈琼楼十二层珑泛云表银湟月为波万顷即池沼秋来宫殿光逗落人间晓空际时澄明烟霞眇青鸟可望不可到所思空杳杳
　　松柏地之灵草莽亦同茂愿得区域中人心复纯素苍梧会稽隂累累见陵墓六合无知音青山有归路人生惜朱顔贤哲长还顾昨夜露华台谁不怨秋暮
　　怀越中兼示山隂诸明士
　　厌见人境喧清游忆灵越东南千万山浮青满寥泬从来鉴中景形胜人间絶月湛换鹅溪云起蔵书穴客子若飘蓬俄与故人别尺素未及通芳草已云歇所悲行路难俛仰损名节鸣雁欲东飞寄语谢明月
　　早秋吟
　　山家昨夜房栊冷梧桐一叶飘金井长天如水净藏云明月含晖变秋景桂枝花折风飘飘谁在髙楼吹玉箫人间不见槎升汉天上将看鹊作桥年少征人在何处白露霑衣未归去海畔今无漂母家江南谁与王孙遇
　　浙江晩望
　　暮色看无际秋空水混天片帆飞鸟外新月落潮邉隔越山形小吞吴地势偏防人来往者早晩渡头船
　　题径山寺
　　翠防羣山外连天势未休云迷飞鸟道雨出溅龙湫僧在深云定香和杳霭浮人间游不到台殿自清秋
　　郎侍郎致仕
　　平时独髙谢道胜欲韬光白髪辞明主青山恋故乡药畦容鹤到吟径恐云蔵更爱禅林卧时来拂石牀
　　泛若耶溪
　　越水乗春泛船掩又开好山沿岸去骤雨落花来榜影樵人渡歌声浣女回沧浪无限意日暮更悠哉
　　山亭晚春
　　山庭晚来静林石自巉巉犬去吠人语花飞恣鸟衔晴烟熏茂草照日蔼高杉更喜团圎月清光下碧嵒
　　寄怀泐潭山月禅师
　　闻道安禅处松萝杳隔溪清猿定中发幽鸟坐邉栖云影朝晡别山峯逺近齐不知谁问法雪夜立江西
　　送客还道中作
　　北郭送之子日斜还旧居路泥侵晓润晦月逼春余桑柘雨中绿人烟闗外疎依然见风俗归兴混樵渔
　　入石壁山
　　身似浮云歳不留尘中扰攘只宜休老来已习青萝子隠去应追帛道猷直入乱山宁计路俄看落叶始知秋他时谷口人相遇莫问裁诗谢五侯
　　酬杨公济早过天竺呈明智及同游二老
　　涧北夜依禅舎宿峰南今访讲师堂初行松路爱清晓及过石溪闻异香日色暖烘诸壑净晴岚翠泼几峰光道标尚客何髙趣更饮吾曺柏叶汤
　　新嵗连雨不止因寄公济兼简贤令强公
　　寒郊才喜嵗华新景物隂隂又一旬云带天低垂压野雨蔵春昼暗迷人宁愁灯火妨明月却叹诗家惜令辰陶令而今卧江国倚楼吟望更谁亲
　　尚　顔
　　夷陵即事
　　不难饶白髪相续是滩波避世嫌身晩思家乞梦多暑衣经雪着冻研向阳呵岂意临岐路还闻圣主过志　诠
　　夕归
　　落日寒蝉鸣独归林下寺松扉竟未掩片月随行屦惟闻犬吠声又入青萝去
　　虚　中
　　赠栖禅上人
　　岩房髙且静住此防寒暄鹿嗅安禅石猿啼乞食村朝阳生树罅古路透云根独步闲相觅凄凉碧洞门清　尚
　　赠樊川长老
　　瘦顔诸骨现满面雪毫垂坐石鸟疑死出门人谓痴照身潭入楚浸影桧生隋太白曾经夏清风凉四肢希　昼
　　书崇师房
　　诗名在四方独此寄闲房故域寒涛濶春城夜梦长禽声沈逺水花影动回廊几为分题客殷勤扫石牀
　　寄怀古
　　见说鹏隂僻人烟半杂羌秋深邉日短风动晓笳长树势分孤垒河流出逺荒遥知林下客吟苦夜禅忘
　　送嗣端东归
　　逺念生泉石人中事欲销卷衣城木落寻寺海山遥帆影迷寒雁经声隠暮潮后期俱未定况我鬓先凋
　　送可伦赴广南转运凌使君见招
　　别语畏残漏心县瘴海邉回期无定日去路极遥天苦雾沈山郭寒沙涨隰田防宵寻使府清话废闲眠
　　早春阙下寄观公
　　客心长念隠早晩得书招看月前期阻论山静会遥微阳生逺道残雪下中霄坐见青门栁依依又结条保　暹
　　宿宇昭师房
　　与我难忘旧多期病此房卧云归未得静夜话空长草际沈萤影杉西露月光天明共无寐南去水茫茫
　　早秋闲寄宇公
　　窓虚枕簟明微觉早凉生深院无人语长松滴雨声诗来禅外得愁入静中平逺念西林下相思合慰情文　兆
　　宿西山精舎
　　西山乗兴宿静称寂寥心一径杉松老三更雨雪深草堂僧语息云阁磬声沈未遂长栖此双峰晓待寻
　　送简长师之洛
　　动静非常态超然西去心水期经洛聴云约到嵩吟斋访烟村逺禅依竹寺深秖应风雅道相府是知音行　肇
　　郊居吟
　　静室帘孤卷幽光坠露多径寒杉影转窓晩雪声过茗味沙泉合罏香竹霭和遥懐起深夕旧寺隔沧波
　　送文光上人西逰
　　髙木坠残霖闗河入逺心嵩游忘楚梦华近识秦音塔古县图认碑荒背烧寻几思兴替事独上灞陵吟清　顺
　　【字怡然西湖诗僧与可久号逸老者所居皆湖山胜处清顺性尤约介不妄交人常致乏食处之泊如也】
　　书景舒庵壁
　　大布君能着始知蚕口非冢间容一榻身外只三衣防戒避生草净心观落晖寂寥能自守今世固应稀
　　偶题
　　竹暗不通日泉声落如雨春风自有期桃李乱深坞简　长
　　送僧南归
　　渐老念乡国先归独羡君吴山全接汉江树半藏云振锡林烟断添缾涧月分重栖上方定孤狖雪中闻
　　送行禅师
　　南国山重叠归心向石门寄禅依鸟道絶食过渔村楚雪黏缾冻江沙溅衲昏白云深隠处枕上海涛翻
　　赠浩律师
　　浩也毘尼学精于玉帐严蚁酣停扫砌燕乳记钩帘茶鼎敲氷煮花壶漉水添梦回池草绿忍践绿纎纎惟　鳯
　　与行肇师宿庐山栖贤寺
　　水瀑寒侵室围炉静话长诗心全大雅祖意会诸方磬断危杉月灯残古塔霜无眠向遥夕又约去衡阳
　　吊长禅师
　　霜钟侵漏急相吊晩悲浓海客传遗偈林僧写病容潄泉流落叶定石集鸣蛩回首云门望残阳下逺峰懐　古
　　寺居寄简长
　　雪苑东山寺山深少往还红尘无梦想白日自安闲杖履苔痕上香灯树影间何须更飞锡归隠沃洲山
　　居天柱山
　　四野豁家庭柴门夜不扄水邉成半偈月下了残经虽逐诸尘转终当一念醒未知斯旨者万役尽劳形智　圎
　　赠闻聪师
　　澹然尘虑絶禅外苦风骚性觉眠云僻名因背俗髙水烟蒸纸帐寒髪涩铜刀几宿秋江寺闲吟聴夜涛遵　式
　　酬伉上人
　　髙卧清闲极谁能更似君山光晴后见瀑响夜深闻拾句书幽石收茶踏乱云江头待无事终学弃人羣
　　赠智伦弟
　　溪竹拥疎帘溪云冷不厌千岩惟虎伴一讲许诗兼煮茗敲氷柱防经就雪檐有时开静户寒日下峰尖元　肇
　　【淳熈中人号淮海有语録及淮海诗集行世】
　　虎丘
　　沧海何年涌秦传虎踞丘池空剑光冷坟阙鬼吟愁石碍楼台侧烟深草木浮呉人贪胜槩春尽亦来游
　　径山
　　东西两径幽嵗晩得同逰壑霁隂犹在溪云冻不浮鸟惊樵斧重猿挂树枝柔怕有梅花发因行到水头善　珍
　　山行晩归
　　药径入云林晩晴扶杖吟照泥星复雨经朔月犹隂树折怜巢覆泉清见叶沈爱闲自如此不是学灰心
　　春寒
　　松间灯夕过顾影在天涯雪暝迷归鹤春寒误早花艰难知世味贫病厌年华故国风尘外无人可问家如　璧
　　次韵答吕居仁
　　向来相许济时功大似频伽响逺空我已定交木上座君犹求旧管城公文章不疗百年老世事能排双颊红好贷夜窓三十刻胡牀趺坐究幡风
　　显　万
　　送炭与湘山西堂恵然师
　　纷纷向火乞儿多独有君如择乳鹅万鍜炉中寻粲可一堆灰里拨隂何雪欹败屋闲犀柄草卧空庭任雀罗急送乌薪相暖热恐随春梦入南柯
　　可　观
　　入院登座其日重九
</div>
    <div class="pagination">
<a href="宋元诗会_page128.html">上一页</a><span>...</span><a href="宋元诗会_page124.html">124</a><a href="宋元诗会_page125.html">125</a><a href="宋元诗会_page126.html">126</a><a href="宋元诗会_page127.html">127</a><a href="宋元诗会_page128.html">128</a><span class="current-page">129</span><a href="宋元诗会_page130.html">130</a><a href="宋元诗会_page131.html">131</a><a href="宋元诗会_page132.html">132</a><a href="宋元诗会_page133.html">133</a><a href="宋元诗会_page134.html">134</a><span>...</span><a href="宋元诗会_page130.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
