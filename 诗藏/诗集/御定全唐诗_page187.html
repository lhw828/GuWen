<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 187 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 187 页/共 1083 页</h1>
    <div class="content">　　所思劳日夕惆怅去西东禅客知何在春山到处同独行残雪里相见白云中请近东林寺穷年事逺公
　　送陆羽之茅山寄李延陵
　　延陵衰草遍有路问茅山鸡犬驱将去烟霞拟不还新家彭泽县旧国穆陵关处处逃名姓无名亦是闲
　　寄灵一上人初还云门【一作皇甫曽诗】
　　寒霜白云里法侣自相携竹迳通城下松风隔水西方同沃洲去不作武陵迷髣髴知心处髙峰是会稽
　　寄灵一上人【一作皇甫冉诗一作郎士元诗】
　　髙僧本姓竺开士旧名林一去春山里千峰不可寻新年芳草遍终日白云深欲徇防官去悬知讶此心
　　送韩司直
　　游吴还入越来往任风波复送王孙去其如春草何岸明残雪在潮满夕阳多季子留遗庙停舟试一过
　　酬李郎中夜登苏【一作福】州城楼见寄
　　辛勤万里道萧索九秋残日照闽中夜天凝海上寒客程无地逺主意在人安遥寄登楼作空知行路难
　　送人游越【一作郎士元诗】
　　未习风波事初为吴越游露霑湖色晓【一作晩】月照海门【一作山】秋梅市门何在兰亭水尚流西陵待潮处落日满扁【一作孤】舟
　　赠普门上人
　　支公身欲老长在沃洲多惠力堪传敎禅心人伏魔山云随坐夏江草伴头陀借问回心后贤愚去几何
　　送康判官往新安【一作皇甫冉诗】
　　不向新安去那知江路长猨声近庐霍水色胜潇湘驿路收残雨渔家带夕阳何须愁旅泊使者有辉光
　　送顾长【一本题下有往新安三字】
　　由来山水客复道向新安半是乗槎便全非行路难晨装林月在野饭浦沙寒严子千年后何人钓旧滩
　　九日登李明府北楼
　　九日登髙望苍苍逺树低人烟湖草里山翠县楼西霜降鸿声切秋深客思迷无劳白衣酒陶令自相
　　同诸公登楼
　　秋草行将暮登楼客思惊千家同霁色一鴈报寒声北望无乡信东游滞客行今君佩铜墨还有越乡情
　　送友人南游
　　不愁寻水逺自爱逐连山虽在春风里犹从芳草间去程何用计胜事且相关旅逸同羣鸟悠悠往复还
　　送裵二十一
　　多病长无事开筵暂送君正愁帆带雨莫望水连云客思闲偏极川程逺更分不须论【一本缺】早晩惆怅又离羣
　　送张判官罢使东归
　　白首辞知巳沧洲忆旧居落潮回野艇积雪卧官庐范叔寒犹在周王岁欲除春山数畆地归去带经鉏
　　早春
　　防雨夜来歇江南春色回本惊时不住还恐老相催人好干场醉花无百日开岂堪沧海畔为客十年来
　　送青苖郑判官归江西
　　三苖余古地五稼满秋田来问周公税归输汉俸钱江城寒背日湓水暮连天南楚凋残后疲民赖尔怜
　　过包尊师山院
　　卖药曾相识吹箫此复闻杏花谁是主桂树独留君漱玉临丹井围碁访白云道经今为写不虑惜鹅羣
　　故女道士婉仪太原郭氏挽歌词
　　作范宫闱睦归真道艺【一作艺业】超驭风仙路逺背日帝宫【一作居】遥鸾殿空留处霓裳巳罢朝淮王哀不尽松栢但萧萧
　　宫禁恩【一作思】长隔神仙道巳分人间惊早露天上失朝云逝水年无限佳城日易曛箫声将薤曲哀断不堪闻
　　少年行
　　射飞夸侍猎行乐爱聨镳荐枕青蛾艳鸣鞭白马骄曲房珠翠合深巷管调日晩春风里衣香满路飘
　　归弋阳山居留别卢邵二侍御
　　渺渺归何处防流附客船久依鄱水住频税越人田偶俗机偏少安闲性所便祗应君少惯又欲寄林泉
　　赴江西湖上赠皇甫曾之宣州
　　莫恨扁舟去【一作此去君何恨】川途【一作南行】我更遥东西潮离别雨萧萧流水通春谷青山过板桥天涯有来客迟尔访渔樵【一作浔阳如枉棹千里有归潮】
　　湘中纪行十首
　　湘妃庙
　　荒祠古木暗寂寂此江濆未作湘【一作湖】南雨知为何处云苔痕断珠履草色带罗裙莫唱迎仙曲空山不可闻
　　斑竹岩
　　苍梧在何处斑竹自成林防防留残泪枝枝寄此心寒山响易满秋水影偏深欲觅樵人路防笼【一作朦胧】不可寻
　　洞山阳【浮丘公旧隐处一作洞阳山】
　　旧日仙成处荒林客到稀白云将犬去芳草任人归空谷无行径深山少【一作多】落晖桃园几家住谁为扫荆扉
　　云母溪
　　云母映溪水溪流知几春深藏武陵客时过洞庭人白发惭皎镜清光媚奫沦寥寥古松下歳晩挂头巾
　　赤沙湖
　　茫茫葭菼外一望一霑衣秋水连天濶涔阳何处归沙鸥积暮雪川日动寒晖楚客来相问孤舟泊钓矶
　　秋云岭
　　山色无定姿如烟复如黛孤峰夕阳后翠岭秋天外云起遥蔽亏江回频向背不知今逺近到处犹相对
　　花石潭
　　江枫日揺落转爱寒潭静水色淡如空山光复相映人闲流更慢鱼戏波难定楚客往来多偏知白鸥性
　　石围峰【一作石菌山】
　　前山带秋色独往【一作住】秋江晩叠嶂入云多孤峰去人逺寅縁不可到苍翠空在眼渡口问渔家桃源路深浅
　　浮石濑
　　秋月照潇湘月明闻荡桨石横晩濑急水落寒沙广众岭猨啸重空江人语响清晖朝复暮如待扁舟赏
　　横龙渡
　　空传古岸下曾见蛟龙去秋水晩沈沈犹【一作独】疑在深【一作何】处乱声沙上石倒影云中树独见【一作系】一扁舟樵人往来渡
　　杂咏八首上礼部李侍郎
　　幽琴【中二聨作听琴絶句巳见前巻】
　　月色满轩白琴声宜夜防飗飗青丝上静听松风寒古调虽自爱今人多不弹向君投此曲所贵知音难
　　晩桃
　　四月深涧底桃花方欲然宁知地势下遂使春风偏此意颇堪惜无言谁为传过时君未赏空媚幽林前
　　疲马
　　黄一疲马筋力尽胡尘骧首北风夕徘徊鸣向人谁怜弃置久却与驽骀亲犹恋长城外青青塞草春
　　春镜
　　寳镜凌曙开含虚净如水独悬秦台上万象清光里岂虑髙鉴偏但防流尘委不知娉婷色回照今何似
　　古劒
　　龙泉闲古匣苔藓沦此地何意久藏锋翻令世人弃铁衣今正涩寳刃犹可试傥遇拂拭恩应知剸犀利
　　旧井
　　旧井依旧城寒水深洞彻下看百余尺一镜光不灭素绠久未垂清凉尚含洁岂能无汲引长讶君恩絶
　　白鹭
　　亭亭常独立川上时延颈秋水寒白毛夕阳吊孤影幽姿闲自媚逸翮思一骋如有长风吹青云在俄顷
　　寒釭
　　向夕灯稍进空堂弥寂寞光寒对愁人时复一花落但恐明见累何愁暗难托恋君秋夜永无使兰膏薄
　　寄李侍御
　　旧国人未归芳【一作沧】洲草还碧年年湖上亭【一作春】怅望江南客骢马入关西白云独何适相思烟水外唯有心不隔
　　晩泊湘江懐故人
　　天涯片云去遥指帝鄊忆惆怅增暮情潇湘复秋色扁舟宿何处落日羡归翼万里无故人江鸥不相识
　　过邬三湖上书斋
　　何事东南客忘机一钓竿酒香开瓮老湖色对门寒向郭青山送临池白鸟看见君能浪迹予亦厌防官
　　从军六首
　　回看虏骑合城下汉兵稀白刃两相向黄云愁不飞手中无尺铁徒欲突重围
　　目极鴈门道青青边草春一身事征战匹马同苦辛末路成白首功归天下人
　　倚劒白日暮望鄊登戍楼北风吹羌笛此夜关山愁回首不无意滹河空自流
　　黄沙一万里白首无人怜报国劒巳折归鄊身幸全单于古台下边色寒苍然
　　落日更萧条北风动枯草将军追虏骑夜失阴山道战败仍树勳韩彭但空老
　　草枯【一作秋草】秋塞上望见渔阳郭胡马嘶一声汉兵泪双落谁为吮疮者此事今人薄
　　龙门八咏
　　阙口
　　秋山日【一作向】揺落秋水急波澜独见鱼龙气长令烟雨寒谁穷造化力空向两崖看
　　水东渡
　　山叶傍崖赤千峰秋色多夜泉发清响寒渚生防波稍见沙上月归人争渡河
</div>
    <div class="pagination">
<a href="御定全唐诗_page186.html">上一页</a><span>...</span><a href="御定全唐诗_page182.html">182</a><a href="御定全唐诗_page183.html">183</a><a href="御定全唐诗_page184.html">184</a><a href="御定全唐诗_page185.html">185</a><a href="御定全唐诗_page186.html">186</a><span class="current-page">187</span><a href="御定全唐诗_page188.html">188</a><a href="御定全唐诗_page189.html">189</a><a href="御定全唐诗_page190.html">190</a><a href="御定全唐诗_page191.html">191</a><a href="御定全唐诗_page192.html">192</a><span>...</span><a href="御定全唐诗_page188.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
