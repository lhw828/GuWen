<!DOCTYPE html>
<html>
<head>
    <meta charset="UTF-8">
    <title>全宋诗 - 第 9608 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9608 页/共 11672 页</h1>
    <div class="content">杨万里　卧治斋夜坐
    今年一雪遍江淮，半月晴光冻不开。
    孤坐郡斋人寂寂，一枝红烛两瓶梅。

杨万里　乌臼烛
    焰白光寒泪亦收，臼灯十倍蜜灯休。
    忘情也似诚斋叟，烧尽心时不泪流。

杨万里　乌祈酒二首
    入到严州不识田，一江两岸万青山。
    乌祈酒味君休问，费尽江波卖尽钱。

杨万里　乌祈酒二首
    毛永乌祈山两崖，家家酒肆向江开。
    也知第一蒲萄色，只问米从何处来。

杨万里　乌贼鱼
    秦帝东巡渡浙江，中流风紧墬书囊。
    至今收得磨残墨，犹带宫车载鲍香。

杨万里　无讼堂观檐间蛛丝
    蜘蛛作网秪愁疏，密了还遭小雨余。
    漏却飞虫浑细事，无妨网得万真珠。

杨万里　无题
    坐看胡孙上树头，旁人只恐堕深沟。
    渠侬狡狯何须教，说与旁人莫浪愁。

杨万里　吴春卿郎中饷腊猪肉，戏作古句
    老夫畏热饭不能，先生馈肉香倾城。
    霜刀削下黄水精，月斧斫出红松明。
    君家猪红腊前作，是时雪没吴山脚。
    公子彭生初解缚，糟丘挽上凌烟阁。
    却将一脔配两螯，世间真有杨州鹤。

杨万里　吴母叶氏大孺人挽词
    发以留宾短，家从教子贫。
    班衣奉当署，象服镜湖春。
    许穆诗还废，班姑史尚新。
    不堪萱草露，也解泣慈亲。

杨万里　五更过无鍚县，寄怀范参政尤侍郎
    苏州欲见石湖老，到得苏州发更了。
    鍚山欲见尤梁溪，过却鍚山元不知。
    起来灵岩在何许，回首惠山亦无处。
    又生万事不可期，快然却向常州去。

杨万里　五更入宣城，诣天庆观朝谒
    晓露双溪水，秋风百舫桥。
    行穿子城过，却望女墙遥。
    落月能相伴，疏锺似见招。
    小亭憩山半，换马上迢巃。

杨万里　五羊官舍春尽晚步西园荷桥
    波底金鸦夺眼明，脚根蟚蝬界天横。
    瘦藤欲度还休去，试数荷钱几个生。

杨万里　五月三日早起步东园，示幼舆子
    雨香不及露华香，竹液花膏馥葛裳。
    侬与晓星成二客，更无人共上番凉。
    筠箕苕帚两无踪，窃果畦丁职不供。
    老子不来才几日，松花槲叶满亭中。

杨万里　五月十六夜，病中无聊，起来步月五首
    抛官放浪十三年，底事今年病嬾残。
    旧健肯饶梅摘索，新羸翻羡竹平安。

杨万里　五月十六夜，病中无聊，起来步月五首
    无求不必位三公，一饱何须禄万锺。
    只有人生安乐好，享他明月与清风。

杨万里　五月十六夜，病中无聊，起来步月五首
    人睡方酣鸡未知，起来叫转月华西。
    南风吹落北斗柄，细数月中丹桂枝。

杨万里　五月十六夜，病中无聊，起来步月五首
    夏日虽炎夜却清，四更还更胜三更。
    露从玉兔须根落，风在银河浪底生。

杨万里　五月十六夜，病中无聊，起来步月五首
    道是月明星便稀，阿暪此句未为奇。
    今霄斗柄也不见，一镜孤光天四垂。

杨万里　五月一日过贵溪舟中苦热
    半月阴凉天气佳，今朝新暑不饶些。
    一生怕热长逢热，千里还家未到家。
    入却船来那得出，恰方日午几时斜。
    劝君莫爱高官职，行路难时却怨嗟。

杨万里　午过横林，回望惠山二首
    道是冰销快水程，不知青女解藏冰。
    芦花多处竹阴底，砌作瑶堤不计层。

杨万里　午过横林，回望惠山二首
    雪余官路已生尘，犹喜长河水稍深。
    恨杀惠山寻不见，忽然追我到横林。

杨万里　午过乌东
    险尽涂初坦，寒轻日向中。
    稻云迟雨碧，荞雪早霜红。
</div>
    <div class="pagination">
<a href="全宋诗_page9607.html">上一页</a><span>...</span><a href="全宋诗_page9603.html">9603</a><a href="全宋诗_page9604.html">9604</a><a href="全宋诗_page9605.html">9605</a><a href="全宋诗_page9606.html">9606</a><a href="全宋诗_page9607.html">9607</a><span class="current-page">9608</span><a href="全宋诗_page9609.html">9609</a><a href="全宋诗_page9610.html">9610</a><a href="全宋诗_page9611.html">9611</a><a href="全宋诗_page9612.html">9612</a><a href="全宋诗_page9613.html">9613</a><span>...</span><a href="全宋诗_page9609.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
