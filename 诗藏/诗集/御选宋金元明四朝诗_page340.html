<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 340 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 340 页/共 1044 页</h1>
    <div class="content">　　种树莫种垂杨枝结交莫结轻薄儿杨枝不耐秋风吹薄交易结还易离君不见昨日书来两相忆今日相逢不相识不如杨柳犹可久一度春风一回首
　　招子昂饮歌
　　与君相逢难草草与君相逢苦不早人生何处少泥涂此日飘零武林道武林城中马如云闭屋狂歌人不闻狂歌自笑君亦笑依然狂絶不如君君歌岂是真狂者青衫少日春潇洒至今俊笔五花纹最惜青眸十行下虚名何用等灰尘不如世上蓬蒿人黄金偏趋不贫室白发难老无愁身风雨无情亦如此凄凄但聒穷人耳不见朱楼髙到天凤箫龙管连朝起连朝笙管可奈何我歌且止须君歌青天白云望不极坐见緑水生层波我生何为被狂恼江头鱼肥新酒好从今作乐醉倒与君相逢难草草
　　采藤行
　　君不见四明山下寒无粮九月种麦五月尝一春辛苦无别业日日采藤行逺冈山深无虎行不畏老少分山若相避忽然遇藤随意斫手触藤花落如猬藤多力困一颦伸对面闻声不见人日昃将来各休息妻儿嬾拂灶中尘须臾叩门来海贾大藤换粮论斛数小藤输市亦值钱籴得官粳甜胜乳明朝满意作晨炊饱饭入山须晚归南村种麦空早熟逐日扃门忍饥哭
　　义蜂行
　　山翁爱蜂如爱花山蜂营蜜如营家蜂营蜜成蜂自食翁亦借蜜禆生涯每当山蜂采花出翁为守关司徼遮朝朝莫莫与蜂狎颇识蜂羣分等差一蜂最大正中处千百以次分来衙丛屯杂聚本无算势若有制不敢哗东园春晴草木媚漫天蔽野飞横斜须防骈翼致隽永戢戢不啻输牛车似闻蜜成有所献俦类不得先磨牙重防覆卫自严宻虽有毒螫何由加一朝大蜂出不戒舂容靓饰修且姱蜻蜓忽来伺其隙抟击少坠遭虾蟇羣蜂仓皇迷所适谒走欲絶声呀呀求之不得久乃定复结一聚犹如麻我来访翁亲目睹拊髀不觉长咨嗟翁言蜂种幸蕃盛众以义聚尤堪嘉乌衣槐安传自古蛮触分据两角蜗虽云仿佛存国族徒以纪异其词夸博劳舅妇恨翼短鼈灵异姓争荒遐岂如兹蜂互推举一体同气无疵瑕我怜翁言私诮责扶伤早媿隋侯蛇况伊二毒俱下类琐细不足劳鞭挝前尤往悔俱勿论事防倚伏来尚赊新房才成蜂未壮旧房委弃随泥沙
　　飞花行赠马衢州时马在建岙别业
　　山上风花山下飞花飞欲尽山翁归归来亦自忘行迹但觉满地红依依余花更惜随春去溪上游人山下路恋家渔父断来踪难老刘郎记前度花开花落春风前我昔与翁同少年只今鹤去但华表何处乌啼悲杜防游人自游春自暮从翁问花花不语且当向花日日醉醉倒花前学花舞
　　吾丘衍
　　古采莲
　　湿风吹花生冷香冯夷为舞氷丝裳霏霏粉金飘晚塘浮兰舟鼓桂楫歌采莲为君发迟迟归来弄明月
　　洛城晓
　　洛阳晓气浮春空花风漾暖香蒙蒙油车碧钿金騕褭染露蹴烟移海红回廊复宫洞房隔梦入瑶台买春色叠柳蛾睂蜀帐昬谩识铜驼锦香陌鸾悲镜舞秋茫茫帘移日光春昼长春昼长恨春草胡蝶飞来鬓先老
　　龚璛
　　楚云湘水图歌谢张师夔教授
　　离骚之国几千里十幅蒲帆顺风驶顺风犹须两月程伊谁移来堕书几张君墨妙游戏尔乱峰因君接天起苍然古木摧不死君应曾隐茅屋底得非是间种兰芷惨澹经营那及此松连阁上听秋声读书眼花字如蚁玉立长身挟童子披圗置我平生喜忆昔诗家爱许浑淩歊荒台寻旧址云何姑孰大江边望湘潭云尺有咫我今识君意总为诗料理云兮楚之云水兮湘之水回雁夕阳衔一苇山髙见衡岳江逺防南纪君兮君兮可奈何我诗敢劘屈贾垒
　　黄庚
　　古意
　　庭前有髙树风挠无停枝寒乌噤不鸣夜半环树飞托身未得所三帀情依依髙飞犯霜露低飞触茅茨乾坤岂不容振羽将安之徘徊恋明月顾影徒伤悲
　　醉时歌
　　茫茫古堪舆何日分九州九州封域如许大仅能着我胸中愁浇愁须是如渑酒麴波酿尽银河流贮以倒海千顷黄金罍酌以倾江万斛玻瓈舟天为青罗幕月为白玉钩月边天孙织云锦制成五色防茸裘披裘把酒踏月窟长揖北斗相劝酬一饮一千石一醉三千秋髙卧五城十二楼刚风冽冽吹酒醒起来披发骑赤虬大呼洪崖拉浮丘飞上昆仑山顶头下视尘寰一培塿挥斥八极逍遥游
　　尹廷髙
　　车中作古乐府
　　车歴辘车歴辘驴牛逐逐双转毂可怜喘汗更鞭朴行到深更鞭转速老夫平生苦晕两手扶头身蹙缩停车少憩日又出束栝营炊道傍屋牛疲马跛筋力絶世上利名心未足前车未去后车续车歴辘车歴辘老夫柳下眠正熟铃丁当铃丁当大车小车摆作行问渠捆载有何物云是官满非经商蟠螭金圅五色毯钿螺椅子象牙牀美人娇娇如海棠面帘半染尘土黄迎门软脚閙亲旧提擎酪瓮刲肥羊人生富贵归故乡铃丁当铃丁当老夫北行书满箱
　　张可久
　　君山行
　　蜀江湘流合千里中有苍崖压秋水仙人金冠坐铁船反披紫裘初醉起小龙二女相从游睂山低压青黛羞寄书不通双泪流三十六宫明月秋花边闲袖玉堂手老来顿觉嫦娥丑岳阳楼下唤开门神仙几年曾醉否扶云老鹤去不还青青一防天涯山
　　赵文
　　婕妤怨
　　团团一片氷出自蚕女红何言入君手动揺生清风一朝弃箧笥零落如秋蓬时节自当尔君子讵无终
　　琼花上天歌
　　朔风吹沙堆浪白二十四桥沈冷月顚风夜半撼芜城雪萼琼丝破空碧金缾歳歳献君王玉罂泛酒莲花香明光殿暗沙漠逺人自无情花断肠落蕊飞天识天路何如拔树飞升去唐昌游女再归来城中只卖琼花露江南俘客吟如叫想像裁辞不成调天宫夜半按霓裳玉女擎花紫皇笑
　　上之回
　　动皇舆回中道龙为驱虎为导乐蕃厘祠雍后息甘棠饫天酒澹穆清冰热恼曰夷服咸稽首臣三祝皇万寿
　　公无渡河
　　河之水深复深舟以济犹难谌被发之叟狂不可箴岂无一壶水力难任与公同匡牀恨不挽公襟乱流而渡直下千寻我泣眼为枯我哭声为瘖投身以从公岂不畏胥沈同归尚可忍独生亦难禁公死狂妾死心蛟龙食骨有时尽惟有妾心无古今河之水深复深
　　团扇歌
　　私衣必见汚葛屦必遭践生世不为男托身况防贱悲痛只在心憔悴更障面出入怀袖中羡郎白团扇
　　王义山
　　古意二首
　　少年红顔女敷芬对芳树盈盈澹豓妆清歌杂妙舞凝睇倚髙楼桐丝试一谱世间知音稀谁识姱节素清贞守幽闺不作凡子妇容华委西山良人兮何暮空牀思悠悠明月正当户
　　东篱采秋菊秋菊清且香采之欲寄谁聊以寓感伤感伤何所思故人天一方故人日以逺思君岂能忘瞻望兮弗及西山倾夕阳黄昬人倚楼一声笛何长
　　毛直方
　　江南曲
　　津头闻别语三载以为期安得中山酒醒日是归时沽酒酹江神发船相送饯船去浪如席船回风似箭
　　妾薄命
　　妾肌如玉顔如花长睂窈窈青山斜深闺学成新妇礼镜鸾不与留年华昨朝东邻裁嫁衣今朝西邻催结褵自怜孤灯照春梦年年风雨棃花时不怨父母贫不恨蹇修拙妾生赋命自坎底用闲情写红叶千丝万丝霜练光与谁织作云锦裳千针万针两黼黻与谁佩服朝明堂吁嗟妾薄命薄命可奈何失时还自羞失身羞更多妾宁失时无失身平生分定月下绳但把贞心守贞色肯信婵姢解误人
　　渔父词
　　呼儿买米得新粳渔村且喜见秋成今朝尝新莫草草好钓鲈鱼来煮羹
　　黄旗纲运牛马走皁衣追呼鸡狗喧深傍芦花揺橹去遥望渔人是水仙
　　彭九万
　　淩波词赋水仙花
　　歳芳兮婉冉悲江空兮兰枻归人婵姢兮何来迟憺风魂兮佩谁思素衣兮俨黄里玉襦兮明翠被明波渟渟兮渺愁予含香怀春兮中心苦昔遗褋兮今契阔伫佳期兮窅修絶幻尘縁兮蹇中忧时旣晏兮不可留泛云軿兮水裔糺予瑟兮难理人奚归兮路苍茫湘有臯兮春緑起
　　陈孚
　　长歌出门别亲友
　　停君汉水浮鸭之翠杓听我峄山栖鸾之緑桐男儿拂衣出门去龙泉三尺光如虹君不见磻溪鹤发钓鱼者偶掷渔竿来牧野白旄麾开炮烙烟桓圭朱芾侯青社又不见南阳卧龙人不识一朝佐汉坐狠石羽扇轻揺蛇鸟惊火精焰焰天西极旗亭四月柳如蓝紫骝嘶风黄金骖岂无叩牛歌亦有扪虱谈天生巉岩崒嵂骨蒿莱槁死谁能甘我欲登泰山扶笻款天闗东溟若木如可攀手弄日月青云间我欲渡黄河赤脚淩秋波水仙楼阁银嵯峩径叱海若笞蛟鼍停君翠杓听我緑桐真人开天六合同风驺虞凤凰飞舞镐宫有线五色献于重瞳补舜衣裳山龙华虫虎豹九闗兮不可以达吾则脱冠归来兮丹丘之青峯长揖二三子目送西征鸿
　　呉宫子夜歌
　　紫贝楼阙郁金香暖云七十红鸳鸯玉蝉笑拥霞绡裳星河不堕宫漏长緑樽滟滟麟髓泣露重花寒秋不湿歈歌一声惊怒涛海鲸夹陛如人立谁知浅颦蛾半埽中有疎萤满秋沼越兵晓踏西风来碧波一夜芙蓉老
　　黄河謡
　　长淮緑如苔飞下桐柏山黄河忽西来乱泻长淮间冯夷鼓狂浪峥嵘雪崖堕惊起无支祁腥涎沃铁鏁两雄鬬不死大声吼乾坤震撼山岳骨磨荡日月魂黄河无停时淮流亦不息东风吹海波万里涌秋色秋色不可埽青烟映芦花白鸟亦四五长鸣下汀沙黄灵奠四渎各剖盘古髓千载今合流神理胡乃尔渔翁一鬓霜扁舟依古树隔浦欲叩之翩然淩波去
　　燕子楼歌
　　长相思久别离东风不暖残燕支乳鸦困柔鸾悲樱桃红腻蘼芜凋緑滋牙牀琥珀枕梦君君不知
　　长相思久别离珠楼无人但有月翠屏寒银烛歇芙渠为谁怜丁香空自结泪滴锦襜褕十年化为血
　　阳罗堡歌
　　阳罗残堡髙防岏乱山势如秋蛇蟠长山西来五千里雪涛怒溅秋风寒忆昔王师驻江上旌旗百万腾龙鸾江神俯首不敢喘镜光浮碧无惊湍乾坤一统自此始坐见北极朝衣冠我来蕲黄望夏口彷佛但认烟波竿渔歌数声起何处白鸟飞尽青天寛鯶公盈尺不论价翛然一笑生清欢兴亡往事谁复问矶头石老苍苔干津鼓急催渡江去又见晓日浮晴峦
　　黄鹤楼歌
　　嶪嶪乎黄鹤之楼兮突起乎天之东南吾不知其几百尺兮踞石磴而仰望金碧之耽耽手扪星汉如可近但见天飚吹发寒鬖鬖瞿唐三峡之波涛汹涌訇击而下兮雷声怒撼于江潭忽绕城以北滙净若万顷之青蓝楚山数防鸾腾蛟跃兮碧影倒浸乎烟岚残霞似落未落兮蒲猎猎以风偃柳袅袅以露含武昌亭台一十万瓦光参差浮楩楠下视十二之衢兮袨服士女东西行者藐蠕蠕之呉蚕黄鹤之仙人霓冠青瑶簪御绛旌于列缺倒景兮偶见我以大笑欲驻我之征骖攀东溟之博罗曜折西极之优鉢昙饮我以蒲萄鸭头之緑兮侑以洞庭之苍柑洞庭帝子鼓轩辕之瑟兮舞干戚而撞宫圅白也挟赤鲸以旁睨崔颢怩缩而不敢以谈浩浩乎万丈之气兮长虹横空夭矫而方酣下蟠黄之舆上斡元之堪安得挽招揺以酌元气兮妙太极而圅三慨彼在昔如焚如惔陶司马之狂悖庾大令之贪惏鹦鹉之洲何罪而戮赤壁之矶何功而戡吾岂若二三子斲昆仑之璞兮轻蹈夫大阿之镡飞来兮黄鹤跨汝从兮彭耼
　　杨寿
　　听琴歌
　　十八年少谁家女绰约容仪衣楚楚秋波潋滟映春山暂驻空刀裁白纻轻移莲步出重帏玉纎闲理焦桐丝琳琅婺女不足数前身疑是蔡文姬一鼓天风生再鼓山月明苍龙夜啼老蛟泣孤鸾别鹤不敢鸣一弦宫牛鸣古盎应黄钟二弦商梧桐叶落敲银牀三弦角野猿暮啸岩花落四弦徴百啭黄鹂緑隂里五弦羽洞庭萧萧落寒雨大宫小宫错杂弹一堂鱼水情交欢我闻此声重太息歴代圣贤能作述杏坛千古有遗音何须更听湘妃瑟
　　鲜于枢
　　湖上曲
　　湖边荡桨谁家女緑惨红愁问无语低回忍泪并人船贪得纒头强歌舞玉壶美酒不消忧鱼腹熊蹯弃如土阳台梦短悤悤去鸳锁生寒愁日暮安得义士掷千金坐令桑濮歌行露
　　蛟龙引
　　古劒咸阳墓中得抉开青天见白日蛟龙池底气如虹土花千年不敢蚀洪炉烈焰初腾精横海已觉无长鲸世上元无倚天手匣中谁解不平鸣割城恨不逢相如佐酒恨不逢朱虚尚方未入朱云请盟盘合与毛生俱谁念田文座中客只将弹铗叹无鱼
　　陈泽云
　　天台髙赠陈刚中先生
　　天台髙万八千丈淩云霄老仙摩空补文彩五云落地风飘飖昔年控翮清虚府七宝丸成费斤斧天风吹下文锦章万斛明珠寸心吐龙蛇影动麒麟飞指挥霹雳平南夷一声笑落铜柱外版圗收拾山河归归来重上交州集玉堂视草天香湿金銮夜静奎壁开但见学海文林启春蛰天台髙日月长大丈夫兮归故乡锦衣别驾开南荒满城桃李吹春香只恐箳篂拥不住紫泥催上中书堂貂蝉冠衮绣裳一时礼乐千年光
　　戴天锡
　　天马圗歌
　　月支天马难再得谁向君家貌眞迹骏毛皎洁骨月匀騄駬骅骝敢同色当时超逸眞絶伦矫如玉龙下天门朝驰峻坂飞匹练暮浴深渊浮赤云四蹄饱踏咸阳月满身犹带燕山雪只恐元雾閟神姿未许清尘污汗血飘然却立精神聚想见落笔惊风雨他年开匣君勿惊照室神光夜飞去
　　于石
　　续金铜仙人辞汉歌【并序】
　　魏明帝遣宫官西取长安汉武帝承露盘置洛阳仙人临载乃潸然泣下俄而盘折铜人重遂不能致唐李长吉赋金铜仙人辞汉歌辞未能达意因作后歌以广之
　　汉皇锐意求神仙神仙之效何茫然蓬莱弱水不可到且立宫中承露盘饥餐玉屑不堪饱谁谓有方能却老人生修短数在天多欲未必能延年秋风吹老茂陵树年年空滴金茎露建章宫阙随烟尘块然屹立惟铜人宫官西来果何意一朝辞汉将归魏吁嗟铜人如有知口不能言惟泪垂自从曹氏盗神器父子相传已三世汉宫故物无一存汝独犹能感旧恩凄然照影临渭水一折铜人扶不起宁为弃物委道傍不忍漂泊离故乡迢迢东望洛城路回首长安愁日暮长安繁华非昔时洛阳寥落谁复悲汉魏兴亡何日了长见铜人卧秋草













　　御选元诗巻三
</div>
    <div class="pagination">
<a href="御选宋金元明四朝诗_page339.html">上一页</a><span>...</span><a href="御选宋金元明四朝诗_page335.html">335</a><a href="御选宋金元明四朝诗_page336.html">336</a><a href="御选宋金元明四朝诗_page337.html">337</a><a href="御选宋金元明四朝诗_page338.html">338</a><a href="御选宋金元明四朝诗_page339.html">339</a><span class="current-page">340</span><a href="御选宋金元明四朝诗_page341.html">341</a><a href="御选宋金元明四朝诗_page342.html">342</a><a href="御选宋金元明四朝诗_page343.html">343</a><a href="御选宋金元明四朝诗_page344.html">344</a><a href="御选宋金元明四朝诗_page345.html">345</a><span>...</span><a href="御选宋金元明四朝诗_page341.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
