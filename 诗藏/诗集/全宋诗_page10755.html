<!DOCTYPE html>
<html>
<head>
    <meta charset="UTF-8">
    <title>全宋诗 - 第 10755 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 10755 页/共 11672 页</h1>
    <div class="content">
张载　君子行
    君子防未然，见机天地先。
    开物象未形，弭灾忧患前。
    公旦立无方，不恤流言喧。
    将圣见乱人，天厌懲孤偏。
    窃攘岂予思，瓜李安足论。

张载　克己复礼
    克己工夫未肯加，吝骄封闭缩如蜗。
    试於中夜深思省，剖破藩篱好大家。

张载　老大
    老大心思久退消，倒巾终日面岧峣。
    六年无限诗书乐，一种难忘是本朝。

张载　乐处
    乐处加功勉处行，事无甘苦必心亨。
    絥衣容有文章在，低首时人莫怨争。

张载　刘阳归鸿阁
    帘卷晴空独倚阑，冥鸿点点有无间。
    秋风注目无人会，时与白云相对间。

张载　吕不韦春秋
    秦市金悬鲁史修，措辞当日两难求。
    书传果在西迁后，锥口诸儒未必休。

张载　梦中
    楚峡云娇宋玉愁，月明溪净印银钩。
    襄王定是民前梦，又抱霞衾上玉楼。

张载　牧牛儿
    牧牛儿，放牛莫放涧水西，
    涧水流急牛苦饥。放牛莫放青草畔，
    牛卧得划儿异懒。随牛莫着鞭，
    几年力作无荒田，雨调风顺租税了，
    儿但放牛相对眠。

张载　契重
    契重金兰屈指谁，偶然倾盖接英辉。
    疏慵唱和应嫌晚，久淡封题莫厌稀。
    致主每思烹鼎说，剪戎何日檄书飞。
    安仁久识儒家乐，老大情怀渐有依。

张载　日重光
    日重光，天际翔，
    愿言贞明永瞻望。月重轮，
    淡溟渊，愿犹月之恒，
    协帝仪中天。

张载　圣心
    圣心难用浅心求，圣学须专礼法修。
    千五百年无孔子，尽因通变老优游。

张载　诗上尧夫先生兼寄伯游正叔
    先生高卧洛城中，洛邑簪缨幸所同。
    顾我七年清渭上，并游无侣又春风。

张载　诗上尧夫先生兼寄伯游正叔
    病肺支离恰十春，病深樽俎久埃尘。
    人怜旧病新年减，不道新添别病深。

张载　诗一首
    昌谷五月稻，平田垂青玑。
    遥峦相压叠，颓绿互蔽芾。
    竹香满凄寂，粉节涂生卉。
    攒虫锼古柳，芳径生红纬。
    莺唱子夜歌，瀑悬楚被翡。
    昭华寒不粟，贵嫔暑无痻。
    桂蕊女几簪，蕙花神娥扉。
    碧锦帖花柽，香衾事残贵。
    霞巘殷嵯峨，烟岚互叆叇。
    辟月舒窈斗，元云为仿佛。
    {上雨下矜}{上雨下昕}宛虹带，天空繁星衣。
    古桧拿屭趂，水华融觱沸。
    销声永藀轴，栖隐耽岑蔚。
    请事鸿宝元，至澹味无叶。
    悲歌激流风，逸响迥秋气。

张载　诗一首
    学易穷源示到时，便将虚寂眇心思。
    宛如童子攻词赋，用即无差问不知。

张载　书斋自儆
    书前有易不知易，玄上求玄恐未玄。
    白首纷如成底事，蠹鱼徒自老青编。

张载　送苏修撰赴阙四首
    秦弊于今未息肩，高萧从此法相沿。
    生无定业田疆坏，赤子存亡任自然。

张载　送苏修撰赴阙四首
    道大宁容小不同，颛愚何敢与机通。
    并疆师律三王事，请议成功器业中。

张载　送苏修撰赴阙四首
    阖辟天机未始休，衫衣胝足两何求。
    巍巍只为苍生事，彼美何尝与九州。

</div>
    <div class="pagination">
<a href="全宋诗_page10754.html">上一页</a><span>...</span><a href="全宋诗_page10750.html">10750</a><a href="全宋诗_page10751.html">10751</a><a href="全宋诗_page10752.html">10752</a><a href="全宋诗_page10753.html">10753</a><a href="全宋诗_page10754.html">10754</a><span class="current-page">10755</span><a href="全宋诗_page10756.html">10756</a><a href="全宋诗_page10757.html">10757</a><a href="全宋诗_page10758.html">10758</a><a href="全宋诗_page10759.html">10759</a><a href="全宋诗_page10760.html">10760</a><span>...</span><a href="全宋诗_page10756.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
