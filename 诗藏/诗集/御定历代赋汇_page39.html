<!DOCTYPE html>
<html>
 <head>
  <meta charset="utf-8"/>
  <title>
   御定历代赋汇 - 第 39 页/共 143 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定历代赋汇 - 第 39 页/共 143 页
  </h1>
  <div class="content">
   华山赋【有序　　　　　　　　唐】杨敬之
　　臣有意讽赋乆不得发偶出东门三百里抵华岳宿于趾下明日试望其形容则缩然惧纷然乐蹙然忧歊然嬉快然欲追云将浴于天河浩然毁衣裳晞发而悲歌怯欲深藏果欲必行热若宅炉寒若室氷薰然以和怫然不平三复晦明以摇其精万态既穷乃还其真形骸以安百钧去背然后知身之治而见其难焉于是既留无成辞以长叹翛然一人下于崖金玉其声霜雪其顔传则有之代无其邻姑射之神防庄云始不敢视然得与言粲然笑曰用若之求周大物用若之智穷无端三四日得无颠例反侧于胷中乎是非操其心而自别者邪虽然喜若之专而教若之听无多传
　　岳之初成二仪气凝其间小积焉为邱大积焉为山山
　　之大者曰岳岳其数五余尸其一焉岳之尊烛日月居乾坤诸山并驰附丽其根浑浑河流从南而来自北而奔姑射九嵕荆巫梁岷道之云逺兮徒遥而宾岳之形物类无仪其上无齐其傍无依举之千仭不为崇抑之千仭不为卑天雨初霁三峰相差虹蜺出其中来饮河濵特立无朋似乎贤人守位北面而为臣望之如云就之如天仰不见其巅肃何芊芊蟠五百里当诸侯田岳之作鬼神反覆蛟龙不敢伏若歳大旱鞕之朴之走之驰之甘雨烂漫百川东逝千里而散噫气蹶然怒乎幽岩渐于人间其声浏浏岳之殊巧说不可穷见于中天挲挲而掌峩峩而莲起者似人伏者似兽防者似池洼者似臼欹者似弁呀者似口突者似距翼者似抱文乎文质乎质动乎动息乎息鸣乎鸣黙乎黙上上下下千品万类似是而非似非而是其无缮人事吾焉得毕议今作帝耳目相其聪明下瞩九州在宥羣生初太易时其人俞俞其主人者始乎容成卒乎神农中间数十君姓氏可称其徒以饮食为事未有仁义时哉时哉又何足涖是后敬乎天成乎人者必辟其心假其神与之龄降其人故黄有盛徳蚩尤为贼生物不遂帝乃用力大事不可独治降以后牧三人有心烈火就扑其子之子其孙之孙咸明且仁虽徳之衰物其所冝由夏以降汤发仁以王癸受暴以亡甲戊诵钊不敢有加唯遵其常享国遂长天事着矣莫见乎髙而谓其茫茫余受帝命亿有万歳而不敢怠遑臣赞之曰若此古矣祖矣大矣异矣富矣庻矣骇矣怖矣上古之事粗知之矣而神之言又闻之矣然神起居于上宫室于下如此而久矣其所见何如也曰见若咫尺田千亩矣见若环堵城千雉矣见若桮水池百里矣见若蚁垤台九层矣醯鸡往来周东西矣蠛蠓纷纭秦速亡矣蜂窠聫聫起阿房矣俄而复然立建章矣小星奕奕焚咸阳矣累累茧栗祖龙藏矣其下千载更改兴坏悲愁辛苦循其上矣臣又闻云古有封禅今读书者云得其传云失其传语言纷纶于神何如也曰若闻圣人抚天下既信于天下则因山岳而质于天不敢多物若秦政汉彻则率海内以奉祭祀图福其身故庙祠相望坛墠迤逦盛气臭夸金玉聚薪以燔积灰以封天下怠矣然犹歉歉不足秦由是替汉由是弱明天子得贤者在位能者在职庙堂之上垂衣裳而已封禅存可也亡可也
　　华山赋【有序　　　　　　　　唐】达奚珣
　　太华之山削成四面方直者五千余仭盖岳之雄也往因行迈望之不及今来何幸作尉于兹因而赋之以歌厥羙
　　华山惟岳羣岳之雄天开厥状神致其功昔与襄山连冈不絶河水长注横流曲折神元再造拓崖而两分仙掌常存倚天而迥列其后多歴年所至于夏王穷地络正乾纲緑甲之功既就圭之业有光定我祀典因为旧章同夫三事伟哉煌煌徒观其倚伏而起削成而峻作秦塞之髙标为豫州之巨镇其南接楚其北临晋嵚乎数都之间岂惟直上者五千余仭逺疑将适近若将腾氤氲緑润霮防青凝发地壁立连天石棱披重霄而自致与元气而相陵旁望羣山兮尽为幽侧犹夫南面兮用资峻极巍巍乎掩夏云之竒峰苍苍然合秋天之正色近压闗辅载枢京国此其所以为岳者也若乃人寰不逺胜气常清石含古色泉落秋声悬岩蔽亏谓乾坤之阖辟洞壑幽防泛雷雨之满盈怳怳乎又似龙虎潜伏鬼神含精伊彼崇林望之尽目参浩气而森秀侔断山之遥矗仙草殊品灵花异族不以无人而不芳香风丽乎圅谷皆负灵造是润是黩具物灵繁故难详鞫萧条世俗髣髴神仙玉女明祠星坛尚在羊公旧室石榻常穿雾雨迷处云台巍然则知大象所存何有于古列真攸萃宁独于先国家南正司天北正司地人神不扰方岳定位森森象设之若生憺憺威棱而可畏宗伯制礼巫咸视事杀气每登骍刚必备盖所谓敬而无黩厉夫精意此则邦之礼物也受命如响依人而荣攸歆盛徳载答嘉生不旬时作为云雨白浆既挹黄玉斯睹隤止如山永康中土此则神之叶赞也物被山岳非无壮丽或隠峰于羣岭或结根于荒裔空闻象外之谈何贵人间之世而我直两都之大道当三条之正中偏近日月髙谢纷蒙通天之气成天之功銮辂常幸声明有融能事无爽扬言莫穷举天下而争长故难可比而崇
　　华山赋　　　　　　　　　　　【明】许　赞
　　噫吁巍哉华山质耸千万余丈于鼇极之初分其髙无垠根蟠千万余里于混元之始判其大孰伦突出云表直指天津喷吐风雷拂拭星辰慨自洪荒以来羲农之创则轩唐之造钧舜禹治绩汤武革因皆兴起于岳麓之左右孰不法象乎夷则而仰遵乎明神迨夫秦汉以下则但知陈玉帛以徼福具牲醴以致禋而巳孰知岳宰西方秉灏灵掌商政令肃贞上天付以収敛効实之名号委以清汰劲政之权衡凡物之未过者不阻其长飬物之太盛者必伏其裁成故月无棼次日无逆行云无妄发雨无妄晴禾稼不得过时而畅郁草木不得蓦候而妍英夫西行为金金禁也物之流溢茂滥过常度矣禁止之而不得肆金色为白白质也物之炫燿文采失本原矣白还之使归于情匪曰摧其华节之则复生匪曰伤其英敛之则复荣此岳之性情司令通万古彻八而无息无更者也以言其景象则黄河汹涌望岳而南注者若朝径渭潺湲遵岳而东过者如纬玉井澄冷兮莳寳莲之竒祥月岳窈窕兮森萝藤之芳蔚砰青柯兮防古树之槎枒观白云兮听飞泉之鼎沸其至竒者五指嵯峨于凌巅千载具言而可畏名为仙掌不知何谓岂以制引烟雾虹蜺而节宣化理抑指麾垣度辰躔而佐调元气乎其名曰华者则以其亭亭万丈而岩峦交匝灵秀万状而四出如猬磥砢无穷棱层难既依稀乎红紫葱蒨乎苍翠或析瓣分枝或呈葩衍类望之者真如芍药芙蕖而四面互植玉树玫瑰而千章交芾也名之曰华是为可贵
　　华山仙掌赋【以化作有端遥　　唐存丽壮为韵】尹　枢
　　览削成之峰见灵掌之状拓迹崇岫据竒叠嶂迢亭上竦赫奕东向髙踪可观犹存二华之间纤指遥临逺蹠重霄之上尔其依峭壁据崇峦排物外抚云端羽客遐指都人竦观据开辟之殊致若腾陵而上干惟昔巨灵啓斯太华拓崇崇而乔岳西靡决浩浩而洪流东下故能遵八川安万化干厚土存中夏姜嫄歆于帝武迹可相伦伯禹导于龙门功亦齐霸厥道可遵厥状斯存仰摧天汉遥临国门莲萼髙生如将搴撷桂枝傍倚状欲攀援试捜于造谅遗迹于坤元若乃傍攀防上指寥落右倚岑岭左临絶壑纷诡状之无朕谅神功之有作星坛未没必俟于捧持石鼓常鸣庸非其拊抟揖之永乆斯为不朽嗟列岳之所无小终南之何有喻天地惟资于一物拯沉溺岂借于烦手常抗迹于介石乃遗芳于崇阜依乎泬寥掲彼嶕峣耸昈昈于千仭擢纤纤于九霄折若华于暮景捧丽日于晴朝既瞻眺之无斁望提携之匪遥共仰瓌姿徒怀壮丽如排雾雰似拂昏曀遐窥巨迹犹存体物之辞回瞰崇朝暂冩凌云之势
　　仙掌赋【以指掌极瞻峩　　　　唐然秋碧为韵】喻　餗
　　行尽烟萝仙峰隠嶙兮髙掌巍峩无得而逾扼金方之险固不言而信指秦地之山河观其赑屃削成崟岑逺蹠斡开元气剖破凝碧五千余仭兮似假扶持百二之都兮如能指画每劳瞻望徂秦适洛之人谁可攀援驾鹤骖鸾之客势比扪天形标一拳旁临而霭霭无际直上而巉巉克全稍谓动摇带晨光而耀若如同拊击闻石鼓以轰然可以引羣生麾八极孤标承露之状想蓄拔山之力霁雨飞尽见毛女同掌上之人岚岫丛分封莲峰为握中之色势孤耸于岩岩形不类于纤纤拆烟雾以斯出控闗防而可瞻夕清而丹桂轮低疑将禠佩昼短而六龙驾逸似欲攀髯拏攫难穷规模酷似莓苔剥緑以盈握葛藟骈青而绕指因罅裂以文成偶嵌空而脉起齐大道之悠乆挈坤维之纲纪有客西逰时当凛秋始凭轼以遐睇惟攀云而冩忧吾闻太华中立黄河西流有巨灵兮受天之命擘竒峰兮裂帛斯柔故得一带东引致洪涛而直注千寻西峙标异迹以长留况乃豫镇称雄秦城是仰沉潜之右臂斯见示化之前踪可赏岂非大壮皇都制遐荒而示诸掌
　　仙掌赋【以白帝西下黄　　　　唐河北来为韵】房元洛
　　造化巍巍表迹西夏蓄巨灵之赑屃择雄峰以照写迥抗羣岳旁临九野谁谓河广我则视之于掌中谁谓山髙我则数之于指下骇乎哉当其清浊未判兆朕未彰孰谓真宰廓此殊常奠峻崿之葱翠分灵掌之黄直指无亏受金茎之劲质如山不动合仁义于圣王尔其云散天澄烟消雨霁旭日晖映隂崖亏蔽状若拍红霞之霏防捧清霄之摇曵察其迹也虽见于东峰混其岳焉是配于秋帝及乎蓐収谢格日彩寒霜气白上扪星汉左控虞虢南耸羣岭北临广陌将招泛槎之仙如指迷途之客至其岚翠朝郁轻云夕过桂影依稀而流照松风髣髴而扇和时也霭霭溶溶疑掩氷纨之被苍苍羃羃如挥舞袖之罗功洽于人则擘太华攀长河俾安流而不极遹徂东而自北千古获其永赖兆庻阶于寿域同彼补天之功陋其拔山之力然而山匪我开功匪我裁班形今古任质徘徊人之睹也因似而生意灵之契也曷究其从来风物已凄我来自西骇髙掌之隐嶙思元化之端倪愿税驾以攀览庻登路而见携
　　掌山莲峰赋【以题　　　　　　　唐为韵】吕令问
　　众山逦迤曽何足仰未若太华崪为之长削成三峰壁立千丈伊昔太虚结而为山伊昔巨灵拓而为掌擘开元象崛起厚壤当少隂而徳合秋成据丁酉而气金爽深沉其色防萏其状云霞不映而其势弥雄尘露将裨而其髙靡让掌形仙蹠石容天壮虽造次于自然若镌磨于意匠晦夕雾而羣峰乍隠煦朝阳而众壑相向由是考图籍髙为四岳之先盻灵竒势出九天之上若乃云摇羽盖鹤挂飞泉危峰并吐巨掌髙悬异蓬莱之鼇泛海若昆仑之柱承天清露降零小为盘而仰汉阳乌假道疑覆日之孤莲不但子先之霓裳时见羊公之石榻仍全况乎运啓皇家应河源而降望岂比诗歌周徳羙嵩甫之生贤者哉既而岚气霁媚烟光晩浓林峦一色岩崿千重想清虚而可覩叹攀陟兮无从歌曰苔至滑兮石无踪道不可得仙不可逢傥赐一丸生羽翼愿轻举于三峰
　　晨光丽仙掌赋【以有如攀青天　唐捧白日为韵】潘存实
　　晴天既曙峻岳凝青仰熈熙之旭将吐见髙髙之掌呈形假彼晶光庻有分于清浊挺兹秀异示无双于杳燠矣而升岧然相射浮艳华之烂烂靡太虚之奕奕写乾坤之丽色先觉曈昽廓烟雾之余姿转见明白疑参若木似坼芙蕖杲杲之容渐积惨惨之状不如下映而千岩共晓上照而丹霞共舒影曜人间每当瞻瞻之早迹居物外长承煦煦之初昭昭以临峩峩莫匹向空凝彩若月下之对金茎绕指流辉异楼上之呈素质既炫晃之旁达亦孤标而独出幸当清净之晨免敌沉隂之日佳气或烁朝云不还发明媚于紫霄之际擎彩翠于碧落之间自彰和朗宁俟跻攀遥挥六龙迥临万有初分焜燿讶髣髴以成文俯掬清光信烂熳而入手则知事不自妍理资相鲜因流光德获照金天想清风旁来宛其穆若视晴景中驻何媿拳然故得无私功博润色道全当八极洞开之次明二仪交泰之先岂独擘洪蒙而干造化设形象以配神仙而已哉于是灵踪长耸日华长捧不然何羣山逦迤而相奉
　　巨灵擘太华赋【以神力所作开　唐山导河为韵】闗　图
　　太华崔嵬伊巨灵兮其壮哉挺髙掌以遐举擘孤峰而洞开功侔造化势越风雷划千仭之岩峦屹从地裂决九河之波浪杳自天来昔者混茫是生磅礴惟神无朕配天有作念彼流之未通顾兹山之可却将以辟迢递正崭凿惬心而再定川原应手而别开林壑灵意将神雄棱益振蓄怒赑屃注情嶙峋谓钓鼇不足以骇人鞕石不足以骋神指挥而叠嶂知改盻睐而三峰可新然后攘臂效能端身任力扪苍霭以天半折翠防于月侧若百神将萃而潜助二仪欲判而未息岚光两向犹连松柏之声黛影中开巳断云霞之色岂不以閟形幽黙拓迹巍峩致用而扶持天地程功而变化山河分积翠于空中千年轧汉啓通津于指下万里腾波豁丹崖于天阻呀峭壁而相距势且异于两伤力自于一举截仙子幽栖之洞壮王者建都之所盖以神开寿域灵固人寰廓峻极于倏忽标削成而险难超大禹之理水小愚公之移山竹箭波中路竟深于导达莲花峰外迹终寄于跻攀是知事冠杳理归奥石有时而分裂水有时而疏导信乎宰物者之使然非人情之所到
　　西岳望幸赋　　　　　　　　【唐】阎随侯
　　壮哉太华兮为金方之镇削成四面壁立千仭势阨河闗兮横地以杰出气雄宇宙兮极天而增峻疏凿则禹封崇则舜厯选列辟咸五载而一巡于昭有唐曷不登以肆觐我圣君之开元一十八载威灵限乎无外至徳与日月齐明寳位与乾坤比大鸿泽洋溢湛恩滂沛万国同于文轨百蛮袭于冠带河海清夷风云昭泰鬼神奔走而奉职玉帛梯航而入防荡荡乎巍巍乎诚圣人之神用也美不可得而称载至若祖武宗文之业观风问俗之勤举由礼兮动为仁禔百福兮延羣神无文之典咸秩中和之政惟醇邦国之鸿徽克播帝王之盛事毕陈若乃诗书礼义之府礼乐典章之则设金马石渠之署修成均崇文之职坐公卿以论道飬更老而崇徳询善而当宁委裘礼贤而日旰忘食振木铎而施令正铜仪而御极歌舞尽盛徳之容声明彰具物之饰此圣人之文教也先王剡木为矢木为弧所以修戎噐戒不虞于是简车徒誓将帅百官象物而动军政不戒而备重之以三令五申示之以戎昭果毅正卒伍骈部位鹅鹳鱼丽兮鴈行鳞次鸣笳叠鼓兮隠天动地自朝及野兮千乗万骑谷转山移兮天旋云被赫赫震震耀武中原兮将除害以兴利因农隙而讲武事夷覩之以夺魄蛮狄闻之以挫气虽商汤有景亳之命方此以知惭周成有岐阳之搜比兹而多媿然后班师旅行庆赐穆穆煌煌焉舍爵防勲而饮至此圣人之武功也太原啓圣诞受骏命传万代兮本枝盛上党兴王休有烈光应大横兮天业昌汉髙不忘于丰沛光武本起于南阳故逾孟门越太行铲危磴夷髙冈马无泛驾兮銮佩锵锵车靡摧轮兮和铃鉠鉠纷曶霍以电迈震隠辚以军装坌入乎旧宫之皇皇思宗祖之艰难咏潜龙于沂康出徳教兮修国章问老病兮劝农桑岂徒率子弟以佐酒歌大风而还乡此圣人之巡狩也古者为髙必因邱陵为下必因川泽去舂陵之天邸望台骀之星陌黄轩访道乃逍遥于广成丹陵出逰还怅望于姑射践唐人之旧壤遵汉家之余迹祠后土于汾隂盛礼容于瑶席既而泰折啓方坛辟有洁在盛有牲在涤奏咸池兮罗金石钦瘗缯兮埋玉璧幽髣髴兮地只格电辉辉兮神光赫时展豫兮羣瑞臻纷景福兮随吾君黄龙降兮应景运宝鼎见兮写龙文整楼船兮济横汾纵欢乐兮歌白云此圣人之报地也礼行于郊百神受职焉礼行于社百货可极焉既即隂以报地遂就阳而礼天因吉土厯广防跨周服掩秦田万乗星陈出直城之郊外八方云防就京兆之天邉骑杂沓车骈阗赫赫奕奕而烛川以屇乎圆丘之前于是牲用特酒尚乐以云门是重礼以苍玉为先推髙祖以作配五精率而来旋达上下合腥膻设柴燎致髙烟上帝降监兮享明徳子子孙孙兮万亿年此圣人之礼天也王者受命必升中以因名山告成功而纪厥羙四时以春方首事五岳以岱宗为始无怀以降七十有余管仲所详十二而巳我皇承先王正统继列圣遐轨幽明协同灵物蕃祉故天不爱其宝地不爱其珍卿云烂熳而动色醴泉涌溢而流津莫赤匪狐九尾而自扰莫黒匪乌三趾而来驯况复西鹣比翼东鲽呈鳞秬黍生于鄗沚苞茅出于江濵一茎九穂之禾备粢盛而竞发双骼共觝之兽供犠牲而自臻可不谓然乎我皇虽以地平天清时和歳贞欲行封禅之事犹执谦防之情则有冠冕列辟搢绅诸生互陈嘉颂争献恳诚候属车之尘者率土皆是请阙庭之下者靡日不盈于是备法驾顺卜征袭时服肃天行河洛之人尚观于后乗邹鲁之地巳识其前旌水湛千年之色山呼万歳之声常龙之峰帝乡之白云遥接金鸡之岫长安之晓日再明所以登封降禅所以腾鸿飞英既刻石以颂美亦泥金而告成信四三皇而六五帝曾何周汉之足名然后审度量正权衡咨岳牧问黎甿人荷复除之恵家索牛酒之荣此圣人之东封也宗庙所以本仁祭祀所以尊祖馨香宁止于黍稷备物必该于水土故醴醆在堂粢醍在戸歌采茨肆夏之节奏文始五行之舞有来斯雍助我明主祝嘏祠説岂云虚取宜其时和人丰而神降之祜也故所以灵芝秀祥飚兴月毳下膏露凝奉先帝而追孝遂加敬于园陵此圣人之致孝也倬彼灵岳杰出秦畿豁为巨防壮我皇威虽国家盛徳之无垠固先王设险而可依雄天府以岌岌符圣寿而巍巍万物生华禀少隂之精粹五星分纬融太白之光辉俯压黄壤上干翠防矧灵异之所蓄乃神仙之所归实五镇之为首谅羣山之所稀且夫西岳之为镇也大焉西方之为义也多矣其色也白白为五色之质其音也商商为五音之纪其味也辛辛为五味之和其行也金金为五行之始帝则少皞居神位则蓐収在祀歳时有揫敛之功瓌寳多金石之美然所以能协我大君之明命永作固而配天髙峙也徒观其交错紏纷之势盘礴峻秀之形岩防巘嶬停停荧荧纷刻峭其若削洞防岈以杳树色凝黛天光结青暗谷嵺而藏胚浑之气幽岩晱旸兮化神仙之灵中融寒暑下闻雷霆南涧载阳而北涧停雪西峰见日而东峰见星伟哉灵造上峩穹昊凭之者永安陟之者难老叠嶂重峦互稠沓千岩万壑相萦抱其虚谷也数行发地縁茂松其峻壁也百仭悬崖不生草夫昆阆峙于方外蓬瀛杰于海岛皆圣之所逰非化人之可保岂若兹岳俯临京镐上有明星玉女峰下有长安洛阳道作镇并崇于雍豫灵祠化传于洒扫虽则祀典逺更于百王都未若祚我唐之寿考矣然则神其聪明正直而一既徳则斯辅知信不可失往歳垂天文运宸笔勒琬琰崇望秩云待余安民治国然后徐思其事懿夫俗阜时康今也正惟其日故可扬鸿徽而腾茂实奚不指河潼而严警跸也又欲大康兆人兮岳翼化淳四海兮岳布冲和无疵疠兮岳奬定礼乐谐神人兮岳听今万邦胥悦四海肃清礼交乐举人和政平岂犹兹岳之所致实惟我后之明明又曰斯岳降神生此多士则庻绩咸若百工允厘河东地近领袖既得乎裴公圯上神人帷幄复归于张氏况业固磐石城惟宗子以为肺腑之亲更任股肱之理惟邦是翰谅在乎此生甫及申岂惟于彼况乎圣徳幽运通天至精山灵附化而开石蹊路非人而自成旧日隘途将帝道而俱泰从来絶险与太阶而共平非我后至圣之所感岂能使造化之力再呈至乃紫阙东临黄河北注嘉气通于郊野休光被于草木桃林之野伫天马而来逰莲花之峰翼华盖而髙度昔禹禅吴防穆幸昆邱既江山劳止徒辙迹空留岂如是岳不逺皇州何云歳时展狩信亦朝夕可逰今左冯郡县万方黎献佥曰吾王不逰吾何以休吾王不豫吾何以助咸倾想于班瑞之辰属望幸于肆朝之处国家频成大礼天下大和丰穰歳积符瑞日多圣人虽欲行谦光逊让之礼其如天意人欲何其如鬼神符命何诚可备西封之盛仪采东巡之旧制顺三秋之仲月升二华而展祭巨灵赑屃愿髙掌以扶轮仙庙虚伫欲睟容而警卫寻可封十状之美尽遥陟七梯之势命兹毛女执左纛而先驱防彼茅龙随六马而髙逝坐金机于云表题玉册于岩际象榻与瑶坛共华石鼓将天声俱厉如是则鸿猷振于万古盛烈光于千帝然后临大河而沉璧更秩于百灵睠东洛以回銮永延于亿歳已而归格艺祖道洽华胥更崇太室之事复率东岱之初遂就恒山而展礼望衡峤而移车圣主功成永穆羲皇之化小臣多幸敢献登封之书
　　谒华山岳庙赋　　　　　　　【唐】姚　干
　　沐兰汤兮同之子采白苹于南涧羞府君之明祀祠肃肃兮山之下神萃萃兮凛千古辛夷楣兮药殿房载云旗兮驾虬虎澹閟宫之浏侐纷进拜于轩宇灵连蜷兮既留予蹁跹而屡舞愿馨香而嘉荐岂神祗之或吐精享既周厯胜飞眸东拓巨灵之掌北控长河之流殷其雷也宁示口于赑屃成其物也配祀典于清秋岂徒三峰峻秀四面若削扇万壑以云腾飞长天而雨落将有开之必先实明神之攸作则神也无私正直自持祸淫福善幽鉴无遗余总角之年每专精于书圃洎乎既冠之日亦切磋于文词谓一飞之摩昊胡十五之逰悲闻至诚之必应何功名之太迟岂媚灶而先获宁守道之后时神乎神乎莫使心疑我后之文思望贤如调饥砺乃锋刃以俟鹿鸣之时収片玉于宗伯冀神兮无我欺
　　华山西峰赋【有序　　　　　　明】乔　宇
　　宇自蒲入闗还过华隂厯云台观玉泉入南涧抵青柯坪宿焉翼日由百尺峡以上路皆突奥峻絶縁鐡鎻而拾级者逺或百歩余近者亦不下数丈骇詟奔蹙备厯险艰午始陟玉女峰右折以行饮玉井之水蹑巨人之趾遂跻西峰絶顶凌虚四望千里如掌所谓登泰山而小天下者虽移之华岳亦未为不可也虎谷王应韶独至第一闗而归赠我长歌意与景会于时闗中方以旱告同胞物与之情自不能已况采询民瘼亦使者之所有事也乃为赋一篇始则叙述登览之胜终则为祷神之辞义归于正云尔其辞曰
　　粤鸿蒙之始判兮迭隂阳以代谢星辰纬纒乎其上兮山川流峙其在下维金方曰兑位兮实东井之分野盘千里以周回兮屹三峰而并驾肇锡封于有虞兮列祀典于中夏嗟五岳之特显兮曰东岱与西华兴云雨于咫尺兮泽万物而不颇肆配天之鸿勲兮赞化育之孔多固灵秀之萃毓兮俨神明之防诃善有福而恶有祸兮彼淫黩之谓何繄万仭之削成兮丽层霄而莫状也天梯石栈相钩连兮殆秦昭之始创也通呼吸于帝座兮啓人迹之来往休祥瑞应之屡征兮勤歳时之肸蠁隠玉女之洞府兮擘巨灵之仙掌餐五粒之长松兮摘莲花之十丈奏广乐于云中兮羽盖缤其拜迎广成洪厓后先而相望兮咸通籍于蓬瀛丹葩瑶草不可以数计兮人动称以千歳也信踪迹之诡秘兮亦好事者之藻绘也余度渭以东跳兮仰巑岏而至止经华隂而览云台兮访希夷之故趾渉涧水以南骛兮划两崖之开张怪石硱磳以相轧兮马局缩而不行策吾杖以骋歩兮快青鞵之轻举披榛莽以挥霍兮罥藤萝之纚纚琳宫隠见其上兮曰青柯之旧坪指巉巉之絶壁兮若天之不可阶而升松飚响振于隂壑兮岚雾滃其巳暝山寂不闻乎人声兮抱余怀之耿耿瞻千岩之竞秀兮绚光彩于阳辉鸟道峻仄其莫攀兮讶鐡鎻之髙垂峡嶻嵲以分裂兮露防明而中敞曲凌兢以仰穿兮类猿猱之下上足屡进屡却兮坐抚膺而长叹虽蜀道之十歩九折兮曾何足彷佛其难探日月之两丸兮跨苍虬而独立汲玉井之汍澜兮懐羽化而粒食岿西峰之絶巅兮匪鼇极其孰援餐灏气而遡长风兮亘厚土之无垠南荆岷而北岐梁兮右秦陇而左崤渑移万里于指顾兮渺黄河之如线连山若羣龙之蜿蜒兮背沙水之叠痕渺齐州之九防兮奚云梦之足吞目眷眷以凝思兮澹冲黙而不言爰浩歌而朗啸兮与太清而为邻哂余生之好逰兮将继踵于龙门五岳始歴其二兮其三尚未覩其嶙峋酌醴泉以为饔兮采紫芝以为飱吾岂不知神仙之可学兮悯正学之日沦身欲下而未忍兮意充然而狂奔望羙人于山椒兮期永矢以勿谖思功之峻极兮伟万世之永赖也苟灾沴之弗蠲兮固神职之或怠也禾既稼而土坟兮念甘霖之未霈也彼西土之人兮纷嗷嗷其相待也鞕雷霆于顷刻兮慰枯槁之来苏谅化机之神速兮遍率土而无余旋吾驾于蒲坂兮挹天外之芙蕖囿苍生于品彚兮岂山川其舍诸述短篇以纪盛羙兮事虽核而辞芜神肯鉴于余衷兮庻斯逰之弗诬
　　恒山赋　　　　　　　　　　【明】王　昺
　　惟大化之沕穆兮丽夫天地而为依日月贲以贞明兮山川环带而相维岳于大漠兮崭然巨石之峩峩奠八柱于鼇极兮郁乎四海而扬波接烟煴于鸿蒙兮作大镇于龙荒耸相观于八极兮一何隳突而昂藏吐灵秀以昭化兮兴隂阳而喷薄何神驱而鬼骛兮渺茫茫兮寥廓崇秩礼于百王兮相祀典于邦伯挺万象于昭明兮并九坑而赫奕肃清庙临穹苍矫霞栋架云梁掩河汉兮遏星斗振虹蜺兮凌日光被衮兮载灵旗云屏屏兮风披披忽而来兮儵而注窅乎上下其何之作风雷以怒壮兮雰雨雾而漙滋载羣生以涵育兮仰配藜之四施兴宝藏以炫珍兮灭妖氛于既戢含众气于有扬兮分两仪而特立建天根于丕丕兮载坤轴而无疆相国祚于有灵兮一何万古而为长
　　登封龙山赋　　　　　　　　【明】石　珤
　　石子抱病登于封龙览燕赵之墟望沧溟之浦慨然太息顾谓二三子曰羙乎佳哉此陶唐氏之故都也巨岳雄峙长河骏奔崇冈复阜如抱如蹲万壑潨流汇为九泽太行崛立溢出平原川横夏后之橇地藏虞舜之璧八年于外地平天成五月朔巡诸侯万国天文别野星当昴毕之区土壤分州域介幽并之宅川纡岭回郁郁崔崔峭壁耸秀丹峰凝辉晴瀑挂百寻之长练颠崖转万国之惊雷上有蔽日干霄之古树下有陵迁谷变之寒灰俗有避秦山多入晋岳被重封川经防濬虎啸风冽龙行电迅塞烟色旧李公灯火之台古石光寒季子合从之印万里交乎胷中千岩纵其一瞬其东则古之大陆也波洄镜萦曼衍铿鍧茭蒲芰荷肃乎风生海鳬来逰防防互鸣放乎观津之野带于平棘之城渔浦流歌廊庙隔江湖之兴秋郊舒啸英豪含感慨之情窦氏青山冯唐故宅纳牖道言引巵正色园仍茂草逢下帷之董生馌有髙宾见耕田之冀人传击筑之歌士有谈经之业贞观章疏一代忠良稷下遗书六经羽翼畴非治望乎唐虞岂独事闗乎列国其南则汉之钜鹿鄗中也台隍尚存烟屯雾昏想中兴之旧业或寄迹乎荒原芜蒌存豆粥之亭滹水望氷澌之渡北道主人尘埃物色对灶将军云龙际遇地存京观李华兴吊古之词士遇明时文达展登瀛之歩亦有阀阅池台尚存平泉古树闾里髙门或三世而居司业或父子而握丝纶文妙一时张鷟号青钱之选才优当代卫公陈丹扆之箴翱有文章名崇史馆绛真宰相官处词林其西则战国之陉山也山愈巑岏水愈潺湲横峰似劔列为防平临三晋遥控全燕车不方轨士可当闗料敌机危痛左车之不遇烧丹火候讶隋女之登仙雪霁西屏氷封壁合云鎻抱犊堕佩遗钿谁登望海之亭直下螺峰之境地出危簪天开峻井龙蛇蚴蟉雨自东来麋鹿犇张泉从地涌刘因有志登福地而髙吟敬仲多情抚遗踪而自省篇成宝剑代国神逰文慕香山司空兴冷怅九原之莫作幸吾生之登骋其北则古之中山曲阳也陵阜迤逦达于代边隧通穷漠谷带长川万籁号风危城际天士如貔虎人拥戈鋋名寝秦谋共畏亷颇之勇喟兴汉髀人思李牧之贤宜安城复再収赵境武灵台古遥下胡地存画卦之台岩有弃瓢之叟梦得一世之诗豪李峤诸儒之领袖安平之崔下曲之魏累代名才灵寿之曹槀城之董一时勲旧朱轮紫绶门地犹雄取印提戈声华未朽问其士习则乐孝友敦诗书不侵然诺砥砺亷隅气不可平直欲裂强秦之缶清应有志防思登孟博之车节奋于穷壮形于老颈可刄而身不可屈头可断而碑不可草观其民风则力织作勤畎畞童稚为婚鸡豚娶妇族多辨类等其清浊礼谨送终称其无有至老犹勤虽贫不困人各守其淳朴俗颇希乎浑沌其尤在可称者士不妬才人多服义彭亨狡狯虽贵防嗤清介端良在防亦贵野无健讼之民官乏舞文之吏上不烦于刑诛下易为乎禁制此固先王旧泽虽经变故犹缕缕而未衰然实圣代洪仁渐染百年首股肱之近地者也所可憾者人不思逺家无素蓄西成遗秉箫鼓连邨春事转空劵书络绎平畴多发冢之夫柱础有勒文之石民不知兵易为摇动地无守险轻相躙跞盖自列国之扰五胡之乱开元之掠长平之怨女真之入防古之僣谷变千回地经万战民无固志殆土崩瓦觧遭乱离之孔多俗有侠情岂击劒冲冠习流风之未变者乎嗟乎燕赵之地先王封建井田之地也燕赵之民先王衣裳冠带之民也燕赵之俗先王礼义忠厚之俗也奈何世治则有世乱则走晋既东奔宋亦南狩或割地以求成或退兵而蹙守使夫河岳增悲金汤冐丑衣冠兴歔草木防垢资壮士于敌国纳宼讐于户牖弃神明之旧域设逋逃之渊薮人不为怪士不知诟亦独何哉此固有家国者之逺谋然亦士君子之宜忧不然髙门县薄华冕轻裘致身要枢列位公侯徒因时而补益亦何贵于名流乱曰山有摧兮石有泐畴造化兮无纪极亦何为兮多太息
　　嵩山三十六峰赋【有序　　　　宋】楼　异
　　余少闻洛邑之盛在唐宋为东西都而山川形胜之富视他州为杰观昔韩退之白乐天见于歌诗形容胜槩有咏叹不足之意后欧阳文忠与梅谢诸贤相继为僚友数逰嵩少间至今以为羙谈余幸以不敏得令嵩髙纵观诸境末有过少室者而巉岩耸拔乃在户牖间朝夕博望厯厯可数因作三十六峰赋以自广非敢窃比古诗之流云
　　伊浮云之公子兮访道于林邱栖神于岩谷超然有防方之志兮乃东升于岱顶西谒于华麓虽衡阳之南兮与夫恒山之北靡不穷探厯践兮游心而骋目独怡然而忘归兮内欣然而自足忽御风而行兮排空蒙而造中域徐睥睨以四顾兮意恍惚而有失遭嵩髙之丈人而问津兮日防四方而真有得何髙之不登兮何危之不渉今乃西望兮岌然而耸峙雄柱天网兮横亘于地轴连络偃覆兮龙盘而虎伏虽华以九而巫以十二兮未观竒峰之六六丈人放杖而笑兮秋水方至而河伯自溢子乌覩海若之难匹兮独不闻中天之少室其髙则峣屼崷崪崟岑郁岪兮十有六里而叠有十八其深则环纡萦绕盘纠纷错兮上方十里而周围一百包嵩阳以作镇兮截轘辕以为郭眷歌山之所闻兮观舞水之所乐其上则有嘉禾甘果兮神芝与仙药石柱若承露之盘兮帝休若杨枝之叶石脂所滴兮饮之可以长上古玉膏在巅兮服之可以揖羽客云母之井兮寳所聚光明之穴兮昼所铄一丈之钟乳兮可餐千歳之资粮兮不絶其中可避兵水之灾兮自有经书之博其神异则玉女烂织锦之文兮金人迷白露之落云洞警时闻之钟兮石井泣哀鸣之鹤王子晋环之以为垒兮阿育王宝之以为塔此皆公子之所未知兮而丈人之所安宅丈人曰名生于实兮义设于适子知其一兮未知其二子识其外兮未知其内是徒知六六之所有兮而乌覩六六之名义东朝岳祠俨百神兮西望洛邑郁千官兮太隂少阳山之明兮石城石笋天所形兮檀香丹砂寳所钟兮鉢盂香鑪状所省兮连天紫霄势之穷兮灵隠来仙洞府深兮清凉寳胜梵刹标兮瑞应琼璧祥光纷兮紫盖翠华烟霭凝兮药堂紫薇花草灵兮白道天徳名字伟兮卓劔白云形实纪兮金牛明月色像起兮凝碧迎霞天光聚兮玉华寳柱金石莹兮系马白鹿神仙众兮此则六六之名义兮而未覩六六之景气丈人曰方春阳之盎盎兮烧痕芜没而青青纷红紫之绣错兮引百啭之幽禽雄楼杰观兮切星辰而上侵玉仙神女兮乗辎軿而下征朱明草木之扶疎兮蔽大明之午升山椒云气之冉冉兮若覆甑而郁蒸忽雨声于天外兮势翻盆而倒倾惟紫芝与黄鹤兮舞长空而产英金飚之惊叶兮山空落日若仙人之鍜声夜月白而风冷冷兮玉笙清彻而弥听暨阴林柯之脱尽兮山形瘦而骨棱棱氷雪横积于千仭兮玉龙飞而白虎亭亭惟四时之出没变态兮显晦阴晴不可得而尽名岂得仰观俯听自辰及酉应接之不暇兮以尽朝昏此虽丈人之所不能形容兮而岂公子之所可预闻丈人曰突兀撑空兮千变万状山经地志兮不可究量或背若相戾兮或面若相向或竦若相鬬兮或揖若相让或散若相忘兮或聚若相访或后者若和兮而前者若倡或卑者若下兮而尊者若上或喜兮若相携或怒兮若相抗或若秦晋兮相匹或若楚越兮相望或耸瘦兮若峩冠或臃肿兮若挟纩或蹲伏兮若骑虎或崇聚兮若瓮盎或决骤兮若风马或浮空兮若船舫或若逰郊原兮累邱坟而包柩椁或若入宗庙兮纷豆登而郁秬鬯戢戢兮森劒防落落兮列屏障势领略兮断而还连状容与兮宛而复壮超然若三十六天兮神仙之洞宅姹然若三十六宫兮妃嫔之逰燕昂霄耸壑冠佩悠兮泉飞霞倾爵斚流兮天阔星荧玉枰成兮松篁瑟瑟钧天迎兮娇云曲月鬓睂新兮烟斜雾霁龙麝焚兮霞舒霓巻舞袖张兮雷霆轰轰宫车还兮言未及而公子頽然如醉兮洒然如醒非丈人无以药之使瘳兮刮之使明仆未能穷兹山之胜践兮究兹山之曜灵请执杖屦兮以从后尘
　　嵩山二十四峰赋【有序　　　　明】曹　琏
　　按白虎通云嵩山者中央之岳独加髙字者以其居四方之中而又髙且峻也故诗曰崧髙维岳峻极于天此之谓欤山有二十四峰曰靑童黄盖浮邱三鹤遇圣万歳玉镜狮子虎头起云鳯凰金壶华盖卧龙防仙子晋玉柱老翁玉人玉女独秀积翠太白皆逺近齐髙无低昂之态有凝重之势诚非天下山川比余因驻节骋目乃并志其名于左方以自适奚敢拟诸古赋云其辞曰
　　维登封之堙墟当胚腪之正中耸嵩髙之崭絶屹千仭而穹窿托扶舆以正基应房宿以曜空结根弥于昆仑直指超乎崆峒霭轮囷之缭绕迎羲驭之瞳眬匪嵯峨之莫测抑迢遥之难穷控齐梁之襟河洛之溶溶俯首阳之隠隠超太行之重重回盘崄巇奔突巃嵸峻极形于周雅配天始于唐封彼岱华霍恒之四岳各分镇于南北西东此则兹山之胜槩阅古今而独雄也其为寳藏也则金砂之璀璨璞玉之璘防表中原之异产充上国之竒珍其为灵踪也则石室据其阳天池在其顶敞金刹于少林閟瑶宫于真境其爲品彚也则凡根荄之属飞走之羣时涵时育以悴以荣超乎阆苑之蓊郁甲乎灵囿之纵横是虽愽物之张华无以辨其类洽闻之郭璞曷能究其名也若夫丰隆停震飞亷巻霁岚光浮汉林影筛日班二十四峰之骈罗脱瑶簪于螺髻肖迸笋之巑岏侔列防之排立卓乎彩笔书空而作轴俨乎圭平水而初钖耸乎蟠虬昂角而峥嵘矫乎惊鹏垂翼而奋击髙低起伏逺近秾丽鄙罗浮三百里之磅礴陋武夷五千丈之崒嵂彼巫峰之十二匡庐之五老又奚可比而俦拟而匹也余尝驾天风逰玉柱访青童攀玉女寻子晋之竒踪歩老翁之幽址扪虎头而舒啸憩黄盖而徙倚面玉镜之光芒盼三鹤之轩翥过遇圣兮浮丘蹑兮如砥骇卧龙兮起云间跨狮子兮会仙侣览鳯凰兮雝雝洒金壶兮墨泚瞻华盖兮亭亭呼万嵗兮鼓舞挹玉人兮太白眺积翠独秀兮延竚巳而夕阳隠映而衔山归鸟喧嚣而投林苍狗靉叇而四塞防蝀泯没而曳隂麕鹿相牵而呼友猿狖聚啸而长吟蟪蛄噪而呜咽于菟嗥而萧森斯时也余亦栗然而惧悚然而惊矫回首于盘谷遘一老而便轻冠髙冠之岌业佩长佩之峥嵘质销铄而绰约神杳眇而粹精厯之防径乗闲维而上征视倏忽而愈逺超寥廓于无声欲从之而不可得乃托长歌而放情歌曰嵩山之谷兮虚明嵩山之泉兮澄清泉澄清兮可濯缨谷虚明兮彷佛蓬瀛追仙翁而邈乎难及兮聊徜徉而寻盟载歌曰嵩之山兮储英嵩之神兮效灵神效灵兮海宇平山储英兮俊骈生吾知申甫其复出兮又将为后证
　　嵩山赋【有序　　　　　　　　明】刘　咸
　　五岳惟嵩居天地之中而其峰峦之秀伟亦非他山可及故古今骚人墨客往往见之歌咏余不自揣亦掇拾其余意而为之赋辞曰
　　繄山阜之停峙均胚腪于黄谅凝形之有异故奠位而不常维嵩髙之为岳独穹窿而直方虽同列于上下实尊处乎中央左襟带于河洛右控制乎齐梁前屏列乎崆峒后帏障乎太行彼泰华衡恒之四镇各东西南北于一方兹盖造化者自然之工巧俾其与天地同一乆长夫岂若寻常之培塿而屑屑然与羣山较利于毫芒也哉观其元气淋漓灵根盘结磅礴萦纡嵚巇嶻质厚重而不迁势蜿蟺而聫接量含而有容神昭贶而莫测万象歘翕兮森罗四时光景兮明灭大士之瑞芝森森将军之封柏猗猗九节之菖蒲灿灿三花之贝叶彼四万八千丈之天台固仅能方其太室之三尖而根盘五百里之匡庐曾何足抵其少室之数叠若乃时和景霁天髙气清风生鹤唳日出鸡鸣霞彩凝兮锦绣错岚光荡兮图画呈于斯时也凌絶顶履崚嶒恍兮惚兮盖不知夫此身之在人世而别有所谓昆仑之与蓬瀛也其或月晕星藏烟霏雾暗阳乌匿影虹霓横汉轰雷霆兮一声分晴雨兮山半于斯时也挟天风逰汗漫窈兮阒兮亦不知夫此世之在人寰而又有所谓青城之与赤岸也虽然此特其朝暮隂霁之常态而未覩其倏忽变化之形容苟欲究其所以则虽智者莫得而穷彼其两室诸峰层出叠起不参不差无偏无倚在少室者三十有六在太室者二十有四或崒嵂而崔嵬或秀伟而妍媚或迤逦而婆娑或隠约而亏蔽或罗列如儿孙或比肩如兄弟或尊严如父师或卑猥如媵婢或萧散如神人或俊拔如豪士或如蛟走而虬蟠或如牛眠而马驶或如理木之连枝或如芙蓉之并蒂或如舟楫之浮空或如兵车之趋市或如忠臣之赤心或如艳姬之髙髻矫矫兮如飞而翔飘飘兮如行而止于于兮如醉而醒怡怡兮如悲而喜凡兹山之竒胜所可爱者如此然不指而称焉则亦莫能默而识之矣故夫青童太白子晋浮邱玉人玉女防仙虎头老翁遇圣兮相向黄盖华盖兮叠稠鳯凰鸣阳狮子号秋玉柱壁立玉镜光浮三鹤积翠兮排闼万歳独秀兮凝眸卧龙起云兮净如洗金壶兮翠欲流此则太室胜槩之竒而天下之为峰者莫得而侔也若夫东朝岳祠西望洛邑白云连天紫霄凝碧鉢盂丹砂之可观香炉檀香之堪挹罗汉寳胜之可寻七佛灵隠之难覔太阳少阳之巍峩石城石笋之屹立紫薇兮药堂寳柱兮琼璧来仙卓劒兮孤髙翠华系马兮峻极紫盖迎霞兮如丹玉华白道兮如璧明月清凉瑞应天徳白虎留形金牛见迹此则少室胜槩之竒而天下之为峰者又孰能与之敌邪又如琳宫梵宇佛洞仙岩蝌蝌出而书见菡萏发而霜寒龙潭隠灵物兮潜处天池通圣水兮潺湲厯代尊禅则有封祀之坛往来经行则有轘辕之闗凡若斯之歴厯皆可考而班班者也至若名传于今事出于古测景定于周公化石由于啓母御笔书于则天金蚕筑于汉武隠有弃瓢之许由亷有洗耳之巢父道有奕碁之八仙佛有面壁之一祖出而重于世也又有索价之山人居而莫知其向也又有帛之仙女其他竒踪粲然可数既不暇于细推亦无能为之悉举也嗟夫拳石无情与时屯亨况非逢千载之景运抑安能得夫一时之谧宁惟圣皇之在上屡赐宠而钖荣崇嘉号兮以礼尊祀典兮以诚故嵩之徳以之而益着嵩之神由之而益灵自兹以往吾知太岳之储精必降申甫而骈生于以屏乎藩翰于以充乎帝庭俾海宇之臣子咸永乐于升平而吾又当秉霜台之白笔以专纪夫三呼之颂声也
　　嵩阳赋　　　　　　　　　　【明】卢　枏
　　楚王北游登崇嵩之观嵩阳大夫侍王乃渉防茸履嵬岿长御逺睐汜滥无际顾谓大夫曰壮哉山矣寡人于兹殆将脱屣邪嵩阳大夫曰大王之言误若臣者始足与憩焉尔王曰夫山畜泄云气万物所祖无贵贱逺迩皆好焉子大夫私之已有是何厚于自待薄于寡人邪嵩阳大夫曰臣闻之传记鹪鹏抟云鹎鶋悦羣物各有适故其所托者殊焉王曰夫寡人舍此将复有说乎嵩阳大夫曰唯唯夫嵩维巨岳极于圆只之中横带汝颍崪陗于氛霄之上縁蒨霭之薄盛乎翠虹之嶂尔其三十六峰二室嶕峣灵岩浮歊嶐丰防丛轹互分岖陭傍迕籧篨偃蹠行者中于乆之却息汗胁增惧若夫防阬谹谾亏涧无底防窅窴长风颵飉扎轧吚譻流离转散髣髴松声天雨新霁万壑灌瀬漰涛湢汄硸頽云哕叠响歔鬼怪于是鵻鸠掩羽豺虎惊蹙慌忽谩台悚息川谷此诚山精魑魅之所穴处窃恐大王不遑托迹于此也王曰敬闻命夫大夫恶得独憩乎哉嵩阳大夫曰臣少逰上都亲侍諌垣陪列公孤尊三王贬五霸揖让于魏阙之下尔乃南箕扬舌青蝇防白即墨膺谗寺人洒血解圭组脱鸣珰辞金墉凌风翔飘然霞逝乃升乎嵩髙之阳故其怡神育灵则攀缘嵚崟傍眺瑶城陟乎泰清尽足力而后返于青炎之圃徘徊于松桂之林激啸于汧水之浒将折若华之英蕤江蓠襞幽兰带楚蘅猿猱媟于左麋鹿扰于右逍遥容与精神益寿然后检捜岩穴探饮玉浆璧坛鳯笙铜铫石牀希瑞呈露娯乐无方若乃王乔控鹤于林间宻公失路于雾外少君捧节乎云中刘根抗絶于人世莫不偃仰羣笑凭虚轩轾臣虽庸驽与通绍介故夫龙门三台缑氏之岭皆臣往来遨逰者也夫大王拥千乗之噐妃嫔珍玩之御不辍于前焉能避世长往哉王避席曰寡人不能也子诚为嵩阳大夫













　　御定歴代赋彚巻十五
　　钦定四库全书
　　御定厯代赋彚巻十六
　　地理
　　燕山八景赋　　　　　　　　【元】陈　栎
　　粤自昔之京师称为众大之区今大业之覆焘亶亘古之所无建皇都于燕山信广大而超卓稽载籍之所传跨亳殷与京洛仰景致之佳絶殚頴而难穷味绮名之有八恍莫措其形容仙凡隔于苑墙防深而琼其岛天永纵夫春阳花命长而鲜好池虽仍于古称芙蕖艳其佳色与景秋而最宜凉飔生夫粼碧横晴虹之下垂潴为琼玉之浆防万斛之珠滴歳酿万夀之觞爱一台之天成金知出于谁铸待夕阳之照出色黄明而自媚山屹峙于兑方席花积而峥嵘市烘黄绵之袄天现白玉之屏津赵北与燕南鸡呼兔而澄澈银防蝀之髙卧玉狻猊其如活轩辕裔之蓟封雨飞门而河翻妙胜庐阜之瀑髙出龙门之滩史尝纪夫居庸名列三闗之一
　　山堆皱而万叠翠欲滴于一色是为八景之略媿其详之未知彼潇湘与鳯翔亦八题之昭如兹偏方兮下国景何一二而数众大古莫拟之岂八景而但已山水自于西北景清淑之所钟地广漠而深厚极城阙之宏崇合官府兮市里暨民物之冨庻孰非可观之景顾观光之犹未将防极而论之曰在德不在景山川以人而重徳与景而悠永亳殷京洛之区今视昔而依然谓愚言之不信何一盛而莫肩如宋玉想像夫髙唐苏子亲见夫防境虽铺张恐涉于虚无知初咏未得其要领也
　　燕山八景赋　　　　　　　　【元】阙　名
　　余尝玩山川之清晖兮澹逍遥而忘归虽一峰一泉之可嗜兮日康娱而不疑慨造化无全功兮何多羙之罕见使竞秀交流之万千兮又未能恢眼界于迥逺秣吾马而相羊兮纷悠悠其求索邅吾道夫桃源兮纳八景于胷臆众错落以妩媚兮特隐者之所盘旋思九州之博大兮余焉能为此淹指江天以发櫂兮吾焉能宁乎是邦敞八景于万州兮愿弭节于南浦剧崭巉无与娱兮回吾鞕而上下指京师于中天兮驾轻风而上征路漫漫其修逺兮穷览睇乎渺歴黄河泰华而北拱兮拭吾目于燕山骇八景之并陈兮异向来之所观览博大以爽垲兮侈帝邱而方古环四望之险固兮亦雄夸于天府方韶华融融于琼岛兮彼动植之咸适基雨露之瀼瀼兮云太平其五色逺西风之集瑶池兮灵沼飘飘乎文囿天水一碧而不波兮跃鱼乐乎晴昼纳万象于菱铜兮湛龙舟其夷犹汉唐同太液之名兮此独无芙蓉石鲸之相纠晓吾歩乎卢沟兮璧月澹乎苍晴光防九霄而相连兮云同流而莫分想望舒之缓辔兮为冯夷而悤迫庻以侈小黄河之壮观兮使毋贵宛平之鞕石道陵郁乎相望兮恍水墨为余绘之逮夕阳其回烛兮表金台而出之纷霞光其离合兮翔剑气于牛斗羲和勒朱轓而腾彩兮显余辉其若绣览晴色于品彚兮粲丹青其陆离羌西山之雪积兮乃独能夫变化走玉虬于樛木兮卧咸虎于峭壁岂见晛而不消兮正以彰隂阳并运而不息惟地邻于上界兮屏翳每为之敛容必帝命严徳泽之布兮乃下滴于马騣出蓟门而凝望兮莽左右其千队使圣成有神笔兮吾犹恐其难防矧垂虹之尤异兮俯玉泉而下垂惟幻见之靡测兮青与绛其相依朝济乎泉之西兮人以雨候而快覩也使就阳而东出兮又孰肯为之顾也甲众皱而独雄兮侈叠翠于居庸岐太行之余青兮继脉分绣乎澄空飞龙舞鳯而防王气兮耸巨闗乎天极逶迤而蜿蜒兮开鸿业于千亿猗欤休哉聚八景于皇都兮隠化机之邈邈伟万国之观光兮沐承平以愉乐判喧凉于四时兮异昏昕于一日俯仰孰匪可歌兮宜际天而无匹天倚地以示象兮地承天而赋形泰运交而端倪轩豁兮跻贲饰于文明彼礼乐制度之煌煌兮弥开心而荡目岂独泰媪之有自然兮资人为而功足茍非明良之庆防兮欲抚玩于奚得即舆图而缕指兮何古今之厯厯美不专于流峙兮徳不贵于终隠使决眦而忘情兮恐八景之吾哂恢壮志于青云兮来吾道夫先路及年歳之未晏兮庻有禆于皇度谇曰本乎天兮昭晰乎山川兮即八景而顾瞻兮毋只为图画是传兮
　　燕山八景赋　　　　　　　　【元】阙　名
　　天游子岷峨产也壮闻燕山为圣化所敷之防径纵观焉读书国学者五稔遂登文科叨外除一日将西还行以明发翰林学士紫岩翁夕闯门来执别且语之曰君寓燕台尝知名山遐迩有八景乎天游子曰闻之翁曰君闻之盍为我赋之君赋之而我歌之而兹山得之而海内传诵之顾不快欤曰唯命翁曰诗大序曰诗有六义焉赋居次仲尼曰辞达而已矣愿无大夸景之一为琼岛春隂试有以语夫我天防子曰吾闻海上神山峙爲三岛灵气夕移刚风啓道飞顿为京内苑之祯石骨镇璧峰棱削琼四序攸冝奚独春妙时维青阳上林晃耀睠卿云之昭彰霭霭防防而悠扬倏防隂之肃散蓬蓬蒙蒙而汗漫翠华天来羣花香开玉红纷紫不侧不摧侍臣进清平之雅宰执拜黄封之杯都人动色雨露九垓时禽交鸣风烟层台此唐尧之黄屋固为非心文王之灵囿同乐于民是宜万口欣謡列城注想而光景之娱人每春阴之是赏翁曰书云平秩东作夫体天时理民事参赞者责也可略之其二为太液秋风试更赋诸天防子曰是池也始于汉盛于唐穿地脉凿天光纳星汉幻隂阳昔闻之者多尚于逸于盘兹临之者惟寄时行时止其广千弓其深九阯其莹若鉴其平如砥水鸥曳凉以翻翻大鲂映沙而唯唯芙蓉露夕以不凋兰叶风晨而自媚牙锦缆寸饰不施楚调吴歈逺声乍来时莫清兮嵗之秋矣天所神者风以动之文化之旁畅教条之潜飞无非大造之至仁夫岂但金行之发挥翁曰诗云鱼在于渚或潜在渊盖理无定在也余所志与君殊其三为玉泉垂虹盍搆髙雅之调可乎天游子曰夫泉九地之冷液百谷之奔流或危泻顶或中迸林邱昔贤品之厥等不一众岳鼓之其鸣相酬爱兹玉泉天下之望谁其似之垂虹之状綘采皜辉陆离荡漾五色直悬下饮千丈掬之珠跳掌中仰之河落天上濯之身入氷壶咽之胷储雪浪可以供玉堂之蟾腹可以羙井坊之官酿隠隠轰轰霏霏亭亭泠泠琤琤皓皓太湖之长桥未足拟匡庐之瀑布宁可伦此中邦之清气所钟而大灵之天巧斯呈翁曰孟子曰原泉混混不舍昼夜学贵有本也君赋疎矣其四为西山晴雪昔有所覩凝睇却立莫措一辞子今以妍辞清余前所责于君者天防子曰是山也逺镇西夏近繋夕辉下凝新月上接太防崒乎翠通流沙依约乎气吞月支尔乃司权滕六振威雪花剪空席大车驰其或积素不分连岫俱夷五日十日隂飇凄其画黒云之解駮漏新旭于扶木羌寒峰之撑西照千里之瑶玉华清池上澹澹煜煜万室门前晴泥逐逐敛踪以逺罝鹰厉羽而去缴惟朝宴之孔鸾翔仙风乎天陆亦岂无髙卧之夫乗兴之徒闭门返櫂于山之南山之北而逍遥天壤以自娱而翁以为何如翁曰君子依乎中庸遯世不见知而不悔君赋雪而以是托情终焉正余志也而犹未也其五为蓟门骤雨余尝遭雨暴至于古道仆马亦良苦古行路难不我诬也君知之否天游子曰道涂之艰者忧患也进徳者由之风雨之妙者变通也观化者求之蹇余行役防半天下栉沐于野风强雨盖亦屡矣今往来蓟门更数寒暑眼中竒絶莫如飞雨且惊霆怒而吼地太隂肆其垂天划斜珠之溅户复乱沫之入檐王孙公子则惜树花之委填梧桐惨其生秋杨栁暝而凝晚滴阶苔而欲荒浩川流而忽逺骚人墨客则叹天气之黯澹至如云昏千里鸮啼断冈飘飘卷瓦滑滑霑裳车淖仆痡淋漓未央欲前且却四顾苍茫凛铁骑之在空骇银竹之无方若是者人以为虞吾以爲适天盖以动心忍性立教士当以遇灾修行自力兹特纪翁之所尝经非以写蓟门之春色翁曰孟子曰言近而指逺者天下之善言也言得我心之所同然不亦善乎继是其六为卢沟晓月请君放言天防子曰昔者卢谌抱不世竒节批单提芦子谅众人之所不及迹其行事真北方之豪杰而功未及见晓月西没尝饮马于此尚长沟之汨汨岸莎人立如闻马嘶水云旗张如有鬼啼沙碛云平石梁风恶冷澹低徊欲落未落过而知者听沟水之声怜其忠贞挹沟月之明想其平生过而不知者惟自悲光景随沟中之断梗兴懐乡井吊月下之孤影尚安省世有颠沛独立如斯人者乎谓余不信试诸越石之酬唱而陈迹有未已乎翁曰燕赵之士多悲歌慷慨君赋至是余乃知不特读乐毅书为可泣也虽然贤哲往矣国有雄图事有大经余愿从君叩之其七为居庸叠翠卓彼天险若未易言也而君何以言天游子曰宇内闗塞顾天以限疆界维兹居庸实国都之襟带思昔凶残天厌其徳更代不常长驱直入惟居庸之难越愤苍翠之中隔车方轨而踌躇马并驰而辟易尔羊何神其角象若彼羊来饱我食乆之人也奔突四出未防何年我朝煌煌神武奄甸祚啓无疆自古建国智以济义虽在人和亦由地利大山腾龙小山蹲熊怒者张弓呀者裂钟前旌崇崇后劔丛丛故青葱葱新黛重重金汤如澌拔地称雄古今往事之如昨日月流水其何穷尚雪天之旷野纷校猎之西东伐貔虎以万计骋耀兵之英风翁曰君言壮哉江山信有助乎易曰汤武革命顺乎天而应乎人易道信于是乎在其八为金台夕照可悉吐之乎天防子曰燕者召南之故区化自衽席而正始金台者昭王之旧筑业以骐骥而特起皇元凝命与天同榘盘山河以肇域防英髦而广居环九陛之冠冕混万国之车书召南诸侯之化固已遍乎司牧昭王小邦之事安敢拟此宸都日丽五云万古太清有日咸仰与时偕行前崦嵫之方迫俄黄道之大明盖日之夕所以开乎八纮之晓而干之元实乃起乎四海之贞是冝霁宇绀滑天地阳亨万植芃芃羣动英英自北而南天下化成如日之升则余人以宁紫岩翁乃立而正襟拜且谢曰长卿渊云之文芒寒在蜀汉而后归于三苏今君亦蜀彦也来为燕山八景之赋何涌泉破竹之速欤又非掇拾故常鬬竒夸靡万象林立悉折诸理是亦可敬也已天游子稽首再拜复前陈曰东阳八咏惟纪风物潇湘八图惟诗泽国余闻西都赋以顺徳者昌之摭说行其中东都以有徳者王之遗意要其终天朝超两都而亿万斯年盖丕基平格天之一徳即之为躬行心徳之实溥之为诏令传后之泽徳孰如此大本景特寓乎众色不然竒诡之观阖辟不测散在天地间万万无尽而皆可赋也奚独铺张扬厉乎燕山之赫奕也哉紫岩翁曰道莫大于此矣君其书之缣楮吾当播之金石既而饬四友以谢不敏翁犹讽咏之不释于时天秋河明星月澄碧翁揖别竟去天防子曰亟趣装西还坐待东方之晴白
　　燕山八景赋　　　　　　　　【元】阙　名
　　余尝与客越吴境道鲁封指燕山以遐迈拜帝阍之崇崇阊阖开于黄道宇宙穆乎皇风客乃问于燕都主人曰子燕人也燕之形胜盍为我言之主人曰唯盖夫燕山之为都也界幽冀之分域贯析木之隩区阐轩辕之帝畿甸召伯之故墟羣山腾突巃嵸众流之汇泱漭浺瀜伟皇元其光宅乃京畿乎其中内则琼岛为囿太液为池丛以林麓缭以涟漪峩峩乎郁郁乎蓬莱十洲耸仙宅于海涯维山之崥呀其成渊澹滟禁宇泛景浮天洋洋乎翠水瑶池天风而来迁至若暖风东来草木森碧匪雾匪云蔽亏天日逺近镂碎碧之玲珑上下浮轻烟而欲湿秋空如洗苹飇扇凉霞鹜齐飞老桂腾香吹碧浪而鳞开澹玻瓈其浮光斯二景也王子皇孙曼姬姜往往去来乎其傍若乃轩车四达周视郊原逾蓟门挑玉泉细飞暴防络野倾防轻盈飘飖织女垂玉丝于天上淋漓滂沛阳侯激海波而来前畎畞溉其膏泽民物欲其丰年宛平之西潄玉潺湲逾穿三洞萦纡连延若飞若縁若晴蜺之饮百川拥云气而下垂亘碧落而空悬尔乃铜壶漏防卢沟天晓氷轮西流素光犹皎月与水兮相涵水连天兮弥渺烛石兽之蟠踞洞河桥之窈窕其若驾金轮于若木返倒影于扶桑灼烂金台炫燿藩障赫赫煌煌若烛龙衔曜照昆冈带余晖兮木杪嘅今昔兮叹长其西则崇山撑柱大阜岸谷隂涸寒冱雪林千尺炫阳暾而不流凝冻光而常白离离皑皑皓皓的的恍若写姑射之神人移雪山于西域又琼楼玉宇之嵳峩重璧连璐之委积也其北则峙以居庸屹于雄闗崷崒弗郁嵚崟巑岏俪列干之矗矗凛武士之岩岩又如海波之腾立翠光交射而凝寒骚人墨客宦逰旅寓每赋咏而跻攀伟八景其斯陈卓观乎寰宇盖一元之防合万方之纲纪山川鬼神正直以扶持等皇天后土而相为终古者也客曰噫嘻子之言羙矣然犹未也我圣皇之都于此也靣嵩髙坐云中右太华左岱宗总八荒以立极连万雉以横空内则丽正崇天之门大明齐化之宫外则孤岭五台之嵂屼潞河滹易之奔冲邦畿之内厥壤千里爥爥煇煇曷可殚举昔子虚乌有诧以齐楚之事而见哂于亡是今子徒八景之夸异其亦未覩夫巨丽者欤言未既余笑谓之曰主人固失客亦未为得也夫表里山河非为国之坚利也腾盖伟观非以为君之服御也王者之作不患土地之不辟而患田野之不治不患城郭之不固而患民心之或二故娄敬不以都洛为安吴起不以西河为羙且琼岛之春孰与仁政之冲融太液之秋孰与义风之激烈居庸之叠孰与镇重之主威西山之雪孰与贞白之臣节玉泉之垂蓟门之飞孰与教雨徳泽之流布卢沟之月金台之照孰与道徳辉光之炜子乃遗其精而究其粗后其本而识其末岂足以状天下之雄图而昭神武之创业者哉二子心服仰天叹息苐见明月流辉圆灵空碧万仭燕山一天星极
　　燕山八景赋　　　　　　　　【元】阙　名
　　余尝欲航槎泝析木之津匹马踏燕山之雪观帝都之壮丽揽一世之豪杰将俾相如枚乗辈作赋拟两都以扬鸿厘着休烈而未能也客有以燕山八景而请赋者余曰嘻子何遗帝王之盛徳大业而翫心于文人才士细娱之屑屑也邪客曰噫渐离击筑非明良之赓歌也千金骏骨非奉璋之峩峩也方今八纮为罝六合为罗万国一人四海一家雕题凿齿莫不摩肩累迹拭目于上国之光华也四时览物之变化当代词人之叹嗟蓼萧行苇皆足羙先王之徳泽又何必上林校猎之虚夸者邪曰然则嵚嵚兮森森幕幕兮沉沉翳杂花兮琪树被芳藻兮瑶林违帟青兮咫尺隠岑碧兮丈寻春容兮蔼蔼防琼岛兮隂隂水光兮冲融涤残暑兮俱空栁轻摇兮疎翠叶乍染兮新红天边来下兮黄鹄云表先度兮征鸿凉波兮太液白云起兮秋风鸣鸡兮啁哳朝马行兮蹄跋刺度石桥兮迢迢耿卢沟兮残月玉狮影兮零乱银蟾光兮莹彻色苍苍兮欲曙望紫云兮宫阙凭髙兮晚眺夕阳回兮西照下赤云兮峥嵘注金台兮见耀带影兮飞朝阳之鸦决眦兮送上林之鸟帝城严兮催鎻玉鞕争门兮扰扰有山兮居庸叠苍翠兮重重据秦皇之旧筑陪汉帝之新宫肃屯霜之万骑衔乗干之六龙有山林兮玉泉山耸秀兮泉渊乍収兮残雨挂雌蜺兮连巻烂祥光兮流渚绚彩兮垂天胡僧欲以缠头而起舞寿君王兮万年西山兮岧嶤雪花如席兮何年飘严风冱兮不觧虽见晛兮难消不知白雪之白兮白玉之白行人驻马兮回头望遥望迢迢兮蓟门天风起兮云奔分龙瓢之一滴散急雨兮纷纷入帝城兮顷刻洒九街兮无尘氛客曰犹未也赋此八景于以见四时之景不同也览此八景何以知九重之徳无穷也曰然则氷厓寒谷阳和俱到一琼岛也海无鲸波民安鸿泽一太液也阳明焕发隂辉勇撤岂止卢沟之残月也大明当空烛于丰蔀岂此金台之夕照也维城回互盘石错峙壮于居庸之叠翠也望慰时雨奔止淫风大于玉泉之垂虹也百官精白以承休徳庻可拟西山之晴雪也九天垂云四海立水又何啻蓟门之飞雨也客曰唯唯是为之赋
　　琅山赋【有序　　　　　　　　金】赵秉文
　　在易州境俗谓之郎君山峰峦秀拔颇似少华
　　尾箕之精琳琅之英钟竒孕秀琅山播形帝敕六丁移来玉京六鼇负背三山蓬瀛崒兮直上劔拔峥嵘表兮独立霜秋气横骨非肉附势敌天勍呀然而门缭然而城其门伊何窍凿巨灵隔山见山蓊碧纷青素月夕啓白云昼扃其下雷峡隠隠石崖嵌空龙门天成孰劖孰凿不鶱不腾飞泉中来华擘河倾或遡而流或回而下赴两洪砅轰雷霆百歩之外不闻人声蕴蕴隆隆洞潭窈石席可据洼尊可铭浮云悠悠千古此情其城伊何缭以重叠嶂环抱中心砥平峩峩而仙岩岩而亭有骈斯指有植斯屏摩云障日韬河映星千态万状不可殚名李白杜陵巨然道宁九原骨醉千日岂醒痩武尽隠老任墨卿一朝掷笔万里骑鲸崆峒九华天台四明迥絶人境虚标仙经神州奥区燕南福庭可杖可屦或仕或耕信歩陟降朝昏送迎春山水流秋空月明岩泉夜落松风晩清防心太何虑何营
　　逰盘山赋　　　　　　　　　【明】唐顺之
　　惟隂阳之陶冶颠倒乎两仪天星陨而为石骇满山之置碁捜万象以效珍何殊状而相亚或借草而羊眠谅仙术之幻诈或负嵎而虎蹲诧饮羽之神射或而欲走类灵鞕之叱咤或屹立而不动岂思妇之所化既簇队以纵横亦累卵而髙下纡十歩而九曲枉矢乎石罅逮礧磈之厯尽忽拔起乎孤峰俯子孙之千亿俨髙峙而称宗倚禅宫而凝睇旷天宇之澄空向之纷纷怪石忽若怀寳而藏弓但见夫万木蓊翳而青葱一勺之泉大旱而不竭兮人言其下潜乎蛟龙女萝薜荔纷披而交映兮七十二寺隠见森罗乎其中疑有悲歌慨慷之士不得志而自隠与夫仙灵逸客徃来而相从欲即之而无路兮时见一二野僧啓岩扉而鸣钟侈佛庐之繁伙歴歳乆而不芜饶万树之棃栗以衣食乎其徒何丛木之岑郁无一鸟之孤栖余邉城之杀气警羽镞而遐跻泉触石而鸣筝松受风而响涛时琤琮而乍噎倏悲吟而怒号忆连旬之巡厯餍金鼔之嘈嘈审闻性之不异任羣籁之相遭适戃怳而延伫忽四山之暝色谢耳目于送迎向僧斋而偃息恍梦景之如醒觉余兴之未极晨起厯乎上盘境逾竒而路逾棘方蹐躬而俯穿又缩足而仰扪惊半踵之在外愁欲度之猱猨得平柯于髙顶接云间之飞翼山童秃而无木响草虫之唧唧岫逺拱而防森冈近绕而弧弯乃下瞰乎城郭曾不盈于一环类黄鹄之再举见纡曲而覩圆方悲人生之局促恒丰蔀以自藏眺溟渤之南汇孑碣石之中巉转秔稲于东吴驶万里之云帆笑卅钟而石致曾不及乎凌波之艬连冈北瞩天设梐枑列墉分戍隔限戎虏把都打来孰敢予侮嗤熟夷之桀黠乞哨卒之余俎虽防火之暂虞嶷金城之永固惟山势之既极俄涌塔之天造显佛牙之光怪腾丽空之砗碯览小道其若斯信精神之为寳胡俛仰而成陈忽徬徨以回歩怅中心之有违足屡却而返顾与流泉以偕逝睠岩阿而长忆岂淹留之无心畏简书之偪仄
　　医巫闾山赋　　　　　　　　【明】张　升
　　繄冯翼兮厥初维黄兮孰分混鸿蒙兮旷漭渺坱圠兮无垠迨夫清浊既凝髙下以位干总运化坤储流峙潴四海于四域奠九州于九地乃医巫闾之为山独岿然于沙竁左环巨浸右瞰长城北断辽海南抱神京三州之所交防九夷之所屏营或髙而昂或缭而曲或翼以舒或防以簇俨鱼贯而鴈趐像指排而旒属连干磊砢雄跨朔方气压鹍溟势矫龙骧控并营之井络镇幽冀之金汤霅阳之砥柱孕堪舆之竒祥根防百里兮蟠于后土壁数万仭兮倚于圆苍锐标防碣石之颠倒景浸濡水之洋羌培蝼之莫俦岂跬歩之可量慨重华之肇封亦千载之难忘尝飞鞚而遐征指鸟道而直进袭烟草之幽芳聆琴泉之雅韵雨花飘红玉之碎露叶防蓝膏之润谽谺峭壁森森开虎豹之闗汨没遥岑矗矗纚龙蛇之阵望石梁兮矫首盼云梯兮转瞬尔乃攀古栈挽危防青峰崒嵂翠崦巑岏层岩兀硉以下垂复岭岧嶤而上干牵萝动琪树之枝濯缨掬银河之湍五丁睥睨以智穷六鼇赑屃而力殚扪星辰之芒晕挹灏气之髙寒栖予神兮华表划长啸兮云端俯仰徘徊絶顶望金陵兮慷慨顾金台兮延颈万壑拥香雾之区四目尽招提之境耸绀宇于岚光隠白屋于林影山僧归兮霱云深仙客去兮草堂静松柏郁郁含晩歳之姿桃李芬芬媚芳春之景靡覆载之可容何英灵之遂逞盖将呑泰华蹑衡嵩鞕策防稽隳突崆峒彼王屋终南之秀天台五老之工胡以方其绮丽比其豪雄也哉爰考石室之经征汗竹之纪封山濬川上肇于虞书祚土分茅下接于元史功业图于丹青险徳昭于遐迩典常之所具载王者之所禋祀是宜穷山岳之环富极人神之华羙矣已而斜阳兮澹明缓歩兮从容转窈窕而逾险忽邂逅而竒逢缭防林之攒碧环罘罳之围红防参天之老柏偃闭日之乔松界苍痕之古砌即迹之仙踪潄漪澜之清浅涤烦惋之心胷周旋歩武左右登陟双阙对瞰以承霄合殿中施而镇极复通防娟以韬光夹窗玲珑而炫色阶级妥堕栏槛曲直重廊广均列戸齐一信灵祗之特异斯殊制之赫奕乃寻龙拨莓苔摩石刻究从来我皇明之骏兴訇宇宙而辟翕东渐扶桑之津西被昆仑之域北暨黒龙之江南重白雉之译皆梯山而航海咸奉琛而贽璧収舆地归版图肆疆理入尺籍匪兹山之髙信无以表皇仁之盛匪皇仁之大又何以显兹山之徳锡之以庙貌之隆厚之以圭衮之秩岂惟障幅之巨屏亦所以张大君之休泽自今于万斯年等乾坤而并立乃为之歌曰瞻彼闾山维峻岩岩摩苍空兮肇封重华蟠于龙沙镇天东兮光岳储精维贤与能卫帝躬兮匪险伊徳匪神伊人亮天工兮煌煌休征赫赫大明垂无穷兮














　　御定歴代赋彚巻十六
　　钦定四库全书
　　御定厯代赋彚巻十七
　　地理
　　感山赋【有序　　　　　　　　宋】崔伯易
　　客有为余言太行之富其山一名皇母一名女娲或云于此炼石补天今其上有女娲祠因感其说为之赋其辞曰
　　曲辕先生从先大夫之南征省黒许于紫霄访武王于朱陵授罗浮之隠书撷三茅之神英息肩淮泗之濵闭闗歌与世无营一日梁园公子铜鞮处士闯然踵门悦然相亲曰先生倦逰者矣祈有异闻先生不对宾请愈勤于是为论山中之物山中之民叙山中之遗欢咏山中之淳文二客相视而笑曰先生唐相之家族蕃西京京于吾乡驾财累程连聨髙山见于羣经兹其不言疑未之行试为先生陈之何如公子赞之处士曰夫坤厚之势犹一人之体昆仑为之首自首而下岟防屹
　　无复平地陵轹百国有隂山焉横二千余里北为戎狄南为古圣之所治测中言之殆吾国之干位昕天铜浑周鞞保章参地之形兹为最详上正枢星下开冀方逢胃而毕自栁以张乱则冀安弱则冀彊起为名邱妥为平冈岿乎甚尊其名太行挟大河于楚东瞰北岳其在旁其髙也逦迤而上始莫知其髙也登蹑千里昂目而前望骇实与夫天当其深也缭绕盘辟始莫知其深也驰朔东而左转垂三月而见脊盛连延乎碣石传曰东海之水不尽而此山也吾莫知其所极此其知言哉如彼大邦圻钩壤连如彼大川洲维浦聫殊乡异观习乎所传坳然若鞌者曰鞌山突然若灶者曰灶山色黒者黒山形方者方山如此之类名何可殚墨翟察而知骥之贵尸俊过而辨牛之难穆王升由雀道而出世宗行自大河而还孝明尝登幸上党郡章帝以游至天井闗孟徳北上纪摧轮之恐谢公西顾引忧生之端阮籍失路而咏怀刘峻怀交而发叹归晋阳子恵之便道对二坂祖濬之祥观开元锡问于逢车武徳置县而当烦霍褰吾襟共附吾肘缠午壁之势探长城之口天门掲其部分乌岭支其躙蹂姑射王屋隆虑雷首靡迤嵚岑参错饤饾或拱其左或捧其右或导其前或赞其后让以竒巘贡以重岫曾夸娥之输力攡大帝之寳授上晻暧兮鹏击下砰磕兮鲸鬬又若王畿之外五等诸侯奉命守土率属千万悉面内而腾辏此山之形也汾潞丹洹滹沱淀易洓沁淇潼青源济湨奄呴将迎纵横潄激安阳巨马出其夸白防北涿度其液触遥阜以孤引潋荣光而厯羃凝染渐渍裒青贮碧此山之容也奠荒有神开社有伯以风主威以云主泽翻手熯阳覆手霹雳近靡百城逺霈万域暴暑亟寒暗天一白烟不得为瘴气不得为疫岂其幽深也深其欲而难期其并合也合其力则无敌此山之气候也轩后以来至于成王自时建都迁徙不常逺近表里其隂其阳春秋之前封国既多春秋之后惟晋为强大抵以兵为阻以险为防守不敢弛战不敢忘越至卑耳而齐相以霸一入孟门而平公防亡燕赵中山卫韩与魏或主山东或主河内或主山西或主河外或城其隈或据其防或保作咽颈或恃为腹心屯留有常阻山阳有常界跬歩之侧万人死之复驱万人而地不少退如罴斯林如虬斯壑左顾右睨爪牙锋锷乗间薄人肝脑涂地以搴旗虏将而为乐不然假息窃视扞以城郭从姬歌儿名琲重璞不敢不献虽欲藏之亦终归乎攫搏骇乎哉固尝一朝之中一舍之间烹四十余万之众筑头颅之山举长平为鼎镬旧壁荒城豆分棊错今千余年幽隂寂寞此山之势胜也当时雄豪迭指交质行野者非乐其野逐兽者非即其兽徘徊陵陆逾跇陂阜裁约六国睥睨九道孰为龙首孰为天灶向背孰从草木孰遘噐械孰便凭倚孰厚东西孰广南北孰袤为蛇孰尾为鹳孰噣孰方孰圆孰牝孰牡冲轮孰敏沮雁孰懋孰利袭掩孰利藏覆孰此出击孰此入冦孰可徒搏孰可骑骤孰可防诱孰可斥候孰可接战孰可挑鬬孰最恐夜孰不欲昼胜此孰逐败此孰救佯道孰止乗乱孰走孰要于迩孰闭其后记省在目陈说在口凭轼结靷忿豢去就所过之邑鹯视狼吼诘无不讲向无不偶入军则建旗鼓入朝则佩印绶以国试胆以民试手为纵横家随以此售关警迟速称画贫富矫尾厉角恐愒翻构鬼神不能窥其宻贤俊不能纠其缪中人主之利欲移将相之恩旧其后或主或臣建功立业尤显闻于后世则有决羊肠之险堑此山之道攻荣阳伐韩以威天下应侯为秦昭王之谋也据敖仓之粟杜此山之险距飞狐之口守白马之津使天下知所归者郦食其为汉髙祖之谋也逾此山入射犬破青犊之众杀谢躬于邺以収复天下为心者汉光武之谋也济河降射犬之众还军敖仓属魏种以河北事然后西向以争天下者魏武帝之谋也进据武牢扼其襟要俾窦建徳不能逾山入上党収河东之地而卒以并天下者唐太宗之谋也徐思以观亦吾之近藩北压燕蓟西临顺檀笼里控外聨区接寰州开其隅邑疏其间衡而为垒缺而为闗有朝歌内黄黎阳之支离有五原髙平广民之依攀前规成皋逆婴邯郸収褰帷趣驾之威宰簪笏假辔之官大城望之如云小城夹而金安各负城势熊骧虺蟠宿貔貅之徜徉峙刍粟之巑岏此又其山古今因人以明效者也偏隅之祲蒸郁成象或为楼闗或类亭障下利恳辟其土白壤谷备五种颖栗丰穰以陶则不窳以牧则易长骍駂駩駽騧骊□驵繁鬛赤喙黄脊白颡竒毛异骨駧駾驶鸗或出凹揜或防广敞或随龁而乍散或就饮以羣往秦青覩之而目造父逢之而伎痒若乃邉风夜号寒气朝荡木叶昼脱川原萧爽挺逸彩之疎瞬厉雄心之倜傥分腾而郊野暗聚鸣而阬谷响最下者赢粮载士日中而驰百里鳯臆兰筋探前抉后何止乎蹄间三丈马之所施险之所依有徳者然后能之其或守之不以道用之失其宜则是二者在所为盗贼之资司马侯告晋侯以先王之不务者非弃之也而吴起言商纣之国志有激于当时何则宣帝处先零金城而终贻汉患武帝倚元海并州而俄倾晋基自后聪曜石勒姚苌季龙元魏髙齐诸苻慕容呼侣啸类提羌占戎或屯于定襄或保于居庸或建都邺下或渡军河中或改元离石之北或僣号沙河之东胡尘一逾三闗遂空长安之城洛阳之宫摇辔长驱传国都而扼踪暴衣冠于涂炭客宗庙于妖凶更帝迭王抑为盛衰其四方简册不可得而书者凡防战而防攻由是观之为彼君者始之失于一朝遂使天下之人亲戚离散一百二十六载挂性命于兵锋此又当世贤人君子登髙虑逺所宜追述为万世深诫者也当彼之时国中窄而山中寛天下危而山中安外憸人茍容以盗官兮内浩歌乎考槃外吁嗟愁涕之辛酸兮内逰鹿豕其方欢外穷奢极侈以相残兮内交让乎瓢箪外伏椹缩劔以衔寃兮内乐天其盘桓仁知所依仙圣其迹其动如龙非迅雷烈风不起其出如鳯非醴泉甘露不食服皇娲之妙道藏补天之神石或饵术而采芝或吞阳而液或自耦于樵钓或偶懐于老易引公和之余韵振文举之归策壄王二老犹自轻之士壶闗令狐殆多言之客至精元以友造化绪余尚足以治万国此其山之隠逸也即以仰之首名归山岑营纡余巉岩孱顔曵泉绅之飘飖束云水之逥还樻众精于寳姥糁灵气于天丹矗雰霞之朝覆豁光怪之宵环其金则钣荡镠铣镣鑗鏋鑀其玉则琼玖琄璒琦璵璠石黄绿而青碧珠玫瑰而木难余粮石脂之硗确赭垩理长之斓斒隂映宛倚穹注蟠聮丝絺氊铅盐铜备先赋之不名距三方而祖繁复有紫沙黄雾神铜是取逗落液于庳涧萃坚英于弱土播蚩尤之遗勇回欧冶之灵顾下分擅乎百源上夹输于六务此其山之琛赂也其鸟五色豪鹰窟生崚嶒貌如愁胡皎月明星呴拨利防足卷枯荆雕趋鹗随往还青木栖则鵗鷣鸒鹳水止则□翠凫防殊种诡类莫可殚名其状如麋有距四角马尾声若钟磬以出为瑞赤虎文豹黄熊封豕麏鹿貒防行搏坐噬草则紫团之葠勤母漏卢麋衔牡防苁蓉首乌牛膝豹足龙沙虎须赤节紫蒨如雷茈胡云英玉支解蠡庵防鹿肠鹤虱彭根屈据泽态夭糅芳臭粉敷或同葩异实或冬荣暑枯或珍传太一或用讲史区木则有榛有栗其桐其椅篁篠怀风桃李成蹊楩枏枫桧思仲芜荑梓漆枢栲青檀紫葳枞檍槐枣棠榴楟棃阳栌檿桑枌榆棪槻交柢并节韬唐防隄身缘中材实资疗饥松柏千歳蹇金石姿弥根万仭之峰落影千丈之溪孤榦直出百寻而后有枝逺而望焉或如翔鸾或如蟠螭其大蔽牛其圆中规参差櫹槮下隔百歩犹樛戛而相羁公子矍然曰陆产之盛仆知焉不若是之详也且闻之汉甘泉肇于武帝唐含元建于髙宗或决事于上或受计其中始用材之有余终兴利于无穷陛下临御以来四十余年未闻图苑囿之观土木之工戸牖朱緑之饰诏五歳而一易服玩帷帐之具虽屡补而尚供四方黎元自视忲然咸愿献力京师进祺皇躬听钟鼓管籥之音瞻车马羽旄之容傥有司因亿兆之心率怀卫磁相泽潞之人披苍莽伐崆巄贱新甫之得简徂徕之封激春淫之悍豪扶丹济其来东经营庻民作为新宫以壮阆乎中区以周严乎九重髙闱秘庐侍从兮蜿蝉翠旗黄屋往来其冲融追三雍养老之法申其孝慈复延英访问之迹考其邪正更取士之法着乆官之新令明刺举劝沮之典絶茍简异同之政广庑长廊翼其两旁左选天下经术辨通之士以为议郎居讲朝廷疑难之义补百司之阙出委观民决狱之事以信其所详右选天下材勇温恭之人以为卫士居讲司马军机之要掌诸门之禁出委偏禆别屯之任以观其所莅兴利如此顾不为伟欤山日以开货曰以通众庻习知勿为牢笼欲发者发欲攻者攻登者搰者剥者斵者烹者掇者絷者弋者四时憧憧皆民所同庻寳之沦幽万模之纷纭雕雘彩制羽毛之羣弓矢铠楯之材舆马骨革之伦被服纎华鼔铸精珍三十取一归于县官宁有闻子富而父贫兴利如此顾不为伟欤公子再言处士再思之曰公子之恵亦云然矣且民可与乐成不可与虑始况乃三晋人号沉鸷孕鹑火之流烈感斗极之劲气瞻顾端巧手足便利蔑淫蛊狂厉之惑无喘夜皲瘃之累专思虑而喜任侠贵然诺而多懻忮重沦奸侈之化孤守而莫变由渗唐虞之泽弥乆而未坠平居之际以气义相视驰马射兽以为乐投石拔距以为戏悲歌慷慨以摅其郁矜夸功名以见其志自古受命之主不先得其土则先得其士不得其地不足以控诸夏不得其兵不足以威万防粤天寳失御之后事虽近而不复言而五代不纲之时其迹甚明而可以数朱梁失守则晋人南下而急攻河阳师厚不死则魏博六州据山口之路庄宗之祸由邺郡而起清泰之败縁上党之助蕃戎防相而石灭邺兵过河而刘去或羣盗乗隙而并出或前军自此而先渡河东之举昧李骧疾度控孟津之防世宗之征赖车驾倍程有南平之遇可畏也如人怀心腹之疾难去也如木受根柢之蠧故吾太祖皇帝之兴也践祚五月亲平泽潞念贼夫仲卿之计不西下而直趋怀孟而我用向拱之言速济河而击其未聚离穴成擒吴祚之前料登无难色李氏之深谕如洪波薄江借海以为力大霆击空与电而俱赴交广闽蜀之区淮海江汉之壖彊侯暴王袭顿蹁蹮纳土称臣冠佩邻聮虽天命之所在亦主威之使然其势如此犹藏太原谢将休戎十有九年太宗之吊伐也指师为林转粮如川断石岭之应刬隆成之坚躬环甲胃劘风易昼夜围督六师争先压之以天下之重然后始能破焉迨我真宗抚养其人留跸授闗南之师促使益安阳之屯许北虏之通和敇猛将之疏军以至陛下仁风徳泽扶导长养逾八十春赋不闻竭其财力未尝疲其身憙辨者不知约纵连横之谋尚勇者不知収城夺邑之勤室家熙煕老于耕耘如养虎者不与之全物赏先至者不导于一津兹奈何合之深山触鸷猛而为勍敌之怒心鐖凿棘矜若南国之茶海滨之盐千百良民化为顽兵或防欲而拒捕或负恃而贪陵始逭罪而羣亡终盛气而横行镇之常员则威有所不足列之大诛则民转相震惊陆机谓兴利不足以补害君焉孰惩公子曰不然古初生民禽兽杂居无机械以荐食无衣裳以被躯累圣哀之修其所无钻燧取火铄金于鑪锐以锋刃俾持以趋逐其虫蛇创其室庐刳木成舟结绳为罛剡木为矢木为弧以饮以食以畋以渔服牛轺马纺绩耰鉏后王因之讫今以娱安有至治之世导民以利复争乱之是虞太公封齐熊绎封楚鱼盐之利山林之阻公一发之民往如鹜不数十年齐楚以富彼诸侯之国民且守法岂天下之广人或敢侮调发存邑里之籍出入视保伍之名倚之守令之良护以使者之能盖建隆初兴通餽之役奚今日之政姑息而艰行是有司不复举因民之利四方无时有可劳之氓弗恤所治之法何如而已亟此禁山海之图疑所思之未明处士曰君不闻天子之建宫乎厌江陵之瑰干空邓林之巨树山鬼见荣而儵烁坤后斥緼而容与青帝执防白帝司矩摄离朱之魄防其徽纆舍倕尔之神明其斤斧裁鲁镇以为址判湘峦以为础趋歩而鸟正叱咤而虹蜺举星覆重橑云缩万堵涂以齐赭甓以虢土华荐金石之美梁修牙角之赋扬瑶琨与织贝荆砮丹而箘簵防羽之纎缟涧瀍之枲纻优尊而百礼六乐华国则东房西序邦贿丰息宁主是邪公子曰嘻上方东被于琉球西薄乎羊同南畅于诃陵北憺乎空峒积贽鸿胪填货大农天人之交何求而不克徒念覃怀之域三河之冲漘断乎沧溟背栖乎犬戎齐楚欧越鲁郑巴邛辕有所不适檝有所不通重兵之常处列城之所宗将帅之治守诏使之过从壤地所生衣食所庸不疲其赀即疲其力不出于官则出于农帑焉而乏府焉而空或骄阳滛雨之灾或戍发备河之逢流离其民易资枭雄或隂防于朋仇或椎埋以成风故先诸权俾怡其禹散厯山之金而赎卖子之虐汤铸庄山之币而救无饘之凶非先君不足以説士非首众不足以就功如彼泉源我发其防如彼委藏我啓其封设坐视天财而不知发犹有此民而不以为兵徒示二虏之涵容处士曰君知其一未覩其二琉璃之河华林之庄昔居臣民今防犬羊然黠虏奚民视此而莫敢乗焉吾非有以守之殆由天设于王公帝限乎豺狼若之何侵而夷之以纾其行饵之可欲以发其狂义未闻于灌兵或兴于争桑投刍生心文子之至喻牛甘必鬬管坚之所量国家近边虽上腴之地乆禁而不耕所弃甚轻为利甚明发丁以通驿隋政之已失治气而未尽魏室之旋倾彼乌足陈于治朝哉山东之兵三十五将之师君所闻也请置其说公子曰大农之家不患穿墉而废囷仓善贾之行不念胠箧而捐金珠备得其术则害何能扰利果大入则小或可疎今防秋之兵不寄之土豪而歳起屯戍缮治之物不蓄于逐州而授于京都不募人访铜而私或自铸重给民旷土而争籴于胡遗计若此庸为利欤由众人焉南牧之虑将智者兮北伐之涂推石传土决其成功束马悬车胙乎能事突收燕乐捐范阳涿郡三道之师直压懐柔拒虎北石门四兵之势引轻军发羌夏之东穴出竒道斩匈奴之右臂二客纷辨既久色相不平抗袂俱起质于先生先生冁然而笑适然而兴曰坐吾告汝夫有财而弗取无道者之言也取而不以先王之制无法者之言也二者吾圣人之深恶不顺乎冬夏不相乎隂阳禽兽之殄暴货币之诛戕不时而源枯不禁而山伤逆于天元降为灾祥则虽传道之人岂容无责哉古者大徳大功之人天子尊之公侯之爵殊其奉养之方功厚者享亦厚徳长者报亦长推之四海之内入为公卿出为牧伯盛不过数十土地所育人民所藏其货易供其财易当然报非天子之独私焉盖天下皆乐其有以报也故其民贤者勉焉以修其业愚者虽甚欲焉而无敢望其志易平其劳易偿今髙赀大姓之家列肆侔于府库邸第罗于康庄金绀采缀锼劘焜煌被以黼绣裹以雕墙狗马弃齐民之食饮舆妾贱士夫之衣裳宾昏祠葬隳败纪纲通吏卖法隂淫陆梁其凭荒负险之民擅弥山络野之彊畜奴如兵战田论乡主逋豢寇者攸众宾藏甲者为常州县徒史私为之视察乡亭部夫公随之奋攘是天下山林之出除公上之赋守令吏寺略有常制每郡每邑宛转糜溃输防侯而防王彊桀相师极欲为威怒网而川贫笑斧而林飞孰察诸刊剥水火之遗制孰恤乎坚穉曲直之所宜积之徒多而噐用殊寡举之或逺而民资自疲冨者售之益轻贫者劳而愈防誓穷原薮之饶而况膏腴之归乃方乃州或蝗或饥民以为灾而彼反为冝从是其氓匿税并田之不暇益令羣猾藏租隠地之无疑南方诸山非复昔时材不爱而木不蕃畋不时而兽不滋迨有千里不毛裹糇莫支是天地隂阳昼夜长养犹不能以克其欲则吾民何负独为貍而畜鸡盖驭民无予夺之政厚生无发敛之期万物失由仪之道四海废崇邱之诗或者县官列胶干皮羽之须营栋宇舟车之材上苛之以防笞下挠之以追催索之于迩则此既莫有求之于逺则险孰能来方此之时时蓄之家驩相比朋固所以制百姓之命朞年而簒其业更歳而竭其财如是不已饥寒怨愁不委于沟壑则聚为盗贼非此二者吾不知其安所为哉始于伤财则终于害民察其蠧国必固乎乱俗故国家以皇祐之版书较景徳之图録虽増田三十四万余顷反减赋七十一万余斛由是言之土地财利名制约束不用先王之法其为也民失其平若之何而可复髙者愈贪而肆蛇豕下者抵禁而趋口腹刑罚日增烖害日续盖兼并不去不足以语政制度不立不足与言治禁饧存省米之说贱肉有爱牛之意此言虽小可以推类事为之法物为之制数罟之得非不多也先王禁之以其伤生原蚕之利非不博也先王禁之以其害气果实未熟木不中伐用噐不中度禽兽不中杀鬻于市者执而有罚不以其时不顺其教捕一禽折一草谓之不仁断一树伐一木谓之不孝公卿大夫羣士黎庶居室有品噐械有度车马有等衣服有据饮食有常味人徒有常数戮民不敢服絻君子不履丝屦为农者不得为工为士者不得为贾天王之尊也合围犹恶其尽物诸侯之贵也杀牛尚戒于无故小既无越大岂容负草木鸟兽而舜以命益水火土谷而尧以任禹名山大川纵封国而不朌至其漆林独二十而征五着于后王修之愈明典之于天官图之于地卿任之九职之事辨其五物之征主山而有虞主林而有衡中士下士赞其政令府史胥徒颂其所行豺祭而弓矢陈隼击而罻罗兴司险达其道路山师辨其物名鸷兽在前穴氏火物而诱之出阱擭既设氏伐鼓而使之惊然后万民随之诏焉以程斩材者有期月窃木者有常刑至于金玉锡石丱人之专取犀象麋鹿角人之所登率避其所育以待其丰成必以其时素王称其大顺不可胜用孟轲陈其养生贵贱有差六噐五辂之资民得而无所用兴造不妄五金六材之属民用而无所伤禁发之有期重轻之有常天生时而寒暑平地生财而品类昌硕以盆鼓蕃以谷量暴暴如山岳浑浑如河江山出银瓮丹甑棷聚麒麟鳯凰追前世之盛被于此时以吾君之圣方诸先王陶唐之二宫姚虞之总章商人之重屋周人之明堂虽厐睂耆耇爱惜朝夕期有以必覩也子之言曽何比今于汉唐陛下慈仁如天广厚如地任臣则勿疑闻谏而必喜赏罚不滥切爱乎民命祭祀罄防动交乎天祉逺民之獘虽守臣不知而知之甚详克已之诚在匹夫难行而行之甚易至若五帝宪老之典三王观风之制六典建官之法三适进贤之例患有司不得其术不患朝廷之不行患臣下不举其职不患信任之不至今也辅相大臣左右良士重君子为臣去就之节思古人得君功烈之致施以善俗为本学以力行为贵居朝廷不以先后守其嫌守藩镇不以内外疑其势同徳一心齐力协议皋陶谟而矢契稷之业伯夷让而中防龙之志以共察天下之善不使有盖虚骄士之党以共収天下之杰不使有妒功蔽贤之吏以众人之耳为耳听众人之所不听以众人之目为目视众目之所不视授百司因革于吏而总其成绩委二边军赋于将而责其必治法制素具东南既饶天府宏壮训谏有时吴越皆霸王之兵朝令乎西西纳十四州之地夕使乎北北归十三州之城浑然临之以至健隤然载之以不倾伊洛之水画乎其前戎狄畏之逾黄河之湍邱垤之山篑乎其旁戎夷阻之甚太行之横与其邀近功于一山増众糅之獘牵危疑于往代凂因循之名使王者之兴百有余年神圣在位而仁爱之泽独未及于禽兽草木可同世而语哉二客离席局跽媿谢不敏请为弟子既而少进曰问阜财得阜民之法问治山得治国之风且昔者将大有为之君必有所不召之臣欲有谋焉则就之不得已而后起有学焉而后臣者必不可得而臣者今山之隠逸亦如是而后至乎曰莫可得而知也神农之于悉诸黄帝之于崆峒颛顼之于縁图髙辛之于柏招帝尧之于务成帝舜之于尹寿禹之于国先生汤之于伊尹文王之于鬻熊武王之于尚父周公之于虢叔齐桓之于管仲然尊徳乐道说者如此也吾观之彼数子者之心将如是而已乎莫可得而知也二客怳若自失再拜而罢
  </div>
  <div class="pagination">
   <a href="御定历代赋汇_page38.html">
    上一页
   </a>
   <span>
    ...
   </span>
   <a href="御定历代赋汇_page34.html">
    34
   </a>
   <a href="御定历代赋汇_page35.html">
    35
   </a>
   <a href="御定历代赋汇_page36.html">
    36
   </a>
   <a href="御定历代赋汇_page37.html">
    37
   </a>
   <a href="御定历代赋汇_page38.html">
    38
   </a>
   <span class="current-page">
    39
   </span>
   <a href="御定历代赋汇_page40.html">
    40
   </a>
   <a href="御定历代赋汇_page41.html">
    41
   </a>
   <a href="御定历代赋汇_page42.html">
    42
   </a>
   <a href="御定历代赋汇_page43.html">
    43
   </a>
   <a href="御定历代赋汇_page44.html">
    44
   </a>
   <span>
    ...
   </span>
   <a href="御定历代赋汇_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
