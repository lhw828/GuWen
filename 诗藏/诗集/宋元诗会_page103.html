<!DOCTYPE html>
<html>
<head>
    <meta charset="UTF-8">
    <title>宋元诗会 - 第 103 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 103 页/共 221 页</h1>
    <div class="content">　　题小室【二首】
　　已向深林卓小庵是中仅可着禅龛士师何止三无愠中散居然七不堪一去重华那复得方当盛汉勿多谈近来弟子俱行脚谁伴山僧面壁叅
　　阡陌东西山北南半生常带散人衔何曾云梦芥八九一任狙公芧四三閤上大夫投欲死瓮间吏部寝方酣可怜子骏无家法下见先人面有惭
　　送表弟方时父
　　弃置空村饱世情高轩乃肎顾柴荆韩甥殷浩贫亲戚李益卢纶外弟兄两鬓萧疎惊老大一灯明灭话平生刺桐花下逢予季多致诗人未害清
　　梦方孚若
　　寤寐中原独着鞭往来絶域几餐氊封侯反出李蔡下成佛却居灵运先八百里烹飨军防九千缣辇作碑钱秖今谁是田横客回首荒丘一慨然
　　寄赵昌父
　　世上久无遗逸礼此翁白首不弹冠一生官职监南岳四海诗名主玉山经岁著书人少见有时入郭俗争看何由樵服供薪水得附高名野史间　【按章泉诗苦不多即今所传亦无奇句而一时名人慕悦如此则以其志趣超然为难及耳】
　　雪
　　衰同梧叶报萧飕卧听窻声作许愁檠暗冷光侵研几瓦疎飞片落香篝病思结客游梁苑狂爱提军入蔡州也待访梅湖畔去黄尘满袖欲盟鸥
　　遇雨
　　与客同登万仞崖蔽天风雨蓦然来六丁白昼诛炎魃百怪苍渊起蛰雷毒蟒喷时林尽黑怒龙裂处石中开吾生不及观河决得赋斯游亦壮哉
　　渔梁
　　春泥滑滑雨丝丝一路阴寒少霁时水入陂渠喧似瀑云从山崦上如炊燎衣去傍田家火炙烛来看野店诗落尽梅花心事恶独搔蓬鬓绕残枝
　　郑宁示边报走笔戏赠
　　曾客嫖姚与伏波惯骑生马拥雕戈金台有命终须筑鐡砚无功亦且磨见説帛书来汝洛又传氊帐廹淮河只今西北多机防吾子南归竟若何
　　醴陵客店
　　野郭依稀隔渡头解鞍来倚店家楼欲攀桂树吟招隐因看梅花赋远游市上俚音多楚语桥边碧色是湘流直南乡国几千里目送羇鸿起暮愁
　　落梅【二首】
　　一片能教一断肠可堪平砌更堆墙飘如迁客来过岭坠似骚人去赴湘乱防莓苔多莫数偶粘衣袖久仍香东风谬掌花权柄却忌孤高不主张　【按君以末二语竟遭诗祻所谓却被梅花累十年真堪一笑也】
　　昨夜尖风几阵寒心知清物久留难枝疎似被金刀剪片细疑经玉杵残痛叱山童持帚去苛留野客坐苔看月中徙倚凭空树也胜吴儿赏牡丹
　　老马
　　脊疮蹄蹇瘦阑干火印年深字已漫野涧有氷朝洗怯破坊无壁夜嘶寒身同退卒支残料眼见新驹鞁宝鞍昔走塞垣如抹电安知末路出门难
　　老妓
　　籍中歌舞昔驰声顦顇犹存态与情爱説旧官当日宠偏呼狎客小时名薄鬟已脱梳难就半被常空睡不成却羡邻姬门户热隔墙张烛到天明
　　老奴
　　少贱肠枵破褐单傍人门户活饥寒自从毁齿初成劵直至长须尚不冠冷炙时霑筵上馂秃芒旋扫臼边残他时纵取封侯印仅得君王踞厠看
　　老妾
　　伤春感旧似中酲乐器全抛曲谱生自少抱衾无怨色闲时拥髻尚风情曾陪太尉斟还唱犹记司空眼与声着主衣裳为主寿莫如琴客别宜城
　　丙辰元日
　　免随贺旦趂南衙五见空村换嵗华旋遣厨人挑荠莱虚劳座客颂椒花不施行马均编户虽饮屠蘓殿一家二十宦游今七十却于身外复何加
　　宿千岁庵听泉
　　因爱庵前一脉泉襆衾来此借房眠骤闻将谓溪当戸久听翻疑屋是船变作怒声犹壮烈滴成细防更清圆君看昔日兰亭帖亦把湍流替管弦
　　南浦亭寄所思
　　只是从前瘦病身官卑活计太清贫买来晋帖多成赝吟得唐诗转逼真生拟弃家寻劒客死当移冡近骚人秋风烂熳吹双鬓目送停云欲怆神
　　乌石山
　　客子家山亦此峰可堪投宿听疎钟旋沽村酒开霜柿欲访禅扉隔暮松乡信写成无便寄寒衣着绽倩人缝远来只为营圃不是贪渠万戸封
　　鳯凰台晩眺
　　经月疎行台上路秣陵城郭忽秋风马嘶卫霍空营里萤起齐梁废苑中野寺旧曾开玉帐翠华久不幸离宫小儒记得隆兴事闲对山僧説魏公
　　去春
　　去春烽火照江边曾草军书夕废眼万里旌旗真属命一丘耕钓且随縁偶然谢客原非病间亦寻僧不为禅尚有惜花情味在铜瓶终日玩芳妍
　　送李用之察院赴潮州
　　乌府名臣暂拥麾霜棱聊复变春熈行人犹谓骢当避圣世初无鳄可移粤俗相携看上日韩祠配食付他时极知不作周南滞禁闼须君补阙遗
　　访李钢草堂不遇
　　细路萦纡入野田遥瞻竹树已欣然青苔地滑跌卢老苍耳林深迷谪仙不羡玉堂在天上径须茆屋占云边极知谢客非为亢贪看林花听涧泉
　　西山
　　絶顶遥知有隐君餐芝种术鹿为羣多应午灶茶烟起山下看来是白云
　　归至武阳渡作
　　夹岸盲风扫楝花高城已近被云遮遮时留取城西塔篷底归人要认家
　　再赠钱道人
　　拙貌惭君仔细看镜中我自觉神寒直从杜甫编排起几个吟人作大官
　　久旱即事【二首】
　　晹乌下饮百川空民自祠龙祷社公岂是长官浑忘却水车声不到城中
　　输租常占一村先不望明时举力田老畏里胥如畏虎败人诗思搅人眠
　　湘潭道中即事
　　傩鼓咚咚匝庙门可怜楚俗至今存屈原章句无人诵别有山歌侑桂尊
　　出城二絶
　　日日铜瓶挿数枝瓶空颇讶折来稀出城忽见樱桃熟始信无花可买归
　　小憇城西卖酒家緑阴深处有啼鸦主人叹息官来晩谢了酴醿一架花
　　病后访梅【二首】
　　梦得因桃数左迁长源为桞忤当权幸然不识桃兼桞却被梅花累十年
　　和靖林间欬嗽时一边觅句一边饥而今始防天公意不惜功名只惜诗
　　罗湖
　　异境微茫在半霄僊人垂手下相招老来尚有君亲念未敢相陪过鐡桥
　　扶胥
　　一阵东风扫曀霾天容海色豁然开何须更网珊瑚树秪读韩碑也合来
　　再题六如亭
　　昔人喜説坠楼姬前辈尤高断臂妃肎伴主君来过岭不妨扶起六如碑
　　宫词【二首】
　　凉殿吹笙露满天木犀花发月初圆君王少御珊瑚枕多就宫人玉臂眠
　　先帝宫人总道妆遥瞻灵栢泪成行旧恩恰似蔷薇水滴在罗衣到死香
　　书壁
　　緑衣蒲屦小纶巾四壁清风一榻尘谁谓先生贫到骨百金新聘竹夫人









　　宋元诗会卷四十八
　　钦定四库全书
　　宋元诗防卷四十九
　　兵部主事陈焯编
　　徐经孙
　　【字中立寳庆二年进士授润阳主簿知临武县通判潭州擢监察御史劾京尹励文翁不报即日出都上遣使追之不及进直寳章阁提刑福建升安抚召爲秘监歴宗正刑侍兼给事升太子詹事辅导东宫三年拜翰林学士知制诰忤丞相贾似道罢归十年卒赠光禄大夫】
　　和黎丞梅关岭
　　峭壁接高天闲云淡横岭稍便僧房静未觉官曹冷风月两闲人山川一佳境谁欤共兹乐老仙白垂领
　　题施山观音阁
　　阁道连云栈檐牙覆竹隂南来天马渡北落水龙吟林鸟疑谈偈田花欲布金凭栏观下界洞见逺公心
　　病中有感
　　习懒多成病旬余乆覆杯帐中闻燕语瓶里看花开医已肱三折愁来肠九廽何时得疎散屐齿印苍苔
　　福州即景
　　一别居诸岁月増遥闻此景画难能潮田种稻重収谷道路逢人半是僧城里三山千簇寺夜间双塔百枝灯常年六月东崖下地涌寒泉潄齿氷
　　送仲时弟
　　江关千里隔山川有弟能来慰眼前方喜雁行随处乐可堪蟾影别时圆暑行勿亟宜彊饭湍激多惊莫问船归到家山相劳苦团栾恰是菊花天
　　方　岳
</div>
    <div class="pagination">
<a href="宋元诗会_page102.html">上一页</a><span>...</span><a href="宋元诗会_page98.html">98</a><a href="宋元诗会_page99.html">99</a><a href="宋元诗会_page100.html">100</a><a href="宋元诗会_page101.html">101</a><a href="宋元诗会_page102.html">102</a><span class="current-page">103</span><a href="宋元诗会_page104.html">104</a><a href="宋元诗会_page105.html">105</a><a href="宋元诗会_page106.html">106</a><a href="宋元诗会_page107.html">107</a><a href="宋元诗会_page108.html">108</a><span>...</span><a href="宋元诗会_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
