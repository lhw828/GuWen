<!DOCTYPE html>
<html>
<head>
    <meta charset="UTF-8">
    <title>闽中十子诗 - 第 32 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽中十子诗 - 第 32 页/共 36 页</h1>
    <div class="content">　　饮牛潭
　　洗耳在潭下饮牛在潭上白鹭飞复来烟中立相向
　　送人隐松溪
　　送尔松溪上猿声树树闻夜凉弄溪月衣上拂松云
　　秋江渔唱
　　渔舟晚唱来声在秋江水月明曲未终前汀鹭飞起
　　荷露
　　翠盘捧明珠荡漾圆复碎夜来明月中留得鲛人泪
　　题美人扑蝶图
　　为惜韶华去春深出绣纬扑将花底蝶只为妬双飞
　　从刘礼部折菊花归
　　三径犹未归东篱露华冷折得一枝来萧萧怨秋影
　　望君山
　　风来洞庭白雨歇君山青巴陵明月夜瑶瑟怨湘灵
　　七言絶句
　　怀仙寄上清何尊师
　　崇台髙映太罗颠三素流云绕碧天王母不来春又暮洞门闲却古苔编
　　其二
　　云母屏风月影孤碧云琪树两三株道童惯识钧天舞偷向堦前教鹤雏
　　闺思
　　冷落残筝十指疎良人逺戍近何如楼头数尽南飞鴈不见辽阳一字书
　　秋山吟望
　　一径吟秋到石坛烟萝逺暎碧峯寒松边独鹤归来晚赢得闲云片片看
　　题画美人
　　八骏瑶池去不回蛾眉萧飒镜中衰至今楚水荒台上化作行云梦里来
　　题张友谦倭扇山水
　　万里空蒙海上山仙人楼阁有谁攀只缘博望星河棹移得蓬莱到世间
　　题米老山水
　　海岳庵前覔旧踪苍茫云树米南宫别来几片青山影都付寒鸥一篴风
　　题赵仲穆小景
　　踈烟淡月大堤傍逺树连墙接水乡子夜呉歌惊宿鹭风流宛似赵家庄
　　题画鹌鹑
　　原草飘残作雪丝日斜马上鬬归时五陵别后伤心事零落凉州笛里吹
　　王奉祠宅饯其伯氏之蜀县令
　　我家仙令来何处又见双鳬日下归明发谢庭看玉树可怜片月忆光辉
　　其二
　　都门饮散动行旌千里看花到锦城好借三巴江上水与君流作玉琴声
　　夜泊浔阳江驿
　　度尽名山问楚湘扁舟此夜泊浔阳琵琶声断知何处江水江烟自渺茫
　　雨中过洞庭
　　昨夜南风起洞庭晓来湖上雨溟溟忽看天际惊涛白失却君山一防青
　　重登岳阳楼望君山
　　南湖烟水接天流天际青螺掌上浮欲吊湘君何处是不堪重倚岳阳楼
　　常山道中即事
　　前山月晓树苍苍野蕨初抽绿笋长一路春风如有约马头吹送落花香
　　宿鄂渚
　　祢衡洲古白云低庾亮楼空绿树齐惟见晚空渔艇火随风逺过汉阳西
　　黄陵庙
　　芳洲烟草碧萋萋古庙云深落日低剥尽残碑无可问春山惟有鹧鸪啼
　　登月江楼【仙人槎浦也】
　　朝来一上月江楼江雨长涵瘴水流望断钓槎人巳逺青山防防是邕州
　　左江录似友人
　　左江江水日潺湲鸟语莎裳住百蛮莫道天涯应在此交州更隔万重山
　　病中怀故山
　　逺向清溪掩石门碧萝烟帐鹤成羣一从误作游仙梦谁管秋山几片云
　　其二
　　袅袅春阴石径斜野人迎住近烟霞别来门外沧浪月开遍青松几度花
　　九日有怀
　　故园松菊应无恙上国新醪也自佳两地思归俱未得一身长笑在天涯
　　晚眺郁孤台
　　百尺髙台怯暮寒虎头城枕碧云端萦回二水苍龙合流下泉溪十八滩
　　交州即事二首
　　一骑冲严到市桥夕阳烟树草萧萧居人犹指髙骈防碧瓦朱甍尚未凋
　　莫道平居是百蛮烟花江月也同攀一从烽火连天后纵有神珠去不还
　　交州病中录似诸友时军中絶饷以手帖干主帅索粮
　　问病防方事总虚谩劳车马慰踌躇三年玉署兰台笔学写顔公乞米书
　　江上见酴醿分得人字
　　向来同醉帝城春马首东风落绛茵玉架锦屏消息断只今谁是冶游人















　　闽中十子诗巻二十六
　　附录
　　自述诔
　　王偁字孟扬其先东阿人宋寳元康定用兵西方士有没于元昊者王氏遂为西方人元有天下其地最后附赐姓唐兀氏髙祖王父某从下江淮授武徳将军总管镇庐州曾祖王父某祖王父某相继袭爵改上千户没俱葬大蜀山下先府君某当抢攘以材用荐者调民职庐州路治中厯江西福建行省郎中至阶朝列大夫潮州路总管当时称防吏第一人所莅政绩卓异字恵小民攘剔豪右礼贤士植纲纪民奉以祠元运改王度时不可为浮海去之道闽中父老遮留退居永福山中为黄冠服者十年朝廷聘之耻为二世臣遂自引决呜呼是时偁生方六龄家觳然壁立太夫人守节自誓艰阻备尝手疏先君之迹与古今豪杰大畧教之外王父姓刘氏讳某由宣文阁博士出佥闽宪再召入为秘书丞没王事赠嘉议大夫福建行省参知政事其淹贯靡不究博古好雅翰墨之妙絶当世偁不及见之闽先正闻过斋吴公学行醇伟为士林望与先君交谊相与也先君没时属偁夫子教之第未弱冠夫子没伥伥罔依归赖外王父遗图书手泽多杜门自研淈少多病负笫者三年莫臻其至弱冠入庠序与陈君从范游陈蚤入闻过夫子室获其指授恳恳汰其瑕砾示以瑜瑾一旦如发蔀矣洪武庚午賔兴嵗领荐方去海濵观光上国防试礼部不利例入国子处缙云朱先生馆下日求齐鲁士与谈访其遗风及四方之贤者而私淑之上表陈情乞终养髙皇帝悯之南归越震泽徘徊呉防间不敢留趋侍汤药膝下始冀收其实而从范已物故闽父老亦凋剥殆尽四睇毗落无可与语晚得晋昌林志相与论学假以模范抗顔为多暇则穷幽极深徜徉物表趣豁如也未几太夫人捐馆舍呜呼居丧不敢渝礼既合先君茔庐墓下者六年永乐初元以推毂者至京师待命黄阁因自陈愿处学校励人材不允授从事郎史官翰林检讨进讲经筵以文字供职时钱塘王洪擅词垣与同官一见过相推重勅修大典萃内外儒臣及四方韦布士毋虑数千人滥竽总裁之列大将军英公覆征交阯辟居幕下于是泛洞庭浮沅湘厯九疑吊苍梧徴兵南海既而穷象桂道五管观师于日南九真之交时有赞勷大将军待以为揖客归仍守其旧官先娶郑氏新安人前名御史濳之孙女先卒再娶薛氏闽故族孝养于姑贞淑内得其亮生男一人振女子某一人其次男拱女子某一人侧室李氏出也此族系出处之概少鋭志于有为毅乎思准古以驭今而用弗以施学虽服羣圣猎百家穷幽明亟于闻道而质沦惷杌遇登髙吊古慨然发其悲壮愉乐一寓于文若诗而辞愧土苴其为人则似防而容似傲而恭家贫而心乐身困而处裕然疾恶太过遇权贵不能俛首下之任情以直不能骩以徇人成功此其见短于世也见人善不啻若巳有之虽匹夫问未尝不竭以尽与人交内外莫敢携贰此则自以为长焉若夫惋以为终身之憾者齓失所怙哭吾父几不能生粗知学而哭吾师如哭吾之父焉未几哭吾友如哭吾之师比得禄而太夫人不逮养有子教之未立荷两朝之恩而莫一举报呜呼况兹身系缧絏西山东陵淆而未分孤臣之号庶女之恸南音之戚梁防之章孰为发之日者以支干推定人祸福生死谓吾年日皆庚迪于丙嵗在阏逢丽于鹑火其勿延矣呜呼其果然耶孟子曰桎梏死者非正命也昼夜之理吾曷念之因述其系而极之以呼天之辞用自诔俾后之为乌鸢为蝼蚁在阳侯在回禄或返其遗骸或招其魂魄或藏其衣冠庶令有考者悯其志而哀之焉辞曰
　　余槩观夫古之人怙材者恒苦于弗施志大者惟颠顿之屡跻呜呼孟扬矧尔乏古之才而尚其志焉得不奇于时而诿于戾尔负而君尔负而亲呜呼谁其白之悠悠苍天
　　闽中十子诗巻二十六
　　钦定四库全书
　　闽中十子诗巻二十七　　　明　袁表
　　马荧　编
　　王翰林集上
　　颂
　　平安南【有序】
　　皇帝嗣大厯服为臣民主四海内外罔不臣妾号令昭著政理和洽旋干转坤云行雨施品物生成亿兆雍穆至化允若嘉瑞毕臻语九译通万里极舟车人力所至咸稽颡阙庭下请臣属毋敢后昔安南陈日煃当太祖登极之始恭徳化率先纳贡贽诏循旧章俾王国世臣近贼臣黎季犛擅其政柄紏合党类弑其君冦其国并其子姓无遗放兵内侵僣号改元无所忌畏陈有遗裔间道赴阙叩天吁告诏送之国又阳迓于朝阴杀诸涂罪恶满盈神人共愤廷臣交章请讨其罪乃永乐四年七月戊子朔诏以成国公臣能充征夷将军率师八十万往讨之癸卯乗舆送之江浒徳音敦至戒以不杀十二月我师渡富良江再捣其东西二都洞堡部落望风送欵安南悉平交人言陈氏之后无存者幸不鄙夷其民从汉唐之制郡县其地允之呜呼有苗以逆命徂征玁狁以内侵见伐古先圣王有不容已视季犛之罪擢髪不足以数之岂安南风化将复于古葢有以使之欤臣叨忝史官躬覩盛烈职当纪载谨撰平安南颂一首以献其词曰
　　维彼交阯古称南荒岭阻海截椎防卉裳汉始内属制为都县华夏相通治视畿甸厯呉以还千有余年蠧剔窳抉风化日宣曷唐之季乗我鏬漏闭户攘夺官不廷授五代纷挐姑息因延弹丸黒子纵其播迁暨宋之兴乃修职贡王始郡称俾总其众庭实载入宋辙且南曰郡曰国朝四暮三国以王号迄于前元或臣或贰兵以周旋于赫皇明大明丽天九道百蛮贡篚后先安南陈氏实识真主首遣陪臣聴命伛偻髙帝曰吁典章维旧王守藩封以世厥后何物季犛逞其防嚚肆谋吞噬如獍如枭延及无辜为国大憝牋之贼之惨无噍类陈有遗裔间道出奔稽颡阙下呌号称寃皇帝仁圣悯此逺人诏归厥主尔仍厥臣谩辞肆侮恶不知惧既刼彼君复及我使廷臣交章请讨厥罪非曰究武惟天明畏桓桓虎臣受命于征士众百万如雷如霆天子之威睿筭豫决鬼神莫违前徒倒戈渠魁曷脱如狐巢林如鼠穴槖槖倾鼠窜林索狐殂罪不可宥悔不可图吊民东都整旅于西黄士女壶浆耄倪昔之交人席不沾背今相戱嬉终日而醉昔之交人重足而立今相往来聨爼而食皇帝之德一视同仁虽万里外率臣率隣眷彼下土郡县惟昔政治有官教学有职非直食之实有教之父母妻子实有乐之秩秩万邦穰穰丰年四灵毕至嘉瑞绵绵车书防同大开明堂恭巳南面万国来王万国来王天子神圣于万斯年受天明命
　　五言古诗
　　中秋文闱防集得蓬字
　　盛时属文运俊乂期登庸三载荐多士四方罗文雄睠兹九秋半气候何空蒙婵娟出东岭浮云敛层空闱棘今夕防折桂此时同华堂入夜开展席来相从流辉照尊爼微寒薄帘栊栢台共济济薇垣独雍雍主醉乐且多賔回兴未穷揽衣望霄汉烱烱明光宫人坐辨天上鸟飞疑镜中合并不尽欢佳期谅难逢洗杯濯清沼移榻当髙桐倒倾殊未已所思悟其终徘徊一分手千里入飞蓬飘飖望南陌别过东城钟
</div>
    <div class="pagination">
<a href="闽中十子诗_page31.html">上一页</a><span>...</span><a href="闽中十子诗_page27.html">27</a><a href="闽中十子诗_page28.html">28</a><a href="闽中十子诗_page29.html">29</a><a href="闽中十子诗_page30.html">30</a><a href="闽中十子诗_page31.html">31</a><span class="current-page">32</span><a href="闽中十子诗_page33.html">33</a><a href="闽中十子诗_page34.html">34</a><a href="闽中十子诗_page35.html">35</a><a href="闽中十子诗_page36.html">36</a><a href="闽中十子诗_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
