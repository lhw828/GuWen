<!DOCTYPE html>
<html>
<head>
    <meta charset="UTF-8">
    <title>全宋诗 - 第 9268 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9268 页/共 11672 页</h1>
    <div class="content">    东南直道辉青史，朔北虚怀动玉旒。
    立尽斜阳更新月，缠腰骑鹤此君游。

许月卿　赋新花竹
    花红竹绿两相当，绿竹红花在首傍。
    竹引花风心浪动，花含竹露面芬芳。
    须　￥竹恋花蝴蝶，喜见花贪竹凤凰。
    彼此莫嫌花共竹，他年花老竹苍苍。

许月卿　故人
    故人归作山中相，老我聊乘雪夜舟。
    细君颇讶不入市，山中访友将何求。
    扉屦资粮夺之去，毁车截镫挽予留。
    一笑谓汝贤细君，无求我乃肯出游。
    宰相良解轩轾予，定难屈膝低我头。
    同云一色天欲雪，夜深云散月明楼。

许　　卿　归涂
    望外云头日高挂，竹间亭子雪犹存。
    啣芦雁起潇湘暮，卖炭人行烟火村。
    绮疏月照窗如昼，宝鼎香销帐似云。
    欲转冰壶浑未暇，党家习气彼羶荤。

许月卿　和赵资相
    手托东南半壁天，向天捧诏下搜贤。
    尘沙骑鹤征鸿倦，衢道乘鸾病骥先。
    玉陛九重将玉立，珠帘十昊看珠联。
    状元宰相平生事，雅意中原惴　执鞭。

许月卿　和子思弟韵寿母
    劣相谁知此老天，瑶池专遣雪当筵。
    开花敬上夫人寿，列树无非西子妍。
    松学妙龄施粉点，鹤迷归路认莲船。
    水晶世界琼梅阁，肯道人间不是仙。

许月卿　箕山
    箕山惟一瓢，襄邑亦四壁。
    古今一许氏，传家以清白。
    茶山与东莱，三诗映圭璧。
    后来二三贤，题品互紬绎。
    南轩推学授，晦翁要事实。
    亦有小东莱，经济亦何切。
    极意深源流，敷殖久大业。
    临川有二许，我来秋萧瑟。
    抚卷三叹起，寒花香的皪。

许月卿　寄陈宰
    上国春多雨，西江莲自香。
    恐人疑少室，惟我薄淮阳。
    南北东西命，君臣父子常。
    到官理词讼，月色更风光。

许月卿　寄东宫官
    瀛洲有诏翊储宫，妙选欢传有古风。
    鹤禁共看周八士，狐裘记取国三公。
    年华春早鸡声里，博望秋严霜氯中。
    入侍缉熙传圣学，四书隽永事何穷。

许月卿　寄顾次岳五首
    柳塘醉我无边酒，得陇痴生望蜀心。
    亦有白衣双白玉，不孤黄菊万黄金。
    宝婺古来金绣水，银蟾后夜玉青岑。
    韦斋井畔通宵月，应照空樽印渴襟。

许月卿　寄顾次岳五首
    韦斋井畔通宵月，流出文公阙里心。
    半夜起来湖莹玉，明朝应有柳摇金。
    万壑正看天地肃，一楼坐断水云岑。
    镜湖楼扁知无恙，二十年前醉解襟。

许月卿　寄顾次岳五首
    镜湖扁字无今古，无古无今只此心。
    云入枕边堂署玉，月穷天外日鎔金。
    楼台仿佛水墨画，烟雾空蒙岩壑岑。
    须信尚书最难读，人间无许大胸襟。

许月卿　寄顾次岳五首
    运千可际休明运，心一堪传贤圣心。
    不一此心非自玉，半千之运或如金。
    道源天出三清境，远目明双寸碧岑。
    胸次须令天样阔，五湖为带三江襟。

许月卿　寄顾次岳五首
    半夜开窗凭阑坐，无心云起镜湖心。
    铺茵烟草漫天幄，璞玉楼台浑色金。
    访古寂寥秋漠漠，怀人感慨碧岑岑。
    未知何日韦斋井，明月清风烦暑襟。

许月卿　寄郭衢州
    渤海潢池盗，龚卿奉诏忧。
    东轩继芳躅，西府踵清流。
    同榜黄扉匹，中峰皂盖俦。
    中斋同一笑，山屋好中秋。

许月卿　寄留梦炎
    山屋好中秋，中斋炯在眸。
    中流谁砥柱，野水却孤舟。
    上意甘盘甚，来迟季子留。
    愿毋淹独乐，留相九重休。

</div>
    <div class="pagination">
<a href="全宋诗_page9267.html">上一页</a><span>...</span><a href="全宋诗_page9263.html">9263</a><a href="全宋诗_page9264.html">9264</a><a href="全宋诗_page9265.html">9265</a><a href="全宋诗_page9266.html">9266</a><a href="全宋诗_page9267.html">9267</a><span class="current-page">9268</span><a href="全宋诗_page9269.html">9269</a><a href="全宋诗_page9270.html">9270</a><a href="全宋诗_page9271.html">9271</a><a href="全宋诗_page9272.html">9272</a><a href="全宋诗_page9273.html">9273</a><span>...</span><a href="全宋诗_page9269.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
