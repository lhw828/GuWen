<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 427 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 427 页/共 1044 页</h1>
    <div class="content">　　我爱秋景好自缘秋气清江空石露骨木落风无声偶向画中见犹如云外行只疑豺与虎无地得纵横
　　贵州
　　离思久不惬幽情晩旋添天宜明月独山与宿云兼蛩语通支柱蛛丝映巻帘若无光霁在何以破朱炎
　　发横浦之永淳县
　　急桨开蜃涨孤尊巳夕阳水光排峡静洲势背城长太史才无敌将军义不忘感伤今嵗月淹泊愧沧浪
　　题呉生雨吟图还寄清江皮野
　　江雨四时昬故人家逺村如何一见面还又两忘言老树经鲛泪空花断雁魂由来前辈画妙手出呉门
　　东斋秋雨后花药俱有生意
　　田园虽尚逺未肯放凄凉药就篱成蔓花因径作行岂惟延晩趣自足信年芳颇敬邻人妇驱鸡不过墙
　　晩兴
　　古寺山重掩平田县对门鹧鸪藏白昼蟋蟀破黄昬贝贾多通市藷偷每近村殷勤省风俗慷慨动心魂
　　晩上南山观烧
　　渡口向寥夕晖生翠屛随风初绕电翳雾忽如星鸟兽蒸宜遁柴扉照不扃闽都春始过雨洗合重青
　　京下思归
　　黄落蓟门秋飘飘在逺游不眠闻戍鼓多病忆归舟甘雨从昬过繁星逹曙流乡逢徐孺子万口薄南州期出东郊不果却率便河闸桥诣张道人庵寻故旧作
　　却欲东郊去还寻北渚来江翻垂木动风过杂花回馗道迷朱毂虚空见紫台世氛浑不奈忆得是蓬莱
　　和李溉之园居杂咏四首
　　书劒上青霄乡关雨雪遥年华侵水竹客思堕山苗防想商岩绮将从郑里侨文词成小伎祗比俗情饶岂是幽栖地飞腾亦未量城根分鼠壤池面合鱼梁名久喧郎署歌时感女桑畏卿音调苦畴复贵相忘圃色依帘障天光切户庭草生连夜雨花落徧池星未遂翔寥廓真堪托晦逢时须紫燕得意拂青萍丹柰花初结朱樱子半成寝兴因物变筋力与年増燕拂承尘去蜂随曵杖行玉泉几千仭好在翠如倾
　　种瓠二首【并序】
　　或言种瓠蔓长必翦其标乃实予斋所种因树为架蔓缘不巳果多虚花欲去之虑伤其凌霄之意因赋五言为之解嘲云
　　岂是阶庭物支离亦是竒巳殊凡草蔓缀得好花枝带雨宁无实凌霄必有为啾啾羣鸟雀从汝踏多时秋后瓠果成一实轮囷可爱余嘉其晩成而不羣荅赋云
　　嘉瓠吾所爱孤高更可人不虚种植意终系发生神有叶诚藏用无容岂识真明年应见汝众子亦轮囷
　　卢师东谷怀城中诸友
　　契阔遽如许淹留空复情天遥一鹤上山合百虫鸣异俗嗟何适防栖得此生平居二三子今夜隔重城
　　离席合赋赠南劒教授盛复之之官
　　首路向朱夏出闗犹到官麦收风涨暑梅熟雨留寒气候随方异才名自古难岂容贤若尔教授老江干
　　遣怀
　　栁影侵门暗桃枝亚竹高年深诗并进春在酒争豪吏隠嗟何择行藏信所遭斯文如未丧端合付吾曹
　　即事
　　随地居能胜因人景倍饶折风疎菡萏移雨近芭蕉放浪明高蹈留连近久要虚心待世虑已任过云飘
　　六月初十夜雨止玩月有感
　　雨歇青林迥虚斋生夕凉帘帷方度月枕簟已怀霜地角家何在云端路转长慈帏近安否归觐不能忘
　　王武子相马图
　　偶然来廏吏唤作九方臯毁誉依名立周旋逐物劳神驰风电足眼冷雪霜毛事有遭逢者骐驎固自高
　　八月十五夜
　　城上初闻柝天边独倚楼可怜今夜月还照异乡秋烛暗频移席帘虚不上钩回文机锦字写得大刀头
　　风雨
　　风雨忽如此空山方昼眠故应为计拙可复要人怜灯火乡村路桑麻杜曲田悠悠今视昔把巻一茫然
　　揭傒斯
　　黄尊师高轩观鵞因留宿
　　开轩南岳下世事未曽闻落叶常疑雨方池半是云偶寻骑鹤侣来此看鵞羣一夜潺湲里秋光得细分
　　衡山县晓渡
　　古县依江次轻舆落岸隈鸟冲行客过山向野船开近岳皆云气中流忽雨来何时还到此明月照沿洄
　　以事暂如武昌发临川
　　江转欲无路山回忽似围客程秋共逺物色晩多疑稍稍沙鸥集匆匆野树稀武昌今夜梦定有故人知
　　南康夜泊闻庐阜钟声
　　庐山三百寺何处扣层云宿鸟月中起归人湖上闻入空应更迥近瀑正难分遥想诸僧定香炉上夕熏
　　山庄晩立有怀舎侄沆督获临川
　　簌簌黄桑叶苍苍白竹峰居人争野碓归客背村钟路暗缘溪湿山寒着露浓阿咸收稻未辛苦阙相従
　　泊安庆时再北游
　　夜泊淮西郡寒生客子衣酒家临岸闭野火映江飞云尽月初出潮平风渐微前年城下路此际正南归
　　史馆独坐
　　地夐天逾近风高午尚寒虚庭松子落欹槛菊花干抚巻俱千古忧时有万端寂寥麟父笔才薄欲辞官
　　山水图
　　幽人无世事高卧谢浮名山崦晴时出溪流尽处行还闻有渔钓相问扣柴荆不埽门前路莓苔满地生
　　寄题胡氏园趣亭
　　日与世情逺学人聊治生畦蔬多品类树果各生成野老过偏数山禽近不惊诗书吾所好农圃也须明
　　归舟
　　汀洲春草徧风雨独归时大舸中流下青山两岸移鸦啼木郎庙人祭水神祠波浪争掀舞艰难久自知
　　送谭仲章归长沙
　　君家云阳下忽向云阳归行路有南北看山无是非三湘回雁尽孤劒白虹飞亦欲投簪去従君采蕨薇
　　桃花鹦鹉
　　岭外经年别花前得意飞客来呼每惯主爱食偏肥才子怜红觜佳人学绿衣貍奴亦可怕莫自恋芳菲
　　送乡人祜上人从师归当阳
　　学道玉泉寺従师天子都流年春事半归路客帆孤山势遥连蜀江声不入呉故园如可到种芋有遗区
　　题俞氏看雨轩
　　惨澹来何处崩腾忽满城遥怜四山黑近洒半江明可爱花间湿偏宜竹上声中宵未可住高枕寄余情
　　饮张氏别墅
　　楚国多才俊张家好弟兄出门湖水碧留客野堂清微雨鸣疎竹寒烟覆古城园人隔畦语嵗暮此中行
　　不寐呈何太虚
　　隙月斜依壁窗风细着人飘零知命晩牢落梦家频断雁何曽定鸣鸡不肯晨何郎诗句好万里独相亲
　　赵道士山水图
　　悄怆寒山晓凄迷野水昬长桥通古寺小艇背衡门路尽双松上云生乱石根如行南岳暮遥见祝融尊
　　送人之淮东
　　扁舟何处客此地饱经过彭泽江声合扬州月色多天低知近海地阔欲横河自是吾生拙如君定若何
　　登蓟丘作
　　闲登蓟丘望西北削诸峰转觉天地肃因悲霜露浓云间何处笛日落满城钟自笑栖迟者惟堪学老农
　　题先天观图
　　闻说先天观重重絶壁环鸟啼青嶂里花落白云间樵子能长啸居人识大还洞门无处认唯有水潺湲
　　和傅与砺
　　近日何多念频年不肯还河流无故道春色是他山棐几看云凭衡门罢月闗无情寒与暑偏解铸衰顔
　　出三洪峡
　　积水羣山里行舟乱石间地偏疑隔世峡怒欲蔵闗独鸟啼深树斜阳下急滩千忧逢一快未觉此生孱大驾既还独候驿传未得和陈真人见示
　　供奉闗山逺淹留日月长乡书迷楚越邻笛乱伊凉秋水流成字晴云去作行寸心悬帐殿应似雁随阳
　　黄溍
　　寄方韶父先生
　　牢落江南赋知音寄渺茫鹿麋行处有芝草梦中香遥兴沧溟阔愁歌白髪长平生今古泪滴破绿萝裳
　　雨
　　兀坐九十日雨声殊未收花时翻益睡茅屋不禁愁生事吾何望春寒晩故留江波青满眼万里共双鸥泥潦今如此出门知路难蓬蒿春自长桃李梦曽看未觉龙公倦谁怜燕子寒青灯耿萧瑟千载入忧端
　　寄友人
　　怜君山水意局促守柴扉故里悲秋草凉风满褐衣沧洲斜日晩白社几人归寂寞分遥念天寒木叶稀
　　秋怀
　　天末云犹去山中嵗欲徂周流吾道在叹息古人无野鹊疑秋树新驹怯暝途苍茫念同志微薄忝为儒稍稍秋河落姢娟宿露微天清江不息野迥树相依回首狂歌数惊心昨梦非流萤无思极巧入绛帷飞
　　凭轩
　　信有儒冠误凭轩意欲迷山深风雨恶天阔羽毛低他日开炎瘴连城送鼓鼙荷殳吾媿尔未敢叹涂泥
　　山中怀友
　　卓荦恒山秀相逢几抱琴五年风雨别四海弟兄心雪外梅花逺山中桂树深定知嵇叔夜高兴薄云林
　　题剡溪张氏书楼
　　木杪出飞楼仙山在上头可能无客至小为借书留芸草春仍长虹光夜不收何时试乗兴一棹剡中舟
　　送钜上人游庐山
</div>
    <div class="pagination">
<a href="御选宋金元明四朝诗_page426.html">上一页</a><span>...</span><a href="御选宋金元明四朝诗_page422.html">422</a><a href="御选宋金元明四朝诗_page423.html">423</a><a href="御选宋金元明四朝诗_page424.html">424</a><a href="御选宋金元明四朝诗_page425.html">425</a><a href="御选宋金元明四朝诗_page426.html">426</a><span class="current-page">427</span><a href="御选宋金元明四朝诗_page428.html">428</a><a href="御选宋金元明四朝诗_page429.html">429</a><a href="御选宋金元明四朝诗_page430.html">430</a><a href="御选宋金元明四朝诗_page431.html">431</a><a href="御选宋金元明四朝诗_page432.html">432</a><span>...</span><a href="御选宋金元明四朝诗_page428.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
