<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 226 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 226 页/共 947 页</h1>
    <div class="content">　　长洲
　　扁舟殊不系浩荡路才分范蠡湖中树吴王苑外云悲心人望月独夜雁离羣明发还驱马关中见日曛
　　题昭应王明府溪亭
　　靖节何须彭泽逢菊洲松岛水悠溶行人自折门前栁高鸟不离溪畔峰晓渭度檐帆的的晩原含雨树重重轩车过尽无公事枕上一声长乐钟
　　题杜侍御别业
　　紫陌烟多不可寻南溪酒熟一披襟山当昼枕石常稳泉落夜窗秋树深白首逢人羞问计青云何路覔知音惟君懐抱闲如水终日门墙许醉吟
　　泊鳬矶江馆
　　风雪晴来嵗欲除孤舟晩下意何如月当轩色湖平后雁断云声夜起初傍晓管弦何处静犯寒杨栁绕津疎三间茅屋东溪上归去生涯竹与书
　　发剡中
　　正懐何谢俯长流更览余封识嵊州树色老依官舍晩溪声凉傍客衣秋南楼气爽横郛郭天姥云晴拂寺楼日暮不堪还上马蓼花风起路悠悠
　　西峰即事献沈大夫
　　松竹闲游道路身衣襟落尽往来尘山连谢宅余霞在水映琴溪旧浪春拂榻从容今有地酬恩寂寞久无人安知不及屠沽者曾对青萍泪满巾
　　寄淮南幕中刘员外
　　郎官何逊最风流爱月怜山不下楼三佐戎旃换朱绂一辞兰省见清秋桂生岩石元潇洒鹤到烟空更自由休向西斋久闲卧满朝倾葢是依刘
　　淮信贺滕迈台州
　　凋瘵民思太古风上贤绥缉副宸衷舟移清镜禹祠北路转翠屏天姥东旌斾影前横竹马咏歌声里乐樵童遥知到郡沧波晏三岛离离一望中
　　寄浔阳赵校书
　　帘下秋江夜影空倚楼人在月明中不将行止问朝列惟脱衣裳与钓翁几处别巢悲去燕十年囘首送归鸿那应更结庐山社见説心闲胜逺公
　　赠李从贵
　　白马嘶风何处还鞭稍拂地看南山珠帘卷尽不囘首春色欲阑休闭关花外鸟归残雨暮竹边人语夕阳闲知君旧隐嵩云下岩桂从今几更攀
　　下第寄宣城幕中诸公
　　过眼宁愁五色迷暂陪欢笑醉如泥黄花李白墓前草碧浪桓彛宅后溪九月霜中随计吏十年江上灌春畦莫言春尽不惆怅自在闲眠到日西
　　洞庭寄所思
　　目断兰台空望归锦衾香冷梦来稀书中空有刀头约天上频看破镜飞孤浪漫疑施粉黛轻云忽似舞罗衣遥知不语坐相忆寂寞洞房寒烛微
　　代人赠杜牧侍御
　　郎作东台御史时妾长西望敛双眉一从诏下人皆羡岂料恩衰不自知高阙如天萦晓梦华筵似水隔秋期坐来情态犹无限更向楼前舞柘枝
　　山阳即席献裴中丞
　　早年天上见清尘今日楼中醉一春暂肯剖符临水石几曾焚笔动星辰琼台雪映迢迢鹤蓬岛波横浩浩津好是仙家羽衣使欲敎垂涕问何人
　　寄归
　　三年踏尽化衣尘只在长安不见春马过雪街天未曙乡迷关路泪空频桃花坞接啼猿树野竹庭通畵鹢津早晩相酬身事了水边归去一闲人
　　和令狐补阙春日独游西街
　　左掖初辞近侍班马嘶寻得过街闲映鞭栁色微遮水迎步花枝欲碍山暖泛鸟声来席上醉从诗句落人间此时失意哀吟客更觉风流不可攀
　　答友人
　　诗家才子酒家仙游宦曾依积水边窗户动摇三岛树琴樽安稳五湖船罗浮道士分琼液锦席佳人艶楚莲今日相逢朗吟罢满城砧杵一灯前
　　九日陪越州元相宴山寺
　　佳晨何处泛花游丞相筵开水上头双影斾摇山雨霁一声歌动寺云秋林花静带高城晩湖色寒分半槛流共贺万家逢此节可怜风物似荆州
　　李侍御归山同宿华严寺
　　家有青山近玉京风流柱史早知名园林手植自含緑霄汉眼看当去程处处白云迷驻马家家红树近流莺相逢一宿最高寺夜夜翠微泉落声
　　旅馆闻雁别友人
　　路绕秋塘首独搔背羣燕雁正呼号故关何处重相失碧落有云终自高旅宿去缄他日恨单飞谁见此生劳行衣湿尽千山雪肠断金笼好羽毛
　　寒食新丰别友人
　　一百五日家未归新丰鸡犬独依依满楼春色傍人醉夜半雨声前计非缭绕沟塍含緑晩荒凉树石向川微东风吹泪对花落憔悴故交相见稀
　　送令狐郎中赴郢州
　　左幕才多始拜侯一门清赏动神州霜蹄晓驻秦云断野斾晴翻郢树秋几处尘生随骑半江帆尽见分流大冯罢相吟诗地莫惜频登白雪楼
　　送张又新除温州
　　东晋江山称永嘉莫辞红斾向天涯凝弦夜醉松亭月歇马晓寻溪寺花地与剡川分水石镜将蓬岛共烟霞却愁明诏徴非晩不得秋来见海槎
　　送剡客
　　两重江外片帆斜数里林塘绕一家门掩右军余水石路横诸谢旧烟霞扁舟几处逢溪雪长笛何人思栁花若到天台洞阳观葛洪丹井在云涯
　　送卢缄归杨州
　　曾向云塘寄掩扉荀家灯火有余辉关河日暮望空极杨栁渡头人独归隋苑荒台风褭褭灞陵残雨梦依依今年春色还相悮为我江边谢钓矶
　　送李蕴赴郑州因献卢郎中
　　仆射陂西想到时满川晴色见旌旗马融闲卧笛声逺王粲醉吟楼影移几日赋诗秋水寺经年草诏白云司惟君此去人多羡却是恩深自不知
　　送韩綘归淮南寄韩绰先軰
　　岛上花枝系钓船隋家宫畔水连天江帆自落鸟飞外月观静依春色边门巷草生车辙在朝廷恩及雁行聮相逢且问杨州事曾鼓荘盆对逝川
　　重游楚国寺
　　徃事飘然竟不囘空余山色在楼台池塘风暖雁羣去松桧树高人独来荘叟著书真逹者贾生挥涕信悠哉老僧心地闲于水犹被流年白髪催
　　早发剡中法堂寺
　　暂息劳生一夕间平明世事又相关吟辞宿处烟霞古身负秋来水石闲竹户半开钟未絶松枝微霁鹤初还明朝一倍堪惆怅廻首尘中见此山
　　三像寺酬元秘书
　　官总芸香阁署崇可怜诗句落春风偶然侍坐水声里还许醉吟松影中车马照来红树合烟霞咏尽翠微空不因高寺闲囘首谁识飘零一塞翁
　　赠天卿寺神亮上人
　　几看春尽此江濆花自飘零日自曛空有慈悲随物念已无纵迹在人羣迎秋日色檐前见入夜钟声竹外闻笑指白莲心自得世间烦恼是浮云
　　题崇圣寺简云端僧録
　　暮云飘尽客愁长来扣禅关月满廊宋玉逢秋空雪涕浄名无地可容牀高云覆槛千岩树疎磬含风一夜霜廻首故园红叶外只将多病告医王
　　越中寺居寄上主人
　　野寺初容访静来晩晴江上见楼台中林有路到花尽一日无人看竹廻自晒诗书经雨后别留门户为僧开苦心若是酬恩事不敢吟春忆酒杯
　　送僧归庐山
　　禅栖忽忆五峰游去着方袍谢列侯花啓楼台千叶曙锡含风雨一枝秋题诗石峻侵云在洗鉢泉香覆菊流却忆前年别师处马嘶残月虎溪头
　　降卒
　　广武溪头防卒稀一声寒角怨金微河湟不在春风地歌舞空裁雪夜衣鐡马半嘶边草去狼烟高映塞鸿飞扬雄尚白相如吃今日何人从猎归
　　长安晩秋
　　云物凄凉拂曙流汉家宫关动高秋残星几防雁横塞长笛一声人倚楼紫艳半开篱菊静红衣落尽渚莲愁鲈鱼正美不归去空戴南冠学楚囚
　　齐安早秋
　　流年堪惜又堪惊砧杵风来满郡城高鸟过时秋色动征帆落处暮云平思家正羡江南景听角仍含塞北情此日沾襟念岐路不知何处是前程
　　东望
　　楚江横在草堂前杨栁洲边载酒船两见梨花归不得毎逢寒食一澘然斜阳映阁山当寺微緑含风树满天同郡故人攀桂尽把诗吟向泬寥天
　　长安月夜与友人话故山
　　宅边秋水浸苔矶日日持竿去不归杨栁风多潮未落蒹葭霜在雁初飞重嘶疋马吟红叶却听疎钟忆翠微今夜秦城满楼月故人相见一沾衣
　　题横水驿双峰县松
　　故园溪上雪中别野馆门前云外逢白髪渐多何事苦清隂长在好相容迎风几拂朝天骑带月犹含度岭钟更忆葛洪丹井畔数株临水欲成龙
　　登安陆西楼
　　楼上华筵日日开眼前人事秪堪哀征车自入红尘去逺水长穿緑树来云雨暗更歌舞伴山川不尽别离杯无由并写春风恨欲下郧城首重囘
　　经汉武泉
　　芙蓉苑里起清秋汉武泉声落御沟他日江山映蓬髩二年杨栁别渔舟竹间驻马题诗去物外何人识醉游尽把归心付红叶晩来随水向东流
　　嵗暮江轩寄卢端公
　　积水生高浪长风自北时万艘俱拥棹上客独吟诗路以重湖阻心将小谢期渚云愁正断江雁重惊悲笑忆游星子歌寻罢贵池梦来孤岛在醉醒百忧随戍逈烟生晩江寒鸟过迟问山樵者对经雨钓船移敢叹今留滞犹胜曩别离醉从陶令得善必大人知道蹇才何取恩深劒不疑此身同防栁只待变寒枝
　　经郭汾阳宅
　　门前不改旧山河破敌曾经马伏波今日独经歌舞地古槐疎影夕阳多
　　发青山馆
　　鳬鹥声暖野塘春鞍马风高驿路尘一宿青山又须去古来难得是闲人
　　山娥驿
　　谿上邮亭气早秋树边溪色绕牀流行人亦羡邮亭吏生向此中今白头
　　江上晩泊
　　茫茫霭霭失西东栁浦桑村处处同戍鼔一声帆影尽水禽飞起夕阳中
　　度商山晩静
　　和如春暖静如秋五月商山是胜游当昼火云生不得一溪分作万重流
　　南亭
　　孤亭影出乱花中怅望无人此醉同听尽暮钟犹独坐水边襟袖起春风
　　南园
　　雨过郊原緑尚微落花惆怅满尘衣芳樽有酒无人共日暮看山还独归
</div>
    <div class="pagination">
<a href="石仓历代诗选_page225.html">上一页</a><span>...</span><a href="石仓历代诗选_page221.html">221</a><a href="石仓历代诗选_page222.html">222</a><a href="石仓历代诗选_page223.html">223</a><a href="石仓历代诗选_page224.html">224</a><a href="石仓历代诗选_page225.html">225</a><span class="current-page">226</span><a href="石仓历代诗选_page227.html">227</a><a href="石仓历代诗选_page228.html">228</a><a href="石仓历代诗选_page229.html">229</a><a href="石仓历代诗选_page230.html">230</a><a href="石仓历代诗选_page231.html">231</a><span>...</span><a href="石仓历代诗选_page227.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
