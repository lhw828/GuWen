<!DOCTYPE html>
<html>
<head>
    <meta charset="UTF-8">
    <title>全宋诗 - 第 1278 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 1278 页/共 11672 页</h1>
    <div class="content">崔与之　危大著出守潮阳同舍饯别用社工部北风随爽气南斗近文星分韵赋诗得
    天地清淑气，人才随所得。
    君独禀其全，济之以学力。
    苍皮四十围，直干二百尺。
    填胸书万卷，绚采云五色。
    清和闲诏沪，劲直沮金石。
    间气之所钟，表表才称德。
    韫藏不自衒，况复耐官职，
    颓波正流靡，不濡而不激。
    平生忧国心，一语三叹息。
    著庭史笔健，寒芒照东壁。
    画省方翱翔，忽厌青绫直。
    揭阳落天南，自诡何太啬。
    东风吹马耳，刍秣甘远役。
    时事棼如丝，宵衣尚顾北。
    袖藏医国方，何以寿其脉。
    行行无疾驱，有诏且前席。

崔与之　峡山飞来寺
    万里星槎海上旋，名山今喜得攀援。
    猿挥孙恪千年泪，月照维摩半夜禅。
    磴长荒苔人迹少，岩攒古树鹊巢悬。
    江流上溯曹溪水，时送钟声到寺前。

崔与之　杨州官满辞后土题玉立亭
    天上人间一树花，五年於此驻高牙。
    不随红药矜春色，为爱霜筠耐岁华。
    四塞风沈天籁寂，半庭月冷市尘赊。
    临行更致平安祝，一炷清香十万家。

崔与之　张进武善风鉴谓予豸骨日他早晚入台求诗赠之
    荧荧碧眼照人寒，一别重逢岁又残。
    老去但求闲处乐，君来尚作向时看，
    谁将伏豸夸颅骨，我有盟鸥吒肺肝。
    坎止流行随所遇，何须觅梦到邯郸。

崔与之　张进武善风鉴谓予豸骨日他早晚入台求诗赠之
    瘦插秋山耸两肩，荒寥不直半文钱。
    孤山放鹤林和靖，风雪骑驴孟浩然。
    万事转头浑是梦，一身安分总由天。
    烦君束起前途事，我欲沧江买钓船。

崔与之　张秘书分符星渚同舍乌别用山谷晚风池莲香度晓日宫板影西分韵赋诗
    堂堂间世英，大名赫而烜。
    全才得之天，学力培其本。
    孤高壁万仞，清郁兰九畹。
    胸中富甲兵，驰聚菁华苑。
    文武康济才，孤忠尤蹇蹇。
    入可运筹幄，出可临边阃。
    自许何太廉，一麾江湖远。
    我来陪隽游，方恨合并晚。
    盍簪遽分袂，此情殊缱绻。
    高牙奉亲行，天凉彩舆稳。
    庐山横几案，道院庶嘉遁。
    金弧夜腾光，三边兵未偃。
    岂不念王室，罄此忠赤悃。
    当馈屡兴欢，追锋必于反。
    江梅小春时，斑衣照归衮。

崔中　和邓至宏咏桂
    留伴君家老圃芳，月中余荫带天香。
    愚公纵有移山力，不入当年花石纲。

崔子方　江上逢晁适道
    渺渺连江雨，微微到面风。
    主人留一饷，佳士得相逢。
    会面嗟何晚，论诗许有功。
    君家好兄弟，更觉此心同。

崔子方　句
    白日行空阔，青灯耿夜阑。

崔子厚　句
    兴尽回兰棹。

崔子厚　句
    衣锦荣名虽烜赫，挂冠高节莫因循。

崔遵度　属疾
    李白羹初美，相如渴渐瘳。
    八砖非性懒，三昧减心忧。
    笔宛多批凤，词锋胜解牛。
    旧山疑鹤怨，畏日想云愁。
    广内劳挥翰，通中羡枕流。
    使星方屡降，客辖未容投。
    好奏倪宽议，何须庄舄讴。
    朝衣熏歇不，侍史待仙洲。

翠屏道人　题赵子固水仙图
    翠带悬珰重，凌波步步轻。
    春深不成怨，锦瑟夜无声。

村寺僧　蒸豚
    觜长毛短浅含臿，久向山中食药苗。
    蒸处已将蕉叶裹，熟时兼用杏浆浇。
    红鲜雅称金盘饤，輭熟真堪玉筋挑。
    若把养根来比来，要根只合吃藤条。

大学生　刺贾似道
    昨夜江头长碧波，满船都载相公蟺醝。
</div>
    <div class="pagination">
<a href="全宋诗_page1277.html">上一页</a><span>...</span><a href="全宋诗_page1273.html">1273</a><a href="全宋诗_page1274.html">1274</a><a href="全宋诗_page1275.html">1275</a><a href="全宋诗_page1276.html">1276</a><a href="全宋诗_page1277.html">1277</a><span class="current-page">1278</span><a href="全宋诗_page1279.html">1279</a><a href="全宋诗_page1280.html">1280</a><a href="全宋诗_page1281.html">1281</a><a href="全宋诗_page1282.html">1282</a><a href="全宋诗_page1283.html">1283</a><span>...</span><a href="全宋诗_page1279.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
