<!DOCTYPE html>
<html>
<head>
    <meta charset="UTF-8">
    <title>全宋诗 - 第 6097 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6097 页/共 11672 页</h1>
    <div class="content">释如净　偈颂二十五首
    炉炭为床，镬汤为座。
    口吐黑烟，弥天罪过。

释如净　偈颂二十五首
    有问有答，屎尿狼藉。
    无问无答，雷霆霹雳。

释如净　偈颂二十五首
    外不放入，内不放出。
    痛下一槌，万事了毕。
    太白峰前令斩新，内外纪纲俱委悉。

释如净　偈颂二十五首
    冤有头，债有主。
    一剑当锋，豁开门户。
    拽队成群恁麽来，放火杀人相合聚。
    老胡顶{左宁右页}跨龙虎。

释如净　偈颂二十五首
    心念分飞，如何措手。
    赵州狗子佛性无，只个无字铁扫帚。
    扫处纷飞多，纷飞多处扫。
    转扫转多，扫不得处拚命扫。
    昼夜竖起脊梁，勇猛切莫放倒。
    忽然扫破太虚空，万别千差尽豁通。

释如净　偈颂二十五首
    只个柴头煨火种，诸方聿起竞开炉。
    天童直截超宗处，炉与柴头尽底无。
    恁麽却有暖气，正好猛做工夫。
    蓦忽雷霆轰烈焰，从教深夜雪紆糊。

释如净　偈颂二十五首
    开无间地狱，现阎罗大王。
    聚夜叉一部，列牛头两行。
    与其进者剑树上猛火进用，与其退者刀山里寒冰退藏。
    尀耐饭饱弄筋，判断屎急尿床。
    花柳春风入戏场。

释如净　偈颂二十五首
    天童铁臭老拳头，打杀江湖水牯牛。
    夜深忽然生个卵，天明推出大日头。
    晒{左日右良}诸人焌湿处，免教行步滑如油。

释如净　偈颂二十五首
    灵云见处桃花开，天童见处桃花落。
    桃花开，春风催。
    桃花落，春风恶。
    春风恶，桃花跃浪生头角。

释如净　偈颂二十五首
    结却衲僧布袋头，天童拈来作气毬。
    脚尖趯出佛无数，付与丛林作马牛。

释如净　偈颂二十五首
    铁酸豶，金刚圈。
    塞断咽喉，拽脱鼻孔。
    天童立地有分，衲僧乞命无门，
    堪与瞿昙作子孙。

释如净　偈颂二十五首
    推倒多年老鼠窠，扫空平地笑呵呵。
    从空架起生头角，盖覆驴牛不厌多。
    今朝成就大缘，千古发挥大事。
    斫额任他门外客，到家还我个中人。

释如净　偈颂二十五首
    窦八布衫穿，大家出只手。
    横须弥为概，量大海为斗。
    生杀在前，收放在后，
    归功塞破虚空口。天童不敢相辜，
    甘作啼鸡吠狗。

释如净　偈颂二十五首
    金刚王宝剑在匣，有望风不犯之威。
    天童喝下飞出，变作无孔铁鎚。
    辊入荒田乱草，任教日炙风吹。
    拈匙把箸知多少，不是知音不易知。

释如净　偈颂二十五首
    去那边去，来者里来，
    中间绝壑断崖。依稀金磴阔，
    仿佛彩虹弯，人从桥上过。
    松萝影里开天巧，汗黑光中入画看。

释如净　偈颂二十五首
    眼见黄叶落，耳闻孤雁鸣。
    咦，溪上秋光分外清。

释如净　偈颂二十五首
    八月十八钱塘潮，浙翁声价泼天高。
    尽教四海弄潮手，彻底穷渊辊一遭。
    重拣择，不辞劳，
    要透龙门继凤毛。忽然收卷还源去，
    万古曹溪风怒号。

释如净　偈颂二十五首
    天童仲冬第一句，槎槎牙牙老梅树。
    忽开花，一花两花三四五花无数花。
</div>
    <div class="pagination">
<a href="全宋诗_page6096.html">上一页</a><span>...</span><a href="全宋诗_page6092.html">6092</a><a href="全宋诗_page6093.html">6093</a><a href="全宋诗_page6094.html">6094</a><a href="全宋诗_page6095.html">6095</a><a href="全宋诗_page6096.html">6096</a><span class="current-page">6097</span><a href="全宋诗_page6098.html">6098</a><a href="全宋诗_page6099.html">6099</a><a href="全宋诗_page6100.html">6100</a><a href="全宋诗_page6101.html">6101</a><a href="全宋诗_page6102.html">6102</a><span>...</span><a href="全宋诗_page6098.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
