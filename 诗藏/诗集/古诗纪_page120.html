<!DOCTYPE html>
<html>
<head>
    <meta charset="UTF-8">
    <title>古诗纪 - 第 120 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗纪 - 第 120 页/共 193 页</h1>
    <div class="content">　　露华初泥泥桂枝行梀梀煞气下重轩轻隂满四屋别宠增脩夜逺征悲独宿愁牵翠羽眉泪满横波目长门絶往来含情空杼轴
　　游望二首
　　落日照红妆挟瑟当窻牖宁复歌蘼芜唯闻叹杨栁结好在同心离别由众口徒设露葵羮谁酌兰英酒防日杳无期蕣华安得乆
　　相思不安席聊至狭斜东愁眉仿戚里髙髻学城中双眉偏照日独蕋好萦风自知心所爱献赋甘泉宫传闻方鼎食讵忆春闺容
　　代牵牛答织女【沈约织女赠牵牛诗巳见】
　　新知与生别由来傥相值如何【一作岂如】寸心中一宵懐两事欢娱未缱绻倐忽成离异终日遥相望秪益生愁思犹想今春悲尚有故年泪忽遇长河转独喜凉飚至奔精翊鳯轸纤阿警龙辔
　　苦暑【文苑英华作苦热】
　　日坂【一作域】散朱雰天隅敛青霭飞飚【一作光】焕南陆炎津通北濑繁星聚若珠宻云屯似盖月至每开襟风过时解带
　　五日望采拾
　　裁缝逗早夏防画守初晨绡纨既妍媚脂粉亦香新长丝表良节命【一作金】缕应嘉辰结芦同楚客采艾异诗人折花竞鲜彩拭露染芳津含娇起斜盼敛笑动微嚬献珰依洛浦懐佩似江濵须待恩光接中夜奉衣巾
　　奉酧从兄临川桐树
　　伊昔擅羽仪待价龙门垂优游清露防徽【一作微】穆惠风吹月上隂阳榦云覆死生枝公子存髙尚聊用影华池栖鸾既不重舞鹤复何施方同散木爨清响竟谁知
　　摘安石榴赠刘孝威
　　中庭有竒树当戸发华滋素茎表朱实绿叶厠红蕤既标太冲赋复见安仁诗宗生仁寿殿族代【疑作茂】河阳湄有美清淮北如玉又如退书写虫篆进对【一作封】多好辞我家新置侧可求不难识相望阻盈盈相思满胸臆髙枝为君采请寄西飞翼
　　东南射山
　　【阮籍咏懐诗曰东南有射山汾水出其阳言神仙之事】
　　还丹改容质握髓驻流年口含千里雾掌流五色烟琼浆泛金鼎瑶池溉玉田倐忽整龙驾相遇鳯台前
　　春游
　　藂兰已飞蝶杨栁半藏鸦物色相煎荡微歩出东家既同翡翠翼复如桃李花欲以千金笑回君流水车
　　春日
　　金堤草非旧玉池泉已新风生似羊角云上若鱼鳞幽闺多怨思停织坐娇春芳华既零落方作向隅人
　　向晓闺情
　　北斗行欲没东方稍已晞晨鸡初下栖【玉台作振羽】晓露尚【作方】霑衣衾裯【作锦衾】徒有设信誓【作兰约】果相违讵【作谁】忍开朝镜羞恨掩空扉
　　望夕霁【帝王集作简文帝者非】
　　连山巻乱【一作族】云长林息众籁宻树含緑滋遥峯凝翠霭石溜正潨潺【一作潺湲】山泉始澄汰物华方入赏跂予心期防
　　和孔中丞雪里梅花
　　水泉犹未动庭树已先知翻光同雪舞落素混【一作汨】冰池今春竞时发犹是昔年枝唯有长顦顇对镜不能窥
　　摘园菊赠谢仆射举
　　灵茅挺三脊神芝曜九明菊花偏可憙碧叶媚金英重九惟嘉节抱一应元贞泛酌宜长乆聊荐野人诚答元金紫饷朱李【六朝诗集作沈约因初学记相次而误也】
　　秾华春发彩结实下成蹊潘生咏金谷魏后沈寒溪逢君重妖丽移翫入崇闺慙无琼玖报徒用萃幽栖
　　咏轻利舟应临汝侯教
　　君侯饰轻利揺荡迈飞云凌波漾鹢彩泛水涣蛟文电流已光絶鸟逝复超羣倐忽方千里恋兹岐路分
　　咏灯檠
　　百华曜九枝鸣鹤映冰池朱光本内照丹花复外垂流晖悦嘉客翻影泣生离自销良不悔明白愿君知
　　咏蜡烛
　　执烛引佳期流影度单帷朣胧别绣被依稀见蛾眉荚明不足贵燋烬岂为疑所恐恩情改照君寻履綦
　　和萧子范入元襄王第
　　昔入睢阳苑连歩披风云今游故台处回望閴无人皓壁留余篆蕙圃有余芬行人皆陨涕何独孟尝君
　　闺情
　　月出宵将半星流晓未央空闺易成响虚室自生光娇羞悦人梦犹言君在傍
　　东阳还经严陵濑赠萧大夫【以下二首文阙】
　　子陵徇髙尚超然独长往钓石宛如新故态依可想
　　游望
　　晨登黄马坡遥望白龙堆风威尽撩折路险车轮摧古诗纪巻九十六
　　钦定四库全书
　　古诗纪巻九十七　　　　明　冯惟讷　撰
　　梁第二十四
　　刘孝绰【字孝绰本名冉彭城人七嵗能属文梁天监初起家爲著作佐郎迁秘书丞甚爲武帝及昭明所礼累迁尚书吏部郎坐事左迁临贺王长史卒孝绰虽负才陵忽前后五免然辞藻爲后进所宗】
　　乐府
　　钓竿篇【以下五言○艺文作刘孝威】
　　钓舟画彩鹢渔子服氷纨金辖茱萸网银钩翡翠竿敛桡随水脉急浆渡江湍湍长自不辞前浦有佳期船交桡影合浦深鱼出迟荷根时触饵菱芒乍罥丝莲度江南手衣渝京兆眉垂竿自有乐谁能爲太师
　　夜听妓赋得乌夜啼
　　鹍弦且辍弄鹤操暂停徽别有啼乌曲东西相背飞倡人怨独守荡子殊未归忽闻生离唱长夜泣罗衣
　　铜雀妓
　　雀台三五日【一作歌】吹似佳期况复西陵晚松风吹繐帷危弦断复续妾心伤此时谁【一作何】言留客袂还【一作翻】掩望陵悲
　　班婕妤怨
　　应门寂已闭非复后庭时况在青春日萋萋绿草滋妾身似秋扇君恩絶履綦讵忆游轻辇从今【一作徒令】贱妾辞
　　三妇艳
　　大妇缝罗裙中妇料绣文唯余最小妇窈窕舞昭君丈人慎勿去听我驻浮云
　　櫂歌行
　　日暮楚江上江深风复生所思竟何在相望徒盈盈舟子行催棹无所喝流声
　　诗
　　咏风【四言】
　　嫋嫋秋声习习春吹鸣兹玉树涣此铜池罗帏自举襟袖乃披慙非楚侍滥赋雄雌
　　侍宴【外编作任昉者非○以下五言】
　　清宴延多士鸿渐滥微薄临炎出蕙楼望辰跻菌阁上征切云汉俛眺周京洛城寺郁参差街衢纷漠漠禁林寒气晚方秋未摇落皇心重发志赋诗追并作自昔承天宠于兹被人爵选言非绮绡何以俪金雘
　　又
　　兹堂乃峭峤伏槛临曲池树中望流水竹里见攅枝栏髙景难蔽岫隐云易垂邂逅逢休幸朱跸曳青规邱山不可答葵藿空自知
　　三日侍华光殿曲水宴
　　薫祓三阳暮濯禊元已初皇心睠乐饮帐殿临春渠豫游髙夏谚凯乐盛周居复以焚林日丰茸花树舒羽觞环堦转清澜傍席疏姸歌已嘹亮妙舞复纡余九成变丝竹百戏起龙鱼
　　三日侍安成王曲水宴
　　汇泽良孔殷分区屏中县蹑跨兼流采襟喉迩封甸吾王奄酆毕析珪承羽传不资鲁俗移何待齐风变东山富游士北土无遗彦一言白璧轻片善黄金贱余辰属上【一作元】已清袚追前谚持此阳濑游复展城隅宴芳洲亘千里逺近风光扇方欢厚德重谁言薄游倦
　　春日从驾新亭应制
　　旭日舆轮动言追河曲游纡余出紫陌迤逦度青楼前驱掩兰径后乘歴芳洲春色江中满日华岩上留江风传葆吹岩华映采斿临涡起睿作驷马暂停辀侍从荣前阮雍容慙昔刘空然等弹翰非徒嗟未遒
　　侍宴集贤堂应令
　　北阁时既啓西园又已辟宫属引鸿鹭朝行命金碧伊臣独何取隆恩徒自昔布武登玉墀委坐陪瑶席绸缪参宴笑淹留奉觞醳壶人告漏晚烟霞起将夕反景入池林余光映泉石
　　侍宴饯庾于陵应诏
　　皇心眷将逺帐饯灵芝侧是日青春献林塘多秀色芳卉疑纶组嘉树似雕饰游丝缀莺领光风送绮翼下辇朝既盈留宴景将昃髙辩竞谈端竒文争笔力伊臣独无伎何用奉吹息
　　侍宴饯张惠绍应诏
　　沧池诚自广蓬山一何峻丽景花上鲜油云叶里润风度余芳满鸟集新条振饯言班俊造光私奬輶徒然谬反隅何以窥重仞
　　饯张惠绍应令
　　鲜云积上月冻雨晦初阳回风飘淑气落景焕新光竹萌始防露桂挺已含芳瑶阶变杜若玉沼发攅蒋圣襟惜岐路曲宴辟兰堂
　　侍宴离亭应令
　　轘辕东北望江汉西南永羽旗映日移铙吹临风警令王愍追送纚舟宴俄顷掩袂眺征云衘杯惜余景首燕徒有心局步何由骋
　　奉和昭明太子钟山解讲
　　御鹤翔伊水防马出王田我后游祗鹫比事实光前翠盖承朝景朱旗曳晓烟楼帐萦岩谷缇组曜林阡况在登临地复及秋风年乔柯变夏叶幽涧洁凉泉停銮对宝座辩论悦人天淹尘资海滴昭暗仰灯然法朋一巳散笳劒俨将旋邂逅逢优渥托乗侣才贤摛辞虽并命遗恨独终篇
　　和湘东王理讼
　　冯翊乱京兆广汉欲兼治岂若兼邦牧朱轮褰素帷淮海封畿地杂俗良在兹禁奸擿铢两驭黠震豺狸
　　陪徐仆射晚宴【艺文作陪徐仆射晚宴于儿宅】
　　夫君追宴喜十日逓来过筑室华池上开轩临芰荷方塘交宻篠对霤接繁柯景移林改色风去水余波洛城虽半掩爱客待骊歌
　　上虞乡亭观涛津渚学潘安仁河阳县诗
　　昔余筮宾始衣冠仕洛阳无赀徒有任一命忝爲郎再践神仙侧三入崇贤旁东朝礼髦俊虚薄厠才良游谈侍名理搦管创文章引籍陪下膳横经防上庠谁谓服事浅契阔变炎凉一朝谬爲吏结绶去承光烹鲜徒可习【一作惜】治民终未长化鸡仰季智驯雉推仲康【鲁恭字】此城邻夏穴橚矗茂筠篁孝碑黄绢语神涛白鹭翔遨游佳可望释事上川梁秋江冻雨絶反景照移塘纤罗殊未动骇水忽如汤乍出连山合时如髙葢张漂沙黄沫聚礐石素波扬榜人不敢唱舟子讵能航离家复临水眷然思故乡中来不可絶奕奕苦人肠泝洄若无阻谢病反清漳
　　太子洑落日望水
　　川平落日迥落照满川涨复此【一作在】沦波地派别引沮漳耿耿流长脉熠熠动微光寒乌逐查漾饥鹈拂浪翔临泛【一作流】自多美况乃【一作此】还故乡榜人夜理檝櫂女闇成妆欲待春江曙争涂向洛阳
　　登阳云楼
　　吾登阳台上非梦髙唐客回首望长安千里怀三益顾帷慙入楚降【一作殊】私等申白西沮水潦收昭【一作瑕】邱霜露积龙门不可见空慕凌寒柏
　　夕逗繁昌浦
　　日入江风静安波似未流岸回知舳转解缆觉船浮暮烟生逺渚夕鸟赴前洲隔山闻戍鼓傍浦喧棹讴疑是辰阳宿于此逗孤舟
　　栎口守风
　　春心巳应豫归路复当欢如何此日风霾曀骇波澜倐见摇心惨俄瞻乡路难赖有同舟客移宴息层峦华茵借初卉芳樽散緖寒谑浪虽云善江流苦未安何由入故园讵即纫新兰寄谢浮邱子暂欲假飞鸾
</div>
    <div class="pagination">
<a href="古诗纪_page119.html">上一页</a><span>...</span><a href="古诗纪_page115.html">115</a><a href="古诗纪_page116.html">116</a><a href="古诗纪_page117.html">117</a><a href="古诗纪_page118.html">118</a><a href="古诗纪_page119.html">119</a><span class="current-page">120</span><a href="古诗纪_page121.html">121</a><a href="古诗纪_page122.html">122</a><a href="古诗纪_page123.html">123</a><a href="古诗纪_page124.html">124</a><a href="古诗纪_page125.html">125</a><span>...</span><a href="古诗纪_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
