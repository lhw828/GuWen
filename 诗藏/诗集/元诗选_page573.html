<!DOCTYPE html>
<html>
<head>
    <meta charset="UTF-8">
    <title>元诗选 - 第 573 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 573 页/共 817 页</h1>
    <div class="content">
　　○友人杨君所往金陵省忠襄公墓学士虞公送以诗壮郁沈痛使人流涕因用韵为别次篇远哀雍公以虞诗序及此故也二首 

　　边陲侵轶寻常事，但恨朝臣少寇莱。汴水殿荒秋鸟下，金陵城落暮潮来。忠臣遗庙长存祀，吴代诸孙肯一哀。理棹又为江海去，不妨览古更迟回。 
　　窥渡骄兵凌采石，抚军使者出蓬莱。东南国势一朝定，吴蜀江流万古来。诸葛八图司马走，临淮孤冢杜陵哀。只今贵冑知天道，奎壁光芒与汉回。 

　　○简晏提举 

　　胸中至宝等隋和，鞭凤曾闻第一歌。天地百年乔木在，山川万里宦涂多。诗成夜月扬州笛，赋罢秋风赤壁波。读彻大编无一语，低头东野愧如何？ 

　　○辛亥清明日陪彭琦初黄用寔八人同登螺山瑞华用仲子尚文韵 

　　故人新句妙何阴，一笑相看得会心。胜日从来成邂逅，老怀正复托浮沈。山含万古春晴薄，水挟孤城雾气深。随意酒家聊复醉，暮归未用典腰金。 

　　○再用韵酬同游诸公 

　　听尽城钟听寺钟，暖风扶醉觉衣重。粥鱼饷午催僧饭，酒榼行春酹墓松。羁客得晴辞枥马，归人分路各房蜂。簪花泥饮田间老，我自不如渠兴浓。 

　　○送彭宜宾赴潭州学录 

　　盛年才气自无双，振铎长沙佐泮黉。人物古来推楚产，文章天下说欧乡。湘江春水云山近，岳麓秋风草树苍。豪杰功名须异路，定超天马到长杨。 

　　○丁巳上元前一夕留饮萧氏盘中和友人韵二首 

　　香篆萦帘九曲盘，清尊对客语更阑。不妨小雨留人住，未觉东风到酒寒。绛烛烧廊春意闹，玉笙连巷市声欢。文园元有吟诗渴，更爱茶香透舌端。 
　　楼外青山势折盘，春愁正在最高阑。落梅门巷行人少，细雨山城薄暮寒。醉里闻歌偏易感，老来抚节强为欢。戏拈诗句偿今夕，尚觉春风满笔端。 

　　○饮罢偶赋 

　　雨中箫鼓满山城，节序偏供感慨增。贪听清歌行美酒，不辞白发看华灯。粉登夏果明群璧，菜挟春风响碎冰。却忆去年山水夜，笼纱醉踏雪棱层。 

　　○送黄新之教古端 

　　声名畴昔重南州，又着儒冠理驿舟。要识海波穷壮观，直寻石砚亦清游。桄榔叶暗诗笻瘦，蕉叶花浓讲席秋。帅府祇今须杰士，知君谈笑幕青油。 

　　○题安成李氏秀野亭 

　　人生役志是虚名，富贵谁言胜隐沦。数世衣冠前辈意，百年亭榭太平人。美花修竹随时胜，白水青山绕屋春。今世恨无摩诘画，不妨诗笔发清新。 

　　○游新淦兴善寺二首 

　　不待前期偶出门，酒壶诗担散郊原。树连山势高藏屋，路挟溪流曲抱村。老遇清游偏易感，醉思往事了无言。此生定合重来否，细踏沙头屐齿痕。 
　　欲雨不成云往还，笋舆稳载度禅关。青天四匝高峰外，白水交流乱亩间。经论已随仙客去，佛烟长共老僧闲。竟忘柏子西来意，惟有溪声送出山。 

　　○再和曾学士 

　　《风水霓裳》妙可听，断云过雁笔纵横。扬州杜牧楼中梦，淮海秦郎天下声。骆马柳枝余感慨，沉香芍药待才名。从今伐梓供新谱，流播梨园与妓营。 

　　○上元次学翁兄 

　　春似高人唤不来，轻寒钟鼓自相催。年华未了供灯市，节意聊堪托酒杯。菜甲半存冰地裂，桃花预约雨时开。故园风物今何似，惟有初心不受埃。 

　　○赠萧克有赴兴国税务 

　　小驻青云九万程，涂商里贩乐宽平。古来关市多贤哲，盛世舟车少算征。雨涨玉虹滩石减，春深金鲫郡池清。看山携酒吾曹事，定有新诗许共评。 

　　○赠胡履平偕克有之兴国 

　　主宾二美古称难，笑语轻舟十八滩。幕有仁言官政善，士从知己旅怀宽。文章不肯时科试，山水元须胜士看。想见郁孤吟赏旧，渚烟汀树满毫端。 

　　○和友人游洞岩追用须溪韵二首 

　　岩里桃花千岁开，岩屝无复老仙推。万山挟洞人间断，一瀑如川天上来。古殿碑横苔入字，忠臣像老月窥台。平生欧尹神清兴，为约秋风更往回。 
　　云峰髣髴画图真，石户深藏万古身。山水何知天下事，神仙本亦世间人。日高坛树三门午，雨涨源花满洞春。济胜寻幽平日意，天风吹动华阳巾。 

　　○谒安成魏君坛留宿其下 

　　一溪抱峡玉潺湲，奇草幽花满古坛。千岫月明丹石去，万松风转斗垣寒。白云可踏天垂屋，老鹤不归人倚阑。定有吹笙王母下，露凄梦冷欲生翰。 

　　○发洪州 

　　童稚相催忽白头，西风满袖古洪州。重阳天气村村雨，残柳人家处处楼。樵牧忘机鸿北去，古今无迹水东流。卸帆旋买枫林酒，饱睡归舟十日秋。 

　　○重游青原回涂过清都台和坡韵 

　　门外江流万里东，青山曾识老仙翁。百年客鬓东风里，两岸人家落日中。蜡屐平生须几到，桃花前度有谁同？文章随意成千古，草树荒荒老屋空。 

　　○寒食和友人 

　　二月微暄试白团，得晴一笑未应难。故人不至花频落，好句初成酒半酣。郭外渔樵无世念，墓门翁仲看人欢。夜归坐听潇潇雨，自剪西堂寸烛残。 

　　○江上清明和友人 

　　北郭山花开赤鹃，东津榆荚作青钱。大江万里云连野，元气千春树接天。豪杰尽随流水去，文章未许俗人怜。感时惜别俱常事，莫放清愁到酒边。 

　　○暇日至吾庐亭 

　　小池浅浅落红堆，犹有荼■〈艹縻〉可酒杯。种树十年堪共待，扣门一笑胜频来。楸枰坐久沾危露，纨扇晴嬉堕脆梅。为报诗人笺注苦，暖风天棘蔽阶苔。 

　　○九日同萧焕有兄弟萧安国陈诚伯彭天玉华明胡履平涂率修兄弟泛舟观桥吉塘饮酒桥庵顺流而下登西台寺城冈山复饮山亭观先朝所赐庙神刘诰封及砚泛月而归和焕有韵 

　　斜日千峰生缬斑，凭高饮酒未知还。百年寒暑朱颜变，万古兴亡白鸟闲。野叟岂知酬令节， 【是日耕夫极多。】 高人从昔爱名山。回舟月色寒如水，共指城楼杳霭间。 

　　○和涂率修 

　　出郭意行何所归，史家园里得新诗。野香一径客稀到，秋兴满山僧不知。老爱故人鸿得侣，愁欺短发叶辞枝。他年尚有经行约，莫忘西山见月时。 

　　○故居南山感兴 

　　凉风薄日满天地，团作人间一片愁。衰柳马嘶山驿晚，冷菰雁落野田秋。吕安潦倒黄公酒，杜甫萧条白帝州。欲说旧家无故老，杖藜默数昔经游。 
</div>
    <div class="pagination">
<a href="元诗选_page572.html">上一页</a><span>...</span><a href="元诗选_page568.html">568</a><a href="元诗选_page569.html">569</a><a href="元诗选_page570.html">570</a><a href="元诗选_page571.html">571</a><a href="元诗选_page572.html">572</a><span class="current-page">573</span><a href="元诗选_page574.html">574</a><a href="元诗选_page575.html">575</a><a href="元诗选_page576.html">576</a><a href="元诗选_page577.html">577</a><a href="元诗选_page578.html">578</a><span>...</span><a href="元诗选_page574.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
