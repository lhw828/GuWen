<!DOCTYPE html>
<html>
<head>
    <meta charset="UTF-8">
    <title>明诗综 - 第 236 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗综 - 第 236 页/共 242 页</h1>
    <div class="content">





　　明诗综巻九十七
　　钦定四库全书
　　明诗综卷九十八
　　翰林院检讨朱彛尊编
　　【静志居诗话明制南北都各立教坊司北有东西二院南有十四楼其后南都旧院极盛成间院中色艺优者结二三十姓为手帕姊妹每月节以春檠巧具殽核相鬬名为盒子防沈啓南曽为作图系以长句然青楼之题咏无闻也隆万以来治游渐盛浙有沈水部某托名氷华梅史以北京东西院妓郝筠等四十人配作叶子牌金沙曹编修大章立莲台新防以南曲妓王赛玉等一十四人比诸进士榜一时词客各狎所知假手作诗词曲子以长其声价于是北里鲜有不作韵语者其伪真无由而辨识矣姑从诸家选本缀録成卷】
　　赵丽华【二首】
　　丽华字如燕小字寳英南院妓自称昭阳殿中人
　　【诗话如燕父锐以善歌乐府供奉康陵如燕年十三録籍教坊能缀小词被入索予甞得其书画扇楷法絶佳后题云乙卯中秋同西池徴君质山学士集海濵天香书屋书此竟闻任兵宪在陆泾坝御倭大捷奏凯回戈亦快事也沈嘉则为作传有云赵虽平康美人使具须眉当不在剧孟朱家下今即其题扇数语豪宕可知赋别一诗亦手书便面者】
　　荅人寄吴牋
　　感君寄吴牋牋上双飞鹊但效鹊双飞不效吴牋薄
　　席上赋别
　　妾舟西发君舟东顷刻天生两处风此去云山天际渺寸心千里附冥鸿
　　朔朝霞【一首】
　　朝霞金陵妓
　　送人
　　秋风江上送君舟落叶江枫总别愁解缆不知人去逺凭防犹倚夕阳楼
　　姜舜玊【一首】
　　舜玉自号竹雪居士南京旧院妓
　　花源逢顾何二使君作
　　仙源凡几曲夹岸桃花开忽漫逢刘阮殷勤劝酒杯徐翩翩【一首】
　　翩翩字飞卿一字惊鸿南院妓有集
　　【诗话翩翩年十六时名未起学琴不能操缦学曲不能按板因舎而学诗谢少连于众中见之此陈王所云翩若惊鸿者也由是人咸以惊鸿目之有妹亭亭字若鸿亦慧黠翩翩晚嫁江隂郁生郁卒还秣陵翩翩为尼居莲子营小庵以老】
　　江隂送顾太学
　　一日发江口五日下长洲可惜送君泪不随江水流赵彩姬【四首】
　　彩姬字今燕南院妓【冒伯麐云较书容与温文清言楚楚徐娘老去枇杷花下闭门居风流犹可想也】
　　【诗话今燕张幼于所狎名冠北里时曲中有刘董罗葛段赵何蒋王杨马褚先后齐名所称十二钗也晚居琵琶巷口冶游少年号曰闭门赵四其才技颇胜诸人】
　　暮春江上送别
　　一片潮声下石头江亭送客使人愁可怜垂栁丝千尺不为春江绾去舟
　　忆故居
　　栁絮春泥玉垒封珠帘深锁暮烟浓分明记得双栖处梦绕青楼十二重
　　送幼于还吴门
　　花前双泪湿衣裾把酒江亭落照余此去吴门霜月满逢人好寄洞庭书
　　寄陈八玉英时留姑苏
　　何处箫声独上楼伤心桃叶水空流一从南国春归后无复佳人字莫愁
　　马守真【一首】
　　守真字湘兰一字儿又字月娇金陵妓有集【诗话湘兰貌本中人而放诞风流善伺人意性复豪侠恒挥金以赠少年感吴人王伯谷解墨郎之阨欲委身焉伯谷不可万厯甲辰秋伯谷年七十湘兰买楼船载小鬟十五造飞絮园置酒为寿晨夕歌舞流连者累月亦胜引也伯谷序其诗大略云秣陵佳丽之地青楼狭邪之间桃叶题情栁丝牵恨胡天胡帝为雨为云有美一人风流絶代问姓则千金燕市之骏托名则九畹湘江之英轻钱刀若土壤翠袖朱家重然诺如丘山红妆季布尔其搦琉璃之管字字风云擘玉叶之牋言言月露翻庭花之旧曲按子夜之新声奚特锦江薛涛标书记之目金昌杜韦恼刺史之肠而已哉曲中传为佳话】
　　自君之出矣
　　自君之出矣不共举琼卮酒是消愁物能消几个时【姚园客云诵之令人酸楚】
　　朱无瑕【一首】
　　无瑕字泰玉金陵妓有绣佛斋集
　　秋闺曲
　　芙蓉露冷月微微小苑风清鸿鴈飞闻道玉门千万里秋来何处寄寒衣
　　孙瑶华【一首】
　　瑶华字灵光金陵妓归新安汪景纯有逺山楼稾
　　次韵汪仲嘉戏代苏姬寄吴郎之作
　　由来欢爱说新知空结同心不自持山上蘼芜宁再遇西陵松柏讵相期罗襦明月君休繋纨扇秋风妾不辞极目自怜春欲尽流莺飞处草离离
　　崔重文【一首】
　　重文字媚儿一字嫣然南院妓
　　别黄龙
　　枫落鸦翻秋水明长桥独树古今情防常歌板银罂地从此伤离不忍行
　　郑如英【一首】
　　如英字无美桃叶妓
　　【诗话无美以韶艳闻曲中呼为妥十二妥其小名也诗笔流便但不暇持择耳】
　　雨中赋别
　　执手难分处前车问板桥愁随风雨长魂为别离消客路云兼树妆楼暮又朝心旌谁复定幽梦任揺揺景翩翩【二首】
　　翩翩字三昧【一作惊鸿】建昌妓嫁丁长发丁为人诬讼于官景竟自经有散花吟
　　【诗话王伯谷题散花吟云闽中有女最能诗寄我一部散花词虽然未见天女面快语堪当食荔支翩翩家本盱江时游建安故伯谷误以为闽中女子也时又有沙飘飘新都谢少连撰季汉书成其友醵金贺之布席齐王孙第四方之士防者百人选六院丽人侑酒飘飘为冠评者比之扬州蕃禧观琼花末有两树云】
　　襄阳蹋铜蹄
　　骏马蹋铜蹄金羁艳陇西郎能重意气妾岂向人啼
　　与苏生话
　　十日平原饮三秋江上船一经揺落后明月几回圆薛素素【一首】
　　素素小字润娘嘉兴妓有异才数嫁皆不终有南游草
　　【诗话薛五较书有十能诗书琴奕箫而驰马走索射弹尤絶技也予见其手写水墨大士甚工董尚书未第日授书禾中见而爱之为作小楷心经兼题以防至山水兰竹下笔迅扫无不意态入神闻在京师挟弹走马能以两弹丸先后发使后弹撃前弹碎于空中又置一弹于地以左手持弓向后以后手从背上反引其弓以撃地下之弹百不失一甞置弹于小婢额上弹去而婢不知江都陆无从歌云酒酣请为挟弹戏结束单衫聊一试微纒红袖袒半鞲侧度云鬟引双臂侍儿拈丸着髲端回身中之丸并坠言迟更疾却应手欲发未停偏有致范夫人赠诗云重开别院贮文君寳络千金换翠裙非雨非云香满路前身应是薛灵芸防为李征蛮所嬖又甞侍沈孝亷景倩巾其画象传入蛮峒酉阳彭宣慰深慕之费金钱无算致之不得也】
　　春日过茅山
　　参差台殿閟灵踪句曲茅君次第逢洞口鹤窥曽过客日中人上最髙峰华阳涧水桃千树旧舘坛碑阙几重遥望金沙何处是浮图千尺罩乌龙
　　张　回【一首】
　　回字渊如一字观若金陵妓
　　送别赋得帆影
　　劳劳亭上别无计共君归一叶随风去孤帆挟浪飞目穷河鸟尽望断浦云非后夜相思处伤心隔翠微羽　孺【一首】
　　孺字素兰一字静和常熟人生不识姓善音律推律得羽声遂以为氏后为人所杀有诗集
　　栁
　　草阁疎林迥檐前绕緑杨章台怜御苑灞岸惜他乡繋马青春晚藏乌子夜长玉闗频折赠离思断人肠周　文【一首】
　　文字绮生嘉兴妓【沈宛君云绮生初出平康终归匪匹郁志而死遗藁甚多不传良可惜也】
　　【诗话绮生善小诗沈纯父林居端午召客呼之侑酒不至次日始来问其故曰昨偶席上赋诗未就耳纯父曰尔能诗试即景以五月六日为题绮生朗吟云酒剰蒲觞冷门悬艾虎新坐客咸撃节由是诗名大起缙绅若髙期李君实皆与酬和绮生甞有句云扫眉才子多相忌未敢人前说较书葢自伤也近见乡先达所选诗谓为松陵一元氏负之而趋悒郁而死所云一元氏者除名防元沈同和志学也予于乙酉冬犹及见之酒间谈论援今证古娓娓不休亦未至以五七言读词回环迄不能句第于帖括则全不解耳】
　　咏怀
　　几防愁人泪不许秋风吹吹到长江里江流无尽期呼文如【一首】
　　文如小字祖江夏营妓与丘谦之绸缪和荅有遥集编
　　咏庭中安石榴呈丘生
　　安石孤根托谢庭合欢枝上日青青悬知雨露深如许结子明朝似小星
　　王　微【六首】
　　微字修微扬州妓皈心禅寂自号草衣道人初归归安茅元仪晚归华亭许誉卿皆不终有期山草樾舘诗集
　　重过雨花台望江有感
　　春姿静东岑云影结遥粲坐卧髙台空不知翠微半落花自古今啼鸟变昏旦抚化良易迁即事聊成玩况乃晴江开渌波正拍岸
　　有人以断肠草寄怨予偶见戏反之
　　木名有连理草名有宜男花有枝并蒂禽有翼鹣鹣西方鸟共命东海鱼比目轻鸾千二百鸳鸯三十六相思为唐殿合欢是汉宫雀屏开甲乙龙劒匣雌雄之子赋断肠称物作苦语聊拈佳耦名其他未遑举
　　夹山漾别陈仲醇
　　夹山寒水落木叶下纷纷斜日已难别扁舟况送君瑶华一以折零落不堪闻为我题纨扇新诗寄白云
　　仙家竹枝词
　　幽踪谁识女郎身银浦前头好问津朝罢玉宸无一事坛边愿作埽花人
　　忆江南
　　寒沙日午雾犹含萧瑟风光三月三扑地栁花新燕子不由人不忆江南
　　湖上早起
　　中流何处听鸡鸣只看船烟雾生刚到五更翻睡去急披衣起已天明
　　蔡　彬【一首】
</div>
    <div class="pagination">
<a href="明诗综_page235.html">上一页</a><span>...</span><a href="明诗综_page231.html">231</a><a href="明诗综_page232.html">232</a><a href="明诗综_page233.html">233</a><a href="明诗综_page234.html">234</a><a href="明诗综_page235.html">235</a><span class="current-page">236</span><a href="明诗综_page237.html">237</a><a href="明诗综_page238.html">238</a><a href="明诗综_page239.html">239</a><a href="明诗综_page240.html">240</a><a href="明诗综_page241.html">241</a><span>...</span><a href="明诗综_page237.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
