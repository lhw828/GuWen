<!DOCTYPE html>
<html>
<head>
    <meta charset="UTF-8">
    <title>汉魏六朝百三家集 - 第 108 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉魏六朝百三家集 - 第 108 页/共 351 页</h1>
    <div class="content">　　玉赋【有序】
　　易称干为玉玉之美与天合德其在玉藻仲尼论之备矣非复鄙文所可称述
　　万物资生玉禀其精体干之刚配天之清故能珍嘉在昔实用罔极夫岂君子之是比葢乃王度之所式其为美也若此当其濳光荆野抱璞未理众视之以为石独见知于卞子旷千载以遐弃倐一旦而见齿为有国之伟宝礼神祗于明祀岂连城之足云嘉遭遇乎知已知已之不可遇譬河清之难俟既巳若此谁亦泣血而刖趾
　　镜赋
　　顺隂位于西裔采秋金之刚精醮祝融以致防命欧冶而是营希日月之光烈仪厥象乎曜灵清邈明水景若朝阳不将不迎应物无方不有心于好丑而众形其必详同实録于良史随善恶而是彰猗猗淑媛峩峩后妃眷春荣之零悴惧玉颜之有衰盼清扬而自镜竞崇姱以相晖若乃云髻乱于首頳黛渝于色设有乏于斯器兮孰厥貌之能饰与喑瞽而同昧兮近有面而不识君子知貌之不可以不饰则内省而自箴既见前而虑后则祗畏于幽深察明明之待莹则以此而洗心暏目观之有瑕则稽训于儒绅夫然尚何厥容之有慢而厥思之有滛
　　扇赋
　　天道行而不息四节代以相寻背青春之令月践朱夏于斯今热融融以太甚孰赫赫之可任汗珠陨以外流气郁结而内沈庻凯风之自南竞清啸而启衿怨微飇之不兴恨乔木之无隂揺轻扇之苒弱手才动而心心取于卷握尚何希乎北林下济亿兆上宁侯王是曰安众清暑作凉防贵幸于斯时无日夜而有忘谓洪恩之可固终靡敝于君旁火星忽以西流悲风起乎金商秋日凄凄白露为霜体敛然以思暖御轻裘于温房猥弃我其若遗去玉手而濳藏君背故而向新非余身之无良哀徒劳而靡报独懐怨于一方
　　羽扇赋【有序】
　　吴人截鸟翼而揺风既胜于方圆二扇而中国莫有生意灭吴之后翕然贵之其辞曰
　　凤凰于飞翽翽其羽况灵体以遐翔匪六翮其焉举感扇扬之兴风宜收之以清暑彼安众之云妙差剖篾于毫缕体荏苒以轻弱侔缟素于齐鲁此因资以为用不假裁于规矩虽靡饰于容好亦差池而有序上比列于南箕下等美于萐莆【北堂书钞傅咸羽扇赋云炽九日之隆赫然髙燎于扶桑热熈天而灼地沸巨海而成汤】
　　狗脊扇赋
　　葢卑以自居君子之经孤寡不谷王侯修名尚不媿狗脊之为号亦焉顾九华之妙形
　　纸赋
　　葢世有质文则理有损益故礼随时变而器与事易既作契以代结绳兮又造纸以当防犹纯俭之从宜亦唯变而是适夫其为物厥美可珍防方有则体洁性真含章蕴藻实好斯文取彼之淑以为已新揽之则舒舍之则巻可屈可伸能幽能显若乃六亲乖方离羣索居鳞鸿附便援笔飞书冩情于万里精思于一隅
　　相风赋【有序】
　　相风之赋葢以冨矣然辞义大同唯中书张令以太史相风独无文饰故特赋之太仆寺丞武君賔树一竹于前庭其上颇有枢机挿以鸡毛于以占事知来与彼无异斯乃简易之至有殊太史相风张氏之赋非其至也籊籊竹竿在武之庭厥用自然既脩且贞挿羽其首丹漆弗营经之营之不日而成
　　污巵赋【有序】
　　人有遗余琉璃巵者小儿窃弄堕之不洁意既惜之又感物之污辱乃防其所以为宝况君子行身而可以有玷乎
　　有金商之玮宝禀干刚之淳精叹春晖之定色越冬氷之至清爰甄陶以成器逞异域之殊形猥防身于丑秽岂厥美之不惜与觞杓之长辞曾瓦匜之不若
　　栉赋【有序】
　　大才治世犹栉之理发也理发不可无栉治世不可无才赋曰
　　我嘉兹栉恶乱好理一发不顺实以为耻虽日用而匪懈不告劳而自已茍以理而委任期竭力而没齿
　　烛赋【有序】
　　余治狱至长安在逺多懐与同行夜饮以忘愁顾帷烛之自焚以致用亦有杀身以成仁矣赋曰
　　葢泰清垂象匪日不光向晦入防匪火不彰故六龙衔烛于北极九日登曜于扶桑日中则昃月亏则望时迈靡停昼不于常背三接之昭昭即旋开之有伤何逺寓之多懐患冬夜之悠长独耿耿而不寐待鸡鸣之未央徒伏枕以展转起燃烛于闲房扬丹辉之炜炽朱熖之煌煌俾幽夜而作昼继列景乎朝阳慨顾景以増叹孰斯愁之可忘嘉湛露之愔愔遂命樽而设觞尔乃延僚属酌醇清讲三坟论五经髙谈既倦引满行盈乐饮今夕寔慰我情
　　桑树赋【有序】
　　世祖昔为中垒将军于直庐种桑一株迄今三十余年其茂盛不衰皇太子入朝以此庐为便坐赋曰
　　伊兹树之侥幸防生生之渥惠降皇躬以斯植遂茂于圣世厥茂伊何其大连寻脩柯逺扬洪条梢槮布繁枝之沃若播密叶以垂隂防华防而作凉清隆暑之难任以厥树之巨伟登九日于朝阳且积小以髙大生合抱于毫芒犹帝道之将升亦累德以弥光汤躬祷于斯林用获雨而兴商惟皇晋之基命爰于斯而发祥从皇储于斯馆物无改于平生心恻切以兴思思有感于圣明步徬徨以周览庶髣髴于仪形
　　梧桐赋
　　美诗人之攸贵兮览梧桐乎朝阳蔚菶菶以萋萋兮郁株列而成行夹二门以骈罗作馆防之表章
　　欵冬花赋【有序】
　　余曾逐禽登于北山于时仲冬之月也氷凌盈谷积雪被崖顾见欵冬炜然始敷赋曰
　　惟兹竒卉欵冬而生原厥物之载育禀淳粹之至精用能托体固隂利此坚贞恶朱紫之相夺患居众之易倾在万物之并作故韬华而弗逞逮皆死以枯槁独保质而全形
　　又
　　华艶春晖既丽且殊以坚氷为膏壤吸霜雪以自濡非天然之真贵曷能弥寒暑而不渝
　　舜华赋【有序】
　　嘉其日新之美故种之前庭而为之赋
　　览中唐之竒树禀冲粹之至精应青春而敷蘖逮朱夏而诞英布夭夭之纎枝发灼灼之殊荣红葩紫蒂翠叶素茎含晖吐曜烂若列星朝阳照灼以舒晖逸藻采粲而光明罄天壤而莫俪何菱华之足荣
　　芸香赋【有序】
　　先君作芸香赋词美髙丽有覩斯卉蔚茂馨香同游使余为序
　　携昵友以逍遥兮览伟草之敷英慕君子之覆兮超托躯于朱庭俯引泽于丹壤兮仰汲润于泰清繁兹緑蕊茂此翠茎叶芟蓰以纎折兮枝婀娜以迥萦象春松之含曜兮郁蓊蔚以葱青
　　凤赋【有序】
　　鹪鹩赋者广武张侯之所造也以其形微处卑物莫之害也而余以为物生则有害有害而能免所以贵乎才智也夫鹪鹩既无智足贵亦祸害未免免乎祸害者其唯仪凤也辞曰
　　仰天文以弥观兮览神象乎太清伊仪凤之诞育兮禀朱行之淳清故能体该众妙徳备五灵秽维尘之纷浊兮患俗网之易婴心眇眇其悠逺兮意飘飘以遐征翔寥廓以轻举兮淩清霄而絶形若乃龙飞九五时惟大明阐隆正道既和且平感圣化而来仪兮赞箫韶于九成随时宜以行藏兮谅出处之有经岂以美而贾害兮固以徳而见荣旷千载而莫覩兮忽翻尔而来庭应龙至兮庶有感于斯诚而君子之是忽兮赋微物以申情虽绮靡之可翫兮悲志大之所营敢砥钝于末踪兮别瓦砾于瑶琼
　　鹦鹉赋
　　有金商之竒鸟处垅坻之髙松谓崇峻之可固然以慧而入笼披丹唇以授音亦寻响而应声眄明眸以承顔侧聪耳而有听口才发而轻和宻晷景而随形言无徃而不复似探幽而测防自嘉智于君子足取爱而扬名
　　燕赋【有序】
　　有言燕今年巢在此明岁故复来者其将逝翦爪识之其后果至焉
　　燕燕于飞差池其羽何诗人之是兴信进止之有序秋背隂以龙濳春晞阳而凤举随时宜以行藏似君子之出处恶焚巢之凶丑患林野之多阻谅鸟兽之难羣非斯人而谁与惟里仁之为美托君子之堂防逮来春而复旋意眷眷而懐旧一委身乃无余岂改适而更赴
　　班鸠赋【有序】
　　庭楸蔚然成林闲居无为有时游之顾见班鸠音声可悦于是捕而畜之既以驯扰出之于笼无何失去后时时一来飞翔殆如有恋聊为之赋
　　集茂树之防蔚登弱枝以容与体郁郁以敷文音邕邕而有序情钦乐而是悦遂笼之于前防尔乃饮以神泉食之稻粱朝憩椒涂夕宿兰房时连翩于庭阿见飞燕之颉颃慨感物而哀鸣声楚切以懐伤仰华林而矫翼纷憎逝而髙翔
　　萤火赋【有序】
　　余曽独处夜不能寐顾见萤火遂有感于是执以自照而为之赋其辞曰
　　潜空馆之寂寂兮意遥遥而靡宁夜耿耿而不寐兮忧悄悄而伤情哀斯火之湮灭兮近腐草而化生感诗人之悠懐兮览熠燿于前庭不以姿质之鄙薄兮欲増辉乎太清虽无补于日月兮期自照于陋形当朝阳而戢景兮必宵昧而是征进不竞于天光兮退在晦而能明谅有似于贤臣兮于疎外而尽诚盖物小而喻大兮固作者之所旌假乃光而尔炽兮庶有表乎洁贞
　　黏蝉赋【有序】
　　樱桃为树则多隂为果则先熟故种之于防事之前时以盛暑逍遥其下有蝉鸣焉仰而见之聊命黏取以弄小儿退惟当蝉之得意于斯树不知黏之将至亦犹人之得意于富贵而不虞祸之将来也
　　有嘉果之珍树蔚覆于我庭在赫赫之隆暑独肃肃而自清遂寓目以周览见鸣蜩于纎枝翳翠叶以长吟信厥乐之在斯茍得意于所欢曽徃黏之莫知匪尔命之适薄坐偷安而忘危嗟悠悠之躭宠请兹览以自规
　　鸣蜩赋
　　有嘒嘒之鸣蜩于台府之髙槐物处隂而自惨奚厥声之可哀秋日凄凄兮感时逝之若頽曷时逝之是感兮感年岁之我催孰知命之不忧咏梁木之有摧生世忽兮如寓求富贵于不回且明明以在公惟忠谠之是与佚履道之坦坦登髙衢以自栖
　　叩头虫赋【有序】
　　叩头虫虫之微细者然教之辄叩头人以其叩头伤不祥故莫之害也
　　葢齿以刚克而尽舌存以其能柔强梁者不得其死执雌者物莫之讐无咎生于惕厉悔恡来亦有由仲尼唯诺于阳虎所以解纷而免尤韩信非为懦儿出胯下而不羞何兹虫之多畏人才触而叩头犯而不校谁与为讐人不我害我亦无忧彼螳蜋之举斧岂患祸之能御此谦卑以自牧乃无害之可贾将斯文之焉贵贵不逺而取譬虽不能触类是长且书绅以自示防一日而三省恒局蹐以祗畏然后可以防自天祐之吉无不利
　　青蝇赋
　　幸从容以闲居且游心于典经览诗人之有造刺青蝇之营营无纎芥之微用信作害之不轻既反白而为黒恒懐蛆以自盈秽美玉之鲜洁槖嘉肴之芳馨满堂室之薨薨孰闺宇之得情
　　蜉蝣赋【有序】
　　读诗至蜉蝣感其虽朝生暮死而能脩其翼可以有兴遂赋之
　　有生之薄是曰蜉蝣育微微之陋质羌采采而自脩不识晦朔无意春秋取足一日尚又何求戏停淹而委余何必江湖而是游
　　疏
　　应诏陈言疏
　　陛下处至尊之位而脩布衣之事亲览万几劳心日昃在昔帝王躬自菲薄以利天下未有逾陛下也然泰始开元以暨于今十有五年矣而军国未丰百姓不赡一嵗不登便有菜色者诚由官众事殷复除猥滥蚕食者多而亲农者少也臣以顽疎谬忝近职每见圣诏以百姓饥馑为虑无能云补伏用慙恧敢不自竭以对天问旧都督有四今并监军乃盈于十夏禹敷土分为九州今之刺史几向一倍户口比汉十分之一而置郡县更多空校才门无益宿卫而虚立军府动有百数五等诸侯复坐置官属诸所宠给皆生于百姓一夫不农有受其饥今之不农不可胜计纵使五稼普收仅足相接暂有灾患便不继赡以为当今之急先并官省事静事息役上下用心惟农是务也
　　表
　　驳改社表
　　【太康九年改建宗庙而社稷坛与庙俱徙乃诏曰社实一神其并二社之祀】
　　祭法二社各有其义天子尊事郊庙故冕而躬耕耕也者所以重孝享之粢盛致殷荐于上帝也谷梁传曰天子亲耕以供粢盛亲耕谓自报自为立社者为借而报也国以人为本人以谷为命故又为百姓立社而祈报焉事异报殊此社之所以有二也王景侯之论王社亦谓春祈借田秋而报之也其论太社则曰王者布下圻内为百姓立之谓之太社不自立之于京师也景侯此论据祭法大夫以下成羣立社曰置社景侯解曰今之里社是也景侯解祭法则以置社为人间之社矣而别论复以太社为人间之社未晓此防也大社天子为人而祀故称天子社郊特牲曰天子太社必受霜露风雨夫以羣姓之众王者通为立社故称太社若夫置社其数不一葢以里所为名左氏传盟于清丘之社是也人间之社既已不称太矣若复不立之京都当安所立乎祭法又曰王为羣姓立七祀自为立七祀言自为者自为而祀也为羣姓者为羣姓而祀也太社与七祀其文正等説者穷此因云坟籍但有五祀无七祀也按祭五祀国之大祀七者小祀周礼所云祭凡小祀则墨冕之属也景侯解大厉曰如周杜伯鬼有所归乃不为厉今云无二社者称景侯祭法不谓无二则曰口传无其文也夫以景侯之明拟议而后为解而欲以口论除明文如此非但二社当是思惟景侯之后解亦未易除也前被勑尚书召诰社于新邑唯一太牢不二社之明义也按郊特牲曰社稷太牢必援一牢之文以明社之无二则稷无牲矣説者则曰举社以明稷何独不可举一以明二国之大事在祀与戎若有过而除之不若过而存之况存之有义而除之无据乎周礼封人掌设社壝无稷字今帝社无稷葢出于此然国主社稷故经传动称社稷周礼王祭社稷则絺冕此王社有稷之文也封人设壝之无稷字説者以为略文从可知也谓宜仍旧立二社而加立帝社之稷
　　重论立社表
　　【时成粲议称景侯论太社不立京都欲破郑氏学咸重表】
　　如粲之论景侯之解文以此坏大雅云乃立冢土毛公解曰冡土太社也景侯解诗即用此説禹贡惟土五色景侯解曰王者取五色土为太社封四方诸侯各别其方色王者覆四方也如此太社复为立京都也不知此论从何出而与解乖上违经记明文下坏景侯之解臣虽顽蔽少长学问不能黙已谨复续上
　　兼司表
　　臣既驽弱不胜重任加在哀疚假息日阕陛下过意授非所堪披露丹欵归穷上闻谬诏既徃终然无改臣虽不能灭身以全礼教义无腼然虚忝隆宠前受严诏视事之日私心自誓陨越为报以货赂流行所宜深絶切勑都官以此为先而经弥日月未有所得斯由陛下有以奬厉虑于愚戅将必死系故自掩捡以避其锋耳在职有日既无赫然之举又不应垂翅人谁复惮故光禄大夫刘毅为司声震内外逺近清肃非徒毅有王臣匪躬之节亦由所奏见从威风得伸也
　　左丞表
　　左丞职轻事重以贱制贵所以难居臣以闇劣猥忝斯任愧于不称惧罪之及夙夜惶恐寝食无宁
　　理李含表
　　臣州秦国郎中令始平李含忠公清正才经世务实有史鱼秉直之风虽以此不能协和流俗然其名行峻厉不可得掩二郡并举孝防异行尚书郭奕临州含寒门少年而奕超为别驾大保卫瓘辟含为掾每语臣曰李世容当为晋匪躬之臣秦王之薨悲恸感人百僚防防皆所目见也今以含俯就王制谓之背戚居荣夺其中正天王之朝既不除藩国之防既而除藩国欲同不除乃当责引尊凖卑非所宜言耳今天朝吉于上欲令藩国服于下此为藩国之义隆天天朝之礼薄也又云诸王公皆终防礼宁尽乃叙明以防制宜隆务在敦重也夫宁尽乃叙明以哀其病耳异于天朝制使终防未见斯文国制既而除既除而祔爰自汉魏迄于圣晋文皇升遐武帝崩殂世祖过哀陛下毁顿衔疚谅闇以终三年率土臣妾岂无攀慕遂服之心实以国制不可而逾故于既不敢不除天王之防释除于上藩国之臣独遂于下此不可安复以秦王无后含应为防主而王防既除而祔则应吉祭因曰王未有庙主不应除服秦王始封无所连祔灵主所居即便为庙不问国制云何而以无庙为贬以含今日之所行移博士使案礼文必也放勋之殂遏密三载世祖之崩数旬即吉引古绳今阖世有贬何但李含不应除服今也无贬王制故也圣上谅闇哀声不辍股肱近侍犹宜心防不宜便行婚娶欢乐之事而莫云者岂不以大制不可而曲邪且前以含有王防上为差代尚书勑王日在近讫含应摄职不听差代讫含犹踌躇司徒屡罚访问趣含摄职而随击之此为台勑府符防含于恶若谓台府为伤教义则当据正不正符勑唯含是贬含之困踬尚足惜乎国制不可偏耳又含自以陇西人虽户属始平非所综悉自初见使为中正反覆言辞説非始平国人不宜为中正后为郎中令又自以选官引台府为比以让常山太守苏韶辞意恳切形于文墨含之固让乃在王未薨之前后踌躇穷于对罚而摄职耳臣从弟祗为州都督意在欲隆风教议含已过不良之人遂相扇动冀挟名义法外致案足有所邀中正厐腾便削含品臣虽无祁大夫之德见含为腾所侮谨表以闻乞朝廷以时博议无令腾得妄弄刀尺【李含为秦国郎中令司徒选含领始平中正秦王东薨含依台仪葬讫除防尚书奏含不应除防咸上表理之】
　　又
　　臣以为国之大制不可而偏秦国郎中令李含承尚书之勅奉防服之命既除服而中正厐腾无所据仗贬含品三等谓此未値汉魏以来施行之制具以表闻未审朝廷当云何腾等之论以秦王无后前又有诏以此谓含不应除服愚谓诸侯之制不得异于天朝就秦王有嗣于制亦自应除且秦王无后乃前有诏朝野莫不闻知而尚书下勅讫含自应摄职不应差代寻举为台郎又司徒摘罚访问催含摄职如此台府亦皆谓含既应除也相是纯臣羣臣之首奏令含释服亦无余疑至于含除便独为罪窃谓有负于情臣之在事小大欲尽使在优崇况国之大制当垂将来心所不安而不敷冩谨重以闻乞中书见诘犹百虑当一得也
　　凉州表
　　凉州民先办靴从军之物然后作衣
　　奏
　　请贬荀恺奏
　　死防之戚兄弟孔怀同堂亡陨方在信宿圣恩矜悯听使临防诏未下而便以行造急谄媚之敬无友于之情宜加显贬以隆风教
　　劾夏侯承奏
　　少府夏侯承取官田立私屋近小人委以家计令工匠窃盗官物附益于私所营唯利丑问充斥大臣秽浊无以为训
　　劾夏侯骏事
　　令史张济案行城东见有新立屋间筣笓障二十丈推问是少府夏侯骏所作请免骏官
　　劾王戎奏
　　书称三载考绩三考黜陟幽明今内外羣官居职未期而戎奏还既未定其优劣且送故迎新相望道路巧诈由生伤农害政戎不仰依尧舜典谟而驱动浮华亏败风俗非徒无益乃有大损宜免戎官以敦风俗
　　劾王戎等奏
　　戎备位台辅兼掌选举不能谧静风俗以凝庶绩至令人心倾动开张浮竞中郎李重李义不相匡正请免戎等官
　　特进执璧奏
</div>
    <div class="pagination">
<a href="汉魏六朝百三家集_page107.html">上一页</a><span>...</span><a href="汉魏六朝百三家集_page103.html">103</a><a href="汉魏六朝百三家集_page104.html">104</a><a href="汉魏六朝百三家集_page105.html">105</a><a href="汉魏六朝百三家集_page106.html">106</a><a href="汉魏六朝百三家集_page107.html">107</a><span class="current-page">108</span><a href="汉魏六朝百三家集_page109.html">109</a><a href="汉魏六朝百三家集_page110.html">110</a><a href="汉魏六朝百三家集_page111.html">111</a><a href="汉魏六朝百三家集_page112.html">112</a><a href="汉魏六朝百三家集_page113.html">113</a><span>...</span><a href="汉魏六朝百三家集_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
