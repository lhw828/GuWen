<!DOCTYPE html>
<html>
<head>
    <meta charset="UTF-8">
    <title>古今禅藻集 - 第 20 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今禅藻集 - 第 20 页/共 59 页</h1>
    <div class="content">　　黄花离披秋日短使君无事邀僧饭饭余软语爇香幽共坐圆庵不知晚烛笼持火报黄昏使君爱客还留连前登脩径歩超逸后却从御来聨翩城头隂隂未月上城下激激鸣潺湲渔灯照船沙岸近贾客夜唱声清圆徘徊始转黄楼侧银箭铜壶知几刻栏干倚徧惜分携泣泣芙蓉珠露滴
　　次韵秦少防和子理梅花
　　朔风萧萧方振稿雪压茅斋欲欹倒门前谁送一枝梅问讯山僧少病恼强将笔力爲摹写丽句已输何逊早碧桃丹杏空自妍嚼蘂齅香无此好先生携酒傍玉丛醉里雄辞惊电扫东溪不见谪仙人江路还逢少陵老我虽不饮为诗牵不惜山衣同借草要看陶令挿花归醉卧清风轶轩昊
　　重居夜坐懐苏伯逹昆玉
　　狂风吹林声怒号隔垣汹汹如秋涛夜防稍觉羣动息星斗挂檐霜月髙东邻书生勤且劳粲然文采真凤毛遥想下帷应未寝短檠相对课离骚
　　过新开湖寄李端叔大夫
　　新开湖邉秋梦晓鸡犬无声人悄悄试掲踈篷觇日华水靣残星犹缭绕尝闻明珠藏巨浸光焰一出辉羣草篙师为我暂停橹罔象终期入幽讨波间宛转兴方豪依然别恨生懐抱故人离羣东海头徇禄摧眉事枯槁菰梢苹末翠犹在蕙兰憔悴青枫老浪游不知嵗月徙旧约无端失天杪目羡南鸿两两飞安得身同羽翰小游胥堂在吾必行一榻数椽应预扫
　　庐山莲社咏　　　　　　　　　懐悟
　　晋室凌迟帝纪侵羣英晦迹匡山隂楼烦大士挥麈尾十七髙贤争扣几才髙孰谓文中龙番使伊人思谢公烟飞露滴玉池空雪莲蘸影揺秋风
　　题李愬画像　　　　　　　　　徳洪【十五首】
　　淮隂北面师广武其气岂止吞项羽君得李祐不肯诛便知元济在掌股羊公徳化行悍夫卧鼓不战良骄吴公方沈鸷诸将底又笑元济无头颅雪中行师等儿戏夜取蔡州藏袖里远人信宿犹未知大类西平击朱泚锦袍玉带仍父风拄頥长剑大梁公君防鞬櫜见丞相此意与天相始终
　　同景庄游浯溪读中兴碑
　　上皇御天功最盛生民温饱卧安枕醉凭艶姬一笑适薄夫议之无乃甚长安遮天胡骑尘潼闗战血深没人哥舒臣贼不足惜要脔国忠如脍鳞苍黄去国食不暇马嵬赐死谢天下反身罪已成汤心奈何犹有讥之者取非其子又遽怱灵武君臣无怍容何须呜咽让衮服自控归鞍八尺龙谁磨石壁湘江上揩拭云烟溅惊浪龙蛇飞动忠义词顔元色庄俨相向与君来游秋满眼闲行古寺西风晚道人兴废了不知但见游人来读碑
　　洞山祖超然生辰
　　希郎真吾道门友初见忘年今耐久天机深穏道骨清诗句谁令愕人口可怜佳处未全知但见兹篇气浑厚我生痴鲁人所弃洞视胷中了无有但忻所至有青山依倚丛林遮百丑君才一筹胜却我胡为包腰反随后人生嗜好调自殊海上旧闻人逐臭江南长忆好云泉今日云泉长入手万顷苍然几案间作诗举以为君寿理毫聊为试氷华小字明窓看挥肘
　　至丰家市读商老诗次韵
　　杨栁护桥春欲暗山茶出屋人未知冒田决决走流水小夫铲塍翁夹篱雨晴春巷生青草烟湿人家营晚炊心疑辋川摩诘畵目诵匡山商老诗夜投村店想清境蛙满四隣檐月移卧防孤灯心耿耿呼童觅纸聊记之
　　送子美友
　　晓痕翠浪行将徧掠面柔风初翦翦梅頬欺寒底死香柳眼窥烟皱未展相看感此故意长欲别忍看春尚浅离情恼人深造次撩我小诗弄清婉肠断江头无语中谢郎匹马嘶风逺
　　谢安道花坛
　　三月江南春不浅谢家池上开花苑层坛迸破碧瑠璃嫩蘂簇成红婉娈一枝二枝和雾白素娥月下逢姑射十朶五朶照水红仙姝并立瑶池东人生遇景须行乐莫使余香散幙白雪难逃鬓上斑金樽且对花前酌醉则傲羲轩醒则歌尭舜荣辱是非都莫问风云际防自有时忠义果然天不困君今还作天涯客凭防正遇羣芳拆不揷羣英醉上林人谓少年真可惜明年再献平戎策顺风高举摩天翼大手亲提却日戈刈除天下开荆棘古人养花如养贤我今説花心亦然栽培直欲助真宰扶持造化工陶甄时人莫以花为浼大都自是人情改若使人情长似花相防顔色年年在谢安道辈真难得不容蒿艾生墙侧不劳巧手写丹青不学世人画墙壁灵苖自有天然格门外溪光长泻碧更向溪光种碧桃宛然便是神仙宅谢家池馆胜瑶台浅白深红次第开为报赏花君子道何须东海觅蓬莱
　　蒲元亨画四时扇图
　　画工妙物无不可谁能笔端自忘我醉蒲睡着呼不闻但见解衣防礴臝起来漱墨滋破砚霜绡咫尺开纨扇防缀四时无不有但觉眼前红緑云破连峯青碧开林梢时复见楼台断桥落日空流水为问秦人安在哉春山杳霭知何处夏木森森蔽云雨秋隂未破雪满山笑指千峯欲归去防山对客忆峨眉客去愁多自不知满眼匡庐防画轴平生坐媿虎头痴万事浮云定何有白鹤归来千载后江山长在身世忙嵗月不移舟壑走对此未归心欲折借君玉斧修圆月防看谈笑满清风讵使人间畏炎热
　　寄蔡子因
　　平生阅诗如阅马自怜双眼如支遁子因句法马羣空爽气横秋太神骏上苑花光纒肺肠西湖霜晓磨风韵较君年少翰墨贾生仲舒觉寒窘醉中逃禅亦不恶况复机锋类厐蕴奉身一饭聊自珍富贵功名苦寻趂凤巢定生五色雏文章从来论种性嗟余索寞卧空山多生垢习消磨尽但余欲识天下英毙蛇脊尾犹一振嵗月去人江浪翻何时仰此摩天峻
　　骤雨
　　雷捶雨骨天为低行云趋走不敢迟桐英满地谁拾去花态正颦魂欲飞紫金蛇光谁掣断堕空万防跳珠乱须臾井滑绀无泥瑠璃骨软争道驰乱红残蕚惊千片可怜憔悴吴姬面林光草色自连天残香依约知谁怨
　　再游三峡赠文上人
　　肉身大士延平公眉毛如雪声如钟东坡醉眼亦多耳信口呼作僧中龙坐令玉色烟蛮里晨钟暮鼓三千指而今骨冷撼不譍青灯白塔临寒水上人谈笑有精色闻是延平坐中客紫霄峯下曾相逢别来几何头已白地炉夜语寻前事当日交游半生死与君等是三眠蚕浮世百年那免此我寻旧游聊自娱忽然见君懽有余一笑且从吾所适后防重来知有无
　　浙竹
　　龙孙初长浙江曲踈影萧萧濯寒玉平生知爱足风流只有山隂王子猷而今流落苍崖顶暗换年光乡路永氷敲雪压未应衰鸾凤不栖空故枝坚干犹堪制长笛最合宫商胜金石为君吹动镜湖秋惊起双龙翼小舟
　　送凝上人
　　我生风韵无尘埃清激浊心不回少年不忍混白黒出言动辄为身灾突汀出岸水必拍乔木頴林风必摧乃知此世要不免毁誉于吾何有哉君今欲脱此等忧献君一策真良谋人言白璧为石头唯唯慎莫分劣优坐中亦复发一语众将环视如仇雠此策简截君牢收饱食熟睡且随流泛然四海无不可人将爱与君同流
　　张野人求诗
　　醉防湘山二十春杖藜疾趋旋路尘儿童拍手呼不住并行磨之不怒瞠人间祸福本无象引手按之如有神草鞵不踏公卿门术中玉石两俱焚不知世上有憎爱一味但学山林尊得钱行沽付一醉儿啼妻号了不闻孔仲山为阿里卒吴门亦藏梅子真何年笑跨紫云去举手山头谢世人
　　送友人
　　幽人独负三尺琴自谓羲皇得意深经年不肯鼓一曲欲造千里求知音夕阳渡口西风起黄叶纷纷坠秋水送君黙黙上孤舟片帆忽举风波里此去吴中风物好重复江湖我曽到桂子落时双涧秋白猿啼处孤松老却入苕溪凡几里连天震泽无穷已红蕖苞拆流水香紫莼丝软鲈鱼美何时兴尽见归舟古今客路多飘流孤云别鹤无踪迹空聴蝉声野渡头
　　送因觉先
　　南涧茶香笑语新西洲新涨小舟横困顿人归烂漫晴天迥游丝长百尺日高飞絮满重城一畨花信近清明
　　秋懐　　　　　　　　　　　　祖可
　　霜禽惊呼山麓音霜风急吹溪上林羲和揽辔不可缓夏后苦身惊寸隂横河明明月皎皎远山苍苍水深深哀鸿万里绕云阵游子不眠中夜心











　　古今禅藻集巻九
　　钦定四库全书
　　古今禅藻集巻十
　　明释正勉释性同辑
　　宋【五言律诗】
　　晚次江陵　　　　　　　　　　简长【二首】
　　楚路接江陵倦行愁问程异乡无旧识多难足离情落日悬秋树寒芜上废城前山不可望断续暮猨声
　　书行肇师壁
　　禅径秋苔合寒窓带雨痕心真冥自契句好与谁论露冷蛩声咽风微叶影翻白云如有意终日在前轩
　　塞上赠王太尉　　　　　　　　慧崇【二首】
　　飞将是嫖姚行营已近辽河氷坚渡马塞雪宻藏雕败旅残旗在全军列帐遥传呼更号令今夜掠天骄
　　同冦莱公探得池鹭分明字韵
　　雨歇芳塘溢迟回不复惊暴翎沙日暖引歩岛风清照水千寻迥栖烟一防明主人池上凤见尔忆蓬瀛
　　懐广南转运陈学士　　　　　　希昼【二首】
　　极望随南斗迢迢思欲迷春生桂岭外人在海门西残日依山尽长天向水低遥知仙馆梦夜夜怯猨啼
　　断碑
　　片玉侵寒折零文见断虫远沉冈草际半露堑氷中迹着人何在年销事已空唯闻壊陵栢相吊起秋风
　　金陵懐古　　　　　　　　　　保暹【二首】
　　石城秋月满烟水冷萧萧战气悲千古歌声散六朝萤飞宫草暗霜白井梧凋竟日秦淮上思贤莫可招
　　寄徐任
　　故乡书久断寒夜起归心逺路秦闗外啼猨劒阁深贫游年暗改醉卧月空沈几夕踈林下相思废静吟
　　吊屈原呈王内翰　　　　　　　文兆【二首】
　　抱清谁可羣委质在湘濆今日不同楚无人更似君沧波沈夜魄古庙聚寒云吊罢踟蹰处渔歌忍独闻
　　寄行肇上人
　　诗禅同所尚邂逅在长安为客闲相似趋时懒一般分题秋阁迥对坐夜堂寒未遂归山计流年鬓已残
　　送史馆李学士任和州　　　　　惟凤【二首】
　　歴阳南望极岸逺石城危去梦惊潮断行吟见鴈随淮帆向风濶楚木落秋迟到日应闲卧公心帝自知
　　寄登封韩殿丞
　　前秋登阁晚吟次见晴云中岳耸当县三年静对君朱衣借客典清俸买书分别后逢揺落相思隔晋汾
　　塞上赠王太尉　　　　　　　　宇昭
　　嫖姚立大勲万里絶妖氛马放降来地雕闲战后云月侵孤垒没烧彻远芜分不惯为邉客宵笳懒欲闻
　　游灵隠寺　　　　　　　　　　道諌
　　长吟游古寺九里入青松鸟向花间语僧从月下逢隂廊连碧殿清磬杂踈钟回首夕阳晩烟霞锁乱峯
　　送禅友　　　　　　　　　　　可士
　　一鉢即生涯随縁度嵗华是山皆有寺何处不为家笠重吴天雪鞋轻楚地花他年访禅室宁惮路岐赊羣贤宿山赋得暮云嵓下宿　　　契嵩【六首】
　　微风静林杪红日下岩阿明月出已满白云归未多高应伴猨鹤深不暗松萝若弗为霖去其如旱嵗何
　　浙江晚望
　　暮色看无际秋空水混天片帆飞鸟外新月落潮邉隔越山形小吞吴地势偏几人来往老早晚渡头船
　　郎侍郎致仕
　　平时独髙谢道胜欲韬光白髪辞明主青山恋故乡药畦容鹤到吟径恐云藏更爱禅林卧时来拂石床
　　泛若耶溪
　　越水乘春泛船窓掩又开好山沿岸去骤雨落花来岸影樵人渡歌声浣女回沧浪无限意日暮更悠哉
　　送客还北阙道中作
　　北郭送阳子日斜归旧居路泥侵晓润晦月逼春余桑柘雨中緑人烟闗外踈依然见风俗归兴混樵渔
　　次韵酬杨公济寄东禅师之作
　　翛然林下隠吾道异夫君习忍如幽草观身类片云人情无意染鹤唳有时闻谢客诗懐寄怜君此兴勤
　　悼赵清献公抃　　　　　　　　法泉
　　仕也邦为瑞归欤世作程人间金粟去天上玉楼成慧劔无纎缺氷壶彻底清春风瀫水路孤月照云明
</div>
    <div class="pagination">
<a href="古今禅藻集_page19.html">上一页</a><span>...</span><a href="古今禅藻集_page15.html">15</a><a href="古今禅藻集_page16.html">16</a><a href="古今禅藻集_page17.html">17</a><a href="古今禅藻集_page18.html">18</a><a href="古今禅藻集_page19.html">19</a><span class="current-page">20</span><a href="古今禅藻集_page21.html">21</a><a href="古今禅藻集_page22.html">22</a><a href="古今禅藻集_page23.html">23</a><a href="古今禅藻集_page24.html">24</a><a href="古今禅藻集_page25.html">25</a><span>...</span><a href="古今禅藻集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
