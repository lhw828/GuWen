<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 230 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 230 页/共 947 页</h1>
    <div class="content">　　乐府
　　寳马跋尘光双池照路傍喧传报戚里明日幸长杨
　　鹂
　　不是流莺独占春林间彩翠四时新应知拟上屏风画偏坐横枝亦向人
　　华下
　　故国春归未有涯小栏高槛别人家五更惆怅囘孤枕犹自残灯照落花
　　涔阳渡
　　楚田人立带残晖驿迥村幽客路微两防芦花正萧飒渚烟深处白牛归
　　寓居有感
　　不放残年却到家衔杯懒更问生涯河隄往往人相送一曲晴川隔蓼花
　　黒须寄在白须生一度秋风减几茎客处不堪频送别无多情绪更伤情
　　闲夜
　　此身闲得易为家业是吟诗与看花若使他生抛笔砚更应无事老烟霞
　　送道者
　　殷勤不为学烧金道侣惟应识此心雪里千山访君易微微鹿迹入深林
　　重阳阻雨
　　重阳阻雨独衔杯移得山家菊未开犹胜登高闲望断孤烟残照马嘶囘
　　九月八日
　　已是人间寂寞花解怜寂寞傍贫家老来不得登高看更甚残春惜嵗华
　　移桃栽
　　独临宫路易伤催从遣春风恣意开禅客笑移山上看流莺直到槛前来
　　乐府
　　五更窗下簇妆台已怕堂前阿母催满鸭香薫鹦鹉睡隔帘灯照牡丹开
　　灯花
　　蜀栁丝丝羃画楼窗尘满镜不梳头几时金雁传归信剪断香魂一缕愁
　　华下对菊
　　清香裛露对高斋泛酒偏能浣旅懐不似春风逞红艳镜前空坠玉人钗
　　与伏牛长老偈二首
　　不算菩提与阐提惟应执着便生迷无端指个清凉地冻杀胡僧雪岭西
　　长绳不见系空虗半偈传心亦未疏推倒我山无一事莫将文字缚真如
　　石楠
　　客处偷闲未是闲石楠虽好懒频攀如何风叶西归路吹断寒云见故山
　　携僊箓
　　岳北秋空渭北川晴云渐薄薄如烟坐来还见微风起吹散残阳一片蝉
　　狂题
　　别鹤凄凉指法存戴逵能耻近王门世间第一风流事借得王公玉枕痕
　　由来相爱只诗僧怪石长松自得朋却怕他生还识字依前日下作孤灯
　　芭蕉丛畔碧婵娟免更悠悠扰蜀川应到去时题不尽不劳分寄校书笺
　　十年三署譲官频认得无才又索身莫道太行同一路大都安稳属闲人
　　漫书
　　长拟求闲未得闲又劳行役出秦关逢人渐觉乡音异却恨莺声似故山
　　溪边随事有桑麻尽日山程十数家莫怪行人频怅望杜鹃不是故乡花
　　丑年冬
　　醉日昔闻都下酒何如今喜折新茶不堪病渴仍多虑好向防湖便出家
　　扇
　　珍重逢秋莫弃捐依依只仰故人怜有时池上遮残日承得霜林几个蝉
　　力疾山下呉村看杏花
　　此身衰病转堪嗟长忍春寒独惜花更恨新诗无纸冩蜀笺堆积是谁家
　　歌者
　　不是新声唱不新旋调玉管旋生春愁肠隔断珠帘外只为今宵共听人
　　杨栁枝
　　灞亭东去彻隋堤赠别何须醉似泥万里往来无一事便帆轻拂乱莺啼
　　桃源仙子不须夸闻道惟栽一片花何似浣纱溪畔住緑隂相间两三家
　　大堤时节近清明霞衬烟笼绕郡城好是梨花相映处更胜松雪日初晴
　　喜山鹊
　　翠衿红嘴便知机久避重罗稳处飞只为从来偏防惜窗前今贺主人归
　　洛中
　　秋风团扇未惊心笑看妆台落叶侵绣鳯不敎金缕暗青楼何处有寒砧
　　不用频嗟世路难浮生各自系悲欢风霜一夜添羇思罗绮谁家待早寒
　　赠日东鉴禅师
　　故国无心渡海潮老禅方丈倚中条夜深雨絶松堂静一防飞萤照寂寥
　　短歌行
　　鸟飞飞兎蹶蹶朝来暮去催时节女娲只解补青天不解煎胶粘日月
　　韦庄【字端已杜陵人】
　　乞彩牋歌
　　浣花溪上如花客緑闇红藏人不识留得溪头瑟瑟波泼成纸上猩猩色手把金刀裁防云有时剪破秋天碧不使红霓段段飞一时驰上丹霞壁蜀客才多染不供卓文醉后开无力孔雀衔来向日飞翩翩压折黄金翼我有歌诗一千首磨礲山岳罗星斗开卷长疑雷电惊挥毛只怕龙蛇走班班布在时人口满轴松花都未有人间无处买烟霞须知得自神僊手也知价重连城璧一纸万金犹不惜薛涛昨夜梦中来殷勤劝向君边覔
　　章台夜思
　　清瑟怨遥夜绕风雨哀孤灯闻楚角残月下章台芳草已云暮故人殊未来乡书不可寄秋雁从南来
　　夏夜
　　傍水迁书榻开襟纳夜凉星繁愁昼热露重觉荷香蛙吹鸣还息蛛罗灭又光正吟秋兴赋桐影下西墙
　　愁
　　避愁愁又至愁至事难忘夜作心中火朝为鬂上霜不经公子梦偏入旅人肠借问高轩客何乡是醉乡
　　村居书事
　　年年耕与钓鸥鸟已相依砌长苍苔厚藤抽紫蔓肥风莺移树啭雨燕入楼飞不觉春光暮绕篱红杏稀贼中与萧韦二秀才同卧重疾二君寻愈余独加焉恍惚之中因有题
　　与君同卧疾独我渐弥留弟妹不知处兵戈殊未休胸中疑晋竪耳下鬬殷牛纵有秦医在懐乡亦泪流
　　宿家山
　　山行侵夜到云窦一星灯草动蛇寻穴枝摇防上藤背风开药灶向月展鱼罾明日前溪路烟萝更几层
　　和人嵗晏旅舍见寄
　　积雪满前除寒光夜皎如老忧新嵗近贫觉故交疎意合论文后心防得句初莫言常郁郁天道有盈虗
　　颖阳县
　　琴堂连小室故事即僊踪树老风声壮山高腊浓云多庭有鹿县僻寺无钟何处留诗客茆檐倚后峰
　　赠薛秀才
　　相辞因避世相见尚兵戈乱后故人少别来新话多但闻哀痛诏未覩凯旋歌欲结岩栖伴何山有薜萝
　　题许僊师院
　　地古多乔木游人到且吟院开金鎻涩门映緑篁深山色不离眼鹤声长在琴往来谁与惯乳鹿住前林
　　哭麻处士
　　却到歌吟地闲门草色中百年流水尽万事落花空繐帐扃秋月诗楼鏁夜虫少微何处坠留恨白杨风
　　春愁
　　寓思本多伤逢春恨更长露霑湘竹泪华坠越梅妆睡怯交加梦闲倾潋灔觞后庭人不到斜月上松篁
　　晩春
　　华开疑乍富华落似初贫万物不如酒四时惟爱春峨峨秦氏髻皎皎洛川神风月应相笑年年醉病身
　　润州显济阁晓望
　　清晓水如镜隔江人似鸥逺烟藏海岛初日照杨州地壮孙权气云凝庾信愁一篷何处客吟凭钓鱼舟
　　寓言
　　为儒逢世乱吾道欲何之学劒已应晩归山今又迟故人三载别明月两乡悲惆怅沧江上星星鬂有丝
　　婺州和陆谏议将赴阙懐阳羡山居
　　望阙路仍逺子牟魂欲飞道开烧药鼎僧寄卧云衣故国饶芳草他山挂夕晖东阳虽胜地王粲奈思归
　　建昌渡暝吟
　　月照临官渡乡情独浩然鸟栖彭蠡树月上建昌船市散渔翁醉楼栖贾客眠隔江何处笛吹断緑杨烟
　　婺州水馆重阳日作
</div>
    <div class="pagination">
<a href="石仓历代诗选_page229.html">上一页</a><span>...</span><a href="石仓历代诗选_page225.html">225</a><a href="石仓历代诗选_page226.html">226</a><a href="石仓历代诗选_page227.html">227</a><a href="石仓历代诗选_page228.html">228</a><a href="石仓历代诗选_page229.html">229</a><span class="current-page">230</span><a href="石仓历代诗选_page231.html">231</a><a href="石仓历代诗选_page232.html">232</a><a href="石仓历代诗选_page233.html">233</a><a href="石仓历代诗选_page234.html">234</a><a href="石仓历代诗选_page235.html">235</a><span>...</span><a href="石仓历代诗选_page231.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
