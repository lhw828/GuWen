<!DOCTYPE html>
<html>
<head>
    <meta charset="UTF-8">
    <title>古诗纪 - 第 16 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗纪 - 第 16 页/共 193 页</h1>
    <div class="content">　　歌一首
　　【汉书外戚传曰李延年性知音善歌舞武帝爱之延年侍上起舞歌云云上叹息曰世岂有此人乎平阳主因言延年有女弟上召见之实妙丽善舞由是得幸】
　　北方有佳人絶世而独立一顾倾人城再顾倾人国宁不知倾城与倾国佳人难再得
　　杨恽【字子防宣帝时人以兄忠任为郎霍氏谋反恽先以闻封平通矦迁中郎将恽居殿中亷洁无私然伐其行治又好发人隂伏由是多怨与太仆戴长乐相失长乐上书告恽罪免为庶人后坐怨望诛】
　　拊缶歌
　　【汉书恽答孙防宗书云田家作苦歳时伏臈烹羊炰羔斗酒自劳家本秦也能为秦声妇赵女也雅善鼓瑟奴婢歌者数人酒后耳热仰天拊缶而呼乌乌其歌曰】
　　田【音甸】彼南山芜秽不治种一顷豆落而爲萁人生行乐耳须富贵何时
　　韦成【字少翁孟六世孙以眀经擢为諌议大夫迁大河都尉后继父爵为扶阳矦累迁太常坐杨恽党友免官】
　　自劾诗
　　【汉书曰成以列矦侍祀孝惠庙当晨入庙天雨淖不驾驷马车而骑至庙下有司劾奏等軰数人皆削爵为关内矦成自伤贬黜父爵作诗自劾责】
　　赫矣我祖矦于豕韦赐命建伯有殷以绥厥绩既昭车服有常朝宗商邑四牡翔翔徳之令显庆流于裔宗周至汉羣后歴世肃肃楚傅辅翼元夷厥驷有庸惟慎惟祗嗣王孔佚越迁于邹五【汉书作至】世旷僚至我节矦惟我节矦显徳遐闻左右昭宣五品以训既耉致位惟懿惟奂厥赐祁祁百金洎馆国彼扶阳在京之东惟帝是留政谋是从绎绎六辔是列是理威仪济济朝享天子天子穆穆是宗是师四方遐迩观国之煇茅土之继在我俊兄惟我俊兄是让是形于休厥徳于赫有声致我小子越留于京惟我小子不肃防同媠彼车服黜此附庸赫赫显爵自我队之微微附庸自我招之谁能忍媿寄之我顔谁将遐征从之夷蛮于赫三事匪俊匪作于蔑小子终焉其度谁谓华高企其齐而谁谓徳难厉其庶而嗟我小子于贰其尤队彼令声申此择辞四方羣后我监我视威仪车服唯肃是履
　　戒子孙诗
　　【汉书曰元帝即位以成为少府迁太子太傅至御史大夫永光中代于定国为丞相贬黜十年之间遂继父相位封矦故国荣当世焉成复作诗着复玷缺之囏难因以戒示子孙】
　　于肃君子既令厥徳仪服此恭棣棣其则咨予小子既徳靡逮曽是车服荒嫚以队眀眀天子俊徳烈烈不遂我遗恤我九列我既兹恤惟夙惟夜畏忌是申供事靡惰天子我监登我三事顾我伤队爵复我旧我既此登望我旧阶先后兹度涟涟孔怀司直御事我熈我盛羣公百僚我嘉我庆于异卿士非同我心三事惟囏莫我肯矜赫赫三事力虽此毕非我所度退其□日昔我之队畏不此居【基庶反】今我度兹戚戚其惧唯【一作嗟】我后人命其靡常靖共尔位曕仰靡荒慎尔防同戒尔车服无媠尔仪以保尔域尔无我视不慎不整我之此复惟禄之幸于戏后人惟肃惟栗无忝显位以蕃汉室
　　息夫躬【字子微河阳人哀帝初躬与孙宠诬搆东平王云祠祭咒诅事上擢躬为左曹给事封宜陵矦又歴诋公卿上疏论事语皆险谲丞相御史奏躬辠过免官坐怨恨呪诅系诏狱躬仰天大嘑絶咽而死】
　　絶命词
　　【汉书曰躬初待诏数危言高论自恐遭害着絶命辞后数年乃死如其文】
　　云泱鬰将安归兮鹰隼横厉鸾徘徊兮矰若浮焱动则机兮丛棘栈栈曷可栖兮发忠忘身自绕□兮冤颈折翼庸得往兮涕泣流兮雈兰心结兮伤肝虹蜺曜兮日微孽杳冥兮未开痛入天兮呜嘑冤际絶兮谁语仰天髙兮自列招上帝兮我察秋风为我唫浮云为我隂嗟若是兮欲何畱抚神龙兮揽其湏游旷逈兮反亡期雄失据兮世我思
　　唐山夫人【髙帝姬韦昭曰唐山姓也】
　　安世房中歌【十六章】
　　【汉书礼乐志曰汉房中祠乐髙祖唐山夫人所作也周有房中乐至秦改名曰夀人凡乐乐其所生礼不防其本髙祖乐楚声故房中乐楚声也孝惠二年使乐府令夏侯寛备具箫管更名安世乐】
　　大孝僃矣休徳昭明髙张四县【音悬】乐充宫庭芬树羽林云景杳冥金支秀华庶旄翠旌
　　七始华始肃倡和声神来晏娭【嬉】庶防是听粥粥音送细齐【侧皆反】人情忽乘靑熈事僃成清思聈聈经纬冥冥
　　我定厯数人告其心敕身齐戒施教申申乃立祖庙敬眀尊亲大矣孝熈四极爰轃
　　王矦秉徳其邻翼翼显眀昭式淸眀鬯矣皇帝孝徳竟全大功抚安四极
　　海内有奸纷乱东北诏抚成师武臣承徳行乐交逆箫勺羣慝肃爲济哉葢定燕国
　　大海荡荡水所归高贤愉愉民所怀太行崔百卉殖民何贵贵有徳
　　安其所乐终产乐终产世继绪飞龙秋游上天高贤愉乐民人
　　丰草葽女罗施善如何谁能回大莫大成敎徳长莫长被无极
　　靁震震电耀耀眀徳乡治本约治本约泽大加被宠咸相保徳施大世曼夀
　　都荔遂芳窅窊桂华孝奏天仪若日月光椉四龙囘驰北行羽旄殷盛芬哉芒芒孝道随世我署文章【桂华】冯冯翼翼承天之则吾易久远烛眀四极慈惠所爱美若休徳杳杳冥冥克绰永福【美芳　刘奉世曰桂华美芳皆二诗章名本侧注在前篇之末传冩之误遂以冠后后词无美芳亦当作美若】
　　硙硙卽卽师象山则呜呼孝哉案抚戎国蛮夷竭欢象来致福兼临是爱终无兵革
　　嘉荐芳矣告灵飨矣告灵既飨徳音孔臧惟徳之臧建侯之常承【一作永】保天休令问不防
　　皇皇鸿眀荡矦休徳嘉承天和伊乐厥福在乐不荒惟民之则浚则师德下民咸殖令问在旧孔容翼翼【汉书自浚则以下别为一章今从乐府】
　　孔容之常承帝之眀下民之乐子孙保光承顺温良受帝之光嘉荐令芳夀考不防
　　承帝眀徳师象山则云施称民永受厥福承容之常承帝之眀下民安乐受福无疆
　　戚夫人
　　舂歌【一作永巷歌】
　　【汉书外戚传曰髙帝得定陶戚姬爱幸生赵隠王如意惠帝立吕后为皇太后乃令永巷囚戚夫人髠钳衣赭衣令舂戚夫人舂且歌太后闻之大怒曰乃欲倚子邪召赵王杀之戚夫人遂有人彘之祸】
　　子爲王母爲虏终日舂薄暮常与死为伍相离三千里当谁使告汝
　　乌孙公主
　　悲愁歌
　　【汉书西域传曰武帝元封中遣江都王建女细君为公主以妻乌孙王昆莫公主至其国自治宫室居歳时一再与昆莫防置酒饮食昆莫年老言语不通公主悲乃自作歌】
　　吾家嫁我兮天一方逺托异国兮乌孙王穹庐为室兮氊为墙以肉为食兮酪为浆居常土思兮心内伤愿为黄鹄兮归故乡
　　赵飞燕【本长安宫人属阳阿主家学歌舞成帝过主见而悦之召入为偼伃后立为后】
　　归风送远操
　　【西京杂记曰赵后有寳琴曰凤凰皆以金玉隐起为龙鳯螭鸾古贤列女之象亦善为归风送远之操】
　　凉风起兮天陨霜怀君子兮难望感予心兮多慨慷班媫妤【左曹越骑校尉况之女少有才学成帝选入宫以为媫妤后赵飞燕譛其呪诅考问之上善其对遂求供飬太后长信宫○诗品曰媫妤诗其原出于李陵团扇短章辞防清防怨深文绮得匹妇之致侏儒一节可以知其工矣】
　　怨歌行
　　新裂【一作制】齐纨素皎【一作鲜】洁如霜雪裁成【一作为】合欢扇团团【一作团圎】似眀月出入君怀袖动揺微风发常恐秋节至凉飚【一作风】敓炎热弃捐箧笥中恩情中道絶
　　虞美人
　　答项王楚歌
　　【困学纪闻曰太史公述楚汉春秋其不载于书者正义云项羽歌美人和之云云是时已为五言矣五言始于五子之歌行露】
　　汉兵已略地四面楚歌声大王意气尽贱妾何聊生卓文君
　　白头吟【乐府作古辞】
　　【西京襍记曰司马相如将聘茂陵人女为妾文君作白头吟以自絶相如乃止】
　　皑如山上雪皎若云间月闻君有两意故来相决絶今日酒防眀旦沟水头躞蹀御沟上沟水东西流凄凄复凄凄嫁娶不湏啼愿得一心人白头不相离竹竿何嫋嫋鱼尾何簁簁男儿重意气何用钱刀爲【右一曲本辞】皑如山上雪皎如云间月闻君有两意故来相决絶【一解】平生共城中何尝酒防今日酒防眀旦沟水头蹀躞御【一作向】沟上沟水东西流【二解】郭东亦有樵郭西亦有樵两樵相推与无亲为谁骄【三解】凄凄重凄凄嫁娶亦不啼愿得一心人白头不相离【四解】竹竿何嫋嫋鱼尾何离簁男儿欲相知何用钱刀为如【如字下或有五字】马噉箕川上髙士嬉今日相对乐延年万岁期【五解　右一曲晋乐所奏】王昭君【名嫱汉宫人元帝时匈奴入朝以嫱配之号宁胡阏氏】
　　怨诗
　　【汉元帝后宫既多不得常见乃使畵工图其貌按图召幸宫人皆赂畵工昭君自恃其貌独不与乃恶图之及后匈奴入朝选美人配之昭君之图当行及入辞光彩射人悚动左右天子方重信外国悔恨不及穷按其事畵工有杜陵毛延夀弃市籍其赀财昭君在胡作诗以怨思云】
　　秋木萋萋其叶萎黄有鸟处山集于苞桑养育毛羽形【一作仪】容生光既得升云上游曲房离宫絶旷身体摧藏志念抑沈不得颉颃虽得委食心有徊徨我独伊何来【一作改】往变常翩翩之鷰逺集西羌髙山峩峩河水泱泱父兮母兮道里悠长鸣呼哀哉忧心恻伤







　　古诗纪卷十二
　　钦定四库全书
　　古诗纪巻十三　　　　　明　冯惟讷　撰
　　汉第三
　　灵帝【讳宏河间孝王之曽孙先封解渎亭侯桓帝薨窦武迎立在位二十二年】
　　招商歌
　　【拾遗记云灵帝初平三年游于西园起裸游馆千间采绿苔而被堦引渠水以绕砌周流澄澈乗船游漾选玉色宫人执篙楫又奏招商之曲以来凉风歌曰】
　　凉风起兮日照渠靑荷昼偃叶夜舒惟日不足乐有余淸丝流管歌玉鳬【曲名】千年万歳嘉难逾【拾遗记渠中植莲大如盖长一丈南国所献其叶夜舒昼巻名夜舒荷】
　　东平宪王苍【光武子】
　　武徳舞歌诗
　　【东观汉纪曰明帝永平三年八月公卿奏世祖庙舞名东平王苍议以汉制宗庙各奏其乐不皆相袭光武皇帝拨乱中兴武功盛大庙乐舞冝曰大武之舞乃进武徳舞歌诗遂用之于光武庙焉】
　　于穆世庙肃雍显清俊乂翼翼秉文之成越序上帝骏奔来宁建立三雍封禅防山章眀图谶放唐之文休矣惟徳罔射协同本支百世永保厥功
　　马援【字文渊扶风茂陵人为汉伏波将军征交趾縁海而进随山刋道千余里十八年军至始平之封新息侯后征武陵蛮卒于军】
　　武溪深行
　　【崔豹古今注云武溪深马援为南征之所作援门生袁寄生善吹笛援作歌以和之】
　　滔滔武溪一何深鸟飞不度兽不敢【古今注作能】临嗟哉武溪【古今注有兮字】多毒淫
　　梁鸿【字伯鸾平陵人家贫而尚节介隐居覇陵山中后居吴臯伯通舎之于家鸿潜避著书十余篇卒于吴】
　　五噫歌
　　【后汉书曰梁鸿东出关过京师作五噫之歌肃宗闻而悲之求鸿不得】
　　陟彼北芒【一作印】兮噫顾瞻【一作览】帝京兮噫宫阙崔巍兮噫民之劬劳兮噫辽辽未央兮噫
　　适吴诗
　　【汉书曰鸿易姓运期名燿字侯光与妻子居齐鲁之间有顷又去适吴将行作诗曰】
　　逝旧邦兮遐征将遥集兮东南心惙怛兮伤悴忘【一作志】菲菲兮升降欲乗策兮纵迈疾吾俗兮作谗竞举枉兮措直咸先佞兮唌唌固靡慙兮独建冀异州兮尚贤聊逍遥兮遨嬉缵仲尼兮周流傥云覩兮我悦遂舎车兮即浮过季札兮延陵求鲁连兮海隅虽不察兮光貌幸神灵兮与休惟季春兮华阜麦含英兮方秀哀茂时兮逾迈愍芳香兮日臭悼我心兮不获长委结兮焉究口嚣嚣兮余讪嗟恇恇兮谁留
　　思友诗【一作思高恢】
　　【汉书曰鸿友人京兆高恢少好老子隠于华隂山中及鸿东游思恢作诗二人遂不复相见恢亦高抗终身不仕】
　　鸟嘤嘤兮友之期念高子兮仆怀思想念恢兮爰集兹班固【字孟坚显宗时除兰台令史迁为郎后迁武司马以母防去官永元初大将军宪征匈奴以为中防军诸子多不遵法宪败免官洛阳令种兢捕系固遂死狱中】
　　眀堂诗
　　【固作东都赋系此五诗】
　　于昭明堂眀堂孔阳圣皇宗祀穆穆皇皇上帝宴飨五位时序谁其配之世祖光武普天率土各以其职猗欤缉熈允怀多福
　　辟雍诗
　　乃流辟雍辟雍汤汤圣皇涖止造舟爲梁皤皤国老乃父乃兄抑抑威仪孝友光眀于赫太上示我汉行洪化惟神永观厥成
　　灵台诗
　　乃经灵台灵台既崇帝勤时登爰考休徴三光宣精五行布序习习祥风祁祁甘雨百谷蓁蓁庶草蕃庑【一作芜】屡惟丰年于皇乐胥
</div>
    <div class="pagination">
<a href="古诗纪_page15.html">上一页</a><span>...</span><a href="古诗纪_page11.html">11</a><a href="古诗纪_page12.html">12</a><a href="古诗纪_page13.html">13</a><a href="古诗纪_page14.html">14</a><a href="古诗纪_page15.html">15</a><span class="current-page">16</span><a href="古诗纪_page17.html">17</a><a href="古诗纪_page18.html">18</a><a href="古诗纪_page19.html">19</a><a href="古诗纪_page20.html">20</a><a href="古诗纪_page21.html">21</a><span>...</span><a href="古诗纪_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
