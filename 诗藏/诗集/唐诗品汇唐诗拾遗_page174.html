<!DOCTYPE html>
<html>
<head>
    <meta charset="UTF-8">
    <title>唐诗品汇唐诗拾遗 - 第 174 页/共 179 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐诗品汇唐诗拾遗 - 第 174 页/共 179 页</h1>
    <div class="content">　　秋日遥和卢使君逰柯山寺宿上人上方论涅槃经大义
　　江郡当秋景期将道者同迹髙怜竹寺夜静赏莲宫古磬清霜下寒山晓月中诗情縁境法法性寄筌空翻译推南本何人继谢公
　　奉送陆中丞长源诏征入朝
　　诏下酂矦幕征贤宠大勲才当持汉典道可致尧君藩牧今荣饯诗流久盛文水从吴渚别树到楚门分宿寺期佳月看山识故云归心复何托惆怅在江濵
　　同卢使君幼平郊外送阎侍御归台
　　留饯飞旌驻离亭草色间栢台今上客竹使旧朝班日落东西水天寒逺近山古江分楚望残栁入隋闗恋阙心常积回轩日不闲芳辰倚门望犹得及春还
　　奉和卢使君幼平逰朝阳山寺临大湖【时在郭不得徃】
　　仁祠当絶境明牧蹑灵踪欲到清凉地初闻断续钟城中归路在湖上碧山重水映千花界云开七叶峰寒芳艾绶满空翠白纶浓逸韵知难断佳逰恨不逢仍闻抚禅石为我乆从容
　　释法振
　　送褚先生海上寻封錬师
　　潮落风初定吴天避客舟近承三殿防欲向五湖逰不厌乌皮几新缝鹤氅裘明珠漂断岸隂火映中流华葢芝童引神丹桂女收悬知居缥缈因为识浮丘
　　皇甫冉
　　送李万州赴饶州觐省【得西字】
　　前程观拜庆旧馆惜分携荀氏风流日胡家清白齐川回吴岫失塞阙楚云低举目亲鱼鸟惊心怯鼔鼙人稀渔浦外滩浅定山西无限青青草王孙去不迷
　　和郑少尹祭中岳寺北访萧居士越上方
　　肃事祠灵境寻真到隠居寅縁幽谷逺萧散白云余晚节持僧律他年着道书海邉曽狎鸟濠上正观鱼寂静求无相淳和覩太初一峰绵嵗月万姓任盈虚篱隔溪钟度家临涧木疎谢公怀旧壑回驾复何如
　　太常魏博士逺出贼庭江外相逢因叙其事
　　烽火惊戎塞豺狼犯帝畿川源无稼穑日月翳光辉里社枌榆毁宫城骑吏非羣生被惨毒杂虏耀轻肥多士从芳饵唯君识祸机心同合浦叶命寄首阳薇耻作纎鳞煦方随髙鸟飞山经商岭出水泛汉池归离别霜凝逢迎泪迸衣京华长路絶江海故人稀秉节身常苦求仁志不违只应穷野外耕种且相依
　　皇甫曾
　　送汤中丞和畨
　　继好中司出天心外国知巳传尧雨露更说汉威仪陇上应回首河源复载驰孤峰问徒御空碛见旄麾春色乡愁起邉城旅梦移莫嗟行地逺此去答恩私
　　包佶
　　酬于侍郎湖南见寄十四韵
　　桂岭千崖断湘流一通长沙今贾傅东海旧于公章甫经殊俗离骚继雅风金闺文作字玉匣气成虹翰墨时无侣丹青夙在工主恩留左掖人望积南宫巧拙循名异浮沉顾位同九迁归上畧三巳契愚衷责谢庭中吏【诗选作礼】悲寛塞上翁楚材欣有适燕石愧无功山晓重岚外林春苦雾中雪花翻海鹤波影倒江枫去札频逢信回帆早挂空避贤方有日非敢爱微躬
　　严维
　　奉和独孤中丞逰云门寺作
　　絶壑开花界耶溪极上源光辉三石座登陟五云门深木鸣驺驭晴山曜武贲乱泉亲坐卧疎磬发朝昬苍翠新秋色莓苔积雨痕上方看度鸟后夜聴吟猿异迹焚香对新诗酌茗论归来还舍俗诸老莫攀辕
　　李嘉祐
　　奉和杜相公长兴新宅即事呈元相公
　　恩有空门乐居无甲第奢经过容法侣雕饰让矦家隠树重檐肃开园一径斜据梧聴好鸟行药寄名花梦蝶留清簟垂貂坐绛纱当山不掩户映日自倾茶雅望归安石深知在叔牙还成吉甫颂赠答比瑶华
　　卢纶
　　虢州逢矦刘同寻罗南观因赠别时纶停务
　　相见翻怅惆应怜责废官过深惭禄在识浅赖刑寛独失耕桑业同思弟侄欢衰贫羞客过卑束防君难放鹤归云碧浇花绕石坛兴还江海上迹在事非端林宻风声结山髙雨势寒悠然此中别賔仆亦阑干
　　司空曙
　　逢江客问南中故人因以诗寄
　　南客何时去相逢问故人望乡空泪落嗜酒转家贫疎懒辞微禄东西任老身上楼多看月临水共伤春五栁终期隠双鸥自可亲应怜折腰吏冉冉在风尘
　　顾况
　　送从兄使新罗
　　六气铜浑转三光玉律调河宫清奉賮海岳晏来朝地絶提封入天平锡贡饶扬威轻破虏柔服耻征曙色黄金阙寒声白鹭潮楼船非习战骢马是嘉招帝女飞衔石鲛人卖泪绡管宁虽不偶徐市傥相邀独岛縁空翠孤霞上泬寥蟾蜍同汉月防蝀异秦桥水豹横吹浪花鹰逈拂霄晨装凌莽渺夜泊记招揺几路通员道何山是沃焦风晴汨起隂火暝潜烧须发成新髻人参长旧苗扶桑衔日近析木带津遥梦向愁中寂魂当别处销临川思结网见弹欲求鹗共散羲和厯谁差甲子朝沧波伏忠信译语辨讴謡叠鼔鲸鳞隠隂帆鹢首飘南溟垂大翼西海饮文鳐【文选吴都赋注文鳐常行西海而逰东海】指景寻灵草排云聴洞箫封侯万里外未肯后班超
　　张继
　　酬李书记校书越城秋夜见赠
　　东越秋城夜西人白发年寒城警刁斗孤愤抱龙泉凤辇栖岐下鲸波鬬洛川量空海陵粟赐泛水衡钱投阁嗤扬子飞书代鲁连苍苍不可问余亦赋思
　　张南史
　　独孤常侍北亭
　　背洫敞髙明慿轩见野情朝囘五马迹更胜百花名海树凝烟逺湖田见鹤清云光侵素壁水影荡闲楹俗赖褰帷问人欢倒屣迎始能成结构独有谢宣城
　　戴叔伦
　　和河南罗主簿送校书兄归江南
　　兄弟泣殊方天涯指故乡断云无定处归鴈不成行草莽人烟少风波水驿长上虞亲渤澥东楚隔潇湘古戍隂传火寒芜晓带霜海门潮灔滟沙岸荻苍苍京辇辞芸阁蘅芳忆草堂知君始家隠还缉旧荷裳
　　权徳舆
　　与沈十九拾遗同逰栖霞寺上方夜于亮上方院防宿
　　偶来人境外心赏幸随君古殿烟霞夕深山松桂薫岩花防寒澑石磴扫春云清浄诸天近諠尘下界分名僧康寳月上客沈休文共宿东林夜清猿彻曙闻
　　李吉甫
　　夏夜北园即事寄门下武相公
　　结构非华宇登临似古原僻殊萧相宅芜胜邵平园避暑依南庑追凉在北轩烟霞霄外静草露月中繁鹊绕惊还止虫吟思不諠怀君欲有赠宿昔贵忘言
　　武元衡
　　甲午嵗相国李公有北园寄赠之作吟翫厯时屡促酬答机务不暇未及报章今古遽分电波増感留墓剑扵心许感邻笛而意伤寓哀冥漠以广遗韵云
　　机事劳西掖幽怀寄北园鹤巢深更静蝉噪断犹喧仙醖百花馥艳歌双袖翻碧云诗变雅皇泽叶流根未报雕龙赠俄伤泪剑痕佳城閟白日哀挽向青门礼命公台重烟霜垅树繁天髙不可问空使辅星昬
　　殷寅
　　元皇帝应见贺圣祚无疆
　　应厯生周日修祠表汉年复兹秦岭上更似霍山前昔赞神功启今符圣祚延巳题金简字仍访玉堂仙睿祖光元始曾孙体乂言因六梦接庆叶九龄传北阙心超矣南山夀固然无由同拜庆窃非贺陶甄
　　李岑
　　奉和元皇帝应见贺圣祚无疆
　　皇纲归有道帝系祖元运表南山祚神通北极尊大同齐日月兴发应乾坤圣后趋庭礼宗臣稽首言千官欣肆觐万国贺深恩锡宴云天接飞声雷地喧祥云浮紫阁喜气绕皇轩未预承天命空勤望帝门
　　释广宣
　　降诞日内庭献夀应制
　　庆夀千龄逺敷仁万国通登霄欣有路捧日愧无功仙驾三山上龙生二月中修斋长乐殿讲道大明宫此地人难到诸天事不同法筵花散后空界蒲香风
　　巳上系中唐之诗
　　刘禹锡
　　奉迎裴司徒令公自东都留守再命太原【本封晋国公两任相去十六年】
　　星使出闗东兵符赐上公山河归旧国管籥换离宫行色旌旗动军声鼔角雄爱棠余故吏骑竹见新童汉垒三秋尽胡沙万里空其如天下望旦夕咏清风
　　韩愈
　　早春雪中闻莺
　　朝莺雪里新雪树眼前春带涩先迎气侵寒已报人共矜初聴早谁贵后闻频暂转那成曲孤鸣岂及辰风霜徒自保桃李讵相亲寄谢幽栖友辛勤不为身
　　释无可
　　送姚明府赴招义县
　　濠梁古县城结束赴王程道路防家去波涛隔月行车临芳草下吏踏落花迎暮郭山遥在春洲鸟不惊风烟谯国逺桑柘楚田平何以书能化长淮澈海清
　　送杜司马逰蜀中
　　为客应非愿愁成欲别时还逰蜀国去不惜杜陵期剑水啼猿在闗林转栈迟日光低峡口雨势出峨眉山逈逢残角云开识逺夷勿令双发并向锦城衰
　　许浑
　　陪少师李相国崔賔客宴居守狄仆射池亭
　　池色似潇湘仙舟日正长燕飞惊蛱蝶鱼戏动鸳鸯云聚歌初转风囘舞欲翔暖醅松叶嫩寒粥杏花香罗绮留春色笙竽送晚光何须明月夜红烛在华堂
　　金陵阻风登延祚阁
　　极目皆陈迹披图问逺公戈鋋三国后冠葢六朝中葛蔓交残垒芒花没废宫水流箫鼔絶山在绮罗空极浦千艘聚髙台一径通云移吴岫雨潮转楚江风登阁惭漂梗停舟忆断蓬归期与归路松桂海门东
　　刘得仁
　　题从伯舍人道正里南园
　　帝里余新第朱门面碧岑曙堂増爽气乔木动清隂直去亲瑶陛朝回在竹林风流才子调好尚古人心薜茘遮牕暗莓苔近井深礼无青隔诗有白衣吟轩静当孤鹤庭虚到逺砧掩闗裁凤诏开镜理琼簮种植今如此尘埃永不侵云奔投刺者日日待为霖
　　马戴
　　题石瓮寺
　　僧室并皇宫云门辇路通渭分双阙北山逈五陵东脩绠悬林表深泉汲洞中人烟窥垤蚁鸳瓦拂冥鸿藓壁松生峭龛灯月照空稀逢息心侣独礼竺干公
　　詶太原从事杨郎中赠别之作
　　君将【集作若】海月佩赠之光我行见知言不浅怀报意非轻反照临岐思中年未达情河梁人送别秋汉鴈相鸣衰栁摇邉吹寒云冒古城西逰还献赋应许托平生
　　姚鹄
　　奉和秘监从翁夏日陜州河亭晚望
　　洪河何处望一境在孤烟极野如蓝日长波似镜年巻帘花影里倚槛鹤巢邉霞熖侵旌斾滩声杂管弦钟微来叠岫帆逺落遥天过客多相指应疑防水仙
　　张莒
　　元日望含元殿御扇开合
　　万国来初嵗千年覩圣君辇迎仙仗出扇匝御香焚俯对朝元近先知曙色分冕旒开处见钟磬合时闻影动承朝日花攒似庆云蒲葵那可比徒用隔炎氛
　　郑畋
　　山庙
　　有昔灵王子吹笙遡泬寥六宫攀不住五马互相招亡国原陵古賔天嵗月遥无蹊窥海曲有庙访山椒石帐龙蛇拱云栊彩翠销露坛装琬琰真像写松乔珠馆青童宴琳宫阿母朝气舆仙女侍天马吏兵调湘妓红丝瑟秦郎白管箫西城要婥约南岳命娇娆句曲觞金洞天台啸石桥晚花珠弄蕊春茹玉生苗二景神光秘三光寳箓饶雾垂鸦翅发冰束虎章腰鹤驭争衔箭龙妃合献绡衣从星渚浣舟就日宫烧物外花常满人间叶自凋望台悲汉戾阅水笑梁昭古殿香残地荒堦栁长条防曾期七日无复降重霄嵩岭连江汉伊澜入海潮何由得真诀使我佩环飘
</div>
    <div class="pagination">
<a href="唐诗品汇唐诗拾遗_page173.html">上一页</a><span>...</span><a href="唐诗品汇唐诗拾遗_page169.html">169</a><a href="唐诗品汇唐诗拾遗_page170.html">170</a><a href="唐诗品汇唐诗拾遗_page171.html">171</a><a href="唐诗品汇唐诗拾遗_page172.html">172</a><a href="唐诗品汇唐诗拾遗_page173.html">173</a><span class="current-page">174</span><a href="唐诗品汇唐诗拾遗_page175.html">175</a><a href="唐诗品汇唐诗拾遗_page176.html">176</a><a href="唐诗品汇唐诗拾遗_page177.html">177</a><a href="唐诗品汇唐诗拾遗_page178.html">178</a><a href="唐诗品汇唐诗拾遗_page179.html">179</a><a href="唐诗品汇唐诗拾遗_page175.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
