<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 686 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 686 页/共 947 页</h1>
    <div class="content">　　田家即事效陶彭泽
　　春至原草緑驱牛出东隄野麋避我走田家向我啼放牛恣所适植杖采柔薇倦来卧松下松高暑气防俯听流泉聒仰视浮云飞日暮骑牛还穉子柴扉浊醪聊自慰相顾情依依但愿长如此安知慕轻肥
　　秋感
　　方塘澹无波风起蹙文縠亭亭芙蓉花秾艶照晴緑顾兹摇落时苹蓼纷在目岂知窈窕姿寂莫寒江曲想应厌纷华寄此媚幽独我来当杪秋临风挹寒馥但忧芳嵗晏月白霜华肃
　　其二
　　褰裳涉秋水言采芙蓉花采之欲谁遗所思在天涯念与君别时春风茁兰芽兰枯秋露冷君行未还家岂与一樽酒亦有筝与琶单居谁与欢俛仰増长嗟此花何足爱逺寄比容华但恐去路遥零落同羣葩
　　涔阳道中
　　秋郊雨初霁驾言适涔阳炎氛净如洗高树含新凉蕙草已敛色菊花正扬芳防风来逺壑众緑纷披扬溪濵暂税驾水石鸣琳琅渚沙粲如雪鸂双飞翔低回翫物理尘想顿消忘落景丽西峤渔歌起沧浪苍然暮色至骑纷道傍登眺兴未穷怅然陟崇冈
　　送朱方伯
　　春郊雨初霁緑树含华滋使君驾言迈双斾风披披崤函渺何许去路正逶迟且罄同袍欢饮饯江之湄开樽酌芳醑授简哦新词賔从劝且酬不觉驶景移念兹长安道年来困创夷穷边吼豺虎孤戍屯熊罴君行殿藩服一展胸中竒露檄谕防勒挥戈斩屠耆坐令三边士卖刀事锄犁功成奏丹扆峻擢拥旌麾君车日巳逺防晤当何时愿言树嘉绩慰我渴与饥
　　斋居对雨懐惟孝
　　瑶台双灵鸟文采何葳蕤箫韶感清梦飞下丹山陲鸣声殷笙磬羣喙徒哑咿鹓鸿苦相妬况此鸦与鸱栖息每非所羽毛日摧萎愿言共高举结巢碧梧枝养此五采翎逺彼百鸟嗤
　　题明皇秉烛夜游图
　　沉香亭上乌飞速歌吹未终宫漏促欢娱不极可奈何夜游更秉西园烛银盘万炬照天红恍如赤日行晴空更将羯鼓催花柳共言圣主真天公太真娉婷奉巵酒愿上大家千万夀隋家天子放流萤熠燿防光讵能久伶官再拜前致词只合四海皆熙熙将有禄山相林甫圣人不乐复何为念奴高歌八姨舞麟脍驼峰荐雕爼明朝且放紫宸朝翠帐醒来昼方午金鸡帐里卧猪龙内宠不减花秦宫昬昬醉梦日复夜岂惜兴衰在眼中桃林一战血没踝薄暮不见平安火苍茫西出马嵬坡驿舍无灯相枕卧斜谷铃声暮雨寒归来无复旧时欢霜凝烟瓦不成寐怨对孤灯夜未阑
　　题幼安濯足图
　　当涂睥睨汉家鼎江左孙郎恣驰骋茫茫九域战尘飞洁身东适莵境黄云黯黯炎精昬避地且复依公孙公孙非有兴汉志爼豆诗书聊共论谁云此地在东鄙箕子旧邦风化美同游不独邴与王尚友欲追孤竹子猘子猖狂事渐非扁舟浮海又西归尚愁黄尘涴吾足褰裳自濯沧浪溪
　　读西台恸哭记
　　北风怒撼龙舟覆十万貔貅鱼腹庐陵魁辅死燕山颈血化为原草緑当时门下多俊材鸟散云消那敢哭裂冠毁冕彼何人俯首穹庐食雠粟辕门从事抱孤忠芒屩潜行严瀬曲肯随留叶立新朝甘与方吴卧空谷遡风直上千仞台采采溪毛荐寒渌歌残楚些招不来萧瑟寒飇振林木仰天长恸天亦愁山鬼惊啼猿踯躅冬青树下频往还泪眼摩挲望天目鳯逝龙亡王气消日暮惊乌止谁屋褰裳几度濯江浔尚恐胡尘涴吾足帝曰巫阳汝下招促驾青虬归玉局铙歌骑吹世空传月表未成竟谁续毅魄虽埋神不没仙游想在文山麓相逢握手共欷歔细论兴亡泪如掬浮云倐忽风中烛忠义千年有余馥岿然荒塜钓台东我欲乗风奠醁
　　题隂厓舞鳯图
　　画船昨泛湘江曲江上萧疎森紫玉天边彩鳯忽飞来羽毛犹带湘云緑隂崖晓霁暖烟消翠蕤飞舞风翛翛九疑凝黛湘波静林间彷佛闻箫韶黄陵庙前春欲暮鹧鸪啼断斑斑雨好向虞廷览徳辉碧梧菶菶搏桑曙
　　题霜林孤鹰图
　　霜林摇落秋天逈鸷鸟摩空风力劲大鹏却避狡兎愁老树无声万山静乔柯独立何雄哉金眸玉爪非凢材健翮孤鶱晴雪落老拳怒攫寒云开荒城古社多狐防閟翳荆榛啸烟雨乗秋一扫妖穴空万里寒霄看高翥
　　题单于出猎图
　　隂山寒飇卷晴雪白草萧萧冻欲折名王校猎晓合围万骑蹴氷如蹴铁狐裘貂防紫绒縧上凌大碛下深濠骁骑咆哮声震地毛羣无计可潜逃鴐鹅戛戛来何许一片晴云蔽天宇海青直上鸷且雄顷刻平芜洒红雨纷飞鹍鹳与鹙鸧雨血风毛堕猎场羣骑献获名王笑割鲜野食驼蹄香金轮半坠西山缺铙管嘲轰向区脱解鞍絷马未肯眠笑击黄獐饮其血白旂忽动斡难河猛士更比金源多柴潭已涸蔡州破狡兎虽肥奈尔何
　　秋夜捣衣曲
　　高梧露坠银牀泠宫漏沉沉夜初永碧落无云月正中楼台滉漾玻璃影轻移芳屣下空庭未拂瑶砧已怆情玉腕徐挥捣寒素丁东写出断肠声非丝非竹亦非木碎佩繁铃断还续壮如巫峡泻春涛清似寒溪漱鸣玉商声呜咽征声悲散入秋空逺更微公主辞唐嫁回纥文姬归汉别胡儿乍沉乍振声尤苦顾影无言泪如雨严陵台上哭孤臣白傅舟中泣商妇砧声转急愁转深栖乌惊起啼霜林长风吹入征夫耳应识香闺怅望心玉杓斜指天将曙停杵凄然倚庭树却爱莲塘水不波双鸳交颈眠香雾
　　题桃源图
　　咸阳鹿走羣雄起河北山东多敌垒楚乡耆旧独知几避地移家阻烟水烟水茫茫别有天尘寰疑是地行仙诛茅剪棘初为室引水开渠渐种田老翁侵晨放鸡鹜穉子乗春艺桑竹无刑无赋省追呼淳风自是羲皇俗儿孙更抱日相亲酒食时常防里隣桃花隔断人间路不识西风有战尘渔郎鼔櫂来何许竞引归家具鸡黍当时只记有秦皇此日方知为典午水流花谢路蓁芜谁把仙源托画图云山有路如可访便拟为隣徳不孤
　　黄楼
　　黄楼西来坤轴折浊浪排空天欲裂彭城老穉哀哀啼自分阖门作鱼鼈仁明太守眉山翁誓以只手障其冲指麾徒旅荷畚輂长溪隠起如晴虹波恬浪静民安堵共喜更生歌且舞九重下诏侈褒嘉拯溺御灾非小补飞楼高压城之东张筵防客何雍容后山作铭颍濵赋笔力直与造化争瓌雄神游八表知何处赢得穹碑照今古当年舒李今何如羁鬼啾啾泣烟雨
　　文选楼【在襄阳】
　　汉江緑绕南雍州败瓦颓垣江上头荛儿牧竪笑相语云是昭明文选楼昭明好学无与比鬬鸡肯效诸王戏古今作者浩如烟欲选雄浑垂万世旁捜陶谢曹刘诗细阅班扬贾马辞明珠溢目取照乗夷玉在序收悬黎江蓠沅芷萃灵囿亦有殷彞及周卣谁云小儿强解事作者借之传不朽江陵典籍亦已多七官文字勤捜罗当年不作千秋计化作飞烟奈尔何
　　柴潭楼【在汝寜】
　　金源立国雄且武蹴宋殱辽跨中土岂知中叶渐陵夷虓阚凭陵有防古燕京南迁到汴京花防不守杏花营黄河已失合达死犹欲假息悬瓠城悬瓠頟頟近荆楚京湖亦有复仇举长围已合效鱼丽痴心尚恃柴潭固柴潭楼下碧漪漪上有伏弩下潜螭一朝决之入汝水螭亡潭涸竟奚为幽兰轩中苦复苦分取遗骸藏宋圄当年忠烈冠华夷惟有忠臣忽斜虎
　　见燕忆儿来鳯
　　去年燕来时吾儿欢笑牵我衣口诵差池颉颃句婆娑庭下看双飞今年燕复至吾儿嗟已逝梁间空听燕呢喃不见儿来堂下戏燕兮秋去春复来吾儿一去不再回沉思弱质今何在芳草寒烟翠作堆草色青更青我心苦复苦不独闻猿堪断肠见燕伤心泪如雨
　　读余玠遗爱碑
　　北风萧萧战血腥杀气昼压蚕丛城将军俯首送降表况敢仰视撄其兵龙图学士奋戈起只手欲障横流水冉家兄弟亦英雄献策鱼山筑高垒连云战格控黔中铁马金戈气势雄敌兵睥睨不敢近两川再造伊谁功青蝇纷飞防白璧台谏承风竞弹击指忠为逆逆为忠志士含寃气填臆万里长城忽自摧蜀中士女空悲哀敌骑从此蹂吴甸金阙琼楼起战埃招贤亭馆今何在尚有残碑纪遗爱欲持杯酒酹忠魂彷佛云中见麾葢君不见马伏波蛮兵未破谤巳多又不见岳武穆黄龙未到家已覆功名自昔保全难鸟尽弓藏世共叹江头废垒苔花紫千载英雄掩泪看
　　禽言六首
　　行不得也哥哥山有防虎水有蛟鼍铦牙利爪竞塞路仗劒欲往谁敢过劝君归来且高卧苦竹冈头安乐多不如归去人生多被功名误宦成名遂能知足自昔惟推防太傅莱公再相老不归可怜逺谪厓州户
　　蕲州鬼谠论从来多逆耳有言逆耳奈若何罢官逺窜南荒死当时防佞非不多端笏朝堂相天子
　　脱布袴杼轴已空那得布旧袴绽裂愿脱之新袴家贫谁与做剥肤椎髄何纷然循吏今无亷叔度
　　婆饼焦不逢乐嵗逢枵囷仓久空儿索饼啼饥满屋声哓哓马粪火中且煨面敢望当年炼火烧
　　提葫芦相防共向黄公垆竹叶青兮秋露白问君所嗜为君沽一杯一曲莫辞醉重来愁听笛声孤
　　游鼔山次王一佥宪韵
　　花梵钟声逺莓臯石迳防山花晴坠几泉沬冷沾衣香阁僧眠穏悬岩客到稀来游惬清赏日暮未言归
　　谷羊公馆次尹亚叅韵
　　石迳烟芜緑行行思转迷云深田蛤吠雨歇竹鸡啼流水声锵玉横桥影似霓欲穷登览兴残照堕林回
　　狮峯寺次景澄韵
　　象宇临幽境猊峯竦异形松云侵榻冷竹露堕衣青唳鹤惊晨鼔啼莺乱午铃停车问民瘼凄楚不堪听
　　宿普门寺
　　画壁丹青古只园竹树深花香来别磵松翠堕危岑云暝龙归鉢天空鹤度林老懐清似洗不愧古禅心
　　商王河亶甲庙
　　迁国啓雄图遗灵食旧墟明禋来郡邑祷赛集樵渔徳业三宗后丹青百禩余乐天嗟巳矣谁为补亡书
　　书天寜寺壁
　　听讼来彰徳星轺驻上方蒲团花雨润石灶芋烟香古塔栖秋鹘空阶咽暮螀双槐行坐处人説似甘棠
　　鲁山晓发
　　晓发鲁阳城城头月正明花骢冲宿雾玉节映疎星茅店客犹睡荒村鸡乍鸣褰帷将问俗不为看山行
　　武寜闗书事
　　奉诏逺行边双旌拂锦韀阵形鱼丽法谋畧豹韬篇草满蜚狐塞沙填饮马泉功成何所愿遗像画凌烟
　　又
　　羣峯环拱处嶻峙闗城北近戎王垒南连汉骑营风高悬斾裂雪暗冻鼙鸣试数防边将谁如李北平
　　归田述懐
　　谢病离天仗山田自垦荒蛙声占水旱鸡骨卜灾祥春酿黄柑美晨羮紫蕨香闲居多乐事洗砚写新章
　　偏头闗书事
　　金汤天设险形胜壮遐荒地控黄河阨山连紫塞长别营貔虎卧分阵鹳鹅翔羽檄通西极烽烟接朔方降胡随畜牧戍卒事耕桑土屋冬偏暖松棚夏独凉桦林藏蛰兽麋垅走羣狼云暗金笳急风高铁骑强承恩司管钥敷徳辑戎羗圣化虽无外神州自有疆洗兵青海上秣马黒山阳誓斩楼兰首铭功答圣皇
　　次文瑞佥宪游鼓山韵
　　灵山何嶻高瞰弱流东万井喧俱寂诸天路可通松云春黯黯花雨昼蒙蒙浴鳯池波冷潜龙石窦空只园珠作实梵刹玉为宫文物懐先哲胚胎想化工叨陪羣彦后并驾此山中细草承香毂垂杨系玉骢沉烟凝瑞霭寳焰炫晴虹已喜朋簪盍还怜意味同绣衣来上客华帨侍羣童对奕惭予拙论文羡子雄鹤随飞佩舞花映醉顔红縁业嗤禅伯风流仰谢公诗成鬼神防何必羡纱笼
　　倒马闗
　　汉代飞狐道今朝倒马闗危峯临晋甸秀色接燕山倦翮飞难度羸骖去复还秋高笳吹急月冷柝声闲路控八盘阨溪流九折弯鸡鸣红树里人住白云间牙帐冲烟湿金戈过雨斑戍兵劳校阅樵径厌跻攀烽火通荒徼尘埃变壮顔何当归报命玉陛簉鹓班
　　宾筵留咏
　　銮坡退直共论文华馆从容日已曛碧瓮酒分仙掌露紫檀香袅博山云黄柑锦荔皆珍味玉麈缃编总异闻鄙劣每惭知遇厚惟歌旣醉颂夫君
　　无题
　　绮窓香透桂花风梦绕披香别殿东仙岛不容嬴使到天河寜许汉槎通长蛾锁恨微颦翠娇靥伤春浅晕红惆怅别来憔悴甚镜中羞见鬂如蓬
　　和高居正秋台斋宿韵
　　亲承天语下瑶台斋阁同防襆被来茶瀹龙团闲啸咏香凝燕寝喜追陪起看紫极璿杓转坐待彤庭玉钥开欲写芜词赓絶倡惭非汝士轶羣才
　　陆君孟昭以元宵防客同寅高君居正即席赋诗和者相属余适以事不及往乃用居正韵以谢
　　露香浮白玊巵相一醉对芳时银河夜转斗横柄火树春回花满枝绣户月明歌韵杳丽谯风细漏声迟惭余未得陪清赏吟对寒窓緑幕垂
　　金山晓钟送陈巨源父南归
　　浮玉山前晓驻舟鲸音隠隠吼林丘惊回幽壑潜蛟梦唤醒孤舟倦客愁逺逐角声闻铁瓮清兼渔唱落沧洲分明夜半枫桥泊月色江声满目秋
　　拟唐人送宫人入道
　　金屋蹉跎雪满颠官家有诏许求仙夜眠不作湘云梦晓诵应忘璧月篇好共采鸾游漭沆休敎飞鷰妬婵娟碧桃花底吹笙处犹似承恩侍御筵
　　拟送状元归毕姻
　　恩荣醉罢曲江春又咏桃夭出紫宸奠雁正当鸣雁乗龙元是化龙人金莲影晃银屏晓御酒香浮翠杓新莫恋洞房鸳梦好须归鳯阁掌丝纶
　　小轩夕坐思归浩然
　　阅尽人间是与非乡心恋恋北山薇坐怜黄菊霜前老笑指闲云雨后归已学庄生齐得丧懒从詹尹卜从违归欤却袖屠龙手重向江头访钓矶
　　登岳阳楼
　　云窓月牖俯清流满目山川快壮游谁在江湖懐北阙谩夸楼阁冠南州朱弦夜鼔湘灵瑟锦缆春回楚客舟欲起灵均歌九辨澧兰沅芷正飕飕
　　沅州
　　潭阳逺在夜郎西石迳萦纡路转迷俗犷犹存盘瓠旧林深惟听鹧鸪啼茅檐雕敝哀三户岚霭氤氲接五谿欲吊灵均何处是江头兰芷正凄凄
　　甘肃元旦次朱都宪韵
　　玊闗晴雪絶狼烟殊胜呼韩欵塞年万灶貔貅森列卫两班冠劒俨羣仙明珠翡翠来重译卉服氊裘共一天羽檄不飞刁斗静会看嘉绩勒燕然
　　过长城
　　断垣迤逦亘坪云是秦人旧筑城折防每因耕后出斜蒿时向雨余生瓮门草满鼪鼯啸雉堞云消鹳鹤鸣东望狼村三舍近凄凄烟树倍伤情
　　挽徳安张都宪瓉
　　黄鹤矶头醉别筵别来云树两茫茫才闻奏对趋三殿忽讶音容隔九泉衰草晚烟平冦垒长堤春水饷兵船欲寻斧屋涢川曲鼓子花残落照边
　　送李黄门孟旸使占城
　　金函颁诏出彤墀特命儒臣使岛夷龙节逺稽周典礼鸡林重覩汉官仪海云敛色迎丹仗水怪潜形避绛旗路过越裳烦告谕皇家威徳迈周时
　　和安道宪副颍阳元日述懐
　　行台吏散昼无哗此处停骖即是家古柏每怜含晚翠枯荄渐觉换春华夀杯香泛金茎露瑞雪寒凝玉树花却笑病躯偏冗迫晨兴不待玉衡斜
</div>
    <div class="pagination">
<a href="石仓历代诗选_page685.html">上一页</a><span>...</span><a href="石仓历代诗选_page681.html">681</a><a href="石仓历代诗选_page682.html">682</a><a href="石仓历代诗选_page683.html">683</a><a href="石仓历代诗选_page684.html">684</a><a href="石仓历代诗选_page685.html">685</a><span class="current-page">686</span><a href="石仓历代诗选_page687.html">687</a><a href="石仓历代诗选_page688.html">688</a><a href="石仓历代诗选_page689.html">689</a><a href="石仓历代诗选_page690.html">690</a><a href="石仓历代诗选_page691.html">691</a><span>...</span><a href="石仓历代诗选_page687.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
