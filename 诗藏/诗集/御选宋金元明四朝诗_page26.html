<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 26 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 26 页/共 1044 页</h1>
    <div class="content">　　鞭春行
　　辘轳罥寒田雀饥江梅落蛀兔脚肥枯肠一夜转双毂眼光吹上虾蟇衣岩腹新晴山鬼匿女娲山外春风归蠒邨纸帘大如席拆拆藜杖金雀飞
　　薛季宣
　　春草曲
　　二月二日未旦梦游遇潦旋返见羣女鱼贯舞入大第行歌春草之曲其声宛转清畅不类今之乐府寤而追记其诗
　　散雪枝头寒已老平芜一夜铺春草江梅着子怯东风花落满庭浑不埽
　　陆九渊
　　玉芝歌【有序】
　　淳熙戊申余居是山夏初与二三子相羊瀑流间得芝草三偶相比如卦画成华如兰玉明氷莹洞彻照眼乃悟芝兰者非二物也已酉上已复覩瑶芽廹归拜埽不及见其华是日访风练飞雪始得一华方掇至案间时云庵僧适至且求予言为乡道余方作是歌因谓之曰当为子书之苐持此以往会当有赏音者绍熙元年三月二十八日象山翁书
　　灵华兮英英芝质兮兰形琼葩兮瑶实冰叶兮雪茎石室兮宛宛苔茵兮菁菁防长松之偃蹇带飞瀑之琮琤实青端而黄表眇中藏而不矜匪自昭其明徳羌无愧兮畴能
　　王炎
　　丰年謡五首
　　满箔春蚕得蠒丝家家机杼换新衣五风十雨天时好又见西郊稻秫肥
　　纵横南陌接东阡妇饷夫耕望有年前此丁黄饥欲死今年米贱不论钱
　　洞丁猺户尽归耕篁竹无人弄寸兵要识二天恩徳广黄云千里见秋成
　　睡鸭陂塘水慢流离离禾稼满平畴共言官府催科缓饱饭浑家百不忧
　　稻如马尾覆沟塍桑柘隂中鸡犬鸣收获登场便无事输租人不入州城
　　陈造
　　送龙辞三章
　　沈燎兮桂醑笳箫呜呜兮逢逢其鼓缓呉歈兮跄越舞送龙兮归处龙之归兮悦娭翻倒霄霏兮胶轕雾雨歴馆娃兮不留过胥口兮小顾水天糢糊兮迷仰俯仙真迎兮排空蛟鼍骈罗兮而在下祥飇肃兮绿舆非烟羃兮紫府翘侬望兮何所目屯云兮南骛心靡迤兮延伫旱氛兮炎浮地毛焦兮金石为流龙不来兮殷忧心憛悇兮孰谋戴侬目兮傒龙之游龙翩然兮副求呵蛰雷兮鞭濳虬忽墨云之崩腾坌瀵兮黮黮瞢夫昬昼摐甲马之喧空兮砉飞练之淙溜夫岂不能嘘肤寸弥六幕兮胡啬其施于此州眷吾侬龙所私兮匪新而旧安栖饱茹兮龙之佑愿龙兮千万寿暨我子孙兮蒸尝春秋雷车槛兮电焱熹孽氛静兮旱魃摧龙之来兮慰我思翠其幢兮羽旗乗焕燿兮纷躨跜龙之去兮盍徐之蜚雨兮一且再室予居兮谷予饥眷他州之枵播兮匪龙其吾曷依东阡北陌兮讴而嬉右湖左海兮夜不扉林屋之洞兮蟠翠微琼飱兮贝宫云璈兮玉妃奠龙居兮无媿功成兮龙则归送龙兮陈辞溪藻芡兮山有蕨薇饯吾归兮几时
　　田家叹
　　五月之初四月尾菖蒲叶长楝花紫淮乡农事不胜忙日落在田见星起前之不雨甫再旬秧畴已复生龟纹近者连朝雨如注麦陇横云欲殷腐如今麦枯秧失移举手仰天祷其私秧恶久晴雨害麦兼收并得宁庶几饼饦登盘米藏庾侬家嵗寒无重糈岂知送日戴朝星凡几忧晴几忧雨吾侪一饱信关天下筯敢忘田家苦
　　田家謡
　　麦上场蚕出筐此时只有田家忙半月天晴一夜雨前日麦地皆青秧隂晴随意古难得妇后夫先各努力倐凉骤暖茧易蛾大妇络丝中妇织中妇辍闲事铅华不比大妇能忧家饭熟何曾趂时吃辛苦仅得蚕事毕小妇初嫁当少寛令伴阿姑顽过日明年愿得如今年剰贮二麦饶丝绵小妇莫辞担上肩却放大妇当姑前
　　姜特立
　　明月歌
　　月在天兮何髙我居世兮何卑髙卑相去几万里年年夜夜长相随明月入我怀我揽明月辉妙明中间含万象此时此境谁能知
　　姜防
　　古乐府三首
　　裁衣赠所欢曲领再三安欢出无人试闺中自着看甚欲逐郎行畏人笑无媒日日东风起西家桃李开令我歌一曲曲终郎见留万一不当意翻作平生羞
　　刘翰
　　翠屏曲
　　小亭帘幕垂隂隂梅香入枕春生屏西窗月落翠被冷鸟声残梦东风醒三年不唤清溪渡梦里瀼西春水路江头女儿双翠睂能唱刘郎芳草句
　　红窗怨
　　啼莺唤起纱窗梦红日满帘花影防翠屏香字冷薰炉罗衣叠损金泥凤去年君去燕归时今年燕来君未归欲把相思桃锦字夜寒懒上鸳鸯机起来翠袖香罗薄东风满地桃花落
　　江南曲
　　我家江南同野老自纺落毛来苹藻清风满袖读离骚半亩幽畦种香草门前流水鸣溅溅日暮归来自刺船遥山数叠作娬媚落日断霞明晩川雨余汀草涨新绿红衣湿尽鸳鸯浴采莲女儿何处来唱我春风湖上曲瓮头酒熟方新篘白鱼如银初上钩呼儿洗杓醉明月酒酣更作商声讴
　　叶适
　　白纻词
　　有美一人兮表独处陟彼南山兮伐寒纻挑灯细缉抽苦心冰花织成雪为缕不忧絶技无人学只愁不堪嫁时着郑侨呉札今悠悠争看买笑锦纒头
　　汪莘
　　栁枝词
　　缲出丝烟轻袅袅埽成雪帚重垂垂风流举世无过栁总合殷勤把一枝
　　杜旃
　　山有狙行
　　山有狙不可驯山有虎不可亲狙诈非怀徳虎饥须噬人死生托良马信厚称瑞麟野性定难保猛兽终不仁
　　明镜行
　　明镜照形不照影明月照影不照心朱丝委地流水咽寳劒挂壁蛟龙吟二桃画谋恩义絶惨惨严霜飞六月衔石海可填链石天可补君非食莲菂安知此心苦
　　翁巻
　　游仙篇
　　旭日升太虚流光到萌芽旁有五云气焕烂含精华所愿服食之跻身眇长霞带我清泠佩飞我忽车宁为世间游世道纷以拏三山不足期千龄谁云赊悟彼劳生人无异芳春花
　　思逺客
　　渉夏思已深感秋念愈迫思念皆为谁为彼逺行客客行曷辰休怅望朝复夕出门虚有待命驾焉所适邈邈阻前欢悠悠抱今戚中庭一株橘嘉实转金碧爰意花开时花边语离析惜此不忍餐留之候君摘拟君君未来回肠更如拆何当乘梦时傥遂徽容觌
　　寄衣词
　　手织白苎纎且长生着宜热熟宜凉以比妾心齐素洁制成游子逺衣裳君心相厚未相薄衣来还得称君目愿君服之无弃捐暎君顔貌长如玉
　　白纻词
　　翩翩长袖光闪银绣罗帐密流香尘歌分四时舞一色绿觞传处驰金轮急竹繁丝互催逼呉娘娇浓玉无力呵星唤月留夜长十二围屏暖山碧
　　徐照
　　自君之出矣
　　自君之出矣心魂逺相随拆破唐人绢经经是双丝自君之出矣玉琴生尘垢莲子种成荷曷时可成藕自君之出矣懒妆睂黛浓愁心如屋漏防防不移踪
　　春日曲
　　中妇埽蚕蚁挈篮桑叶间小姑摘新茶日斜下前山
　　莫愁曲
　　莫愁石城住今来无莫愁只重石城水曾泛莫愁舟
　　三峡吟
　　山水七百里上有青枫林啼猿不自愁愁落行人心
　　妾薄命
　　初与君相知便欲肺肠倾只拟君肺肠与妾相似生徘徊几言笑始悟非真情妾情不可收悔思泪盈盈
　　征妇思
　　年半为郎妇郎去戍采石又云戍濠梁不得真消息半年无信归独自守罗帏西风吹妾寒倩谁寄寒衣姑老子在腹忆郎损心目愿郎征战早有功生子有防姑有封
　　青鸠词
　　劳劳复劳劳生人半行客今人行古道古道有行役相逢莫等闲相离易疎隔殷勤红杏花彻宵对芳席明年花开人东西青鸠食花旧处啼
　　栁叶词
　　嫩叶吹风不自持浅黄微绿暎清池玉人未识分离恨折向堂前学画睂
　　薛师石
　　渔父词
　　十载江湖不上船卷篷髙卧月明天今夜泊杏花邨只有笭箵当酒钱
　　邻家船上小姑儿相问如何是别离双堕髻一弯睂爱看红鳞比目鱼
　　平明雾霭雨初晴儿子敲针作钓成香饵小蠒丝轻钓得鱼儿不识名
　　春融水暖百花开独棹扁舟过钓台鸥与鹭莫相猜不是逃名不肯来
　　夜来采石渡头眠月下相逢李谪仙歌一曲别无言白鹤飞来雪满船
　　杨栁枝
　　门前杨栁君莫折长于折处生两枝两枝难作一枝合一心分作两心时
　　唯有髙枝髙莫攀不堪攀处只堪看怪得楼头画睂妇春朝长自凭栏杆
　　独于髙处接阳和占得春风分外多须信繁华易披折不如柔弱拂江湖
　　周文璞
　　江南曲
　　郎与新欢浓侬与旧欢熟懊恼对行人当为歌艳曲孤馆闻啼莺日暮胭脂薄芳胶似泥贱那得不行乐雨认巫山气江通滟滪情相逢未多时秋花开古城
　　水仙庙鼓吹曲
　　倚碧栌欵铜铺徳星在南乌尾逋两峯隐天花深草蕍钱唐十余万户皆看史君欢娯虽渉流沙歴炎都入医无闾不如东呉
　　云冥冥雷阗阗横玉转流珠干灵龟入我梦谓君当旋既穷海壖之炎天当饮山中之流泉
　　髙翥
　　田父辞二首
　　啄黍黄鸡没骨肥绕篱绿橘缀枝垂新酿酒旋裁衣正是防男嫁女时
　　少妇挼蓝旋染裙大儿敲葛自浆巾新摘摘笑欣欣相唤相呼看赛神
　　戍妇吟
　　辞家出戍边北望隔青烟怕作沙场梦秋宵不敢眠
　　赵汝鐩
　　瑶娥曲
　　一二三四月如睂积累如梳截半防玉斧昼夜修不彻修伐团镜当空垂十睂有様列象几梳裁春氷镜涵水瑶娥睡起拂菱花埽黛插鬓云绕指敛防亭亭天上妆环佩隐体璆琳锵骖鸾跨鹤舞仙谱子登弹璈飞琼簧天风飕飂冷到骨银河澎浪溅罗袜一轮千古广寒深折尽桂花应白发
</div>
    <div class="pagination">
<a href="御选宋金元明四朝诗_page25.html">上一页</a><span>...</span><a href="御选宋金元明四朝诗_page21.html">21</a><a href="御选宋金元明四朝诗_page22.html">22</a><a href="御选宋金元明四朝诗_page23.html">23</a><a href="御选宋金元明四朝诗_page24.html">24</a><a href="御选宋金元明四朝诗_page25.html">25</a><span class="current-page">26</span><a href="御选宋金元明四朝诗_page27.html">27</a><a href="御选宋金元明四朝诗_page28.html">28</a><a href="御选宋金元明四朝诗_page29.html">29</a><a href="御选宋金元明四朝诗_page30.html">30</a><a href="御选宋金元明四朝诗_page31.html">31</a><span>...</span><a href="御选宋金元明四朝诗_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
