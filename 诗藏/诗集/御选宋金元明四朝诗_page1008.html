<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 1008 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 1008 页/共 1044 页</h1>
    <div class="content">　　灌木隂隂溪水斜溪头鸥鹭浴晴沙春潮退后风生急鱼网船梢挂落花
　　方孔炤
　　天池寺文殊台
　　铁船欲渡石门晓秋光何事闲云绕忽然霁色送东林影子莲花开未了
　　曹履吉
　　藏云晚步
　　浅深丛緑隠僧迦雨过新泉出径斜独倚山门看归鸟几羣揉落白桐花
　　万燝
　　修竹
　　琅玕千亩拂云齐日影参差乱渭溪但恐玉箫风过弄夜来惊散凤凰栖
　　朱泰祯
　　睡鸭
　　緑萍扫罢栁梢齐疎雨斜阳思转迷此际池塘眠正穏风花吹梦过桥西
　　黄尊素
　　马上
　　层氷积雪逗村家半去春光栁未芽一日鸣骢南陌上黄鹂已闹杏头花
　　秋浦草
　　江城三月緑迢迢一片新烟带雨娇送尽王孙何限意偏留明月伴中宵
　　黄承昊
　　过长沟见蜀山湖荷花沿隄二十里有作
　　云山渺渺水滺滺香满长堤物外秋只少若耶溪上女乗潮一弄采莲舟
　　阮大铖
　　偶过长板桥感旧
　　秦淮何处饶寒色长板荒桥霜草多惟有春风寄樊口当筵能唱隔江歌
　　雷塘
　　雷塘无限白杨花寒食西风集暮鸦莫向旧堤窥栁色春锄争上玉钩斜
　　姚希孟
　　秋感
　　秋容已到菊花枝闭户萧然诵楚词憔悴江蓠人不见满庭凉月照相思
　　侯恪
　　送陈集生使南海
　　凤阙春深栁乍齐王孙台畔草萋萋看君绛节天南去驿路晴花送马蹄
　　张玮
　　嘿思仲先约过詹所茶山园以事不偕小诗代讯
　　一径寒云似练开茶烟起处小车来独怜久病闲双屐不踏孤山十亩苔
　　默
　　泥沟驿
　　寒云漠漠月初弯村舍无人户早闗十二楼中愁积雪不知人在贺兰山
　　马任逺
　　抵苏州
　　酒醒梦断旅帆孤逺岸晴波戏浴鳬桥过横塘闻犬吠緑杨影里是姑苏
　　蔡懋德
　　见雁懐人
　　蜀水初来雁影新芦花不肯厌秋贫潇湘此去无多路未有沙鸥作主人
　　毛以煃
　　山隂王伯良久滞京师却寄
　　蛾眉十样逐时新不是东邻亦效颦况是浣纱溪上客那能不忆浣纱人
　　张可大
　　泛海
　　到处啼莺倚棹歌客怀偏向布帆多黄云飞尽天如洗鳌背山前万顷波
　　莫是龙
　　出都逢冯元成驾部道上言别
　　试看归雁与征鸿君自西飞我自东立马道傍无一语祗因双泪洒西风
　　闻冯咸甫游太山诗以赠之
　　平生瓢笠兴何长游到名山喜欲狂日观峯头闻叫啸日穷云海见扶桑
　　朱茂时
　　茌平道中
　　残星数点照人行扑面凉沙惹去尘回首鹊华山尽失又骑羸马过茌平
　　顾斗英
　　秦淮小姬
　　一片春山乍学描纒头初试紫霞绡章台无数青青栁最惹东风是嫩条
　　邬佐卿
　　宫词
　　复道传呼御辇过遥闻仙乐动云和黄金纵买长门赋逝水终惭太液波
　　沈泰鸿
　　春思
　　乱水浮花正掩门花神零落未招魂春心不与春光尽细向罗衫觅酒痕
　　泪洒梨云作雨痕半生春事不堪论游丝怪底无拘束逢着花枝便断魂
　　长安雨后
　　京尘行处是风烟春晓常疑欲暮天惟有濯枝新雨后江南无梦也泠然
　　黄继立
　　初夏
　　杨花初点渡头萍十姊妹花红满屏门前忽见渔舟过风送鸬鷀一阵腥
　　龚朂
　　立秋
　　烟云黯惨仲宣楼荏苒年华逝水流白首乡山千里外满城风雨又新秋
　　黄时
　　孟尝君养士处
　　官桥垂栁嬝阑干古薛遗墟驻马看食客三千容易散至今惟说一冯驩
　　李德继
　　怀包参军
　　极目西来山色秋但闻长笛不胜愁故人家在清江上潮满门前月满楼
　　田艺蘅
　　月夜即席示座客
　　云散江城玉漏遥月华浮动可怜宵停歌不饮君何待试问当年李玉箫【玉箫蜀宫人爱唱王衍宫词月华如水浸宫殿有酒不醉真痴人之句】
　　谢三秀
　　题赵文度画西溪梅花
　　欲雪不雪天凄凄南枝北枝开渐齐因访梅花过桥去始知春在西溪西
　　吴稼竳
　　代寄徐仲容
　　秋雨疎疎滴井梧风吹妾梦到东吴生来自恨青谿近独处无郎似小姑
　　春梦
　　羣书一束枕山楹残雪融檐作雨声春梦不随春水慢片时还到阖闾城
　　薛文炳
　　闲居杂兴
　　最爱江南小满天樱桃烂熟海鱼鲜一声布谷啼残雨松影半帘山日悬
　　呉元乐
　　湖上忆别
　　河桥三月水平津两岸轻波漾緑苹曾向此中伤逺别故人今隔几回春

</div>
    <div class="pagination">
<a href="御选宋金元明四朝诗_page1007.html">上一页</a><span>...</span><a href="御选宋金元明四朝诗_page1003.html">1003</a><a href="御选宋金元明四朝诗_page1004.html">1004</a><a href="御选宋金元明四朝诗_page1005.html">1005</a><a href="御选宋金元明四朝诗_page1006.html">1006</a><a href="御选宋金元明四朝诗_page1007.html">1007</a><span class="current-page">1008</span><a href="御选宋金元明四朝诗_page1009.html">1009</a><a href="御选宋金元明四朝诗_page1010.html">1010</a><a href="御选宋金元明四朝诗_page1011.html">1011</a><a href="御选宋金元明四朝诗_page1012.html">1012</a><a href="御选宋金元明四朝诗_page1013.html">1013</a><span>...</span><a href="御选宋金元明四朝诗_page1009.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
