<!DOCTYPE html>
<html>
<head>
    <meta charset="UTF-8">
    <title>全宋诗 - 第 9402 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9402 页/共 11672 页</h1>
    <div class="content">    所道惟政事，握手意留连。
    车行眼偏瞩，粟畦暨麦阡。
    父老亟来迎，喜色津津然。
    我非当世才，亦复见谓贤。
    临违语益稠，不觉膝自前。
    更愿所以谙，教我理婚由。

杨简　富春龙门
    桑麻迤逦入高原，级级差差水落田。
    树色自分深浅绿，山光都在淡浓烟。
    竹舆渐近钟鸣处，诗句来从鸟语边。
    又是一番新样致，如何写得十分全。

杨简　和陈大著追九日之集
    起兴家山翠作围，紫宸垂旨未容归。
    千峰来献无穷妙，万影相从不敢违。
    碧玉壶中丹叶舞，水晶宫里白云飞。
    凭栏相与谋荒政，第一言无罪岁饥。

杨简　和胡鼓院郊台致斋即事
    联篇杰作大音稀，云朵低垂向巧枝。
    钝学久嗟人去嗟，痴肠一任句来迟。
    断无锦向诗中织，俣有春从笔底滋。
    尽日斋宫云聚散，不知步武是谁移。

杨简　和胡鼓院郊台致斋即事
    虚口徐行上短廊，拂檐巾角触山光。
    高檐踊跃争奇怪，巨笋逢迎效短长。
    山木剪裁青玉色，茶瓯问答素馨香。
    是中空洞无际边，收拾山川尽括囊。

杨简　贺传宪生辰
    奚必生申向岳求，卧龙山水瑞光浮。
    御风天上骑箕尾，持节人间占斗牛。
    岩下光芒惊走电，笔端河汉泻新秋。
    精神已致鸣山雨，更愿为霖遍九州。

杨简　贺传宪生辰
    鄱阳江上是瀛洲，中有神仙暂此游。
    明月襟怀民善颂，浮云喜怒我无留。
    蟠桃一熟三千岁，玉陛重瞻十二旒。
    谙尽民情并世道，从容借箸属君侯。

杨简　贺王使君
    南风薰兮，如其仁兮。
    盎乎惠和，物之乐且欣兮。

杨简　贺王使君
    南风薰兮，人之近兮。
    天温厚之气，以幸吾鄱江之民兮。

杨简　贺王使君
    南风薰兮，于诞之辰兮。
    何以寿之，有南山之椿兮。

杨简　贺王使君
    南风薰兮，无请弗获，
    以幸吾乐平之民兮。

杨简　贺朱倅
    举杯话别几时逢，此事分明鉴象中。
    到处风光无远近，毋言易道有西东。
    轻轻衣湿梅坡雨，款款舟行柳岸风。
    忽忆从游谈笑处，苏公堤上跃花驄。

杨简　嘉定改元久旱得雨诗呈张令君
    底事焦劳偃室中，耕农皋月未施工。
    两龙会合千山暗，数日霖零百里同。
    举手尽称知县雨，何心颂略大王风。
    再生天造奚为报，海有穷时此不穷。

杨简　嘉定改元久旱得雨诗呈张令君
    两日长忧积满中，感深令祷格天工。
    欣欣处处人人喜，渺渺茫茫亩亩同。
    不至伤如无极雅，行当改赋黍离风。
    邑民颂德千和万，毫楮如何可以穷。

杨简　嘉泰昭阳大渊献筑室董孝君祠之西下有湖焉某日溪以董君慈孝而得名
    惜也天然一段奇，如何万古罕人知。
    只今烟水平轩槛，触目无非是孝慈。

杨简　嘉泰昭阳大渊献筑室董孝君祠之西下有湖焉某日溪以董君慈孝而得名
    惜也天然一段奇，如何万古罕人知。
    只今弄月吟风处，孔子明言是孝慈。

杨简　嘉泰昭阳大渊献筑室董孝君祠之西下有湖焉某日溪以董君慈孝而得名
    惜也天然一段奇，如何万古罕人知。
    只今山色连深翠，孔子明言是孝慈。

杨简　嘉泰昭阳大渊献筑室董孝君祠之西下有湖焉某日溪以董君慈孝而得名
    惜也天然一段奇，如何万古罕人知。
    只今步步云生足，底用思为底用疑。

杨简　嘉泰昭阳大渊献筑室董孝君祠之西下有湖焉某日溪以董君慈孝而得名
    惜也天然一段奇，如何万古罕人知。
    只今讲学从游地，一听思为一听疑。

杨简　嘉泰昭阳大渊献筑室董孝君祠之西下有湖焉某日溪以董君慈孝而得名
    惜也天然一段奇，如何万古罕人知。
    殷勤为语从游子，孰是思为孰是疑。
</div>
    <div class="pagination">
<a href="全宋诗_page9401.html">上一页</a><span>...</span><a href="全宋诗_page9397.html">9397</a><a href="全宋诗_page9398.html">9398</a><a href="全宋诗_page9399.html">9399</a><a href="全宋诗_page9400.html">9400</a><a href="全宋诗_page9401.html">9401</a><span class="current-page">9402</span><a href="全宋诗_page9403.html">9403</a><a href="全宋诗_page9404.html">9404</a><a href="全宋诗_page9405.html">9405</a><a href="全宋诗_page9406.html">9406</a><a href="全宋诗_page9407.html">9407</a><span>...</span><a href="全宋诗_page9403.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
