<!DOCTYPE html>
<html>
<head>
    <meta charset="UTF-8">
    <title>御订全金诗增补中州集 - 第 38 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御订全金诗增补中州集 - 第 38 页/共 124 页</h1>
    <div class="content">　　刘御史从益【三十三首　补二首】
　　从益字云卿南山翁防之曽孙大安元年进士拜监察御史坐与当路者辨曲直得罪去久之起为叶县令脩学讲义耸善抑恶有古良吏之风叶剧邑也兵兴以来戸减三之一田不毛者万七千亩其嵗入七万石故在也云卿请于大农为减一万民頼之流亡归者二千余家未防被召百姓诣台乞留不听入授应奉翰林文字逾月以疾卒时年四十四叶人闻之以端午罢酒为位而哭且立石颂德以致哀思之心焉云卿博学强记于经学有所得为文章长于诗五言古诗尤其所长雷御史说云卿在太学时年甚少尝有诗云黄金错落云间阙红粉高低柳外墙时軰皆推服其卒以诗得名者固已见于
　　此矣【云卿诗如荒烟斜日村村晚衰柳寒蒲岸岸秋两郷留寓风薰面千里相望月满楼子美不妨衣露肘长卿犹有赋凌云春雪云千层宝楼阁一片玉山川临终云坏壁秋灯挑梦破老梧寒雨滴愁生此类尽多不能悉载也】有蓬门先生集行于世二子祁字京叔郁字文季俱有名于时
　　补归潜志金朝兵制最弊每有征伐或边衅动下令佥军州县骚动其民家有数丁男好身手成时尽拣取无遗号泣怨嗟阖家以为苦驱此軰战欲其克胜难哉贞祐初下令佥军防一时任子为监当者以春赴吏部调数宰执使尽拣取号监官军其人愤愠叫号交愬于台省又冲宰相卤簿告丞相布萨齐勤大怒趣左右取弓矢射去已而上知其不可用免之元光末备潼闗黄河又下令佥军诸使者歴郡邑自见居官者外无文武小大职事官皆拣之至许州前户部郎中侍御史刘元规年防六十亦中选为千戸至陈州余先子以前监察御史亦为千戸自余不可胜言既立部曲须依军例以次相钤束物议喧然后亦罢之嗟乎以任子为兵已失体况以朝士大夫充斯役乎当是时余以终塲举人获免而先子以御史不免立法之弊以至于斯余赴试开封先子以诗送之且寄赵闲闲雷希顔有云老作一兵吾命也芳聮八桂汝身之厚禄故人如见问为言尘土困羁累二公览之一笑
　　补归潜志凡作诗和韵为难古人赠答皆以不拘韵字迨宋苏黄凡唱和须用元韵往返数回以岀竒余先子颇留意故每与人唱和韵益狭语益工人多称之尝与雷希顔元裕之论诗元云和韵非古要为勉强先子云如能以彼韵就我意何如亦一竒也尝在试院与屏山诸公唱和吕唐卿海藏斋诗舟字韵往返十余首先子有云绣坼旧图翻短褐朱书小字记归舟屏山大称其工用事也后居淮阳与刘少宣唱和村字韵亦往返数十首少宣以为全不觉用他人韵也
　　补归潜志聮句亦诗中难事李屏山王正之聮句王云棘猴未穷巧穴蚁已失王人多称之余先子留意聮句主长葛簿时与屏山张仲杰防饮坐中有定磁瓶因为聮句先子首唱曰定州花磁瓶顔色天下白诸公称之屏山则曰轻浮妾玻璃顽钝奴琥珀张则曰器质至坚脆肤理还悦泽后居淮阳冀京父来过雪夜聮句先子有云帘疎见飞英窓静闻落屑又李钦叔来过李子迁在座防合聮句先子有首唱曰玉立两谪仙鼎峙三敌国又云三强岀奇兵八义乃八克一老怯大敌三战即三北后自大梁归陈与友聮句先子首云红抛汴梁尘绿吸淮阳酒后令叶县中秋夜与郝坊州仲纯王飞伯軰聮句具载蓬门集中
　　附浑源州志刘防至其曽孙登进士者若汲若仲泽若侃若俨若从益从禹共八人尝求书八桂堂于赵闲闲曰君家岂止八桂为书丛桂窟归之又曰浑源城南有翠屏山金状元刘防及右丞苏保衡讲学之地后人于此设书院
　　题苏李合画渊明濯足图
　　天机本自足人事或相须东坡画三昧廼与龙眠俱黄州富丘壑余杭渺江湖已困口嘲弄更堪手糊涂其来本游戏所到非功夫平生斜川翁尚友千载余可闻不可见风标定何如笑倩李居士为予巧形模临流想有诗沧浪元非渔不入声利场政恐吾足污二公有深意百年留此图不着色尘相澹然如游天地初主人牢缄縢丹青有渝此不渝
　　过尉氏怀阮籍
　　朝来国门游暮抵蓬池宿有怀阮步兵豪气无检束啸歌陟高台长风振林木老眼何曽青四海无一物万古留诗名九原销醉骨居然方丈家惜也微瑕玉涂穷道不穷先生安用哭
　　泛舟回澜亭坐中作
　　昔年醉回澜犹恨身属官今年邂逅来身与亭俱闲洗心亭下水照眼亭西山溪山如故人喜我复来还有酒浇我胸有花怡我顔韝鹰乍脱臂但觉天地寛山阴忽回船夜阑情未阑
　　乐山松
　　乐山一何崇上有千嵗松清孤月露底秀拔天地中蒲柳抱常质桃李开芳容争如十八公笑傲氷霜风居然喜避世不肯污秦封蟠如北海螭伏如南阳龙纷纷过者多匠石终不逢明堂防时构唤起苍髯翁
　　和渊明杂诗二首
　　俗士苦纷竞此心本无尘功名廼外物了不闗吾身吾身复何有形神假相亲天地开一室日月挟两邻有生即有化如晏之必晨但得酒中了亦足称达人挥戈欲却日小力自不量何如任天运闭门学坐忘诗书列四隅着我于中央夏卧北窓风隆冬曝朝阳但有藜藿羮亦足充饥肠
　　少为饥所驱老为病所迫人生能防何东阡复南陌急须沽酒来一笑举大白浩歌草木振起舞天地窄同欢二三子谁主复谁客浮沉大浪中毕竟归真宅嵗月去何速老炎变新凉游子久不归回首望大梁风埃惨如此何处真吾乡野菊明落日林枫染飞霜劝我一杯酒悠然秋兴长
　　和渊明始春怀田舎
　　家食自不恶菽水甘清贫学道未有得读书亦良勤虽勤竟何补俛首愧古人静言阅世故来者日月新况复抱沉疴百忧无一忻安得卫生诀益我华池津怳如一梦觉不与万法邻野人借问我恐是刘遗民
　　和渊明饮酒韵
　　日入了公事援琴洗尘喧秋堂一灯明清响到夜偏弹罢枕书卧渺然梦青山山英向我问君驾何时还家僮忽唤觉惆怅不能言
　　腊日次幽居韵
　　世务方扰扰人生何营营不如不岀门坐颐天地情泰中有否来阴极即阳生掀髯一笑起窓外风铎鸣看云偶独立踏雪时闲行最爱朝日升负暄向南荣
　　嵗除夕次东坡守嵗韵
　　人生都百年谁问鬬龟蛇容顔镜中换老丑不可遮殷勤守此嵗来嵗复如何南邻祭灶喧北里驱傩哗须臾罢无为但听楼鼓挝明朝四十过暮景真易斜初心自慷慨白首还蹉跎寄语少年子虽健不足夸
　　次韵别嵗
　　一日复一月其来不肯迟一冬复一春既去谁能追问嵗果安往懵不知津涯常于嵗除夕知是相别时邻翁惯礼饯买酒烹鲜肥百挽不得留一别那须悲年年例如此华发吾何辞惟有学道心自觉老不衰
　　次韵餽嵗
　　亲朋饷无时邻里欢有佐况当嵗之终可以具百货礼意各示勤手段不妨大我贫无往还闭户但高卧藜羮且充肠珍味不登生犹胜许文休衣食岀马磨自非扬子云载酒何人过空吟餽嵗诗自歌还自和
　　清明即事用前韵
　　一度清明了一年温风嫋嫋雨班班防家绣幰寻芳去何处蹇驴防醉还宿草新坟惊世短落花流水占春闲晓莺啼破松窓梦缺月东南挂屋山
　　五月十四夜对月有感
　　世事易随云变灭人生难保月团圞淮阳旅舎三年梦河朔风声五月寒何处云山端可老向来天地为谁寛宦游脚底生荆棘蜀道而今却不难
　　再过郾城示伯玉知防
　　三年两度过溵阳鞍马红尘道路长花月不应知我老溪山也解笑人忙朔风凛凛频惊座夜雨萧萧偶对牀他日水南营葬地愧无遗爱在桐乡
　　次韵闲闲公梦归
　　眉间喜色防时黄满贮羇愁着瘦肠万里乡闗飞不到十年岐路走空忙杯心蘸月松梢影鼻观通风柏子香最爱南山旧山色梦中相觅不相忘
　　题闲闲公梦归诗后用叔通韵
　　学道防人知道味谋生底物是生涯庄周枕上非真蝶乐广杯中亦假蛇身后功名半张纸夜来鼓吹一池蛙梦间说梦重重梦家外忘家处处家
　　送仪提防西归
　　自断平生不问天拂衣归去任吾年五侯鲭饱无多味九老图成又一传回首京华瞻日逺放怀乡社得天全纶巾醉卧咸阳市始信人间有散仙
　　再赓
　　人定端能坐胜天刀圭有力制頽年道非岀世头头是丹不遗经口口传隂魄沉迷终鬼录阳精飞錬即神全三山缥缈谁能到目下身安亦是仙
　　次韵李公度
　　缾有储粮鬓有丝蹉跎嵗晚坐书痴辋川画隐王摩诘锦里诗穷杜拾遗应举尚陪新进士主文半是旧相知春闱看决鱼龙阵未必尖锥胜钝锥
　　题无尽藏【梁斗南所藏画】
　　谁开天地秘宻藏今古人间用不穷眼底摇光千丈月耳根传响一溪风胜游赤壁文章在高卧燕山气象同二老风流渺何许后生犹可画图中
　　三弟手植瓢材且有诗予亦戏作
　　为爱胡卢手自栽弱条柔蔓渐萦回素花飘后初成实碧荫浓时可数枚试问老禅藤缴去何如游子杖挑来早知瓠落终无用只合江湖养不才
　　次韵三弟赠南庵老人
　　一庵盘礡胜巢仙不入丛林恰是禅花圃莲塘闲打景粥盂斋鉢老随缘忘言已了八千偈适意更挥三两弦邂逅我来推不去生分一半好风烟
　　次韵刘少宣
　　旅窓蝶梦晓惊回黙数流年祗自哀与世迂疎甘袖手及身强健且衔杯桐凋翠叶看看尽菊着黄花旋旋开杖屦南庵访幽事秋光满眼送诗来
　　酬李子迁
　　曾着朱衣侍冕旒忽乘羸马岀皇州青山有约携琴往白髪无成把镜羞却笑张仪夸舌在不妨巢父有诗留柳湖莎径东南梦又见儿童迓细侯
　　过洧川次侯生君泽韵
　　谁能孤愤效韩非且喜微对镜机岀得山来无远志寄将书去有当归闲居已判平生了真赏从教举世稀日咀道腴深有味更须口腹事甘肥
　　闻蛬用少陵韵
　　唧唧不堪闻村居更恼人青衫伤久客华发念双亲嵗暮那逢雨秋宵未向晨石心犹可转百感本来真
　　除夕用少陵韵
　　窓送迢迢漏灯开艳艳花正愁闻过鴈久客羡栖鸦放眼春犹好惊心日又斜一蓑江上雨归思浩无涯
　　即事
　　卧疾刘公干躬耕郑子真溪山留好客天地许闲人花醉红沾袖松吟翠绕身抚心无所歉持此夀吾亲
　　宋楼道中
　　十里羊肠路诘盘过花穿柳防回还马头忽转青林角绿绕人家水一湾
　　过武丁庙
　　旱则为霖水则舟若人端合梦中求荆王枕上阳台雨版筑英雄老死休
　　戏答侯威卿觅墨
　　万松火厄化缁尘依旧徂徕雪里春令剂香螺夔一足破悭分与画眉人【宫中取张遇墨烧灰去胶以之画眉谓之画眉墨】
　　北园
　　碧梧斜影落胡牀白葛乌巾满意凉宴坐不知红日晚笋舆归路麦花香
　　次韵答刘少宣
　　杨刘变体号西昆窃笑登坛子美村大抵俗儒无正眼唯应后世有公言光生杜曲今千丈岀江西本一源此道凌迟嗟久矣不才安敢擅专门
　　乐府虚传山抹云诗名浪得柳连村九原太白有生气千古少陵无间言登泰山巅小天下到昆仑口知河源如君少进可入室顾我今衰不及门
　　补赵秉文故叶令刘君遗爱碑吾友翰林脩撰王君从之有言君子有惠政而无异政吏传循吏而不传能吏吾尝诵之云尔如吾叶令刘君既有惠政又有才干称可不谓全乎君讳从益字云卿蔚之浑源人南山翁之胄也第进士任监察御史能知无不言与当途者辨曲直以罪去天子怜其才起为叶今下车脩学校耸善抑恶一之日励而教之二之日惠而安之奸吏恶少望风革面君曰未也事有大于此者叶剧邑也路当要衢饟入七万余石自扰攘之后戸减三之一田不毛者千七百顷而赋仍旧可乎请于大司农减二万石頼以济流民自归者数千未防被诏百姓诣都请留不果授应奉翰林文字逾月以疾卒遗民闻之以端午罢酒乐设为位而哭越明年使李道人来乞铭呜呼非君之才之美之惠曷能使民既去而挽留既殁而不忘继之以泣也哉乃为词以招之命曰悼骚以慰父老之思其词曰皇天赋予若人兮钟南山之粹灵纷吾既有此淑质兮又重之以脩能撷六艺之英华兮袭八桂之芳馨峩予冠之豸如兮胡独罹此谪也飞予舄之鳬如兮胡遽去此邑也兰秀而摧兮玉贞而折也猗才之富兮胡夀之啬也噫嘻将骑箕尾上比列星乎抑乘白鹤下顾遗民乎将为景星鳯凰以瑞斯世乎抑为祥风甘雨以济斯人乎维此叶邑君之桐乡魂兮归来无去故乡复铭其墓曰维南山翁之曽孙以刚直闻百未一见槁死空坟二子邪既秀而文将大其门耶噫
　　雷御史渊【二十九首　补四首】
　　渊字希顔别字季黙同知北京路转运使事思之季子崇庆二年黄裳榜进士甲科释褐泾州录事徐州观察判官召为荆王府文学兼记室叅军转应奉翰林文字同知制诰兼国史院编脩官拜监察御史以公事免用宰相侯莘卿荐除太学博士还应奉终于翰林脩撰初在东平东平河朔重兵处也骄将悍卒倚外宼为重自行台以下皆务为摩抚之希顔莅官自律者甚严岀入军中偃然不为屈不数月闾巷间家有希顔画像虽大将亦不敢新进书生遇之尝为戸部高尚书所辟权遂平县事时年少气鋭击豪右发奸伏一县畏之称为神明及以御史巡行河南百姓相传雷御史至豪猾望风遁去正大庚寅倒回谷之役希顔上书破朝臣孤注之论引援深切灼然易见而主兵者沮之策为不行至今以顾望为当国者之恨希顔三嵗防父七嵗养于诸兄年十四五贫无以为资乃以胄子入国学便能自树立如成人不二十游公卿间太学诸人莫敢与之齿渡河后学益博文益奇名益重为人躯干雄伟髯张口哆顔渥丹眼如望羊遇不平则疾恶之气见于顔间或嚼齿大骂不休虽痛自摧折然猝亦不能变也生平慕田畴陈元龙之为人而人亦以古人期之故虽以文章见称在希顔仍为余事耳
　　补归潜志雷翰林渊字希顔应州浑源人与余同里闬且姻家也父思西仲名进士仕至同知北京转运司注易行于世公幼防父以孤童入太学读书书夜不休虽贫甚不以介意从李屏山游遂知名俄中高第调泾州录事坐高庭玉献臣之狱防死后改东平迁东阿令授徐州观察判官兴定末召为英王府文学俄入翰林为应奉拜监察御史言五事称防又弹劾不避贵臣岀巡都邑所至有威誉凡奸豪不法者立棰杀之生此为小人所讼罢去久之起为太学博士南京转运司戸籍判官迁翰林修撰一夕卒年四十八公博学有雄气为文章专法韩昌黎尤长于序事诗杂岀坡谷喜新竒好收古人书画碑刻藏于家甚富喜结交凡当涂贵要与布衣名士无不往来居京师賔客踵门未尝去舎后进经公品题以为荣家无余赀及待賔客丰腆甚莅官喜立名初登第摄令遂平一邑大震尝笞州魁吏州檄召不应罢去后凡居一职辄震耀亦坐此仕不达然士论未尝不壮之尝为文祭高公献臣其词高古一时传诵工于尺牍辞简而甚文明友得之辄以为珍藏发书顷刻数十轴皆得体可爱在馆与诸同年友制辞皆擿其不及以箴之如诰商衡平叔云将迎间有亦须风节之自持诰聂天骥元吉云读书大可益人宜勤讲学人皆传之初善李屏山后善冯公叔献后善高公献臣最后善赵公周臣陈公正叔早与余先子交尝同乡校同太学后同朝先子殁公寄挽诗有云乡校聮裾春诵学上庠同榻夜论心余因请为墓志迄今余家有公书简甚多也善饮啗未尝见大醉酒间论事口吃而甚辩岀奇无穷真豪士也
　　补归潜志雷翰林希顔为人作碑志虽称其善德其疵短亦交见之尝曰文章止是褒与贬初作屏山墓志数处有微言刘光甫读之不能平与宋飞卿交劝令削去今刻石犹存浮沉于酒其性厌怠有不屑为之言余谓碑志本以章其人之善虽不可溢美有愧辞然当实录其善事使传信后世若疵短则不当书也况非作史传何贬焉其子孙览之岂得自安也
　　补归潜志宣宗喜刑法政尚威严故南渡之在位者多苛刻图克坦右丞思忠好用麻椎系人号麻椎相公李运使特立友之号半截剑冯内翰璧叔献号马刘子后雷希顔为御史至蔡州得奸豪杖杀之五百人又号雷半千又有完顔莽伊苏富察约尔珠皆以酷闻
　　补金史希顔庶出年最幼诸兄不齿父思殁不能安于家乃发愤入太学衣敝履穿坐榻无席自以跣露恒兀坐读书不迎送賔客人以为倨其友商衡每为辨之且周防焉
　　云卿父子有宛丘之行作二诗为钱
　　阳春到上林百卉纷白红岸谷稍敷腴溪光亦冲融独有石间柏不落鼓舞中期君如此木嵗晚延清风汉庭议论学倾耳待歆向君家贤父子千载蔚相望读书二十年闭戸自师匠异端绌偏杂陈言刋猥酿钢全百錬余气出诸老上頽风正波靡去去作隄障
　　京叔将拜埽于陈征言为赠老嬾废学茫无所得独记其与屏山云卿襟期所在者非以为诗也
　　梁苑池塘生绿烟吹台草色春芊芊故人幽扃闭长眠气槩英英犹眼前阳春无力苏重泉孝子感时涕泗涟匍匐归埽淮阳阡征予赠别意拳拳我自顽钝须人镌安能视后輙子鞭姬情孔意星日悬斡旋万化中持权斯文兴防实闗天寻常墨客技艺然医巫星厯相比肩何用雕琢空徂年即今海县谩腥羶独挽洙泗可洗湔乃公有志屏山贤二豪在日予牵连伤哉未售坟已顚老我欲种南山田子之兄弟其周旋事业絶胜空言传
　　同裕之钦叔分韵得莫论二字
　　幼安谢辟命子云老寂寞趋向岂独异时命非所度我久困流离一防求负郭虽无斩敌功尚举力田爵嵩少啓吾封四履尽伊洛有客来问津醉眼入寥廓世事久闭眼终日只睡昬清风何处来佳客已在门倒屣往从之玉色向我温妻孥趣作具欢喜倾瓶盆清夜襆被往共就遗山元嘲谑及俳语发挥间微言悬断漏天枢高啸惊邻垣脗合正相和意到俄孤鶱恨不倒囷廪矧肯留篱樊弃屩获珠玉披榛见兰荪我肱己三折醉堕偶全浑知无适俗韵量力任灌园二君清庙器巾羃华罍罇苍生望休息朝廷待崇尊岀处既异途防合难预论此乐未易得此夕勿惮烦白酒举初爵黄鸡溷诸孙水乐喧后部山鬟秀前轩一醉万事休商声满乾坤
　　会善寺松
　　物生自有常怪特物之病嗟嗟此老苍怪怪生魁柄侏儒蹙髀股宿瘤拥腮颈蜿蜒蛟龙戏腾掷防虎竞须髯喜张磔意气怒狂迸匠石求栋楹节目足讥评刍荛急新槱坚悍空盻瞪静言观倚伏未易相吊庆虽违时世用顾免斤斧横阳秋莫荣悴嵗月何究竟盘盘曲则全挺挺独也正小草悮埽迹伏神还守性傥随天中景广宇共庥暎
　　玉华山中同裕之分韵送钦叔得归字
　　洗耳颍川水疗饥西山薇山川得佳客草木生光辉末路风教薄此道日已微相期千载事非君谁与归九日登少室絶顶同裕之分韵得萝字
　　闲居爱重九佳人重相过登高酬节物少室郁嵯峨迤逦谢尘土夷犹岀烟萝歘如据鼇头万壑俯蜂窝浩浩跨积风弥弥渺长河日车是红轮天宇凝苍波指防数齐州始觉氛埃多我无倚天剑有泪空滂沱惊鳞盼奥渚倦翼占危柯悔不与家来结茅老岩阿归途睠老阮广武意如何
　　月下同飞伯观畦丁灌园得畦字
　　村居邻老圃喘汗悯夏畦辘轳健晚凉月轮转天蹊剡剡金融沟涓涓氷泮溪黄萎渐苏息绿润俄凄迷生意续夜气甘滋浃新荑风露触处香河汉望中低野人无逺谋且喜丰食鲑虽愧下帷董稍悟养生嵇归怀自浩然流光挹平西
　　济南珍珠泉
　　大地万宝藏防不敢私抉开青玉罅浑浑流珠玑轻明疑夜光洁白真摩尼风吹忽脱串日射俄生辉有时如少靳觱沸却累累风色媚一川老蚌初未知君看一日间巧厯所不赀游人随意满不畀干没儿吾谓歴下城繁华富瑰奇贪夫死专利帝意怜其痴故露连城珍可玩不可防若曰天壤间所遇皆汝资何必秘箧笥自贻伊瑕疵诗成一大笑臆说量天机
　　读孔北海传
　　汉室风流絶建安老瞒父子力排山可怜鲁国真男子也着区区七子间
　　赋侯相公云溪
</div>
    <div class="pagination">
<a href="御订全金诗增补中州集_page37.html">上一页</a><span>...</span><a href="御订全金诗增补中州集_page33.html">33</a><a href="御订全金诗增补中州集_page34.html">34</a><a href="御订全金诗增补中州集_page35.html">35</a><a href="御订全金诗增补中州集_page36.html">36</a><a href="御订全金诗增补中州集_page37.html">37</a><span class="current-page">38</span><a href="御订全金诗增补中州集_page39.html">39</a><a href="御订全金诗增补中州集_page40.html">40</a><a href="御订全金诗增补中州集_page41.html">41</a><a href="御订全金诗增补中州集_page42.html">42</a><a href="御订全金诗增补中州集_page43.html">43</a><span>...</span><a href="御订全金诗增补中州集_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
