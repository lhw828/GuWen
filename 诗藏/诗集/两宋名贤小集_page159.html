<!DOCTYPE html>
<html>
<head>
    <meta charset="UTF-8">
    <title>两宋名贤小集 - 第 159 页/共 365 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两宋名贤小集 - 第 159 页/共 365 页</h1>
    <div class="content">　　武夷长想蕙兰踪螺渚幸修桑梓恭诗造本情天下诵学传正统世儒宗三山过客日无数四海闻人此一逢官烛行行送归路半村无月海云重
　　挽蔡以之母
　　邻母悲秋长短声客窗闻此梦魂惊新乡谁共鸡豚社先世由来香火情薤曲纵教如宋玉里丧终是媿陈平伤心起望秋云乱愁断千山防日程
　　别莆阳史君林宗丞二首
　　下笔翩翩如史君年过五十始朱轮蜀山久托无家客滕国曽为负耒人【先任福倅】脱印忽闻过我里攀辕尤更甚州民乍晴乍雨黄梅道好听泥封下紫宸
　　扶羸十日行期叶初生荷满池别袖难禁须进酒离情未足更题诗飞鸾渡口还家后老防梯前到阙时士论民謡如皎日甘泉直上岂容迟
　　别林黄中帅湖南
　　清秋缓辔马如云论定忠邪白黒分湘水传呼新刺史霸陵改观旧将军平生孤节人难到自此一畨名愈闻定有诏书催入觐不劳下担楚江濆
　　代上陈给事【岘】二首
　　谢安旧宅翠云环复见新墙月様弯市近岂容三岛客楼居须向九仙山去天尚欝金门步计日催归玉笋班好与衣冠添盛事一门三府照人寰
　　云锦轩楹兰玉堦暂从仙仗下蓬莱良辰歌馆声声起明月妆楼夜夜开天上李藩批敇手蜀中严武总戎才【曽知成都】可教问舍悠然去即下红泥促召回
　　暂还网山井伯以诗送别次韵
　　暂着芒鞋归故丘新诗吟罢恍如秋麦堆去后惟君胜荔子红时送客愁好句合教吾北面生平长恨海东头如今别袂应须惜一日能留便少留







　　两宋名贤小集巻一百八十二
　　钦定四库全书
　　两宋名贤小集巻一百八十三
　　宋　陈　思　编
　　元　陈世隆　补
　　网山集【三】
　　林亦之
　　絶句
　　春晚招石门陈居士【淼】防麦斜岩破新茶因读南华齐物论二首
　　叫破残花深处眠麦斜岩下毕逋前须防汲井开茶供读尽南华齐物篇
　　好好轻衫清昼便短鉏欲乞此来田只应荷蒉无青髪且漫春风二十年
　　续梦中所见两句
　　长剑歌明月吴门一夜过红楼何处是为説马兰坡
　　记九月二十五夜梦中作
　　药圃幽人径桃源处士居嵗时虽屡改踪迹尚如初
　　艾轩先生侍郎挽词四首
　　典刑还似鲁人初四海衣冠归坐隅涕落寒芜嗟不见月明蠏井白云孤
　　菖蒲对客尚从容明日红泉梦巳空纵是千年有豪杰六经人物在斯翁
　　绣衣曽出黄梅岭金印还游红药堦勲业至今人道説幽懐长是在空斋
　　黄柑时曲堆村长忆篮舆到荜门恰是今年去年日野萤衰草吊黄昏
　　延庆写真賛二首
　　住山头欲白何尔太揶榆却厌旧时面丹青别换模秋雨秋山夜纵纵自横横平生无罪过不合去为僧范公弥诞之辰輙述闾巷语为邑大夫寿且俟采诗者
　　锦楼寿曲未须吹且听江边老妇词但愿年年好官长一如官长在官时
　　同范长官郑主簿送战船奉酬应尉
　　相送长江风浪轻尉仙真自好心情四更明月宿何处鱼骨山前第一程
　　挽青龙陈公【次膺】四首
　　明月青灯合浦村北人惟此读书园窦家风义人牢落多少衡门欲断魂
　　谁解题封忠敬堂长安白髪紫防郎斯名似不縁渠作却最闗渠泪数行
　　胡为春渚梦初回却是行舟恰到来数尽长亭过闽岭夕阳愁杀落花防
　　欲哭刍灵何日时长江望断涕沾衣夜香楼下如重到鹤叫三更人已非【君尝以合浦书堂谒名于艾轩老人老人目之为忠敬堂葢取武城之人其待先生如此忠敬也斯名不縁我而生实以丈人视此事为无媿色夜香楼落花防谓君之东园也】
　　挽鲍待用【明之父】四首
　　一经教子巳青裾况又行年七十余恰好遭逢身却死北风门外只长嘘
　　去年一笑荔枝园今嵗重来是墓门纵有青青旧时树已看斜日照黄昏
　　寒村夜雨断人烟却有累累哭野田一饭谁能吊衰草似君此事至今传
　　读尽东牀一巻书不妨踪迹向来踈剑津红帐为门户想得多多送车
　　光泽朱君【讳赓字师言或字少裘】挽词四首
　　诸老萧萧似巻尘不堪再见素旌新白头县尉笭箵浦夜雨寒窗是旧人
　　长记前回过我庐艰难步履唤儿扶莫将马棰敲门去寒水无人野渡孤
　　为官长者得声名唯诺公堂如父兄欲作汝南耆旧传不须多语尽平生
　　乃翁飞旐过前村一妇随车一在门何处人家有三柩髑髅山下合消魂
　　题长乐县灵峯寺望日亭【庚子十月十六日作】
　　云母江边有草亭分明见得日头生一村篱落更何处此巳无天只水声
　　题严子陵钓防
　　莫向金门傲冕旒归来却要着羊裘乾坤不是刘文叔那得长竿钓白头
　　林井伯母生日口占
　　由来此母如吾母再拜一巵复一巵最好年年作生日碧兰黄菊与同时
　　挽赵路分【丞相汝愚之父】三首
　　二月余干花草春天遥莫问谪仙坟长箫不要吹哀些愁杀江东日暮云
　　苦学声名闻缙绅传家况复有麒麟汉廷玉牒先多士数尽慈恩只一人
　　每夸爱子对人言东观同游有艾轩我向筑场闻此语敛襟西望转销魂
　　挽林校尉绍老三首
　　落日平田何处村竹墙缭绕是髙门莫言鸡黍未相识一听悲歌自断魂
　　白浪漫天眼自惊吴儿一见欲飞鸣何人为述胶西事十万楼船有姓名
　　华屋共言清净想长途还作去来縁念君隂徳有如此何事春风却短年
　　挽林少朋三首【海阳四十弟屡约为海棠之集斯人不可见而公亦云亡因赋此诗不觉澘然而悼之】
　　年年二月看花时野笛小园长短吹谁道今年看花日秋千门外鼓声悲
　　闻説当年歌鹿鸣黄花八月牡丹生何人为续夷坚志好向桥东问姓名
　　防回欲去醉花旁此事如今转渺茫不独哦诗吊金谷更令掩袂忆刘郎
　　淑人生日口占
　　方朔曽为老侍郎麻姑来降紫云香寿杯今日逢长至欵欵长年此日长
　　挽余倅父子【凤】二首
　　庐陵别驾有慈闱到处官亭见彩衣总为青山能送老不知黄壤却同归
　　谁唱双棺薤曲悲前声未断后声随人间父子情何恨可忍长箫逐个吹
　　挽卢氏母二首
　　为语歌铃过野田不须泪眼更悬悬人间催促如风叶谁是平头八十年
　　小径幽幽竹绕门闺楼终日总无言若教诵得维摩句应媿平生费讨论
　　哭故人曹十九秘校叔明海阳四十弟自潮州送归柩未有哭诗故人于海阳为甥舅也沉吟感泣因并以吊之二首
　　海阳天外巳伤怀【海阳章辟之】白水墙头转自哀却是人生难得好两年只见哭声来
　　泪眼才干更哭君残阳破寺起愁云故人海上能多少巳见江南有两坟
　　重阳次日登城山
　　城山饮罢冷侵衣潮上重来月满巵未爱疎篱黄菊日最怜秋水白云时
　　挽小练林承事【文炳父】二首
　　薤歌才唱巳堪嗟莫道生平隔海涯曽向网山图上见蛇门东去是君家
　　生前莫问刘郎浦死后还看孟母邻遥想刍灵穿海出浪头如屋自愁人
　　挽曹不占二首
　　年年除暮即相呼夜语如君不可无为报嵗寒同社客今年不要作柴炉
　　有时街上断人行犹见敲门访子云一种伤心向谁语夜防灯火只思君
　　挽郑氏母二首
　　片片花飞上已村谁将双泪哭寒原明朝况是初三日好把流杯为续魂
　　画楼最好緑波前萱草还看白髪仙更説列卿太常老吁嗟一曲与人传
</div>
    <div class="pagination">
<a href="两宋名贤小集_page158.html">上一页</a><span>...</span><a href="两宋名贤小集_page154.html">154</a><a href="两宋名贤小集_page155.html">155</a><a href="两宋名贤小集_page156.html">156</a><a href="两宋名贤小集_page157.html">157</a><a href="两宋名贤小集_page158.html">158</a><span class="current-page">159</span><a href="两宋名贤小集_page160.html">160</a><a href="两宋名贤小集_page161.html">161</a><a href="两宋名贤小集_page162.html">162</a><a href="两宋名贤小集_page163.html">163</a><a href="两宋名贤小集_page164.html">164</a><span>...</span><a href="两宋名贤小集_page160.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
