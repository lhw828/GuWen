<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 22 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 22 页/共 1044 页</h1>
    <div class="content">　　江鼍吹浪江水急雷师鞭鼔旌旗湿黒云驾雨霹雳鸣怒龙拏空半天立须臾隂云空四垂广寒殿冷风披披玉觞燕罢王母归红鸾簇扇香雾飞
　　木芙蓉歌
　　吴江十月霜华浅秋空无云霜日暖芭蕉树暗帘幕垂木芙蓉开红婉婉银牀露重梧叶飞金钱埽地秋兰萎无人自对秋风笑黄蜀葵花不同调慢緑妖红解醉人徐娘未老秋娘少少年时节欢乐多红莲影落秋江波若邪女儿白如玉夜半采莲闻棹歌惊风吹浪鸳鸯起回头日月飞梭里对花不饮今蹉跎泪湿秋风当奈何
　　王庭珪
　　仙人春宴曲
　　髙楼玉佩揺春风银槽压雨珍珠红天留晓月十分魄飞光下照仙人宫瑶姬半醉挝鼍鼔防凤吹笙黄鹤舞双成翠袖织藕丝麻姑行厨擘麟脯金盘烧蜡夜未央从妃进果蟠桃香坐上花开人未老他日重来花更好三千年后忽相逢再约羣仙醉蓬岛
　　吕本中
　　怨歌行
　　借君手中板为君歌一辞辞中宛转君不晓为君説尽长相思轻霜夜度呉城暖枫叶芦花秋意晩万里春随驿使归十年梦逐佳人逺当时笑语似儿剧象牀玉手无消息古岸风江千里船咫尺春愁那得怜君不见信陵门下客侯嬴不用今头白
　　效古乐府二首
　　君住长江邉妾上长江去长江日夜流相思不相顾长江日夜流妾心终不改谁谓江头人相思不相待
　　拟古乐府
　　髙堂陈八音同聴不同乐狂飙送鸿鹄万里翔寥廓一去三十年事事非前约当时緑绮琴尘埃无处着时节非不乆此意但如昨
　　别离行
　　城头草木日夜黄九月北风天雨霜月色入尸侵我牀美人乃在天一方旧游可乐不可忘恨君不随雁南翔恨妾块守此空房晓风忽来吹梦长梦中与君还故乡黄金为屋玉为堂与君更笑亿千塲不湏合佩双鸳鸯
　　秋夜行
　　八月九月啼寒螀十月北风天雨霜客游无聊思故乡书来不来空断肠鸿飞何为满夕阳举头揽取明月光置我堂上方尺牀满酌玉杯碧淋浪唤取姮娥来共尝人间欢乐夀命长不湏辛苦老桂傍
　　田家乐
　　东家西家蚕上簇南邨北邨麦向熟小儿腰鎌日早归大儿去就田间宿斗酒相邀不为薄隣翁相对且斟酌圣主当阳亿万年年年嵗嵗田家乐
　　陈与义
　　古别离
　　东门桞年年嵗嵗征人手千人万人于此别桞亦能堪几人折愿君遄归与君期要及此桞未衰时
　　曹勋
　　补乐府十篇【并序】
　　夫小雅废而颂声寝王泽竭而诗不作何则治乱之迹殊而哀乐之情变也故箫韶歌虞鸟兽率舞靡靡歌殷滛湎流化是知吟咏情性关乎盛衰叅诸天地俯仰疾徐接于影响形于风化传以为动天地感鬼神不亦信哉予读古史见六代之乐及览外传自宓羲以至于商皆有其名而亡其辞唐元结尝第而补之惜其文胜理异予志于古而不及见者也因申其名义补而发之庶几一唱三叹当有赏音者存焉云尔
　　帝宓牺氏之乐歌【网罟以利民也】
　　网兮罟兮惟田渔时兮食兮民之须以享以祀兮燔祭有余
　　帝神农氏之乐歌【丰年报帝功也】
　　丰年告成百谷用登匏笾既盈黍稷既馨昭假是膺
　　帝有熊氏之乐歌【云门纪瑞应而昭灵命也】
　　于昭上帝灵命有赫其命维何卿云五色翩如游龙萃如山崇来临来止愓然有颙惟钦惟畏廼只廼庸肇建官师神民肃雍
　　帝少昊氏之乐歌【九渊泽及飞沈也】
　　鸟飞于天鱼跃于渊侯其尸之其然而然物之生矣时其殖矣职其宜矣安其居矣神之降依昭格左右霜露所霑罔不在宥
　　帝髙阳氏之乐歌【五茎万物遂其性而遍诸嘉生也】
　　悠悠上天罔不覆濩兮芸芸动植靡不康阜兮三光全兮五谷熟兮神顾歆兮吾人昌兮防上帝之功兮畴依
　　帝髙辛氏之乐歌【六英草木畅茂而被其光华也】
　　时雨蒙蒙自西及东日月所至罔不率从田有黍稷原有榛栗尊卑秩秩民有家室惟天冲冲惟天崇崇允执厥中臻于大同
　　帝陶唐氏之乐歌【咸池徳施周普而流于罔极也】
　　鸿惟烈祖启廸后人皇皇上帝俾子字民民协平康帝命式臧宅彼陶唐光于万方万方亿宁亦莫我敢承如天之运如日之升孰知其极兮不可得而名不可得而称
　　帝有虞氏之乐歌【大韶能绍帝尧之徳而同于无为也】
　　草木繁橆兮隂雨膏之百谷丰衍兮寒暑成之万物防理兮元凯驯之顾否徳之弗类兮敢不允恭以承之庶揖让以救争兮传诸罔极世不乏圣兮维皇与直俾帝尧之至公兮终惟斗之不忒
　　夏后氏之乐歌【大夏美其功利之大而民歌乐之也】
　　于皇上圣临御有赫洪流汤汤弗降弗辟命于帝庭纉服是膺随山濬川海隅攸宁五服既宅贡有常职恩覃遐荒惟帝之力元圭告功敢不承式地平天成垂休罔极
　　有商氏之乐歌【大濩美其宁乱救民而能覆防之也】
　　维天有光式彼大商俾正以尔万方万方其乂易乱为治至于上下鸟兽草木罔不安遂帝命是膺圣政日新佑我烈祖以克相尔后人
　　琴操十首【并序　録三首】
　　唐韩愈依古述琴操十篇词存而义不复槩见又声谱仅可传其彷佛而莫知其由是故悲思怨刺抑扬折衷皆不知其防夫所谓操者言其志节之不可以变而众人之莫我知而一归于时命将感激以自伤寄之于声音者也大抵皆圣贤愤懑之所为作也今依韩愈先后之次复述十首各冠其事于首篇云尔
　　猗兰操【孔子伤不逢时作】
　　猗嗟兰兮其叶萋萋兮猗嗟兰兮其香披披兮胡为生兹幽谷兮不同云雨之施纷霜雪之委集兮其茂茂而自持猗嗟兰兮
　　雉朝飞操【牧犊子行年七十无妻见雉双飞感之而作】
　　雉兮朝飞鸣声相随朝刷其羽兮夕哺其儿虽有风雨兮莫或仳离嗟余之人兮曽莫汝为
　　别鹤操【商陵穆子取妻五年无子父母欲其改娶其妻闻之中夜悲啸穆子感之而作】
　　明月皎皎兮霜风凄凄摧云翼兮天之涯望昆丘之路兮不可以同归子其弃予兮子将畴依月皎皎兮风凄凄
　　陇头吟【并序】
　　古乐府有名无词因补之
　　乌落黄云塞草秋陇头之水东西流水声呜咽鸣啾啾马闻思旧枥人闻思旧丘年年征战无时休谁能到此求封侯
　　白头吟【并序】
　　昔百里奚去虞佣赁自给秦以五羊之皮赎归任以国政后悦秦女而疎其妻司马相如游宦不遂文君奔之后因其资得极意于文词及贵悦茂陵女子文君见弃作白头吟以伤之
　　相如素贫贱羽翼依文君一朝富贵擅名价文君见弃如束薪五羖自佣赁释褐归强秦鸣钟列华屋膳羞罗八珍厌此糟糠妻悦彼新美人二子既失意瑶瑟流埃尘促轸不成曲未唱先眉颦一发动三叹泪下霑罗巾通宵坐披衣夙昔谁与陈愁叹不复道平明白头新
　　梁父吟【并序】
　　昔人有壮嵗从军老而还家穷独无依晨行泰山下因疾哀歌以自伤后人感之陆机沈约皆有此作叙时运流迈君子履信思顺悲感之意因申而广之为变体云
　　晨行泰山下兴懐念梁父欲往失所从荒涂亘今古却立空踟蹰忧来谁与语日暮遵归涂冥冥暗风雨错莫伤懐抱仅得依门户幡然赓长謡培塿隘齐鲁何当执策从銮旗翊賛登封继三五
　　夜坐吟
　　空堦夜滴秋宵雨雨入芭蕉动窗戸佳人愁寂坐幽闺良人万里勤征戍勤征戍在何处五载乗邉守当路汉家新筑受降城戍卒还家免租赋归来且莫叹白头浊酒狂歌醉朝暮
　　长夜吟【并序】
　　昔魏公子信陵君招贤下士救垂亡之赵挫虎狼之秦连诸侯之师西向以报秦人固守防伏而不敢岀安厘王畏公子之贤遂罢公子兵公子恐近祸因与賔客为长夜之饮余悲公子之志作长夜吟以申之
　　智士名不足愚夫乐有余况复冬夜长风雪迷通衢美人邀我饮清酒开玊壶明眸艳红烛流盼光四隅萦风转修袂逸响縁绮疏龙香满珠阁兰气生罗襦遗簮复堕珥笑语相迎扶回头问公子不醉将何如
　　长吟续短吟
　　桐花叶密春风老长门路暗迷芳草萤烛流辉露湿光蟾蜍景落莎鸡晓金乌出谷上蟠桃别院笙箫歌未了九华烟满醉杨妃樊姬静聼鸡声悄旧人且莫妬新人别有蛾眉更妍巧
　　三峡流泉歌【并序】
　　古词皆云琴集云初阮咸所作今新而补之
　　草木揺落兮露为霜三峡之水兮流汤汤我欲絶之兮恨无梁邈佳人兮天一方明月皎皎兮泉流汤汤
　　櫂歌【并序】
　　李白文集有金陵翫月醉着紫绮裘乌纱巾与酒客数人櫂歌秦淮往石头访崔四侍御因作櫂歌行以纪之
　　谪仙醉揖金陵月浩歌目送飞鸿絶江城樽爼照清辉楼台忽作烟霞宅长杯引竭北斗空呉歈楚舞无顔色行行倒着紫绮裘径上兰舟岸纱帻笑谈欬唾惊鱼龙歴块羣山看灭没石头水底度氷轮迢迢辗破澄空碧左囘右盼生英风聫袂招邀尽狂客相将醉卧緑萝烟三山不动鳌无力秦淮寂寂江月空人物风流难再得
　　三妇艳歌
　　大妇双绮襦中妇红罗裾小妇服翡翠理曲调笙竽良人幸安坐美酒倾玊壶
　　大妇织云锦中妇绣鸳鸯小妇独无事对镜理红妆良人幸安坐帐暖自添香
　　日出引
　　云冥冥风凄凄绮疏未白鸡已啼角声才断辟朱扉辟朱扉欵朝日君王劒佩朝诸侯赫赫明明光万国
　　思归引
　　嵗峥嵘以髙逝兮辰一往而不返夫君胡为乎伏幽陵而连蹇邈佳人之懐余兮防余马之不前亘川涂之修阻以纷错兮积雪漫漫而闭天期百舎之不息兮命予驾而勉旃
　　结客少年塲行
　　结客少年塲骅骝从骕骦鬭鸡横大道猎骑卷平冈防姻聨卫霍賔客纷金张报仇通姓字排难匿行藏功名看寳劒富贵珥貂珰逸气淩秋鹗清才负锦囊诙谐惊四座议论骇诸郎日暮平康里花隂醉满牀
　　圣人出【并序】
　　古乐府有题无词今补之
　　升太防法璇玑辟紫宫清九围甄符命以膺厯廓氛祲而建灵旗混同书之文轨兮纳民物于雍熙噫嘻惟仁惟义则吾知其能所以保持
　　上云乐
　　真王严仗卫清道表前旌翠辇浮龙藻霜戈丽虎兵哀笳鸣广路警跸过曾城后乗超王屋前除上玉京诸天观鼔节列圣肃仪形朝谒虚皇罢麾幢下穹青搜兵宁紫戸阅籍按黄庭十洲皆承事九宇仰裁成暇豫迎春宴还宫召百灵緑室陈歌舞阳台焕日星玉酒浮樽满天花覆坐馨宫謡洞真唱遐览悲劫龄俯盼红尘子起灭轻浮萍
　　龙笛曲
　　美人满酌金屈巵劝我行乐当及时艳歌流舞扬光辉扬光辉照春日夀万春欢未毕
　　春江行
　　浦屿连芳草天桃间桞堤征鸿下天际游女过前溪鱼没惊防影林疎闻鸟啼王孙聫绣骑童子解香觿吴姬笑留饮同指画桥西
　　艳歌行
　　阳春丽华旦杲日延清晖庭前夭桃花灼灼流芳菲佳人惜良辰游子行不归君看夭桃花芳菲能几时
　　歩月謡
　　太清天宇清且髙皎然氷鉴悬层霄绛河水浅阆风息蟾光度景揺金鳌仙人纵驾游八极凤箫歌吹鸣嘈嘈星宫月殿风马逺珠华露湿旌旄冷还虚按辔窥尘寰波里三山银浪卷
　　游仙謡
　　羽盖承流景飙轮泛紫霞前旌绛霄队驻节王母家真童发清謡云表翔哀笳楼台上清汉服防明珠华万春若朝菌欢乐庸可涯瑶席未终醼零落蟠桃花
　　美女篇
</div>
    <div class="pagination">
<a href="御选宋金元明四朝诗_page21.html">上一页</a><span>...</span><a href="御选宋金元明四朝诗_page17.html">17</a><a href="御选宋金元明四朝诗_page18.html">18</a><a href="御选宋金元明四朝诗_page19.html">19</a><a href="御选宋金元明四朝诗_page20.html">20</a><a href="御选宋金元明四朝诗_page21.html">21</a><span class="current-page">22</span><a href="御选宋金元明四朝诗_page23.html">23</a><a href="御选宋金元明四朝诗_page24.html">24</a><a href="御选宋金元明四朝诗_page25.html">25</a><a href="御选宋金元明四朝诗_page26.html">26</a><a href="御选宋金元明四朝诗_page27.html">27</a><span>...</span><a href="御选宋金元明四朝诗_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
