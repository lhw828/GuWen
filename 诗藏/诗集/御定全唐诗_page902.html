<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 902 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 902 页/共 1083 页</h1>
    <div class="content">


　　御定全唐诗巻七百三十二
　　钦定四库全书
　　御定全唐诗巻七百三十三
　　李密
　　李密京兆长安人隋末以父寛荫为左亲侍宇文述劝令学因谢病读书尝乘一黄牛被以蒲鞯挂汉书一帙于角上一手捉靷一手翻巻越公杨素见而异之语其子感倾心结纳及感举兵迎密为谋主兵败亡命集众据洛口自号魏公移檄州郡后为王世充所败归唐拜光禄卿封邢国公行至桃林惧诛将叛史万宝遣副将盛彦师追斩之诗一首
　　淮阳感怀【本传云初密与杨感同反感败密被获用计得脱诣淮阳变姓名为刘智远聚徒教授郁郁不得志为五言诗诗成泣下数行人恠之告捕乃亡去】
　　金风荡初节玉露凋晩林此夕穷涂士郁陶伤寸心野平葭苇合村荒藜藿深眺听良多感徙倚独霑襟霑襟何所为怅然怀古意秦俗犹未平汉道将何冀樊哙市井徒萧何刀笔吏一朝时运会千古传名諡寄言世上
　　雄虚生真可媿
　　孔徳绍
　　孔徳绍会稽人有清才事窦建徳初为景城丞后为内史侍郎典书檄建徳败太宗诛之诗十二首
　　南隐游泉山
　　名山狎招隐俗外逺相求还如倒景望忽似阆风游临崖俯大壑披雾仰飞流岁积松方偃年深椿欲秋野花开石镜云叶掩山楼何须问方士此处即瀛洲
　　行经太华
　　纷吾世网暇灵岳展幽寻寥廓风尘逺杳冥川谷深山昏五里雾日落三华阴疎峰起莲叶危塞隐桃林何必东都外此处可抽簪
　　夜宿荒村
　　绵绵夕漏深客恨转伤心抚无人听对酒时独斟故乡万里絶穷愁百虑侵秋草思边马绕枝惊夜禽风度谷余响月斜山半阴劳歌欲叙意终是白头吟
　　王泽岭遭洪水
　　地籁风声急天津云色愁悠然万顷满俄尔百川浮还似金堤溢翻如碧海流惊涛遥起鹭回岸不分牛徒知怀赵景终是倦阳侯木梗诚无托芦灰岂暇求思得乘槎便萧然河汉游
　　登白马山防明寺
　　名岳标形胜危峰逺郁纡成象建环极大壮阐规模层台耸灵鹫髙殿迩阳乌暂同游阆苑还类入仙都三休开碧岭万户洞金铺摄心罄前礼访道挹中虚【一作衢】遥瞻尽地轴长望极天隅白云起梁栋丹霞映栱栌露花疑濯锦泉月似沈珠今日桃源客相顾失归途
　　送舍利宿定普岩
　　仁祠表虚旷祗园展肃恭栖息翠微岭登顿白云峰映流看夜月临峰听晓钟涧芳十歩草崖阴百丈松萧然遥路絶无复市朝踪
　　观太常奏新乐
　　大君膺宝厯出豫表功成钧天金石响洞庭管清八音动繁会九变叶希声和云留睿赏熏风恱圣情盛烈光韶濩易俗迈咸英窃吹良无取率舞抃羣生
　　赋得渉江采芙蓉
　　莲舟泛锦碛极目眺江干沿流渡檝易逆浪取花难有雾疑川广无风见水寛朝来采摘倦讵得久盘桓
　　赋得华亭鹤
　　华亭失侣鹤乘轩宠遂终三山凌苦雾千里激悲风心危白露下声断防中何言斯物变翻覆似辽东
　　送蔡君知入蜀二首
　　金陵已去国铜梁忽背飞失路逺相送他乡何日归灵关九折险蜀道二星遥乘槎若有便希泛广陵潮
　　落叶【一作孔绍安诗】
　　早秋惊叶落飘零似客心翻飞未肯下犹言惜故林
　　句
　　谁分菱花影还看蓬鬓秋【照镜见白发诗式】
　　郑颋
　　郑颋荥阳人为王世充御史大夫太宗围城时乞为浮屠世充恶而杀之诗一首
　　临刑诗
　　幻生还幻灭大幻莫过身安心自有处求人无有人刘斌
　　刘斌南阳人有词藻尝与虞世南孔徳绍刘孝孙等结文会事窦建徳为中书舍人又事刘黑闼及败没突厥中诗四首
　　和谒孔子庙【一作李百药诗】
　　性与虽天纵主世乃无由何言泰山毁空惊逝水流及门思往烈入室想前修寂寞荒堦暮摧残古木秋遗风暧如此聊以慰蒸求
　　和许给事伤牛尚书
　　名臣不世出百工之所求况乃非常器遭逢兴运秋符彩照千里铨衡综九流经纶资百物樽俎寄皇猷韶濩倾复理典礼紊还修虽贞栋梁任兼好艺文防伫闻和鼎实行当奉介丘髙衢翻税驾阅水遽迁舟传呼更何日曵履闻无由归魂藐脩路征櫂舣防沟林薄长风惨江上寒云愁夜台终不曙遗芳徒自留
　　送刘散员同赋陈思王诗得好鸟鸣髙枝
　　春林已自好时鸟复和鸣枝交难奋翼谷静易流声间关才得性缯缴遽相惊安知背飞逺拂雾独晨征
　　咏山
　　灵山峙千仞蔽日且嵳峩紫盖云阴逺香炉烟气多石梁髙鸟路瀑水近天河欲知闻道里别自有仙歌刘辟
　　刘辟字太初擢进士第佐韦臯西川幕后代为节度使以叛诛诗二首
　　登楼望月二首
　　圆月当新霁髙楼见最明素波流粉壁丹桂拂飞甍下瞰千门静旁观万象生梧桐窗下影乌鹊槛前声啸逸刘琨兴吟资庾亮情游人莫登眺迢递故乡程
　　皎洁三秋月巍峩百丈楼下分征客路上有美人愁帐巻芙蓉带帘褰玳瑁钩倚窗情渺凭槛思悠悠未得金波转俄成玉筯流不堪三五夕夫壻在边州
　　黄巢
　　黄巢冤句人举进士不第广明作乱破京都后灭于泰山狼虎谷诗三首
　　题菊花【贵耳集巢五岁时侍其翁与父为菊花诗翁未就巢信口曰堪与百花为总首自然天赐赭黄衣父怪欲击之翁曰可令再赋巢应声云云】
　　飒飒西风满院栽蘂寒香冷蝶难来他年我若为青帝报与桃花一处开
　　不第后赋菊
　　待到秋来九月八我花开后百花杀冲天香阵透长安满城尽带黄金甲
　　自题像【陶谷五代乱离纪云巢败后为僧依张全义于洛阳曾绘像题诗人见像识其为巢云】
　　记得当年草上飞铁衣着尽着僧衣天津桥上无人识独倚栏干看落晖













　　御定全唐诗巻七百三十三
　　钦定四库全书
　　御定全唐诗巻七百三十四
　　罗绍威
　　罗绍威字端已魏州贵乡人宏信之子唐末官魏博节度使封邺王入梁累拜太师兼中书令集五巻今存诗二首
　　柳
　　妆防青春更有谁青春常许占先知亚夫营畔风轻处元亮门前日暖时花密宛如飃六出叶繁何惜借双眉交情别绪论多少好向仁人赠一枝
　　白菊【一作罗隐诗】
　　虽被风霜竞欲催皎然顔色不低摧已疑素手能妆出又似金钱未染来香散自宜飘渌酒叶交仍得防苍苔寻思闭户中宵见应认寒窗雪一堆
　　句
　　楼前澹澹云头日帘外萧萧雨脚风
　　罗衮
　　罗衮字子制临卭人大顺中历左拾遗起居郎仕梁为礼部员外郎集二巻今存诗三首
　　清眀登奉先城楼
　　年来年去只艰危春半尧山草尚衰四海清平耆旧见五陵寒食小臣悲烟销井邑隈楼槛雪满川原泥酒巵拭尽贾生无限涙一行归鴈逺参差
　　清眀赤水寺居
　　榆火轻烟处处新旋从闲望到诸邻浮生浮世只多事野水野花娱病身浊酒不禁云外景碧峰犹冷寺前春蓑衣毳衲诚吾党自结村园一社贫
　　赠罗隐
　　平日时风好涕流谗书虽盛一名休寰区叹屈瞻天问夷貊闻诗过海求向夕便思青拜近年寻伴赤松逰何当世祖从人望早以公台命卓侯【隐开平中召拜夕郎不就】王镕
　　王镕成徳节度使庭凑之五世孙中和中袭位梁受禅封赵王后为大将张文礼所灭诗二首
　　哭赵州和尚二首
　　师离防水动王侯心印光潜麈尾收碧落雾霾松岭月沧溟浪覆济人舟一灯乍灭波旬喜双眼重昏道侣愁纵是了然云外客每瞻缾几泪还流
　　佛日西倾祖印隳珠沈丹沼月沈辉影敷丈室炉烟惨风起禅堂松韵微只履乍来留化迹五天何处又逢归觧空弟子絶悲喜犹自澘然对雪帏
　　邓洵【一作恂】美
　　邓洵美连州人或曰郴郡人晋天福中登第后还乡上牋周行逢署馆驿廵官已而行逢疑之贬为易俗塲官使盗杀之诗一首
</div>
    <div class="pagination">
<a href="御定全唐诗_page901.html">上一页</a><span>...</span><a href="御定全唐诗_page897.html">897</a><a href="御定全唐诗_page898.html">898</a><a href="御定全唐诗_page899.html">899</a><a href="御定全唐诗_page900.html">900</a><a href="御定全唐诗_page901.html">901</a><span class="current-page">902</span><a href="御定全唐诗_page903.html">903</a><a href="御定全唐诗_page904.html">904</a><a href="御定全唐诗_page905.html">905</a><a href="御定全唐诗_page906.html">906</a><a href="御定全唐诗_page907.html">907</a><span>...</span><a href="御定全唐诗_page903.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
