<!DOCTYPE html>
<html>
<head>
    <meta charset="UTF-8">
    <title>全宋诗 - 第 9403 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9403 页/共 11672 页</h1>
    <div class="content">
杨简　金明池
    燕语莺啼，杏坛春色。
    为甚无人领略，又添个山青水绿。
    是多多少少明明白白，对面不识。
    方且荡然放逸，不亦文辞雕琢。
    圣人道君子不必相与言，但示以礼乐，
    礼乐无言莫穿凿。一味融融，
    无穷静乐。步步行行皆妙用，
    言言句句俱寂寞。舜曰道心，
    明心即道。百姓日用，
    不知不觉。从学者再三勤勤有请，
    也只不可说著。

杨简　净土院
    此意分明有底深，蒲团斜倚满铺阴。
    岂容俗子閒抬眼，只许清风得入林。
    我对此君无一事，自言幽处直千金。
    古人今已成陈迹，犹向当年击处寻。

杨简　句
    万里苍茫融妙间，三杯虚白浴天真。

杨简　句
    山禽说我胸中事，烟柳藏他物外机。

杨简　绝句
    净几横琴晓寒，梅花落在弦间。
    我欲清吟地句，转烦门外青山。

杨简　历代诗　陈
    陈武名霸先，文帝废帝传。
    宣帝及后主，共三十二年。
    六朝至此灭，天下归杨坚。

杨简　历代诗　东汉
    东汉之光武，高皇九世孙。
    诛莽中兴后，依前十二传。
    明章称显肃，乃及和殇安。
    顺贤冲与质，桓灵极不君。

杨简　历代诗　东晋
    夷狄隐河洛，元帝南渡江。
    宣帝之曾孙，立号都建康。
    明成康与穆，哀废最堪伤。
    简文武安后，桓玄暂称王。
    卒闻恭帝世，逊位宋武皇。
    两晋十五主，二百年而亡。

杨简　历代诗　东周
    平王避难迁洛阳，醒庄僖惠襄顷匡。
    定简灵景兼悼敬，二百作年春秋王。
    春秋之后周之晚，元王贞定相承纂。
    哀考威烈遂传安，夷烈显圣慎靓赧。
    三十七主始为秦，八百余年谁谓短。

杨简　历代诗　梁
    萧衍梁武帝，其子号简文。
    孝元恭皇帝，前后共四君。
    五十有六载，大位俱于陈。

杨简　历代诗　齐
    齐主萧道成，乃是萧何孙。
    武帝郁林王，海陵鸣帝鸾。
    东昏至和帝，七主不足论。
    二十有四年，萧梁前建元。

杨简　历代诗　三国
    两汉四百载，分为魏蜀吴。
    曹操始居邺，刘备据成都。
    孙权在金陵，鼎足互相图。

杨简　历代诗　三国
    蜀从刘备传后主，四十余年为魏虏。
    吴传孙亮至孙休，晋封孙皓归命侯。
    魏有文明俱称帝，齐王高贵还相继。
    陈留王立共五君，大业卒传司马懿。

杨简　历代诗　三皇五帝
    混沌凿开吞几岁，洪荒莫考传承裔。
    但闻前史载三皇，伏义神农及黄帝。
    三皇之后五帝传，少昊颛顼高辛继。
    唐尧虞舜又继之，天下于斯为盛际。

杨简　历代诗　商
    商汤兴时民戴后，外丙仲壬继其后。
    太甲沃丁及太庚，小甲雍己及太戊。
    仲丁外壬河亶甲，祖乙祖辛传沃甲。
    祖丁相继有南庚，阳甲之后是盘庚。
    盘庚能复兴商邑，不幸不幸小乙立。
    武丁有德号高宗，祖庚祖甲又无功。
    廪辛庚丁逢武乙，太丁帝乙衰王室。
    末有纣辛名曰受，民心遂归周武后。
    六百余年三十主，周得天下商遂亡。

杨简　历代诗　宋
    太祖太宗兄授弟，两派天源称善继。
    真宗嗣位及仁宗，以子传孙皆圣裔。
    英宗有诏嗣濮王，次及神过哲宗世。
    徽宗行道付钦宗，高宗南渡中兴帝。
</div>
    <div class="pagination">
<a href="全宋诗_page9402.html">上一页</a><span>...</span><a href="全宋诗_page9398.html">9398</a><a href="全宋诗_page9399.html">9399</a><a href="全宋诗_page9400.html">9400</a><a href="全宋诗_page9401.html">9401</a><a href="全宋诗_page9402.html">9402</a><span class="current-page">9403</span><a href="全宋诗_page9404.html">9404</a><a href="全宋诗_page9405.html">9405</a><a href="全宋诗_page9406.html">9406</a><a href="全宋诗_page9407.html">9407</a><a href="全宋诗_page9408.html">9408</a><span>...</span><a href="全宋诗_page9404.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
