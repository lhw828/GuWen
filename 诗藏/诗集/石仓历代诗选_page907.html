<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 907 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 907 页/共 947 页</h1>
    <div class="content">　　神游篇赠黄勉之
　　帝遗河上公下来赤县游采真金庭房漫衍三十秋禹书眇一策讵几穷沉幽兰香帨亦感安能乆绸缪回首视泰元紫烟覆神州垒落结五丸杼轴防交钩内笈千神铃星云表沉浮猿鹿总千岁桂姿无年休雨露黯在下日月环轮流忆昨鹤上客招邀翫沧丘子既夙觏之飘然蹑霞辀长歌我劝驾神偕足孤留金鸟鸣日观玉女呼洗头三壶风帆迅弱水不容舟随风唾珠玉空徧莫能收闻有金光草窈墨无所投井攀星辰宫忽恍垂前旒长跪问寳章八荒极探摉一餐换尘骨万品皆蜉蝣与子无往来逍遥齐所求
　　清溪宫梦仙吟
　　都邑声色区此有蓬萝风黄埃不入门十月清溪宫幽阁掩竹牖舒足眠髙舂隔林羽衣人焚香鸣槁桐微火萦屑沈緑尘婉空蒙凄弦泛寒飚引声入云中吾不解世曲聊与神明通思借大鲲翼小戏沧海东微暝已复来客调犹未终
　　答孙山人一元寄吟巻歌
　　秋风落叶露为霜美人去我天一方只知朔鴈翔南去宁解鱼书可寄将分开尺素云生手濯濯芙蓉倚杨栁金丹荧荧伏鼎灶寳剑时时拂河斗仙韶本是清都乐欲奏人间舞羣兽去年送别吴王台屐齿微踪长绿苔相思每望秦川月寄信俄逢越使来越使能寄书不知书中意何如君能寄诗巻不知我肠车轮转李白上天鲍照没此声何处君留得霞为衣兮月为泽金光草兮换君骨二子雄风不可寻九霄星露夜沉沉但看一片千年月悬向青天照我心
　　俞汉逺云山图
　　洞庭之南潇湘西湿云从龙凝不飞九疑纵横不可辨二女望断重华归山河茫茫都一暝仙宫隐入层霄逈水浒浑迷行路踪云端忽露青枫顶披图亦觉乱心曲嗟尔良工意何局人间晴雨相倚伏秪在君手一翻覆
　　戴进风雨归舟图
　　黄陵庙下潇湘浦西风作寒东作雨鹧鸪啼舌到无声谁管行人望家苦栁州刺史幸不违长沙太傅音尘非翠蛾斑管在何处万古重华呼不归
　　暮岭归樵图
　　吴山岭头风萧萧吴山落晖红抹腰蜿蜒鸟道自能认只在山中非市朝烧薪暖酒换鱼煑五十行歌气如虎朱翁侧足金马门吾侬未舍无媒路
　　将归行
　　老龙渡头秋欲归炎州霜轻叶不飞江东游客未授衣拥衾支枕歌式微自余之来日三北燕吴万里稀消息髙堂梦转眼防防山围蜑船天泼墨南溟有龙不可屠北山有虎不可诛鸳鸯相望怀慈乌况又岭南多鹧鸪
　　题徴明写赠潘崇礼灌木寒泉大幅
　　具区之水被三州洞庭之树千万数沉森浩防天下竒灌木寒流此何许潘君抱朴山水人策杖行徧沧浪濵阳崖众目悦暄媚忽逢隂如有神禹鎻老龙铁索絶拏云怒雨出洞穴木号水呼竹石裂众蛇从之互盘结蜕骨戍削杂鳞鬛飕留风叶枸株橜急流抨撞石罅跃珠跳汞走鬬瀺灂微茫上析河汉注奔赴绕若方丈脚山鬼伏窥木客泣欲据恐被山伯抶仙老时下憩濯足而晞发招潘君兮吾子来共千岁以一一息潘君归语衡山氏仙之人兮不可以乆留吾恐一往境俱失宣州兔肩毛劲如石深醮金壶玉液闭门夜半役鬼工倐忽移来窅无迹
　　丹阳晓发
　　京邑到来熟晓行如赴家月明人渡水星散树惊鸦灯影依依店茶声逺逺车萧骚两秋鬓无处定生涯
　　旅情
　　旅食慙工部分擕念孟光岁时临爼豆风露警衣裳满月当春面明霞见晩妆情怀冝自遣防是买臣乡
　　江行
　　渡口人争发出江舟巳微钟声离岸小帆影逐星稀朔鴈连云度寒潮伴月归苍然山一带隐隐伏长围
　　自末春入初夏归舟即事
　　往往花移色交交乌换鸣云将京国逺水别卫河清髙啸迎风转低眠看树行殷勤呉郡酒还得此时情
　　醉
　　醉来中岁里那复有童心秪觉忘人我何为更古今山河秋兀兀星露夜愔愔惆怅惟陶阮悬知磊磈襟
　　循州春雨
　　物逢春好春来闷转深山城十日雨家国百年心海吹饶生冷蛮云易结隂循州元谪地何待此愁吟
　　汉室
　　汉室咸阳建山河百二开甘泉芝草出天马大宛来宣室宵衣问长杨献赋回宁知天禄阁不用子云才
　　沧浪池
　　出巷少人烟林霏四望悬冷光涵曲径沉绿漾平涟古寺依文殿髙城瞰野田每经思版筑忘世更怀贤
　　钱塘妙道院夜赋
　　枕席钱塘馆更时未北还每当身作客转觉意能闲雨气横秋海潮声入夜山道人看黙坐应笑鬓毛斑
　　与沈二少刚秋寓建业山院夜话
　　倦迹怜司马清风遇隠侯乡闗不堪问文酒且须酬水压呉王国山横建邺秋髙台仍可喜重见凤凰游
　　暮春山行
　　小艇出横塘西山晓气苍水车辛苦妇山轿冶游郎麦响家家碓茶提处处筐吴中好风景最好是农桑
　　舟行守风阻险辄睡酣适成咏
　　行役安危定心闲常自如每当惊灔滪偏得访华胥适逐墙头蝶清涵水底鱼觉来何以遣枕畔一堆书
　　友人郊墅
　　孤墅倚髙原扁舟晩到门琴声虚草阁月色满江村霜落鱼虾出烟收花竹繁不须灯下坐临水好开尊
　　艇子
　　江南小艇子能住亦能诗梁柱无阶砌门窻即枕帷坐流看树过行屋逐风移试欲作舟史半生居在斯
　　峡山寺
　　灵区苦不到到亦苦诗难景象絶闻见怪神如等闲地将海作带天借石为关何事仍堪恨尘生游子顔
　　足梦中句
　　逺公莲作社陶令栁为门止酒用卿法攅眉吾不言白云时或防黄菊故应存二老皆寂寞千秋谁共论
　　广川城
　　皎月浸严城苍苍百雉横木梁县絙下竹柝夹鼙鸣水部从时饮山人入夜行因思赵公子封邑尚垂名
　　题汤三城南庄子
　　喜树夹茅堂城南十亩庄竹窻遥列岫花溆密围墙兎防罝施路鱼肥笱在梁每来无世事秪觉道心长
　　昆福寺
　　坏阁尚岧嶤寒房绕寂寥木撑危殿角草出断碑腰门钥凝尘防香炉火气销竟空惟佛观亦自有荣雕
　　白莲寺
　　台殿切层霄丹霞逺建标名传白莲妙年纪赤乌遥迤逦城连郭廻环水贯桥重来拟分榻尘虑未全消
　　沧州姚家涵碧阁
　　寒塘带州廨幽趣似郊坰树影倒浮绿天光平漾青石渠方似矩板屋小如舲相对只鱼鸟濠梁同性灵
　　三月三日施侍御邀宴姚将军庄宅
　　日影迂龙辔春光溢凤城绣衣乗暇出翠幰逐空行姑蔑金盘露郎邪石首羮簮缨杂巾褐莫遣野人惊
　　金华见山亭
　　郡廨当空立林亭面爽开窻中列岫逺江上送青来京兆眉长妩陶公菊自裁安能乞勾漏把笏此徘徊
　　隠者
　　白石薜萝房青山云水乡琴传雷氏断书是汲丘藏鹿友同无我蜂分亦让王枕中藏雅道一卧即羲皇
　　赠董五寛
　　邵南今隐士园北有幽居出市或卖药闭门惟读书白云媚脩竹嘉木防青渠见说新成赋题名后遂初
　　赠隣院深上人
　　竹院名童子茅斋坐已公亦如王舍内却愧鲁家东共味井泉接分隂树影中闲眠时倡和律吕隔墙通
　　题人园居
　　未必丘樊好幽居趣自深迟行避小草髙卧托乔林抱灌惟知瓮挥锄不见金问渠终岁里曾有惜葵心
　　静女眠春晓
　　陈月元非璧荆云本是人抱衾辞永夜失枕卧娇春嘶马应南陌流莺在北隣城隅如可俟无事梦含颦
　　谢道士挽诗
　　云房覆清址犹自锁虗寒耿耿鹤一只萧萧竹数竿友人留乐饵弟子代簮冠欲续周师传传师与众看
　　顾明府荣夫
　　鸡山燕市每依依此日都抛入洛衣家近鬰林公旧隠门如彭泽令初归空怜旧社惟君宻却笑无车访我稀爱沧浪池水好几时同坐一方矶
　　朱提刑升之
　　渚萍漂泊合江蓠并逐东流更不移岂独松篁能晩节共抛簪绂向明时烟霞草树春容与霄汉星辰夜陆离慙愧逢人说桑梓只如黄巻对光仪
　　闲居秋日
　　逃暑应能蹔闭关未须多把古贤扳并抛杯杓方为嬾少事篇章恐碍闲风堕一庭邻寺叶云开半面隔城山浮生只说潜居易隠比求名事更艰
　　早春江行
　　五十六年行役身又漂萍叶及初春桕灯向壁吟残句江雨敲窻梦故人莺啭上林空倚翠月生南浦几伤神还家想得儿童笑毛发苍浪绿绶新
　　县斋
　　县斋孤坐蹔澄懐未觉飞光两矢催夜雨乡闗归梦乆夕阳门院壮心廻非因傲吏偏违俗且喜微邦称不才坐起忽惊诗景入西南山色隔城来
　　广州别表弟赵二
　　海边三载试琴才省问烦君两度来天濶风鹏嗟转徙秋深霜鴈独飞回计程驿路过江棹属买渔簑挂钓台别酒多倾也能醉欢情不似故园杯
　　句曲道中
　　老至谁怜昼锦明春来聊得客怀清宵依星斗宫坛卧晓入神仙宅舍行眼看山多城郭少肩挑诗重簿书轻何时总入烟霞去不见人间宠辱惊
　　寳梦
　　牕外星河五鼓天香凝纸帐裹云眠遥寻鹤梦游尘外却怪鸡声到枕前拱璧光隂悲此日怀珠奔走笑当年知音总没惟怀古巻里相看共黙然
　　寓黄轻车宅雨后禁直归因戏赠
　　黄昏冷雨湿金鞍鞬箙提巡绕禁銮星防羽林霜气肃天临华盖夜光寒鄂君去后衾犹薄京兆归来黛已残知有游人卧斋阁一般飞梦出长安
　　万安道中
　　厯厯长亭过眼频浮家一舸日随身江山不苦南征客星斗应怜北望人剑匣只依书裹住酒杯全亚药炉亲牀头厯日闲拈看一岁无端半已陈
　　北郊访友
　　风物幽妍上郭寛访朋因得一廻看家家黄土墙三尺处处清渠竹数竿欲雨欲晴云半密如秋如夏汗微干苦吟应得山人句却笑笼头少鹖冠
　　宿茅峯
　　下马门前一振衣翠微髙逈逼清微云边洞里真人去月下山中长史归丹伏砂牀金焰短水穿崖窦紫云肥神方能咏不能遇一夜爽灵风雨飞
　　宿摄山栖霞寺
　　泉洞迷藏草没梯倚岩千佛坐髙低叠襟山色周廻峭隔树江声隠暎齐宋刻梁文江令笔龙蟠龟戴上元题栖霞只是枯禅宅尔许头颅向里栖
</div>
    <div class="pagination">
<a href="石仓历代诗选_page906.html">上一页</a><span>...</span><a href="石仓历代诗选_page902.html">902</a><a href="石仓历代诗选_page903.html">903</a><a href="石仓历代诗选_page904.html">904</a><a href="石仓历代诗选_page905.html">905</a><a href="石仓历代诗选_page906.html">906</a><span class="current-page">907</span><a href="石仓历代诗选_page908.html">908</a><a href="石仓历代诗选_page909.html">909</a><a href="石仓历代诗选_page910.html">910</a><a href="石仓历代诗选_page911.html">911</a><a href="石仓历代诗选_page912.html">912</a><span>...</span><a href="石仓历代诗选_page908.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
