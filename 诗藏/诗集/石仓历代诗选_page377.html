<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 377 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 377 页/共 947 页</h1>
    <div class="content">　　百事已无机空林不掩扉峯霑朝露润鹤带晩云归石老苔为貌松寒薜作衣山翁与渔父相过转依依
　　寳冠寺
　　山多猿鸟羣永日絶嚣氛一涧水流出几房僧共闻拄笻黏落叶拂石动寒云谁昔来营此寻碑看记文
　　寄山友徐灵晖
　　指非殊俗好那肯爱幽居深径无来客空山自读书树蝉经雨少门栁望秋疎相忆何时去闲园共尔锄
　　友人林居
　　花石与林庐皆非俗者居铺沙为径软因竹夹篱疎留客同家食教儿读古书常言治生意只欲似樵渔
　　送包释可抚机
　　州带福星明君今指去程乱山秋雨后一路野蝉鸣时静军书少人闲官况清归来话风土尽识荔枝名
　　送赵嗣勲
　　休思孤屿峯且住看吴中一片太湖色逺涵秋气空藕塘南北棹芦港去来鸿入幕多僚属惟君事不同
　　信州草衣寺
　　檐多山鸟啼山外玉为溪林树若又长塔峰应更低数僧归似客一佛壊方泥宴坐当时事廊碑列具题
　　送卢主簿归吴
　　湖波长浩荡苑緑徧幽竒皆是全吴地今非昔代时鸱夷无旧舸泰伯有新祠吟苦曽游客因君动逺思
　　题竹
　　偶种得成隂翛翛过别林月寒双鸽睡风静一蝉吟映地添苔碧临池觉水深贫居来客少頼尔慰人心
　　哭徐山民
　　已是穷侵骨何期早丧身分明上天意不与苦吟人花色连晴昼莺声在近隣谁怜三尺像瘦鹤似精神
　　处州苍岭
　　歩歩蹑飞云初疑梦里身村鸡数声逺山舎几家隣不雨溪长急非春树亦新自从开此岭便有客行人
　　题武义赵提干林亭
　　武陵诸胜状如列在檐前一郭楼台日数村桑柘烟鸟啼春满谷秧緑水平田中有渔樵影吾诗咏不全
　　送吉水包长官
　　不耻身为令惟存济物心离家春雨足入境夏苗深吉字水初识洞岩仙可寻知君脩净化白日只弹琴
　　南涧寻韩仲止不遇
　　树树有佳色山蝉不住吟掬来南涧水清比主人心屋上云飞冷篱根藓积深留诗在岩壁明日更相寻
　　白纻词
　　翩翩长袖光闪银绣罗帐宻流香尘歌分四时舞一色渌觞传处驰金轮急竹繁丝互催逼吴娘娇浓玉无力呵星唤月留夜长十二围屏暖山色
　　秋居寄西里居
　　逐日看山有几回满山风日属秋哀贫家嵗计惟收菊幽径时常不扫苔新得酒方思欲试旧存吟轴见还开凉天在处清如水能赋惭无宋玉才
　　寄筠州张録事
　　毎到友朋相会地未尝一日不思君小诗曽托乡僧寄善政因逢故客闻山上仙踪丹鼎在郭邉溪色市桥分公余若起吟游兴游处多应见白云
　　次徐灵渊韵赠赵灵秀
　　半轴黄庭看不厌诗囊茶噐毎随身三年在任同仙隠一日还家只旧贫种得溪蒲生似髪教成野鹤舞如人出门便是登山路更要前山翠色匀
　　题东池
　　一池寒水緑粼粼池上初梅白未匀谁念酒旗飞动处唐朝曽住作诗人
　　寄张季思
　　荆吴中隔万山遥那得相逢话寂寥长忆梅花好时节访君船泊在枫桥
　　南塘即事
　　半川寒白满村烟红树青林古岸邉渔子不知何处去渚禽飞落拗罾船
　　附赵师秀诗
　　后哀
　　交交谷鸟哀郁郁涧松折山民无还期春物失怡恱平生感斯人难以常理説共智已则愚忽巧众亦拙芳名信可垂在世何寂灭含凄为卜兆窀穸利兹月行当宿草生当使我泪歇未知百年后谁复耕此穴寄言苦吟者勿弃摄生诀
　　和陈水云湖庄韵
　　粼粼水増波叠叠云弄影昔夸春径妍今爱秋塘静芳筵集宾彦清宴除艳静时当新雨余苍翠献林岭既忻冲抱舒复快逺目骋聊嘉钟鼎人而廼眷箕颍深营察髙趣雅咏发沈景独使和者难一夕愁欲瘿
　　桐栢观
　　山深地忽平缥缈见殊庭瀑近春风湿松多晓日青石坛遗鹤羽粉壁剥龙形道士王灵寳轻强满百龄
　　进贤道中
　　半月逢梅雨初晴客意消莺声临野水松影卧新苗少憩休舆卒闲行过板桥平生无饮分空愧酒旗招
　　徳安道中
　　餐余行数歩稍觉一身和蚕月人家闭春山瀑布多莺啼声出树花落片随波前路东林近惭因捧檄过
　　防景轩
　　此中非一景欲状固难名江近秋隂早山多晓气清断云分树泊饥鹤下田行别拟深更至虚空看月明
　　桃花寺
　　旧有桃花树因云寺故名石幽寒鹭上滩逺夜僧闻汲井连黄叶登台散白云烧丹勾漏令无处不逢君
　　送蒋节推赴岳阳
　　君山那可上四靣是层波此地风烟古前人赋咏多征帆冲雁字官舍近渔歌况尔脩真者回仙必见过
　　大慈道
　　青苔生满路人迹至应稀小寺鸣钟晩深林透日微野花春后发山鸟涧中飞或有相逢者多因采药归
　　送潘景参赴利路帐干
　　蜀道如天逺携家难计程不从三峡过免听几猿声戍宻野花少栈虚山雨鸣同年应寂寞此去子成名
　　送赵判官
　　三嵗莲花幕何曽仕者同开墙通野客分树借江鸿与世深无味于民自有功神仙今已近不畏引帆风
　　严州潇洒亭
　　髙榭出禅闗人家向下看千峯春隔雾数里夜闻滩偶至因成宿前游亦隔寒州人多有咏何不见方干
　　寄徐县丞
　　自尔为官去吾扉尽日闗池成逢夜雨篱壊出秋山嵗事登禾稼朝纲去草菅题书寄漳水専俟好诗还
　　缙云县宿
　　亲知因别乆具酒劳经过古邑侨人少春寒入夜多雨香仙地药烛动石桥波稍觉离家逺乡音一半讹
　　月夜懐徐照
　　月色一庭深迢遥千里心湘江连底见秋客与谁吟寒入吹城角光凝抱竹禽亦知同不寝难得梦相寻
　　翠岩寺
　　石岩看不见翠色自重重春雨生松叶山风响铁钟碑顽工费墨草嫩緑添茸住院吴僧老相迎忆旧逢
　　薛氏庐
　　不作封侯想悠然逺世纷惟应种事犹被读书分野水多于地春山半是云吾生嫌已老学圃未如君
　　送徐道晖游湘水
　　春尽雨霏霏春寒犹在衣人寻香草去雁背逺峰归潇水添湘濶唐碑入宋稀应知名与姓题写徧岩扉
　　龟峰寺
　　石路入青莲来游出偶然峯髙秋月射岩裂野烟穿萤冷粘防上僧闲坐井邉虚堂留一宿宛似雁山眠
　　和鲍县尉
　　留僧秋阁上身自伴僧闲潄齿临寒水焚香对逺山野禽偷菓去童子借经还余兴成诗句髙题屋柱间
　　小舟
　　小舟随处去幽意日相亲野草劵荷叶轻鸥似逸人闲思此湖水曽洗几京尘甚欲营渔屋空虚未有因
　　送奭上人抄化
　　冐寒独向何方去为建灵山阁未能诗巻带呈看疏客药炉留借共房僧夕阳岸上行枯叶瀑布岩前听拆氷事到有縁随处应回来金碧入云层
　　呈蒋薛二友
　　中夜清寒入緼袍一杯山茗当香醪乌飞竹叶霜初下人立梅花月正髙无欲自然心似水有营何止事如毛春来拟约萧闲伴重上天台看海涛
　　暮春书懐寄翁十
　　帝里逢春雨不干才晴数日又春还桐华半落官河水榆叶全遮客舍山未悔谋疎令事去最怜粮乏碍身闲菖蒲九节今堪采思尔逍遥涧谷间
　　借居湖上
　　出仕归来贫似旧借园因近画桥居纵观不用春携酒清坐何妨夜读书港小只通闲客棹树低多碍故人车向时城里縁尘土乆欲湖邉住嵗余
　　玉清夜归
　　岩前未有桂花开观里闲寻道士来微雨过时松路黒野萤飞出照青苔
　　山路懐翁巻
　　困时躭茗不论杯天气初晴又有雷寂寞小亭看药坐晩风时复堕青梅
　　采药径
　　十载仙家采药心春风才过得幽寻如今纵有相逢处不是桃花是緑隂


</div>
    <div class="pagination">
<a href="石仓历代诗选_page376.html">上一页</a><span>...</span><a href="石仓历代诗选_page372.html">372</a><a href="石仓历代诗选_page373.html">373</a><a href="石仓历代诗选_page374.html">374</a><a href="石仓历代诗选_page375.html">375</a><a href="石仓历代诗选_page376.html">376</a><span class="current-page">377</span><a href="石仓历代诗选_page378.html">378</a><a href="石仓历代诗选_page379.html">379</a><a href="石仓历代诗选_page380.html">380</a><a href="石仓历代诗选_page381.html">381</a><a href="石仓历代诗选_page382.html">382</a><span>...</span><a href="石仓历代诗选_page378.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
