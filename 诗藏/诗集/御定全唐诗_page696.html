<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 696 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 696 页/共 1083 页</h1>
    <div class="content">　　商岭东西路欲分两间茅屋一溪云师言耳重知师意人是人非不欲闻
　　长乐驿谑李汤给事题名
　　渭水秦川拂【一作照】眼明希仁【一作笑人】何事寡诗情只应学得虞姬壻书字才能记姓名
　　句
　　争挥钩弋手竞耸踏揺身伤颊讵关舞捧心非効嚬【襄阳风光亭夜宴有妓醉殴赋　见纪事】
　　卢渥
　　卢渥字子章范阳人大中进士第歴中书舎人陕府观察使终检校司徒诗二首
　　赋得夀星见
　　象今何应时和政亦平祥为一人夀色映九霄明皎洁垂银汉光芒近斗城含规同月满表瑞得天清甘露盈条降非烟向日生无如此嘉祉率土荷秋成
　　题嘉祥驿
　　交亲荣饯洛城空秉钺戎装上将同星近自天丹诏下雕鞍照地数程中马嘶静谷声偏响斾映晴山色更红到后定知人易化满街棠树有遗风
　　郭防【一作藁】
　　郭防大中时江南进士诗一首
　　九华山
　　岩翠凌云出迥然岧嶤万丈倚秋天暮风飘送当轩色晓雾斜飞入槛烟帘卷倚屏双影聚镜开朱户九条悬画图何必家家有自有画图来目前
　　桞珪
　　桞珪公绰之孙大中中擢进士杜悰表为西川幕府后以蓝田尉直文馆迁右拾遗终卫尉少卿诗一首
　　送莫仲节状元归省
　　青骢聚送谪仙人南国荣亲不及君椰子味从今日近鹧鸪声向旧山闻孤猨夜呌三湘月匹马时侵五岭云想到故乡应腊过药栏犹有异花薫














　　御定全唐诗巻五百六十六
　　钦定四库全书
　　御定全唐诗巻五百六十七
　　郑嵎
　　郑嵎字宾先大中五年进士第诗一首
　　津阳门诗【并序】
　　津阳门者华清宫之外阙南局禁闱北走京道开成中嵎常得羣书下帷于石瓮僧院而甚闻宫中陈迹焉今年冬自虢而来暮及山下因解鞍谋餐求客旅邸而主翁年且艾自言世事明皇夜阑酒余复为嵎道承平故实翼日于马上輙裁刻俚叟之话为长句七言诗凡一千四百字成一百韵止以门题为之目云耳
　　津阳门北临通逵雪风猎猎飘酒旗泥寒欵段蹶不进疲童退问前何为酒家顾客催解装案前罗列樽与巵青钱琐屑安足数白醪软美甘如饴开垆引满相献酬枯肠渴肺忘朝饥愁忧似见出门去渐觉春色入四肢
　　主翁移客挑华灯双肩隐膝乌帽欹笑云鲐老不为礼飘萧雪鬓双垂颐问余何往凌寒曦顾翁枯朽郎岂知翁曽豪盛客不见我自为君陈昔时时平亲卫号羽林我才十五为孤儿射熊搏虎众莫敌弯弧出入随佽飞【开元中未有东西神策军但以六军为亲卫】此时初创观风楼檐髙百尺堆华榱楼南更起鬬鸡殿晨光山影相参差【观风楼在宫之外东北隅属夹城而连上内前临驰道周视山川寳应中鱼朝恩毁之以修章敬今遗址尚存唯鬬鸡殿与毬塲迤逦尚在】其年十月移禁仗山下栉比罗百司朝元阁成老君见防昌县以新丰移【时有诏改新丰为防昌县移自隂鳖故城置于山下至明年十月老君见于朝元阁南而于其处置降圣观复改新丰为昭应县廨宇始成令大将军髙力士率禁乐以落之】幽州晓进供奉马玉珂寳勒黄金羁【安禄山每进马必殊特而极衔勒之饰】五王扈驾夹城路传声校猎渭水湄羽林六军各出射笼山络野张罝维雕弓绣韣不知数翻身灭没皆蛾睂赤鹰黄鹘云中来妖狐狡兔无所依人烦马殆禽兽尽百里腥膻禾黍稀【申王有髙丽赤鹰岐王有北山黄鹘逸翮竒姿特异他等上爱之每弋猎必置于驾前目为决胜儿】暖山度腊东风微宫娃赐浴长汤池刻成玉莲喷香液潄回烟浪深逶迤【宫内除供奉两汤池内外更有汤十六所长汤每赐诸嫔御其修广与诸汤不侔甃以文瑶寳石中央有玉莲捧汤泉喷以成池又缝缀绮绣为凫雁于水中上时于其间泛钑镂小舟以嬉游焉】犀屏象荐杂罗列锦凫绣雁相追随破簪碎钿不足拾金沟残溜和缨緌上皇寛容易承事十家三国争光辉绕牀呼卢恣樗博张灯逹昼相谩欺相君侈拟纵骄横日从秦虢多游嬉朱衫马前未满足更驱武卒罗旌旗【杨国忠为宰相带劔南节度使常与秦虢聨辔而出更于马前以两川旌节为导也】画轮寳轴从天来云中笑语声融怡鸣鞭后骑何躞蹀宫妆襟袖皆仙姿青门紫陌多春风风中数日残春遗骊驹吐沫一奋迅路人拥篲争珠玑【事尽载在国史中此下更重叙其事】八姨新起合欢堂翔鹍贺燕无由窥万金酬工不去矜能恃巧犹嗟咨【虢国创一堂价费万金堂成工人偿价之外更邀赏伎之直复授绛罗五千疋工者嗤而不顾虢国异之问其由工曰某生平之能殚于此矣茍不知信愿得蝼蚁蜥蜴蜂虿之类去其目而投于堂中使有隙失一物即不论工直也于是又以缯防珍贝与之山下人至今话故事者尚以第行呼诸姨焉】四方节制倾附媚穷奢极侈沽恩私堂中特设夜明枕银烛不张光鉴帷【虢国夜明枕置于堂中光烛一室西川节度使所进事载国史略书之】瑶光楼南皆紫禁梨园仙宴临花枝迎娘歌喉玉窱蛮儿舞带金葳防【瑶光楼即飞霜殿之北门迎娘蛮儿乃梨园弟子之名闻者】三郎紫笛弄烟月怨如别鹤呼羁雌玉奴琵琶龙香拨倚歌促酒声娇悲【上皇善吹笛常寳一紫玉管贵妃妙弹琵琶其乐器闻于人间者有逻逤檀为槽龙香柏为拨者上每执酒巵必令迎娘歌水调曲遍而太真輙弹倚歌为上送酒内中皆以上为三郎玉奴乃太真小字也】饮鹿泉邉春露晞粉梅檀杏飘朱墀金沙洞口长生殿玉蕊峰头王母祠【山城内多驯鹿流涧号为饮鹿有长生殿乃斋殿也有事于朝元阁即御长生殿以沐浴也】禁庭术士多幻化上前较胜纷相持罗公如意夺顔色三藏袈裟成散【上颇崇罗公逺杨妃尤信金刚三藏上尝幸功徳院将谒七圣殿忽然背痒公逺折竹枝化作七寳如意以进上大喜顾谓金刚曰上人能致此乎三藏曰此幻术耳僧为陛下取真物乃于袖中出如意七寳炳耀而光逺所进即时复为竹枝耳后一日杨妃始以二人定优劣时禁中将创小殿三藏乃举一鸿梁于空中将中公逺之首公逺不为动容上连命止之公逺飞符于他处窃三藏金栏袈裟于籄中守者不之见三藏怒又咒取之湏臾而至公逺复噀水龙符于袈裟上散为丝缕以尽也】蓬莱池上望秋月无云万里悬清辉上皇夜半月中去三十六宫愁不归月中秘乐天半闻丁珰玉石和埙篪宸聪听览未终曲却到人间迷是非【叶法善引上入月宫时秋已深上苦凄冷不能久防归于天半尚闻仙乐及上归且记忆其半遂于笛中冩之防西凉都督杨敬述进婆罗门曲与其声调相符遂以月中所闻为之散序用敬述所进曲作其腔而名霓裳羽衣法曲】千秋御节在八月防同万国朝华夷花蕚楼南大合乐八音九奏鸾来仪都卢寻橦诚龌龊公孙劔伎方神竒马知舞彻下牀榻人惜曲终更羽衣【上始以诞圣日为千秋节每大酺防必于勤政楼下使华夷纵观有公孙大娘舞劔当时号为雄妙又设连榻令马舞其上马衣纨绮而被铃铎骧首奋鬛举趾翘尾变态动容皆中音律又令宫妓梳九骑仙髻衣孔雀翠衣佩七宝缨络为霓裳羽衣之类曲终珠翠可扫其舞马禄山亦将数疋以归而私习之其后田承嗣代安有存者一旦于廐上闻鼔声顿挫其舞廏人恶之举篲以击之其马尚为怒未妍妙因更奋击宛转曲尽其态厮恐以告承嗣以为妖遂戮之而舞马自此絶矣】禄山此时侍御侧金鸡画障当罘罳绣□衣褓日屃赑甘言狡计愈娇痴【上每坐及宴防必令禄山坐于御座侧而以金鸡障隔之赐其箕踞太真又以为子时襁褓戱而加之上亦呼之禄儿每入宫必先拜贵妃然后拜上上笑而问其故輙对曰臣本蕃中人礼先拜母后拜父是以然也】诏令上路建甲第楼通走马如飞翚大开内府恣供给玉缶金筐银簸箕【时于亲仁里南陌为禄山建甲第令中贵人督其事仍谓之曰卿善为部署禄山眼孔大勿令笑我至于篣筐簸箕釡缶之具咸金银为之今四元观即其故第耳】异谋潜炽促归去临轩赐带盈十围【禄山肥博过人腹垂而缓带十五围方周体】忠臣张公识逆状日日切谏上弗疑【张曲江先识其必反逆状数数言于上上曰卿勿以王夷甫识石勒而误疑禄山耳】汤成召浴果不至潼关已溢渔阳师御街一夕无禁鼓玉辂顺动西南驰【其年赐柑子使回泣诉禄山反状云臣几不得生还上犹疑其言复遣使喻云我为卿造一汤待卿至使回答言反状上然后忧疑即寇军至潼关矣】九门回望尘坌多六龙夜驭兵卫疲县官无人具军顿行宫彻屋屠云螭【时郊畿草扰无御顿之备上命彻行宫木宰御马以飨士卒】马嵬驿前驾不发宰相射杀寃者谁长睂鬒髪作凝血空有君王潜涕洟青泥坂上到三蜀金堤城邉止九旂移文泣祭昔臣墓度曲悲歌秋雁辞【驾至蜀诏中贵人驰祭张曲江墓悔不纳其谏又过劔阁下望山川忽忆水调辞云山川满目泪沾衣富贵荣华能几时不见只今汾水上唯有年年秋雁飞上然流涕顾问左右曰此谁人诗从臣对曰此李峤诗复掩泣曰李峤真可谓才子也】明年尚父上防书洗清观阙收封畿两君相见望贤顿君臣鼔舞皆歔欷【望贤宫在咸阳之柬数里时明皇自蜀回肃宗迎驾上皇自致传国玺于上上歔欷拜受左右皆泣曰不图今日复观两君相见之礼驾将入开逺门上皇疑先后入门不决顾问从臣不能对髙力士前曰上皇虽尊皇帝主也上皇偏门而先行皇帝正门而入后行耆老皆呼万嵗当时皆是之】宫中亲呼髙骠骑潜令改葬杨真妃花肤雪艳不复见空有香囊和泪滋【时肃宗诏令改葬太真髙力士知其所在嵬坡驿西北十余歩当时乘舆匆遽无复备周身之具但以紫缛裹之及改塟之时皆已朽壊惟有胸前紫绣香囊中尚得冰麝香时以进上皇上皇泣而佩之】銮舆却入华清宫满山红实垂相思飞霜殿前月悄悄迎春亭下风飔飔【飞霜殿即寝殿而白傅长恨歌以长生殿为寝殿殊误矣上皇至明年复幸华清宫信宿乃回自此遂移处西内中矣】雪衣女失玉笼在长生鹿瘦铜牌垂象牀尘凝罨飒被画檐虫颇梨碑【太真养白鹦鹉西国所贡辨惠多辞上尤爱之字为雪衣女上常于芙蓉园中获白鹿惟山人王旻识之曰此汉时鹿也上异之令左右周视之乃于角际雪毛中得铜牌子刻之曰宜春苑中白鹿上由是愈爱之移于北山目之曰仙客上止华清罨飒公主甞为上晨召听按新水调主爱起晩遽冒珍珠被而出及冦至仓惶随驾出宫后不知省及上归南内一旦再入此宫而当时罨飒之被宛然而尘积矣上尤感焉温泉堂碑其石莹彻见人形影宫中号为颇梨碑】碧菱花覆云母陵风篁雨菊低离披真人影帐偏生草果老药堂空掩扉【真人李顺兴后周时修道北山神尧皇帝受禅真人潜告符契至今山下有祠宇宫中有七圣殿自神尧至睿宗建窦后皆立衣衮衣绕殿石榴树皆太真所植俱拥肿矣南有功徳院其间瑶坛羽帐皆在焉顺兴影堂果老药室亦在禁中也】鼎湖一日失弓劔桥山烟草俄霏霏空闻玉椀入金市但见铜壶飘翠帷开元到今逾十纪当初事迹皆残隳竹花唯养栖梧凤水藻周游巢叶防昌御宇斥内典去留二教分黄缁庆山污潴石瓮毁红楼绿阁皆支离竒松怪柏为樵苏童山眢谷亡崄巇烟中壁碎摩诘画云间字失元宗诗【持国寺夲名庆山寺徳宗始改其额寺有绿额复道而上天后朝以禁臣取宫中制度结构之石瓮寺开元中以创造华清宫余材修缮佛殿中玉石像皆幽州进来与朝元阁道像同日而至精妙无比叩之如磬余像并杨惠之手塑肢空像皆元伽儿之制能妙纎丽旷古无俦红楼在佛殿之西岩下临絶壁楼中有宗题诗草八分每一篇一体王右丞山水两壁寺毁之后皆失之矣摩诘乃王维之字也】石鱼岩底百寻井银牀下卷红绠迟当时清影防红叶一旦飞埃埋素规【石鱼岩下有天石其形如瓮以贮飞泉故上以石瓮为寺名寺僧于上层飞楼中县辘轳叙引修笮长二百余尺以汲瓮泉出于红楼乔树之杪寺既毁拆石瓮今巳埋没矣】韩家烛台倚林杪千枝灿若山霞摛昔年光彩夺天月昨日销镕当路岐【韩国为千枝灯台髙八十尺置于山上每至上元夜则然之千光夺月凡百里之内皆可望焉】龙宫御榜髙可惜火焚牛挽临﨑峗孔雀松残赤琥珀鸳鸯瓦碎青琉璃【寺额睿宗在藩邸中所题也标于危楼之上世传孔雀松下有赤茯苓入土千年则成琥珀寺之前古松老柏泊乎嘉草今皆樵苏荡除矣】今我前程能几许徒有余息筋力羸逢君话此空洒涕却忆欢娯无见期主翁莫泣听我语宁劳感旧休吁嘻河清海宴不难覩我皇巳上升平基湟中土地昔湮没昨夜收复无疮痍戎王北走弃青塜虏马西奔空月支两逢尧年岂易偶愿翁颐养丰肤肌平明酒醒便分首今夕一樽翁莫违
　　崔橹【一作鲁】
　　崔橹大中时举进士【一作广明中进士】仕为棣州司马无机集四巻今存诗十六首
　　春日【一夲此下有长安二字】即事
　　一百五日又欲来梨花梅花参差开行人自笑不归去瘦马独吟真可哀杏酪渐香邻舎粥榆烟将变旧炉灰画桥春暖清歌夜肻信愁肠日九回
　　春晩岳阳言懐二首
　　烟花零落过清明异国光隂老客情云梦夕阳愁里色洞庭春浪坐来声天邉一与旧山别江上几看芳草生独倚栏干意难冩暮笳呜调孤城
　　翠烟如钿柳如环晴倚南楼独看山江国草花三月暮帝城尘梦一年间虚舟尚叹萦难解飞鸟空惭倦未还何似不覊詹父伴睡烟歌月老潺潺
　　过蛮溪渡
　　绿杨如髪雨如烟立马危桥独唤船山口断云迷旧路渡头芳草忆前年身随逺道徒悲梗诗卖明时不直钱归去楚台还有计钓船春雨日髙眠
　　岸梅
　　含情含怨一枝枝斜压渔家短短篱惹防尚余香半日向人如诉雨多时初开偏称【一作巳入】雕梁画未落先愁玉笛吹行客见来无去意解帆烟浦为题诗
　　重阳日次荆南路经武宁驿
　　茱茰冷吹溪口香菊花倒绕山脚黄家山去此强百里弟妹待我醉重阳风健早鸿髙晓景露清圎碧照秋光莫看时节年年好暗送搔头逐手霜
　　述懐
　　白首成何事无欢可替悲空余酒中兴犹似少年时
　　三月晦日送客
　　野酌乱无巡送君兼送春明年春色至莫作未归人
　　华清宫三首
　　草遮回磴絶鸣銮云树深深碧殿寒明月自来还自去更无人倚玉阑干
　　障掩金鸡蓄祸机翠华西拂蜀云飞珠帘一闭朝元阁不见人归见燕归
　　门横金鎻悄无人落日秋声渭水滨红叶下山寒寂寂湿云如梦雨如尘
　　题云梦亭
　　薄烟如梦雨如尘霜景晴来却胜春好住池西红叶树何年今日伴何人
　　有酒失于防州陆郎中肱以诗谢之【一作酒后谢陆防州】
　　醉时颠蹶醒时羞麴蘖推人不自由叵耐一双穷相眼不堪花卉在前头
　　闻笛【一作华清宫】
　　银河漾漾月晖晖楼碍星邉织女机横玉呌云天似水满空霜逐一声飞
　　山路见花
　　晓红初【一作轻】拆露香新独立空山冷笑人【一作春】春意自知无主惜恣风吹逐马蹄尘
　　暮春对花
　　病香无力被风欺多在青苔少在枝马上行人莫囘首断君肠是欲残时
　　句
　　强半瘦因前夜雪数枝愁向晩天来【梅花以下并见摭言】　无人解把无尘防盛取残香尽日怜【莲花】　一番春雨吹巢冷半朶山花咽觜香【山鹊】　云生柱础降龙地露洗林峦放鹤天　菱叶乍翻人采后荇花初没舸行时【见池上诗史】

　　御定全唐诗巻五百六十七
　　钦定四库全书
　　御定全唐诗巻五百六十八
　　李羣玉
　　李羣玉字文山澧州人性旷逸赴举一上而止惟以吟咏自适裵休观察湖南延致之及为相以诗论荐授文馆校书郎未防乞假归卒集三卷后集五卷今编诗三卷
　　乌夜号【一作啼】
　　层波隔梦渚【一作时】一望青枫林有鸟在其间逹晓自悲吟是时月黑天四野烟雨深如闻生离哭其声痛人心悄悄夜正长空山响哀音逺客不可听坐愁华髪侵既非蜀帝魂恐是桓【一作恒】山禽四子各分散母声犹至今
　　升仙操
　　嬴女去秦宫琼笙【一作箫】飞【一作生】碧空凤台闭烟雾鸾吹飘天风复闻周太子亦遇浮丘公樷簧发天【一作仙】弄轻举紫霞中浊世不久驻清都路何穷一去霄汉上世人
　　那得逢
　　雨夜呈长官
　　逺客坐长夜雨声孤寺秋请量东海水看取浅深愁愁穷重于山终年压人头朱顔与芳景暗赴东波流鳞翼思风水青云方阻脩孤镫冷素艳虫响寒房幽借问陶渊眀何物号忘忧无因一酩酊髙枕万情休
　　小弟艎南游近书来【一作近来书】
　　湘南客帆稀游子寡消息经时停尺素望尽云边翼笑言频【一作凭】梦寐独立想容色落景无来人脩江入天白停停倚门念瑟瑟风雨夕何处泊扁舟迢遰湍波侧秋归旧窗竹永夜一凄寂吟尔鹡鸰篇中宵慰相忆
　　赠方处士
　　白衣方外人髙闲溪中鹤无心恋稻粱但以林【一作云】泉乐赤霄终得意天池俟飞跃嵗晏入帝乡期君在寥廓
　　秋怨【一作悲】
　　瑟瑟凉海气西来送愁容金风死緑蕙玉露生寒松所思在溟【一作】碧无因一相逢登楼睇去翼目尽沧波重虚窗度流萤斜月啼幽蛩疎红落残艳冷水凋芙蓉岁暮空太息年华逐遗踪凝情耿不寐揽涕起疎慵
　　感春
　　春情不可状艳艳令人醉暮水緑杨愁深窗落花思吴宫新暖日海燕双飞至秋【一作愁】思逐烟光空蒙满天地
　　山中秋夕
　　抱琴出南楼气爽浮云灭松风吹【一作吟】天箫竹路踏碎月后山鹤唳定前浦荷香发境寂良【一作长】夜深了与人间别
　　将游罗浮登广陵楞伽台别羽客
　　清逺登髙台晃朗纵览歴濯泉唤仙风于此荡灵魄冷光邀【一作激】逺目百里见海色送云归蓬壶望鹤灭秋碧波澜收日气天自【一作上】囘澄寂百越落掌中十洲防空白身居飞鸟上口咏元籍飘如出尘笼想望吹箫客冥冥人间世歌笑不足惜朅来罗浮巅披云炼琼液谢公云岑兴可以蹑髙迹吾将抱瑶琴絶境纵所适
</div>
    <div class="pagination">
<a href="御定全唐诗_page695.html">上一页</a><span>...</span><a href="御定全唐诗_page691.html">691</a><a href="御定全唐诗_page692.html">692</a><a href="御定全唐诗_page693.html">693</a><a href="御定全唐诗_page694.html">694</a><a href="御定全唐诗_page695.html">695</a><span class="current-page">696</span><a href="御定全唐诗_page697.html">697</a><a href="御定全唐诗_page698.html">698</a><a href="御定全唐诗_page699.html">699</a><a href="御定全唐诗_page700.html">700</a><a href="御定全唐诗_page701.html">701</a><span>...</span><a href="御定全唐诗_page697.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
