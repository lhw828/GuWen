<!DOCTYPE html>
<html>
<head>
    <meta charset="UTF-8">
    <title>万首唐人绝句 - 第 59 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万首唐人绝句 - 第 59 页/共 177 页</h1>
    <div class="content">　　经中牟鲁公庙
　　青史编名在箧中故林遗庙揖仁风还将文字如顔色暂下蒲车为鲁公
　　叚都尉别业　　　　　　　窦　庠
　　曽识将军叚匹防几塲花下醉如泥春来欲问林园主桃李无言鸟自啼
　　灵台镇
　　晓日天山雪半晴红旗遥识汉家营近来敌骑休南牧羊马城边春草生
　　赠道芬上人【善画松石】
　　云湿烟村不可闚画时惟有鬼神知几回逢着天台客认得岩西最老枝
　　金山寺
　　一防青螺碧浪中全依水府与天通晴江万里云飞尽鼇背参差日气红
　　冬夜寓懐寄翰林王补阙
　　满地霜芜叶下枝几回吟断四愁诗汉家若欲论封禅须及相如未病时
　　赠符载
　　白社防中尝共醉青云路上未相逢时人莫小池中水浅处无妨有卧龙
　　龙门看花
　　无叶无枝不见空连天扑地迳才通山莺惊起酒醒处火熖烧人雪喷风
　　陪留守廵内至上阳宫感兴二首
　　翠辇西归七十春玉堂珠缀俨埃尘武皇弓劒埋何处泣问上阳宫里人
　　愁云漠漠草离离太液钩陈处处疑薄暮毁垣春雨里残花犹发万年枝
　　陜府览房杜二公仁夀中题纪　窦巩
　　仁夀元和二百年防笼水墨淡如烟当时憔悴题名日汉祖龙潜未上天
　　早春送宇文十
　　春迟不省似今年二月无花雪满天村店闭门何处宿夜深遥唤渡江船
　　经窦车骑故城
　　荒陂古堞欲千年名振图书劒在泉今日诸孙拜坟树愧无文字续燕然
　　赠王氏小儿
　　竹林防里偏怜小淮水清时最觉贤莫倚儿童轻岁月丈人曽共尔同年
　　唐州东途作
　　緑林兵起结愁云白羽飞书未解纷天子欲开三面网莫将弓箭射官军
　　新罗进白鹰
　　御马新骑禁苑秋白鹰来自海东头汉皇无事须游猎雪乱争飞锦臂韝
　　秋夕
　　防霜云映月朦胧乌鹊争飞井上桐夜半酒醒人不觉满池荷叶动秋风
　　襄阳寒食寄宇文籍
　　烟水初销见万家东风吹栁万条斜大隄欲上谁相伴马踏春泥半是花
　　奉使蓟门
　　自从身属富人侯蝉噪槐花已四秋今日一茎新白髪懒骑官马到幽州
　　送刘禹锡
　　十年憔悴武陵溪鹤病深林玉在泥今日太行平似砥九霄初倚入云梯
　　送元稹西归
　　南州风土滞龙媒黄纸初飞勑字来二月曲江连旧宅阿婆情熟牡丹开
　　过骊山
　　翠辇红旌去不回苍苍宫树鎻青苔有人説得当时事曽见长生玉殿开
　　洛中即事
　　髙梧叶尽鸟巢空洛水潺湲夕照中寂寂天桥车马絶寒鸦飞入上阳宫
　　寻道者所隐不遇
　　篱外涓涓涧水流槿花半防夕阳收欲题名字知相访又恐芭蕉不奈秋
　　寄南游兄弟
　　书来未报几时还知在三湘五岭间独立衡门秋水濶寒鸦飞去日衔山
　　宫人斜
　　离宫路逺北原斜生死深恩不到家云雨今归何处去黄鹂飞上野棠花
　　代邻叟
　　年来七十罢耕桑就暖支羸强下牀满眼儿孙身外事闲梳白髪向残阳
　　新营别墅寄家兄
　　懒性如今成野人行藏由兴不由身莫惊此度归来晚买得西山正值春
　　自京中将赴黔南
　　风雨荆州二月天问人初雇峡中船西南一望和云水犹道黔南有四千
　　南游感兴
　　伤心欲问前朝事惟见江流去不回日暮东风春草緑鹧鸪飞上越王台
　　题劒津
　　风前推折千年劒岩下澄空万古潭双劒变成龙化去两溪相并水归南
　　放鱼
　　金钱赎得免刀痕闻道禽鱼亦感恩好去长江千万里不须辛苦上龙门
　　王仙坛　　　　　　　　　林　杰
　　羽客已登云路去丹炉草木尽烧残不知千载归何日空使时人扫旧坛
　　乞巧
　　七夕今宵看碧霄牵牛织女渡河桥家家乞巧望秋月穿尽红丝几万条


　　万首唐人絶句巻三十四
　　钦定四库全书
　　万首唐人絶句巻三十五
　　宋　洪迈　编
　　七言
　　呉苑思　　　　　　　　　陈　陶
　　今人地藏古人骨古人花为今人发江南何处葬西施谢豹空闻采香月
　　古意
　　麻姑井邉一株杏花开不如古时红西邻蔡家十岁女年年二月真东风
　　朝元引四首
　　帝烛荧煌下九天蓬莱宫晓玉炉烟无央鸾凤随金母来贺薫风一万年
　　正殿云开露冕旒下方朱翠压鼇头天鸡唱罢南山晓春色先归十二楼
　　万宇灵祥拥帝居东华元老荐屠苏龙池遥望非烟拜五色曈昽在玉壶
　　宝祚河宫一向清鱼天篆益分明近臣谁献登封草五岳齐呼万岁声
　　宿天竺寺
　　一宵何期此灵境五天山香金地冷西僧示我髙隐心月在中峯葛洪井
　　古莲塘
　　阖闾宫娃能采莲明珠作佩龙为船三千巧笑不复见江头废苑花年年
　　双桂咏
　　青冥结根易倾倒沃洲山中双树好琉璃宫殿无斧声石上萧萧伴僧老
　　夏日懐
　　竹斋睡余柘桨清麟凤诱我劳此生忽忆天台掩书坐涧云起尽红峥嵘
　　仙人词二首
　　小山皆为十洲客莓苔为依双耳白青编遗我忽隐身暮雨虹蜺一千尺
　　赤城门开六丁直晓日已烧东海色朝天半路闻玉鸡星斗离离碍龙翼
　　临风叹
　　芙蓉楼中饮君酒骊驹结言春杨柳豫章花落不见归一望东风堪白首
　　春日行
　　鶗鴂初鸣洲渚满龙虵洗鳞春水暖病多欲问山寺僧湖上人传石桥断
　　春归去
　　九十春光在何处古人今人留不住年年白眼向黔娄唯放蛴螬飞上树
</div>
    <div class="pagination">
<a href="万首唐人绝句_page58.html">上一页</a><span>...</span><a href="万首唐人绝句_page54.html">54</a><a href="万首唐人绝句_page55.html">55</a><a href="万首唐人绝句_page56.html">56</a><a href="万首唐人绝句_page57.html">57</a><a href="万首唐人绝句_page58.html">58</a><span class="current-page">59</span><a href="万首唐人绝句_page60.html">60</a><a href="万首唐人绝句_page61.html">61</a><a href="万首唐人绝句_page62.html">62</a><a href="万首唐人绝句_page63.html">63</a><a href="万首唐人绝句_page64.html">64</a><span>...</span><a href="万首唐人绝句_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
