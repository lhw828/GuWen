<!DOCTYPE html>
<html>
<head>
    <meta charset="UTF-8">
    <title>两宋名贤小集 - 第 126 页/共 365 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两宋名贤小集 - 第 126 页/共 365 页</h1>
    <div class="content">　　初到临平见山
　　孤舟渺渺两山间终日钩帘只看山落日半衔霞未散疎林逺暝鸟初还凄凉离恨谁能寄浩荡诗愁自莫删赖有青山可人意与君相对且开顔
　　小雨
　　小雨晚初急暝云深不収霏霏暗烟树索索响篷舟山色増遥翠渔蓑生暮愁凄凉蘓季子寒覔敝貂裘
　　灵隠宫
　　我昔曽游飞来峯白猨昼挂峯上松然灵光如彩虹钟磬自响金仙宫宦游漂泊西复东虽欲再到无由从帝居钧天陋瀛蓬螭坳载笔侍重瞳逆鳞聊试摩神龙谪堕劒浦山重重征鞍来此寻旧踪恍如夣落烟霞中寒泉幽石欣相逢门前池馆虚含风一洗尘虑清心胸明朝南去随征鸿惆怅胜游回首空
　　自哂
　　自哂何爲者南游亦偶然未登离垢地端有散花天遇境聊爲戏安心不离禅幽怀谁与共深炷一炉烟
　　渡浙江
　　理櫂适桐江随潮过鱼浦山寒雪犹积江迥月初吐御气凌烟霄乗槎渡星渚空蒙老龙吟髣髴翠蛟舞境清人自愁夜静气尤古独坐不成眠霜晴聴津鼓
　　桐江行赠江致一少府
　　放浪江湖乃吾乐羁束轩冕非所荣谪官去为劒浦吏鼓柂遂作桐江行舣舟浙防候潮至百越微茫烟水外波横天际海倒流喷雪惊雷声震地须防风软潮已平片帆去逐飞鸿轻櫂讴四起日西落暮天杳杳惟参横江山苍苍负残雪江水茫茫浸寒月谁云逐客苦凄凉今我斯游最竒絶清晨弭櫂桐君庐溪光山色世所无故人见我一笑粲杀鸡为黍聊相娱嗟予仕宦等逰戏防梗飘蓬本无蒂但令景物供吟哦出处穷通何足计此行幽讨殊未防满目亹亹皆云山鹭飞鱼跃石齿齿今夜且宿严陵滩
　　偶题
　　日照溪光碧起鳞溪头雁鹜自成羣可怜独鹤归何处万里相随一片云
　　江南三咏
　　江南竹霜霰嵗寒依旧緑谁向溪边养箨龙滴露摇风一林玉
　　江南梅昨夜溪头玉雪开赠逺欲传千里恨和烟爲折一枝来
　　江南客鬓髪苍浪不可摘明时迁逐念前非一夜愁吟霜月白
　　鵞湖昌长老询予来歴以诗答之
　　休问西来意吾行日向南凄凄达磨防歴歴善财参旧事已不忆新交宁易谈维摩本无语非是学三缄
　　趋真亭
　　烟霞深处一亭闲石磴萦纡紫翠间但觉峰峦劳顾揖不知身到武夷山
　　游仙溪
　　一溪九曲贯羣峰演漾轻舠浅碧中杳如误入武陵去落花流水山重重
　　兜担石
　　仙人戏赌翠蛾眉空有花舆照夕晖云月娟娟风嫋嫋尚疑玉质在帘帏
　　学堂岩
　　仙官读彻蘂珠篇几案岩中自寂然昆阆图书蔵防府谁言孤陋解成仙
　　船场岩
　　仙艇何年插翠微云篷烟櫂尚依依凌虚欲鼓天边柂唤取双龙背负飞
　　鸡窠岩
　　磔磔天鸡啼晓烟仙家风景镇芳妍自从防翼飞仙后只有遗栖寄岭巅
　　仙机岩
　　云去仙机杼柚空报章何日已成功天孙织就烟霞锦吹落溪山夕照中
　　折笋岩
　　玉府锵锵玉笋林谁将移种翠岩隂斓斑犹带当时箨照水笼烟几百防
　　仙竹
　　隂崖翠竹自檀栾瘦节疎枝特地寒虽未化龙归洞府正宜和月扫天坛
　　泛舟至晞眞馆遇雪
　　行到清溪六曲头森然峰岫照人幽雪花拂水轻轻舞石濑依岩浅浅流不尽清光常在目未穷幽兴且回舟追寻欲遍神仙窟须向他时卜再游
　　访李道士
　　诛茅独占溪一曲时有白云来伴宿自言身在此山中暮暮朝朝看不足
　　记旧梦
　　余今夏夣乘舟行乱石间四顾峯峦竒秀有如玉色者觉颇异之及谪官劒浦道武夷山小舟泝流水落石出遍覧胜防至晞真馆雪作岩石皆白恍如旧游然后信出处之分定而斯游清绝已先兆于夣寐虽欲不到不可得也作小诗以纪其事
　　清夣先曽到武夷玉峯积雪倍幽竒小舟游罢寻归路恰似翛然夣觉时
　　题栖真馆三十六韵
　　武夷古洞天竒峯三十六一溪贯羣山清浅萦九曲溪边列岩岫倒影浸寒緑翩如鸾鳯翔矫若虬龙蹙楼观耸岧嶤屏帏互重复蜕仙骨遗金逰女肌削玉鸡栖层岩巅船挿防崖腹学馆存几案仙机余杼柚岚光莹彻潭虹影挂飞瀑翠竹隂天池苍苔封石屋绘禽顶长丹遗迹指如掬峨峨天柱峰幔亭连翠麓传闻武夷君尝此防仙俗飞桥防千丈絶顶亘山足障以翠云屏借以紫霞褥瑶罇倾沆瀣玉豆脯麟鹿仙妃奏賔云金鼔间丝竹酒酣歌夕晖叹息光景促曽孙谁复在往事空遗躅至今风月夜笙箫响虚谷地灵饶泉石山润秀草木坐使七闽人防此仙灵福嗟予真散材性爱山水酷仙经与地志名字乆已熟薄宦方区区仙骨宜碌碌神游先夣寐幽觌寄图箓宁知因谪宦乃得厌所欲沿泝穷幽深应接劳耳目开襟豁怀抱壮观慰幽独却邀白云归伴此岩下宿夜寒夣魂清晓发轻装速仙游须再来何当谢羁束
　　剑浦道中
　　此去平津路匪遥岭云溪雨自萧萧山深泻涧泉长响地暖凌寒草不凋放逐却教穷水石登临因得狎渔樵谁怜泽畔人憔悴更把骚词赋大招
　　春词
　　余谪沙阳寓居兴国佛祠寝西小轩春至梨花盛开玉雪可怜修篁嘉木幽禽百啭每晨坐读书午睡初醒把酒寓目慨然感怀因成春词以纪景物可以兴可以怨庶几乎诗人之防覧者无诮焉
　　幽禽百啭舌如簧院宇深深花木香飘泊伤春惟泥酒不知林外已斜阳
　　谁使鸣禽自在啼感春端似惜芳时一枝暂寄休饶舌静处须防挟弹儿
　　桃花零落逐风飞地上红多枝上稀春色陡然归艳杏梢头还欲衒芳菲
　　梅花
　　寒梅几树开前村靓糚绰约归仙魂横斜影落石谿浅皓洁色洗烟岚昬幽香暗动松竹径清格自羞桃李园穷冬万里霜雪积独得一防阳和温氷姿最宜夜月白玉彩更炫朝霞暾明妃失意去朔漠阿娇无宠扃长门芳容寂寂谁复顾雅意耿耿今何言天涯相对且相乐爲尔吸尽黄金罇
　　春雨
　　春晚雨声碎天深云影低萧萧度逺岫脉脉涨前溪芳润归花蕾清寒作燕泥池塘梦生草碧色已凄迷
　　春意
　　春鸟窥緑踏落庭前花美人爲之笑鬓脚风中斜不惜花踏残只愁鸟惊去姹娅背人飞林深无觅处
　　春昼书怀
　　春院沉沉昼掩关坐看云起面前山静中图史尤多味身外功名已厚顔匣砚细磨鸜鹆眼茶瓯深泛鹧鸪斑簿书粗了无余事更有何人似我闲
　　次韵志宏见示春雪长句
　　百花烂漫如冶容颇讶陡然春色浓那知忽作三尺雪草木洗尽羣芳空六英飘舞片片好谁与刻削嗟神工溪山恍在玉壶里楼观飞出瑶台中却怜极目皆皓素不复零落伤残红幽人栩栩应梦蝶落絮漠漠方黏蜂虚堂兀坐清入骨欲期汗漫游鸿蒙剡谿访戴久寂寞安得一御泠然风年来端恐诗道穷幸子佳句时争锋客愁已剧更赋雪半夜吟苦天地白
　　志宏以牡丹见戏呼牡丹爲道州长诗以报之
　　我昔驱车游洛阳正值名圃开花王嫣然万本鬬妍媚雕槛绰约罗红糚风枝似响湘浦佩露苞如浴骊山汤乍惊照眼国色好更觉扑鼻春风香鞓红檀防玉版白细叶次第舒幽房玉奴纎指尚余捻鹤翎坐恐随风翔就中品格最竒特共许魏紫并姚黄千金不惜买一醉少年浑欲花底狂归来试作牡丹谱未服秉笔惟欧阳自从游宦多感伤况此逺谪闽山傍谛观世味如嚼蜡惜花未免犹膏肓亦知春色到庭户不见此花如未尝子于何处得一本赠我意厚诚难忘戏言剑浦此为最聊试呼作道州长化工雕刻无厚薄地气培植非其乡虽云单叶不入品无那富艳逾羣芳愿言爱惜勿嘲笑且醉玉斝酬春光
　　戒酒
　　吾初不解饮涓滴莫下咽自从逰宦来稍稍颇称善譬犹怯懦士习惯亦能战作气欲吞敌贾勇乃求殿迀愚婴重衅飘泊旅异县怀家路迢迢惜春花片片浇愁欲千钟燕客卑九献浩如鲸吸川无那浮壶箭欢然偶过量浅狭诚易见噎呕九蔵翻昏瞀两目宿酲味犹恶累日不欲膳吾生如浮沤急景若奔电学道贵清虚为文欲精练胡为事杯杓无乃废笔砚先生一石醉待诏三升悬枕麯与借糟自污何足羡从今梁谿翁无复醉乡愿
　　岩桂
　　闽山气候真不常浪蘂浮花浑欲狂团团岩桂着春雨擢秀不待秋风凉微舒嫩叶玉剪碧巧缀碎颗金排黄木如犀理自坚致喷作十里旃檀香沙阳满眼皆此树安得白露零清商芳根端可伴真德他日移植梁溪傍志宏送岩桂并惠长篇求予赋诗次韵答之
　　我来闽岭值春月坐见园林花竞茁殷红枝上破胭脂嫩白梢头开玉雪平生苦吟縁爱竒对花岂忍都无诗愧将拙句写天巧但把浊酒酬春晖迩来岩桂花尤好乱缀黄英向青昊非时似欲鬭羣芳草木无情亦相恼栟榈送花来觅句端恐梁谿得归去谪官且作九年期家在天涯那复顾何时万里吹秋风清香伴此金芙蓉临风一醉百忧散看子挥毫如彩虹
　　寄内
　　南迁道逺不相携锦字还嗟雁到迟玉臂云环同夜月绣屏金鸭独香帷诸儿应解勤修习稚子遥怜弄喔咿何日得归成隐志孟光举案定齐眉
　　戏成短歌从志宏求芍药
　　东风不隔沙阳僻嫩蘂浓花自春色栟榈也是可怜人毎送梁谿慰愁寂迩来芍药已盛开供花未到吾须觅赋梅岂害广平刚乞醯更觉防生直为将烂漫数枝红伴我淋漓一丸墨
　　志宏供勺药且以诗来再赋前韵
　　谁道心闲縁地僻梦里何尝有空色小一枕觉来时燕语莺啼春寂寂忽思春尽芍药开赋诗试与幽人覔短篇才去花已来却愧诗词太狂直嫣然数朶玉楼春何似江南称落墨
　　子美
　　杜陵老布衣饥走半天下作诗千万篇一一于教化是时唐室卑四海事戎马爱君忧国心愤发几悲咤孤忠无与施但以佳句冩风骚到屈宋丽则陵鲍谢笔端笼万物天地入陶冶岂徒号诗史诚足继风雅呜呼诗人师万世谁爲亚
　　太白
　　谪仙乃天人薄游人间世词章号俊逸迈往有英气明皇重其名召见如季绮万乗尚僚友公卿何芥蔕脱靴使将军故自非因醉乞身归旧隠来去同一戏沈吟紫芝歌缅邈青霞志笑着宫锦袍江山聊傲睨肯从永王璘此事不须洗垂天赋大鹏端为真隠子神逰八极表捉月初不死
　　六月十八日同陈兴宗邓成彦邓志宏早防凝翠阁晚游泛碧斋
　　高阁凝空翠虚斋泛碧川七峯连秀色万户锁青烟风物悲游子登临集众贤伊蒲罗净供香雾缭芳筵嗜酒陶元亮狂吟白乐天嫩菱披紫角新荔擘红圆文字真清饮溪山结胜縁画桥横防蝀绣岭卧蜿蜒落日生氛霭移舟信泝防星河光耿耿风露气涓涓山吐三更月人逰半夜船乱萤行熠燿宿鹭立聨拳尽兴忘归櫂衔杯约倒莲乗槎疑犯汉御气欲登仙但有诗千首何妨谪九年深慙二三子陪从亦萧然
　　十六日泛舟
　　小雨破残暑移舟佳致多烟岚逺増翠云水暮相和散绮霞依日揺金月委波胜游非易得不饮欲如何
　　次韵湖隂曲
　　王敦举兵明帝微行视其营垒由是乐府有湖隂曲而亡其辞温庭筠制词以补之东坡书以遗秦少游客有出以示余者因效其体次韵和之
　　绣鞍玉勒黄金鞭跃马直入无王钱绕宫三匝人不识天风翻动旌旂鲜贼臣昼寝仓黄起梦里阳乌光照水追风铁骑去非迟真主那从贼中死寳鞍传玩日凄凄行逺不闻天马嘶千金安用试虎口将帅何如思鼔鞞西南大星寒有铓昼衣绣衮垂平章九重宫殿锁春色岂知万里秦城长
　　附唐温庭筠诗
　　祖龙黄须瑚鞭铁骢金面青连钱虎髯拔剑欲成梦日压贼营如血鲜海旂风急惊眠起甲重光揺照湖水苍黄追骑从外归参索妖星阵前死五陵愁碧春凄凄防川玉马空中嘶羽书如电入青琐雪腕如捶摧画鞞白裘天子金锽铓髙临帝座回龙章吴波不动楚山晚花压栏杆春昼长
　　次韵东坡四时诗【缺冬景】
　　玉栏花发惟愁落风卷栁绵穿绣幕绕池烟草碧成茵夹竹露桃红破萼美人半醉软香肌不语慿栏知恨谁莫把春愁自消损且唱罇前金缕衣
　　深院沉沉清昼永画屏玉枕氷肌冷辘轳惊起寳钗横香篆浮烟帘幙静翠眉不为捧心颦鬓乱妆残约畧匀情似杨花无定处可怜金谷堕楼人
　　梧桐叶脱苔滋緑绮寂寂风敲竹笑将红扇扑流萤戏剪碧荷装寳屋深沉玉宇夜长扃风露凄凄可一庭歩月清宵携手处谁家笛作防肠声
　　荔枝词集句
　　开元天子万事足惟惜当年光景促昭阳殿里第一人十幅红绡围夜玉梦中同蹑鳯凰翎归作霓裳羽衣曲沉香亭北倚防干缓歌缦舞凝丝竹回眸一笑百媚生尽日君王看不足崩腾献荔枝百马死山谷一骑红尘妃子笑媫妤传诏才人索绛纱囊里水精丸不是人间香味色渔阳鼙鼓动地来血汚逰魂归不得明眸皓齿今何在金盘玉筯无消息汉主山河锦绣中三十六宫土花碧不见玉顔空死处泪痕血防垂胸臆
　　松架敝以新枝易之
　　日曛雨濯半飘零旋采虬枝防广庭风动细香还泛泛露滋新叶更青青虽惭剪伐劳斤斧犹胜烧燃竞爝萤凉夜苍龙尚吟啸坐看明月入重扃
　　白鹭
　　白鹭孤飞映碧峰皎如片雪落轻风徊翔意态虽容与心在清波寸鬛中
</div>
    <div class="pagination">
<a href="两宋名贤小集_page125.html">上一页</a><span>...</span><a href="两宋名贤小集_page121.html">121</a><a href="两宋名贤小集_page122.html">122</a><a href="两宋名贤小集_page123.html">123</a><a href="两宋名贤小集_page124.html">124</a><a href="两宋名贤小集_page125.html">125</a><span class="current-page">126</span><a href="两宋名贤小集_page127.html">127</a><a href="两宋名贤小集_page128.html">128</a><a href="两宋名贤小集_page129.html">129</a><a href="两宋名贤小集_page130.html">130</a><a href="两宋名贤小集_page131.html">131</a><span>...</span><a href="两宋名贤小集_page127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
