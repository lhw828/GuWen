<!DOCTYPE html>
<html>
<head>
    <meta charset="UTF-8">
    <title>宋元诗会 - 第 21 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 21 页/共 221 页</h1>
    <div class="content">　　送孟都官知蜀州
　　名郎出粉闱佳郡古关西几驿秦亭尽千山蜀鸟啼朱轮照耕野緑芋覆秋畦向阙应东望云深陇树迷
　　广爱寺
　　都人布金地绀宇岿然存山气蒸经阁钟声出国门老杉春自緑古壁雨先昏应有幽人屐来留石藓痕
　　雨后独行洛北
　　北阙望南山明岚杂紫烟归云向嵩岭残雨过【一作迥】伊川树绕芳隄外桥横落照前依依半荒苑行处独闻蝉
　　智蟾上人游南岳
　　终日念云壑南归心浩然青山入楚路白水望湖田野渡惟浮鉢山家少施钱到时春尚蚤收茗緑岩前
　　张主簿东斋
　　官舍掩寒扉聊同隐者栖溪流穿竹过【一作迥】山鸟入城啼宾至髙谈胜心防外物齐惟应朝枕梦长厌隔邻【一作林】鸡
　　春晩同应之偶至普明寺小饮作
　　偶来林下径共酌竹间亭积雨添方【一作芳】沼残花防緑萍野隂侵席润芳气袭人醒禽鸟休惊顾都忘兀兀形
　　送张如京之安肃军
　　相逢旧从事新命忽临戎界上山河壮军中鼔角雄朔风驰骏马塞雪射惊鸿试取封侯印何如笔砚功
　　郑十一先辈赴四明幕
　　梁汉褒斜险夫君畏逺游家临月山下帆入海潮头岸柳行梢尽江莼归渐秋故乡看衣锦寜羡李膺舟
　　送丁元珍峡州判官
　　为客久南方西游更异乡江通蜀国逺山闭楚祠荒油幕无军事清猿断客肠惟应陪画诺不费日飞觞
　　送王尚恭隰州幕
　　去国初游宦从军苦寂寥愁云带【一作傍】城起画角向山飘秋劲方驰马春寒正袭貂遥知为客恨应赖酒杯消
　　送余姚陈寺丞
　　铜墨佩腰间中流望若【一作似】仙鸣蝉汴河柳画鹢越乡船下濑逢江雁瞻氛落海鸢山川仍客思尽入隐侯篇
　　初寒
　　多病淹残嵗初寒悄独吟云容乍浓淡秋色半晴隂篱菊催佳节山泉响夜琹自能知此乐何必恋腰金
　　夕照
　　夕照留歌扇余晖上桂丛霞光晴散锦雨气晩成虹燕下翻池草乌惊傍井桐无憀照湘水丹色映秋风
　　禁火
　　火禁开何晩春芳半已凋柳风兼絮坠榆雨带钱飘泪剪兰膏尽亏桂魄消祓觞流水曲游褉一相招
　　闲居即事
　　巷有容车陋门无载酒过池喧蛙怒雨客去雀惊罗握臂如枝骨哀弦系【一作击】筯歌无憀漳浦卧还似咏中阿
　　夜意
　　蕙炷炉熏断兰膏烛艳煎夜风多起籁晓月渐亏鹊去星低汉乌啼树暝烟惟应墙外柳三起复三眠
　　送客囘马上作
　　南浦空波緑西陂夕照寒瑶华伤逺道芳草绕归鞍翠敛遥山叠氛收古泽寛衰容畏秋色不及楚枫丹
　　小圃
　　桂树鸳鸯起兰苕翡翠翔风髙丝引絮雨罢叶生光蝶粉花霑紫蜂茸露湿黄愁酲与消渴容易为春伤
　　旅思
　　调苦歌非乐岐多泪始零羞弹长铗剑终恋五侯鲭陌草熏沙緑江枫照岸青南陔动归思兰叶向春馨
　　留守相公移镇汉东
　　周郊彻楚坰旧相拥新旌路识青山在人今白首行问农穿稻野候节见梅英腰组人稀识偏应邸吏惊
　　伊川独游
　　緑树绕伊川人行乱石间寒云依晩日白马向青山路转香林出僧归埜渡闲岩阿谁可访兴尽复空还
　　题张损之学士兰臯亭
　　碕岸接芳蹊琴觞此自怡林花朝落砌山月夜临池雨积蛙鸣乱春归鸟哢移惟应乗兴客不待主人知
　　黄溪夜泊
　　楚人自古登临恨暂到愁肠已九囘万树苍烟三峡暗满川明月一猿哀非乡况复惊残嵗慰客偏宜把酒杯行见江山且吟咏不因迁谪岂能来
　　县舍不种花惟栽楠木冬青茶竹之类因戏书七言四韵
　　结绶当年仕两京自怜年少体犹轻伊川洛浦寻芳徧魏紫姚黄照眼明客思病来生白发山城春至少红英芳丛宻叶聊须种犹得萧萧听雨声
　　戏答元珍
　　春风疑不到天涯二月山城未见花残雪压枝犹有橘冻雷惊笋欲抽芽夜闻归雁生乡思病入新年感物华曽是洛阳花下客野芳虽晩不须嗟
　　夷陵嵗暮书事呈元珍表臣
　　萧条鸡犬乱山中时节峥嵘忽已穷游女髻鬟风俗古野巫歌舞嵗年丰平时都邑今为陋敌国江山昔最雄荆楚先贤多胜迹不辞携酒问邻翁
　　离峡州后回寄元珍表臣
　　经年迁谪厌荆蛮惟有江山兴未阑醉里人归青草渡梦中船下武牙滩野花零落【一作乱】风前乱【一作舞】飞雨萧条江上寒荻笋时鱼方有味恨无佳客共杯盘
　　内直对月寄子华舍人持国廷评
　　禁署【一作省】沈沈玉漏传月华云表溢金盘纎埃不隔光初满万物无声夜向阑莲烛烧残愁梦断蕙炉熏歇觉衣单水晶宫锁黄金阙故比人间分外寒
　　李留后家闻筝坐上作
　　不听哀筝二十年忽逢纎指弄鸣弦绵蛮巧啭花间舌鸣咽交流水下泉常谓此声全已絶问渠从小自谁传樽前笑我闻弹罢白发萧萧涕然
　　和梅圣俞元夕登东楼
　　慿髙寓目偶乗闲袨服游人见徃还明月正临双阙上行歌遥听九衢间黄金络【一作束】马追朱幰红烛笼纱照玉顔与世渐【一作已】疎嗟老矣佳辰乐事岂相关
　　和较艺书事
　　相随怀诏下天阍一锁南宫隔几旬玉麈清谈消永日金罇美酒惜余春杯盘饧粥春风冷池馆榆钱夜雨新犹是人间好时节归休过我莫辞频
　　出省有日书事
　　凌晨小雨压尘轻闲意登髙望禁城树色连云春泱漭风光着草日晴明看榆吐荚惊将落见鹊移巢忽已成谁向儿童报归日为翁寒食少【一作且】留饧
　　和较艺将军
　　槐栁来时緑未匀开门节物一畨新踏青寒食追游骑赐火清明忝侍臣拂面蜘蛛占喜事入帘蝴蝶报家人莫嗔年少思归切白发衰翁尚惜春
　　唐崇徽公主手痕和韩内翰
　　故乡飞鸟尚啁啾何况悲笳出塞愁青塜埋魂知不返翠崖遗迹为谁留玉顔自古为身累肉食何人与国谋行路至今空叹息岩花涧草自春秋
　　蚤朝感事
　　疎星牢落晓光防残月苍龙阙角西玉勒争门随仗入牙牌当殿报班齐羽仪虽接鹓兼鹭野性终存鹿与麛笑杀汝隂常处士十年骑马听朝【音潮】鸡
　　寄渭州王仲仪龙图
　　羡君三作临边守惯听悲笳不惨然弓劲秋风鸣画角帐寒春雪压青氊威行四境烽烟断响入千山号令传翠幕红灯照罗绮心情何似十年前
　　三日赴宴口占
　　赐饮欣逢禊节佳昆池新涨碧无涯九门寒食多游骑三月春隂正养花共喜流觞修故事自怜霜鬓惜年华凤城残照归鞍晩禁籞无风柳自斜
　　苏主簿挽歌【洵】
　　布衣驰誉入京都丹旐俄惊【一作闻】反旧闾诸老谁能先贾谊君王犹未识相如三年弟子行丧礼千雨乡人防葬车我独空斋挂尘榻遗编时阅子云书
　　戏书示黎教授
　　古郡谁云僻陋邦我来乃值嵗丰穰乌衔枣实园林熟【一作宻】蜂采桧花村落香世治人方安垅畆兴阑吾欲反耕桑若无颍水肥鱼蟹终老仙乡作醉乡
　　答资政邓谏议见寄
　　豪横当年气吐虹萧条晩节鬓如蓬欲知颍水新居士即是滁山旧醉翁所乐藩篱追尺【一作斥】鷃敢言寥廓逐防鸿期公归辅岩廊上顾我无忘畎畆中
　　晓咏
　　帘外星辰逐斗移紫河声转下云西九雏乌起城将曙百尺楼髙月易低露裛兰苕惟有泪秋荒桃李不成蹊西堂吟思无人助草满池塘梦自迷
　　送目
　　送目衡【一作蘅】臯望不休江苹髙下遍汀洲长堤柳曲妨回首小苑花深碍倚楼楚径蕙风消病渴洛城花雪荡春愁流杯三日佳期过掷度兰波负胜游
　　舟中寄刘昉秀才
　　东南天濶漾归流西北云髙断寸眸明月随人来逺浦青山答鼓送行舟归心逐梦成鱼鸟夜汉看星识斗牛酽【一作騃】酒开樽谁共醉清江聊且玩游鯈
　　即目
　　李径隂森接翠畴押帘风日澹清秋晩乌藏柳栖残照逺燕伤风失故楼星汉经年虽可望云波千疉不缄愁平居革带频移孔谁问无憀沈隐侯
　　初至虎牙滩见江类龙门
　　晓鼓潭潭客梦惊虎牙滩上櫂船行山形酷似龙门秀江色不如伊水清平日两京人少壮今年三峡嵗峥嵘卧闻乳石淙流响疑是香林八节声
　　赠王介甫
　　翰林风月三千首吏部文章二百年老去自怜心尚在后来谁与子争先朱门歌舞争新态緑绮尘埃试拂弦常恨闻名不相识相逢樽酒盍留连
　　酬王君玉中秋席上待月值雨
　　池上虽然无皓魄罇前殊未减清欢緑醅自有寒中力红粉尤宜烛下看罗绮尘随歌扇动管弦声杂雨荷干客舟闲卧王夫子诗阵教谁主将坛
　　答端明王尚书见寄
　　多病新还太守章归来白首兴何长琴书自是千金产日月闲销百刻香尚有俸钱沽美酒自栽花圃趂新阳醉翁生计今如此一笑何时共一觞
　　丰乐亭游春【三首】
　　緑树交加山鸟啼晴风荡漾落花飞鸟歌花舞太守醉明日酒醒春已归
　　春云淡淡日辉辉草惹行襟絮拂衣行到亭西逢太守篮舆酩酊挿花归
　　红树青山日欲斜长郊草色緑无涯游人不管春将老【一作尽】来徃亭前路落花
</div>
    <div class="pagination">
<a href="宋元诗会_page20.html">上一页</a><span>...</span><a href="宋元诗会_page16.html">16</a><a href="宋元诗会_page17.html">17</a><a href="宋元诗会_page18.html">18</a><a href="宋元诗会_page19.html">19</a><a href="宋元诗会_page20.html">20</a><span class="current-page">21</span><a href="宋元诗会_page22.html">22</a><a href="宋元诗会_page23.html">23</a><a href="宋元诗会_page24.html">24</a><a href="宋元诗会_page25.html">25</a><a href="宋元诗会_page26.html">26</a><span>...</span><a href="宋元诗会_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
