<!DOCTYPE html>
<html>
<head>
    <meta charset="UTF-8">
    <title>嵗时杂咏 - 第 27 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嵗时杂咏 - 第 27 页/共 50 页</h1>
    <div class="content">　　露簟荻竹清风扇蒲葵轻一与故人别再见新蝉鸣是夕凉飚起闲境入幽情回灯见栖鹤隔树闻吹笙夜茶一两杓秋吟三数声所思千里云外长洲城
　　立秋夕凉风忽至炎暑稍清即事咏懐寄汴州节度使李二十尚书
　　嫋嫋檐树动好风西南来红釭霏微灭碧幌飘飖开披襟有余凉拂簟无纎埃但喜烦暑退不惜光隂催河秋稍清浅月午方徘徊或行或坐卧体适心悠哉美人在浚都旌旗绕楼台虽非沧溟阻难见如蓬莱蝉迎节又换雁送书未回君位日宠重我年日摧頺无因风月下一共平生杯
　　奉酬乐天立秋日有懐见寄　李　绅
　　深夜星汉静秋风初报凉堦篁淅沥响露叶参差光氷兎半升魄铜壶微滴长薄帷乍飘巻襟带轻揺飏此际昏梦清斜月满轩房屣履歩前楹剑防森在行重城宵正分号鼓互相望独坐有所思夫君鸾鳯章天津落星河一苇安可航龙泉白玉首鱼服黄金装报国未知効惟鹈徒在梁徘徊顾戎防颢气生东方衰叶满栏草斑毛盈镜霜羸牛未脱辕老马强腾骧吟君白雪唱慙愧巴人肠
　　华州周侍郎立秋日奉诏祭岳聊寄是诗以申
　　诚恐　　　　　　　　　　李景让
　　关河廓静晓云开承诏秋祠太守来山霁莲花添翠黛路隂桐叶少尘埃朱幡入庙威仪肃玉佩升坛歩武囘往岁今朝几时事谢君非重我非才
　　酬李常侍立秋日奉诏祭岳见寄
　　周　墀
　　秋祠灵岳奉樽罍风过深林古陌开莲掌月髙珪币列金天羽衞鬼神陪质明三献虽终礼祈寿千年别上杯岂是琐才能祀事农太守主张来
　　立秋后自京归家　　　　　李　郢
　　篱落秋归见豆花竹门当水防横槎松风一雨宜清簟小阁孤灯对绛纱尽日抱愁跧似鼠移时不动懒于蛇西江近有鲈鱼否张翰扁舟始到家



　　岁时杂咏巻二十三
　　钦定四库全书
　　岁时杂咏巻二十四　　　宋　蒲积中　编立秋
　　立秋日祷雨宿灵隐寺同周徐二令
　　苏　轼
　　百重堆案掣身闲一叶秋声对榻眠床上雪霜侵户月枕中琴筑落堦泉﨑岖世味尝应遍寂寞山栖老渐便惟有悯农心尚在起占云汉更茫然
　　自立秋后便凉诗示秬等　　张　耒
　　暑别齐纨知有日秋生簟竹果如期月明半夜似相覔角怨五更知为谁风露满天河转后江山千里雁来时短檠莫倦亲灯火又见槐花黄满枝
　　立秋日二絶
　　西风嫋嫋水飕飕身在湖湘北岸舟自古楚人词赋好为君重赋竟陵秋
　　对酒聊同楚人醉我诗惟听越吟声洞庭北岸孤城下落日西风听晚莺
　　六月二十三日立秋夜行泊林篁港口
　　淅淅晚风起孤舟秋思生蓬一萤过防草乱蛩鸣老大怜为客风波难计程人家夜深语应念客犹征吴楚封疆接东南泽国寛江流秋日净山霁暮云闲嚢有离骚赋头余骑省斑新秋聊把酒一笑且开顔
　　立秋日书懐　　　　　　　王景彛
　　一岁中分气序平夫何犹有感秋情已饶健鹘凌空翮肯作寒蜩抱树声桐叶旋愁经雨坠桂枝还喜得风生夜凉频惬山居兴天澹银河彻晓清
　　山中立秋　　　　　　　　宋　祁
　　峰云晓影破孱顔万里风生结早寒人在兜零烟外走岁从鶗鴂口中残槽花并滴添新酎笥月兼轮掩故纨白髪光隂诚可惜五年搔首问长安
　　立秋防监司　　　　　　　张无尽
　　桐叶飞空忽报秋玉醅浮蚁恰新篘相逢昻饮聊乘兴万事从他一日休
　　立秋后有感　　　　　　　杨　齐
　　一雨助凉天气醒夜来残叶报秋声人歌曼倩书同发客笑相如赋不成惊破鹤心霄露重送他鸿翼晚风清功名未了男儿事争遣心头系得旌
　　立秋书懐　　　　　　　　沈　遘
　　立秋通夕雨如绳一霎微寒犯葛衾金气凄凉悲肺腑树声萧瑟带商音稲田在处云连野楸叶何人髻可簪自惜茂陵多病客感隂惆怅尽孤吟






　　岁时杂咏巻二十四
　　钦定四库全书
　　岁时杂咏巻二十五　　　宋　蒲积中　编七夕
　　七夕　　　　　　　　　　阙　名
　　迢迢牵牛星皎皎河汉女纎纎擢素手札札防机杼终日不成章泣涕零如雨河汉清且浅相去复几许盈盈一水间脉脉不得语
　　七月七日　　　　　　　　李　充
　　日朗垂景河汉截昊苍牵牛难牵牛织女守空箱河广尚可越怨此汉无梁
　　九咏　　　　　　　　　　曹　植
　　乘回风兮浮汉渚目牵牛兮眺织女交有际兮防有期嗟痛吾子兮来不时
　　七月七日侍皇太子宴圃园
　　潘　尼
　　商风初授辰火防流朱明送夏少昊迎秋嘉禾茂园芳草被畴于时我后以豫以游
　　七夕观织女　　　　　　　王　鉴
　　牵牛悲殊馆织女悼离家一稔期一宵此期良可嘉赫奕门开飞阁郁嵯峩隐隐驱千乗阗阗越星河六龙奋瑶辔文螭负琼车火丹秉瑰烛素女执琼华绛旗若吐电朱葢如振霞云韶何嘈嗷灵鼓鸣相和停轩纡髙眄眷予在岌峩泽因芳露沾恩附兰风加朝发相从游翩翩鸾鷟罗同游不同观念子忧怨多敬因三祝末以尔属皇娥
　　七夕咏织女　　　　　　　苏　彦
　　火流凉风至少昊恊素藏织女思北征牵牛叹南阳时来嘉庆集整驾巾玉箱琼佩垂藻防露结云霓裳金翠耀华辎軿辕散流芳释辔紫微庭解衿琳碧堂欣言未及究晨晖照扶桑仙童唱清道盘螭起腾骧怅怅三宵促迟迟别日长
　　七夕　　　　　　　　　　宋孝武
　　开庭镜天路余光不可临防风被弱缕迎辉贯鍼斯艺诚无取时务聊可寻
　　又
　　白日倾晓照月升初光叶露满肃肃庭风扬瞻言媚天汉幽期济河梁服箱从奔轺纨绮阙成章解带遽回轸去谁秋夜长爱聚双情欵念离两心伤
　　七夕咏牛女　　　　　　　南平王
　　秋动清风扇火移炎气歇广檐含夜隂髙轩通夕月安歩巡芳林倾望极云阙组幕萦汉陈龙驾凌霄发谁云长河遥颇觉促筵悦来对难期今欢自兹没
　　代织女赠牵牛　　　　　　顔延之
　　婺女俪经星姮娥栖飞月慙无二媛灵托身侍天阙阊阖殊未晖咸池岂沐髪汉隂不夕张长河为谁越虽有促防期方须凉风发虚计双曜周空迟三星没非怨杼轴劳但念芳菲歇
　　七夕咏牛女　　　　　　　谢惠连
　　落日隠檐楹升月照帘栊团团满叶露淅淅振条风蹀足循广除瞬目矖层穹云汉有灵匹弥年阙相从遐川阻昵爱修渚旷清容防杼不成藻耸辔鹜前踪昔离秋已两今聚夕无双倾河易回斡欵情难久悰沃若灵驾旋寂寞云幄空留情顾华寝遥心逐奔龙沈吟为尔感情深意弥重
　　七夕月下　　　　　　　　王僧达
　　逺山敛氛祲广庭杨月波气往风集隙秋还露柯节期既已孱中宵振绮罗来欢讵终夕収泪泣分河
　　七夕咏牛女
　　火逝首秋节新明月夕月光照户秋首风入隙凌峯歩层崖慿云肆遥脉徙倚西北庭踈踊东南觌纨绮无报章河汉看骏轭
　　和王义兴七夕　　　　　　鲍　昭
　　宵月向掩夜云雾牕当白寒机思孀妇秋堂泣征客疋命无单年偶影照双夕暂交金石心须臾云满隔
　　七夕咏牛女应诏　　　　　谢　庄
　　辍机起春莫停箱动秋襟旋车照汉右芝驾肃河隂珠殿红未殊瑶庭露已深夜清岂掩拂晖无久临
　　望织女　　　　　　　　　梁武帝
　　盈盈一水边夜夜空自怜不辞精衞苦河流未可填寸情百重结一心万处悬愿作双清鸟共舒明镜前
　　七夕
　　白露月下团秋风枝上鲜瑶台涵碧雾琼幕生紫烟妙防非绮节佳期乃良年玉壶承夜急兰膏依晓煎昔悲汉难越今伤河易旋怨咽双念断凄别两情悬
　　又　　　　　　　　　　　梁简文
　　秋期此时浃长夜徙河灵紫烟凌鳯羽红光乗玉軿洛阳疑剑气城都怪客星天梭织来久方逢今夜停
　　七夕穿针
　　怜从帐里出想见夜开针欹疑月暗缕散恨风来
　　七夕咏穿针　　　　　　　栁　恽
　　代马秋不归缁纨无复绪迎寒理衣缝映月抽纎缕的砾愁睇光连娟思睂聚清露下罗衣秋风吹玉柱流隂稍已多余光欲谁与【一作流景对秋夕余光欲难取】
　　答唐娘饷七夕穿针　　　　徐　悱
　　倡人助汉女靓妆临月华连针学并蔕萦作开花孀闺浥罗绮揽赠自伤嗟虽言未相识闻道出良家曽停霍君骑经过柳惠车无由一共语暂看日升霞
　　七夕感逝　　　　　　　　宋务先
　　生代日何短徂迁岁欲朞始闻春鸟思溘见凉云滋皎皎河汉匹三秋防有期嗟嗟琴瑟偶一去无还时晴壁看遗挂虚檐想歩綦流芳行处歇空色梦中疑昔有秦嘉赠今为潘岳诗百忧人自老髪自成丝
　　七夕　　　　　　　　　　庾　信
　　牵牛遥映水织女正登车星桥通汉使机石逐仙槎隔河相望近经秋离别賖愁将今夕恨复着明年花
　　七夕穿针　　　　　　　　刘　遵
　　歩月如有意情来不自禁向花抽一缕举袖弄双针
　　四时行生曲
　　三月三日咄泉水七月七日芍陂塘鳯靥蛾眉妆玉面朱帘绣户映新妆
　　七夕穿针　　　　　　　　刘孝威
</div>
    <div class="pagination">
<a href="嵗时杂咏_page26.html">上一页</a><span>...</span><a href="嵗时杂咏_page22.html">22</a><a href="嵗时杂咏_page23.html">23</a><a href="嵗时杂咏_page24.html">24</a><a href="嵗时杂咏_page25.html">25</a><a href="嵗时杂咏_page26.html">26</a><span class="current-page">27</span><a href="嵗时杂咏_page28.html">28</a><a href="嵗时杂咏_page29.html">29</a><a href="嵗时杂咏_page30.html">30</a><a href="嵗时杂咏_page31.html">31</a><a href="嵗时杂咏_page32.html">32</a><span>...</span><a href="嵗时杂咏_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
