<!DOCTYPE html>
<html>
<head>
    <meta charset="UTF-8">
    <title>全宋诗 - 第 6271 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6271 页/共 11672 页</h1>
    <div class="content">
释师体　偈四首
    年年浴佛在今朝，目击迦维路不遥。
    果是当时曾示现，宜乎恶水蓦头浇。

释师体　偈四首
    热月须摇扇，寒来旋著衣。
    若言空过日，大似不知时。

释师体　偈四首
    道生一，无角铁牛眠少室。
    一生二，祖父开田说大义。
    二生三，梁间紫燕语呢喃。
    三生万物，男儿活计离窠窟。
    多处添，少处减，
    大虫怕吃生人胆。有若无，
    实若虚，争掩骊龙明月珠。
    肚无偏僻病，不怕冷油虀。

释师体　偈四首
    依稀苕帚柄，仿佛赤斑蛇。
    棒下无生忍，临机不识爷。

释师体　偈颂十八首
    五蕴出头一段空，同门出入不相逢。
    无量劫来赁屋住，到头不识主人公。

释师体　偈颂十八首
    童顶云衣野兴浓，清斋淡话有何穷。
    春归檐幕千家雨，月满楼台一笛风。

释师体　偈颂十八首
    涂灰抹上添光彩，社舞村歌笑己躬。
    堪笑当年獃得好，百无一解诉心空。
    星拱北，水朝东，
    月落千江体一同。能向海门深处辊，
    行船谁怕打头风。

释师体　偈颂十八首
    西土尊师故纸罗，南方历祖葛藤窠。
    临风剔起透青眼，跟脚从头觑破那。
    阿呵呵，会也麽，尺水休夸一丈波。
    幕天蓆地生涯阔，敌胜吹毛不用磨。

释师体　偈颂十八首
    不宗师承不会禅，饥来吃饭困来眠。
    平常肯恃拳头大，冷地乾赢空劫前。

释师体　偈颂十八首
    目击泄天机，梅天散花雨。
    稽首毗卢师，和南法身主。
    风光遍大千，捏在毫端聚。
    多劫修来是浪传，一念不生倾肺腑。
    从此儿孙遍世间，活计清虚争检古。

释师体　偈颂十八首
    粗疏带出莲花冼，济楚披来粪扫衣。
    拈起少林无孔笛，左瞻右盼两头吹。
    声声慢，拍拍随，听者虽多和者稀。
    曲遍欲休休不得，知音知后更谁知。

释师体　偈颂十八首
    少室无师句，曹溪绝学禅。
    浑家鬼擘口，五逆不成冤。

释师体　偈颂十八首
    文殊三处度夏，弥勒一味放憨。
    善财走百十城，达磨九年面壁。
    恢阐拈花微笑，光扬布发掩泥。

释师体　偈颂十八首
    一拳也是打爷来，未有输赢莫放开。
    割舍拍盲穷性命，觜喎鼻塌见全材。

释师体　偈颂十八首
    道妙休云所得迟，不离闻见分明极。
    槛外一声婆饼焦，黄头碧眼断消息。
    断消息，最条直，是虎何须更插翼。
    苍龙平地起伏澜，万仞峰头轰霹雳。

释师体　偈颂十八首
    口朝鼻孔无空过，眼盖胡须有古风。
    信彩骨头花十八，等閒掷出满盆红。

释师体　偈颂十八首
    夤缘过夏又经冬，难易当知好恶同。
    肚里饥疮无聒扰，堂中生炭满炉红。
    挑灰弄火非相许，阔论高谈定不容。
    叠足跏趺描不就，眼空烟景振宗风。

释师体　偈颂十八首
    天际云翻墨，江头浪辊花。
    胡僧无鉴识，特地渡流沙。
    赤骨历穷担片板，颠痴{左孛右攵}癞竖双眉。
    蓦生做处难名状，佛祖当头听指挥。

释师体　偈颂十八首
    虎穴魔宫阔步挨，毁僧谤佛不安排。
    无明三毒令人怕，是我冤家一样乖。

</div>
    <div class="pagination">
<a href="全宋诗_page6270.html">上一页</a><span>...</span><a href="全宋诗_page6266.html">6266</a><a href="全宋诗_page6267.html">6267</a><a href="全宋诗_page6268.html">6268</a><a href="全宋诗_page6269.html">6269</a><a href="全宋诗_page6270.html">6270</a><span class="current-page">6271</span><a href="全宋诗_page6272.html">6272</a><a href="全宋诗_page6273.html">6273</a><a href="全宋诗_page6274.html">6274</a><a href="全宋诗_page6275.html">6275</a><a href="全宋诗_page6276.html">6276</a><span>...</span><a href="全宋诗_page6272.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
