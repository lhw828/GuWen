<!DOCTYPE html>
<html>
<head>
    <meta charset="UTF-8">
    <title>檇李诗系 - 第 2 页/共 137 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>檇李诗系 - 第 2 页/共 137 页</h1>
    <div class="content">　　洛阳早春
　　何地避春愁终年忆旧游一家千里外百舌五更头客路偏逢雨乡山不入楼故园桃李月伊水向东流
　　鄱阳大云寺一公房
　　尽日陪游处斜阳竹院清定中观有漏言外证无生色界聊传法空门不用情欲知相去近钟皷两闻声
　　经废寺
　　不知何世界有处似前朝石路无人埽松门被火烧防幡犹挂刹故板尚搘桥数卷残经在多年字欲销
　　南归
　　老病力难任犹多镜雪侵鲈鱼销宦况鸥鸟识归心急雨江帆重残更驿树深乡闗殊可望渐渐入吴音
　　白苹洲送客
　　莫信梅花发由来谩报春不才充野客扶病送朝臣阙下摇清佩洲边采白苹临流不痛饮鸥鸟也欺人
　　春鸟词送元秀才入京
　　春来绣羽齐暮向竹林栖禁苑衔花出河桥隔树啼寻声知去逺顾影念飞低别有无巣燕犹窥幕上泥
　　送大理张卿
　　秋色依依伤解携月卿今夜泊隋堤白沙洲上江蓠长緑树邨边谢豹嗁迁客此来无倚仗故人相去隔云泥越禽惟有南枝分目送孤鸿飞向西
　　送从兄奉使新罗
　　六气铜浑转三光玊律调河宫清奉賮海岳晏来朝地接提封入天平赐贡饶扬威轻破虏柔服耻征辽曙色黄金阙寒声白鹭潮楼船非习战骢马是嘉招帝女飞衔石鲛人卖泪绡管宁虽不偶徐福倘相邀独岛县空翠孤霞上泬寥蟾蜍同汉月防蝀异秦桥水豹横吹浪花鹰迥拂霄晨装凌渺漭夜泊记招摇防路通圆峤何山是沃焦飓风晴自起隂火暝潜烧鬒髪成新髻人参长旧苗扶桑迎日近析木带津遥梦向愁中积魂当别处销临川思结网见弹欲求鸮共散羲和厯谁差甲子朝沧波仗忠信译语辨讴谣叠皷鲸鳞隠隂帆鹢首飘南溟垂大翼西海饮文鳐指景寻灵草排云聴洞箫封侯万里外未肯后班超
　　寄江南鹤林寺石氷上人
　　山川重复重心地闇相逢忽忆秋江月如闻古寺钟湖平南北岸云抱两三峰定力超香象真言摄毒龙风中何处鹤石下防年松为报烟霞道人间共不容
　　宿山中僧
　　不爇香炉烟蒲团坐如铁尝想同夜禅风堕松顶雪
　　溪上
　　采莲溪上女舟小怯揺风惊起鸳央宿水云撩乱红
　　寄淮上桺十三
　　苇萧中辟户相映緑淮流莫讶春潮濶鸥边可泊舟
　　忆鄱阳旧游
　　悠悠南国思夜向江南陌楚客断肠时月明松子落
　　山中夜宿
　　凉月挂层峰萝林落叶重掩闗深畏虎风起撼长松
　　归山作
　　心事数茎白发生涯一片青山空林有雪相待古道无人独还
　　过山农家
　　板桥人渡泉声茅屋日午鸡鸣莫嗔焙茶烟暗却喜晒谷天晴
　　宿昭应
　　武帝祈灵太乙坛新丰树里绕千官那知今夜长生殿独闭山门月影寒
　　横山故居
　　家在双峰兰若边一声清磬发孤烟山连极浦鸟飞尽月上青林人未眠
　　题叶道士山房
　　水边垂栁赤阑桥洞里仙人碧玉箫近得麻姑书信否浔阳江上不通潮
　　宫词二首
　　玉楼天半起笙歌风送宫嫔笑语和月殿影开闻夜漏水晶帘卷近秋河
　　九重天乐降神仙步舞分行踏锦筵嘈囋一声钟皷歇万人楼下拾金钱
　　桃花曲
　　魏帝宫人舞凤楼隋家天子泛龙舟君王夜醉春眠晏不觉桃花逐水流
　　山僧兰若
　　絶顶茅庵老此生寒云孤木伴经行世人那得知幽径遥向青峰礼磬声
　　越中席上看弄老人
　　不到山隂二十春镜中相见白头新此生不复为年少今日从他弄老人
　　早春思归有唱竹枝歌者坐中下泪
　　渺渺春生楚水波楚人齐唱竹枝歌与君皆是思归客拭泪看花奈老何
　　湖中
　　青草湖边日色低黄茅嶂里鹧鸪啼丈夫飘荡今如此一曲长歌楚水西
　　山中
　　野人爱向山中宿况在葛洪丹井西庭前有个长松树夜半子规来上啼
　　江邨乱后
　　江邨日暮寻遗老江水东流横浩浩竹里闲牕不见人门前旧路生青草
　　丘员外丹
　　丹嘉兴人郡邑志俱失载官诸暨令厯员外郎隠居临平山与韦应物鲍防吕渭诸牧守往还唱和钱起李端亦多赠言丹有诗七首幷聨句诸作及江南长安十二月景词行世崔峒送丘二十二诗云积水与寒烟嘉禾路防千孤猿啼海岛穷雁起湖田曾见长洲苑尝闻大雅篇却将封事去知尔爱闲眠
　　题湛长史旧居
　　身退谢名累道存嘉止足设醴降华旛挂冠守空谷偶寻野外寺仰慕贤者躅不见昔簮裾犹有旧松竹烟霞虽异世风韵如在曯余即江海人归辙青山曲
　　奉酬韦使君送归山之作
　　侧闻郡守至偶乘黄犊出不别桃源人一见经累日蝉鸣念秋稼兰酌动离瑟临水降麾幢野艇才容膝参差碧山路目送江帆疾涉海得骊珠栖梧慙凤质愧非郑公里归扫防笼室
　　酬重送归山
　　卖药有时至自知来往疎遽辞池上酌新得山中书步出芙蓉府归乘觳觫车猥防招隠作岂愧班生庐
　　和韦使君秋夜见寄
　　露滴梧叶鸣风秋桂花发中有学仙人吹箫弄山月
　　中元日鲍端公宅遇吴天师聨句
　　道流为柱史教戒下真仙【严维】共契中元防初修内景篇【鲍防】游方依地僻卜室喜墙连【谢良辅】宝笥开金箓华池潄玊泉【贾弇】恠龙随羽翼青节降云烟【李清】昔去遗丹灶今来变海田【刘蕃】养形奔二景链骨度千年【谢良弼】骑竹投陂里携壶挂牖边【郑防】洞中尝入静河上旧谈【陈元初】伊洛笙歌逺蓬壶日月偏【樊珣】青骡蓟训引白犬伯阳牵【丘丹】法受相君后心存象帝先【吕渭】道成能缩地功满欲升天【范淹】何意迷孤性含情恋数贤【吴筠】
　　酒语聨句
　　山简酣歌倒接防【刘蕃】看朱成碧无所知【鲍防】耳鸣目驷马驰【谢良辅】口称童羖腹鸱夷【谢良弼】兀然落帽灌酒巵【沈仲昌】太常吏部相对时【严维】借糟枕麴浮酒池【丘丹】瓮间篱下卧不移【吕渭】呌呼不应无事悲【郑槩】千日一醒知是谁【陈元初】左倾右倒人避之【回】
　　陆宣公贽
　　贽字敬舆居郡城甜瓜巷年十八第进士中博学宏辞厯监察御史翰林学士徳宗竒其才尝以行辈呼而不名从狩奉天益见亲倚恒居中参裁可否时号内相帝偶与相失夜召不得诏得贽者赏千金及来谒太子以下皆称贺时机务填委书诏日数百他学士笔阁不得下贽沛然有余皆周尽事情人人可晓常劝帝痛自咎悔以谢天下诏下虽武夫悍卒无不感泣迁谏议大夫仍为学士天下望以为相权贵沮之又言事无讳失帝意为中书舎人久之除权知兵部侍郎仍为学士窦参谗阻之罢学士参黜始同中书门下平章事贽谏诤愈切或规其太过贽曰我上不负天子下不负所学遑恤其他帝滋不悦以谏用裴延龄罢为太子賔客廷龄日谗之赖阳城等论辨贬忠州别驾杜门集方书人罕见其面顺帝立召还诏未至卒赠兵部尚书谥宣奏议数百篇讥陈时皆本仁义后苏轼剳子称其有王佐才贤于子房贾谊而徳宗始亲终疎放逐以死古今痛之钱起有送防擢第还诗云乡路归何早云间早擅名思亲卢橘熟带雨客防轻夜火临津驿晨钟隔浦城华亭养仙羽计日再飞鸣
　　晓过南宫闻太常清乐
　　南宫闻古乐拂曙聴初惊烟霭遥迷处丝桐暗辨名节随新律改声带绪风轻合雅将移俗同和自感情逺音兼晓漏余响过春城九奏明初日寥寥天地清
　　禁中春松
　　隂隂清禁里苍翠满春松雨露恩偏近阳和色更浓高枝分晓日灵韵杂宵钟岚助炉烟逺形疑盖影重愿符千载寿不羡五株封倘得回天眷全胜老碧峰
　　殷御史尧藩
　　尧藩秀州人为秀才时许浑寄以诗云相知愧许询寥落向溪濵竹马儿犹小荆钗妇惯贪独愁忧过日多病不如人莫恠青袍选长安隠旧春再寄云直道知难用经年向水濵宅从栽竹贵家为买书贫就学多新客登朝尽故人蓬莱自有路莫羡武陵春又寄诗云防载闻名翰墨林为从知已信浮沉青山有雪谙松性碧落无云称鹤心带月独归萧寺逺翫花频醉庾楼深思君一见如琼树空把新诗尽日吟元和九年韦贯之掌文柄尧藩被黜尚书杨汉公乃贯之前榜门生盛言尧藩屈贯之为重收遂登第后从李翺长沙幕府寻为长乐令有治绩姚合寄诗云故人为吏隠高卧簿书间绕县惟栽药逢僧只説山此宵欢不歇穷歳信空还何计相寻去严风雪满关擢御史官江南甚着风采有忆江南诗三十章皆苏杭事乐天所咏江南名郡数苏杭写在殷家三十章是也姚合又有送殷侍御游山南诗云诗境西南胜秋深尽夜蛩人家连水影驿路在山峰地静云生石天寒雪覆松我为公府系不得此相从其诗有宋刻本八十七篇评者谓其句有葩艶微嫌肉丰鹳鹊楼一律独茂硕而婉不愧初盛遗则
　　三日赠都上人
　　曲水公卿宴香尘尽满街无心修禊事独歩到禅斋细草萦愁目繁花逆旅懐绮罗人走马遗落凤皇钗
　　宫词
　　吴王爱歌舞夜夜醉婵娟见日吹红烛和尘埽翠钿徒令句践霸不信子胥贤若问长洲草荒芜无限年
　　送客游吴
　　吴国水中央波涛白渺茫衣逢梅雨渍船入稲花香海戍通盐灶山邨带蜜房欲知苏小小君试到钱塘
　　和赵相公登鹳雀楼
　　危楼高架泬寥天上相间登立防旃树色到京三百里河流归汉防千年晴峰耸日当周道秋谷垂花满舜田云路何人见高志最看西面赤阑前
　　韩信庙
　　长空鸟尽将军死无复中原入马蹄身向九泉还属汉功超诸将合封齐荒凉古庙惟松柏咫尺长陵又鹿麋此日深怜萧相国竟无一语到金闺
　　送白舎人渡江
　　晓发龙江又一程诸公同济似登瀛海门日上千峰出桃叶波平一棹轻横锁己沈王濬筏投鞭难阻谢兵片时喜得东风便囘首钟声隔鳯城
　　李节度平戎诗
　　百万王师下日边将军雄畧可图全元勲未论封茅异捷势应知破竹然燕警无烽清朔漠秦文有宝进蓝田太平从此消兵甲记取红羊换刼年
　　赠惟俨师
　　焕然文采照青春一防江湖自在身云锁木龛聊息影雪香纸袄不生尘谈禅早续灯无尽防法重编论有神拟扫緑隂浮佛寺桫椤高树结为邻
　　寄海阳张明府
　　春草正萋萋知君道恶溪莺将吉了语猿共果然啼别路魂将断还家梦防迷定寻雷令劒应识越王笄树色多于北潮声少向西榴花好为酒谁伴醉如泥
　　偶题
　　越女收龙眼蛮儿拾象牙长安千万里走马向谁家
　　忆家
　　树拥溪边阁山浮雨后岚白头归未得梦里望江南
　　江行
</div>
    <div class="pagination">
<a href="檇李诗系.html">上一页</a><a href="檇李诗系.html">1</a><span class="current-page">2</span><a href="檇李诗系_page3.html">3</a><a href="檇李诗系_page4.html">4</a><a href="檇李诗系_page5.html">5</a><a href="檇李诗系_page6.html">6</a><a href="檇李诗系_page7.html">7</a><span>...</span><a href="檇李诗系_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
