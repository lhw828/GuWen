<!DOCTYPE html>
<html>
<head>
    <meta charset="UTF-8">
    <title>瀛奎律髓 - 第 46 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>瀛奎律髓 - 第 46 页/共 74 页</h1>
    <div class="content">　　梦里青春可得追欲将诗句绊余晖酒防病客惟思睡蜜熟黄蜂亦嬾飞芍药樱桃俱扫地鬂丝禅榻两忘机慿君借取法界观一洗人间万事非
　　酒防病客惟思睡我也情也蜜熟黄蜂亦嬾飞物也景也芍药樱桃俱扫地景也鬂丝禅榻两忘机情也一轻一重一来一往所谓四实四虚前后虚实又当何如下手至此则知系风捕影未易言矣坡妙年诗律颇寛至晚年乃神妙流动
　　首夏官舍即事
　　安石榴花开最迟绛裙深树出幽菲吾庐想见无限好客子倦游胡不归座上一樽虽得满古来四事巧相违令人却忆湖边寺垂柳隂隂书掩扉
　　此诗变体他人殆难继也首唱两句自説榴花下面如何着语似乎甚难却自想吾卢之好而恨此身之未归第五第六却又谓不是无酒只是心事自不乐尔至尾句却又摆脱而归宿于湖上之寺葢谓虽未可遽归一出游僧舍亦可也变体如此难学姑书之以见苏公大手笔之异如初夏贺新郎词后一段全説榴花亦他人所不能也如老杜即看燕子入山扉以下四句説景却将四句説情则甚易尔善变者将四句説景括作一句又将四句説情括作一句以成一聨斯谓之难
　　次韵葢郎中率郭郎中休官　　黄庭坚
　　世态已更千变尽心源不受一尘侵【一作险阻艰难亲得力是非忧患饱经心】青春白日无公事紫燕黄鹂俱好音付与儿孙知伏腊听教鱼鸟遂飞沉黄公垆下曽知味定是逃禅入少林
　　青春白日紫燕黄鹂变体
　　次韵郭右曹
　　阅世行将老斵轮那能不朽见仍云歳中日月又除尽圣处工夫无半分秋水寒沙鱼得计南山浓雾豹成文古心自有着鞭地尺璧分隂未当勤
　　歳中日月又除尽景也圣处工夫无半分情也贾岛身事岂能遂兰花又已开当一律观老杜竹叶菊花一聨又白髪黄花一聨即是此様手段
　　和师厚郊居示里中诸君
　　篱边黄菊关心事牕外青山不世情江橘千头供歳计秋蛙一部洗朝酲归鸿往燕竞时节宿草新坟多友生身后功名空自重眼前樽酒未宜轻
　　归鸿往燕竞时节天时也宿草新坟多友生人事也亦一景对一情上面四句用菊山橘蛙四物亦不觉冗山谷诗变体极多明月清风非俗物轻裘肥马谢儿曹功名富贵两蜗角险阻艰难一酒杯春风春雨花经眼江北江南水拍天碧嶂清江元有宅黄鱼紫蟹不论钱上八字各自为对如洞庭归客有佳句庾岭疎梅如小棠公庭休更进汤饼语燕无人窥井栏则变之又变在律诗中神动鬼飞不可测也
　　次韵春怀　　　　　　　　　陈师道
　　老形已具臂膝痛春事无多樱笋来败絮不温生虮虱大杯覆酒着尘埃衰年此日仍为客旧国当时只废台河岭尚堪供极目少年为句未须哀
　　后山诗痩鉄屈蟠海底珊瑚枝不足以喻其深劲老形已具臂膝痛身欲老也春事无多樱笋来春欲尽也前辈诗中千百人无后山此二句以一句情对一句景轻重彼我沉着深郁中有无穷之味是为变体至如虮虱尘埃一聨所用字有前例亦佳
　　早起
　　隣鸡接响作三鸣残防连声杀五更寒气挟霜侵败絮宾鸿将子度微明有家无食惟髙枕百巧千穷只短檠翰墨日疎身日逺世间安得尚虚名
　　有家无食百巧千穷各自为对变体也如寒气挟霜侵败絮宾鸿将子度微明轻重互换愈见其妙一篇之中四句皆用变体如熟路长驱聊缓步百全一发不虚即此所评之变体如乔木下泉余故国黄鹂白鸟解人情含红破白连连好度水吹香故故长隠儿忘言终不近白头青简两相催不以顔色对顔色犹不以数目对数目而各自为对皆变体也
　　春日　　　　　　　　　　　张　耒
　　辉辉暖日弄游丝风软晴云缓缓飞残雪暗随氷笋滴新春偷向桞梢归可怜客鬂蹉跎老每惜梅花取次稀何事都城轻薄子买懽沽酒试春衣
　　此亦以客鬂对梅花皆自老杜鬂毛花蕋一聨发之
　　怀天经智老因以访之　　　　陈与义
　　今年二月冻初融睡起苕溪緑向东客子光隂诗巻里杏花消息雨声中西庵禅伯还多病北栅儒仙只固穷忽忆轻舟寻二子纶巾鹤氅试春风
　　以客子对杏花以雨声对诗巻一我一物一情一景变化至此乃老杜即今蓬鬂改但愧菊花开贾岛身事岂能遂兰花又已开翻窠换臼至简斋而益竒也后山老形已具臂膝痛春事无多樱笋来一聨极其酸苦而此聨有富贵闲雅之味后山穷简斋达亦可觇云
　　寓居刘仓廨中晚步过郑仓台上
　　纱巾竹杖过荒陂满面春风二月时世事纷纷人老易春隂漠漠絮飞迟士衡去国三间屋子美登台七字诗草绕天西青不尽故园归计入支颐
　　以世事对春隂以人老对絮飞一句情一句景与前客子杏花之句律令无异但如此下两句后面难措手简斋胸次却防变化斡旋全不觉难此变体之极也
　　重阳
　　去歳重阳已百忧今年依旧叹羁游篱底菊花惟解笑镜中头髪不禁秋凉风又落宫南木老雁孤鸣汉北洲如许行年那可记谩排诗句写新愁
　　菊花对头髪即老杜蓬鬂菊花一聨定例
　　对酒
　　新诗满眼不能裁鸟度云移落酒杯官里簿书无日了楼头风雨见秋来是非衮衮书生老歳月匆匆燕子囘笑抚江南竹根枕一樽呼起鼻中雷
　　此诗中两聨俱用变体各以一句説情一句説景竒矣坡词有云官事何时毕风雨外无多日即前聨意也后聨即与前诗世事纷纷春隂漠漠一聨用意亦同是为变体学许浑诗者能之乎此非深透老杜山谷后山三关不能也
　　陪粹翁举酒于君子亭亭下海棠方开
　　世故驱人殊未央聊从地主借绳牀春风浩浩吹游子暮雨霏霏湿海棠去国衣冠无态度隔帘花叶有辉光使君礼数能寛否酒味撩人我欲狂
　　此诗中四句皆变两句説已两句説花而错综用之意谓花自好人自愁耳亦其才能驱驾岂若琐琐镌砌者之诗哉
　　清明
　　清明闲步涧边沙行入荒林闻乱鸦寒食清明惊客意暖风迟日醉梨花书生投老王官谷壮士偷生漂母家不用秋千与蹴踘只将诗句答年华
　　三四变体又颇新异呜呼古今诗人当以老杜山谷后山简斋四家为一祖三宗余可预配飨者有数焉
　　睡起
　　憨憨与世共儿嬉兀兀从人笑我痴闲里事忙晴防药静中机动夜争棋心情诗巻无佳句时节梅花有好枝熟睡觉来何所欠菜根香软饭流匙
　　淳熙十四年丁未春石湖作此诗年六十二可作平生诗第一心情诗巻无佳句言情思时节梅花有好枝言景物诗变体至此不可加矣上两句又自不觉其冗絶作也

　　瀛奎律髓巻二十六
　　钦定四库全书
　　瀛奎律髓巻二十七　　　　元　方囘　编着题类
　　着题诗即六义之所谓赋而有比焉极天下之最难石曼卿红梅诗有曰认桃无绿叶辨杏有青枝不为东坡所取故曰题诗必此诗定知非诗人然不切题又落汗漫今除梅花雪月晴雨为专类外凡杂赋体物肖形语意精到者选诸此
　　五言【三十首】
　　房兵曹胡马　　　　　　　杜　甫
　　胡马大宛名锋棱痩骨成竹批双耳峻风入四蹄轻所向无空濶真堪托死生骁腾有如此万里可横行自汉天马歌以来至李杜集中诸马诗始皆超絶苏黄及张文潜画马诗亦然他人集所无也学者宜自捡观此但选五言律之一耳
　　画鹰
　　素练风霜起苍鹰画作殊身思狡兎侧目似愁胡绦镟光堪擿轩楹势可呼何当击凡鸟毛血洒平芜【茍勇切犹竦身也鹰出于岱北胡地也绦镟圆辘轳也所画绊鹰之绦镟徐钏切光而堪擿取也】
　　此咏画鹰极其飞动身侧目一聨已曲尽其妙堪擿可呼一聨又足见为画而非真王介甫虎图行亦出于此耳目光夹镜当坐隅即第五句也此物安可来庭除即第六句也何当击凡鸟毛血洒平芜子美胸中愤世疾邪又以寓见深意谓焉得烈士有如真鹰能搏扫庸缪之流也葢亦以讥夫貌之似而无能为者也诗至此神矣
　　孤鴈
　　孤鴈不饮啄飞鸣声念群谁怜一片影相失万重云望尽似犹见哀多如更闻野鸦无意绪鸣噪自纷纷唐末有鲍当为孤鴈诗因谓之鲍孤鴈亦未能逮此
　　萤火
　　幸因腐草出敢近太阳飞未足临书巻时能防客衣随风隔幔小带雨傍林防十月清霜重飘零何处归老杜诗集大成于着题诗无不警防説者谓此诗腐草太阳之句以讥李辅国凡评诗正不当如此刻切拘泥言之者无罪闻之者足以戒大丈夫耿耿者不当为萤爝防光于此自无相关世之仅明忽晦不常者又岂一辅国则见此诗而自愧矣学者观大指可也
　　严郑公同咏竹得香字
　　绿竹半含箨新稍才出墙色侵书帙晚隂过酒樽凉雨洗涓涓净风吹细细香但令无剪伐防见拂云长疑者谓细细香非所以题竹于新竹含箨时审之老杜非过许也竹林自有一种竒气
　　柳边
　　只道梅花发那知柳亦新枝枝总到地叶叶自开春紫燕时翻翼黄鹂不露身汉南应老尽防上逺愁人前辈最喜叶叶自开春其实十字俱精汉南老树犹如此我何以堪事防上借以指亚夫细柳营也意极凄婉老杜着题之佳者不一如薤云束比青蒭色圆齐玉筯头如鹦鹉云翠衿浑短尽红嘴谩多知如黄鱼云脂膏兼饲犬长大不容身如归鴈云云里相呼疾沙边自宿稀又云是物关兵气何时免客愁皆工而有味
　　病蝉　　　　　　　　　　　贾　岛
　　病蝉飞不得向我掌中行折翼犹能薄酸吟尚极清露华凝在腹尘防误侵睛黄雀并鸢鸟俱怀害尔情贾浪仙诗得老杜之痩而用意苦矣蝉有何病殆偶见之托物寄情喻寒士之不遇也中四句极其竒澁而尘防误侵睛尤亘古诗人所未道故曰浪仙用意苦矣
　　别鹤
　　双鹤出云溪分飞各自迷空巢在松顶折羽落江泥寻水终不饮逢林亦未栖别离应易老万里两凄凄此寓言似写离别者之苦
　　古树
　　古树枝柯少枯来复几春露根堪系马空腹定藏人蠧节莓苔老烧根霹雳新若当江浦上行客祭为神一枯树耳模写至此妙甚尾句尤佳
　　赋得古原草送别　　　　　　白居易
　　离离原上草一嵗一枯荣野火烧不尽春风吹又生逺芳侵古道晴翠接荒城又送王孙去萋萋满别情春风吹又生一聨乐天妙年以此见知于顾况
　　赋得边城角
　　边角两三枝霜天陇上儿望乡相并立向月一时吹战马头皆举征人首尽垂呜呜三奏罢城上展旌旗尾句无力三四好第五句尤好
　　孤雁　　　　　　　　　　　崔　涂
　　几行归塞尽念尔独何之暮雨相呼疾寒塘欲下迟渚云低暗度关月冷相随未必逢罾缴孤飞自可疑老杜云谁怜一片影相失万重云此云暮雨相呼疾寒塘欲下迟亦有味而不及老杜之万钧力也为江湖孤客者当以此尾句观之
　　杜中丞书院新移小竹　　　　王　建
　　此地本无竹逺从山寺移经年求养法隔日记浇时嫩绿长新叶残黄收故枝色经寒不动声与静相宜爱防出常数稀稠防自知贫家缘未有客散独行迟
　　所防两聨甚佳
　　鷰　　　　　　　　　　　　梅尧臣
　　涏涏双来鷰飞飞自舞空轻如汉家后斜避楚台风半折撩沙觜相髙接草虫向人全不畏切莫入吴宫轻如汉家后真用飞燕事斜避楚防风本非燕事而用之有情味
　　蝇
　　乘炎出何许人意以防防怒剑休追逐凝屏谩指弹与蚊争【一作更】昼夜共蜜上杯盘自有坚氷在能令畏不难此当与老杜萤诗相表里玩味
　　挑灯杖
　　油灯方照夜此物用能行焦首终无悔横身为发明尽心常欲晓委地始知轻若比飘飘梗何邀世上名此借以咏忠臣义士之敢諌者宛陵集第四十八巻如此着题诗蝇蛙蚊犬之类一十七首取其二云
　　竹珓环　　　　　　　　　　魏　野
　　谁制破筠根还同一气分吉凶终在我翻覆谩劳君酒欲祈先酹香因掷更闻吾尝学丘祷嬾把祝云云可与梅圣俞挑灯杖作一对防我者自谓吉凶由已也君者谓珓环徒劳汝翻覆也亦譬夫君子守正岂听他人翻覆乎结句只用丘祷事以证之
　　和答钱穆父咏猩猩毛笔　　　黄庭坚
　　爱酒醉魂在能言机事疎平生几两屐身后五车书物色防王防勲劳在石渠防毛能济世端为谢杨朱用事所出详见任渊注本此诗所以妙者平生身后几两屐五车书自是四个出处于猩猩毛笔何干涉乃善能融化斡排至此末句用防毛事后之学诗者不知此机诀不能入三昧也山谷更有两絶句亦可喜
　　见诸人倡和酴醿诗次韵戏咏
　　梅残红药迟此物共春归名字因壶酒风流付枕帏坠钿香径草飘雪净垣衣玉气晴虹发沈材锯屑霏直知多不厌何忍摘令稀常恨金沙学颦时政可挥
　　名字风流一聨尽酴醿之妙此本唐书酒名世以花似酒之色故得名而亦为枕嚢帏者也山谷学老杜为诗直知多不厌何忍摘令稀此句殆谓贤者在朝愈多愈美而忍于驱逐使之渐少乎葢元祐二年四月诗必有所指末句引金沙而鄙其效颦则嫉恶之意尤甚即老杜孤雁末句乃云野鸦无意绪一格也○此诗孔文仲首倡予有清江三孔集偶未及捡苏子由所和栾城集有云光凝真照夜枝软或牵衣上一句佳
　　和师厚接花
　　妙手从心得接花如有神根株穰下土顔色洛阳春雍也本犁子仲由元鄙人升堂与入室只在一挥斤山谷最善用事以孔门变化雍由譬接花而缴以庄子挥斤语此江西竒处如嵗寒知松柏用彛字韵山谷曰郑公扶正观已不见封彛东坡亦和终不及山谷之工也曽文清陆放翁杨诚斋皆得此法
　　谢人寄小胡孙
　　致尔自何处初来犹索腾真宜少陵覔未解柳州憎婢喜常储果奴嗔屡掣绳报君无一物试为斸寒藤老杜有覔胡孙诗小如拳及愁胡靣六字皆好柳子厚有憎王孙文
　　归雁　　　　　　　　　　　陈师道
　　弧矢千夫志潇湘万里秋宁为寳筝柱肯作置书邮逺道勤相唤羁怀误作愁聊寛梁稻意宁复网罗忧此诗乃元符三年徽庙登极南迁诸公次第北还故后山寓意于归雁二诗今选其一弧矢千夫志以言羣小之欲害君子也筝柱书邮以言诸贤之有所守朋友有急难之义傍观者以为忧怨也末句则所以为诸贤喜者深矣后山诗幽逺防妙其味无穷非黏花贴叶近诗之比三四葢学山谷猩猩毛笔诗者
　　和黄充实榴花
　　春去花随尽红榴暖欲燃后时何所恨处独不祈怜叶叶自相偶重重久更鲜流珠沾暑雨改色淡朝烟着子专寒酒移根擅化权愧非无价手刻画竟难传
　　后时处独一聨葢后山自谓劲气凛不可干如楝花诗亦云幽香不自好寒艳未多知皆自况之辞世人未知后山山谷诗从何而入盍以此酴醿榴花诗并观之叶叶自相偶榴花双叶自相偶则不求偶于其他者也意亦髙
</div>
    <div class="pagination">
<a href="瀛奎律髓_page45.html">上一页</a><span>...</span><a href="瀛奎律髓_page41.html">41</a><a href="瀛奎律髓_page42.html">42</a><a href="瀛奎律髓_page43.html">43</a><a href="瀛奎律髓_page44.html">44</a><a href="瀛奎律髓_page45.html">45</a><span class="current-page">46</span><a href="瀛奎律髓_page47.html">47</a><a href="瀛奎律髓_page48.html">48</a><a href="瀛奎律髓_page49.html">49</a><a href="瀛奎律髓_page50.html">50</a><a href="瀛奎律髓_page51.html">51</a><span>...</span><a href="瀛奎律髓_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
