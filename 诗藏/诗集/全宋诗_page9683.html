<!DOCTYPE html>
<html>
<head>
    <meta charset="UTF-8">
    <title>全宋诗 - 第 9683 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9683 页/共 11672 页</h1>
    <div class="content">    茂陵终不起，遗札满埃尘。

杨亿　故蕲州玉刑部阁老挽歌五首
    近署罹官谤，清淮绾郡章。
    平生不佞佛，晚岁尚为郎。
    得疾因卑湿，为文足感伤。
    才蒙宣室召，奄忽欢云亡。

杨亿　故蕲州玉刑部阁老挽歌五首
    楚客离骚怨，子牟江海心。
    积忧偏损寿，多病未妨吟。
    野鸟俄窥舍，甘棠已结阴。
    郡中应罢市，遗爱在人深。

杨亿　故蕲州玉刑部阁老挽歌五首
    奏稿应盈箧，藏书复几车。
    门人谁渍酒，天子想投瓜。
    旅榇关山阔，铭旌道路赊。
    趋庭有令子，清白自传家。

杨亿　故枢密宋给事挽歌三首
    宸游方扈從，移疾废枢机。
    步辇亲临问，肩舆遽告归。
    忽闻号左毂，旋见泣中闱。
    城郢遗言切，忠魂定有依。

杨亿　故枢密宋给事挽歌三首
    六龙初展义，七圣尽陪游。
    塞外狼烟起，军中羽檄稠。
    汉帷方借助，庄壑忽沉舟。
    不奈良臣死，秦医亦漫求。

杨亿　故枢密宋给事挽歌三首
    永辞温室地，长别谏书帷。
    玉恨埋黄壤，星愁析紫微。
    韭歌偏怨咽，衮敛更光辉。
    可惜岑文本，辽阳不共归。

杨亿　馆中新蝉
    碧城青阁好追凉，高柳新声逐吹长。
    贵伴金貂尊汉相，清含珠露怨齐王。
    兰台密侍初成赋，河朔欢游正举觞。
    云鬓翠緌徒自许，先秋楚客已回肠。

杨亿　闺思
    征夫万里戍交河，塞外萧条朔气多。
    古壁暗蛩催夜织，朝来一叶下庭柯。

杨亿　海印大师归永嘉
    都城供应几经秋，海国归心不少留，
    雨雪片帆过北固，烟霞丈室寄东瓯。
    千灯续焰知无尽，一锡随缘信自由。
    更到石门题雅句，碧云從此掩汤休。

杨亿　汉武
    蓬莱银阙浪漫漫，弱水回风欲到难。
    光照竹宫劳夜拜，露漙金掌费朝餐。
    力通青海求龙种，死讳文成食马肝。
    待诏先生齿编贝，那教索米向长安。

杨亿　翰林王学士奉使两川
    万里征西频告捷，九重喻蜀正裁书。
    忽闻召对浴堂殿，元是亲乘使者车。
    井邑凋残经乱后，军城鼓舞拜恩初。
    铜梁迢递驱驺骑，玉署深严锁直庐。
    星曆更须占李郺，雪园应恨欠相如，
    归来便在三台席，转与交亲礼数疏。

杨亿　杭州严從事
    柳岸兰桡片席飞，秋风泽国季鹰归。
    幕中莲渚红衣脱，江外蒪羹紫线肥。
    十部须知從事贵，双鱼莫遣尺书稀。
    西陵正接家山路，试为因人问钓矶。

杨亿　何太博知晋州
    平明东省发鱼书，便拥彤襜出上都。
    别酒金英泛篱菊，去程黄叶堕关榆。
    叔孙旧礼妨绵蕝，廉范新歌待裦襦。
    满腹经纶殊未展，归来看践赤墀涂。

杨亿　和酬秘阁钱少卿夜直见寄次韵
    甘瓜朱李郢醪浓，素绠银床荫碧桐。
    赐第旧连丹凤阙，直庐今在未央宫。
    承云仙掌延年露。转蕙薰弦解愠风。
    此夕蓬山好逃暑，月轩清话恨难同。

杨亿　和集贤李学士千字诗
    千仞谷何险，千仓稻已收。
    出骑千里马，醉典千金裘。
    千年河诞圣，千树橘封侯。
    千钟不及乱，千钱坐上头。

杨亿　荷花
    绝岸疏烟合，回塘夕照和。
    水仙犹度曲，川后自收波。
    银汉桥横鹊，蘅舦襪溅罗。
    玉杯承露重，钿扇起风多。
    翠羽芳洲近，青丝快骑过。
    石城秋信断，搔首奈愁何。

</div>
    <div class="pagination">
<a href="全宋诗_page9682.html">上一页</a><span>...</span><a href="全宋诗_page9678.html">9678</a><a href="全宋诗_page9679.html">9679</a><a href="全宋诗_page9680.html">9680</a><a href="全宋诗_page9681.html">9681</a><a href="全宋诗_page9682.html">9682</a><span class="current-page">9683</span><a href="全宋诗_page9684.html">9684</a><a href="全宋诗_page9685.html">9685</a><a href="全宋诗_page9686.html">9686</a><a href="全宋诗_page9687.html">9687</a><a href="全宋诗_page9688.html">9688</a><span>...</span><a href="全宋诗_page9684.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
