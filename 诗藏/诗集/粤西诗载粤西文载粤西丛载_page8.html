<!DOCTYPE html>
<html>
<head>
    <meta charset="UTF-8">
    <title>粤西诗载粤西文载粤西丛载 - 第 8 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>粤西诗载粤西文载粤西丛载 - 第 8 页/共 153 页</h1>
    <div class="content">　　全州城南何壮观石崖为趾江为壕凌落渡江骑马去空蒙瘴雾漫绨袍逦迤过滩水小艇浮桐槽半渡急雨雪舟师失飞篙雨余山路水如注石齿荦确森戈刀马蹄转侧不得过有力如虎空皮毛地穷路尽处横絶青山髙褰衣扶杖蹑天险十步九顾愁猿猱长沙顿伏几百折背膂菌蠢盘鲸鳌马瘦人力倦野濶风怒号薄暮投宿驱湿厉析薪爨鼎烧村醪一杯酸澁不可咽平原督邮羞儿曹我行湖湘歴八郡政欲阅实宁辞劳才疎病懒事多废南山何日接蓬蒿清风明月共三友山猿野鹤来二豪一江春水澄葡萄芦花万顷眠渔舠
　　梧州江上夜行　　　　　　　　白玉蟾
　　云去云来几防星城头画鼓转三更草深萤聚浑成燐月暗鹤飞惟有声何处夜航鸣橹过沧江如镜烟半破忽然长啸惊沙鸥飞入前山不留个
　　初至梧州
　　夜半江风吹竹屋起挑寒灯怜影独荒鸡乱啼思转多黠防啸跃眠不熟旧曲情声觉悲凉故园心眼时断续何当牵犬臂苍鹰锦帽貂裘呼蹴踘
　　七星山元楼栖霞之洞　　　【元】陈　孚
　　悬崖挿天千尺余下有灵穴呀空虚势如瑶宫耸渠渠防萏浮动金芙蕖想当未判混沌初元气旁魄不得舒鬼斧凿裂苍﨑岖要令吞吐如蟾蜍浩浩大海东南潴洪涛荡激痕未除白乳滴结色雪如伏翼倒悬啄琼琚满洞云烟谁所嘘冷翠扑人湿衣裾直疑窍通昆仑墟十二玉楼钧天居日华月华佩璠璵天丁夹侍黄金舆翻然而下骑鲸鱼流铃似有声虚徐平生嗜山如狙南穷衡岳北医闾数年侍直承明庐章服政尔祠鶢鶋今朝偶捧紫泥书雕题鴂舌开象胥见山忽觉形蘧蘧三世热恼为之舒手攀古藤倚栟榈天风吹鬓寒萧疎山僧留我羮野蔬问我何时返樵渔人生六合一土苴胡能戚施与籧篨有江可钓田可畬便当箬笠随春锄冠卿何人堕泥淤郡邑鞭背生虫蛆日之夕矣吾归欤欲归更为山踌躇
　　过邕州昆仑闗
　　昨日过大林闗酸烟毒雾山复山今日过昆仑闗寒泉怒泻声潺潺道傍榕叶宻如织千柯万叶岩崖间怪藤倒悬一百尺霜雪不剥皮坚顽势如蛟螭夭矫下絶壑驻马侧视不敢攀老虺忽何来眼闪电光尾湾湾山童惊颤髪卓竪劝我急勒金鞍还因思狄天使貔貅夜度摧狂蛮上元灯火杳何处至今野烧痕斓斑我虽一书生袖有青丝纶誓将报天子肯避路险艰邕州南征士三万铁甲未解寒恫瘝我身七尺不能勇金符正尔羞苍顔铁鞭一挥出闗去孔雀飞下沧江湾
　　邕州
　　左江南下一千里中有交州堕鸢水右江西绕特磨来鳄鱼夜吼声如雷两江合流抱邕管莫冬气三春暖家家榕树青不凋桃李乱开野花满蝮蛇挂屋晚风急热雾如汤溅衣湿万人塜上蜑子眠三公亭下鲛人泣驿吏煎茶茱茰浓防榔口吐猩血红防然毛窍汗如雨病骨似觉收竒功平生所持一忠壮荒峤何殊玉堦上明年归泛两江船防酌清波洗炎瘴
　　度摩云岭至思凌州
　　嵯峨摩云岭石壁如梯绕天顶千年毒瘴鬰不消怒入老枫结丹瘿苍莽思凌州悬崖结屋如蜃楼寨门半掩刀槊健隠隠云际闻鸣牛奴獠下山健如虎口红如血面如土手捧椰浆跪马前山虺水虫间殽俎对此停鞭空自慨吾独何为在荒裔他年周京王防图愿借丹青写椎髻
　　广西謡　　　　　　　　　　　傅与砺
　　广西謡一何悲水泠泠山凄凄宁逢猺贼过莫逢官军来猺贼尚可死官军掠我妻与子
　　八十里山行
　　桂林之区猺贼杂处南有八十里之髙山絶天绵延开险阻贼人倚之作巢砦劫掠经年势还大官军收捕费供给主将逡巡竟何待居民近山昼夜愁四下行人皆白头况闻良家半为贼官府贪横仍诛求安得大聚边头兵甲铸田器尽锄山髙作平地髙山平猺贼毙
　　狄武襄吟　　　　　　　　　　杨维桢
　　賔州海月光团团剑花火树烧烂斑将军如内客未散防书已夺昆仑闗当时谏官疑武士岂知办贼遽如此于乎铜面将军今岂无世无丞相厐公甘老死
　　王将军歌送瑞卿之茘浦巡简　　丁　复
　　青天白日散五云酒酣起别王将军岭右湘源五千里君恩如天无逺迩百丈牵船上湘水苍梧九疑云旖旖茘浦更在云南头砦中小官君莫愁生猺亦是天所产赋予五性为人俦渠岂不知官好恶怒则猖狂喜还乐近日大官虎噉之骨肉可羮髓可酪我官我强民尔弱是乃不堪凶性作前年道州杀人去太守万户走无路贼去官归欢聚醑彼日那知有其故将军旧是广东使属州被患往相视此迹彼情知久矣今官况是猺之方山岩迫小官无房未足展仁化但用谨备防出入买卖无相妨往来见之等寻常殷勤趋庭使下拜喻以天子仁圣臣忠良
　　送李光大之海北宪司书吏
　　我闻徽之黄山秀之聚三十六峰比如故支而散去不可数周环纡余蛟凤舞瘠之为石天所斧真宰重惜保其故仙者不得开洞府李君乃生貌清古殷彛周鼎氷雪贮而有锦綉之肺腑丈夫用世当不负他年抱防上京去蓬莱宫深隔烟雾弱水三万不可度祭酒先生才见取慷慨登楼念乡土奉檄南归大江浒古木隂隂覆韦布御史殷勤再三顾叩之使言见平素小却黄堂掌书簿溷溷泥途塞中路白璧自持终不汚前年妖蟇月更吐天半秋风吹桂树炳豹文章堕羣瞽八月钱塘潮亦怒竟无愠色向人前但道命耶多谬误行台二十四松防众更竒之交爱防百鸟啾啾徒下处一鹗空中肆髙举宪司十道虞有罟纪纲庶政袪残蠧三在炎荒鼎而柱五羊八桂穷险阻棊分南北海为部民黎杂居性豺虎俗嗜相残躶负弩濵水而采名蜑户一从孟尝去合浦珠不更还逺无贾台官择人如善估以君政似王夷甫长干置家坐空窭遣佐绣衣苏病苦君今此行人共许还珠奚翅瞻三语夷齐有心当弗沮君其勗诸报明主道命之行泽施溥万钟之赐安厥予
　　咏清湘八景【有引】　　　　　　　张　鏔
　　湖南清絶尝于潇湘八景中见之天巧机縁具见于此谛观古人清絶之语信不诬也夫山川林麓楼观园刹从古胜概之地未尝不以吟咏垂重方来清湘云泉竹树景物清旷他郡罕有及者予三载于兹因修志颇得其详戏成八章题曰清湘八景虽未能步武前哲然彷佛画图或可为此郡佳话云
　　柳山寸月
　　石梯百褶云气间髯龙飞舞松声寒髙堂虚逈庭草緑一池天影浮琅玕山中寸月在何许人泊江湾清浅处更无圆缺任隂晴炯炯孤光自朝暮
　　湘峡归云
　　日轮不动塔影髙下视万井如秋毫片云飞来化为石竹光满地凉萧骚莓苔一迳山门古斜转山腰入花坞更乗颷驭登甲亭手拂丹霄快掀举
　　盘石氷泉
　　层崖连延峭如壁藓苔标作神仙宅紫霞缥缥楼观髙下有清江潄寒碧涓涓山溜声琳琅一浮动水花香身心洗尽万縁静顿觉天宇皆清凉
　　华峰霁雾
　　曙鸦飞尽疎钟鸣江云带雾笼晓晴羣山蒙迷总一色隠隐但见中峰青数家衡茅在丛薄时抚幽篁望城郭卖薪买米人未归且拂茶炉烧坠箨
　　龙洞清溪
　　灵岩如屋山势雄寒气赑屭神龙宫洞门隂深轩槛窄一湾流水涵青铜壁间大士面如玉寳盖圆光照空緑晚风吹衣生羽翰细认落花溪九曲
　　礲岩飞瀑
　　华鬘结顶空翠寒飞泉千尺流不干石田长春玉芝暖时有鸡犬窥还丹一圭岩窦随火入白昼惊闻鬼神泣有人飞驭凌星河蹴踏仙槎倚空立
　　合江晓涨
　　湿云压山山气低苇汀蒲渚迷东西三山水势互吞吐森森欲与层楼齐大艘行空帆力穏小舟如叶惊转鱼龙得意快腾骧天池万里风霆逺
　　赤壁秋灯
　　二妃庙荒倚汀树严城闭门人不渡驿楼叠鼓灯火明知有官船夜来去巉岩絶壁山尽头枯藤菌蠢蟠苍虬手携洞箫唤孤鹤西风拟继坡仙逰
　　乳洞　　　　　　　　　　　　王思勤
　　乳穴佳名久欣慕兹逰直与心期副今朝叶败七枝笻衰迟未觉攀跻苦湘南悬想碧云横桂岭遥瞻烟霭暮招提钟磬出幽深村野牛羊自来去忽闻流水响潺潺渐覩岩扄隔烟雾山溪蹑履乱﨑翠壁题名杂新故乍暌朱墨略官箴稍觉追随遽幽趣絶知官里少夷途始信闲中无窘步人生如此信可乐谁向康庄塞归路苦醉生前有限杯豁我胸中吟兴助早知富贵如浮云三叹归田不能赋
　　伏波山歌　　　　　　　　　　张湖山
　　桂林有山名伏波苍崖翠壁髙嵯峨山根隂峝透水府神奸物怪交防诃我来登山复寻峒直涉风浪攀藤萝无谁可问得名始赖有残碣堪摩挲为言新息昔事汉老矣矍铄犹操戈提师振旅蹴蛮国下潦上雾宁忧那仍闻薏苡能御瘴采之返载数骆駞一朝明珠肆谗口倒囊投弃兹山阿有云昔人捕鱼者龙宫窃入张网罗适遭老髯躭昼寝攫取明珠懐青蓑自知至寳世希有惟守可遗那归他守称贤侯不敢受亟命返璧毋蹉跎洞名还珠此二说无乃好事相传讹柳州使君老好古扁舟况此曽经过重来邂逅请停楫君看此事当如何使君无言若有得仰面长叹春风和肯将往事扰胸臆为我呼酒倾金荷明朝酒醒湘水上引防南去飞如梭
　　尧山冬雪　　　　　　　　　　刘志行
　　洪蒙一判天地晓万古兹山青未了朔南声教本一源大地图舆古无考防此来事逰戏剪水作花南到地腊前不识丰年瑞翻令粤犬云间吠
　　舜洞秋风
　　当年大驾巡南中薫兮时兮歌南风太音九奏凤凰集真与尘世开盲聋重华逺矣成飞仙湘灵洒泪秋风前天荒地老不可诘秋风满树凄寒蝉
　　西峰晚照
　　青松翠竹凝烟光画屏半已归苍茫牛羊归来尚有日日光倒射人影长昔人已逺不可返西山蕨薇春自香世间万事付一黙回头明月升东方
　　东渡春澜
　　一川晴日春溶溶小舟如叶随春风微波揺人影不定但见隔岸秋花红观澜老子喜忘归防心妙处难得知何人江上唤船急惊起白鹭翩翩飞
　　訾洲烟雨
　　渔翁披蓑侵暮归家家买鱼趂晚炊沙汀草树逺复近一簇两簇青防迷芦花深处歌竹枝人间风浪那得知明朝雨过杜若长定有采药仙人来
　　桂岭晴岚
　　青山山气薄日色似雾非雾云非云我疑玉烟吹不断化作老桂香氤氲仙人振衣千仞冈对花酌酒传琼觞一觞一咏声铿锵吐出字字天葩香
　　青碧上方
　　上方无云下方雨便有天上人间分漫空寳华沾不住俯拾瑶草闻清芬金仙毎以浄业故独占琼楼最髙处欲抛尘刼从之逰山下苍生正辛苦
　　栖霞真境
　　丹霞翠壁非人间中有金鼎丹九还非云非烟烂有色常与紫气浮闗钟声敲破仙家梦又挟飞霞跨鸾凤世间风雨那得知我欲随之尘业重




　　粤西诗载卷六
　　钦定四库全书
　　粤西诗载卷七
　　桂林府通判汪森编
　　七言古
　　舜洞秋风　　　　　　　　　【明】严震直
　　隠隠重华洞玲珑倚翠峦西风吹我衣八月生昼寒遥知南巡日銮舆此盘桓逝思阜民财五弦琴一弹至今江上流水声声声呜咽鸣前滩
　　尧山冬雪
　　朔风从天来吹堕遥空雪洒向尧山顶相看最竒絶银河髙挿玉芙蓉上界纡开白银阙安南驿骑如星驰正是天寒嵗暮时明朝却过桂阳岭一路琼花衬马蹄
　　西峰晚照
　　桂阳之山青茏防落日照耀金芙蓉炊烟漠漠满林麓鸡犬声隔平原中何当蹑飞云却上众山顶举头遥望大明宫不觉天风袭衣冷
　　东渡春澜
　　东门有长渡緑涨如葡萄官櫂数往来小舟亦轻操渡头日落行人语歇马停鞭恐迟暮皇华使节照中流长啸一声惊白鹭
　　訾洲烟雨
　　訾洲人家隔烟雨訾洲树色青无数山中朗读柳子文涧底空闻樵客语樵客语行人稀棃花千株寒食后落日负薪花下归
　　桂岭晴岚
　　峩峩桂阳岭髙出南斗上岚蒸雾洒翠不干玉削芙蓉一千丈中有采樵者伐木声丁丁红尘满身得暂洗歇马坐来聊细听
　　青碧上方
　　佛塔双岧嶤下瞰玻瓈洲煌煌耀金碧梵宫居上头山中木鲸时一吼山下行人隔林薮安南使客此经过且为君王祝天夀
　　栖霞真境
　　栖霞有真境逺在桂林间春风洞中瑶草緑桃花满树春斑斑羣峰拔地几千尺上有楼台耀金碧兴来直欲一登临王事有程留不得
　　题重修灵渠卷　　　　　　　　吴　勤
　　渼潭之流抵灵川秦人凿渠通水利累石为堤列陡门中江一水分为二北曰湘流达洞庭南下苍梧归海澨秦汉而后至于今千百余年几兴废我朝洪武丙子冬绣衣御史逺乗骢奉命重修董斯役规画晨夜勤丹衷万夫云防争趋事咄嗟指掌收成功甃就陡门三十六长堤屹立如崇墉青山环绕湘江曲龙母祠前春水緑舟航来往是通津灌溉良田万顷足白云攀桂架舆梁千秋峡路无倾覆朝廷兴利实为民严公执法惟忠勤岂但寛仁称使者疏通练达真良臣归来奏节承殊渥晋秩尚书縻好爵缙绅满卷赠雄文予笔髙歌写新作
　　留题湘江寺　　　　　　　　　杨　基
　　潇湘县前山绕城緑隂满地闻流莺入门下马松径湿椶榈花开春雨晴山僧知我携客至身披袈裟下榻迎汲泉敲火煮新茗茶香鼎洁泉甘清龛灯照佛佛像古舍利五色真身明黄金布地孔翠帐幡盖聨络皆珠琼飞来巨石卧青兕以爪扣击成金声十年足迹走万里福地往往迷榛荆兹山信是无量夀百千万刼完不倾乃知愿力自广大天神守防邪魔惊我来作礼绕三匝寳花如雪天乐鸣便从真如入妙觉岂有世网能相撄同行僚友二三辈劝我写石留芳名他年老眼得再覩风雨剥落莓苔生
　　湘筠辞　　　　　　　　　　　胡　翰
　　湘之山兮西迤湘之水兮东骛何箘辂兮孔多望不极兮湘之浦帝子去兮云中俾夫人兮延伫曽莫树兮椒兰又莫槛兮蘅杜载雨兮载隂滔滔乎谁与度将以遗子兮琅玕抱幽贞兮永固
　　七星岩　　　　　　　　　　　陈　琏
　　六丁何年开翠岑穹窿石室髙千寻烟生丹灶人常在花落碧桃春又深倚岩懐古成浩叹扫壁题诗还独吟日华月华去已逺玉笛谁能传妙音
　　过苍梧峡　　　　　　　　　　解　缙
　　广西下来滩复滩三百六十长短湾潭心緑水缓悠悠长湾短湾凝不流涓涓千尺净见底隔防空行鱼曳尾忽然路絶山势回峡石水声如怒雷石齿凿凿森鲸牙龙腾虎跃鸾回车我行已过正月半一夜水生浮汉槎龙潜虎伏杳不见但见满江圆浪花浪花飞雪卷万瓦船下髙滩疾如马浪船起向空中击举舵齐桡不容力舟师持篙眼如虎指住石头轻一掷直下水痕奔箭急老稚忧懐行感泣齿声剥剥叩神灵抛纸烧香齐起立为言水浅仅容舠下滩失手争纤毫水声怒起两崖迫撇旋指顾下洪涛龙君水伯似相晓此水不大亦不小烧楮沥酒谢神功好似春逰在灵沼翻思初下象鼻山怕问行人多苦烦惊心乐水昭平驿虑患防危不暂闲忽见苍梧山下日耳闻莺语自间闗岂知平地风波恶何处安流不险艰此心常似初来日三峡沧溟任往还
　　采桑化石　　　　　　　　　　彭　清
　　朝采桑暮采桑采桑那得盈顷筐桑芽初萌才似粟隣姑把蚕试新浴侬家蚕早未成眠隣家已卖新丝钱羞将辛苦与人语妾命自知蚕叶比道上何人紫花骢掷金携玉言从容坚持素志不我变将身化作青芙蓉千秋万载江边立风雨淋漓如诉泣我来此地收遗氓秉笔修词重叹息
　　书台朗诵
　　在昔有渔舟结缆石崖下上有读书声朗朗起清夜诘旦登其处其人已仙去兹事几千秋欲穷无所据我乗一叶泛东流曽于台畔成淹留月明散步不能舍但见林木交苍翠啼猿愁防兮展卷情益壮慷慨歌声篷底放玉宇髙悬万籁沈川灵为我増惆怅
</div>
    <div class="pagination">
<a href="粤西诗载粤西文载粤西丛载_page7.html">上一页</a><span>...</span><a href="粤西诗载粤西文载粤西丛载_page3.html">3</a><a href="粤西诗载粤西文载粤西丛载_page4.html">4</a><a href="粤西诗载粤西文载粤西丛载_page5.html">5</a><a href="粤西诗载粤西文载粤西丛载_page6.html">6</a><a href="粤西诗载粤西文载粤西丛载_page7.html">7</a><span class="current-page">8</span><a href="粤西诗载粤西文载粤西丛载_page9.html">9</a><a href="粤西诗载粤西文载粤西丛载_page10.html">10</a><a href="粤西诗载粤西文载粤西丛载_page11.html">11</a><a href="粤西诗载粤西文载粤西丛载_page12.html">12</a><a href="粤西诗载粤西文载粤西丛载_page13.html">13</a><span>...</span><a href="粤西诗载粤西文载粤西丛载_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
