<!DOCTYPE html>
<html>
<head>
    <meta charset="UTF-8">
    <title>御定佩文斋咏物诗选 - 第 8 页/共 386 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋咏物诗选 - 第 8 页/共 386 页</h1>
    <div class="content">　　山晓望大内作　　　　　　【明】王　宠
　　龙楼佳气绕钟山凤瓦参差苑树闲一片日华凌晓霁金光浮动翠微间











　　御定佩文斋咏物诗选巻二
　　钦定四库全书
　　御定佩文斋咏物诗选巻三
　　月类
　　古乐府
　　月重轮行　　　　　　　　【魏】文　帝
　　三辰垂光照临四海焕哉何煌煌悠悠与天地久长愚见目前圣覩万年明闇相絶何可胜言
　　五言古
　　奉和月下　　　　　　　　【齐】王　融
　　雕云度绮钱香风入珠网独知此夜月依迟慕神赏
　　望月　　　　　　　　　　【梁】简文帝
　　流辉入画堂初照上梅梁形同七子镜影类九秋霜桂花那不落团扇与谁妆空闻北牕弹未举西园觞
　　望江中月影　　　　　　　【梁】元　帝
　　澄江涵皓月水影若浮天风来如可泛流急不成圆秦钩断复接和璧碎还聮裂纨依岸草斜桂逐行船即此
　　春江上无俟百枝然
　　应王中丞思逺咏月　　　　【梁】沈　约
　　月华临静夜夜静灭氛埃方辉竟户入圆影隙中来髙楼切思妇西园逰上才网轩映珠缀应门照绿苔洞房殊未晓清光信悠哉
　　咏秋月　　　　　　　　　【梁】虞羲
　　影丽髙堂端光入长门殿初生似玉钩裁满如团扇泛滥浮隂来金波时不见傥遇赏心者照之西园宴
　　和缪郎视月　　　　　　　【梁】何子期
　　清夜未云疲珠帘聊可发泠泠玉潭水映见娥睂月靡靡露方垂辉辉光稍没佳人复千里余影徒挥忽
　　和望月　　　　　　　　　【梁】庾肩吾
　　桂殿月偏来留光引上才圆随汉东蚌晕逐淮南灰渡河光不湿移轮辙讵开此夜临清景还承终宴杯
　　月半夜泊鹊尾　　　　　　【梁】刘孝绰
　　客行三五夜息棹隠中洲月光随浪动山影逐波流
　　林下映月　　　　　　　　　刘孝绰
　　明明三五月垂影当髙树攒柯半玉蟾裛叶彰金兔兹林有夜坐啸歌无与晤侧光聊可书含毫且成赋
　　新月　　　　　　　　　　【梁】刘　瑗
　　仙宫云箔巻露出玉帘钩清光无所赠相忆凤凰楼
　　舟中望月　　　　　　　　【梁】朱　超
　　大江阔千里孤舟无四邻惟余故楼月逺近必随人入风先绕晕排雾急移轮若敎长似扇堪拂艶歌尘
　　闗山月　　　　　　　　　【陈】张正见
　　岩间度月华流彩映山斜晕逐连城璧轮随出塞车唐蓂遥合影秦桂逺分花欲验盈虚理方知道路賖
　　赋得薄帷鉴明月　　　　　　张正见
　　长河上桂月澄彩照髙楼分帘疑碎璧隔幔似垂钩窗外光恒满帷中影暂流岂及西园夜长随飞盖逰
　　咏月赠人　　　　　　　【北周】王　褎
　　月色当秋夜斜晖映薄帷上如半璧初魄似娥睂渡云光忽驶中天影更迟髙阳怀许掾对此益相思
　　舟中望月　　　　　　　【北周】庾　信
　　舟子夜离家开舲望月华山明疑有雪岸白不闗沙天汉看珠蚌星桥视桂花灰飞重晕阙蓂落独轮斜
　　辽城望月　　　　　　　　【唐】太　宗
　　兔月初明澄辉照辽碣映云光暂隠隔树花如缀魄满桂枝圆轮移镜彩缺临城却影散带晕重围结驻跸俯九都竚观妖氛灭
　　咏月　　　　　　　　　　【唐】董思恭
　　北堂未安寝西园聊骋望玉户照罗帷朱轩明绮障别客长安道思妇髙楼上所愿君莫违清辉时可访
　　春宵览月　　　　　　　　【唐】阎　寛
　　月生东荒外天云收夕阴爱见澄清景象吾虚白心耳目静无哗神超道性深乘兴得至乐寓言因永吟
　　禁中月　　　　　　　　　【唐】白居易
　　海上明月出禁中清夜长东南楼殿白稍稍上宫墙净落金塘水明浮玉砌霜不比人间见尘土汚清光
　　客中月　　　　　　　　　　白居易
　　客从江南来来时月上悠悠行旅中三见清光圆晓随残月行夕与新月宿谁谓月无情千里逺相逐朝发渭水桥暮入长安陌不知今夜月又作谁家客
　　府舎月逰　　　　　　　　【唐】韦应物
　　府舎耿深夜佳月喜同逰横河俱半落泛露忽惊秋散彩疎羣树分规澄素流心期与浩景苍苍殊未收
　　歩月　　　　　　　　　　【宋】文　同
　　掩巻下中庭月色浩如水秋气凉满襟松隂密铺地百虫催夜去一鴈领寒起静念忘世纷谁同此佳味
　　月夜述怀　　　　　　　　【宋】朱　子
　　皓月出林表照此秋牀单幽人起晤叹桂香发窗间髙梧滴露鸣散髪天风寒抗志絶尘氛何不栖空山
　　南园歩月　　　　　　　　【金】刘　汲
　　云横树外山树映山颠月微风拂寒林疎光散清樾幽欢难邂逅此景安可忽从来山水心不为尘埃没
　　山中　　　　　　　　　　【元】于　石
　　偶因抱瓮出夜汲涧底泉荡揺水中月水定光复圆问水水不语问月月不言倚树一长啸万壑松风寒
　　洞庭秋月　　　　　　　　【元】陈　孚
　　月明水无痕冷光清露微风一披拂金影散无数天地青茫茫白者独有鹭鹭去月不揺一镜湛如故
　　月林清影　　　　　　　　【明】髙　啓
　　疎林逗明月散乱成清影流藻舞波寒惊虬翻壑冷云来稍欲翳风动纷难整圆魄忽西倾愁看堕空境
　　七言古
　　把酒问月　　　　　　　　【唐】李　白
　　青天有月来几时我欲停杯一问之人攀明月不可得月行却与人相随皎如飞镜临丹阙绿烟灭后清辉发但见宵从海上来宁知晓向云间没白兔药秋复春嫦娥孤栖与谁邻今人不见古时月今月曾经照古人古人今人若流水共看明月皆如此唯愿当歌对酒时月光长照金尊里
　　金陵城西楼月下吟　　　　　李　白
　　金陵夜寂凉风发独上髙楼望呉越白云映水揺空城白露垂珠滴秋月月下长吟久不归古今相接眼中稀解道澄江浄如练令人长忆谢晖
　　洞庭秋月　　　　　　　　【唐】刘禹锡
　　洞庭秋月生湖心层波万顷如镕金孤轮徐转光不定防气蒙蒙隔寒镜是时白露三秋中湖平月上天地空岳阳楼头暮角絶荡漾巳过君山东山城苍苍夜寂寂水月逶迤绕城白荡桨巴童唱竹枝连樯估客吹笛势髙夜乆阴力全金气肃肃开星躔浮云野马一回首遥望星斗当中天天鸡相呼曙霞出敛影含光让朝日日出喧哗人不闲夜来清景非人间
　　白杨河看月　　　　　　　【元】揭傒斯
　　白杨河上看明月昔人曾见今人别茅屋数家河畔邨化作三山白银阙波平风静棹歌来万顷冲融镜面开今夜江南忆逰子空瞻银汉上昭回茫茫万里燕齐路北斗纵横泰阶曙黄河东逝月西流明日南风过洪去
　　题芦沟晓月图　　　　　　【明】赵　寛
　　银河半落长庚明城髙万户皆鸡声长桥卧波鼇背耸上有车马萧萧行苍烟淡接平芜迥沙际朦胧见人影举头一望天宇髙残月依依在西岭
　　五言律
　　挂席江上待月有怀　　　　【唐】李　白
　　待月月未出望江江自流倐忽城西郭青天悬玉钩素华虽可揽清景不同防耿耿金波里空瞻鳷鹊楼
　　月圆　　　　　　　　　　【唐】杜　甫
　　孤月当楼满寒江动夜扉委波金不定照席绮逾依未缺空山静髙悬列宿稀故园松桂发万里共清辉
　　初月　　　　　　　　　　　杜　甫
　　光细欲上影斜轮未安微升古塞外已隠暮云端河汉不改色闗山空自寒庭前有白露暗满菊花团
　　舟月对驿近寺　　　　　　　杜　甫
　　更深不假烛月朗自明船金刹青枫外朱楼白水边城乌啼眇眇野鹭宿娟娟皓首江湖客钩帘独未眠
　　江边星月　　　　　　　　　杜　甫
　　骤雨清秋夜金波耿玉绳天河元自白江浦向来澄映物连珠断缘空一镜升余光隠更漏况乃露华凝
　　奉和贺监林月清酌　　　　【唐】王　湾
　　华月当秋满朝英假兴同净林新霁入窥院早凉通碎影行筵里揺花落酒中清宵凝爽意幷此助文雄
</div>
    <div class="pagination">
<a href="御定佩文斋咏物诗选_page7.html">上一页</a><span>...</span><a href="御定佩文斋咏物诗选_page3.html">3</a><a href="御定佩文斋咏物诗选_page4.html">4</a><a href="御定佩文斋咏物诗选_page5.html">5</a><a href="御定佩文斋咏物诗选_page6.html">6</a><a href="御定佩文斋咏物诗选_page7.html">7</a><span class="current-page">8</span><a href="御定佩文斋咏物诗选_page9.html">9</a><a href="御定佩文斋咏物诗选_page10.html">10</a><a href="御定佩文斋咏物诗选_page11.html">11</a><a href="御定佩文斋咏物诗选_page12.html">12</a><a href="御定佩文斋咏物诗选_page13.html">13</a><span>...</span><a href="御定佩文斋咏物诗选_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
