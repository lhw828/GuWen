<!DOCTYPE html>
<html>
<head>
    <meta charset="UTF-8">
    <title>全宋诗 - 第 6220 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6220 页/共 11672 页</h1>
    <div class="content">释绍昙　偈颂一百一十七首
    诸庄收敛，几样心肠。
    忧风忧雨，忧旱忧荒。
    刈禾镰虽云快利，要用处不犯锋铓。
    策勋汗血，别甑炊香。
    饭里有沙如咬著，方知禾熟不临场。

释绍昙　偈颂一百一十七首
    天地不仁，人心招感。
    田稼如云，一风消散。
    农家血泪流，肝肠断。
    惟有林间衲子，有亦不知，
    无亦不管。圆蒲拥雪衾，
    缀钵盛香饭。放憨一饱万缘空，
    冷笑傍人忙似鑽。灼然如是，
    万两黄金也合消，其或未然，
    切莫怪阎家打算。

释绍昙　偈颂一百一十七首
    善护菩提树有年，金枝玉叶荫儿孙。
    大功难纪人间世，千佛名书补处尊。

释绍昙　偈颂一百一十七首
    衲僧家，无本据。
    暑退凉生，任情去住。
    折拄杖，挑拨红尘堆里人，
    破草鞋，踏断枯木岩前路。
    无佛处，急赴过，
    有佛处，不得住。
    捏聚大千无寸土，业风吹上十二峰。
    来，徐徐向伊道，
    提鞋去。

释绍昙　偈颂一百一十七首
    截流机，分泾渭。
    清浊浅深，穷源倒底。
    三脚驴子弄蹄行，踏过何曾沾著水。
    芝峰家丑外扬，也是碓坊洿米。
    低声低声，墙壁有耳。
    座满江南客，何须唱鹧鸪。

释绍昙　偈颂一百一十七首
    寒空书雁，破壁吟螀。
    井梧翻叶，岩桂飘香。
    无位真人，横拖倒拽，
    无地埋藏。举世生盲人不识，
    分拿摸象恣猖狂。徒劳香至子，
    历魏与游梁。哑，
    鹊石何曾解放光。

释绍昙　偈颂一百一十七首
    劄得脚跟牢，不怕风涛险。
    大田多稼如云，只要及时收敛。
    归来香积国经行，喜见飞檐翔唇吻。
    议赏元勋，高低有分。

释绍昙　偈颂一百一十七首
    凤宿龙巢，宸车苔辗。
    前不搆村，后不迭店。
    疑杀天下人，自疑犹未免。
    瞥转一机，星驰电卷。
    飞来峰刮地风寒，冷泉水滔天浪衮。
    死句翻右活句传，大冶精金经百鍊。
    哑，退耕师兄，
    能事云周，一死何憾。

释绍昙　偈颂一百一十七首
    拄杖子，黑粼皴。
    韬藏头角，枯槁身心。
    刚被业风飘鼓，忙忙入草寻人。
    奔驰鸟道，簸弄驴唇。
    湖海听闻齐掩耳，只宜藏拙古岩阴。

释绍昙　偈颂一百一十七首
    万叠青山，一溪流水。
    幽鸟绵蛮，烟萝锁翠。
    瑞岩活计无多，徒挂傍人唇齿。
    彻骨贫穷，熏天富贵。
    一阵西风丹桂香。二三子，
    吾无隐乎尔。

释绍昙　偈颂一百一十七首
    沧溟深，未必深。
    须弥险，未必险。
    衲僧家险岩机不可挨，深密心不可察。
    拄杖子忍俊不禁，试与探测看。
    深无半寸，平如镜面。
    浩大雷声，全无雨点。
    只好深云龟六藏，佛眼迷踪寻不见。
    寻得见，瑞岩点一杯茶，
    徐徐向伊道，日暮穷途，
    家乡尚远。

释绍昙　偈颂一百一十七首
    没弦琴，有遗音。
    调高流水，声振缁林。
    碧眼黄头争品弄，无端花擘祖师心。
    瑞岩素非妙手，效颦弹一曲看。
    叮当叮当，绝听子期迷节奏，
    和云高挂古松阴。
</div>
    <div class="pagination">
<a href="全宋诗_page6219.html">上一页</a><span>...</span><a href="全宋诗_page6215.html">6215</a><a href="全宋诗_page6216.html">6216</a><a href="全宋诗_page6217.html">6217</a><a href="全宋诗_page6218.html">6218</a><a href="全宋诗_page6219.html">6219</a><span class="current-page">6220</span><a href="全宋诗_page6221.html">6221</a><a href="全宋诗_page6222.html">6222</a><a href="全宋诗_page6223.html">6223</a><a href="全宋诗_page6224.html">6224</a><a href="全宋诗_page6225.html">6225</a><span>...</span><a href="全宋诗_page6221.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
