<!DOCTYPE html>
<html>
<head>
    <meta charset="UTF-8">
    <title>全唐诗 - 第 540 页/共 1883 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐诗 - 第 540 页/共 1883 页</h1>
    <div class="content">误著青袍将十载，忍令渔浦却垂竿。              
   卷263_48  【馀姚祗役奉简鲍参军】严维         
童年献赋在皇州，方寸思量君与侯。万事无成新白首，
两春虚掷对沧流。歌诗盛赋文星动，箫管新亭晦日游。
知己欲依何水部，乡人今正贱东丘。              
   卷263_49  【奉和独孤中丞游云门寺】严维       
绝壑开花界，耶溪极上源。光辉三独坐，登陟五云门。
深木鸣驺驭，晴山曜武贲。乱泉观坐卧，疏磬发朝昏。
苍翠新秋色，莓苔积雨痕。上方看度鸟，后夜听吟猿。
异迹焚香对，新诗酌茗论。归来还抚俗，诸老莫攀辕。
   卷263_50  【奉和皇甫大夫夏日游花严寺（时大夫昆季同行）】严维           
初第华严会，王家少长行。到宫龙节驻，礼塔雁行成。
莲界千峰静，梅天一雨清。禅庭未可恋，圣主寄苍生。
   卷263_51  【宿法华寺】严维                   
一夕雨沉沉，哀猿万木阴。天龙来护法，长老密看心。
鱼梵空山静，纱灯古殿深。无生久已学，白发浪相侵。
   卷263_52  【题茅山李尊师所居（一作秦系诗）】严维                       
天师百岁少如童，不到山中更不逢。洗药每临新瀑水，
步虚时绕最高峰。篱根五月留残雪，座右千年荫古松。
此去人寰知近远，回看路隔一重重。              
   卷263_53  【送薛居士和州读书】严维           
孤云独鹤共悠悠，万卷经书一叶舟，楚地巢城民舍少，
烟村社树鹭湖秋。蒿莱织妾晨炊黍，隅落耕童夕放牛。
年少不应辞苦节，诸生若遇亦封侯。              
   卷263_54  【送李端（一作卢纶诗）】严维       
故关衰草遍，离别正堪悲。路出寒云外，人归暮雪时。
少孤为客早，多难识君迟。掩泣空相向，风尘何所期。
   卷263_55  【宿天竺寺】严维                   
方外主人名道林，怕将水月净身心。                
居然对我说无我，寂历山深将夜深。                
   卷263_56  【丹阳送韦参军】严维               
丹阳郭里送行舟，一别心知两地秋。                
日晚江南望江北，寒鸦飞尽水悠悠。                
   卷263_57  【入唐溪】严维                     
啸终万籁起，吹去当溪云。环屿或明昧，远峰尚氛氲。
雨新翠叶发，夜早玄象分。金涧流不尽，入山深更闻。
   卷263_58  【送桃岩成上人归本寺】严维         
长老归缘起，桃花忆旧岩。清晨云抱石，深夜月笼杉。
道具门人捧，斋粮谷鸟衔。馀生愿依止，文字欲三缄。
   卷263_59  【酬普选二上人期相会见寄】严维     
本意宿东林，因听子贱琴。遥知大小朗，已断去来心。
夜静溪声近，庭寒月色深。宁知尘外意，定后便成吟。
   卷263_60  【相里使君宅听澄上人吹小管】严维   
秦僧吹竹闭秋城，早在梨园称主情。                
今夕襄阳山太守，座中流泪听商声。                
   卷263_61  【赠别至弘上人】严维               
最称弘偃少，早岁草茅居。年老从僧律，生知解佛书。
衲衣求坏帛，野饭拾春蔬。章句无求断，时中学有馀。
   卷263_62  【奉和刘祭酒伤白马（此马敕赐宁王，转赠祭酒）】严维           
沛艾如龙马，来从上苑中。棣华恩见赐，伯舅礼仍崇。
镜点黄金眼，花开白雪騣。性柔君子德，足逸大王风。
色照鸣珂静，声连喷玉雄。食场恩未尽，过隙命旋终。
练影依云没，银鞍向月空。仍闻乐府唱，犹念代劳功。
   卷263_63  【哭灵一上人】严维                 
一公何不住，空有远公名。共说岑山路，今时不可行。
旧房松更老，新塔草初生。经论传缁侣，文章遍墨卿。
禅林枝干折，法宇栋梁倾。谁复修僧史，应知传已成。
   卷263_64  【题鲍行军小阁】严维               
宇下无留事，经营意独新。文房已得地，相阁是推轮。
席上招贤急，山阴对雪频。虚明先旦暮，启闭异冬春。
谈笑兵家法，逢迎幕府宾。还将负暄处，时借在阴人。
   卷263_65  【陪皇甫大夫谒禹庙】严维           
竹使羞殷荐，松龛拜夏祠。为鱼歌德后，舞羽降神时。
文卫瞻如在，精灵信有期。夕阳陪醉止，塘上鸟咸迟。
   卷263_66  【同王征君湘中有怀（一作张谓诗）】严维                       
八月洞庭秋，潇湘水北流。还家万里梦，为客五更愁。
不用看书帙，偏宜上酒楼。故人京洛满，何日复同游。
   卷263_67  【奉和皇甫大夫祈雨应时雨降】严维   
致和知必感，岁旱未书灾。伯禹明灵降，元戎祷请来。
九成陈夏乐，三献奉殷罍。掣曳旗交电，铿锵鼓应雷。
行云依盖转，飞雨逐车回。欲识皇天意，为霖贶在哉。
   卷263_68  【赠别刘长卿时赴河南严中丞幕府】严维 
早见登郎署，同时迹下僚。几年江路永，今去国门遥。
文变骚人体，官移汉帝朝。望山吟度日，接枕话通宵。
万里趋公府，孤帆恨信潮。匡时知已老，圣代耻逃尧。
   卷263_69  【晦日宴游】严维                   
晦日湔裾俗，春楼致酒时。出山还已醉，谢客旧能诗。
溪柳薰晴浅，岩花待闰迟。为邦久无事，比屋自熙熙。
   卷263_70  【夏日纳凉】严维                   
山阴过野客，镜里接仙郎。盥漱临寒水，褰闱入夏堂。
杉松交日影，枕簟上湖光。衮衮承嘉话，清风纳晚凉。
   卷263_71  【僧房避暑】严维                   
支公好闲寂，庭宇爱林篁。幽旷无烦暑，恬和不可量。
蕙风清水殿，荷气杂天香。明月谈空坐，怡然道术忘。
   卷263_72  【九日登高】严维                   
诗家九日怜芳菊，迟客高斋瞰浙江。汉浦浪花摇素壁，
西陵树色入秋窗。木奴向熟悬金实，桑落新开泻玉缸。
四子醉时争讲德，笑论黄霸屈为邦。              
   卷263_73  【九月十日即事】严维               
家贫惟种竹，时幸故人看。菊度重阳少，林经闰月寒。
宿酲犹落帽，华发强扶冠。美景良难得，今朝更尽欢。
   卷263_74  【送丘为下第归苏州】严维           
沧江一身客，献赋空十年。明主岂能好，今人谁举贤。
国门税征驾，旅食谋归旋。皦日媚春水，绿蘋香客船。
无媒既不达，余亦思归田。                      
   卷263_75  【送少微上人东南游】严维           
旧游多不见，师在翟公门。瘴海空山热，雷州白日昏。
片心应为法，万里独无言。尽酬恩去，平生未感恩。
   卷263_76  【赠送崔子向】严维                 
旅食来江上，求名赴洛阳。新诗踪谢守，内学似支郎。
</div>
    <div class="pagination">
<a href="全唐诗_page539.html">上一页</a><span>...</span><a href="全唐诗_page535.html">535</a><a href="全唐诗_page536.html">536</a><a href="全唐诗_page537.html">537</a><a href="全唐诗_page538.html">538</a><a href="全唐诗_page539.html">539</a><span class="current-page">540</span><a href="全唐诗_page541.html">541</a><a href="全唐诗_page542.html">542</a><a href="全唐诗_page543.html">543</a><a href="全唐诗_page544.html">544</a><a href="全唐诗_page545.html">545</a><span>...</span><a href="全唐诗_page541.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
