<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 384 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 384 页/共 1044 页</h1>
    <div class="content">　　鸟雀不畏人啧啧上庭树萧条山已黄惨澹江气暮游子未得归天严风断渡
　　送武呈景耀随伯氏之金华
　　驱车出东门车行有离声升髙望城郭嘉树何青青平生畏离别乃复送子行
　　和叔夏观石梁二首
　　六丁运神斧凿此混沌素飞梁跨天来横絶山中路行人不敢过白云自来去长笑出山门罗衣翠烟暮青山栖白云颠倒写绘素上有仙圣巢下有猿鹤路秦王窥扶桑此物驱不去至今万鬼神喑呜风雨暮
　　竺云为昙上人作【隂何体】
　　云来自西极骀荡复委蛇影度流沙晓峰临鹫岭竒从龙飘宛转触石起参差光拟凤毛紫清同玉叶垂夫容连华岳绮藻映天池五色主祥瑞贤人怀羽仪
　　周伯琦
　　夗央泺作
　　官路何逶迤里数不可度宿止有常程晩次夗央泺山低露草深天朗云气薄积水风飕飕平沙烟漠漠鳬鹥杂翔集巨鳞倏潜跃居人嵗取给逺眺近一勺原隰多种蓺农奚犬牙错涤塲盈粟麦力穑喜秋获舒徐八骏游相羊瑶池乐山川岂不佳人事日萧索刍牧纾邦供征徭非昔昨都人望翠华朝朝灵鹊
　　兴和郡【属河东宪司按部西抵太原千余里】
　　我行已旬浃所歴皆朔漠兴和号上郡陂陀具城郭滦阳界东履汾晋直西略提封广以遐编氓半土著连甍结贾区曾楼瞰寥廓要会称雄丽埶压诸部落兴王逺垂裕百载承制作北巡必西还逺儗东邑洛供亿须浩繁抚循在恭恪四邻慎备虞三辅严寄托贤愚不同调虫沙与猿鹤长愿四海清汉仪岁辉烁
　　野狐岭【岭界南北甚寒南下平地则暄矣】
　　髙岭出云表白昼生虚寒冰霜四时凛星斗只尺攀其隂控朔部其阳接燕关涧谷深叵测梯磴纡百盘坳垤草披拂﨑防石巑岏轮蹄纷杂遝我马习以安怳然九天上熙熙俯人寰连冈束重隘拱揖犹城垣停鞭履平地回首势望尊緜衣遂顿减长途汗流韀亭栁防古道园果登御筵境虽居庸北物色幽蓟前始悟一岭隔气殊寒暄小邑名宣平相距两舍间牛羊嵗蕃息土沃农事専野人敬上官柴门暮欵延休养嘉承平禹迹迈古先汉唐所羁縻今则同中原大哉舆地圗垂创何其囏张皇我六师金汤永深坚
　　怀来县
　　山风日多寒近燕苦秋阳怀来虽小县肇置自李唐泉甘沙井冽桥古川流长重冈相抱环逺山势低昂銮舆嵗西还倾朝迎道傍蟠桃百宝盘敬上万年觞三登调玉烛羣黎乐康庄吾皇仁圣君动必循彞章宵旰贻近忧苗顽尚跳梁所赖根本固忍此枝叶伤思见万邦宁野无遗贤良
　　榆林驿【汉史称榆谿长塞即此也】
　　昔人多种榆今人唯种栁坚脆虽不同气尽同一朽此地名榆林自汉相传旧但见栁青青夹路忘炎昼行旅苏汗暍车骑借隂覆培植将百年柯叶日滋茂驿亭当要冲人烟纷辐凑崇山峙东西步障明锦绣辇路中平平形胜信天授宛如道衡庐中流望云岫初夏别都城攀条集亲友兹还秋将中凉飔满衣袖物态有变容嵗月如反手不问栁与榆生意要悠久
　　入居庸闗
　　出闗复入闗五见月上草木虽未霜寒色已凄然厓路何纡萦叠嶂横中天上有太古石下有无底泉幽致良足嘉万雷奈喧阗驯象宝辔鸣紫驼锦幪鲜铁骑簇云队黄屋循星躔时巡谧风俗执法恭后先达官国同休拔宅如登仙细民终嵗劳输转百苦煎苦乐殊云泥使我中心悁偶经岩谷胜复忆江湖壖升髙望白云楚天浩无边王师未休息敢赋归来篇
　　大口【其地有三大垤土人谓之三疙疸距都北门二十里】
　　三垤何崇崇遥直都门北天肃烟岚青野迥露草白紫气千里临蜺旌拂秋色文武迨耄倪抃舞拜路侧万羊肉如陵万瓮酒如泽国家富四海于以着功徳诘朝御大明湛露春拍拍箫韶殷九天欢声溢逵陌非才忝扈从所职陈典则皇基奠泰山亿兆究安宅


　　御选元诗巻二十
　　钦定四库全书
　　御选元诗巻二十一
　　五言古诗九
　　贡师泰
　　拟古二首
　　东南有佳人逺在水一方绮疏粲飞楼曲防围洞房意态闲且靓气若兰蕙芳纤阿扬姣服杂佩悬明珰流风回皓雪明月舒其光白面谁家子锦鞍青丝缰翩然一见之下马立中堂可望不可即五采盛文章
　　嶰溪有美竹挺挺霜雪中何人断两节制为十二筩宫商自相应凤鸟鸣雌雄一鸣垂衣裳再鸣致时雍从此去不返治道竟少隆鄙哉叔孙氏绵蕝变王风寥寥数千载伊谁启冥蒙后皇如有作声教垂无穷
　　遣怀
　　日入栁风息月上花露多东轩颇幽敞夜静时一过鸟散庭中树虫鸣堦下莎北斗何低昻疎星没横河独赏
　　谁晤语感慨成悲歌懐哉岩桂台邈在姑山阿
　　赴京别亲友
　　崇堤衞芳塘塘上种杨栁杨栁年年青慈亲未白首送我不忍别出门复携手亲友陟髙冈立马望良久离怀急欲醉尽此樽中酒
　　姑孰道中
　　朝发慈姥山暮宿吴公桥日入气犹溽清懐厌烦嚣隔江风雨至緑树凉萧萧邻舟颇相好有酒忽见招明发波浪濶相望一何遥
　　湖上纳凉有怀吴子彦
　　天风吹海树瑟瑟秋气凉河汉西北流众星耿防光昔我同袍友逺在水一方相思不得见展转清夜长遥闻鸣笳发揽衣月苍苍
　　题王维辋川圗
　　开国纵竒观江山郁相缪两垞矗岧岧重湖滺滺邃宇抗疏岭危亭俯圎流春坞辛夷发夏陌髙槐稠竹馆翠阴晩茰沜红实秋逺墅漆未割近园椒欲收惊鸟避溪泉野鹿逐岩幽日暮川上归凉飇荡孤舟霭霭云气合漠漠烟光浮顾思天宝初纲纪坏不修霓裳按妖拍鼙鼔起奸谋岂无匡济术乃为闲旷留菱歌自来往葩辞更倡酬遂令摹写间意度犹可求乾坤多变态江海生暮愁白鸥飞不去千载空悠悠
　　弹琴
　　明月照中堂光彩烂华席美人援素琴聊以永终夕商声起天末四坐惨无色覊雌动疎林虫在空壁携来京国弹一弹三太息岂伤时序迁知音难再得
　　题滕王阁圗
　　雄城控华甸杰阁临芳洲飞甍起千仭曲阑围四周丹碧何辉煌文采射斗牛帝子去不返頫仰经几秋江黒帘雨卷山青栋云收孤舟天际来扬帆在中流狂飇薄暮起坐觉增烦忧何当扫重翳白日耀神州开圗发长叹天地一浮沤
　　泾县石壁道中
　　万山从西来中断忽如劈攒峰阻重关两崖立坚壁絶壑喷飞流触石势逾激神龙宅其下白昼飞霹雳涉险恐羸骖凌髙快健翮须防得仙馆颇觉契幽寂入竹敞凉轩扫花吹铁笛坐久竟防疲尘襟忽如涤翻思﨑岖间使吾心戚戚
　　过仙霞岭
　　连山界瓯闽兹岭亦峻极杰观奠方陲髙标丽圜则淋漓割元气黯澹带古色绵亘姑蔑墟苍翠欲四塞仙霞髙矗天五采绚赫赩万仭耸峥嵘百里见孤特棱角露毫芒缕脉界缝緎我行任纲纪逾月来自北道途多艰虞况乃事登陟初縁复磴危渐转重关侧攒峰与叠巘尽日走崱屴连冈蹑衙衙絶壑瞰冒冒逺岫忽已违近陇复相逼跻攀苦分寸跬步辄止疑砉然造曽颠轩豁始有得或列若屏幛或限若户阈或偃若覆釡或俯若鼎釴或恭若执圭或竦若凭轼或尊若受朝或卑若就职或若孤鹤驾或若万马勒或若华盖张或若夫容植或净若新沐或靓若初饰或争先若驰或严整若饬或若进而拱或若退而劾或伛若将趋或颠若将踣或坚若长城或错若列国或聨若串珠或牵若徽纆或搏若熊罴或射若虺蜮或冕若华旒或屦若赤繶或显颙若昂或踽踽若抑或轩轩若举或悄悄若黙或欣欣若喜或慊慊若戚或騃若憃愚或颖若岐嶷或穷若龟曝或直若隼革或差若颉颃或比若稫稄或倚若弓劒或罗若罟罭或锐若戈矛或卓若橜杙或渥焉若丹或黝焉若墨或离焉若愁或俛焉若防或俨焉若思或惨焉若忆或谽谺若噬或镵削若克﨑岖歴万状意态转惶惑矫首劳胫脰举膝撑胸臆仆夫尽劬瘁负担屡蒲伏健骇猿猱势快羡飞鸟翼长风度林薄草树纷偃仄云归窽窦昬润滴嵌岩泐防流乍逶迤悬溜竟偪仄豫章间楩楠榛莽翳柞棫野草结山果琐碎多不识烂漫锦机翻离披翠羽织竹籁笙凤鸣藤雨渊珠滴浓淡各异态不丰亦不啬根露兽鬬欹株朽人立直幽谷嗥怪禽坳塘落鸂鶒古柴蔓草荒废井苔藓蚀茅屋列二三乱石罗万亿水耕杂秔稌火种饶黍稷寒泉浸蹲防饥食同稼穑凭髙谩徘徊得廕暂休息掬水涤烦襟坐爱清湜湜仰看髙空青俯视深潭黒其上浩无际其下深莫测岂惟龙蛇都实乃虎豹域前瞻已出险后顾犹未即我行既已逺我志敢不力仓皇问前途日挂半岩昃峻坂注迢迢忧心动恻恻自从黄巢乱近复多盗贼败屋虽仅存居者间逃匿窗牖旋遮防几案忙拂拭颓然就牀枕强起具蔬食新醅荐茅柴晩饭饤芦菔岂不念驰驱王事亦孔棘江东战未已闽南病尤亟所当効防忠孰敢怠晷刻吾道岂无补宪度亦有式民风转移间要在尽悃愊岂徒慰凋疲庶将别淑慝追踪古闻人上以报皇德
　　天台林氏山斋瀑布泉
　　飞龙上青天忽听山石裂怒驱万壑雷散作半空雪脱巾弄潺湲展席映澄澈毛髪为森立尽洗人间热浩歌下山去日暮风烈烈
　　送刘子还江右
　　晨飇起庭柯落叶当阶积流光儵云变感此送行客逺行归无期况与亲友隔潜鱼无纵鳞倦鸟思敛翼物理且如此人事徒役役徘徊激中肠衣上霜露白
　　秋夜和韩与玉
　　斋居在城西庭戸颇幽敞凉风起髙树落叶时时响境静人少来理悟心自赏方忻结同盟慎勿成独往
　　兰皋雅集
　　弭节兰江渚散防嘉树林良俦亦以集式慰离索心列坐引疏酌蹔欢契冲襟风清暑气薄日落潭水深髙防多鸣蜩时时曵余音岂无缱绻意淹留畏官箴烟尘庶可息吾将遂投簪
　　风雨送别张道亨佥宪
　　空山自寥阒况此连日雨清晨起开门随意立东庑风吹橄榄树青子落当户湿薪就斋厨蚤饭巳及午饥来美韲盘初非厌雕俎相知属嵗晩落落还可数君去不可留云帆在南浦
　　李士瞻
　　楚门述怀
　　我昔放船日乃在孟冬初此时风寒竞雨雪纷载涂是行死生别妻子不得俱江南地偏下况复在海隅严冬如初秋天气恒多殊草木未揺落布褐被体肤网工此邦人室家念居诸系舟楚门湾一住十日余我心如锋攒从行念踟蹰虽沐主家顾志愿良未舒情虽公私牵轻重亦异趋君家素忠义所望同吾徒王程已愆期日夜畏简书茍重君父忧内省还何如愿君竟兹意早发勿趦趄
　　卢琦
　　咨王侍郎寄禊原鲁应奉
　　名门世所仰伟器人初识除书出省垣匹马发山驿金台芳春宴玉署清昼寂年富经学优事简官情适笋班防云曙莲烛明月夕登冈望庭闱开阁集賔客鲰生寂无闻良晤何由得发鬓亦已华意气徒自激题诗寄天风渺渺烟树碧
　　龙江山平逺楼
　　龙江居人稠市井若城邑陈君作江楼尘杂不相及身闲千虑遣日驻万境集羣峙两岸山一一如拱揖大海东南流海气日呼吸长桥亘百丈层塔崇七级防茫认岛屿旷荡辨原隰潮声山外寒岚气屋中隰古寺烟钟来遥浦渔艇入霜晴鳬鴈浴月白蛟螭泣賔朋事幽讨觞咏属佳什蹇予簿书烦乃受升斗絷公余强登眺诗思转羞涩江空嵗年晩日夕天风急行藏我何心倚防还伫立
　　春江晩渡图
　　风防杜若香潮满江声寂扁舟古渡前推起篷窓白山外日未髙波底云先赤隠见杏花村依稀烟雨隔人间行路难羡此丹青迹焉得并州刀剪取澄江碧
　　朱徳润
　　对月
　　云间一片月照我披素襟为持一罇酒聊成对月吟月虽不解饮我来意自深乔松引长风吹作丝篁音瑶光映几席六合清沈沈情舒物理畅万古同兹心
　　次方叔渊先生自赵屯归城中韵
　　晨发赵屯路郊务曷胜纪扁舟转重滩棹激浪还汜邨深鸡竞鸣时见出农耜枫林宿霭收茆屋炊烟起依稀逺江湖渐觉近城市逢人问归程舟子行且喜宿雨起新涨蒹葭没秋水思倦名利涂醒心甘洗耳先生弃儒冠髙蹈出乡里优游吴楚间生事丹砂里壮年厌世纷嵗暮少知已欲拂瑚竿东溟钓青鲤学仙终难期世事那有已得钱聊问道垂老无妻子故人怀千里岂念固穷士
　　别后懐权赞善李仲思二宰
　　采采凌冬花夹道多荆菅驱车蹈前辙我仆衣裳单良集既巳定敢辞行路难怀人在东南嵗晏路漫漫轩车来何晩凝睇登巑岏苍天虽咫尺安得生羽翰幽居竟晨暮旅食惟加餐夜寒飘风寂水涸零露漙相思不得寐起舞影蹒跚天垂四野静落月金团团
　　和虞先生榆林中秋对月
　　月髙星嵗光天静四山出炊烟敛林墅羣作向昬毕物情初无干浮生自啾唧征途行复止镜髪又白人生身抱器志老劒在室百年生谁存一士死不没兢兢凌露榦幽花当春发
　　大长公府羣花屛诗【録三首】
　　芙蓉
　　夹城遗芳栽揺落及千年芙蓉发靓糚絶艳秋江边临风拂罗帏红裳拥三千素抱拒霜质亭亭赤城仙曽携一枝去生绡记余妍
　　白茶
　　秋髙银河防碧宇净如洗飞仙自天来幻作白茶蕊清香不自媚迥出山谷底盈盈双玉环婉立庭户里风霜非故林雨露结新意
　　石榴
　　雨余鸣蜩歇众緑郁隂翳绡囊蹙红巾光焰当林丽映日蕚先皱临风叶如缀秋深荐红实颗裂排皓齿秖应乘槎客天上得仙味
　　石民瞻山圗
　　女娲链五色大磈补不牢至今西天首天近山常髙嵯峩苍云表百鸟不敢巢仙人十二楼城阙金岧嶤下连丹砂井皓气冲寂寥似闻笙竽韵有客醉仙桃采芝者谁子霞冠赤霜袍手持长年书邀我同游遨我今胡不乐失志在蓬蒿思仙不得去作圗谢尘嚣终当访王子跨凤腾九霄
　　题拙作小圗二首
　　碧山髙隂岑老树立突兀岚光凝晓隠现苍林宻空谷有佳人胡宁欲行役
　　招提抱层岩阑楯出虚迥防防宿霭收转见苍林静客子更何之扶笻蹑云磴
　　游玉泉山呈袁伯长学士
　　宛平佳山水歴歴蟠心胸忽登羣峰顶下瞰青莲宫长松腾翠蛟古磴妥垂虹云开扶舆气翕忽如仙翁我来方醉后游览彻九重长啸出林杪振袂扬天风愿同安期生携手凌昊穹
　　廿四日出京口河冰阻舟二日方抵吕城
　　舟行出京口夜宿丹阳县严风吹港曲河冰白如练寒侵肌粟生光耀目花连艘若胶缀两宿冐霜霰素厯行路难辛勤敢辞怨敲冰望吕城日倒气防转明旦春阳回吾道复堪羡小人散隂霾君子履刚健
　　陈桱
　　送张吴县之官嘉定分题赋得太湖石
　　太湖一片石重峦八面回影枕碧波月身駮锦纹苔岝防金峰隠玲珑翠碧开玉露浮仙掌丹霞照天台云静莲花出星虚织女来相门题品旧坚贞冠古才
　　陈显曽
</div>
    <div class="pagination">
<a href="御选宋金元明四朝诗_page383.html">上一页</a><span>...</span><a href="御选宋金元明四朝诗_page379.html">379</a><a href="御选宋金元明四朝诗_page380.html">380</a><a href="御选宋金元明四朝诗_page381.html">381</a><a href="御选宋金元明四朝诗_page382.html">382</a><a href="御选宋金元明四朝诗_page383.html">383</a><span class="current-page">384</span><a href="御选宋金元明四朝诗_page385.html">385</a><a href="御选宋金元明四朝诗_page386.html">386</a><a href="御选宋金元明四朝诗_page387.html">387</a><a href="御选宋金元明四朝诗_page388.html">388</a><a href="御选宋金元明四朝诗_page389.html">389</a><span>...</span><a href="御选宋金元明四朝诗_page385.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
