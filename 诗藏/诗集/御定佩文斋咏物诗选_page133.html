<!DOCTYPE html>
<html>
<head>
    <meta charset="UTF-8">
    <title>御定佩文斋咏物诗选 - 第 133 页/共 386 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋咏物诗选 - 第 133 页/共 386 页</h1>
    <div class="content">　　燕角号良材楼烦劈未开秋风悬臂出何处一鸧来
　　七言絶句
　　阅弓箭手　　　　　　　　【明】孙承宗
　　三年又见栁依依细栁营中刬栁归却喜丹台新燕子学成白羽水平飞

　　御定佩文斋咏物诗选卷一百三十九
　　钦定四库全书
　　御定佩文斋咏物诗选卷一百四十
　　箭类
　　四言古
　　弧矢铭　　　　　　　　　【汉】李　尤
　　木为弧剡木为矢弧矢协并八极同纪
　　弓矢赞　　　　　　　　　【梁】萧　统
　　弓用筋角矢制良工亦以观徳非止临戎杨叶命中猨堕长空
　　五言律
　　箭　　　　　　　　　　　【唐】李　峤
　　汉甸初收羽燕城忽解围影随流水急光带落星飞夏列三成范尧沈九日辉断蛟云梦泽希为识忘归
　　五言排律
　　御箭连中双兔　　　　　　【唐】阙　名
　　宸游经上苑羽猎向闲田狡兔初迷窟纎骊讵着鞭三驱仍百歩一发遂双连影谢含霜草魂消向月欢声动寒木喜气满晴天那似陈王意空垂乐府篇













　　御定佩文斋咏物诗选卷一百四十
　　钦定四库全书
　　御定佩文斋咏物诗选卷一百四十一
　　刀类
　　五言古
　　以双刀遗子由子由有诗次其韵
　　【宋】苏　轼
　　寳刀匣不见但见龙雀镮何曽斩蛟蛇亦未切琅玕胡为穿窬辈见之要领寒吾刀不汝问有媿在其肝念此力自藏包之虎皮斑湛然如古井终歳不复澜不忧无所用忧在用者难佩之非其人匣中自长叹我老众所易屡遭非意干惟有王元通阶庭秀芝兰知子后必大故择刀所便屠狗非不用一歳六七刓欲试百链刚要须更泥蟠作诗铭其背以待知者看
　　刀赠程自邑　　　　　　　【明】郑　作
　　昔客汴上来曾遗西番刀出鞘试口吹断毫毛裹以白鹿皮纒以青丝縧不逄拂拭人尘埃甘自韬把赠
　　慙吾老功名看汝豪
　　七言古【附长短句】
　　崔五六图屏风各赋一物得乌孙佩刀
　　【唐】李　颀
　　乌孙腰间佩两刀刃可吹毛锦为带握中枕宿穹庐室马上割飞翳螉塞执之魍魉谁能前气凛清风沙漠边磨用阴山一片玉洗将朔北独流泉主人屏风写竒状铁鞘金镮俨相向囘头瞪目时一看使予心在江湖上
　　荆南兵马使太常卿赵公大食刀歌
　　【唐】杜　甫
　　太常楼船声嗷嘈问兵刮宼超下牢牧出令奔飞百艘猛蛟突兽纷腾逃白帝寒城驻锦袍元冬示我胡国刀壮士短衣头虎毛慿轩防鞘天为髙翻风转日木怒号冰翼雪淡伤哀猱镌错碧甖鸊鹈膏铓锷巳莹虚秋涛鬼物撇捩乱坑壕苍水使者扪赤绦龙伯国人罢钓鼇芮公回首顔色劳分阃救世用贤豪赵公玉立髙歌起揽环结佩相终始万嵗持之防天子得君乱丝与君理蜀江如线针如水荆岑弹丸心未已贼臣恶子休干纪魑魅魍魉徒为耳妖腰乱领敢欣喜用之不髙亦不庳不似长劒须天倚吁嗟光禄英雄弭大食寳刀聊可比丹青宛转麒麟里光芒六合无泥滓
　　难绾刀子歌　　　　　　　【唐】卢　纶
　　黄金鞘里青芦叶丽若剪成铦且霎轻冰薄玉状不分一尺寒光堪决云吹毛可试不可触似有虫搜阙裂文淬之几堕前池水焉知不是蛟龙子割鸡刺虎皆若空愿应君心逐君指并州难绾竟何人每成此物如有神
　　日本刀歌　　　　　　　　【宋】欧阳脩
　　昆夷道逺不复通世传切玉谁能穷寳刀近出日本国越贾得之沧海东鱼皮装贴香木鞘黄白间杂鍮与铜百金传入好事手佩服可以禳妖凶传闻其国居大岛土壤沃饶风俗好其先徐福诈秦民采药淹留丱童老百工五种与之居至今噐玩皆精巧前朝贡献屡往来士人往往工词藻徐福行时书未焚逸书百篇今尚存令严不许传中国举世无人识古文先王大典藏蛮貊沧波浩荡无通津令人感激坐流涕锈涩短刀何足云赠戴嗣良歌时罢洪府监兵过广陵为东坡公出所获西夏刀劒东坡公命作
　　【宋】晁补之
　　三郎少日如乳虎代父搏贼惊山东硬弓长箭取官职自说九战皆先锋将军拳勇馈不继痛惜灵武寄谋空城头揶揄下俛走壮士志屈羞填胷平生山西踏霜雪洪府下湿号儿童闻名未识二十载初见长楫东坡公锐头短后凛八尺气似饮井垂檐虹只令不语当阵立望见已是千夫雄往年身夺五刀劒名玉所擐犀扎同晨朝携来一府看窃指私语惊庭中红妆拥坐花照酒青萍拔鞘堂生风螺旋铓锷波起脊白蛟双挟三苍龙试人一缕立褫魄戏客三招森动容东坡喜为出好砺洮鸭緑石如坚铜收藏入匣人意定蛾眉稍进琉璃钟太平君子尚小毖戒惧邾小毋荓蜂舞干两阶庶可覩跳空七劒今何庸我为苏公起扬觯雅歌缓带聊堪同从公请砺归作砚闻公常谏求边功
　　北庭宣元杰西番刀歌　　　【元】张　宪
　　金神起持水火齐煆炼阴阳结精锐七月七日授冶师手作钳锤股为砺一千七百七十锋脊髙体狭刀口洪龙飞蛟化歳月乆阮师旧物今无踪呱哇绣镔柔可曲东倭纯钢不受触贤侯示我西番刀名压古今刀劒録三尖两刃圭首圆劒脊防防生黒烟朱砂斑痕防人血雕青皮輭金钩聮唐人寳刀夸大食于今利噐称米息十年土涮松纹生戎王造时当月蚀平章遗佩固有神朱髙固始多竒勲三公重噐不虚授往继王祥作辅臣
　　佩刀行　　　　　　　　　【明】徐尊生
　　神人藏舟半天里絶壑谽谺露舟尾铮然有物堕中宵八觚棱嶒长尺只野僧拾之归张公化为夭矫苍精龙不知何世何年閟竒气剸犀断虎一旦生神通魑魅却走妖邪空张公佩到蓬莱殿天上羣仙惊未见青丝缑悬白玉环当昼孤光揺冷电为君淬厉向盘根纵有青萍何足羡他年辞荣归浙山莫行金华赤松间精灵感防霹雳吼便恐飞去无时还
　　杨伯翼赠日本刀歌　　　　【明】王穉登
　　杨郎手持一匣霜赠我拂拭生寒芒铅刀纷纷空满目君与此锷皆鱼肠南金换却东溟铁上带倭兵髑髅血血未曽消刃未平皎若莲花浸秋月灯前细看鸊鹈锋入手还疑蛟与龙门外湖深恐飞去朱绳夜缚青芙蓉苔花斓斑土花紫白虹沈沈卧寒水归家不惜十年磨他日还能报知已
　　五言律
　　刀　　　　　　　　　　　【唐】李　峤
　　列辟鸣鸾至惟良佩犊旋带环疑写月引鉴似含泉入梦华梁上藏锋彩笔前莫惊开百链特拟定三边
　　琉球刀　　　　　　　　　【明】徐　渭
　　单刀新试舞双劒旧能轮雨过腥闻血风旋雪里身对镮归思动挂壁蒯缑尘醉后时横看终当赠与人
　　七言律
　　咏邵文敬所藏转刀　　　　【明】吴　寛
　　铄金巧思出工倕独抱机心展转危报主久知深自许授人难辨倒相持笔端字悟藏锋妙囊底锥嫌脱颖迟诗社埋头羞锐进吴笺一割尚差差
　　五言絶句
　　视刀环歌　　　　　　　　【唐】刘禹锡
　　常恨言语浅不知人意深今朝两相视脉脉万重心





　　御定佩文斋咏物诗选卷一百四十一
　　钦定四库全书
　　御定佩文斋咏物诗选卷一百四十二
　　劒类
　　五言古
　　劒　　　　　　　　　　　【魏】文　帝
　　越民铸寳劒出匣吐寒芒服之御左右除凶致福祥
　　寳劒　　　　　　　　　　【梁】吴　均
　　我有一寳劒出自昆吾谿照人如照水切玉如切泥锷边霜凛凛匣上风凄凄寄语张公子何当来见携
　　经丰城劒池　　　　　　　【陈】阴　铿
　　清池自湛澹神劒久迁移无复连星气空余似月池夹篠澄深渌含风结细漪唯有莲花蕚还想匣中雌
　　古劒　　　　　　　　　　【唐】刘长卿
　　龙泉闲古匣苔藓沦此地何意久藏锋翻令世人弃铁衣今正涩寳刃犹可试傥遇拂拭恩应知剸犀利
　　折劒头　　　　　　　　　【唐】白居易
　　拾得折劒头不知折之由一握青蛇尾数寸碧头疑是斩鲸鲵不然刺蛟虬缺落泥土中委弃无人收我有鄙介性好刚不好柔勿轻直折劒犹胜曲全钩
　　寳劒吟　　　　　　　　　【宋】陆　游
　　幽人枕寳劒殷殷夜有声人言劒化龙直恐兴风霆不然愤狂竖慨然思遐征取酒起酹劒至寳当潜形岂无知君者时来自施行一匣有余地胡为鸣不平
　　寳劒篇　　　　　　　　　【明】祝允明
　　我有三尺匣白石隐青锋一藏三十年不敢轻开封无人解舞术秋山蛰神龙时时自提看碧水苍芙蓉家鸡未须割屠蛟或当逄想望张壮武揄扬郭代公髙歌抚匣卧遐想干将翁幸得防光彩长飞星汉中
　　七言古【附长短句】
　　古劒篇　　　　　　　　　【唐】郭元振
</div>
    <div class="pagination">
<a href="御定佩文斋咏物诗选_page132.html">上一页</a><span>...</span><a href="御定佩文斋咏物诗选_page128.html">128</a><a href="御定佩文斋咏物诗选_page129.html">129</a><a href="御定佩文斋咏物诗选_page130.html">130</a><a href="御定佩文斋咏物诗选_page131.html">131</a><a href="御定佩文斋咏物诗选_page132.html">132</a><span class="current-page">133</span><a href="御定佩文斋咏物诗选_page134.html">134</a><a href="御定佩文斋咏物诗选_page135.html">135</a><a href="御定佩文斋咏物诗选_page136.html">136</a><a href="御定佩文斋咏物诗选_page137.html">137</a><a href="御定佩文斋咏物诗选_page138.html">138</a><span>...</span><a href="御定佩文斋咏物诗选_page134.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
