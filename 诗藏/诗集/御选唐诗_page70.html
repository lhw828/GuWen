<!DOCTYPE html>
<html>
<head>
    <meta charset="UTF-8">
    <title>御选唐诗 - 第 70 页/共 83 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐诗 - 第 70 页/共 83 页</h1>
    <div class="content">　　千顷水纹细【后汉书黄宪传郭林宗曰叔度汪汪若千顷陂谢灵运诗千顷带逺堤释名风吹水成纹曰澜梁元帝诗风散水纹长何逊诗寒流聚细纹】一拳岚影孤【中庸今夫山一巻石之多杜甫诗草敌虚岚翠广韵岚山气也王昌龄诗平明送客楚山孤】君山寒树緑【水经注洞庭湖中有君山是山湘君之所游处故曰君山谢朓诗稠隂结寒树沈约诗云轻寒树日丽秋原江淹诗緑树铄烟光江总诗秋树相思一枝緑】曽过洞庭湖【楚辞洞庭波兮木叶下】
　　二
　　岸草连荒色【梁元帝诗裂纨依岸草魏文帝赋草木鬰其相连陶潜诗荒草何茫茫徐陵诗岸烟起暮色沈约诗白露欲凝草色黄】村声乐稔年【江总诗村声如易得后汉书明帝纪人无徭役歳比登稔】晚晴初获稻【何逊诗褰裳对晚晴诗十月获稻説文获刈谷也又草曰刈谷曰获】闲却采莲船【古乐府江南可采莲莲叶何田田梁简文帝诗采莲渡头拟黄河庾信诗跂石多时望莲船始复归】
　　三
　　见底髙秋水【湘中记湘水至清见底了了然江淹赋水照景而见底王台卿诗惟有髙秋月庄子秋水时至】开懐万里天【梁书始兴王憺传谓佐吏曰言可用用之可也如不可用于我何伤吾开懐矣尔其无郭璞赋呼吸万里杜甫诗天寒落万里】旅吟还有伴【阮籍诗羁旅无俦匹苏武诗请为游子吟蜀志李严传思得良伴】沙栁数枝蝉【杜甫诗沙上草阁栁新暗沈君攸早蝉诗望枝疑数处寻空定一声江总诗蝉噪金隄栁】
　　温庭筠
　　嘲三月十八日雪
　　三月雪连夜【丘迟书暮春三月江南草长皇甫冉诗春雪偏当夜暄风却变寒宋之问诗歌舞宜连夜】未应伤物华【沈约诗留人未应去王筠诗物华方入赏阳缙诗青门小苑物华新】只縁春欲尽【孟浩然诗林卧愁春尽开轩揽物华庾信诗夏余花欲尽】留着伴梨花【庾信诗留雪拟弹琴王融池上黎花诗当春照流雪】
　　韩愈
　　竹溪【按本集竹溪为奉和虢州刘给事使君三堂新题二十一咏之五】
　　蔼蔼溪流漫【束晳诗聸彼崇丘其林蔼蔼张九龄诗风静聴溪流宋之问诗行嗟水流漫】梢梢岸篠长【谢朓诗梢梢枝早劲张説诗倚棹攀岸篠】穿沙碧簳净【杜甫诗映竹水穿沙左思赋檀栾婵娟玉润碧鲜李峤竹诗髙簳楚江濵杜甫竹诗雨洗娟娟净】落水紫苞香【晋书陆云传云有笑疾顾见其影因大笑落水李峤贺瑞笋表緑箨含霜紫苞承雪诗如竹苞矣杜甫竹诗风吹细细香】
　　钱起
　　江上晓行【按本集题作江行无题】
　　岸緑野烟逺【江总诗岸緑开河栁池红照海榴梁简文帝诗荒郊多野烟鲍照诗絶目尽平原时见逺烟浮】江红斜照微【梁元帝文壍栁朝緑江晖暝红魏书孝文后传防曽梦日自窓中照之后东西避之光犹斜照不已谢灵运诗入舟阳已微】撑开小鱼艇【李白诗渔人与舟人撑折万张篙庾信诗小艇钓莲溪杜甫诗空蒙辨鱼艇】应到月明归【谢灵运诗天髙秋月明杜审言诗胜迹都无限只应伴月归】
　　二
　　江雨正霏微【谢朓诗朔风吹飞雨萧条江上来宋之问诗江雨入庭飞沈约庭雨诗霂霡裁欲垂霏微不能注】江村晚渡稀【谢朓诗瞹瞹江村见虞骞诗孤岭枕江村】何曽妨钓艇【杜甫诗钓艇收緍尽】更待得鱼归【庄子得鱼而忘筌】
　　朱景
　　四望亭
　　髙亭羣峯首【朱超道诗亭髙登望极谢灵运赋羣峯参差出其间又诗遂登羣峯首邈若生云烟】四面俯晴川【呉志贺齐传林歴山四面壁立髙数十丈张正见诗四面观长薄千里眺平丘袁峤之诗俯仰晴川涣】毎见晨光晓【陶潜归去来辞恨晨光之熹微梁简文帝诗河开向晓光】堦前万井烟【陈后主诗堦前看草蔓周礼方百里为一同积万井其中岑参诗晴开万井榆愁看五陵烟】
　　徐凝
　　香炉峯【庐山记东南有香炉山孤峯秀起游气笼其上则棼氲若烟】
　　香炉一峯絶【李白诗西登香炉峯南见瀑布水陈后主诗一峯遥落日支昙谛庐山赋蕴絶峯于青云】顶在寺门前【崔国辅诗松雨时复滴寺门清且凉杜甫诗门前百草长】尽是玲珑石【扬雄赋殿前崔巍兮和氏玲珑】时生旦暮烟【谢朓诗生烟纷漠漠李白诗日照香炉生紫烟刘长卿诗岭梅同旦暮江栁共风烟又昙谛赋香炉吐云以象烟】
　　钱起
　　江行
　　霁云踈有叶【沈佺期诗霁云无处所台馆晓苍苍张正见咏云诗踈叶临嵇竹】雨浪细无花【王筠诗雨防散圆文风生起斜浪唐太宗诗船移分细浪梁简文帝文浪开花而不喷】稳放扁舟去【杜甫诗十月江平稳轻舟进所如史记货殖传范蠡乗扁舟游于江湖隂铿诗大江静犹浪扁舟且独征】江天自有涯【谢荘诗雾罢江天分李白诗长生讵有涯】
　　鞠信陵【登贞元二年进士第为舒州望江令】
　　长安道【汉书地理志京兆尹县长安髙帝五年置】
　　朱门映緑杨【晋书麴允传南开朱门北望青楼宋邕诗緑杨宜向雨中看】双阙抵通庄【李尤阙铭表树两观双阙巍巍孙绰赋双阙云竦以夹路萧防诗迤逦丽通庄崔泰之诗甲第敞通庄】玊佩声逾逺【诗琼瑰玉佩説苑玉有六美君子贵之声近徐而闻逺】红尘犹自香【班固赋红尘四合杨巨源诗绮陌尘香曙色分】
　　崔道融
　　牧防
　　牧防持蓑笠【崔骃表唐虞之世樵夫牧防击辕中韶感于和也孙楚赋牧防吟啸于行陌诗尔牧来思何蓑何笠陶潜诗蓑笠不能守】逢人气傲然【李涉诗逢人唱説岘山碑晋书阮籍传籍容貌瓌杰志气宏放傲然独得任性不羁】卧牛吹短篴【王维诗陇上行人夜吹笛晋书律厯志歌声清者用短笛短律古诗长笛续短笛】耕却傍溪田【击壤歌凿井而饮耕田而食崔颢诗草木不识清溪田】
　　司空图
　　独坐
　　幽径入桑麻【庾信诗幽径忽春临周礼地官载师凡宅不毛者注谓不树桑麻汉书地理志鲁地地狭民众颇有桑麻之业】坞西逢一家【梁武帝子夜歌花坞蝶双飞刘长卿诗寒塘独一家】编篱薪带蠒【广韵编次也又篱藩也古诗松栢摧为薪广韵蚕茧古作絸俗书蠒风俗通旅谷弥望野茧被山】补屋草和花【杜甫诗牵萝补茅屋鲍照拟行路难百草含青俱作花】
　　孟浩然
　　戏题
　　客醉眠未起【晋书阮籍传方据案醉眠刘孝先诗夜愁眠不安起望台南端】主人呼解酲【琅琊王歌辞客行依主人愿得主人强陶潜诗过门更相呼有酒斟酌之汉书礼乐志泰尊柘浆析朝酲应劭注取甘柘汁以为饮言可以解朝酲也梁元　帝诗竹叶解朝酲晋书刘伶传一饮一斛五斗解酲】已言鸡黍熟【论语杀鸡为而食之范云诗恨不具鸡得与故人挥】复道瓮头清【古诗弃捐勿复道法书要録江东云缸面犹河北称瓮头谓初熟酒也诗尔酒既清】
　　许浑
　　早春懐江南
　　云月有归处【卓文君白头吟皎若云间月杜甫诗江村独归处】故山清洛南【谢灵运诗故山日已逺风波岂还时潘岳赋清洛浊渠引流激水唐书地理志商州上洛郡县洛南】秦城一花发【庾信乐府闗山连汉月陇水向秦城易林一花千叶刘方平诗一花开楚国刘孝威诗叶舒非渐大花发是初开】春梦徧江潭【沈佺期诗春梦失阳闗杨凝诗江潭逺相忆春梦不胜长】
　　李白
　　秋浦歌【名胜志汉丹阳郡之石城县陈置北江州隋分置秋浦县属宣城郡乂秋浦故县在今郡西南八十里即石城地也】
　　江祖一片石【王安国清溪亭记清溪畔有江祖石突出髙数丈有仙人迹去城西南二十五里亦曰江祖山朝野佥载温子升作韩陵山寺碑庾信读而写其本南人问信曰北方文士何如信曰唯有韩陵一片石堪共语唐信诗湖边一片石不复肯支机】青天扫画屏【列子至人者上闚青天王僧孺诗沙岸净如扫江淹赋曲帐画屏】题诗留万古【刘孝绰诗赋诗追并作梁简文帝诗髙名千载留魏书髙祖创定九流轨仪万古刘峻广絶交论歴万古而一遇】緑字锦苔生【晋书地理志昔大禹观于浊河而受緑字谢朓诗緑字摛英宋之问诗锦缋织苔藓梁元帝诗苔生岸泉緑】
　　张籍
　　桃坞
　　春坞桃花发【礼记仲春之月桃始华梁武帝子夜歌花坞蝶双飞又乐府桃花初发红】多将野客游【杜审言诗游宴成野客】日西殊未散【周礼大司徒以土圭之法测土深正地景日东则景夕多风日西则景夕多隂注西于土圭谓之日西江淹诗佳人殊未来卢照隣诗客散同秋叶】看望酒缸头【法书要録江东云缸面犹河北称瓮头谓初熟酒也释辩才设缸面酒欵萧翼诗初醖一缸开】
　　张乔
　　夜渔
　　钓艇去悠悠【朱庆余诗钓艇同琴酒夏侯湛诗悠悠兮逺征】烟波春复秋【江总诗日迥烟波长鲍令晖诗经秋复度春】唯将一防火【赵冬曦诗渔火明暗丛岑参诗严滩一防舟中月】何处宿芦洲【岑参诗何处堪托身李白诗西望白鹭洲芦花似朝霜】
　　景龙文馆学士【书目景龙文馆记十巻武平一撰景龙二年诏脩文馆置大学士学士直学士凡二十四员得李峤宗楚客辈毎游燕必赋诗赓唱是书咸纪録为七巻又别载学士二十九人传为三巻】
　　流杯池
　　岩壑恣登临【杨炯诗岩壑只幽居隂铿诗登临情不极萧散兴无穷张正见诗福宇试登临】莹目复怡心【江总碑莲花莹目石镜沉晖孙绰赋恣心目之寥朗】风篁类长笛【梁简文帝脩竹赋风动枝轻任昉秋竹赋临曲沼夹脩篁伏滔蔡邕长笛赋序初邕避难江南宿于柯亭柯亭之馆以竹为椽仰而眄之曰良竹也取以为笛竒声独絶】流水当鸣琴【上官仪诗流水入虞琴温子升诗莫知流水曲沈炯诗为我鸣淸琴吕氏春秋伯牙鼔琴钟子期善聴之志在流水钟子期曰善哉乎鼓琴洋洋乎若流水】
　　二
　　暂游仁智所【梁武帝诗薄游朱明节论语知者乐水仁者乐山】萧然松桂情【孔德珪诗萧然河汉游庾信终南山铭松桂危悬风泉虚韵骆賔王诗唯余松桂心】寄言栖遯客【沈约诗寄言赏心客诗衡门之下可以栖迟易遯世无闷】勿复访蓬瀛【庾信诗蓬瀛入海底何处可追寻】
　　三
　　攀藤招逸客【杜甫诗回筞非新岸所攀仍旧藤左思诗寻山求逸民李白诗招客得仙才】偃桂叶幽情【淮南王招隠士桂树丛生兮山之幽偃蹇连蜷兮枝相缭兰亭叙亦足以畅叙幽情】水中看树影【梁简文帝诗城楼水中出李贺诗帘内树影斜】风里聴松声【庾信诗麦随风里熟隠逸诗陶景特爱松风庭院皆植松毎闻其响欣然为乐】
　　皇甫冉
　　沅江夜入湖【水经沅水出防牱且兰县又沅水又东至长沙下隽县西北入于江注沅水下注洞庭湖始防于江】
　　放溜出江口【梁元帝诗征人喜放溜水经资水东与沅水合于湖中注湖即洞庭湖也所入之处谓之益阳江口】回瞻松栝深【韦应物诗回瞻丹鳯阙水经注沅水又东迁平山西南寒松上防清泉下注栖托者不能自絶于其侧学圃余疏栝子松俗名剔牙松歳乆亦生实】不知舟中月【孙逖诗不知何歳月吕氏春秋舟中之人皆活张子容诗此夜江中月】更引湖间心【李白诗本有五湖心】
　　陈叔达
　　菊
　　霜间开紫蒂【钟防赋何秋菊之竒兮独华茂乎凝霜晋书陆云传賛千条析理则电坼霜开传咸赋红葩紫蒂翠叶素茎】露下发金英【萧慤诗芙蓉露下落杨栁月中踈孙楚赋飞金英以浮防酒王筠诗菊花偏可憙碧叶媚金英】但令逢采摘【陆云诗思乐芳林言采其菊谢灵运永嘉记百卉正芳时聊以小摘供日续晋阳秋陶潜尝九月九日无酒坐宅边菊丛中采摘盈把】宁辞独晚荣【魏文帝书至于芳菊纷然独荣郦炎诗兰荣一何晚嵇含菊花铭煌煌丹菊暮秋弥荣】
　　白居易
　　山下宿
　　独到山下宿【诗敦被独宿亦在车下李白诗白云南山来就我檐下宿】静向月中行【钱起诗舟向月中行】何处水边碓【庾信乌夜啼御史府中何处宿晋书刘颂传任河内太守郡界多公主水碓遏塞流水颂表罢之庾信诗决渠移水碓】夜舂云母声【诗或舂或揄李白诗水舂云母碓唐书尉迟敬德传敬德晚节饵云母粉为方士术延年】
　　赵嘏
　　寒塘
　　晓髪梳临水【谢朓诗寒灯耿宵梦清镜愁晓髪元禛诗暗梳蓬髪羞临镜楚辞登山临水兮送将归】寒塘坐见秋【谢朓诗露湿寒塘水月映清淮流刘禹锡诗月露发光彩此时方见秋】乡心正无限【王勃诗扰扰望乡心李白诗引领意无限】一雁度南楼【庾信赋苏武之一雁空飞晋书庾亮传亮在武昌诸佐吏殷浩之徒乗秋夜往共登南楼】
　　韦应物
　　善福寺阁
　　残霞照髙阁【何逊诗夕鸟已西度残霞亦半消后汉书樊宏传所起庐舍皆有重堂髙阁谢朓诗髙阁常昼掩】青山出逺林【谢朓诗不对芳春酒还望青山郭李峤诗落日生苹末揺飏徧逺林】晴明一登望【汉书陈遵传毎过城邑山川常登望】潇洒此幽襟【南史隠逸传太康孙缅为寻阳太守落日逍遥渚际见一渔父神韵潇洒垂纶长啸唐明皇诗方外散幽襟】
　　杨凝【字懋功由协律郎三迁侍御史为司封员外郎徙吏部稍迁右司郎中终兵部郎中集二十卷】
　　送客往洞庭
　　九江归路逺【书九江孔殷潘岳赋朝五湖而夕九江谢灵运诗从来渐二纪始得傍归路扬雄赋谁谓路逺而不能从】万里客船还【古诗相去万余里各在天一涯张九龄诗薄暮津亭下余花满客船】若过巴江水【戴叔伦诗江分巴字水】湘东满碧烟【王建诗祖帐出湘东沈约诗盈盈开碧烟拂幔复垂帘】
　　裴夷直
　　方丈泉
　　循涯不知浅【史祥书循涯揣分实为幸甚谢灵运赋縁岸测深相渚知浅】见底似非深【陶景书髙峯入云清流见底湘中记湘水至淸虽深五六丈见底了了然】永日无波浪【诗且以永日蔡允恭诗波浪泛淼淼】澄澄照我心【阮脩诗澄澄緑水谢朓诗澄澄明浦湄李白诗淸溪清我心】
　　韦庄
　　春早
　　闻莺才觉晓【元禛诗醉闻花气睡闻莺谢朓诗初莺命晓朝霞开夜王维诗春眠不觉晓】开户已知晴【梁简文帝诗玲珑朱户开】一带窓间月斜穿枕上生【元稹诗谁怜独欹枕斜月透窓明李颀诗月影窓间夜湖光枕上寒】
　　上官昭容
　　游长宁公主流杯池
　　泉石多仙趣【谢朓诗懐哉泉石思南史陶景传有时独游泉石望见者以为仙人萧慤诗仙游本多趣】岩壑写竒形【谢灵运诗岩壑寓耳目卢照邻诗耳目多异赏风烟有竒状】欲知堪悦耳【梁简文帝诗欲知歌管处説苑声音应对所以悦耳】唯聴水泠泠【湘中记衡山有悬泉滴沥岩间泠泠如弦呉均书泉水激石泠泠作响】
　　钱起
　　江行
　　细竹渔家路【水经注析城山不生草木数十步外多细竹史记防传泉阳令使案籍视图水上渔者五十余家】晴阳照结罾【易结防而为网罟説文罾鱼网】喜来邀客坐分与折腰菱【谢朓乐府玊杯邀上客酉阳杂俎武陵记言三角曰菱两角曰芰今呉中折菱多两角】
　　张仲素
　　圣明乐
　　九陌祥烟合【三辅旧事长安有八街九陌梁简文帝颂泛祥烟于五部又诗溶溶紫烟合】千春瑞月明【梁简文帝诗千春谁与乐丘迟诗千春长不移徐陵诗烟云表色日月呈瑞宋武帝诗霭霭月初明】宫花将苑栁【赵彦昭诗宫树千花发三辅旧事汉苑中有栁状如人形】先发鳯皇城【梁简文帝诗春色映空来先发院边梅卢照邻诗春满鳯皇城】
　　卢照邻
　　宿武
　　方池开晓色【唐太宗诗池开照胆镜梁简文帝曲河开向晓光】圆月下秋隂【江淹诗秋至明月圆顔延之文晨烟暮霭春煦秋隂】已乗千里兴【魏武帝诗老骥伏枥志在千里晋书王徽之传徽之居山隂夜雪初霁月色清朗忽忆戴逵逵时在剡便乗小船诣之经宿方至造门不前而返人问其故曰乘兴而来兴尽而反何必见安道耶】还抚一弦琴【王粲诗独夜不能摄衣起抚琴陆机诗安处抚清琴水经注仙者孙登嵇叔夜尝遇之于山弹一弦琴而五声和】
　　盖嘉运
　　陆州歌【按此诗唐诗韵滙作盖嘉运诗郭茂倩乐府收入近代曲辞即王维终南山五
　　律而逸其半注己见第十三巻】
　　分野中峯变隂晴众壑殊欲投人处宿隔浦问樵夫
　　杨嗣复
　　昆仑子【按此诗郭茂倩乐府收入近代曲辞即王维从岐王过杨氏别业五律而逸其半注己见第十四巻】
　　杨子谈经去【去一作处】淮王载酒过醉来啼鸟换【换一作缓】坐乆落花多
　　六言絶句
</div>
    <div class="pagination">
<a href="御选唐诗_page69.html">上一页</a><span>...</span><a href="御选唐诗_page65.html">65</a><a href="御选唐诗_page66.html">66</a><a href="御选唐诗_page67.html">67</a><a href="御选唐诗_page68.html">68</a><a href="御选唐诗_page69.html">69</a><span class="current-page">70</span><a href="御选唐诗_page71.html">71</a><a href="御选唐诗_page72.html">72</a><a href="御选唐诗_page73.html">73</a><a href="御选唐诗_page74.html">74</a><a href="御选唐诗_page75.html">75</a><span>...</span><a href="御选唐诗_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
