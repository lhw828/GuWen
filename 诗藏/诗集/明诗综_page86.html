<!DOCTYPE html>
<html>
<head>
    <meta charset="UTF-8">
    <title>明诗综 - 第 86 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗综 - 第 86 页/共 242 页</h1>
    <div class="content">　　始征晨风息云流日色展登陆艰且涩厉涧一何维时仲秋交防防林飇巻緑竹垂我车丹花映行幰冒峦维有松绣石尽成藓攀搴虽多恱亘顿乃劳倦日中迫庐岳蹊径愈回蹇云涌连遥崿雨暗失近巘奔崩万壑防崄絶一径转遽讶川梁没幸遇石濑浅道以习坎利用待旣济显介石谅益固巨川岂遂谁哉能豫谋随寓斯可遣
　　白鹿洞徧览名迹
　　情髙忽凌厉歩健轻巉葛弱亦须扪厓滑每独践渉清爱重屡探阻遗惊始兹陟五峯遂憇松下巘岩桂纷始华石耳翠可巻追想白鹿迹伊人竟何遣触端绪自萦薜荔况在眼慨叹意莫置顾望日已晚夕湖浴岑峭流光灭兰坂命酒写幽独鸣琴且游衍
　　始至白鹿洞
　　旷哉超世志邈平生思郁壹眷名迹久注匡山陲南渉枉嘉命果谐夙所期仲秋岩壑清宫馆复在兹白石激寒湍岩萝袅空基黯伤逝者徃密惭来者追性同道岂隔涂异理空悲兴言懐昔贤日竟眺前岐榛荒徒郁纡林崦一何冞感情匪哀叹聊咏昭言垂
　　赴怀王山作
　　始临清溪寺不谓兹路艰﨑岖逾南岭转见山郁盘重隂起北谷冻雨响前峦志定迈孰御勇徃竟孤攀挽葛接悬狖架木凌飞湍律律岩壑变飒飒岚风寒隔港望絶岫嵉嵉已云端
　　广狱成还南昌候了
　　夕栖瑞洪渚遥览渚北山相传洪厓子乗云自此间履迹今尚存其人邈莫攀粤予登征涂频年渉闲关毁誉一婴心寤言多所叹于兹诚踟蹰振衣蹑前峦洚水莽浩浩惊风荡回川欲济惜无梁飇轮傥中还
　　湘妃怨
　　采兰湘北沚搴木澧南浔渌水含瑶彩微风托玉音云起苍梧夕日落洞庭隂不知篁竹苦惟见泪斑深【宗子相云顔谢逸响　宋辕文云深秀】
　　自从行
　　自从天倾西北头天下之水皆东流若言世事无颠倒窃钩者诛窃国侯君不见奸雄恶少椎肥牛董生著书翻见收鸿鹄不知黄雀啅盗跖之徒笑孔邱我今何言君且休
　　西来行
　　冬廿六日十二月西来泛湖雨明灭雨寒着树尽成雪天波□霮路幽絶鸹鸧秃鹙立如人衔鱼避船偷眼嗔雪晴猎夫防寻汝乘时早可收其身
　　土兵行
　　豫章城楼饥啄乌黄狐跳踉追赤狐北风北来江怒涌土兵攫人人叫呼城外之民徙城内尘埃不见章江涂花裙蛮奴逐妇女白夺钗镮换酒沽父老向前语蛮奴慎勿横行王法诛华林桃源诸贼徒金帛子女山不如汝能破之惟汝欲犒赏有酒牛羊猪大者陞官佩绶趋蛮奴怒言万里入尔都尔生我生屠我屠劲弓毒矢莫敢何意气似欲无彭湖彭湖翩翩飘白旟轻舸蔽水陆走车黄云巻地春草死烈火谁分瓦与珠寒厓日月岂尽照大邦魅难久居天下有道四守此辈可使亦可虞何况土官妻妾俱羙酒大肉吹笙竽【杨用修云只以謡谚近语入诗史而髙古不可及　孙豹人云贑州贼作乱都御史陈金奏调广西狼兵征之土兵行所由作也此诗当与杜陵北征诗并传】
　　上元访杜链师
　　宣王昔时乗八风御龙游戏行烟空马前两两侍玉女别馆多在蓬莱宫朝天宫中旧时殿楼台昼锁无人见琉璃井塌青苔满松柏森森月如练呜呼徃事难具陈灯火如山又一春北斗坛西访隠沦我师黄衫白防巾坐我更致西楼賔玉杯潋滟赤玛瑙织罽四角银麒麟酒肉山堆满堂醉仙厨徃徃来八珍孝宗之朝五真人师也磊落当其伦自言召见亲赐食曽把丹书献紫宸如今寂寞看春色银鱼玉带无消息岂惟鱼带无消息欲语吞声泪霑臆劝师对此莫酸辛世间万事如转轮且将芝草供生计聊与烟霞作主人月偏彩云当牖生旋呼两童吹玉笙闻师妙得逡廵术百壶倒尽还须倾古来仙子向谁在饮者翻垂千载名名垂千载亦区区酒防灯昬夜复徂不见泰陵草已宿春生树啼双老乌此时亦应羣帝趋金灯翠旗光有无
　　奉送大司马刘公归东山草堂歌
　　东山有草堂缥缈云峤孤前对祝融峰下瞰巴陵湖明公昔时此堂居麋鹿熊豕当牕趋洞庭日落风浪涌倒影射堂堂欲动惨澹谁闻紫芝曲独善不救苍生哭先帝亲裁五色诏老臣曽受三朝禄此时邉檄多战声曵履谒帝登承明谢安笑却淮淝敌魏相坐测单于兵九重移榻数召见夹城日髙未下殿英谋宻语人不知左右微闻至尊羡自从龙去不可攀公亦卧病思东山湘娥含笑倚竹立山窈窕堂之侧上书苦死只欲归圣旨优容意凄恻内府盘螭缕金织赐出倾朝皆动色白金之铤红票记寳钞生硬雅翎黑崇文城门水云白是日观者涂路塞城中冠葢尽追送尘埃不见长安陌人生富贵岂有极男儿要在能死国不尔抽身早亦得君不见汉二疏千载想慕传画图即如草堂何处无禄食窃胡为乎乃知我公真丈夫呜呼乃知我公真丈夫
　　二月四日部署宴饯徐顾二子
　　春日载阳官署幽东吴二子过我游庭空日斜吏人散窅然何异经林丘今晨惊蛰暖气逹昨夜哀鸿呼故俦中庭古槐苍藓溽上有百鸟何啁啾仓庚交交刷其羽君防巨细各有求明时冠轩几邂逅得暇胡不攀淹留自从去年识徐顾令我意气倾南州徐郎近买洞庭柁顾子亦且钱唐舟浮生飘转若飞藿倐忽聚散谁能谋风光烂熳况复尔愿写清壶消客忧故人苦称不好饮举杯入唇还复休妙歌时时激慷慨鄙夫何以荅绸缪严柝沉沉静夜色北斗倒挂城南楼祗恐天明驱马出揽袪延望河之洲
　　苦热谏屠参议
　　豫章之热真毒滛六月已破仍不禁赤云行空日在地万里一望炎烟深东蒸扶桑榦欲槁黑河水干龙不吟院松亭亭我所爱比遭摧炙无好隂纵令跣足欲何往此地寸氷如寸金层檐大厦尚喘喙矮屋茅堂泪满襟滕王有阁髙百寻阁下澄江清映心紫薇使者卧其上巻幔恰对西山岑赤脚门子揺大扇行坐吟哦挥素琴防欲徃访簿书积岂我无酒同谁斟亭午蕴隆潭水沸蛟蜃下徙鼋鼍沉何况走原之兽栖枝禽呜呼豫章之热其苦有如此而我胡为营营与世争华簪
　　徐子将适湖湘余实恋恋难别走笔长句述一代文人之盛兼寓祝望焉尔
　　峥嵘百年防浩荡观人文建安与黄初叱咤皆风云大歴熙宁各有人戞金敲玉何缤纷髙皇挥戈造日月草昧之际崇儒绅英雄杖防集军门金华数子真絶伦宣徳文体多浑沦伟哉东里廊庙珍我师崛起杨与李力挽一髪回千钧天球银瓮世希絶鼇掣鲸翻难具陈洪川无梁不可越日暮怅望劳余神徐郎生长苏台隂二十作赋雄海滨朅来抱玉叩阊阖长安绣陌行麒麟是时少年谁最文太常邉丞何舎人舎人飘飖使南极直穷金马探泸津尔虽不即见顔色梦中仿佛形貌真余也潦倒簿书客诸公磊落清妙身大贤衣盋岂虚掷应须尔辈扬其尘休令黼黻怨岑寂要与琬琰増嶙峋海陵先生雅爱士晚得徐郎道气伸乔王款接虽不数迩闻亦欲来卜邻骅骝造父两相值一瞬万里谁能驯都门二月芳草发御沟杨栁垂条新徐郎绾牒将逺适使我旦夕生悲辛为君沽酒上髙楼月前醉舞梨花春天明挂帆向何处鸿雁哀鸣求故羣南登防稽探禹穴西浮湘水吊灵均洞庭波寒木叶下峡口风急猨啸闻司马太史有遗躅归来著书追获麟
　　朝饮马送陈子出塞
　　朝饮马夕饮马水咸草枯马不食行人痛哭长城下城邉白骨借问谁云是今年筑城者但道辞家别六亲宁知九死无还身不惜身为城下土所恨功成赏别人去年贼掠开城县黑山血迸鸦翎箭万里黄尘哭震天城门昼闭无人战今年下令修筑边丁夫半死长城前城南城北秋草白愁云日暮闻鸣鞭
　　林良画两角鹰歌
　　百余年来画禽鸟后有吕纪前边昭二子工似不工意吮笔决眦分毫毛林良写鸟祗用墨开缣半埽风云黑水禽陆禽各臻妙挂出满堂皆动色空山古林江怒涛两鹰突出霜厓髙整骨刷羽意势动四壁六月生秋防一鹰下视睛不转已知两眼无秋毫一鹰掉颈复欲下渐觉防防开风毛匹绡虽惨澹杀气不可灭戴角森森爪拳铁迥如愁胡眦欲裂朔云吹沙秋草黄安得臂尔骑驷铁草间妖乌尽击死万里晴空洒毛血我闻宋徽宗亦善貌此鹰后来失天子饿死五国城乃知图写小人艺工意工似皆虚名校猎驰骋亦末事外作禽荒古有经今皇恭黙罢游燕讲经日御文华殿南海西湖驰道荒猎师虞长俱贫贱吕纪白首金炉邉日暮还家无酒钱从来上智不贵物滛巧岂敢陈王前良乎良乎宁使尔画不直钱无令后世好画兼好畋
　　钱选画张果图
　　张翁纸驴真有无钱也何意传其图印记虽明幅断裂李侯完之亦竒絶所恨图尾钱有诗就蛇添足将无痴忆昔翁来集贤院入宫诏许肩舆便一日声名人主动千年靣目吾今见帝貌深沉玉榻雄侍人一异三人同汉皇信有瑶池降秦始枉慕蓬莱宫言未竟铃殿风寸驴跃出青箱空有童追捉双眼红此驴防躃盘当中李侯一防一絶倒每称独苦嗟良工细观张翁骨格古徐福五利宁其伍曰嫔真令天下疑遄归转觉皇心蛊长生殿前牛女辰广寒仙桂舞鸾身世间但识申师巧谁觧中条放浪人
　　洛阳道
　　桃花马金络头白面郎紫貂裘三月洛阳道垂栁防清沟沟水东流不记春花开花落防回新东风日暮杨花起愁杀髙楼独倚人
　　朱仙镇
　　水店回冈抱春湍滚白沙战场犹傍栁遗庙只栖鸦万古关河泪孤邨日暮笳向来戎马志辛苦为中华
　　徐墓书张相国碑铭
　　不读南州传谁知髙士心江城遗像在春日古祠深竹鸟嘤嘤合松墙靡靡隂曲江千载碣书罢泪盈襟
　　明逺楼春望
　　贡院初开阁春隂独倚栏栁邉千舰聚花里万家残风雨江声壮兵戈地色寒断肠沙塞雁羣起向长安【蒋仲舒云含愁无限】
　　酬京师友人见寄
　　浮云悲故国积水起鸣雷不见长安日愁登古吹台故人三月别天上一书来欲问经行处山中杜若开
　　东陂秋泛
　　久说东陂好今陪上客游绮筵开画舫哀笛奋中流舞每低轻燕歌先起白鸥稍前休更进吾爱荻花洲
　　游兵
　　闻道新开口游兵未解围只须殊死战莫放只轮归汉月已自满林乌常夜飞早将书插羽天子日宵衣
　　环县道中
　　西人习鞍马而我惮孤征水抱琵琶寨山衔木鉢城裹疮新罢战插羽又征兵不到穷邉处那知逺戍情
　　赴郊观宿
　　城邉水色静春茅苑外莺啼拂露梢万戸花临复道九天宫殿鎻南郊霓旌夜发清溪绕彩仗晨飞碧树交身到钧天浑不解坐闻仙乐下云旓
　　谒陵
　　本朝陵墓傍居庸闻说先皇驻六龙一日玉舆回朔漠遂令金殿鎻秋峯明禋衮职虽多预备物祠官岂尽供报祀独知今上切每于霜露见愁容
　　秋怀【三首】
　　庆阳亦是先王地城对东山不窋坟白豹寨头惟皎月野狐川北尽黄云天清障塞收禾黍日落溪山散马羣回首可怜鼙鼔急几时重起郭将军
　　宣宗玉殿空山里野寺霜黄鎻碧梧不见虎贲移大内尚闻龙舸戏西湖芙蓉断絶秋江冷环佩凄凉夜月孤辛苦调羮三相国十年垂拱一愁无
　　大同宣府羽书同莫道居庸设险功安得昔时白马将横行早破黑山戎书生误国空谈里禄食惊心旅病中女直外连忧不细急将兵马备辽东【穆敬甫云诸作如云屯髙岭风涌飞流】
　　雪后朝天宫
　　马上城中见雪山白云苍雾满燕关蓬莱咫尺无人到松柏黄昏有鹤还当日翠华游物外百年金殿鎻人间浮尘扰扰江湖逺怅望岩栖不可攀
　　艮岳篇
　　宋家行殿此山头千载来人水一丘到眼黄蒿元玉砌伤心锦缆有渔舟金缯社稷和戎日花石君臣弃国秋漫倚南云望南土古今龙战是中州
　　潼闗
　　咸东天险设重关闪日旌旗虎豹间隘地黄河吞渭水炎天白雪压秦山旧京想像千官入余恨逡廵六国还满眼非无弃繻者寄言军吏莫嗔顔
　　别徐子祯卿得江字
　　我爱南州徐孺子明瑶羙璧世无双新从北极防南极便自吴江下楚江日落鹧鸪啼庙口水清斑竹映船牕祢衡王粲俱黄土千载何人复此邦
　　台寺夏日
　　古台髙并郁岧嶤断塔棱层鎻寂寥积雪洞门常惨惨炎天松柏转萧萧云雷画壁丹青壮神虚堂世代遥惆怅宋官偏泯灭二灵哀怨不堪招
　　汉江歌送范子之桂阳
　　汉江江上鶗鴂鸣汉江游客无限情青山落日下帆影芳草月明闻櫂声黄鹤矶头暮云尽鹦鹉洲边春水生莫倚仲宣能作赋洞庭南接桂阳城
　　秋望
　　黄河水绕汉宫墙河上秋风鴈几行客子过壕追野马将军韬箭射天狼黄尘古渡迷飞挽曰月横空冷战场闻道朔方多勇略只今谁是郭汾阳【王元羙云雄浑流丽】
　　朱仙镇
　　水庙飞沙白日隂古墩残树浊河深金牌痛哭班师地铁马驱驰报主心入夜松杉双鹭宿有时风雨一龙吟经行墨客还词赋南北凄凉自古今
　　东华门偶述
　　银瓮烂生光盘龙绣袱香但知从内出不省试何王
　　赠何舎人
　　朝逢康王城暮送大堤口相对无一言含凄各分手
　　艳曲
　　父母爱小女女是聪明子生不识鸳鸯绣出鸳鸯是
　　晓莺
　　睍睆梦中迷流莺碧树西起来红日照已度别枝啼
　　云中曲【二首】
　　黒帽健儿黄貉裘匹马追奔紫塞头相逢不肯通名姓但称家住古云州
　　白登山寒低朔云野马黄羊各一羣冒顿曽围汉天子健儿惟说李将军
　　圣节闻驾出塞
　　千官北首望龙旂万国车书集凤闱八骏瑶池秋色逺防时亲拥白狼归
　　送周判官
　　明镫緑酒五花裘客舎新秋萤火流问君不饮真何事明日出城风叶愁
　　月夜过访王子
　　率尔髙阳饮博徒酒酣击剑胆何麤金门贵客如相许径脱鹴裘付酒垆【蒋仲舒云语爽】
　　夏口夜泊别友人
　　黄鹤楼前日欲低汉阳城树乱乌啼孤舟夜泊东游客恨杀长江不向西
　　别李生
　　华也南来送我行青丝挈酒玉壶轻滕王阁下江千尺一曲沧浪万古情
　　送王韬
　　王郎口谈金虎文自称师是紫阳君挂帆明日忽南去影落龙江五色云
　　经行塞上
　　天设居庸百二关祁连更隔万重山不知谁放呼延入昨日杨河大战还
　　归涂咏古
　　河济谁言不共流青春恶浪古懐州荡揺少室三花树倒映天坛白石楼
</div>
    <div class="pagination">
<a href="明诗综_page85.html">上一页</a><span>...</span><a href="明诗综_page81.html">81</a><a href="明诗综_page82.html">82</a><a href="明诗综_page83.html">83</a><a href="明诗综_page84.html">84</a><a href="明诗综_page85.html">85</a><span class="current-page">86</span><a href="明诗综_page87.html">87</a><a href="明诗综_page88.html">88</a><a href="明诗综_page89.html">89</a><a href="明诗综_page90.html">90</a><a href="明诗综_page91.html">91</a><span>...</span><a href="明诗综_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
