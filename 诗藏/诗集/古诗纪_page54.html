<!DOCTYPE html>
<html>
<head>
    <meta charset="UTF-8">
    <title>古诗纪 - 第 54 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗纪 - 第 54 页/共 193 页</h1>
    <div class="content">　　东门行【选诗外编作游春诗】
　　勾芒御春正衡纪运玉琼明庶起祥风和气翕来征庆云荫八极甘雨润四坰昊天降灵泽朝日耀华精嘉苗布原野百卉敷时荣鸠鹊与鹙黄间关相和鸣菉萍【一作芙蓉】覆灵沼香花扬芳馨春游诚可乐感此白日倾休否有终极落叶思本茎临川悲逝者节变动中情
　　马岌
　　题宋纎石壁诗
　　【晋书曰宋纎字令艾敦煌人也隐居酒泉南山不应辟命酒泉太守马岌造焉纎距而不见岌叹曰名可闻而身不可见徳可仰而形不可覩今而后知先生人中之龙也铭诗于石壁曰】
　　丹崖百丈青壁万寻竒木蓊鬰蔚若邓林其人如玉维国之琛室迩人遐实劳我心【张祚时太守杨宣畵纎像于阁上出入视之作颂曰爲枕何石爲潄何流身不可见名不可求】
　　赵整【字文业一名正雒阳清水人或曰济阴人年十八爲僞秦著作郎后迁至黄门侍郎武威太守爲人无须而瘦有妻妾而无儿时人谓阉然而情度敏逹学兼内外后出家事佛更名道整】酒徳歌
　　【秦王坚与羣臣饮以极醉爲限整作歌】
　　地列酒泉天垂酒池杜康妙识仪狄先知纣防殷邦桀倾夏国由此言之前危后则
　　讽谏诗二首
　　【髙僧传曰正性好防諌无所廻避苻坚末年宠惑鲜卑惰于治政正因歌諌曰昔闻孟津河坚动容曰是朕也又歌曰北园有一树坚笑曰将非赵文业耶】
　　昔闻孟津河千里作一曲此水本自清是谁搅令浊【拾遗作乱使浊】
　　北园有一【拾遗作枣】树布叶垂重阴外虽饶棘刺内实有赤心
　　谏歌
　　【晋孝武帝宁康二年冬十二月秦王坚与慕容垂夫人段氏同辇游于后庭宦官赵整歌云云坚改容谢之命夫人下辇】
　　不见雀来入鷰室但见浮云蔽白日
　　琴歌
　　【晋书载记曰苻坚分氐戸于诸镇赵整因侍援琴而歌云云坚笑而不纳及败于姚苌果如整言】
　　阿得脂阿得脂博劳旧父是仇绥尾长翼短不能飞逺徙种人留鲜卑一旦缓急语阿谁【通鉴作当语谁】
　　苻朗【畧阳临渭氐人坚之从兄子也性宏逹神气爽迈徴拜镇东将军青州刺史在任甚有声绩防晋遣淮阴太守高素伐青州朗遣使诣谢于彭城求降诏加员外散骑侍郎既至扬州风流迈于一时超然自得多所陵忽王国宝譛而杀之】
　　临终诗
　　四大起何因聚散无穷巳旣适一年中又入一死理冥心乗和畅未觉有终始如何箕山夫奄焉处东市旷此百年期逺同嵇叔子命也归自天委化任冥纪
　　失名
　　曲池歌【拾遗在湛方生后诗品作湛诗非也】
　　曲池何淡澹芙蓉蔽清源荣华盛壮时见者谁不欢一朝光采落见者不廻顔





　　古诗纪卷四十六
　　钦定四库全书
　　古诗纪卷四十七　　　　明　冯惟讷　撰
　　晋第十七
　　支遁【字道林本姓关氏陈留人或云河东林虑人幼有神理聪明秀彻隐居余杭山年二十五出家后入剡于沃洲小岭立寺行道晋哀帝卽位遣使徴请出都止东安寺讲道行留三载上书辞诏许之乃收迹剡山以晋太和元年终】
　　四月八日讃佛诗
　　三春迭云谢首夏含朱明祥祥令【一作今】日泰朗朗夕清菩萨彩灵和眇然因化生四王应期来矫掌承玉形飞天鼓弱罗腾擢散芝英緑澜頺龙首缥蘂翳流泠芙蕖育神葩倾柯献朝荣芬津霈四境甘露凝玉瓶珍祥盈四八黄曜紫庭感降非情想恬怕【泊同】无所营根泯灵府神条秀形名圆光朗东旦金姿艶春精含和总八音吐纳流芳馨迹随因溜浪心与太虚六度啓穷俗八解濯世缨慧泽融无外空同忘化情
　　咏八日诗三首
　　大块挥枢昭昭两仪映万品诞游华澄清凝圣释迦乗虚防圎神秀机正交养卫恬和灵知溜性命动为务下尸寂为无中镜
　　真人播神化流渟良有因龙潜兠术邑漂景阎浮濵伫驾三春谢飞辔朱明旬八维披重蔼九霄落芳津祗献万舞般遮奏伶伦淳白凝神宇兰泉涣色身投步三才泰扬声五道泯不为故为贵忘竒故竒神
　　缅哉古思想托因事生相与图灵器像也像彼形黄裳罗帕质元服拖绯青神为恭者恵迹为动者行虚堂陈药饵蔚然起竒荣疑似垂微我谅作者情于焉遗所尚肃心拟太清
　　五月长斋诗
　　炎精育仲气朱离吐凝阳广汉潜凉变凯风乗和翔令月肇清斋德泽润无疆四部钦嘉期洁已升云堂静晏和春晖夕愓厉秋霜萧条咏林泽恬愉味城傍逸容研冲防防运宫商匠者握神标乗风吹芳渊汪道行深婉婉化理长亹亹维摩虚德音畅游方罩窂【牢同】妙倾絶致由近藏略略微容简八言振道纲掇烦练陈句临危折婉章浩若惊颷散冋若挥夜光寓言岂所托意得筌自防霑濡妙习融靡靡轻尘亡萧索情牖頽寥朗神轩张谁谓津遐一悟可以航愿为海游师櫂柂入沧浪腾波济漂客归会道塲
　　八闗斋诗三首【并序】
　　间与何骠骑期当为合八闗斋以十月二十二日集同意者在呉县土山墓下三日清晨为斋始道士白衣凡二十四人清和肃穆莫不静畅至四日朝众贤各去余既乐野室之寂又有掘药之怀遂便独住于是乃挥手送归有望路之想静拱虚房悟外身之真登山采药集岩水之娯遂援笔染翰以慰二三之情
　　建意营法斋里仁契朋俦相与期良晨沐浴造闲丘穆穆升堂贤皎皎清心修窈窕八闗客无楗自绸缪寂黙五习真亹亹励心柔法鼔进三劝激切清训流凄怆愿宏济阖堂皆同舟明明表圣应此童蒙求存诚夹室里三界讃清休嘉祥归宰相蔼若庆云浮
　　三悔啓前朝双懴暨中夕鸣禽戒朗旦备礼寝役萧索庭賔离飘飖随风适踟蹰岐路隅挥手谢内析轻轩驰中田习习陵电击息心投佯步零零振金策引领望征人怅怅孤思积咄矣形非我外物固已寂吟咏归虚房守真玩幽虽非一往游且以闲自释
　　靖一潜蓬庐愔愔咏初九广漠排林篠流飚洒隙牖従容遐想逸采药登崇阜崎岖升千寻萧条临万亩望山乐荣松瞻泽哀素栁解带长陵岥婆娑清川右泠风觧烦怀寒泉濯温手寥神气畅钦若盘春薮逹度三才恍惚防神偶游观同隠丘愧无连化肘
　　咏怀诗五首
　　傲兀乗尸素日往复月旋弱防困风波流浪逐物迁中路高韵益窈窕钦重重在何许采真游理间茍简为我养逍遥使我闲亮心神莹含虚映自然亹亹沈情去彩彩冲怀鲜踟蹰观象物未始见牛全毛鳞有所贵所贵在忘筌
　　端坐隣孤影眇罔思劬偃蹇收神辔领略综名书涉老咍【一作怡】双披庄玩太初咏发清风集触思皆恬愉俯欣质文蔚仰悲二匠徂萧萧柱下逈寂寂防邑虚廓矣千载事消液归空无无矣复何伤万殊归一涂道防贵想罔象掇珠怅怏浊水际几防映清渠反鉴归澄漠容与含道符心与理理宻形与物物踈萧索人事去独与神明居
　　晞阳熙春圃悠缅叹时往感物思所托萧条逸韵上尚想天台峻髣髴岩阶仰泠风洒兰林管瀬奏清响霄崕育灵蔼神含润长丹沙映翠瀬芳芝曜五爽苕苕重岫深寥寥石室朗中有寻化士外身解世网抱朴镇有心挥拂无想隗隗形崕頽冋冋神宇敞宛转元造化缥瞥隣大象愿投若人踪高步振策杖
　　闲邪托静室寂寥虗且真逸想流岩阿朦胧望幽人慨矣风济【一作滋】皎皎离染纯时无问道睡行歌将何因灵溪无惊浪四岳无埃尘余将游其嵎觧驾辍飞轮芳泉代甘醴山果兼时珍脩林畅轻迹石宇庇微身崇虚习本照损无归昔神暧暧烦情故零零冲气新近非域中客逺非世外臣憺怕【一作澹泊】为无徳孤哉自有邻坤基葩简秀干光流易頴神理速不疾道会无陵骋超超介【一作分】石人握揽机领余生一何散分不谘天挺沈无到韵变不扬蔚炳冉冉年往逡悠悠化期永翘首希津想登故未正生途虽十三日已造死境愿得无身道【一作理】高栖冲黙靖
　　述怀诗二首
　　翔鸾鸣昆崿逸志腾虚惚怳廻灵翰息肩栖南嵎濯足戏流澜采练衔神高吟潄芳醴颉颃登神梧萧萧猗【一作椅】明翩眇眇育清躯长想运夷倾首俟灵符河清诚可期戢翼令人劬
　　总角敦大道弱冠防双逡廵释长罗高步寻帝先妙损阶老忘懐浪濠川逹观无不可炊累皆自然穷理増灵薪昭昭神火传熈怡安冲漠优游乐静闲膏腴无爽味婉娈非雅弦恢心委形度亹亹随化迁
　　咏大德诗
　　遐想存哉冲风一何敞品物缉荣熈生途连惚怳既防大澄真物诱则智荡昔闻庖丁子挥戈在【一作任】神徃茍能嗣冲音摄生犹指掌乗彼来物间投此黙照朗迈度推卷舒忘怀附罔象交【一作天】乐盈胸襟神防流俯仰大同罗万殊蔚若充甸网寄旅海沤乡委化同天壤
　　咏禅思道人【并序】
　　孙长乐作道士坐禅之像并而讃之可谓因俯对以寄诚心求参焉于衡轭图岩林之絶势想伊人之在兹余精其制作美其嘉文不能黙巳聊着诗一首以继于左
　　云岑竦太荒落落英岊布廻壑伫兰泉秀岭攅嘉树蔚荟微游禽峥嵘绝蹊路中有冲希子端坐摹【一作摩】太素自强敏天行弱志欲无欲【音喻】玉质凌风霜凄凄厉清趣指心契寒松绸缪谅嵗暮防衷两息间绵绵进禅务投一灭官知摄二由神遇承蜩累危丸累十亦凝注悬想元气地研几革麤虑怀夷震惊怕然肆幽度曽筌攀六净空同浪七住逝虚乗有来永为有待驭
　　咏利城山居
　　五岳盘神基四渎涌荡津动求目方智默守标静仁茍不宴出处托好有常因寻元存终古洞往想逸民玉洁箕岩下金声瀬沂濵卷华藏纷雾振褐拂埃尘迹従尺蠖屈道与腾龙伸峻无单豹伐分非首阳真长啸归林岭潇洒任陶钧
　　鸠罗摩什【此云童寿天竺人秦苻坚遣其将吕光伐兹致之防坚为姚苌所害什留光所光死姚兴乃西破吕隆迎致什待以国师之礼后死于长安晋义熈五年也】
　　十喻诗
　　一喻以喻空空必待此喻借言以会意意尽无会处既得出长罗住此无所住若能映斯照万象无来去
　　赠沙门法和
　　【高僧传曰什尝作颂赠沙门法和凡为十偈辞防皆尔】
　　心山育明德流薰万由延哀鸾孤桐上清音彻九天恵逺【鴈门楼烦人本姓贾氏年二十一遇释道安以为师研求法藏高悟赜襄阳既没振锡南游结宇匡庐自年六十不复出山年八十三而终】
　　庐山东林杂诗【一作游庐山】
　　崇岩吐清气幽岫栖神迹希声奏群籁响出山溜滴有客独游径然忘所适挥手抚云门灵闗安足辟流【一作留】心叩扄感至理弗隔孰是腾九霄不奋冲天翮妙同趣自均一悟超三益
　　报罗什偈一首
　　本端竟何従起灭有无际一微渉动境成此頽山势惑相更相乗触理自生滞因縁虽无主开途非一世时无悟宗匠谁谓握契末问尚悠悠相与期暮嵗
　　庐山诸道人
　　游石门诗【并序】
　　石门在精舍南十余里一名障山基连大岭体绝众阜辟三泉之会并立而开流倾岩映其上防形表于自然故因以为名此虽庐山之一隅实斯地之竒观皆传之于旧俗而未覩者众将由悬瀬险峻人兽迹絶迳回曲阜路阻行难故罕经焉释法师以隆安四年仲春之月因咏山水遂杖锡而游于时交徒同趣三十余人咸拂衣晨征怅然増兴虽林壑幽邃而开涂竞进虽乗危履石并以所恱为安既至则援木寻葛厯险穷崕猿臂相引仅乃造极于是拥胜倚岩详观其下始知七岭之美蕴竒于此双阙对峙其前重岩映带其后峦阜周廻以为障崇岩四营而开宇其中则有石台石池宫舘之象触类之形致可乐也清泉分流而合注渌渊镜浄于天池文石发彩焕若披面柽松芳草蔚然光目其为神丽亦已备矣斯日也众情奔恱瞩览无厌游观未久而天气屡变霄雾尘集则万象隠形流光廻照则众山倒影开阖之际状有灵焉而不可测也乃其将登则翔禽拂翮鸣猿厉响归云廻驾想羽人之来仪哀声相和若音之有寄虽髣髴犹闻而神以之畅虽乐不期欢而欣以永日当其冲豫自得信有味焉而未易言也退而寻之夫崕谷之间防物无主应不以情而开兴引人致深若此岂不以虚明朗其照闲邃笃其情耶并三复斯谈犹昧然未尽俄而太阳告夕所存已往乃悟幽人之览逹恒物之大情其为神趣岂山水而已哉于是徘徊崇岭流目四瞩九江如带邱阜成垤因此而推形有巨细智亦宜然廼喟然叹宇宙虽遐古今一契灵鹫邈矣荒途日隔不有哲人风迹谁存应深悟逺慨焉长怀各欣一遇之同欢感良辰之难再情发于中遂共咏之云尔
　　超兴非有本理感兴自生忽闻石门游竒唱发幽情褰裳思云驾望崕想曽城驰步乗长岩不觉质有轻矫首登灵阙眇若凌太清端坐运虚轮转彼中经神仙同物化未若两俱
　　庐山诸沙弥
　　观化决疑
　　谋始创大业问道叩篇妙唱发幽防观化悟自然观化化已及寻化无间然生皆由化化化化更相纒宛转随化流漂浪入化渊五道化为海孰为知化仙万化同归尽离化化乃悲哉化中客焉识化表年
　　史宗【史宗者不知何许人常着麻衣世号麻衣道士】
　　咏懐诗
　　【高僧传曰宗常在广陵白土埭凭埭讴唱引防以自欣畅得直随以施人时高平檀只为江都令闻而召来应对机防无所拘滞博逹稽古辨说儒乃赋咏懐诗一首檀只知非常人遣还所在遗布二十疋悉以乞人】
　　有欲苦不足无欲亦无忧未若清虚者带索被裘浮游一世间泛若不系舟方当毕尘累栖志老山邱帛道猷【本姓冯山隂人居若耶山少以篇牍著称性率素好邱壑一吟一咏有濠上之风】陵峯采药触兴为诗
　　【释氏古诗题云寄道壹有相招之意高僧传曰猷与道壹经有讲筵之遇后与一书因赠诗云】
　　连峯数千里脩林带平津云过逺山翳风至梗荒榛茅茨隠不见鸡鸣知有人闲步践其径处防见遗薪始知百代下故有上皇民
　　竺僧度【姓王名晞字元宗东莞人】
　　答苕华诗
　　【髙僧传曰度少孤独与母居求同郡杨德慎女女字苕华未及成礼苕华父母继亡度母亦卒度覩世代无常乃舍俗出家改名僧度苕华服毕自惟三从之义无独立之道乃与度书并赠诗度答书报诗于是専精佛法后不知所终】
　　机运无停住倐忽嵗时过巨石会当竭芥子岂云多良由去不息故令川上嗟不闻荣唘期皓首发清歌布衣可暖身谁论饰绫罗今世虽云乐当奈后生何罪福良由已宁云已恤他
　　苕华
　　赠竺度
　　大道自无穷天地长且久巨石故叵消芥子亦难数人生一世间飘若风过牖荣华岂不茂日夕就雕朽川上有余吟日斜思鼔缶清音可娯耳滋味可适口罗纨可饰躯华冠可耀首安事自剪削躭空以害有不道妾区区但令君恤后
　　张奴
　　歌一首
　　【高僧传曰外国名僧佉叱寄名长干寺有张奴者不知何许人不甚见食而常自肥泽冬夏常着单布衣佉叱行见张奴欣然而笑佉叱曰吾东见蔡防南讯马生北遇王年今欲就杯度乃与子相见耶张奴乃题槐树为歌曰】
　　蒙蒙大象内照曜实显彰何事迷昏子縦惑自招殃乐所少人徃苦道若翻嚢不有松栢志何用拟风霜闲豫紫烟表长歌出昊苍澄虚无色外应见有縁乡嵗曜毗汉后丽辰傅殷王伊余非二仙晦迹之九方亦见流俗子触眼致酸伤略謡观有念宁曰尽矜章
　　谢道韫【王凝之之妻安西将军奕之女也聪识有才辨及遭孙恩之难闻夫为贼所害抽刄出门手杀数人自尔嫠居防稽家中莫不严肃有文才所着诗赋颂诔行于世】
　　登山
　　峩峩东岳高秀极冲青天岩中间虚宇寂寞幽以非工复非匠云构发自然气象尔何物遂令我屡迁逝将宅斯宇可以尽天年
</div>
    <div class="pagination">
<a href="古诗纪_page53.html">上一页</a><span>...</span><a href="古诗纪_page49.html">49</a><a href="古诗纪_page50.html">50</a><a href="古诗纪_page51.html">51</a><a href="古诗纪_page52.html">52</a><a href="古诗纪_page53.html">53</a><span class="current-page">54</span><a href="古诗纪_page55.html">55</a><a href="古诗纪_page56.html">56</a><a href="古诗纪_page57.html">57</a><a href="古诗纪_page58.html">58</a><a href="古诗纪_page59.html">59</a><span>...</span><a href="古诗纪_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
