<!DOCTYPE html>
<html>
<head>
    <meta charset="UTF-8">
    <title>宋诗钞 - 第 369 页/共 796 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗钞 - 第 369 页/共 796 页</h1>
    <div class="content">
　　陈顺之灵璧石砚山，中有双涧，低处为砚。下米元章题云：唐弘文馆校书李群玉有诗，南唐李重光故物也。

　　名画法书环四壁，中有米家真宝石。群峰森耸外涧流，他物虽奇敢争席。旧属半山老仙人，佛印乞之如乞邻。阿章有力负之走，一时攘取成纷纶。此石天然非琢磨，是时有水生岩阿。至今研池尚馀润，岁月既久惜不多。几年徒见士夫说，一旦喜看形偃月。傍连玉立两於菟，主人照映冰壶澈。陈侯之富可敌国，会有宝光惊四塞。呼童吸尽砚中水，更为轻翻玩奇刻。不堪回首江南李，空唱多愁似春水。不如此石千载传，玉砌雕栏等糠粃。宝晋得之真不易，身后宁知亦轻弃。只今传玩知几人，当日琐窗空自秘。端歙争名南北部，勿向雷门扬布鼓。只台渴瓦更不须，只合觚棱荫风雨。

　　跋汪季路所藏修禊序

　　永和岁癸丑，群贤会兰亭。流觞各赋诗，风流见丹青。右军草禊序，文采粲日星。《选》文乃见遗，至今恨昭明。字画最能意，自言胜平生。七传到永师，袭藏过金籝。辩才尤秘重，名已彻天庭。屡诏不肯献，托言堕戎兵。妙选萧御史，微服山阴行。谲诡殆万状，径取归神京。辩才恍如失，何异敕六丁！文皇好已甚，丁宁殉昭陵。当时冯赵辈，临写赐公卿。惟此定武本，谓出欧率更。采择独称善，遂以镌瑶琼。流传殆五季，皆在御寝扃。耶律残石晋，睥睨不知名。意必希世宝，毡裹载辎軿。帝羓既北去，弃与朽壤并。久乃遇知者，龛置太守厅。或云政宣闲，此石归绍彭。又言入内府，宣取恐违程。焚膏继短晷，拓本手不停。叠纸至三四，肥瘠遂异形。南渡愈难见，得者辄相矜。我见十数本，对之心欲酲。汪侯端明子，嗜古自弱龄。锦囊荷倾倒，快睹喜失声。带流及右天，往往字不成。而此独全好，护持如有灵。尤王号博雅，异论谁与评。硬黄极摹写，唐人苦无称。赝本满东南，琐琐不足呈。犹有婺与抚，武砆近璜珩。右军再三作，已觉不称情。心摹且手追，安能效笔精。响榻固近似，形似神不清。不如参其意，到手随纵横。况我笔素拙，何力望群英！近亦得旧物，庶几窥典型。此本更高胜，著语安敢轻。孤风邈难继，怅望冥鸿征。

　　送刘德修少卿潼川漕

　　清朝重诤臣，选取妙一世。矫矫刘御史，一鹗胜百鸷。顾瞻最有力，步武亦严毅。一生忧国心，千古敢言气。气足充所学，文能行其意。遇事辄奋发，触邪无顾忌。乘骢行且止，相戒远相避。但思补衮阙，何暇为身计。独立当雷霆，三进气弥厉。去鲁固迟迟，出昼岂濡滞。上终行其言，群贤争挽致。将输向潼川，寓直尚书秘。风裁仰清峻，进退审难易。伊昔联周行，睽违十馀岁。来为同舍郎，愈笃金兰契。洗眼看腾上，宁知揽征袂。抗章叹高绝，勇退尤知愧。去勿穷日力，予环日月冀。承君送道乡，硬语吁可畏。毋以此自满，当为不止是。临别提斯语，少尽交朋谊。万里苟同心，吴蜀安有异。

　　送张定叟尚书镇襄阳

　　武部尚书张公出镇襄阳，士夫莫不惜其去。昔昌黎送郑尚书诗，韵必以“来”字，祝使成政而来归。疾去而愿归，盖人之至情也。而公自受隆委，谓边事非可趣办，愿加久任，庶有成绩。忧国而不为身谋，闻者壮之。某尝陪郎省饯别，分韵得《壤》字，未能措辞。继又随西蜀诸贤之后，始得详闻奏请之言。被酒夜归，亟述长韵。

　　公家忠献公，勋名照穹壤。南轩传圣学，后进斗山仰。尚书天分高，百闻真朗朗。日坐四益堂，濡染助涵养。小出辄惊世，发誉自英荡。两朝倚才办，三接承睿奖。堂堂尹京手，风采汉张敞。九街寝桴鼓，终朝清讼缿。污流化清沟，闹市锄巨驵。铃斋昼无人，士友厚吾党。政成化自行，谈笑挥浩穰。皇家重阃寄，拊髀劳注想。颇牧起禁中，帝曰汝其往。人多惜公去，地位切台两。惟公不择地，引义犹慨慷。陬度更周询，千里若寻丈。再拜受临遣，因得进忠谠。边臣固多事，备御当素讲。要须久其任，百弊随划磢。愿假臣岁月，表里如指掌。人材固不乏，第一戒欺罔。朴拙胜巧心，好佞宁木强。愿求忠信士，枉直谨诛赏。更须宽辔策，奏请应如响。上问卿何先？安静最为上。上忧襄汉间，平楚欠遮障。公固论形势，衮衮到逊抗。是时晋在洛，武昌势相向。是为必争地，南北谨提防。今虽居上游，事与古殊状。狂寇纵欲来，无处可传饷。况今三陲静，皇灵方远畅。与蜀相犄角，国势自增壮。尚期效尺寸，才疏意非广。忠肝气凛凛，秋旻足排荡。上喜忧顾宽，趣行开玉帐。捐金示优宠，谕赐烦上相。惟公最得士，离别俱惘惘。荐绅纷祖饯，直欲倾家酿。赋诗写胸臆，一一成技痒。家声与国事，负荷有馀量。边头十万兵，公临如挟纩。吾闻胡运穷，群酋欲争长。不戢将自焚，前辙有狂炀。当为不可胜，有和谨毋倡。千载羊叔子，制敌恢天网。行将友斯人，山川固无恙。备成抚机动，应烦护诸将。功高归未晚，会见登弼亮。他时名父子，继踵凌烟像。

　　送郑惠叔尚书守建宁

　　十五年前送别时，道山持节向江西。今年又见送公别，大夫拥麾镇闽越。向来惜别固已深，今日掺祛尤动心。尚书自是第一人，气义相许披胸襟。南宫五表平明入，列辟传闻俱耸立。寿皇圣孝冠百王，三复高文天为泣。擢处螭坳宠数新，果然百日掌丝纶。拭圭修聘称应变，握节不挠威殊邻。直上银台尤振职，李藩气概时批敕。嗣皇锐意新百度，笔端真有回天力。星辰听履冠文昌，急流勇退惊朝行。望之正欲试冯翊，长孺宁肯薄淮阳。孤拙自怜销壮志，三入修门空负愧。荐人不进终不已，独赖当时言有味。公在犹叹一居州，公去无人为王留。公乎行归佐天子，肯作管晏卑微休。

　　题范宽秋山小景

　　山高最难图，意足不在大。尺楮眇千里，长江浸横翠。人家杂烟树，戃怳徒意会。苟或森三尺，便若俗子对。此画格律严，兴寄独超迈。洗眼映窗明，妙处乃不昧。流泉见原委，著屋分向背。推车度危桥，指路向关隘。轻舟最渺茫，浦屿如有待。山棱瘦露骨，汀洲横若带。木叶黄欲脱，秋容俨然在。霜馀无片云，历历数沙界。搜寻目力疲，欲赋无可奈。近山才四寸，万象纷纳芥。欲识无穷意，耸翠更天外。

　　江西李君千能能和墨及画梅艮斋许以三奇而诗非所长也

　　游艺无小大，要皆知本原。后人率意作，终当愧前贤。老潘妙对胶，法从玉局传。或假季心名，空扫千灯烟。补之貌梅花，疏瘦仍清妍。折枝映月影，真态得之天。李君信雅尚，二者将求全。诸公竞称许，试之乃诚然。江西有诗派，皎皎俱成篇。兹事未易窥，属君尚加鞭。

　　慧元画寒林七贤

　　旧有《唐人出游图》，谓宋之问、王维、李白、高适、史白、岑参六人。多画七贤，不知第七人为谁，或云是潘逍遥，然未见所据。病起，坐攻愧斋，元公忽作《寒林七贤》相寄，余方梦寐故山，见之洒然，戏作数语谢之。

　　群贤俱诗豪，时代不同处。安得寒林中，联镳睇相语。谁欤创妙意，臭味无今古。吾闻顾陆辈，寓意或如许。桃李并芙蓉，雪中蕉叶吐。元师师老融，淡墨扫风雨。作此寄攻愧，归兴渺烟渚。旧六今则七，未知果谁与？我欲从之游，讵敢厕俦侣。画我往执鞭，欣为李君御。

　　次韵赵子野石城钓月图

　　石城江头可怜月，曾照六朝清夜猎。古往今来知几何，长江衮衮萧萧叶。谪仙去后诗盟寒，王孙诗瘦清栾栾。诗情浩荡坐无奈，扁舟笑把磻溪竿。江平风轻波瑟瑟，宿霭卷空天一色。东风吹句入长安，一卷风流座中得。初得神意清，再读胸次平。回头明月只如故，世上兴废徒纷更。想君一叶方掀舞，夜静水寒谁与语。船头有酒且孤斟，莫向金陵重怀古。

　　送从弟叔韶尉东阳

　　阿连少也爽，孤立生气焰。壮年淬词锋，倾心事铅椠。胶庠困齑盐，世科终稳占。再兴连桂堂，尔祖真不忝。况将尉东白，士友尚歆艳。惟我爱子深，老矣犹不厌。固知为子喜，颇亦动吾念。赠子当以言，苦口当针砭。此邑子旧游，历历数行店。棠阴见郎君，遗老喜窥觇。其民最服义，情伪靡容掩。莫恃采棒威，要使慕巾垫。子文多立就，词采更华赡。吾闻得俊者，塞门差反坫。前贤最加谨，临用更重检。他时可待取，天庭得锦<巾炎>。吾家有素风，耳目久濡染。毋庸慕豪举，助廉先以俭。湎酒更宜戒，平地有深堑。酣畅当有时，勿习杯潋滟。将论毋过高，斯言却防玷。立节毋务奇，躐等恐成僣。外物思过分，检身但多欠。勿嫌一尉卑，封清尚为傔。仕途固崄巇，大要进以渐。不须苦求知，真知奏应剡。向来湖海豪，四十可收敛。宁为处囊锥，莫作露刃剑。匆匆掺祛别，鱼鲜酒方酽。刮目待子归，罔俾吾言验。

　　送制帅林和叔归

　　使君一何清，鹤骨天与瘦。少年场屋声，六艺饱芳漱。一行起作吏，所立已不苟。立朝凛大节，论事几及霤。发言必体国，平正无矫揉。藜藿为不采，风采照宇宙。出入有本末，眼见凡三就。来不为苟合，荐召乃结绶。去亦不好高，三宿徐出昼。天官岂不贵，陈义坚素守。赣川尝报政，复来守鄞鄮。不求赫赫名，实出龚黄右。情伪千万端，到眼辄空透。抚民过婴儿，闾里息争斗。奸胥及强吏，时用霹雳手。人诵南山判，情通理亦究。六邑俱帖静，称赞不容口。律身至严冷，无能掣吾肘。吏事精且勤，呼烛侵夜漏。公退入家塾，诸孙后来秀。吏卒不识面，洛诵出窗牖。几年南塘路，来往困僵仆。一朝平似掌，行歌纷老幼。公心信如水，古井波不皱。荣观处超然，轩冕亦何有。翩翩欲赋归，排云屡腾奏。庙论终不许，斯民方借寇。上心重闵劳，祠官向庐阜。阖境极攀恋，人人怀杜母。君看卧辙人，谁能使奔走。挽须不得留，百拜愿公寿。老我幸同朝，倾盖已如旧。联事东西省，交情久益厚。我归公亦来，门户托云覆。黄堂间参语，惟我甥与舅。扬旌鸣鼓吹，贲此蓬荜陋。清谈不及私，翁归况不受。义命孰不知，践履或差缪。惟公见善明，力行真耐久。有时相与言，心同兰茝臭。掺祛宁忍别，追送列觞豆。公虽不好饮，勉为引醇酎。公去我亦隐，菽水翻彩袖。花溪渺何许，望望几双堠。千里共月明，怀人重搔首。惟应折梅花，临风为三嗅。

　　送万耕道帅琼管

　　黎山千仞摩苍穹，颛颛独在大海中。自从汉武置两郡，黎人始与南州通。历历更革不胜计，唐设五筦如邕容。皇朝声教久渐被，事体全有中华风。生黎中居不可近，熟黎百洞蟠疆封。或从徐闻向南望，一粟不见波吞空。灵神致祷如响答，征帆饱挂轻飞鸿。晓行不计几多里，彼岸往往夕阳舂。流求大食更天表，舶交海上俱朝宗。势须至此少休息，乘风径集番禺东。不然舶政不可为，两地虽远休戚同。古今事变无定论，难信捐之与扬雄。四州隅分各置守，琼台帅阃尤尊崇。高牙大纛拥方伯，鼓吹振响惊蛟龙。汉家威名两伏波，卢丁以来几宗工。卫公精爽尚如生，妙语况有玉局翁。使君吏事素高了，明若古镜摩青铜。叱驭行行不作难，平生惟仗信与忠。布宣王灵万里外，益使向化来蛮賨。第惟遐方习疏慢，政化要当率以躬。务中能见越王石，自然心服今易从。顽犷未率宜以渐，勿示骇政先含容。平平之策用定远，下下之考书阳公。吏民生长固安土，尚当摩抚如童蒙。属僚宦游岂得已，士多失职悲途穷。名分卑尊不可紊，更念何处不相逢。官事既了两无间，可使知气俱冲融。乡闾惜别情所锺，临岐为倾琥珀浓。手遮西日念远去，欲留奈何鼓逢逢。愿君稳度三合溜，早归入侍明光宫。

　　送元卫弟赴长亭盐场

　　阿连生而秀，二亲所甚爱。仲兄勤拊养，遇事辄加诲。干蛊静而办，胸次无卑隘。今焉职牢盆，官宇临渤澥。毋谓官为小，要使所居大。毋言才可了，检身到纤芥。我家门户重，衣冠绵数代。当以诚心求，子视勿自懈。亭民亦良民，孰谓俱无赖。官吏既扰之，兼并责逋债。熬波亦良苦，乐岁色犹菜。输盐不得钱，何以禁私卖。所在积蠹久，良法浸多坏。吾闻不无术，更当审利害。熟视不为谋，空餐愧难盖。不应行一切，遽使绝称贷。富者能寡取，倍息久仍在。贫者庶少宽，公私可缓带。母年登九十，家居幸康泰。其家不从政，礼经有明戒。幸子去不远，时时可归拜。小别不足惜，轻舟送前迈。

　　白醉

　　陶内翰《清异录》首载：开元，时高太素隐商山，起六逍遥馆，各制一铭。其三曰《冬日初出铭》曰：“折胶隳指，梦想炙背。金锣腾空，映檐白醉。”余爱其言，取以名阁。陈进道惠示大篇，次韵。

　　处世难独醒，时作映檐醉。年少足裘马，安知老夫味。天梳与日帽，且免供酒事。谪居幸三适，得此更惭愧。向来六逍遥，特书见清异。君家老希夷，相求谅同气。曲身成直身，朝寒俄失记。醉中知其天，不饮乃同意。书生暂奇温，难语纯绵丽。

　　赠范纬文秀才

　　括苍范牛自题云“中兴道士范子泯”，异人也。淳熙间，武昌罗端良使君远寄诗篇，有《赠画牛范秀才》一诗，爱玩不能去手，时时诵之，以写云亡之悲。今十八年矣。有范纬文叩门，初谈风鉴，旋及墨戏事。自言视子泯为大父行，罗使君赠诗，即其人也。既试其说，草数语畀之。

　　中兴道士以牛鸣，淡墨百果尤著声。妙入神品仍有灵，我不识之钦其名。曾得乌犍两横轴，又有石榴才一幅。武昌使君旧寄诗，未言秀才乃其族。忽有纬文来款门，自言真是当家孙。口诵罗诗若翻水，他诗历历俱能言。一见前画叹真迹，愿得生绡奋吾笔。为作来禽对石榴，一扫横枝生意出。我诗不工人已陈，有诗岂复能动人。为君一写使君语，更求知己如罗君。

　　它山堰

　　它山，吾乡绝境也，屡游而不及赋。近过其上，得前四句而归。季夏郁蒸，午寂无事，因足成篇。写罢长哦，遐想胜地，浸觉风生两腋，污垢俱清，比之陵阳冷语，尤为逃暑上策也。

　　它山堰头足奇观，百方雷霆声不断。谁把并州快剪刀，平剪波澜成两段。四明山深水源远，众壑会溪长漫汗。滔天狂潦不少留，泻入长江势奔窜。贤哉唐家王长官，欲图永利输长算。想得惨澹经营时，下上山川应饱看。西偏千岭相属联，惟有兹山拥东岸。遂於此地筑横埭，截取众流心自断。斟酌利害不全取，高下参差仅强半。水大十分七入江，徐挹三分供溉灌。支流弥弥穿郡城，脉络贯通平且缓。旱时反此水亦足，坐使千年忘旱叹。无穷庙祀报元功，像设森严人敢玩。梅梁夭矫有冥助，大患於今尚能捍。前辈所作多神灵，日月真成赤心贯。后人小智或更易，费尽工夫随破散。河堙盍浚谋不集，堤断河倾流甚悍。富民束手人受殃，仰望古人重兴叹。老木号风波湛碧，画屏俯仰丹青焕。更须积雨看惊湍，濡足褰裳何足惮！去家不远时一游，短艇垂纶流可乱。八月倘有仙槎来，便欲乘之氵斥天汉。

　　题赵尊道渥洼图

　　赵尊道制干以龙眠《渥洼图》示余，余曰：“误矣。本韩干马，东坡所为赋诗者，此龙眠所临，而以后为前”。俾易之，为书坡诗于后，而次其韵。马实十六，坡集诗云“十四匹”，岂误耶？

　　良马六十有四蹄，腾骧进止纷不齐。权奇倜傥多不羁，亦有顾影成骄嘶。或行或涉更相顾，交颈相靡若相语。画出老杜《沙苑行》，将军弟子早有声。中间名种鸡群鹤，无复瘦疮乌暮啄。当时玉花可媒龙，后日去尽鸟呼风。开元四十万匹马，俯仰兴亡空见画。龙眠妙手欲希韩，莫遣铁面关西看。

　　题高丽行看子

　　高丽贾人，有以韩干马十二匹质於乡人者，题曰《行看子》。接处黄绫上书“韩干马”。表饰以绫，尾以精纸，皆丽物也。闻其怀金来取，因命工临写而归之。再用东坡韵，书临本之后。

　　竹批双耳风入蹄，霜鬛剪作三花齐。相随西去皆良种，撼首势窜迎风嘶。丹青不减陆与顾，丽人传来驿通语。装为横轴看且行，云是韩干非虚声。圉人乘马如乘鹤，人马相语同呼啄。中有二匹真游龙，爬梳迥立绿杨风。贾胡携金赎此马，亟呼工人临旧画。我诗无分到三韩，写向新圆时自看。

　　跋李少陵修禊序

　　唐文皇之赐韩王，有崔润甫之题为可考。若李重光拨镫书，断然无能效之者，其为真笔何疑。朱徐开皇之记，则已见少裴之辨。开元去贞观未远，润甫又职校定四部图书，以为最善本，则真善矣。辩才之本，既殉昭陵，今世止以定武本为第一，又出欧阳率更所临石本，自应在墨迹之下，则知此本信为冠绝，盖希代之宝也。然考之新旧《唐史》，崔湜弟液、涤及从兄淮，并有文翰，居清要。液至殿中侍御史，液弟涤，明皇用为秘书监，出入禁中，后赐名澄。如此，则液为湜之亲弟，而为秘书监者涤也。又《宰相世系表》，博陵安平崔氏仁师，相文宗、高宗。次子擢，擢之子液，吏部员外郎。第四子挹，挹之子湜，相中宗。湜之弟涤，秘书监。如此，则液为湜之从弟，又不为秘书监。传之与表，已自不同，而涤之亲笔乃尔，以是知作史与考古之难也。因并述之，仍赋长句，以副少裴好古之意。

　　兰亭修禊永和中，群贤高会俱雍容。右军作序亦偶尔，藁草乃致传无穷。自言疑若有神助，他日屡书终不同。历代传宝在秘府，尤其甚者唐太宗。当时搜取极心力，摹本一一颁群公。惟此真迹最奇绝，萧梁开皇有遗踪。亲御奎文赐元嘉，龙蟠虎翥何其工！辩才所取秘昭陵，此本一洗凡马空。崔家兄弟列清要，诲子况复称龟龙。图书四部资校雠，当时尚有贞观风。自云此为最善本，冰御臣液题甚恭。李王深得拨镫法，笔力绝劲雄江东。右军以来皆妙笔，名胜异代如相从。病馀扶惫行扫松，李君携来为发蒙。平生多看旧墨本，一见使我开心胸。摩挲叹息不自己，至宝盍入明光宫。隐居怀宝正不恶，异气或能牛斗冲。叩门有客勿倾倒，恐有御史来乘骢。

　　再题行看子

　　先引护栏球子骢，九马近远俱相从。黑驹騧黄骓素骝，亦有笏面仍银鬃。夏国一种青於蓝，五明错靴皆如龙。或骖或引恣驰骤，坐觉隐耳声珑珑。人间安得有此辈，一一必自天闲中。不惟骨相异凡马，圉人贵介多雍容。三花翦鬛自官样，空鞍更以香罗幪。中间二者盖天马，齿虽已老气尚雄。不知几出横门道，双立柳下青阴浓。抬缰捽颔刷背膂，旋梳鬃尾摇清风。人人生意马欲动，态度曲尽各不同。韩生去我几百年，藻色尚湿青与红。不知何时堕鸡林，万里远在东海东。贾人携来得寓目，—见绝叹丹青工。千金可买真不惜，忽复携去何匆匆！急令临写得形似，如此神骏那得逢！开元内外马盈亿，色别为群从登封。韩生所貌定杰出，七尺为騋八尺駥。向来莺边系金绒，归乘款段头已童。伏枥宁能志千里，却笑区区据鞍矍铄翁。

　　送孙子祥赴新昌主簿

　　高士不为簿，子严论独殊。不遭何不可，而况主簿乎！夫君岂其裔，南明筮仕初。要知官无卑，禄可代耕锄。正须勿小稽，使民能乐输。矧复兼尉曹，鼠窃随除驱。两职去民近，亨途此权舆。君诚吾里秀，质厚素有馀。埋蛇有阴德，映雪读古书。起家决儒科，乡评足名誉。妻以兄之子，相与久相娱。小别不足惜，未免掺子祛。邑径迷台剡，好山环四隅。一子丞邻封，川陆通舟车。乘兴或一往，径欲造庭除。公馀想绩文，尤当惜居诸。会看兴公赋，掷地金声如。
</div>
    <div class="pagination">
<a href="宋诗钞_page368.html">上一页</a><span>...</span><a href="宋诗钞_page364.html">364</a><a href="宋诗钞_page365.html">365</a><a href="宋诗钞_page366.html">366</a><a href="宋诗钞_page367.html">367</a><a href="宋诗钞_page368.html">368</a><span class="current-page">369</span><a href="宋诗钞_page370.html">370</a><a href="宋诗钞_page371.html">371</a><a href="宋诗钞_page372.html">372</a><a href="宋诗钞_page373.html">373</a><a href="宋诗钞_page374.html">374</a><span>...</span><a href="宋诗钞_page370.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
