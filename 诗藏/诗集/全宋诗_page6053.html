<!DOCTYPE html>
<html>
<head>
    <meta charset="UTF-8">
    <title>全宋诗 - 第 6053 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6053 页/共 11672 页</h1>
    <div class="content">    夜冷井边闻落叶，已惊秋色到梧桐。

释妙伦　偈颂二十二首
    十五日前，结而不解。
    十五日后，解而不结。
    正当今日，结也休，
    解也休。草鞋对颊耸八耳，
    拄杖横身撑两头。五湖四海衲子为冤雠。

释妙伦　偈颂二十二首
    庭前黄叶坠，岭上白云屯。
    风味无多子，何人共我论。

释妙伦　偈颂二十二首
    一遇中秋节，竞赏中秋月。
    指底指，玩底玩，
    说底说，到了何曾离圆缺。
    惟爱老长沙，一踏踏倒小释迦。
    光灿烂，绝周遮，
    不知端的落谁家。
    
    
释妙伦　偈颂二十二首
    西风一阵恶，北林平地摧。
    晓猿夜鹤，惊怨空徘徊。
    哀哉哀哉，戒光犹自照高台。

释妙伦　偈颂二十二首
    渚流虹影，枢绕电光。
    圣人出现，化洽殊方。

释妙伦　偈颂二十二首
    日暖喷庭花，风轻摇岸柳。
    双林入灭老臊胡，至今犹露摩胸手。

释妙伦　偈颂二十二首
    千寻浪里出头，万仞崖前展手。
    七百甲子老翁，刚然弄一场丑。
    摘杨花，摘杨花，
    翻身跳上树，惊散暮森鸦。

释妙伦　偈颂二十二首
    玉缆纤纤布嫩芽，香苞杂杂依新叶。
    化工底事把天机，剖腹倾心俱漏泄。

释妙伦　偈颂二十二首
    白苹洲畔，红蓼岸头。
    渔人得意，拨动孤舟。
    飞起一行两塞雁，漾开七个八个鸥。
    丝纶在手，随放随收，
    时有金鳞上直钩。

释妙伦　偈颂二十二首
    九月九，一句说。
    有准绳，无柄欛。
    惟有陶靖节知缝罅，悠然见南山，
    笑傲东篱下。

释妙伦　偈颂二十二首
    将不去，拈不来。
    两个汉，一场獃。
    至今平地上，狼藉覆苍苔。

释妙伦　偈颂二十二首
    安眠露地牛，未脱黄金索。
    常在雇盼中，牧童难捉摸。

释妙伦　偈颂二十二首
    年年是好年，日日是好日。
    南山今日好处又非常，石人起拜木人楫。
    蛇生角，虎插翼。

释妙伦　偈颂二十二首
    烟迷岸树，水没汀莎。
    渡头拨动钓舟，野鸭翩然飞过。

释妙伦　偈颂二十二首
    云收幽谷静，雨歇幽涧鸣。
    风暖幽鸟语，日融幽草青。
    二祖不知，截断一手臂。
    归宗不会，拭坏双眼睛。
    致使衲僧，个个半疑半信，
    半醉半醒。争知道自来满口，
    咀华而嚼英。

释妙伦　偈颂二十二首
    九十日一夏，始终无缝罅。
    拶到末梢头，有个好说话。
    长扑梵志註九经，瞎眼波斯书八卦。

释妙伦　偈颂二十二首
    雪山层层，雪润冷冷。
    瞿昙过去久矣，今宵谁睹明星。
    奇哉，低声，
    恐成妄语诳众生。

释妙伦　偈颂二十二首
    猫弄鼠，猿禁猴，
    云门固是有杀活机谋。检点来。
    依旧出不得者僧话头。
</div>
    <div class="pagination">
<a href="全宋诗_page6052.html">上一页</a><span>...</span><a href="全宋诗_page6048.html">6048</a><a href="全宋诗_page6049.html">6049</a><a href="全宋诗_page6050.html">6050</a><a href="全宋诗_page6051.html">6051</a><a href="全宋诗_page6052.html">6052</a><span class="current-page">6053</span><a href="全宋诗_page6054.html">6054</a><a href="全宋诗_page6055.html">6055</a><a href="全宋诗_page6056.html">6056</a><a href="全宋诗_page6057.html">6057</a><a href="全宋诗_page6058.html">6058</a><span>...</span><a href="全宋诗_page6054.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
