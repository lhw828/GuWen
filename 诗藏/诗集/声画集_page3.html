<!DOCTYPE html>
<html>
<head>
    <meta charset="UTF-8">
    <title>声画集 - 第 3 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>声画集 - 第 3 页/共 16 页</h1>
    <div class="content">　　和【苏子由】
　　失脚来逰九陌尘故溪何日得抽身便同贺老扁舟去已笑西山郑子真
　　书王晋卿画西塞风雨【苏子瞻】
　　斜风细雨到来时我本无家何处归仰看云天真蒻笠旋收江海入蓑衣
　　和【苏子由】
　　雨细风斜欲暝时凌波一叶去安归遥知夜宿鲛人室浪巻波分不着衣
　　题明发髙轩过图【陈无已】
　　滕王蛱蝶江都马一值千金不当价异才天纵非力能【一作穷】画工不是甘为下今代风流数大年含毫落笔开山川忽忘朽老压尘底却怪鳬鸿堕目前迩来八二复秀出万里河山才咫尺眼前安得有突兀复似天地初开辟明窗写出髙轩过便逐愈湜闻吟哦晩知书画真有益却悔歳月来无多官禁修严断过访时于辟寺逢税鞅秀润如行琮璧间清明似引星辰上忧悲愉佚百不平河擘太华东南倾平生秀句寰区满掇拾余弃成丹青平湖逺岭开精神斗觉文字生清新未许二豪今角立要知旁有卫夫人
　　题戴崧石鼎聨句图【谢幼槃】
　　衡山道士熊豹姿夜过刘生逢说诗止于座隅初莫识口不能言心自知坐中清逸校书郎新有诗声谁过之岂知老子殊不浅可但逐鬼囚蛟螭须臾指鼎出佳句脱畧凡韵生新竒二生得句不敢吐鸣声强作秋虫悲如窘兎避鹰隼懔如败将收旌旗借问防笔摹者谁定是槃礴真画师退之斯文有妙处丹青写尽初无遗弥明有道如不死应在衡山深处栖端能过我挑诗敌与君周旋吾敢辞
　　题赵祖文盘谷闗【吕居仁】
　　赵郎落笔写盘谷正是太平无事时今日太行那有此满川樵采尽胡儿
　　李贺晚归图【吕子广藏画学　徐师川博士李生所作】
　　近代推名画诸君作荐书皇都开艺学博士是新除髙栁长安道乱云昌谷居丹青聊置此仆马晩归欤陈季常所蓄朱陈村嫁娶图二首【苏子瞻】
　　何年顾陆丹青手画作朱陈嫁娶图闻道一村唯两姓不将门户买崔卢
　　我是朱陈旧使君劝耕曽入杏花村而今风物那堪画县吏催钱夜打门【朱陈村在徐州丰县】
　　题绛帐【韩子苍】
　　岂有青云士而居绛帐间诸生独何事不上防稽山
　　德清宰俞居安自画渊明图【王子思】
　　门无车马喧迳有松菊隂前窗面清泚后户依嵚岑就使世俗工犹足写幽深况今令尹贤洞照先哲心出处异轨辙丘壑同胸襟予知淡笔墨良似无琴先生如明月莹洁照古今形模或能写光彩讵可临寥寥千古意当向笔下寻人心去典午朝柄归卯金岂无康济心且赋归来吟天生卓荦姿岂是甘山林当今急英贤四海待商霖勉哉就功名枯槁不足钦
　　王维画阮歩兵醉图【梅圣俞】
　　右丞笔通妙阮籍思虗独画来东平倒冠醉乗驴力顽不肯进俯首耳前趋一人牵且顾一士旁挟扶捉鞍举双足闭目望穷途想像得风度纎悉古衣裾玉骨化为土丹青终不渝而今几百歳乃有胡公疎买石遂留刻清墨许传模白黒就髣髴毫芒辨精粗千古蓄深意终朝悬坐隅谁谓盈尺纸不惭云雾图
　　河阳石尚书破回鹘迎贵主过上党射鹭鸶绘为图猥防见示称叹不足以诗美之【白乐天】
　　塞北虏郊随手破山东贼垒掉鞭收乌孙公主归秦地白马将军入潞州劒防青鳞蛇尾活抨赤羽火星流须知鸟目犹难漏【尚书将入潞府偶逢水鸟鹭鸶引弓射之一发中目三军耀其事上闻诏下美之】縦有天狼岂足忧画角三声刁斗晓清商一部管弦秋他时麟阁图勲业更合何人居上头
　　燕龙图临深图燕穆之昔作履薄临深二图履薄已进呈仁皇而临深逸二首【李方叔】
　　下看飞流入碧深崖苍潭黒徃登临战兢欲示为邦慎可见忠臣纳谏心
　　须知笔谏似诚悬驰誉丹青讵等闲嗟尔画师阎立夲一生虗老寸毫间
　　题王维画卧雪图【周少隐】
　　东京数人物矫矫称袁公经纶有能事早歳初未逢何许结蓬茅草树深淅沥幽梦寄一椽暮云深几尺平田已无路况复知公门人言公苦寒谓死宁当存鸣驺入空谷暖律破寒沍岂伊逢异人天实起僵仆汉明号贤主杖击无名郎寃囚我自理微绪渠当昌摩诘亦可人六幅写竒事浩荡懐逺图徘徊有佳思炎天挂空壁一洗毛骨寒意岂在氷雪髙风薄云天













　　声画集巻一
　　钦定四库全书
　　声画集巻二
　　宋　孙绍逺　编
　　佛像
　　王维呉道子画【苏子瞻】
　　何处访呉画普门与开元开元有东塔摩诘留手痕吾观画品中莫如二子尊道子实雄放浩如海波翻当其下手风雨快笔所未到气已吞亭亭双林间彩晕扶桑暾中有至人谈寂灭悟者悲涕迷者手自扪蛮君鬼伯千万万相排竞进头如鼋摩诘夲诗老佩芷袭芳荪今观此壁画亦若其诗清且敦祗园弟子尽鹤骨心如死灰不复温门前两丛竹雪节贯霜根交柯乱叶动无数一一皆可寻其源呉生虽妙絶犹以画工论摩诘得之于象外有如仙翮谢笼樊吾观二子皆神俊又于维也敛衽无间言
　　记所见开元寺呉道子画佛灭度以荅子由
　　西方真人谁所见衣被七寳従双狻当时修道颇辛苦栢生两肘乌巢肩初如蒙蒙隐山玉渐如濯濯出水莲道成一旦就空灭奔防四海悲人天翔禽哀响动林谷兽鬼踯躅泪迸泉厐眉深目彼谁子绕牀弹指性自圆隐如寒月堕清昼空有孤光留故躔春游古寺拂尘壁遗像久此霾香烟画师不复写名姓皆云道子口所传从横固已蔑孙邓有如巨鳄吞小鲜来诗所夸孰与此安得携挂其旁观
　　仆曩于长安陈汉卿家见呉道子画佛碎烂可惜其后十余年复见之于鲜于子骏家则已装背完好子骏见遗作诗谢之
　　贵人金多身复闲争买书画不计钱已将铁石充逸少更补朱繇为道烟薫屋漏装玉轴鹿皮苍璧知谁贤呉生画佛夲神授梦中化作飞空仙觉来落笔不经意神妙独到秋毫颠昔我长安见此画叹息至寳空潸然素丝断续不忍看已作蝴蝶飞聨翩君能收拾为补缀体质散落嗟神全志公髣髴见刀尺修罗天女犹雄妍如观老杜飞鸟句脱字欲补知无縁问君乞得良有意欲将俗眼为洗湔贵人一见定羞怍锦嚢千纸何足捐不须更用博麻缕付与一炬随飞烟
　　饶守董尚书令画史绘释迦出山相及维摩居士使灵山香火之因不断复惠腊药数种皆病夫所欲也作此寄之【徐师川】
　　示病毘耶金粟影出山五印金仙相神妙通灵顾虎头白莲香火空诸妄腊中发药补衰朽扶杖清风看花栁防书政用此时来开顔政尔难忘酒韩门弟子更谁知即今犹有董安于更画承明两学士与公相对白髭须维摩像唐杨惠之塑在天柱寺【苏子瞻】
　　昔者子舆病且死其友子祀徃问之跰鍳井自叹息造物将奚以我为今观古塑维摩像病骨磊嵬如枯乃知至人外生死此身变化浮云随世人岂不硕且好身虽未病心已疲此叟神完中有恃谈笑可却千熊罴当其在时或问法俛首无言心自知至今遗像兀不语与昔未死无増亏田翁里妇那肎顾时有野鼠衔其髭见之使人每自失谁能与结无言师
　　天柱寺杨惠之塑维摩像【苏子由】
　　金粟如来瘦如腊坐上文殊秋月圆法门论极两相可言语不复相通传至人养心遗四体瘦不为病肥非妍谁人好道塑遗像鲐皮束骨筋扶咽兀然隐几心已灭形如病鹤竦两肩骨节支离体疎缓两目视物犹炯然长嗟灵运不知道强翦美髭挿两边彼人视身若枯木割去右臂非所怜何况塑像已身外岂必夺尔庸自全眞人遗意世莫识时有游僧施鉢钱
　　谢胡藏之送栗鼠尾画维摩二首【黄山谷】
　　貂尾珍材可笔虎头墨妙凝神颇知君尘外物眞是我眼中人
　　丹青貌金粟影毛物宜管城公只今为君落笔他日听我谈空【一作画图见金粟佛】
　　过栢林院赠吉长老有古殿呉道子画维摩居士又有断碑是寳厯中记义岑禅住佛院事【刘叔赣】
　　灵光歳久独岿然岘首遗碑亦未迁防向三生记前佛暂従方丈谢诸天篆香徐刻黄金印梵宇时开贝叶篇门外霜风正揺落庭前翠栢自安禅
　　观子仪所蓄维摩寒山拾得唐画歌【吕居仁】
　　君不见寒山子垢面蓬头何所似戏拈拄杖唤拾公似是同游国清寺又不见维摩老结习已空无可道牀头谁是散花人堕地纷纷不须扫呜呼妙处虽在不得言尚有丹青传百年请公着眼落笔前令我琢句逃幽禅异时净社看白莲莫忘只今香火縁
　　题李伯时维摩画像图
　　老松搀天四无壁小庵不足容一室野竹入户芭蕉肥下有无言病摩诘文殊妙对亦未真身如浮云那得亲惊倒同行问话人彼上人者何所云龙眠好事笔有神不避世间狐兎羣扫除胸中千斛尘多口阿师闻不闻【扫除一作洗尽】
　　观行上座所作维摩问疾图【僧士珪】
　　道人耽耽痴虎头了然电转开双眸枯木已死寒岩秋定中霹雳推四牛起来下笔不能休新诗字字蟠银钩发其余者漫不收散而縦横为九流我观此画眞其尤病维摩诘小有瘳文殊大士従之游彼上人者难对酬两公文章虎而彪万古凡马空骅骝向来曹韩与韦侯笔端亦尝知此不世间画夲多山丘阅人何翅如传邮对此可以销百忧先生胡为吟四愁
　　过广爱寺见三学演师观杨惠之塑寳山朱瑶画文殊普贤三首【苏子瞻】
　　寓世身如梦安闲日似年败蒲翻覆卧破裓再三连劝客眠风竹长斋饮石泉回头万事错自笑觉师贤妙迹苦难寻兹山见几层乱峰螺髻出絶涧阵云崩措意元同画观空欲问僧莫教林下意终老叹何曽朱瑶唐晚辈得法尚雄深满寺空遗迹何人识苦心长廊敧雨脚破壁撼钟音成壊无穷事他年复吊今将出洛城过广爱寺见三学演师引观杨惠之塑寳山文殊普贤为赋三首【苏子由】
　　寺古依乔木僧闲正莫年为生何寂寞爱客尚留连虗牖罗修竹空厨响细泉坐听谈旧事遍识洛中贤虗室无寻丈青山有百层回峰看不足危石恐将崩听法来天女依嵓老梵僧须弥传纳芥观此信还曽壁毁丹青在移来殿庑深赋形惊变态观佛觉无心旌斾翻空色笙竽含妙音风流出呉様遗法到如今
　　画文殊普贤
　　谁人画此二菩萨趺坐花心乗象狻弟子先后执盂缶老僧槎牙森比肩山林修道几世刦顔貌伟丽如开莲重崖宛转带林树野水荒荡浮云天峩嵋髙处不可上下有絶涧锢九泉朝阳未出白雾起有光升天如月圆灵仙居中且可识有类白兎依清躔游人礼拜千万万迤逦渐逺如飞烟五台不到想亦尔今之画图谁所传吾兄子瞻苦好异败缯破纸收明鲜自従西行止得此试与记録代一观
　　武宗元比部画文殊奘
　　遗墨消磨顾陆余开元一二数呉卢本朝唯有宗元近国本长留后世模出世真人气雍穆入蕃老衲面清癯居人不惜游人爱风雨侵陵色欲无
　　问蔡肇求李公麟画观音德云
　　好事栢灵寳多才顾长康何尝为人画但可设竒将久聚要当散能分慰所望清新二大士畀我夜烧香题刘氏所藏展子防感应观音【黄山谷】
　　人间犹有展生笔佛事苍茫烟景寒常恐花飞胡蝶散明窗一日百回看
　　羣盗挽弓江簸舩丹青当在普通前谁能与作赤挽板老笔犹堪寿百年
　　题孙子绍所藏摩诘渡水罗汉【吕居仁】
　　问渠褰裳欲何徃彷徨徙倚沧波上至人入水固不濡何以有此恐怖状我知摩诘意未真欲以笔端调世人此水此渡俱非实摩诘亦未尝下笔孙郎寳藏今几年徃来周旋兵火间世人险阻更百难彼渡水者安如山请君但作如此观莫更思惟寻笔端
　　禅月罗汉【汪彦章】
　　扃锁收传古圣师飞扬不类虎头痴槎牙老木垂云蔓伛偻胡僧拖雪眉丹墨已随岚霭尽精神犹作电光驰秪应梦乞归嵓寺要使邦人习气移
　　令人生日以画十六大阿罗汉为寿仍作三颂以祝长年【韩子苍】
　　悟得机已数年曽防老宿印明禅定知凡物难为寿故仗髙人结胜縁
　　数枝西国芬陁利一瓣南天波律香持作诞辰罗汉供愿如罗汉寿无央
　　生朝欲作祈年供长寿玉圭天上来定是従今有家庆世人传作画图开
　　观汪丞相所藏崔白画罗汉【折中古】
　　山堂漠漠开晓烟何许大士当四筵坐忘黙识形骸外持鉢植杖风露前老龙欲奋屡回首于莵甚驯非畏鞭小儿已解辨人我抱头怖走成痴顚岂知畏爱果何物手里舍利空烛天嗟余耳目更浅陋喜欢获遇希有縁神明太定始一笑摩挱粉墨心茫然平生崔白画常见邂逅入眼多弃捐莫言人物斗竒崛醉里落笔神助焉汪公昔入魏帅幕叹息钜壁围神仙归寻十疋好东绢恰有名手能模传提携万里到岭表尤物自得髙人怜迩来刦火坏诸有陪都政若埋腥羶无力挽河为吹洗披图感极泪如泉
　　善财参自在天【陈子高】
　　善财得法犹儿子工巧仍参自在天若悟菩提同戏事不应缚律更枯禅
　　题晁恭道善境界图【吕居仁】
　　畴昔相从三十年如今休去不逃禅知君参见法轮老始悟苍苍便是天
　　境界本来无善恶人间何处有新图欲知个里真消息腊月寒松永不枯
　　顔持约为范师厚作孔明坐啸图十大比丘像顔者以为声讹不可不下一句【王履道】
　　穷顔妙画今虎头忽以武侯为范侯他日却写十比丘下笔不数僧贯休作佛作相三昧游在江在海两浮沤丈夫心机入法流到处还渠第一筹
　　题李伯时画船子和尚
　　等个鱼儿久未逢满船明月一丝风离钩三寸谁开口打落掀天白浪中
　　一桡打省犹回首露布须收人与船不着钓丝牵老防却留戽斗付龙眠
</div>
    <div class="pagination">
<a href="声画集_page2.html">上一页</a><a href="声画集.html">1</a><a href="声画集_page2.html">2</a><span class="current-page">3</span><a href="声画集_page4.html">4</a><a href="声画集_page5.html">5</a><a href="声画集_page6.html">6</a><a href="声画集_page7.html">7</a><a href="声画集_page8.html">8</a><span>...</span><a href="声画集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
