<!DOCTYPE html>
<html>
<head>
    <meta charset="UTF-8">
    <title>汉魏六朝百三家集 - 第 213 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉魏六朝百三家集 - 第 213 页/共 351 页</h1>
    <div class="content">　　赠周舍诏
　　太子詹事豫州大中正舍奄至殒丧恻怆于怀其学思坚明志行开敏劬劳机要多厯歳年才用未穷弥可嗟恸宜隆追逺以旌善人可赠侍中防军将军鼓吹一部给东园秘器朝服一具衣一袭丧事随由资给諡曰简子
　　又防周舍诏
　　故侍中防军将军简子舍义该儒博穷文史奉亲能孝事君尽忠厯掌机密清贞自居食不重味身靡兼衣终亡之日内无妻妾外无田宅两儿单贫有过古烈往者南司白涡之劾恐外议谓朕有私致此黜免追愧若人一介之善外可量加褒异以旌善人
　　赙陆云公手诏
　　给事黄门侍郎掌著作陆云公风尚优敏后进之秀奄然殂谢良以恻然可尅日举哀赙钱五万布四十疋
　　赠丘仲孚诏
　　豫章内史丘仲孚重试大邦责以后效非直悔吝云亡实亦政绩克举不幸殒丧良以伤恻可赠给事黄门侍郎
　　防何防诏
　　新除侍中何防栖迟衡泌白首不渝奄至殒丧倍怀伤恻可给第一品材一具赙财二万布五十疋丧事所须内监经理
　　諡庾诜贞节处士诏
　　旌善表行前王所敦新野庾诜荆山珠玉江陵杞梓静矦南度固有名徳独贞苦节孤芳素履奄随运往恻怆于怀宜諡贞节处士以显高烈
　　赠临川王宏诏
　　侍中太尉临川王宏器宇冲贵雅量通爰初弱龄行彰素履逮于应务嘉猷载缉自皇业启基地惟介弟久司神甸厯位台阶论道登朝物无异议朕友于之至家国兼情方燮賛仪刑列辟天不憖遗奄焉不永哀痛抽切震恸于厥心宜增峻礼秩式昭懋典可赠侍中大将军扬州牧假黄钺王如故
　　赠南平王伟诏
　　旌徳纪功前王令典愼终追远列代通规故侍中中书令大司马南平王伟器宇宏旷鉴式简爰在弱龄清风载穆翼佐草昧勲高樊沔契濶艰难劬劳任寄及賛务论道兹衮职奄焉薨逝朕用震恸于厥心宜隆宠命式昭茂典可赠侍中太宰王如故
　　赠鄱阳王恢诏
　　故使持节散骑常侍都督荆湘雍梁益宁南北秦八州诸军事骠骑大将军开府仪同三司荆州刺史鄱阳王恢风度开朗器情凝质爰在弱岁美誉克宣洎于从政嘉猷载缉方入正论道燮台阶奄焉薨逝朕用伤恸于厥心宜隆宠命以申朝典可赠侍中司徒王如故
　　改封南昌公为侯诏
　　庭坚世祀靡辍于宗周乐毅锡壤乃昭于洪汉齐故太尉南昌公含章履道草昧兴齐谟明翌賛同符在昔虽子房之蔚为帝师文若之隆比王佐无以尚也朕膺厯受图惟新寳命莘莘玉帛升隆有兴永言前代敬惟徽烈匪直懋勲义兼懐树可降封南昌县公为侯食邑千户
　　齐世王侯降封诏
　　兴运升降前代旧章齐世王矦封爵悉皆降省其有効着艰难者别有后命惟宋汝隂王不在除例
　　诏许慧诏
　　【大中大夫王敬卒遗命不得设复魄旌旐一芦防籍下一枚覆上气絶便沐浴蓝舆载尸还中敬外甥许慧诏因阮研以闻诏曰】
　　敬令其息崇素气絶便沐浴籍以二芦防凿地周身归塟忠矦此达生之格言贤夫玉匣石椁远矣然子于父命亦有所从有所不从今崇素若信遗意土周浅薄属辟不施一朝见侵狐防戮尸已甚父可以训子子亦不可行之外内易棺此自奉亲之情籍土而塟亦通人之意宜两舍两取以达父子之志棺周于身土周于椁去其牲奠敛以时服一可以申情二可以称家礼敎无违生死无辱此故当为安也
　　责萧昱诏
　　昱表如此古者用人必前明试皆须绩用既立乃可自之高昔汉光武兄子章兴二人并有名宗室就欲习吏事不过章为平阴令兴为缑氏宰政事有能方迁郡守非直政绩见称即是光武犹子昱之才地岂得比类焉往岁处以淮南郡既不肯行续用为招远将军鎭北长史襄阳太守又以边外致辞改除招远将军永嘉太守复云内地非愿复问晋安临川随意所择亦复不行解巾临郡事不为薄数有致辞意欲何在且昱诸兄递居连率相继推毂未尝缺岁其同产兄景今正居藩鎭朕岂厚于景而薄于昱正是朝序物议次第若斯于其一门差自无愧无论今日不得如此昱兄弟昔在布衣以处成长于何取立岂得任情反道背天违地孰谓朝廷无有宪章特是未欲致之于理既表解职可聼如启
　　责西丰矦正德诏
　　【武帝初养正德为子及生昭明正徳还本心常怏怏为轻车将军奔魏复逃归特复本封普通六年随豫章王北侵弃军委走下狱帝诏之徙临海郡】
　　汝以犹子情兼常爱故越先汝兄剖符连郡往年在蜀昵近小人犹谓少年情志未定更于呉郡杀戮无辜劫盗财物雅然无畏及还京师专为逋逃乃至江乘要道湖头防路遂使京邑士女早闭晏开又夺人妻妾畧人子女徐敖非独失其配匹乃横尸道路王伯敖列卿之女诱为妾媵我每加掩抑冀汝自新了无悛革怨讐逾甚遂匹马奔亡志怀反噬遣信慰问冀汝能还果能来归遂我夙志谓汝不好文史志在武功令汝杖节董戎前驱岂谓汝狠心不改包藏祸胎志欲覆败国计以快汝心今当宥汝以逺无令房累自随勅所在给汝禀饩王新妇见理等当停太尉间汝余房累悉许同行
　　光宅寺金像诏
　　铜初不送何縁乃尔岂不以真相应感独表神竒乎可镌着花趺以为灵志
　　寛禁志公诏
　　志公迹拘尘垢神游防寂水火不能燋濡蛇虎不能侵惧语其佛理则声闻其上谈其隠沦则遁仙高者岂得以俗士常情空相拘制何其鄙狭一至于此自今行来随意出入勿得复禁
　　勅
　　手勅何【艺文载沈约为高祖作但既系手勅应非代言】
　　吾猥当期运膺此乐推而顾已防蔽昧于治道虽复劬劳日昃思致隆平而先王遗范尚蕴方策息举之用存乎其人兼以世道浇暮争诈繁起改俗迁风良有未易自非以儒雅朝高尚轨物则汨流所至莫知其限治人之与治身独善之与兼济得失去取为用孰多吾虽不学颇好博古尚想高尘每懐击节今世务纷乱忧责是当不得不屈道岩阿共成世美必望深达往懐不吝濡足今遣倾军司马王果宣防谕意迟面在近
　　与何勅
　　【高祖凡再勅于是遣何子朗等于东山受学以若邪廹隘不容生徒迁秦望山】
　　顷者学业沦废儒术将尽闾阎缙绅尠闻好事吾每思奬其风未移当扆兴言为叹本欲屈卿暂出开导后生既属废业此怀未遂延伫之劳载盈梦想理舟虚席须俟来秋所望惠然申其宿抱耳卿门徒中经明行修厥数有防且欲瞻彼堂堂寘此周行便可具以名闻副其劳望
　　又
　　比嵗学者殊为寡少良由无复聚徒故明经斯废每一念此为之慨然卿居儒宗兼以徳素当勅后进有意向者就卿受业想思深诲诱使斯文载兴
　　又
　　【兄防卒高祖勅与】
　　贤兄徴君弱冠拂衣华首一操心游物表不滞近迹脱落形骸寄之逺理性情胜致遇兴弥高文防酒徳抚际逾逺朕膺箓受图思长声教朝多君子既贵成雅俗野有外臣宜此难进方赖清徽式隆大业昔在布衣情期早着资以仲虞之秩待以子陵之礼听覧暇日角巾引见窅然汾射兹焉有托一旦万古良懐震悼卿友于纯至亲从凋亡偕老之愿致使反夺纒绵永恨伊何可任永矣奈何
　　勅昭明太子
　　【太子性至孝母丧水浆不入口每哭辄恸高祖遣顾协宣防曰毁不灭性圣人之制礼不胜丧比于不孝有我在那得自毁如此可即强进饮食虽屡奉勅劝逼日进一溢不尝菜果之味】
　　闻汝所进过少转就嬴瘵我比更无余病正为汝如此胸中亦圮塞成疾故应强加饘粥不使我恒尔悬心
　　勅报皇太子
　　【武帝鋭意儒雅疎简刑狱奸吏招权巧文防法简文为皇太子春宫视事见而愍之乃上疏帝手勅报之竟弗之从】
　　顷年以来处处之役惟资徒讁逐急配若科置繁细义同简约切须之处终不可得引例兴讼纷纭方始防杜奸巧自是为难更当别思取其便也
　　答皇太子请御讲勅
　　省启欲须吾讲具汝等意书云一日二日惟日万机今复过之年耆根熟气力衰耗荷此黼扆有逾重负日中或得一食或不得食周旦吐握未足为劳楚君旰食方今非切未明求衣聿来弗休昼劳夜思精华已竭数术多事未获垂拱兼国务靡寄岂得坐谈须道行民安乃当议耳越勅
　　又
　　省重启犹欲须吾讲説具汝等所懐亦不异前答縁边未入国度多乏如是等事恒须经计其余繁碎非可具言率土未宁菜食者众兼欵附相继赏与未周怨望者多懐音者少汉世浑并贾谊亦且流恸魏室无虞杨阜犹云可悲况今爪牙腹心不贰之臣又论道帷幄之士四聪不开八逹路拥王矦虽多维城靡寄昼厉夕惕如履霜刅以朽索驭六马岂是为喻诗不云乎知我者谓我心忧不知我者谓我何求方今信非谈日汝等必欲尔者自可令诸僧于重云中讲道义也越勅
　　又
　　省汝等启复具所懐汝等未达稼穑之艰难安知天下负重庸主少君所以继踵颠覆皆由安不思危况复未安者耶殷鍳不逺在于前代吾今所行虽异曩日但知讲説不忧国事则与彼人异术同亡易言其亡系于苞桑斯则干干夕惕仅而后免汝等思之一二具如前勅越勅
　　答晋安王请开讲启勅
　　省启具汝所懐法事既善岂不欣然吾内外众縁忧劳纷总食息无暇废事论道是所未遑汝便为未体国也越勅
　　答晋安王谢开讲般若启勅
　　省启具知为汝讲金字般若波罗密经发题始竟四众云合华夷毕集连雨累日深虑废事景物开明幽显同庆寔相之中本无去来身虽不到心靡不在善自调养慎勿牵劳尚有两旬日数犹奢今虽不同后防未晚也吾始还台不复多勅越勅
　　答菩提树颂手勅
　　省启覧所上菩提树颂捃采致佳辞味清净仰譛法王称叹道树意思口説乃至手书极得三业之善但所言国美皆非事实不无绮语过也越勅
　　答晋安王谢幸善觉寺启勅
　　汝所营建慈悲寳刹诸佛威神不营多功才欲运力即便竖立幽显欣仰我亦随喜不得与汝同共瞻拜此以为恨耳越勅
　　勅贞阳矦渊明
　　【武帝既纳矦景大举北侵以渊明都督诸军趣彭城渊明师次吕梁作寒山堰以灌彭城水及于堞魏遣将赴救兵败被执】
　　矦景志清邺洛以雪讐耻其先率大军随机抚定汝等众军可止于寒山筑堰引清水以灌彭城大水一沈孤城自殄慎勿妄动
　　手勅刘之遴
　　【之遴领步兵校尉出为郢州行事意不愿出固辞高祖手勅遂为有司奏免】
　　朕闻妻子具孝衰于亲爵禄具忠衰于君卿既内足理忘奉公之节
　　赐陆倕勅
　　太子中舍人陆倕所制石阙铭辞义典雅足为佳作昔虞丘辨物邯郸献赋赏以金帛前史美谈可赐绢三十疋
　　手勅张率
　　【率为司徒谢朏掾直文徳待诏省奏待诏赋高祖手勅答之】
　　省赋殊佳相如工而不敏枚臯速而不工卿可谓兼二子于金马矣
　　责贺琛勅
　　【琛迁散骑常侍是时皆縁饰奸谄深害时政琛遂启陈事条封奏高祖大怒召主书口授勅责琛琛但谢过不敢复有指斥】
　　謇謇有闻殊称所期但朕有天下四十余年公车谠言见闻听覧所陈之事与卿不异常欲承用无替懐抱每苦倥偬更増惛惑卿珥貂纡组博问洽闻不宜同于闟茸止取名字宣之行路言我能上事明言得失恨朝廷之不能用或诵离骚荡荡其无人遂不御乎千里或诵老子知我者希则我贵矣如是献替莫不能言正旦兽罇皆其人也卿可分别言事启乃心沃朕心卿云今北边稽服政是生聚教训之时而民失安居牧守之过朕无则哲之知触向多四聪不开四明不逹内省责躬无处逃咎尧为圣主四凶在朝况乎朕也能无恶人但大泽之中有龙有蛇纵不尽善不容皆恶卿可分明显出某刺史横暴某太守贪残某官长凶虐尚书兰防主书舍人某人奸猾某人取与明言其事得以黜陟向令舜但听公车上书四凶终自不知尧亦永为闇主卿又云东境户口空虚良由使命繁多但未知此是何使卿云驽困邑宰则拱手聼其渔猎桀黠长吏又因之而为贪残并何姓名廉平掣肘复是何人朝廷思贤有如饥渇廉平掣肘寔为异事宜速条闻当更擢用凡所遣使多由民讼或复军粮诸所颷急葢不获已而遣之若不遣使天下枉直一何综理事实云何济办恶人日滋善人日蔽欲求安卧其可得乎不遣使而得事理此乃佳事无足而行无翼而飞能到在所不威而伏岂不幸甚卿既言之应有深见宜陈秘术不可懐寳迷邦卿又云守宰贪残皆由滋味过庻贪残糜费已如前答汉文虽爱露台之产邓通之钱布于天下以此而治朕无隗焉若以下民饮食过差亦复不然天监之初思之已甚其勤力营产则无不富饶惰游缓事则家业贫窭勤修产业以营盘案自已营之自已食之何损于天下无赖子弟惰营产业致于贫窭无可施设此何益于天下且又意虽曰同富富有不同悭而富者终不能设奢而富者于事何损若使朝廷缓其刑此事终不可断若急其制则曲屋密房之中云何可知若家家捜检其细已甚欲使吏不呼门其可得乎更相恐胁以求财帛足长祸萌无益治道若以此指朝廷我无此事昔之牲牢乆不宰杀朝中防同菜蔬而已意粗得奢约之节若复减此必有蟋蟀之讥若以为功德事者皆是园中之所产育功徳之事亦无多费变一为数十种食一菜为数十味不变菜亦无多种以变故多何损于事亦毫芥不闗国家如得财如法而用此不愧乎人我自除公宴不食国家之食多厯年稔乃至宫人亦不食国家之食积累岁月凡所营造不闗材官及以国匠皆资雇借以成其事近之得财颇有方便民得其利国得其利我得其利营诸功徳或以卿之心度我之心故不能得知所得财用暴于天下不得曲辞辩论卿又云女妓越滥此有司之责虽然亦有不同贵者多畜妓乐至于勲附若两掖亦复不闻家有二八多畜女妓者此并宜具言其人当令有司振其霜豪卿又云乃追恨所取为少如复傅翼増其搏噬一何悖哉勇怯不同贪廉各用勇者可使进取怯者可使守城贪者可使捍御廉者可使牧民向使叔齐守于西河岂能济事呉起育民必无成功若使吴起而不重用则西河之功废今之文武亦复如此取其搏噬之用不能得不重更任彼亦非为朝廷为之傅翼卿以朝廷为悖乃自甘之当思致悖所以卿云冝之以节俭又云至治者必以淳素为先此言大善夫子言其身正不令而行其身不正虽令不从朕絶房室三十余年无有淫佚朕颇自计不与女人同屋而寝亦三十余年至于居处不过一床之地雕饰之物不入于宫此亦人所共知受生不饮酒受生不好音声所以朝中曲宴未尝奏乐此羣贤之所观见朕三更出理事随事多少事少或中前得竟或事多至日昃方得就食日常一食若昼若夜无有定时疾苦之日或亦再食昔腰腹过于十围今之瘦削裁二尺余旧带犹存非为忘説为谁为之救物故也书曰股肱惟人良臣惟圣向使朕有股肱可得中主今乃不免居九品之下不令而行徒虚言耳卿今慊言便罔知所答卿又云百司莫不奏事诡竞求进此又是谁何者复是诡事今不使外人呈事于义可否无人废职职可废乎职废则人乱人乱则国安乎以咽废飱此之谓也若断呈事谁尸其任事委之人云何可得是故古人云专听生奸独任成乱犹二世之委赵高元后之付王莽呼鹿为马卒有阎乐望夷之祸王莽亦终移汉鼎卿云吹毛求疵复是何人所吹之疵擘肌分理复是何人乎事及深刻绳逐并复是谁又云治署邸肆何者宜除何者宜省国容戎备何者宜省何者未须四方屯传何者无益何者妨民何处兴造而是役民何处费财而是非急若为讨召若为徴赋朝廷从来无有此事静息之方复何者宜各出其事具以奏闻卿云若不及扵时大息其民事至方图知无及也如卿此言即时便是大役其民是何处所卿云国弊民疲诚如卿言终须出其事不得空作漫语夫能言之必能行之富国彊兵之术急民省杀之宜号令逺近之法并宜具列若不具列则是欺罔朝廷空示颊舌凡人有为先须内省惟无瑕者可以戮人卿不得厯诋内外而不极言其事伫闻重奏当后省覧付之尚书班下海内庶乱羊永除害马长息惟新之美复见今日
　　勅
　　勅答臣下神灭论
　　位现致论要当有体欲谈无佛应设賔主标其宗防辨其短长来就佛理以屈佛理则有佛之义既踬神灭之论自行岂有不求他意妄作异端运其隔心鼓其腾口虚画疮痏空致诋诃笃时之虫惊疑于往来滞甃之鼃河汉于远大其故何也沦防怠而争一息抱孤陋而守井干岂知天地之长乆溟海之壮濶孟轲有云人之所知不如人之所不知信哉观三圣设教皆云不灭其文浩博难可具载止举二事试以为言祭义云惟孝子为能飨亲礼运云三日齐必见所祭若谓飨非所飨见非所见违经背亲言语可息神灭之论朕所未详
　　勅光禄大夫江蒨
　　【蒨子防防有孝性父患眼防梦一僧云饮慧眼水必差及觉莫能解者草堂寺智者法师曰无量寿经云慧眼见真能渡彼岸蒨乃启舍同夏县界牛屯里舍为寺乞赐嘉名勅答云云及就创造泄故井井水清洌依梦取水洗眼及煮药遂差时人谓之孝感】
　　纯臣孝子往往感应晋世顔舍遂见防中送药近见智者知卿第二息感梦云饮慧眼水慧眼则是五眼之一号若欲造寺可以慧眼为名
　　勅沈约撰佛记序
　　去岁令虞阐等撰佛记并令作序序体不称频治改犹未尽致寻佛教因三假以寄法借二谛以明理达相求宗不着防道论其防归似未至极乃不应以此相烦亦是一途善事可得为厝笔不以故指勅阐等结序末体又似小异
　　与周舍论断肉勅
　　法宠所言惭愧而食众生此是经中所明罗刹妇女云我念汝我食汝法宠此心即是经之罗刹
　　又
　　僧辩所道自死肉若如此説鸱鸦鸠鸽触处不死那不见有一自死者麞鹿雉兎充满野泽亦不曽见有一自死者而觅死肉其就屠杀家覔死鱼必就罾网处若非杀生岂有死肉经言买肉与自杀此罪一等我本不自为正为诸僧尼作离苦因縁
　　又
　　众生所以不可杀生凡一众生具八万户虫经亦説有八十亿万户虫若断一众生命即是断八万户虫命自死众生又不可食者前所附虫虽已灭谢后所附虫其数复众若煮若炙此断附虫皆无复命利舌端少味害无量众生其中小者非肉眼能观其中大者灼然共见灭慈悲心増长恶毒此寔非沙门释子所可应行
　　又
　　众生食肉罪剧白衣白衣食肉乃不免地狱而止是一罪至于众僧食肉既犯性罪又伤戒律以此为言有两重罪若是学问众僧食肉者此为恶业复倍于前所以如此既亲逹经教为人讲説口称慈悲心懐毒害非是不知知而故犯言行既违即成诡妄论学问人食肉则罪有三重所以贵于解义正为如説修行反复噉食鱼肉侵酷生类作恶知识起众怨对坠堕地狱疾于防矛善恶报应必也不亡凡出家人实宜深思
　　又
　　声闻受律仪戒本制身口七支一受之后乃至睡眠闷等律仪恒生念念得未曽有律仪所以尔者睡眠等非起恶心故不损不失乃至常生若起欲杀心于声闻法虽不失身口戒而于戒有损非唯损不杀戒亦兼污余戒至于手挟齿齧动身口业则失身口戒尔时律仪无作即断不续既失不杀戒亦损污余戒所以尔者陀罗人为屠肉时为何等人杀正为食肉者若食肉者即有杀分于不杀戒即成有缺若谓于善律仪受杀生分于不杀戒无所缺者是不善律仪人持八戒斋是恶律仪犹应相续若恶律仪人持八戒斋恶律仪不复相续者是知善律仪人受诸杀分是不杀戒即时便缺别解脱戒不复解脱恶律仪人无论持八戒斋但起一念善心恶律仪即断若一念不断多念亦应不断若多念断是知一念时断善律仪人其事亦尔无论受诸杀分有少杀分不杀律仪即时亦断菩萨人特心戒故自无有食众生理若缺声闻戒终不免地狱等苦
　　答曹思文勅
　　具一二缜既背经以起义乖理以致谈灭圣难以圣责乖理难以理诘如此则言语之论畧成可息
　　喻智藏勅
</div>
    <div class="pagination">
<a href="汉魏六朝百三家集_page212.html">上一页</a><span>...</span><a href="汉魏六朝百三家集_page208.html">208</a><a href="汉魏六朝百三家集_page209.html">209</a><a href="汉魏六朝百三家集_page210.html">210</a><a href="汉魏六朝百三家集_page211.html">211</a><a href="汉魏六朝百三家集_page212.html">212</a><span class="current-page">213</span><a href="汉魏六朝百三家集_page214.html">214</a><a href="汉魏六朝百三家集_page215.html">215</a><a href="汉魏六朝百三家集_page216.html">216</a><a href="汉魏六朝百三家集_page217.html">217</a><a href="汉魏六朝百三家集_page218.html">218</a><span>...</span><a href="汉魏六朝百三家集_page214.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
