<!DOCTYPE html>
<html>
<head>
    <meta charset="UTF-8">
    <title>宋元诗会 - 第 9 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 9 页/共 221 页</h1>
    <div class="content">　　秋夜对月
　　孤云飞陇首颢气满区中警鹤仙盘外圆蟾浴殿东浦寒珠有泪岩迥桂生风星彩沈榆荚霜华袭桂丛光摇银烛乱影射玉壶空露馆迷秦甸氷台接魏宫绕枝惊暗鹊促雨思隂蛩更想离居恨回肠几处同
　　前槛
　　逺信三年字空庭尺五天行云愁梦彻初日妬妆妍织为回文乱鬟非堕马偏风车来未定月杵望长县宝鉴肠空防银潢眼欲穿层波自东注防意若为传
　　荷花
　　絶岸疎烟合回塘夕照和水仙犹度曲川后自收波银汉桥横鹊蘅皋袜溅罗玉杯承露重钿扇起风多翠羽芳洲近青丝快骑过石城秋信防搔首奈愁何
　　舒女清泉满黄姑别渚通巴天迷峡雨楚泽映江风思逐鲛丝乱香愁翠被空洒从琼蘂露吹任石尤风怨泪连疎竹私书托过鸿双鱼应共戏休问叶西东
　　别墅
　　别墅过从数当年意气豪象筵开旭日金络骋平皋托乘争飞葢衔杯更借糟麝烟凝藻棁鲙缕落霜刀鸡耸花冠鬭猿惊柘弹号光风防转蕙露井正开桃武子牛探炙梁家兔刻毛东城归路晚飞絮扑云袍
　　夜防
　　凉宵绮宴开酃醁湛芳罍鹤葢留飞舄珠喉怨落梅薄云齐鬓腻流雪楚腰回巧笑倾城媚雕章刻烛催盘空珠有泪罏冷蕙成灰巾角弹碁胜琴心促轸哀醉罗惊梦枕愁黛怯妆台风细传疎漏犹歌起夜来
　　宣曲二十二韵
　　宣曲更衣宠高唐荐枕荣十洲银阙峻三阁玉梯横鸾扇裁纨制羊车揷竹迎南楼看马舞北埭听鸡鸣丝缕知延寿灵符为辟兵粟睂长占额虿髪俯侵睛莲的沈寒水芝房照画楹麝脐薫翠被鹿爪试银筝秦凤何来晚燕兰梦未成丝囊晨露湿椒壁夜寒轻绮叚余霞散瑶林密雪晴流风秘舞罢初日靓妆明雷响金车度梅残玉管清银环添旧恨琼树怯新声洛媛迷芝馆星妃滞斗城七丝絙绿绮六箸鬭纹枰惯听端门漏愁闻上苑莺虚廊偏响近曙镇严更剉蘖心长苦投籖梦自惊云波谁托意璧月久含情海濶桃难熟天髙桂旋生销魂璧台路千古乐池平
　　受诏修书述懐感事三十韵
　　太极垂裳日中原偃革初楼船秋发咏衡石夜程书好问虚前席征贤走传车蓬莱侔汉制煨烬访秦余防绎资金匮规模出玉除纷纶闻四部秘邃接千庐饮赐双鸡膳亲回六尺舆华芝下阊阖白羽拥储胥望气成龙虎披文辨鲁鱼清光无咫尺览亦踌蹰羣彦挥椽笔防生滥石渠嵇康真懒慢谢客本空疎讲学情田埆谈经腹笥虚月评依许劭文体慕相如雅饮欢娯洽清言鄙恡祛弥旬容出沐终日喜羣居抚巳惭鸣玉归田忆荷锄池笼养鱼鸟章服裹猿狙圜府愁尸禄天阍愧敝裾虚名同郑散质数庄樗国士谁知我邻家或侮予放懐齐野马屏息度羲舒寡妇空忧纬三公亦灌蔬危心惟觳觫直道忍籧篨往圣容巢许先儒美籧晨趋叹劳止夕惕念归欤秦痔疎杯酒顔瓢赖斗储如谐曲肱卧犹可直钩渔矫矫衔印翩翩隼画旟一麾终遂志阮籍去骑驴
　　到郡满嵗自遣
　　迢递分符竹因循度嵗华地将鲸海接路与凤城赊触石云频起衔山日易斜潮平聚渔市木落见人家吏隐偏知幸民谣岂敢夸无嫌勾漏僻且得养丹砂
　　郡斋西亭即事十韵招丽水殿丞武功从事
　　郡斋退食复何为纵目西亭景物竒叠嶂雨余泉眼出澄潭风静钓丝垂城临古戍寒芜濶路转荒村野彴危几处唱歌闻白纻谁家沽酒见青旗蝶随游妓穿花迳犬吠行人隔槿篱桃李成蹊春尽后鱼盐为市日中时桑麻万顷晴氛散丝竹千门夕照移吟际岭云飞冉冉望中垅麦秀离离烟迷乔木莺迁蚤水满方塘鹭下迟鹤葢翩然肯相顾主人终宴岂知疲
　　京师故人有以陇西鹦鹉遗余者因畜养之去年出守缙云提挈而至性灵甚慧触类能言公退翫之常若不足忽遇疾而逝因命瘗于小园作诗一章聊以追悼识者无罪余以贵畜也
　　陇山秋树旧巢倾逺向江东逐斾旌去国梦魂应缭绕入春喉舌渐分明一声警露何慙鹤百啭迁乔肯让莺终日雕笼神不王经年丹觜色犹轻思归悒悒因成疾顾主依依尚有情死葬小园芳草地夜来经雨绿苔生
　　次韵和席衢州忆洛阳春游十四韵
　　周汉经营迹未遐山川形胜最堪嘉前瞻阙塞千寻出旁逗伊流一派斜子晋凤笙调夜月宓妃罗袜映朝霞何人贳酒青楼晓几处寻春紫陌赊骏马每从金埓试芳丛多展翠帷遮出逢胜境争飞葢归逼残阳竞走车庭竹惹烟披嫩箨皋兰裛露长新芽嵩峰崷崪疑摩斗洛水清泠欲见沙万井闾阎真陆海九重宫阙是天家禁林日暖空啼鸟御苑风防自落花闗路行人偏络绎津桥贾客苦諠哗何当献赋论迁邑便欲抛官学种江海三年劳梦想田园二顷有生涯应知父老沾尧化长挈壶浆望翠华
　　大理黄丞使颍州
　　祥刑新佐张廷尉出塞曽随霍冠军露版裁书频倚马甘泉献赋旧凌云几瞻龙衮尧阶侧暂驾星轺汝水濆百万提封周制复三千奏牍汉皇闻依莲幕府游从近聚米山川向背分回日受厘宣室对又应前席动吾君
　　戊申年七夕【五首】
　　六幕西回斗转车鲜云防缀玉钩斜天孙巳渡黄姑渚阿母还来汉帝家
　　明河左界鹊南飞汉苑髙楼正曝衣一夕匆匆停弄杼谁将锦石暂支机
　　兰夜沈沈鹊漏移羽车云幄有佳期应将机上回文缕分作人间乞巧丝
　　神女欢娱一夕休月娥孀独已千秋争如灵匹年年防莫恨牛津隔凤辀
　　玉女壶倾笑电频白榆晴影接星津神光奕奕云容薄谁见凌波袜起尘
　　顔太初
　　【彭城人顔子四十七代孙少博学有隽才慷慨好义善为诗多讥切时事登进士为莒县尉忤转运使落职用孔道辅荐召试中书言者挤之改临晋主簿移应天府户曹参军南京国子监说书卒有集十卷】
　　东州逸党
　　天之有常度躔次絶乖离地之有常理沈潜无变亏人之有常道髙下遵轨仪三才各定位万古永不移二仪设有变修徳可以祈人道或反常其乱何由支昔在典午朝国祚方陵夷日向中夜出赫赫来东陲地向太极裂中有苍鹅飞髙厚灾且异人妖亦繁滋始有竹林民怪诞名不羁次有夷甫辈髙谈慕无为沈湎多越礼阮籍兼辅之虚名能饰诈光逸与王尼何曽有先见不能救其衰张华徒竭力无以扶厥危至今西晋书读之堪涕洟迩来歴千年炎宋运重熙东州有逸党尊大自相推号曰方外友荡然絶四维六籍被诋诃三皇遭毁訾坑儒愚黔首快哉秦李斯与世立宪度迂哉鲁先师流荡终忘反恶闻有民彝或为童牧饮垂髽以相嬉或作概量歌无非市井辞或作薤露唱发声令人悲或称重意气金帛不为赀或曰外形骸顶踵了无私麀聚复獶杂何者为尊卑遥闻风波民未见如调饥偶逢绅带士相对如拘縻不知二纪来此风肇自谁都缘极显地多用宁馨儿乡老为品状不以逸为嗤宗伯主计偕不以逸为非家国尽为逸礼法从何施我常病其事中夜起思惟平地三尺限空车发无岐重载歴百仞所来因陵迟万一染成俗虽悔何由追幸有名教党可与决雄雌所嗟九品贱不得立文墀贾谊唯恸哭梁鸿空五噫终削南山竹冒死指其疵无使永嘉风败乱升平时
　　咏许希
　　鍼工许希下蔡人住梁门西市三十年及天圣中皇躳违豫有内戚达其姓名上召见三进鍼而疾平面授尚药奉御其赐予不可胜纪谢恩毕西向而拜上询其故奏曰臣拜本师扁鹊也上惜其用心不忘本给钱五十万立祠封曰灵应侯因为诗以纪之
　　京城名利涂车马交驱驰其间取富贵往往输巫医前后十数辈身没名已隳独有许希者蕴蓄何瑰竒始自下蔡来所处尤喧卑西市三十年汨汨无人知一朝仗至艺骤登文石墀三鍼愈上疾神速不移时酬以六尚官着籍通端闱旌以三品服佩紫垂金于时称谢毕西向复陈仪当宁惊且问歴歴宣其辞臣传扁鹊术遇主今得施特此一展谢臣心不自私主上惜其意击赏为嘘唏仍给水衡钱国西命立祠复加灵应号金额照华榱自此辇毂下求祷何祁祁我过庆成坊见之心且悲秦医术虽妙五腑及四肢所习得其人千龄祀不亏鲁圣术至大帝道与民彝所习非其人一朝反相持小吏师荀况窃为辨说资作相劝焚书诈云愚蚩蚩后之为儒者其心皆李斯昔在布衣日动守先王规朝谈十二经夕诵三百诗依凭稽古力荣进无他岐及居庙堂上剑长冠峩巍自谓天所赋焉知有宣尼宣尼防袭封十经寒暑移他姓为邑官乡老皆惊疑上章寝不报九重遭面欺谏官不举失御史不言非尽为许希笑得路忘先师
　　赵　湘
　　【字巨源华州人举进士歴彰武永兴昭武三军节度推官迁著作佐郎知新繁县以吏最擢知兴元府入为殿中侍御史上书请封禅礼成命往升州祠兼问民疾苦改刑部员外郎兼侍御史知杂事官至集贤院学士】
　　寄杨埙
　　闭门苔自长春恨极天涯落日山横水空城雨过花防狂曽避蝶多病更愁蛙江上无消息风吹渡栁斜
　　答徐本
　　天逺草离离秋霖寄信迟相思逢叶尽独坐聴蝉悲岳色寒前见松心雪后知频招犹未至时复检清辞
　　春夕偶作
　　一夕衡门独自开雨阴深巷少尘埃酒醒风傍池边起坐久月从花上来何处夜歌初欲防四邻春梦未知回因思此兴无人共时复孤吟步绿苔
　　鲍　当
　　【真宗朝进士善为诗及第后为河南府法曹时薛映知府事当失其意将欲罪之乃献孤雁诗一首映大嗟赏自是礼遇甚优时人谓之鲍孤雁】
　　松江夜泊
　　舟闲人已息林际月防明一片清江水中涵万古情
　　孤雁
　　寒多稻粱少万里孤难进不惜充君庖为带边庭信
　　酬阮逸诗卷
　　木有毫端水有源渐成盘错到潺湲右丞画笔多平浅平浅应知近自然
　　燕　肃
　　【字穆之益都人家曹州少孤贫游学举进士补凤翔府观察推官冦凖知府事荐改著作佐郎知临卭县由通判河南府擢监察御史为丁谓所恶出知越州歴直昭文馆至礼部侍郎卒喜为诗工画入妙品】
　　僻居
　　茅堂城市逺草径接鱼村白日偶无客青山长对门药炉留火暖花坞带烟昏静坐捜新句防心傍酒樽













　　宋元诗防卷四
　　钦定四库全书
　　宋元诗防卷五
　　兵部主事陈焯编
　　刘　筠
　　【字子仪大名人举进士为馆陶县尉防诏试选人校太清楼书杨亿擢筠第一以大理评事为秘阁校理真宗垂意篇籍筠预修图经及册府元推为精敏书成进左正言直史馆迁左司谏知制诰进翰林学士初筠尝草丁谓罢相制及谓复留令别草制筠不奉诏乃更召晏殊殊遇筠出院侧面而过不敢揖葢有所媿也帝疾谓浸擅权筠遂请外补知庐州仁宗即位召为翰林学士俄拜御史中丞进承防判尚书都省再知庐州卒筠初为杨亿所识防后遂与之齐名时号杨刘晚为同姓富人奏求恩泽士论少之所着凡七集】
　　赴郡之初寻属愆亢有司举旧典取湫水征巫觋以致祷而涉旬靡应农事方急遣罢去越翊日乃雨
　　优诏将州任视政才旬时田畯诉炎暵坐虞多稼萎云将掉头去波臣涸辙悲行部殊未及随车杳难期往慙神父化【鲍惪守南阳吏民号为神父】今取旱母嗤【萧雅所至必赤地大旱人号为旱母】诸曹白事者雩典举旧规郡北岐棘山上有三湫池衙吏洁齐往汲水置缥瓷朝服领巫觋诘旦迓诸岐承以结防舆奉于五龙祠自是率賔介寅午款于斯纷敷荐楮镪浸渍洒杨枝瓦罏松香钝瓢樽黍酌醨四壁绘神变正筵塑灵仪怖若叶公牖怪甚葛仙陂老觋十数辈勃屑头如魌童巫及伶倡貌寝语喽囇但多罋盎质曽乏婉娈姿交手操铃拂合噪屡僛僛喧尘着蓬髪秽汗落粉颐一闻且一呕掩鼻以攒睂隮蔚朝待族败革震散之防飘暮欲息窍竹呼复来慢黩固巳甚诞妄相冯随如是者浃日仅得沾服滋嗟予政无状百拜胡敢辞矧夫民习俗姑用慰赍咨神道贵得一何乃托邪师遽俾送湫勺撤役勤茧丝申明恤刑诏挞重舍轻疑从此四五日油霈洽封圻周官地官职皇舞虽有祈道经涖天下伤民诚弗为惟神禀聪正逺鬼务肃秖愿守有常惪可戒兴妖思
　　禁中庭树
　　紫闼分阴地丹条擢秀时髙枝接温树密叶覆辛夷夜影瑶光接晨英玉露滋乘春好封植为赋角弓诗
　　槿花
　　紫雾函灯檠彤霞逼绮寮呉宫何薄命楚梦不终朝半被曽羞问邻墙却悔招莫移风雨怨更嘱鹊为桥
　　即目
　　地僻无车辙心灰欲坐忘疾雷徒破柱幽草不迎凉日烈蝉遗蜕花休蜜满房覆觞知已久宁有次公狂
　　夕阳【二首】
　　夕阳堪极目况复近秋残塞迥横烟紫江清照叶丹伍胥嗟路逺潘子念行难更有芜城恨城空逼夜寒琼蘂滋晨饮青缣拥夜衾万年宫省树五色帝家禽诏草裁藤角薫炉烬水沈浴堂还独对鸣佩有清音
　　偶懐
　　不才甘客难多病岂旬休可待乘轩宠终惭防痔求渚兰薫露夕江橘富霜秋养拙宁无地千波一叶舟
　　寄灵仙观舒职方学士
　　石渠仙署久离羣抗迹丹台世絶伦扬子不甘嘲尚白漆园终许自全真紫烟深处鸾双舞朱髓成来鸟共伸若向云中见鸡犬可能浑忘姓刘人
　　题林处士淝上新屋壁
　　久厌侯鲭尽室来卜居邻近钓鱼台旧山鹤怨无钱买新竹僧同过宅栽斗酒谁从扬子学扁舟空访戴逵回抽毫有汚东阳望但惜明时老涧才
　　始皇
　　利觜由来得擅塲尽迁豪富入咸阳属车夜出迷云雨峻令朝行剧虎狼前殿建旗临紫极东门立石见扶桑侍臣嘉颂徒虚美不奈卢生防国亡
　　汉武
　　汉武天台接绛河半涵飞雾郁嵯峨桑田凖待他年变瓠子先成此日歌夏鼎几迁空象物秦桥未就已沈波相如作赋徒能讽却助飘飘逸气多
　　南朝
　　华林酒满劝长星青漆楼高未称情麝壁灯回偏照日雀航波涨欲浮城钟声但恐严妆晚衣带那知敌国轻千古风流佳丽地尽赊哀思与兰成
　　唐明皇
</div>
    <div class="pagination">
<a href="宋元诗会_page8.html">上一页</a><span>...</span><a href="宋元诗会_page4.html">4</a><a href="宋元诗会_page5.html">5</a><a href="宋元诗会_page6.html">6</a><a href="宋元诗会_page7.html">7</a><a href="宋元诗会_page8.html">8</a><span class="current-page">9</span><a href="宋元诗会_page10.html">10</a><a href="宋元诗会_page11.html">11</a><a href="宋元诗会_page12.html">12</a><a href="宋元诗会_page13.html">13</a><a href="宋元诗会_page14.html">14</a><span>...</span><a href="宋元诗会_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
