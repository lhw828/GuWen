<!DOCTYPE html>
<html>
<head>
    <meta charset="UTF-8">
    <title>元诗选 - 第 177 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 177 页/共 817 页</h1>
    <div class="content">
　　○送雷山人游山 

　　高人雨中至，邀我游山作。自非冥寂徒，孰遣纷华落。方春乃发轫，残雪犹映薄。随云度神皋，披烟望灵岳。晞沐朝阳谷，照影清冰壑。淹留皆隐沦，往返必恬漠。惟应樵与牧，逢时得奇药。归来虽未期，鬓发终如昨。 

　　○望葛市有怀故人卢子仪以附他舟不得上岸相见予往赴主一书院时卢实送予至长沙今经其里不一造门能无憾乎至樊口作 

　　顺流无风江更急，岁暮归人浩难絷。所思只隔江上村，乱树参差不容入。忆昨扁舟泝云梦，触热千里能相送。我来怅望竟空还，一樽知是何年共。樊山苍苍赤壁暮，武昌对岸黄州路。连声大笑橹如飞，回头独送孤云去。 

　　○黄鹤山听雨得清字 

　　玄扃息深构，虚馆含余清。潇洒松上来，瑟缩花间鸣。遥兼夜柝警，细与寒更并。怀亲感离别，抚物愧生成。土思浩方殷，春声耿逾明。幸及朋知好，达此旦暮情。北展非穷辕，南山梦归耕。何言托毫素，聊与欵平生。 

　　○湖南宪使卢学士移病归颍舟次武昌辱问不肖姓名奉寄 【大德七年。】 

　　我本耕牧竖，结庐章江涘。微生属休明，世尚犹典礼。惊飙卷飞辙，寥落从此始。三年江汉春，万事随逝水。既昧理生术，复惭游方旨。岂无青山归，亦有桑与梓。何为苦留滞，眷眷存君子。君子谅不然，东皋毕耘耔。 

　　○过族侄 

　　东面云山有草堂，下临池水即沧浪。草侵古道莓苔滑，花压颓垣薜荔香。每访所亲皆异物，始惊为客久殊乡。仲容兄弟贤相映，更为吾宗足感伤。 

　　○铜仪 【宋沈存中所铸。】 

　　法像坤仪重，来从汴水迁。飞龙缠四极，黄道界中天。望绝秋毫永，循环太古前。荒台明月夜，应有泪潺湲。 

　　○重饯李九时毅赋得南楼月 

　　娟娟临古戍，晃晃辞烟树。寒通云梦深，白映苍祠暮。胡床看逾近，楚酒愁难驻。雁背欲成霜，林梢初泫露。故人明夜泊，相望定何处？且照东湖归，行送归舟去。 

　　○出三洪峡 

　　积水群山里，行舟乱石间。地偏疑隔世，峡怒欲藏关。独鸟啼深树，斜阳下急滩。千忧逢一快，未觉此生孱。 

　　○题邢先辈西壁山水图 

　　邢家苍苍西屋壁，万壑千峰动寒色。大江忽转天地回，浮云孤飞日月白。参差楼观照林红，松桧凄迷起朔风。昆仑蓬莱不可到，赤城白帝遥相通。贱子平生尚奇伟，南极衡湘北幽冀。复从大驾卜滦京，始投邢君多意气。君昔扈从戎马间，少壮不知行路难。月明饮马长城窟，雪深射虎祁连山。万里归来太平日，坐我江山忧百失。平明万骑出天门，又驾官车就行役。 

　　○送玄上人 

　　清江古镇封溪道，灵峰寺中玉泉好。灵峰上人天上归，亲见六龙天上飞。涌金门外潮来去，曾是钱塘江上住。十里松风六月寒，梦寐犹思径山路。自参天目老禅师，始信灵峰路不迷。却被无端征诏起，等闲来往不曾知。黄河万里从西下，吕梁百步如奔马。归去山中问玉泉，应向海门深处泻。 

　　○大驾既还独候驿传未得和陈真人见示 

　　供奉关山远，淹留日月长。乡书迷楚越，邻笛乱伊凉。秋水流成字，晴云去作行。寸心悬帐殿，应似雁随阳。 

　　○楚山秋晚 

　　山人何处抱琴归，遥想楼台隔翠微。老树风生舟正泊，空江日落雁初飞。岂无赋客能招隐，亦有渔翁醉息机。一幅秋光舒复卷，谁教尘土涴人衣。 

　　○和欧阳南阳月夜思二首 

　　月出照中园，邻家犹未眠。不嫌风露冷，看到树阴圆。 
　　天清照逾近，夜久月将远。墙东双白杨，秋声隔窗满。 

　　○庐山连尊师求真阳诗久诺而未作也一夕梦中得之因书以赠 【此诗《体要》作虞集。】 

　　稽天之浸不可灭，焦石之烈不可绝。香炉峰头按羽节，满山桃花满湖月。 

　　○十月十八日夜南郊斋宿梦先帝召见便殿手赐橘花一枝有感而作 

　　泪尽乌号不可攀，传宣忽降白云间。天华拜舞君王赐，梦断斋庐月满坛。 【文宗御奎章日，学士虞集、博士柯九思常侍从，以讨论法书、名画为事。授经郎揭徯斯潜着一书，曰《奎章政要》以进。万机之暇，每赐披览，及晏朝，有画《授经郎献书图》行于世，盖有深意存焉！虞尝谓揭诗「如三日新妇」，己诗「如汉廷老吏」。揭闻之不悦。故忆昨诗有「学士诗成每自夸」之句。虞得诗谓门人曰：「揭公才力竭矣。」因答以诗云：「故人不肯宿山家，夜半驱车踏月华。寄语傍人休大笑，诗成端的向谁夸。」并题其后云：「今日新妇老矣。」观此诗及《忆昨》诸作，其君臣相得之分，亦可谓一诗盛事也。】 

　　○梦两雏 

　　阿英十二能辟纑，阿牛五岁贪读书。辟纑成缕无人织，读书有志令人惜。汝父飘零汝母休，吾亲虽健俱白头。雨声断道风惊屋，阿婆独抱诸孙哭。 

　　○大信晚泊呈舟中诸公 

　　千家杨柳江当门，东梁西梁两岸蹲。连樯大舰集日昏，摐金伐鼓海上闻。小江更出采石后，前人立功后人守。大信花，采石酒，陌上相逢莫回首。 

　　○题陈所翁双龙图 

　　爱龙画擘玄渊开，万物颠倒随云雷。龙公被发向空下，身是真龙非画者。铁作须鬣玉作鳞，电出两目云绕身。偶然会合此何处？仰面向天天不嗔。世间眩转空形影，倏忽变化那能省。高僧说法夜来听，谁道相逢非梦境。牛斗苍苍风雨暮，泉阿岂识延平路。当时纵无雷焕与张华，未必终藏不飞去。 

　　◆黄侍讲溍（日损斋稿） 

　　溍字晋卿，婺州义乌人。生而俊异，学为文，顷刻数百言。弱冠西游钱塘，得见遗老巨工宿学，益闻近世文献之详。还从隐者方韶父游，为歌诗相唱和，绝无仕进意。延佑开科登进士，授宁海丞。至顺初，以马祖常荐，入应奉翰林文字，转国子博士，出提举浙江等处儒学。亟请侍亲归，俄以秘书少监致仕。至正七年，起翰林直学士，知制诰同修国史。擢兼经筵官，升侍讲学士同知经筵事，累章乞休，不俟报而行。遣使追及。十年夏，得请还南。七岁而卒，年八十一。赠江西行省参知政事，追封江夏郡公，谥文献。所著有《日损斋稿》三十三卷、笔记一卷。宋景濂曰：先生素行挺立，贵而能贫。遇佳山水则觞咏其间，终日忘去。雅善真草书，为文布置谨严，援据精切，俯仰雍容，不大声色。譬之澄湖不波，一碧万顷，鱼鳖蛟龙，潜伏不动，而渊然之色，自不可犯。世之议者，谓先生为人高介类陈履常，文辞温醇类欧阳永叔，笔札俊逸类薛嗣通，历事五朝，嶷然以斯文之重为己任。与临川虞集、豫章揭傒斯、同郡柳贯齐名，号儒林四杰，合而观之，待制之才雄肆，而侍讲之思峻洁，一时才士如王祎、宋濂辈，并出黄、柳之门，而汇为一代文章之盛。殆亦气运使然者矣。 

　　效古五首 
　　晚晴 
　　夜归 
　　陪诸老夜饮 
　　读忠简宗公遗事 
　　西岘峰 
　　夜兴 
　　陈生诗 
　　送凌吉叟之杭州教授 
　　晚泊钓台下 
　　重登云黄山 
　　秋夜观书作 
　　览元次山舂陵行有感近事追和其韵以寓鄙怀 
　　石台分韵得下字 
　　游西山同项可立宿灵隐西庵 
　　陈孝子诗 
　　上京道中杂诗 
　　同王章甫待制校文上京八月十五夜宿龙门驿 
　　送王炼师归四明 
　　湖上即事 
　　题清华亭 
　　晓行湖上 
</div>
    <div class="pagination">
<a href="元诗选_page176.html">上一页</a><span>...</span><a href="元诗选_page172.html">172</a><a href="元诗选_page173.html">173</a><a href="元诗选_page174.html">174</a><a href="元诗选_page175.html">175</a><a href="元诗选_page176.html">176</a><span class="current-page">177</span><a href="元诗选_page178.html">178</a><a href="元诗选_page179.html">179</a><a href="元诗选_page180.html">180</a><a href="元诗选_page181.html">181</a><a href="元诗选_page182.html">182</a><span>...</span><a href="元诗选_page178.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
