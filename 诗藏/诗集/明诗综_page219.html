<!DOCTYPE html>
<html>
<head>
    <meta charset="UTF-8">
    <title>明诗综 - 第 219 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗综 - 第 219 页/共 242 页</h1>
    <div class="content">　　孺子字少君金华人嘉隆间以黄冠游吴楚间有吴少君集【邹彦吉云山人雅好杜诗而其诗不専学杜外枯中腴韵短意长诗不多作一嵗不过二三十篇而已】
　　【诗话少君周游吴楚间留檇李独久性至巧工于制噐一瓢精絶过荆溪为盗所撃王元美为作破瓢歌尝炼白垩为灶名玉雪厨以白米置冬春囷中令防黄号檀香米一杖用緑萼枝条为之名紫玉杖最爱青苔天新雨辄防墙隂阶面得一苔塼必诧人对客言毎称荀卿性恶之说诗六卷沈嘉则赵汝师为作序邹彦吉为作墓铭余仲房王伯谷为作传姚叔祥为述遗事均未尝言其为道士独顾言辑国雅目为黄冠今从之】
　　吕家曲水寄别钱懋谷
　　曲抱孤邨水长流断岸隂借居方避地言别又沾襟客久衰偏易乡遥恨转深把君书在手侵晓到如今
　　倚杖
　　贫病吾将老江湖度嵗华艰难惟有泪飘泊更无家倚杖惭归鸟临池惜落花秋风何太早瑟瑟向蒹葭
　　欲制羽衣
　　野服前年制羽衣今日无忽见白鹭鸶逺在青草湖徐　渊【二首】
　　渊字湛虚一字月汀又字秋沙海盐人万厯中栖真观道士【一作文始道院】有水月轩稾
　　舟中
　　逺水浮髙汉扁舟载夕晖人家随岸断沙鸟背帆飞旅况消村酒新寒恋布衣片云何处起先我向南归
　　书竹溪僧扇
　　寒玉千竿水一溪风光絶胜瀼东西山僧定起不知午满地緑隂沙鸟啼
　　吴道隆【二首】
　　道隆字易水桐城太霞宫道士有虫吟【潘蜀藻云易水居郭西太霞宫崇祯末秦冦桐城宫毁防黄虎山将军来援桐人徳焉构生祠祀之属易水主其祀易水有虫吟一凾自序而锓之】
　　虎山黄公祠【二首】
　　羽檄辕门至将军不愿生雷霆初下撃风雨但闻声死贼退三舍生灵全一城至今遗老祀俎豆万年情英雄经百战忠勇实无双浩气今犹壮丹心矢不降虞渊争堕日楚些哭长江薄暮乌啼急隂云绕法幢徐　頴【四首】
　　頴字渭友更字巢友海盐学生以诖误逃于僧自楚归入茅山为道士好谈兵以徐鸿客姚广孝自许后不知所终【葛震甫云巢友诗不多作不苟作不为应酬之作诗话巢友汗漫之游投躯岭海其诗间入贝编云笈之中拾孔翠一毛足胜凡鸟累百】
　　宿何氏山居
　　日南气多燠草树冬未黄山行不山宿爱君溪上堂邨居百事集异书探石仓香秔初脱杵嘉鱼出寒塘既觞复就奕明月登我牀野田犬惊睡每吠灯烛光乃知静者意所遇皆故乡
　　西岳
　　防地莲花在多年玉井湮黄河西有影云栈四无邻冰窟难成水枫香渐化人夕阳不易落闲立数三秦
　　严陵
　　石几朝朝立鹭鸶苔檐露折野棠枝双台占得髙千尺不许他人下钓丝
　　古墓
　　草中断碣先朝敕山下荒池旧祭田往往磨刀人上陇石函掘得五铢钱
　　徐斗支【二首】
　　斗支字梁父嘉兴万夀宫道士有蜀道唫荆南杂咏
　　叙州逢乡客留饮
　　南溪古僰国信宿也相宜月白山当戸风轻水满陂鸟呼秦吉了药咀五加皮万里逢乡客衔杯话所知
　　归舟寄朱子蕃
　　春江自蜀来半是岷峨雪千里下江陵山山响鶗鴂李延昰【十九首】
　　延昰初名彦贞字我生一字期叔后更今名改字辰山上海人隐于医晚居平湖佑圣宫自称道士有放鹇亭集
　　【诗话辰山生长士族人不知其门阀防名仕版人不知其官资博综图籍人不知其储藏洁治酒肴人不知其庖爨所撰崇祯甲申録南吴旧话足以禆国史之采择及疾革平居玩好一瓢一笠一琴一砚悉分赠友朋而以储书二千五百卷畀予诵其诗知为徐孝亷闇公之弟子然其出处本末终莫得而详也诗亦伯仲几社诸君入之黄冠中翘翘东楚】
　　和陶饮酒诗
　　寄此一椽下日遭羣动喧我自饮吾酒勿觉日影偏终身在城市仍不异云山清风与明月有时相往还昨者事已往今者又何言
　　斋中读书
　　结庐西漾陂披云揽丘壑絶尘自奔轨翰墨欣有托寤言聊独赏古人良可作非必琴酒娱颇得诗歌乐达生贵知命引兴在寥廓防阳明夕扉窈窕青山郭
　　蜜蜂投蛛网救之遭螫痛定后示道士阆风
　　天地孕万物而各具杀机大小互为忍其事尝因依蜘蛛尤巧恶以坐而制飞蜜蜂翩翩来含芳昧所归忽在罗网中蛛喜逞其威但肆齿牙利不嫌躯体肥举头乍见之手与解其围蛛既患得失蜂讵解从违贾勇螫吾手负痛心力防吾病蜂得生儿童任相非善且不可为斯言识者希
　　縁溪行
　　瘦笻不老芒鞵轻青钱三百随我行溪桥数折入人境日落更喜羣山青酒垆遥对菊花好东篱岂有陶渊明
　　中秋夜半对月
　　准拟中秋月归来拨闷看星踈悬海峤风细驻林端老子兴不浅清宵眠未安呼童重漉酒旧事话团圞
　　鉏草次张元岵孝亷韵
　　造化无私泽诛鉏有独劳落花分径阔迸笋出篱髙滋蔓非吾意为萤任尔曹何如张仲蔚门外满蓬蒿
　　永安湖送戴集之归婺州
　　一片沧浪水南湖与北湖柴扉明落日渔艇暗春蒲聚散当佳莭悲欢属老夫戴颙栖隐处风物满长涂
　　慰孝先
　　东湖一片水喜汝暂停舟既有故人在能无十日留残花仍滴露新涨正浮鸥生计安垂白从人笑直钩
　　偶成
　　早嵗辞乡国归来鬓已华朔鸿乗雪起海燕受风斜兴起因鲈脍饥还倚蕨芽故交零落尽不敢叹无家
　　送邵汉旬归兰溪
　　屈指兰溪路乗风四日程江声欹枕急山色满船轻汝自谋行止人谁解送迎金华仙洞里瑶草石台生
　　上海
　　万里朝宗水喧豗沪垒东稽天新涨碧浴日晓云红地控三吴尽潮分两浙通春申遗庙在社鼓赛村翁
　　忆亡儿汉徴
　　自汝云亡后萧条恨不禁笑啼犹在眼出入总经心书帙凭鱼蠧琴囊任防侵徒将老年泪防滴透衣
　　羊叔子墓
　　叔子名垂久荒碑夕照多功还存俎豆意不在干戈烟火三家市鱼龙九曲河我来搔白首何事亦悲歌过宣和岭至义乌界追忆先师孝亷徐闇公先生相期卜居处
　　闻说乌伤界前期似梦中四围青嶂合一道白云通栖隐终难遂飘零转易穷【先生没于潮州】门生头白尽无路哭遗踪
　　古意
　　千金买緑绮一弹不再弹借问此何意欲言良独难
　　半山闻莺
　　一路篮舆稳山行日欲西藤花门未尽随处有黄鹂
　　言别
　　夜值芭蕉雨时当鄠杜秋匆匆无一语相视上孤舟
　　大报恩寺别张南邨
　　垂柳丝丝挂夕阳百花春映绕回塘他乡杯酒前朝寺一曲相看各断膓
　　最忆
　　年年作客不归家緑遍平芜一望賖最忆竹堂西畔坐茶烟吹过紫藤花
　　陈　【二首】
　　字白浮嘉兴万夀宫道士有榔梅居诗稾
　　寄郑子扩
　　暇日相期萧寺东别来三月已秋风朝来载鹤船人报极浦芙蓉几处红
　　闻笛
　　塞垣髙柳暮防倚杖巡檐月已斜戍古无邻霜易冷莫教吹落小梅花




　　明诗综卷八十八
　　钦定四库全书
　　明诗综卷八十九
　　翰林院检讨朱彞尊编
　　梵【三十首】
　　梵字楚石小字昙曜象山人居海盐天宁寺明初徴至京建法防赐座第一有北游凤山西斋三集
　　【静志居诗话楚石僧中龙象笔有慧刃净土诗累百可以无讥和寒山拾得丰干韵亦属游戏读其北游一集风土物毕冩无遗志在新竒初无定则假令唐代缁流见之犹当瞠乎退舍矧癞可瘦权辈乎愚庵智及挽章云麻鞵直上黄金殿铁锡时敲白下门诵之足以豪矣当日孝陵所赐袈裟及鉢至今尚存海盐天宁寺中即上人所筑西斋也】
　　拟陶
　　新蝉何处来鸣我髙槐隂流水欲入屋好风自开襟牀头一束书壁上三尺琴琴以散哀乐书以通古今所幸车马稀非邀里人钦虚名如北斗有酒不能斟纵洗爰居耳宁知钟鼔音
　　西津
　　月满潮来盛天空野望低树侵吴甸北帆入楚江西俊鹘秋方下慈乌晓更啼即看霜露及风景已凄凄
　　赠江南故人
　　煑茗羮羊酪看山驻马檛地椒真小草芭榄有竒花塞月宵沉海边风昼起沙登髙望吴越极目是云霞
　　上都【四首】
　　突厥逢唐盛完顔与宋邻君王饶战畧公主再和亲异域车书防中天雨露均皇朝真一统御厯正三辰塞外疑无地人间别有天宫墙倚树直御榻爱花偏正想炉熏满遥知漏防传轮台方奉诏版筑更求贤夜斗低垂地秋河近着城有灰开月晕无扇减风声角奏梅花早杯传竹叶清尚衣绵欲折髙殿雪初晴万国初无外诸羌更在西閤门朝见雪亭障晚开鞞天子黄龙府将军白马氐锦袍凉似水银瓮醉如泥
　　开平书事【六首】
　　射虎南山下看羊北海邉筑城侵地断居室与天连墨黒沾衣雨沙黄种黍田自从为帝里无复少人烟地势斜临北河流稳向东龙庭行万里虎路绕三嵕羌女裁皮服奚儿挽角弓长吟对落景独坐感飞蓬旧俗便弓马新霜称绮罗平原芳草歇古戍暮云多翠防调鹦鹉金鞭制骆驼上楼看月得无酒奈君何北海何人到西天此路通防经舍卫国避暑醴泉宫盛夏不挥扇平时常起风遥瞻仙仗簇复有防云笼夜雪沙陀部春风勅勒川生涯惟酿黍乐事在弹不用临城将何须负郭田双雕来海外一箭落天邉孤城横落日一望暗销魂天大纎云卷风多积草翻有田稀种粟无树强名村土屋难安寝飞沙夜撃门
　　漠北懐古【十首】
　　世祖起沙漠临轩销甲兵羌中一片地秦后几长城象胆随时转驼蹄入夜明何湏待秋猎不必问春耕旷野多遗骨前朝数用兵烽连都防府栅绕可敦城健鹘云间落妖狐塞下鸣却因班定逺牵动故乡情北向无城郭遥遥接大荒旧来闻汉土前去是河隍野蒜根含水沙葱叶负霜何人鸣觱篥使我涕霑裳无树可黄落有台如白登三冬掘野防万骑上河冰土厚不为井民淳犹结绳令人思太古极目眇平陵吾闻穷髪北此地即天涯夏有九河冻春无三月花清凉非枕簟富贵是云沙爱尔捐居室长年到处家旷望重闗外萧条万里余未尝营粒食终不好楼居谬甚英雄事茫然草昧初大人饶畜牧随分有穹庐汉使骑髙马唐兵出近闗前临蒲类海却上浚稽山帝号垂千古军声盖百蛮初无功可纪只有劒须殷每厌冰霜苦长防水草居控随地猎刳木近河渔马酒茶相似驼裘锦不如健儿双眼碧惯读左行书北入穷荒野人如旷古时天山新有作耶律晚能诗地坼河流大峰髙月上迟自言羊可种不信茧成丝逺客停骖处平沙落日时塞蓬穿土早河柳得春迟欲乳羊求母频嘶马顾儿朔方多雨雪南望是京师
</div>
    <div class="pagination">
<a href="明诗综_page218.html">上一页</a><span>...</span><a href="明诗综_page214.html">214</a><a href="明诗综_page215.html">215</a><a href="明诗综_page216.html">216</a><a href="明诗综_page217.html">217</a><a href="明诗综_page218.html">218</a><span class="current-page">219</span><a href="明诗综_page220.html">220</a><a href="明诗综_page221.html">221</a><a href="明诗综_page222.html">222</a><a href="明诗综_page223.html">223</a><a href="明诗综_page224.html">224</a><span>...</span><a href="明诗综_page220.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
