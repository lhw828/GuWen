<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 734 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 734 页/共 1083 页</h1>
    <div class="content">　　贫交千里外失路更伤离晓泪芳草尽夜魂明月知空山连野外寒鸟下霜枝此景正寥落为君发衰
　　白马津阻雨
　　津树萧萧旅馆空坐看疎叶绕堦红故乡千里楚云外归雁一声烟雨中漳浦病多愁易老茂陵书在信难通功名傥遂身无事终向溪头伴钓翁
　　秋日怀储嗣宗
　　故人北游久不回塞鴈南渡声何哀相思闻鴈更惆怅却向单于台下来
　　夜听李山人弹琴
　　瑶琴夜久秋清楚客一奏湘烟生曲中声尽意不尽月照竹轩红叶明
　　隐者
　　松间开一径秋草自相依终日不冠带空山无是非投纶【一作轮】溪鸟伴曝药谷云飞时向邻家去狂歌夜醉归
　　登河中鹳鹊楼
　　楼中见千里楼影入通津烟树遥分陜山河曲向秦兴亡留白日今古共红尘鹳鹊飞何处城隅草自春
　　漾陂晩望
　　远客家水国此来如到乡何人垂白发一叶钓残阳栁暗鸟乍起渚深兰自芳因知帝城下有路向沧浪












　　御定全唐诗巻五百九十六
　　钦定四库全书
　　御定全唐诗巻五百九十七
　　徐商
　　徐商字义声【一云字秋卿】新郑人擢进士第大中时尚书左丞咸通四年以兵部尚书同平章事后出为襄州节度诗一首
　　贺襄阳副使节判同加章绶
　　朱紫花前贺故人兼荣此会颇闗身同年坐上联宾榻宗姓亭中布锦裀晴日照旗红灼烁韶光入队影玢璘芳菲解助今朝喜嫩蘂青条满眼新
　　句
　　萍聚只因今日浪荻斜都为夜来风
　　高璩
　　高璩字莹之渤海人登进士第累佐使府大中朝歴丞郎咸通中守中书侍郎平章事诗一首
　　和薛逢赠别
　　劒外绵州第一州尊前偏喜接君留歌声婉转添长恨管色凄凉似到秋但务欢娱思晓角独耽云水上高楼莫言此去难相见怨别征黄是顺流
　　句
　　公斋一到人非旧诗板重寻墨尚新
　　高湘
　　高湘字濬之铢从子也擢进士第咸通中歴谏议大夫僖宗朝终江西观察使诗一首
　　和李尚书命妓饯崔侍御
　　谢安春渚饯袁宏千里仁风一扇清歌黛惨时方酩酊不知公子重飞觥
　　句
　　惟有高州是当家【玉泉子云湘从兄中书舍人湜与路相岩亲善而湘厚刘相瞻岩既逐瞻除不附己者十司戸湘得高州到日愤湜不佑巳赋诗云】
　　崔安潜
　　崔安潜字进之齐州人大中三年进士登第咸通中累擢忠武节度使拒王仙芝有功代高骈镇西川终太子太傅諡贞孝诗一首
　　报何泽
　　四十九年前及第同年唯有老夫存今日殷勤访吾子穏将鬐鬛上龙门
　　裴铏
　　裴铏高骈客也官成都节度副使加御史大夫诗一首
　　题文翁石室
　　文翁石室有仪形庠序千秋播徳馨古栢尚留今日翠高岷犹蔼旧时青人心未肻抛羶蚁弟子依前学聚萤更叹沲江无限水争流秖愿到沧溟
　　刘损
　　刘损咸通时人诗三首
　　愤惋诗三首【一作刘禹锡诗题作怀妓】
　　宝钗分股合无缘鱼在深渊日在天得意紫鸾休舞镜断踪青鸟罢衔笺金杯倒覆难收水玉轸倾欹嬾续从此蘼芜山下过祗应将泪比黄泉
　　鸾辞旧伴知何止鳯得新梧想称心红粉尚存香幕幕白云将散信沈沈已休磨琢投泥玉嬾更经营买笑金愿作山头似人石丈夫衣上泪痕深
　　旧尝游处徧寻看覩物伤情死一般买笑楼前花巳谢画眉牕下月空残云归巫峡音容断路隔星河去住难莫道诗成无泪下涙如泉滴亦须干
　　郑愚
　　郑愚畨禺人咸通中观察桂管入为礼部侍郎黄巢平后出镇南海终尚书左仆射诗二首
　　幼作
　　台山初罢雾岐海正分流渔浦飏来笛鸿逵翼去舟
　　茶诗
　　嫩芽香且灵吾谓草中英夜臼和烟寒炉对雪烹惟忧碧粉散尝见緑花生
　　霍总
　　霍总咸通时池州刺史诗七首
　　郡楼望九华歌
　　楼上坐见九子峰翠云赤日光溶溶有时朝昏变疎密八峰和烟一峰出有时风巻天雨晴聚立连连如弟兄阳乌生子偶成数丹鳯养雏同此名日日遥看机巳静未离尘躅思真境子明龙驾腾九垓陵阳相对空崔嵬玉浆瑶草不可见自有神仙风马来
　　塞下曲
　　曾当一面战频出九重围但见争锋处长须得胜归雪沾旗尾落风断节毛稀岂要铭燕石平生重武威
　　闗山月
　　珠珑翡翠牀白晳侍中郎五日来花下双童问道傍到门车马狭连夜管长每笑东家子窥他宋玉墙
　　骢马
　　青骊八尺高侠客倚雄豪踏雪生珠汗障泥防锦袍路傍看骤影鞍底巻旋毛岂独连钱贵酬恩更代劳
　　雉朝飞
　　五色有名翚清晨挟两雌羣羣飞自乐步步饮相随觇叶逢人处惊媒妬宠时緑毛春鬭尽强敌愿君知
　　木芙蓉
　　本自江湖远常开霜露余争春秾李得水异红蕖孤秀曾无偶【一作遇】当门幸不鉏谁能政摇落繁防照堦除
　　采莲女
　　舟中采莲女两两催妆梳闻早渡江去日高来起居陈琡
　　陈琡咸通中佐廉使郭常侍铨于徐性耿介不合挈家居茅山焚香习禅诗一首
　　别僧【一作留别兰若僧】
　　行若独轮车常畏大道覆止若员底器常恐他物触行止既如此安得不离俗
　　裵防【一作干】余
　　裵防余咸通末佐北门李相蔚淮南幕干宁初官太常少卿诗二首
　　早春残雪
　　霁日雕琼彩幽庭减夜寒梅飘余片积日堕晩光残零落偏依桂霏微不掩兰阴林披雾縠小沼破冰盘曲槛霜凝砌疎篁玉碎竿巳闻三径好犹可访袁安
　　栁枝词咏篙水溅妓衣
　　半额微黄【一作满额蛾黄】金缕衣玉搔头褭鳯双飞【一作翠翘浮动玉钗垂】从教水溅罗裙湿还道朝来【一作知道巫山】行雨归
　　李嵘
　　李嵘咸通时人诗一首
　　献淮南帅【一作献李仆射】
　　鸡树烟含瑞气凝鳯池波待玉山澄国人久倚东闗望拟筑沙堤到广陵
　　袁郊
　　袁郊字之仪朗山人滋之子也咸通时为祠部郎中昭宗朝为翰林学士诗四首
　　月
　　嫦娥窃药出人间藏在蟾宫不放还后羿遍寻无觅处谁知天上却容奸
　　霜
</div>
    <div class="pagination">
<a href="御定全唐诗_page733.html">上一页</a><span>...</span><a href="御定全唐诗_page729.html">729</a><a href="御定全唐诗_page730.html">730</a><a href="御定全唐诗_page731.html">731</a><a href="御定全唐诗_page732.html">732</a><a href="御定全唐诗_page733.html">733</a><span class="current-page">734</span><a href="御定全唐诗_page735.html">735</a><a href="御定全唐诗_page736.html">736</a><a href="御定全唐诗_page737.html">737</a><a href="御定全唐诗_page738.html">738</a><a href="御定全唐诗_page739.html">739</a><span>...</span><a href="御定全唐诗_page735.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
