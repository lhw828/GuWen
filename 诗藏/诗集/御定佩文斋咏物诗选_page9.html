<!DOCTYPE html>
<html>
<head>
    <meta charset="UTF-8">
    <title>御定佩文斋咏物诗选 - 第 9 页/共 386 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋咏物诗选 - 第 9 页/共 386 页</h1>
    <div class="content">　　裴廸南门秋夜对月　　　　【唐】钱　起
　　夜来诗酒兴月满谢公楼影闭重门静寒生独树秋鹤惊随叶散萤逺入烟流今夕遥天末清光几处愁
　　新月　　　　　　　　　　【唐】方　干
　　入夜天西见蛾睂冷素光潭鱼惊钓落云鴈怯弓张隠隠临珠箔微微上粉墙更怜三五夕仙桂满轮芳
　　五言排律
　　璧池望秋月　　　　　　　【唐】张子容
　　凉夜窥清沼池空水月秋满轮沈玉镜半魄落银钩蟾影揺轻浪菱花度浅流漏移光渐洁云敛色偏浮似璧怜三献疑珠喜再投能持千里意来照殿西头
　　和崔舎人咏月二十韵　　　【唐】韩　愈
　　三秋端正月今夜出东溟对日犹分势腾天渐吐灵未髙蒸逺气半上霁孤形赫奕当躔次虚徐度杳冥长河晴散雾列宿曙分萤浩荡英华溢萧踈物象泠池边临倒照檐际送横经花树参差见臯琴断续聆牖光窥寂莫砧影伴娉婷幽坐看侵户闲吟爱满庭辉斜通壁练彩碎射沙星清洁云间路空凉水上亭净堪分顾兔细得数飘萍山翠相凝绿林烟共羃青过隅惊桂侧当午觉轮停属思摛霞锦追欢罄缥缾郡楼何处望陇笛此时听右掖连台座重门限禁扃风台观滉瀁冰砌歩青荧独有虞庠客无由拾落蓂
　　圆灵水镜　　　　　　　　【唐】张　聿
　　凤池开玉镜清莹泻寥天影散微波上光含片玉悬菱花凝泛灔桂树映清鲜乐广披云日山涛卷雾年濯缨何处去鉴物自堪姸廻首看云液蟾蜍势正圆
　　赋得海上生明月　　　　　【唐】朱　华
　　皎皎秋中月团团海上生影开金镜满轮抱玉壶清渐出三山上将凌一汉横素娥尝药去乌鹊绕枝惊照水光偏白浮云色最明此时尧砌下蓂荚自将荣
　　七言律
　　詶李舎人寓直对月见寄　　【唐】卢　纶
　　露如轻雨月如霜不见星河见鴈行虚晕入池波自定满轮当苑桂多香春台几望黄龙阙云路宁分白玉郎此夜巴歌应金石岂殊萤影对清光
　　直中书翫月见寄　　　　　【唐】李　端
　　名卿歩月正淹留上客裁诗怨别逰素魄近成班女扇清光逺似庾公楼婵娟更称凭髙望皎洁能传自古愁盈手入怀皆不见阳春曲丽转难詶
　　中秋松江新桥对月和栁令之作
　　【宋】苏舜钦
　　月晃长江上下同画桥横絶冷光中云头灔灔开金饼水面沈沈卧彩虹佛氏解为银色界仙家多住玉华宫地雄景胜言难尽但欲追随御晓风
　　八月十六夜翫月　　　　　【宋】孔平仲
　　团团冰镜吐清辉今夜何如昨夜时只恐月光无显晦自缘人意有盈亏风摩露洗非常洁地阔天髙是处宜百尺曹亭吾独有更敎玉笛倚阑吹
　　姑苏泛月　　　　　　　　【宋】王　阮
　　夜来谁共泛灵槎飞上牵牛织女家但觉满身皆雨露絶无一防着尘沙秋将寒玉清风阵月借镕银泼浪花投晓归来互相告等闲休向俗人夸
　　月夜次脩竹韵　　　　　　【元】黄　庚
　　徙倚吟阑傍野塘古谯莲漏滴更长月阶夜静蛩声切竹院秋深鹤梦凉坐挹水风侵袂冷眠分花露满身香浩歌欲溯明河去醉唤天孙织锦囊
　　宗阳宫望月分韵得声字　　【元】杨　载
　　老君台上凉如水坐看冰轮转二更大地山河微有影九天风露寂无声蛟龙竝起承金榜鸾凤双飞载玉笙不信弱流三万里此身今夕到蓬瀛
　　水中月　　　　　　　　　　杨　载
　　晴波浸月月波浮玉兔凉生万顷流丹桂影沈江浦夜白莲光浴海天秋鲛人织罢绡犹湿龙女妆成镜未收应是广寒眠不得水晶宫里夜深逰
　　月色　　　　　　　　　　【元】徐　舫
　　误踏瑶阶一片霜侵鞵不湿映衣凉照来云母屏无迹穿入水精帘有光雪影半窗能共白梅花千树只多香故人疑是见顔色残夜分明在屋梁
　　湖中翫月　　　　　　　　【明】张　绅
　　银波千顷照神州此夕人间别是秋地与楼台相上下天随星斗共沈浮一尘不向空中住万象都于物外求醉吸清华逰碧落更从何处觅瀛洲
　　芦沟晓月　　　　　　　　【明】李东阳
　　霜落桑干水未枯晓空云尽月轮孤一林灯影稀还见十里川光澹欲无不断邻鸡催短梦频来征马识长途石栏桥上时翘首应傍清虚忆帝都
　　月钩　　　　　　　　　　【明】朱之蕃
　　碧空如洗界清光为控疎帘照晩妆花栁有情浑弄影鱼龙何事欲深藏玉绳露湿斜临槛银汉星稀曲转廊怪底栖乌惊不定一湾早已落横塘
　　五言絶句
　　翫初月　　　　　　　　　【唐】骆賔王
　　忌满光先缺乘昏影暂流自能明似镜何用曲如钩
　　清谿泛舟　　　　　　　　【唐】张　旭
　　旅人倚征棹薄暮起长歌笑揽清谿月清辉不厌多
　　静夜思　　　　　　　　　唐李　白
　　牀前明月光疑是地上霜举头望明月低头思故乡
　　江行　　　　　　　　　　【唐】钱　起
　　夕景残霞落秋寒细雨晴短缨何用濯舟在月中行
　　江中对月　　　　　　　　【唐】刘长卿
　　空洲夕烟敛望月秋江里厯厯沙上人月中孤渡水
　　同李三月夜作　　　　　　【唐】皇甫冉
　　霜风惊度鴈月露皓疎林处处砧声发星河秋夜深
　　十五夜观月　　　　　　　【唐】刘禹锡
　　星辰让光彩风露发晶英能变人间景翛然是玉京
　　月榭　　　　　　　　　　【宋】朱　子
　　月色三秋白湖光四面平与君凌倒影上下极空明
　　答林公遇　　　　　　　　【宋】刘克庄
　　霜下石桥滑蛩吟茅店清梦回残月在错认是天明
　　和欧阳南阳月夜思　　　　【元】揭傒斯
　　月出照中园邻家犹未眠不嫌风露冷看到树阴圆
　　绿窗诗　　　　　　　　　【元】孙蕙兰
　　灯前催晓妆把酒向髙堂但愿梅花月年年映夀觞
　　七言絶句
　　峨嵋山月歌　　　　　　　【唐】李　白
　　峨嵋山月半轮秋影入平羌江水流夜发清谿向三峡思君不见下渝州
　　月望洞庭　　　　　　　　【唐】刘禹锡
　　湖光秋月两相和潭面无风镜未磨遥望洞庭山水翠白银盘里一青螺
　　雪后宿同轨店上法防寺钟楼望月
　　【唐】元　稹
　　满山残雪满山风野寺无门院院空烟火渐稀孤店静月明深夜古楼中
　　初入香山院对月　　　　　【唐】白居易
　　老住香山初到夜秋逢白月正圆时从今便是家山月试问清光知不知
　　十五夜望月寄杜郎中　　　【唐】王　建
　　中庭地白树栖鸦冷露无声湿桂花今夜月明人尽望不知秋思在谁家
　　八月灯夕寄逰越施秀才　　【唐】徐　凝
　　四天净色寒如水八月清辉冷似霜想得粤人今夜见孟家珠在镜中央
　　对月　　　　　　　　　　【唐】姚　合
　　银轮玉向东流莹净三更正好逰一片黒云何处起皂罗笼却水精毬
　　霜月　　　　　　　　　　【唐】李商隠
　　初闻征鴈已无蝉百尺楼南水接天青女素娥俱耐冷月中霜里鬬婵娟
　　洛阳秋夕　　　　　　　　【唐】杜　牧
　　泠泠寒水带霜风更在天桥夜景中清禁漏闲烟树寂月轮移在上阳宫
　　峡山寺上方　　　　　　　【唐】李羣玉
　　满院泉声山殿凉疎帘微雨野松香东峰下视南溟月笑踏金波看海光
　　秋月　　　　　　　　　　【唐】曹　松
　　无云世界秋三五共看蟾盘上海涯直到天头天尽处不曾私照一人家
　　春夕酒醒　　　　　　　　【唐】陆蒙
　　几年无事傍江湖醉倒黄公旧酒垆觉后不知新月上满身花影倩人扶
　　夜景又作　　　　　　　　【唐】郑　畋
　　铃绦无响闭珠宫小阁凉添玉蕊风衴簟满牀明月到自疑身在五云中
　　秋日田园杂兴　　　　　　【宋】范成大
　　中秋晴景属潜夫棹入空明看太湖身外水天银一色城中有此月明无
　　春月　　　　　　　　　　【金】吕中孚
　　栁塘漠漠暗啼鸦一镜晴飞玉有华好是夜阑人不寐半庭疎影在梨花
　　江上早行　　　　　　　　【明】杨士竒
　　汉阳矶上鼓初稀烟栁胧胧一鹊飞乘月不知行处逺满江风露湿人衣
　　水榭　　　　　　　　　　【明】呉廷晖
　　谿声到枕惊春梦露气入帘生夜寒自起开门看明月和花移过曲阑干
　　皓月　　　　　　　　　　【明】祝允明
　　玉田金界夜如年大地人间事几千万籁萧萧微不辨露繁霜重月盈天
</div>
    <div class="pagination">
<a href="御定佩文斋咏物诗选_page8.html">上一页</a><span>...</span><a href="御定佩文斋咏物诗选_page4.html">4</a><a href="御定佩文斋咏物诗选_page5.html">5</a><a href="御定佩文斋咏物诗选_page6.html">6</a><a href="御定佩文斋咏物诗选_page7.html">7</a><a href="御定佩文斋咏物诗选_page8.html">8</a><span class="current-page">9</span><a href="御定佩文斋咏物诗选_page10.html">10</a><a href="御定佩文斋咏物诗选_page11.html">11</a><a href="御定佩文斋咏物诗选_page12.html">12</a><a href="御定佩文斋咏物诗选_page13.html">13</a><a href="御定佩文斋咏物诗选_page14.html">14</a><span>...</span><a href="御定佩文斋咏物诗选_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
