<!DOCTYPE html>
<html>
<head>
    <meta charset="UTF-8">
    <title>汉魏六朝百三家集 - 第 211 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉魏六朝百三家集 - 第 211 页/共 351 页</h1>
    <div class="content">　　令所在条陈时政诏
　　观时设教王政所先兼而利之寔惟务本移风致治咸由此作顷因革之令随事必下而张弛之要未臻厥宜民瘼犹繁防平尚寡所以竚旒纩而载怀朝玉帛而兴叹可申下四方政有不便于民者所在具条以闻守宰若清洁可称或侵渔为蠧分别奏上将行黜陟长吏劝课躬履堤防勿有不修致妨农事关市之赋或有未允外时参量优减旧格
　　令郡县各陈时政阙失诏
　　朕四聪既阙五识多蔽画可外牒或致纰缪凡是政事不便于民者州郡县即时皆言勿得欺隐如使怨讼当境任失而今而后以为永准
　　令朝堂防议疑事诏
　　经国有体必询诸朝所以尚书置令仆丞郎旦旦上朝以议时事前共筹怀然后奏闻顷者不尔每有疑事倚立求决古人有云主非尧舜何得发言便是是故放勋之圣犹咨四岳重华之叡亦待多士岂朕寡徳所能独防自今尚书中有疑事前于朝堂防议然后啓闻不得习常其军机要切前须谘审自依旧典
　　令尚书郎奏事诏
　　自礼闱陵替厯兹永乆郎署备员无取职事糠粃文案贵尚虚闲空有趋墀之名了无握防之实曹郎可依昔奏事
　　设谤木肺石二函诏
　　商俗甫移遗风尚炽下不上逹由来逺矣升中驭索增其懔然可于公车府谤木肺石傍各置一函若肉食莫言山阿欲有横议投谤木函若从我江汉功在可策犀兕徒弊龙虵方县次身才高妙摈压莫通怀傅吕之术抱屈贾之叹其理有皦然受困包匦夫大政侵小豪门陵贱四民已穷九重莫逹若欲自申并可投肺石函
　　风闻奏事诏
　　成务风肃厉内外寔由设官分职互相惩纠而顷壹拘常式见失方奏多容违惰莫肯执咎宪纲日弛渐以为俗今端右可以风闻奏事依元熙旧制
　　用贤诏
　　学以从政殷勤往哲禄在其中抑亦前事朕思阐治纲每防儒术轼闾辟馆造次以之故负袠成风甲科间出方当置诸周行饰以青紫其有能通一经始末无倦者策实之后选可量加叙録虽复牛监羊肆寒品后门并随才试吏勿有遗隔
　　旁求俊乂诏
　　为国在于多士寜下寄于得人朕暗于行事尤阙治道孤立在上如临深谷凡尔在朝咸思匡救献替可否用相启沃班下方岳傍求俊乂穷其屠钓书其岩穴以时奏闻
　　旧族捜士诏
　　在昔周汉取士方国顷代凋讹幽仄罕被人孤地絶用隔听覧士操沦胥因兹靡劝岂其岳渎纵灵偏有厚薄实由知与不知用与不用耳朕以菲徳君此兆民而兼明广照屈于堂户飞耳长目不及四方永言愧怀无忘旦夕凡诸郡国旧族邦内无在朝位者选官捜括使郡有一人
　　勿限年次诏
　　今九流常选年未三十不通一经不得解褐若有才同甘顔勿限年次
　　定梁律诏
　　律令不一实难去弊杀伤有法昏墨有刑此葢常科易为条例至如三男一妻悬首造狱事非虑内法出恒钧前王之律后主之令因循创附良各有以若游辞费句无取于实録者宜悉除之求文指归可适变者载一家为本用众家以附丙丁俱有则去丁以存丙若丙丁二事注释不同则二家兼载咸使百司议其可不取其可安以为标例宜云某等如干人同议以此为长则定以为梁律留尚书比部悉使备文若班下州郡止撮机要可无二门侮法之弊
　　申勅诸州讯狱诏
　　三讯五听着自圣典哀矜折狱义重前诰葢所以明愼用刑深戒疑枉成功致治罔不由兹朕自藩部常躬讯録求理得情洪细必尽末运弛纲斯政又阙牢犴沈壅申诉靡从朕属当期运君临兆亿虽复齐居宣室留心听断而九牧遐荒无因临覧深惧怀寃就鞫匪惟一方可申勅诸州月一临讯博询择善务在确实
　　慎刑诏
　　朕昧旦齐居惟刑是恤三辟五听寝兴载怀故陈肺石于都街増官司于诏狱殷懃亲覧小大以情而明愼未洽囹圄尚拥永言纳隍在予兴愧凡犴狱之所可遣法官近侍递録囚徒如有枉滞以时奏闻
　　赎刑诏
　　金作赎刑有闻自昔入缣以免施于中代民悦法行莫尚乎此永言叔世偷薄成风婴諐入罪厥涂匪一断弊之书日纒于听覧钳之刑岁积于牢犴死者不可复生生者无因自返由此而望滋实庸可致乎朕夕思治念崇政术斟酌前王择其令典有可以宪章邦国罔不由之释愧心于四海昭情素于万物俗伪日乆禁网弥繁汉文四百邈焉已逺虽省事清心无忘日用而委衔废策事未获从可依周汉旧典有罪入赎外详为条格以时奏闻
　　除赎罪之科诏
　　设教因时淳薄异政形以世革轻重殊风昔商俗未移民散乆矣婴网陷辟日夜相防若悉加正法则赭衣塞路并申宥则难用为国故使有罪入赎以全元元之命令遐迩知禁圄犴稍虚率斯以往庻几刑措金作权典宜在蠲息可除赎罪之科
　　更开赎刑诏
　　尧舜以来便开赎刑中年依古许罪身入赀吏下因此不无奸猾所以一日复勅禁防川流难壅人心惟危既乖内典慈悲之义又伤外教好生之徳书云与杀不辜宁失不经可复开罪身皆听入赎
　　赦诏
　　民之多幸国之不幸恩泽屡加弥长奸盗朕亦知此之为病矣如不优赦非仁人之心凡厥諐耗逋负起今七年十一月九日昧爽以前在民间无问多少言上尚书督所未入者皆赦除之
　　赦诏
　　大运肇升嘉庆惟始刼贼余日没在台府者悉可蠲放诸流徒之家并听还本
　　停老少连坐诏
　　夫刑法悼耄罪不収孥礼着明文史彰前事葢所以申其哀矜故罸有弗及近代相因厥网弥峻髫年华发同坐入諐虽惩恶劝善宜穷其制而老防流离良亦可愍自今逋謪之家及罪应质作若年有老少可停将送
　　停祖父连坐诏
　　禽兽知母而不知父无赖子弟过于禽兽至于父母并皆不知多触王宪致及老人耆年禁执大可伤愍自今有犯罪者父母祖父母勿坐唯大逆不预今恩
　　汝颍建州诏
　　二豫分置其来久矣今汝颍尅定可依前代故事以悬瓠为豫州寿春为南豫改合肥为合州北广陵为淮州项城为殷州合州为南合州
　　恤新附诸州诏
　　今汝南新复嵩颍载清瞻言遗黎有劳鉴寐宜覃寛惠与之更始应是縁边初附诸州部内百姓先有负罪流亡逃叛入北一皆旷荡不问往諐并不得挟以私讐而相报复若有犯者严加裁问
　　禁止私利诏
　　古人云一物失所如纳诸隍未是切言也朕寒心消志为日久矣每当食投箸方眠撤枕独坐怀忧愤慨申旦非为一人万姓故耳州牧多非良才守宰虎而傅翼杨阜是故忧愤贾谊所以流涕至于民间诛求万端或供厨帐或供廐库或遣使命或待賔客皆无自费取给于民又复多遣游军称为遏防奸盗不止暴掠繁多或求供设或责脚歩又行劫纵更相枉逼良人命尽富室财殚此为怨酷非止一事亦频禁防犹自未已外司明加听采随事举奏又复公私传屯邸冶爰至僧尼当其地界止应依限守视乃至广加封固越界分断水陆采捕及以樵苏遂致细民措手无所凡自今有越界禁断者禁断之身皆以军法从事若是公家创内止不得辄自立屯与公竞作以収私利至百姓樵采以供烟爨者悉不得禁及以采捕亦勿诃问若不遵承皆以死罪结正
　　开山泽常禁诏
　　刍牧必往姬文垂则雉兎有刑姜宣致贬薮泽山林毓材是出斧斤之用比屋所资而顷世相承并加封固岂所谓与民同利惠兹黔首凡公家诸屯戍见封熂者可悉开常禁
　　清公田诏
　　用天之道分地之利葢先圣之格训也凡是田桑废宅没入者公创之外悉以分给贫民皆使量其所能以受田分如闻顷者豪家富室多占取公田贵价僦税以与贫民伤时害政为蠧已甚自今公田悉不得假与豪家已假者特听不追其若富室给贫民种粮共营作者不在禁例
　　原宥散失官物诏
　　朕思利兆民惟日不足气象环回每优简百官俸禄本有定数前代以来皆多评准顷者因循未遑改革自今以后可长给见钱依时即出勿令逋缓凡散失官物不问多少并从原宥惟事涉军储取公私见物不在此例
　　通用足陌钱诏
　　朝四而暮三众狙皆喜名实未亏而喜怒为用顷闻外间多用九陌钱陌减则物贵陌足则物贱非物有贵贱是心有颠倒至于逺方日更滋甚岂直国有异政乃至家有殊俗徒乱王制无益民财自今可通用足陌钱令书行后百日为期若犹有犯男子谪运女子质作并同
　　抚流移诏
　　夫乐所自生含识之常性厚下安宅驭世之通规朕矜此庶氓无忘待旦亟生聚之畧每布寛恤之防而编户未滋迁徙尚有轻去故乡岂其本志资业殆阙自返莫由巢南之心亦何能弭今开元发岁品物惟新思俾黔黎各安旧所将使郡无旷土邑靡游民鸡犬相闻桑柘交畛凡天下之民有流移他境在天监十七年正月一日以前可开恩半载悉听还本蠲课三年其流寓过逺者量加程日若有不乐还者即使着土籍为民准旧课输若流移之后本乡无复居宅者村司三老及余亲属即为诣县占请村内官地官宅令相容受使恋本者还有所托凡坐为市埭诸职割盗衰灭应被封籍者其田宅车牛是民生之具不得悉以没入皆优量分留使得自止其商贾富室亦不得顿相兼并遁叛之身罪无轻重并许首出还复民伍若有拘限自还本役并为条格咸使知闻
　　埋枯骨诏
　　掩骼埋胔义重周经槥椟有加事美汉策朕向隅载怀每勤造次収藏之命亟下哀矜而防县遐深遵奉未洽髐然路隅往往而有言愍沈枯弥劳伤恻可明下逺近各巡境界若委骸不塟或蒢衣莫改即就収敛量给棺具庶夜哭之魂斯慰霑霜之骨有归
　　罢京观诏
　　去嵗朐山大殱丑类宜为京观用旌武功但伐罪吊民皇王盛轨掩骼埋胔仁者用心其下青州悉使収藏
　　立晋安王为皇太子诏
　　非至公无以主天下非博爱无以临四海所以尧舜克让惟徳是与文王舍伯邑考而立武王格于上下光被四表今岱宗牢落天步艰难淳风犹郁黎民未乂自非克眀克哲允文允武岂能荷神器之重嗣龙国之尊晋安王纲文义生知孝敬自然威惠外宣徳行内敏羣后归美率土宅心可立纲为皇太子庶百年胜残方流余庆必世后仁永固洪业
　　祠南郊恩诏
　　天行弥纶覆焘之功博乾道变化资始之徳成朕沐浴斋宫防恭上帝祗事槱燎高熛太一大礼克遂感庆兼怀思与亿兆同其福惠可大赦天下尤穷者无出即年租调清议禁锢并皆宥释所讨逋叛巧籍隠年闇丁匿口开恩百日各令自首不问往罪流移他乡听复宅业蠲课五年孝悌力田赐爵一级居局治事当劳二年可班下远近博采英异或徳茂州闾道行乡邑或独行特立不求闻达咸使言上以时招聘
　　祠南郊恩诏
　　朕恭祗明祀昭事上灵临竹宫而登泰坛服裘冕而奉苍璧柴望既升诚敬克展思所以对越乾元宣徳教而缺于治道政法多昧实伫羣才用康庶绩可班下逺近博采英异若有确然乡党独行州闾肥遯丘园不求闻逹藏器待时未加収采或贤良方正孝悌力田并即腾奏具以名上当擢彼周行试以邦邑庶百司咸事兆民无隐又世轻世重随时约法前以劓墨用代重辟犹念改悔其路已壅并可省除
　　祠南郊恩诏
　　朕当扆思治政道未明昧旦劬劳亟移星纪今大皥御气勾芒首节升中就阳禋敬克展务承天休布兹和泽尤贫之家勿収今年三调其无田业者所在量宜赋给若民有产子即依格优蠲孤老鳏寡不能自存咸加赈恤班下四方诸州郡县时理狱讼勿使寃滞并若亲覧
　　祠南郊恩诏
　　春司御气防恭报祀陶匏克诚苍璧礼备思随干覆布兹亭育凡民有单老孤稚不能自存主者郡县咸加収养赡给衣食每令周足以终其身又于京师置孤独园孤防有归华发不匮若终年命厚加料理尤穷之家勿収租赋
　　祠南郊恩诏
　　奉时昭事防荐苍璧思承天徳惠此下民凡因事去土流移他境者并听复宅业蠲役五年尤贫之家勿収三调孝悌力田赐爵一级
　　改作南北郊诏
　　夫钦若昊天厯象无违躬执耒耜尽力致敬上协星鸟俯训民时平秩东作义不在南前代因袭有乖礼制可于震方简求沃野具兹千畆庶允旧章
　　耕籍田诏
　　夫耕籍之义大矣哉粢盛由之而兴礼节因之以着古者哲王咸用此作眷言八政致兹千畆公卿百辟恪恭其仪九推毕礼馨香靡替兼以风云叶律气象光华属覧休辰思加奬劝可班下逺近广辟良畴公私畎畆务尽地利若欲附农而粮种有乏亦加贷防每使优遍孝悌力田赐爵一级预耕之司尅日劳酒
　　丰年恩诏
　　今兹逺近雨泽调适其获已及冀必万箱冝使百姓因斯安乐凡天下罪无轻重已发觉未发觉讨捕未擒者皆赦宥之侵割耗散官物无问多少亦悉原除田者荒废水旱不作无当时文例应追税者并作田不登公格者并停各备台州以文最逋殿罪悉从原其有因饥逐食离乡去土悉听复业蠲课五年
　　幸兰陵恩诏
　　朕自违桑梓五十余载乃眷东顾靡日不思今四方关海外有截狱讼稍简国务小闲始获展敬园陵但増感恸故乡老少接踵远至情貌孜孜若归于父宜有以慰其此心并可位一阶并加颁赉所经县邑无出今年租赋监所责民蠲复二年并普赉内外从官军主左右钱米各有差
　　推恩六亲诏
　　推恩六亲义彰九族班以矦爵亦曰惟允凡是宗戚有服属者并可赐沐食乡亭矦各随逺近以为差次其有昵亲自依旧章
　　停贺瑞诏
　　王公卿士今拜表贺瑞虽则百辟体国之诚朕怀良有多愧若其泽漏川泉仁被动植气调玉烛治致太平爰降嘉祥可无慙徳而政道多缺淳化未凝何以仰叶辰和逺臻贶此乃更彰寡薄重増其尤自今可停贺瑞
　　罢祈祷诏
　　夫有天下者义非为已防荒疾疠兵革水火有一于此责归元首今祝史请祷继诸不善以朕身当之永使灾害不及万姓俾兹下民稍防宁息不得为朕祈福以増其过特班逺迩咸令遵奉
　　建学诏
　　建国君民立教为首不学将落嘉植靡由朕肇基明命光宅区宇虽耕耘雅业傍阐艺文而成器未广志本犹阙非所以镕范贵游纳诸轨度思欲式防齿让自家刑国今声训所渐戎夏同风宜大啓庠斆博延胄子务彼十伦此三徳使陶钧逺被微言载表
　　遣皇子及王矦子弟入学诏
　　王子从学着自礼经贵游咸在实惟前诰所以式广义方克隆教道今成均大启元良齿让自斯以降并宜业皇太子及王侯之子年在从师者可令入学
　　经术诏
　　二汉登贤莫非经术服膺雅道名立行成魏晋浮荡儒教沦歇风节罔树抑此之由朕日昃罢朝思闻俊异収士得人实惟醻奬可置五经博士各一人广开馆宇招内后进
　　又经术诏
　　建国君民在教为首砥身砺行由乎经术朕肇基明命光宅区宇虽耕耘雅业傍阐艺文而成器未广志本犹阙非所以镕范贵游纳诸轨度思欲式敦让齿自家刑国今声训所渐戎夏同风宜大启庠斆博延胄子务彼十伦弘此三徳使陶钧远被微言载表
　　问羣臣音乐诏
　　夫声音之道与政通矣所以移风易俗明贵下贱而韶濩之称空传咸英之实靡记汉魏以来陵替滋甚遂使雅郑混淆钟石斯谬天人缺九变之节朝宴失四悬之仪歴年永久将堕于地朕昧爽坐朝思求厥防而旧章匪存未获厘正寤寐有怀所为叹息卿学术通明可陈所见
　　罢凤凰衘书诏
　　【自宋齐以来有凤凰衔书伎至是罢之】
　　朕君临南面道风盖阙嘉祥时至为媿已多假令巢侔轩阁集同昌户犹当顾循寡徳推而不居况于名实顿爽自欺耳目一日元防太乐奏凤凰衔书伎至乃舍人受书升殿跪奏诚复兴平前代率由自逺内省懐慙弥与事笃可罢之
　　放遣后宫诏
</div>
    <div class="pagination">
<a href="汉魏六朝百三家集_page210.html">上一页</a><span>...</span><a href="汉魏六朝百三家集_page206.html">206</a><a href="汉魏六朝百三家集_page207.html">207</a><a href="汉魏六朝百三家集_page208.html">208</a><a href="汉魏六朝百三家集_page209.html">209</a><a href="汉魏六朝百三家集_page210.html">210</a><span class="current-page">211</span><a href="汉魏六朝百三家集_page212.html">212</a><a href="汉魏六朝百三家集_page213.html">213</a><a href="汉魏六朝百三家集_page214.html">214</a><a href="汉魏六朝百三家集_page215.html">215</a><a href="汉魏六朝百三家集_page216.html">216</a><span>...</span><a href="汉魏六朝百三家集_page212.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
