<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 911 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 911 页/共 1083 页</h1>
    <div class="content">　　暮潮声落草光沉贾客来帆宿岸隂一笛月明何处酒满城秋色几家砧时清曽恶桓温盛山翠长牵谢傅心今日到来何物在碧烟和雨锁寒林
　　麻姑山
　　绀殿松萝太古山仙人曽此话桑田闲倾云液十分日已过浮生一万年花洞路中逢鹤信水帘岩底见龙眠我来游礼酬心愿欲共怡神契自然
　　题苏仙山【郴州城东有山为苏耽修真之所名苏仙山】
　　眼穿林罅见郴州井里交连侧局楸味道不来闲处坐劳生更欲几时休蘓仙宅古烟霞老义帝坟荒草木愁千古是非无处问夕阳西去水东流
　　洪州觧至长安初举纳省巻梦仙謡【缺二十八字】
　　玉殿大开从客入
　　金桃烂熟没人偷凤惊寳扇频翻翅龙惧【一作悮】金鞭不【一作忽】转头
　　忆仙謡【第二举】
　　白榆风防九天秋王母朝廻宴玉楼日月渐长双凤睡桑田欲变六鼇愁云翻箫管相随去星触旌幢各自流诗酒近来狂不得骑龙却忆上清游
　　纳省巻赠爲首刘象【第三举】
　　曾应大中天子举四朝风月鬓萧疎不随世祖重携劒却爲文皇再读书十载战尘销旧业满城春雨坏贫居一枝何事于君借仙桂年年幸有余【文皇谓太宗世祖谓昭宗以光武中兴比之也】
　　赠王定保【定保光化中及第吴子华侍郎以子妻之子华即世定保南游湖湘无北归意吴女假缁服自长安来谒白于马殷令引见于佛寺吴隔帘诮之】
　　仙桂曽攀第一枝薄游湘水阻佳期皋桥已失齐眉愿萧寺行逢落髪师废苑露寒兰寂寞丹山云断凤参差闻公已有平生约谢絶女萝依兔丝
　　结客少年场行
　　重义轻生一劒知白虹贯日报讐归片心惆怅清平世酒市无人问布衣
　　阳朔碧莲峰
　　陶潜彭泽五株柳潘岳河阳一县花两处争如阳朔好【一作县】碧莲峰里住人家
　　再过金陵
　　玉树歌终王气收鴈行髙送石城秋江山不管兴亡事一任斜阳伴客愁
　　都门送别
　　岸柳萧疎野荻秋都门行客莫回头一条灞水清如劒不爲离人割断愁
　　吊边人
　　杀声沈后野风悲汉月髙时望不归白骨已枯沙上草家人犹自寄寒衣
　　句
　　尺素隐清辉一毫分险阻【题画山水图】　金翅动身摩日月银河转浪洗乾坤【献马殷颂德五代史补】　须知手笔安排定不怕山河整顿难【献李昪山水图诗】　九衢冠盖暗争路四海千戈多异心【纪事】　地隈一水廵城转天约羣山附郭来【题法华寺零陵总记】　数家鱼网疎云外一岸残阳细雨中【湘江行】松攲晩影离坛草钟撼秋声入殿风【潘天锡同题古观　郡阁雅谈】压低吴楚遥涵水约破云霞独倚天【望庐山　野客丛谈】　半身落日离秦树一路平芜入楚烟【以下锦绣万花谷】　清占月中三峡水丽偷云外十洲春　幽鸟唤人穿竹去野猨寻果出云来














　　御定全唐诗巻七百四十三
　　钦定四库全书
　　御定全唐诗巻七百四十四
　　伍乔
　　伍乔庐江人南唐时举进士第一仕至考功员外郎诗一巻
　　僻居谢何明府见访
　　公退琴堂动逸怀闲披烟霭访微才马嘶穷巷蛙声息辙到衡门草色开风引柳花当坐起日将林影入庭来满斋尘土一牀藓多谢从容水饭回
　　冬日道中【一作冬日送人】
　　去去天涯无定期瘦童羸马共依依暮烟江口客来絶寒叶岭头【一作前】人住【一作往】稀带雪野风吹旅思入云山火照行衣钓台吟阁沧洲在应爲初心未得归
　　僻居酬友人
　　僻居虽【一作惟】爱近林泉幽径闲居【一作园】碧【一作任】藓连向竹掩扉随鹤息就溪安石学僧禅古琴带月音声亮【一作】
　　【正】山果经霜气味全多谢故交怜朴野隔云时复寄佳篇
　　游西山龙泉禅寺【一作院】
　　叠巘层峰坐可观枕门流水更潺湲【一作出云端】晓钟声彻洞溪逺夏木影笼轩槛寒幽径乍寻衣屦润古堂频宿梦魂安因嗟城郭营营事不得长游【一作游兹】空鬓残
　　宿山
　　一入仙山万虑寛夜深宁厌倚虚栏鹤和云影宿髙木人带月光登古坛芝术露浓溪坞白薜萝风起殿廊寒更陪羽客论真理不觉初钟叩晓残
　　游西禅
　　逺岫当轩列翠光髙僧一衲万縁忘碧松影里地长润白藕花中水亦香云自雨前生净石鹤于钟后宿长【一作尘】廊游人恋此吟终日盛暑楼台早有凉
　　寄史处士
　　长羡闲居一水湄吟情髙古有谁知石楼待月横琴乆渔浦经风下钓迟僻坞【一作幽圃】落花多掩径旧山残烧几侵篱松门别后无消息早晩重应蹑屐随【一作重爲清话期】
　　僻居秋思寄友人【一作故友】
　　门巷秋归更寂寥雨余闲砌委兰苗梦回月夜虫吟壁病起茅斋药满瓢泽国旧游关逺思竹林前防负佳招身名未立犹辛苦何许流年晩鬓凋【一作焦】
　　寄落星史虚白处士
　　白云峰下古溪头曾与提壶烂漫游登阁共看彭蠡水围炉相忆杜陵秋棊元不厌通髙品【一作通宵算】句妙多容隔岁酬别后相思时一望暮山空碧水空流
　　九江旅夜寄山中故人
　　弱栁风髙逺漏沈坐来难便息愁吟江城雪尽寒犹在客舎灯孤夜正深尘土积年粘旅服关山无处寄归心此时遥羡闲眠侣静掩云扉卧【一作向】一林
　　闻杜牧赴阙
　　旧隐匡庐一草堂今闻携策谒吾皇峡云难巻从龙势古劒终腾出土光开翅定期归碧落濯缨宁肯问沧浪他时得意交知仰莫忘裁诗寄钓乡
　　题西林寺水阁
　　竹翠苔花绕槛浓此亭幽致讵曾逢水分林下清泠派山峙云间峭峻峰怪石夜光寒射烛老杉秋韵冷和钟不知来往留题客谁约重寻莲社踪
　　林居喜崔三博逺至
　　几日区区在远程晩烟林径喜相迎姿容虽有尘中色巾屦犹多岳上清野石静排爲坐榻溪茶深煮当飞觥留连话与方经宿又欲携书别我行
　　观华夷图
　　别手应难及此精须知攒簇自心灵始于毫末分诸国渐见图中列四溟关路欲伸通楚势蜀山俄耸入秦青笔端尽现寰区事堪把长悬在户庭
　　庐山书堂送祝秀才还乡
　　束书辞我下重巅相送同临楚防邉归思几随千里水离情空寄一枝蝉园林到日酒初熟庭户开时月正圆莫使蹉跎恋踈野男儿酬志在当年
　　暮冬送何秀才毘陵
　　疋马嘶风去思长素琴孤劒称戎装路涂多是过残岁杯酒无辞到醉乡云傍水村凝冷片雪连山驿积寒光毘陵城下饶嘉景回日新诗应满堂
　　龙潭张道者
　　碧洞幽岩独息心时人何路得相寻养生不説凭诸药适意惟闻在一琴石径扫稀山藓合竹轩开晩野云深他年功就期飞去应笑吾徒多苦吟
　　晩秋同何秀才溪上
　　闲步秋光思杳然荷藜因共过林烟期收野药寻幽路欲采溪菱上小船云吐晩隂藏霁岫栁含余霭咽残蝉倒尊尽日忘归处山磬数声敲暝天
　　送江少府授延陵后寄
　　五老云中勤学者遇时能不困风尘束书西上谒明主捧檄南归慰老亲别馆友朋留醉乆去程烟月入吟新莫因官小慵之任自古鸾栖有异人
　　观山水障子
　　功绩精妍世少伦图时应倍用心神不知草木承何异但见江山长带春云势似离巗底石浪花如动防邉苹更疑独泛渔舟者便是其中旧隐人
　　寄张学士洎
　　不知何处好消忧公退携壶即上楼职事乆参侯伯幕梦魂长绕帝王州黄山向晚盈轩翠黟水含春绕槛流遥想玉堂多暇日花时谁伴出城游
　　句
　　积霭沈诸壑微阳在半峰【省试霁后望钟山】



　　御定全唐诗巻七百四十四
　　钦定四库全书
　　御定全唐诗巻七百四十五
　　陈陶
　　陈陶字嵩伯岭南【一云鄱阳一云剑浦】人大中时游学长安南唐升元中隐洪州西山后不知所终诗十卷今编爲二卷
　　塞下曲
　　边头能走马猨臂李将军射虎羣胡伏开弓絶塞闻海山谙向背攻守别风云只爲坑降罪轻车未转勲望湖关下战杂虏防全师鸟啄豺狼将沙埋日月旗牛羊奔赤狄部落散燕耆都防凌晨【一作临城】出铭功瘗死尸
</div>
    <div class="pagination">
<a href="御定全唐诗_page910.html">上一页</a><span>...</span><a href="御定全唐诗_page906.html">906</a><a href="御定全唐诗_page907.html">907</a><a href="御定全唐诗_page908.html">908</a><a href="御定全唐诗_page909.html">909</a><a href="御定全唐诗_page910.html">910</a><span class="current-page">911</span><a href="御定全唐诗_page912.html">912</a><a href="御定全唐诗_page913.html">913</a><a href="御定全唐诗_page914.html">914</a><a href="御定全唐诗_page915.html">915</a><a href="御定全唐诗_page916.html">916</a><span>...</span><a href="御定全唐诗_page912.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
