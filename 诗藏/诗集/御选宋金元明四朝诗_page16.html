<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 16 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 16 页/共 1044 页</h1>
    <div class="content">　　淳熙四年二月既望静江守臣张某奉诏劝农于郊乃作熙熙阳春之诗二十四章章四句以示父老俾告于其乡之人而歌之
　　熙熙阳春既发既舒翼翼南亩是展是图
　　嗟尔农夫各敬乃事往利尔器诫尔妇子
　　惟生在勤勤则及时惟时之趋时不尔违
　　祁祁甘雨膏我下土习习谷风和泽乃普
　　往即尔耕惟力之深往莳尔苖勿倦其耘
　　于日于夕自遂自达尔心勿忘彼生孰遏
　　惟天之心矜我下民民不违天使尔有成
　　既穟既实既坚既好尔获既周先养尔老
　　保尔家室抚尔幼穉既迄有年复思嗣嵗
　　嗟尔父老其训其诫俾务于本惟土物爱
　　不念其本则越其思所思既越害斯百罹
　　嗟尔父老其告其喻尔之有生君实覆汝
　　尊君亲上其笃勿忘小心畏忌率于宪章
　　嗟尔父老教之孝悌孰无父母与其同气
　　友于尔心孰无爱敬即是而推乌往不顺
　　嗟尔父母勿替谆谆其未率从警厉其身
　　告以祸患其使知惧无俾蹉跌以陷罪罟
　　惟国之法煌煌其垂使尔知避岂欲尔施
　　尔或自陷予疚予恫曷使予怀寘于尔衷
　　于赫圣主敷徳流泽布宣弗厪时予之责
　　咨尔父老助予念兹岂予之助报国自宜
　　粤以今日劝相于郊乃作此诗以懋尔劳
　　咨尔父老尚演厥义其讽其歌于乡于里
　　俾一其心服我训言击鼓坎坎自古有年
　　陈造
　　次程帅劝农和陶诗韵【并序】
　　房民种艺简率水旱丰歉一委之天人力不至且不知用水车土皆桑柘地而蚕事尤卤莽因帅劝农和陶诗次韵呈帅且示其民之不甚愚惰者
　　我官于房庸念房民是腹枵然惟贮一眞服事告工以成以因雄也言之参天以人
　　燥之润之是有黍稷天不竟刈物岂自植系人之力温饱稼穑惟蚕而衣如稼而食
　　盍槌于家盍桑于陆饲眠后先如族昭穆爰缲爰织如寇之逐悠悠玩日迄莫归宿
　　孰溉不车曽不计久孰视槁干徒用播耦吴丰楚约谁非朕亩穗斯茧斯均措厥手
　　彼多其储汝则易匮效劳计工宁终不冀蹀躞十驾与骥一至枵中赤立吾代尔愧
　　吏职民忧无庸汝鄙农以济学繄吾素履岂曰多言率遵前轨教诏顺从庶或兼美
　　程帅和陶二诗见忆次韵
　　我瞻西郊云停不雨鸡栖乱山十舍千阻一书缄春尉厉存抚望之或违搔首企伫
　　停云酾之蜚雨蒙蒙啓筒有获如渴吸江孤月河汉轻飔牖窗忆侍诲色杖屦后从
　　盱衡推予褒衮俪荣靡怀不倾靡言不情防晤良难歘然西征孰谓愁斛无自而生
　　竹萌触雪粟花绮柯风日山城未春已和命驾取涂计日不多官曹简书公其谓何
　　叶茵
　　别可山
　　松江之左可渔可农古树阴阴碧波溶溶子契予好携家而从载笑载语乃棹轻篷冥访前脩天随室迩中心孔嘉爰居爰止有薫自南景物清美槐柳于前烦歊潜弭吾有旨酒与子酌之既醉且舞且歌而诗陶然乐只厥情怡怡一日舍去岂不念兹客怀先秋兴言欲别屡止屡辞行计已决送子于舟期我乎雪敬哉前迈于时炎热惆怅若失延伫长津复面犹賖奈何夕晨岂无他友白首如新念子实繁融融天真北山有梅南山有云下有猿鹤中有隠君千里命驾余敢不厪乃志必获载歌斯文
　　叶适
　　题人扇
　　外徳欲晦面目自蔽内徳欲耀肝胆毕照二法相除我则有余穆如清风用之不穷
　　林希逸
　　题江贯道山水
　　逺山丛丛逺树蒙蒙咫尺万里江行其中短长何岸高低何峰彼坻彼峙彼瀑彼洪晴岚乍豁烟霭葱茏或断或续且淡且浓尔崒奚寺尔盘奚宫或垣阴翳或梁嵌空有吠者尨有樵者翁危樯落碇短棹掀篷往来异趣寂动殊容幕翠其庭岂非卢鸿略彴而渡岂非龟蒙昔我经行云山万重若淮南北与江西东亦蓑而雨亦帽而风乃今追惟梦境相从及此开卷恍然昔同谁居作者造化论功淹总其裔熙成是宗声闻九陛既召而终谓彼树白谶其身穷其然岂然讯之天公此名穹壤畴曰不逢
　　邵桂子
　　疏屋诗为曹云西作
　　草菜可食总名曰疏品题有圃树艺有书衡从町畦周绕屋庐缭以樊垣经以浜渠晨出抱瓮夕归荷锄有蔓必薅有蝗必驱风披雨沐日烜露濡穉甲怒生嘉苖蔚敷芥姜杞菊韭薤蒜葫薇蕨藜藿瓜瓞匏瓠楮鸡桑鵞箨龙椶鱼马齿鹿角防尾虎须薯蓣蔓菁杜蘅蘼芜茵陈莪萝芄兰茹藘赤苋银茄翠荇墨菰酸浆辣□甘荠苦荼庖人调胹园丁拮据锜釜鬵煠筐筥贮储椒橙内交□醢効劬以芼以湘可茹可葅维昔尼父瓜祭齐如饮水曲肱其乐只且召南苹藻韩奕笋蒲知味羡黄咬根叹胡葵蓼饫颙葱韭厌徐火芋明瓉山菌接舆庾郎三种石生一盂刘叅玉版苏传冰壶巢字元修鲋姓豆卢菘羔抱孙蹲鸱将雏丝滑露葵练浄土酥野荠馄饨水苔脯膴饼炊菠薐鲊酿苞芦胡麻饙馏罂粟醍醐萍虀西晋莼羮东吴芹撷泥坊藤采丰湖沼沚有繁江汉有蒌冈有常枲洲有接余鴈门天花黄河蘑菇大宛苜蓿太华芙蕖环滁野蔌盘谷山茹地饶所产天茁此徒菲葑是采口腹以娱落英未莎初篁未箊霜根旋挑露叶半舒烹泉石鼎养火地垆色炫匕箸香浮柈杅气含土膏味逾天防肥生华池响鸣辅车商顔饥解文园渴苏前招麴生后引酪奴馔非羶荤饷非苞苴园无羊踏壤有防余彼哉肉食俎列豢刍心炙椎牛项脔割猪春羔秋麛冬鱻夏朐猩唇豹胎麋臡蟹胥缁裠解鼋银丝脍鲈羊尾截肪锦袄脱肤山殽雉兔泽羞鴈鳬北馔潼酪南烹鼃蜍嗜防则鸱甘带则蛆廼笑郑老烂蒸瓠乃笑坡翁梦餐鸡苏属厌饕餮饱死侏儒语以疏味能知否乎予雅嗜之日不可无乃顔兹屋羞供是须宁疏而癯毋肉而腴易牙司味敢告膳夫
　　钱仲鼎
　　题赵鸥波高士图
　　在昔洛阳雪深丈余士也高卧来令尹车今年吴淞雪复何如积素一色鸥鹭有无之子江臯修亭是居有琴有书有酒有鱼赏静独眺聊以自娱挹落清风凛凛起予此景此图再卷再舒
　　文天祥
　　赠刘矮跛相士
　　链石为形铿金为音世方好圆痴守方心阴阳絪緼人一气质善恶之微证于声色意所欲发虽吾不知彼美子刘洞其先几肮脏难合今世道病如子所言生禀已定戅夫勇士往往一偏以视妾妇岂不犹贤洪范得三二曰刚克防其归其好是正直学问功夫气质用微汝能观形安知其余子术已定吾情已成子执子术吾安吾情
　　赠杨樵隠应炎谈命
　　莘郊一介尧舜君民薇山二难百世忠清富春钓叟涕洟云台终南遯士仕宦梯媒是数公者俱以隠名木石一迹霄渊异情九华山人卖樵江湖请算世间几种樵夫
　　题朱霆甫诗集
　　英英白云在涧之濆彼美人兮其徳孔纯
　　英英白云在涧之阿彼美人兮其思孔多
　　白云英英涧水泱泱彼美人兮硕大且昌








　　御选宋诗卷三
　　钦定四库全书
　　御选宋诗巻四
　　乐府歌行一
　　徐铉
　　柳枝辞十二首
　　把酒凭君唱柳枝也从丝管遽相随逢春只合朝朝醉记取秋风叶落时
　　南园日暮起春风吹散杨花雪满空不惜杨花飞未得愁君老尽脸边红
　　陌上朱门柳映花帘钩半卷緑阴斜凭郎暂驻青骢马此是钱塘小小家
　　夹岸朱顔柳映楼緑波平幔带花流歌声不出长条宻忽地风囘见防舟
　　老大逢春总恨春緑杨阴里最愁人旧游一别无因见嫩叶如睂处处新
　　蒙蒙堤岸柳含烟疑是阳和二月天醉里不知时节改
　　漫随儿女打秋千
　　水阁春来乍减寒晓妆初罢倚阑干长条乱拂春波动不许佳人照影防
　　柳岸烟昏醉里归不知深处有芳菲重来已见花飘尽惟有黄莺啭树飞
　　此去仙源不是遥垂杨深处有朱桥共君同过朱桥去密映垂杨聴洞箫
　　暂别扬州十度春不知光景属何人一帆归客千条柳肠断东风杨子津
　　仙乐春来按舞腰清声偏似傍娇娆应縁鸎舌多情赖长向双成説翠条
　　凤笙临槛不能吹舞袖当筵亦自疑唯有美人多意绪解衣芳态画双睂
　　柳枝词十首【座中应制】
　　金马词臣赋小诗梨园弟子唱新词君恩还似东风意先入灵和蜀柳枝
　　百草千花共待春緑扬顔色最惊人天边雨露年年在上苑芳华嵗嵗新
　　长爱龙池二月时防金线弄春姿假饶叶落空枝后更有梨园笛里吹
　　緑水成文柳带摇东风初到不鸣条龙舟欲过偏留恋万缕轻丝拂御桥
　　百尺长条涴麴尘诗题不尽画难真凭君折向人间种还似君恩处处春
　　风暖云开晩照明翠条深映鳯凰城人间欲识灵和态聴取新诗玉管声
　　醉折垂阳唱柳枝金城三月走金羁年年为爱新条好不学苍华也是丝
　　新春花柳竞芳姿偏爱垂杨拂地枝天子徧教词客赋宫中要唱洞箫词
　　凝碧池头蘸翠涟鳯凰楼畔簇晴烟新诗欲咏知难咏説与双城入管弦
</div>
    <div class="pagination">
<a href="御选宋金元明四朝诗_page15.html">上一页</a><span>...</span><a href="御选宋金元明四朝诗_page11.html">11</a><a href="御选宋金元明四朝诗_page12.html">12</a><a href="御选宋金元明四朝诗_page13.html">13</a><a href="御选宋金元明四朝诗_page14.html">14</a><a href="御选宋金元明四朝诗_page15.html">15</a><span class="current-page">16</span><a href="御选宋金元明四朝诗_page17.html">17</a><a href="御选宋金元明四朝诗_page18.html">18</a><a href="御选宋金元明四朝诗_page19.html">19</a><a href="御选宋金元明四朝诗_page20.html">20</a><a href="御选宋金元明四朝诗_page21.html">21</a><span>...</span><a href="御选宋金元明四朝诗_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
