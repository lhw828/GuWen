<!DOCTYPE html>
<html>
<head>
    <meta charset="UTF-8">
    <title>晚晴簃诗汇 - 第 601 页/共 633 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚晴簃诗汇 - 第 601 页/共 633 页</h1>
    <div class="content">　　舟行阻风雨杂书所见寄叔俊四妹寿州
　　惊涛卷长空，气势来东北。密雨抛散珠，油云张重幕。琴书颇繁重，汊港复幽僻。草深蚊蚋骄，潮急鱼蝦掷。回波迟双棹，暝我欺行客。嗟我尘世劳，言念保身哲。遥睇景转韬，养静神逾寂。指点来时路，迷茫芦花白。
　　冬夜玩月偶见南园梅花微绽与外子尊酒赋此
　　鸳瓦粼粼霜似雪，池冰坚结琉璃碧。巢枝宿鸟冻无声，一轮寒月东方出。冰壶月曜澄清华，泬寥天气迷寒鸦。众卉纷纷争摇落，惟有梅萼霜中花。铁骨冰肤呈綦缟，苔阶叶落愁慵扫。冷香菲菲暗袭予，心迹双清同怀抱。春风二月随南征，梅花如雪扑帘旌。椒陵小住将一载，赢得风霜两袖清。金貂换得梨花春，寒梅香里倾千尊。醉后谈诗诗愈巧，披衣起舞挹星辰。玉堂夜静月逾皎，碧天如磨青无云。不如且向酒中住，与月为友花为邻。高谈久坐灯花灺，墙外传来数声柝。霜气浸空月欲斜，诗魂冷共梅花宿。
　　夏末秋初炎蒸未退病起无聊作此以示诸子
　　病起苦炎熇，郁纡意不適。乘晓临前轩，冷冷蕉露滴。苔藓缘阶绿，败叶扫还积。昨夜西风来，吹梦落天末。眷念宦游子，天涯互相隔。章江波溶溶，蜀山青突屼。长歌《行路难》，栈道历冰雪。儿行万里遥，母心随征辙。愿儿志四方，云程奋六翮。仲子依帝都，圣恩美嘉节。弱冠金闺彦，辞亲远行役。护辇去复回，衣<黑宛>边尘迹。愿儿俪璠玙，匡君并辅国。愿儿如阳春，随时布德泽。霭霭出岫云，曈曈浴海日。勉哉为霖雨，努力同修德。
　　曾彦
　　曾彦，字季硕，华阳人。太仆卿咏女，汉州光绪甲午进士、改庶吉士、大荔知县张祥龄室。有《桐凤集》、《虔共室遗集》。
　　郊居新筑溪流夹园乔木嘤鸣杂花春发
　　结构南山阳，嘉木绕原隰。况复值初春，万物皆芳泽。园柳发青柯。山桃含丹实，好鸟扬欢声。幽禽展丰翼，虽无华京盛，足以肆怡怿。君子既高蹈，诸姬亦乐职。载理欢相迎，敦义怨易释。既感朱绿施，能不自彫饰。
　　观潮雨
　　曾飔抟朝雨，清泠天半来。始集璿铺蕙，末涤玉阶苔。纷糅如累霭，漉奕似纤埃。夙兴振容仪，重闺扃未开。恬然绝尘虑，感古忽增哀。戢羽思云举，奋鳞虑波颓。进退难专志，素丝戚中怀。从欲讵能极，终蹈箕山隈。
　　游南池作
　　秋日县清郊，寒蝉改故音。展怀游广园，凄恻发微吟。池蕖陨清波，丛菊媚高岑。览枯惜嘉卉，睹茂悼残林。郁与陶俱集，怜共爱相寻。兴衰各应节，讵解起悲歆。嗟彼穷达士，胡为劳素心。
　　秋夜月怀叔俊四姊
　　秋月流光薄，凄凄上阶苔。阶苔故人迹，一一存我怀。音容渺不见，情思应往来。情思长相接，无庸动息偕。伊余素修达，讵为岁寒摧。养疴忘悲悰，寡欲鲜违乖。况乃侍君子，礼仪良不亏。愿言寄赏心，战胜靡所哀。
　　泛湖登南山瞻眺
　　朝发南山阳，夕息北江湄。舍舟登高隰，辍策步郊岐。曾岩既明媚，曲氾亦涟漪。俯聆虚壑籁，仰睇崇冈枝。清泉潄积石，珍木列平陂。高下竟何辨，丰茂皆欢怡。幽兰发素采，丛桂含丹姿。鲜鳞萃芳沚，好鸟逐轻飔。鉴彼富春物，眷恋感予思。岂惜违君子，但伤莫我知。操持信难固，孤游良可悲。
　　咏怀
　　独坐苦无悰，摄衣登高台。曾飙从东发，凄怆入我怀。遥聆丛悲积，远瞩百忧来。慅慅枯桑折，恻恻孤鸿飞。寻欢弥起思，为乐更增哀。安得驾云螭，逍遥游蓬莱。不辞道路远，但伤莫与偕。谁怜西颓日，复值野风吹。
　　答兄旭初定襄
　　凤凰翔高冈，众雏相追随。一雏羽毛弱，不得与之俱。号泣堕沙渚，索侣鸣声悲。岂不恋骨肉，奈何雨雪霏。行行一反顾，飞飞复迟回。恻恻入云汉，凄凄竟孤遗。饥乌绕我啼，缯纹向我垂。徬徨失所依，空巢独自归。讬身高梧中，常得露华滋。饥不食粱稻，渴不饮江湄。韬精复潜声，鹰鹯不我疑。荏苒畜道义，六翮先光辉。当待风云会，奋翅同来仪。
　　从子馥还汉州作
　　从君还旧邦，仲春善游適。繁英缀柯条，芳草被阡陌。华日动通津，轻飙荡丰麦。华宗申笃好，耆艾叙畴昔。芳醪勤酬献，嘉肴充瑶席。达人隆德辉，夫子继宏绩。高情属华岳，抗志蹈云霓。天姿美无度，茂德难匹敌。明哲自有经，贤达岂今识。嗟余菲薄质，茑萝翳松柏。永得亲光仪，偶怀共芳洁。
　　答子馥
　　达人贵无忧，智者多玩世。忘形与物齐，损益焉足计。当荣不骄矜，处苦岂忧惧。盛衰固表里，否泰信崇替。草木有荣枯，取怨朔风厉。日月有明晦，敢怨浮云蔽。讬身宇宙中，霜露皆恩惠。神宁礼自舒，欲止欢来遇。翱翔游太清，逍遥度年岁。偕时进德业，崇礼期昌世。感君笃道义，努力自勖励。
　　滞雨不发隔舟贻易玉俞
　　谁云相离远，咫尺江波中。音容旷不达，所讬心与胸。心胸既默感，渐别亦愁充。矧乃过三朝，何如九秋终。理棹朝夕欢，系缆复分踪。嘤嘤鸣思鸟，翩翩飞别鸿。春雨润兰皋，轻烟媚远峰。缠绵怀茂德，寤寐忆仪容。岂无偕游览，温仁诚可从。今彼性惋恋，兹情应与同。
　　苏州七夕同子馥泛湖
　　客情眷佳节，理棹泛江阴。遥波澄夕霁，霞彩媚枫林。城阙霭暮光，长烟引岖嵚。芳甸散兰息，高树噪栖禽。皦皦河汉辉，脉脉双星临。眷恋隔年思，嬿婉今夕心。泠泠仙风过，时闻清吹音。曾楼设华宴，皎月堕芳斟。明镫粲飞阁，列坐理瑶琴。纤纤素手弹，凄凄《白头吟》。繁华当此夜，欢乐轻千金。如何穷达士，独抱忧思深。即事感我怀，慨然念古今。悟彼山阿人，玄默诚可钦。
　　吴趋行
　　惊飙薄丰林，夙夕成枯枝。百草芳初兴，鶗鴂胡不迟。哲人期佐世，愚者亦深思。婉恋辞乡邑，翱翔吴江湄。山川何温媚，名都信威仪。层台通天汉，飞宇贯云霓。峨峨阊门开，蔼蔼軿奸驰。朱轮王侯女，翠盖尚书妻。夭冶倡家子，联翩游侠儿。百两嵌宝钏，千金缀珠衣。清浊不异源，贵贱同一涯。踟蹰大道傍，邂逅通言辞。入门不相识，列坐传金卮。清歌共酬唱，和好无偏私。夫婿居上头，顾盼矜妍姿。日午眠重闺，深宵宴曲池。华镫蔽星月，薰香烧兰芝。哀哉莱氏偶，躬耕蒙山基。蒿蓬结为室，藜藿持作糜。靡靡《黍离》叹，绵绵《葛{艹畾}》悲。王风化难周，人情多乖违。圣心岂不怀，此邦非吾资。潜龙有时升，雄性谁能移。
　　杨花篇
　　阳春三月清明天，杨柳千条拂玉关。玉关送别多凄苦，况复杨花飞无数。飘泊初辞连理枝，缠绵复上相思树。笙歌暖响风日低，烟草迷离骢马嘶。扶荔宫中莺燕少，披香殿里鹧鸪飞。游丝有意欲牵住，蛱蝶多情还自随。可怜游丝空萦绕，可怜蛱蝶空颠倒。随风吹入华清池，化作浮萍覆鸳鸟。
　　玉阶
　　玉阶消积雪，娟娟泻琼液。春风昨更寒，为感江南客。檐前辛荑花，高枝已争发。鲜姿复先荣，妸娜诚可悦。但恐微芳蓑，飙风不汝惜。
　　通州舟次
　　姑苏城边春早来，清溪处处春花开。北风海外变萧瑟，黄尘漠漠驱春回。枯木无枝堆残雪，白鸥沙际苍茫立。颓阳敛敛下西山，船头伫立愁将夕。横风吹波舟行艰，舟人辛苦生烦冤。
　　舟中即景
　　帆影入苍翠，霞光散碧霄。平沙人唤渡，高树鸟争条。古堠消残雪，寒风生暮潮。客情容易倦，莫负月明宵。
　　春风吹客思，高咏满山川。落日疏森木，孤帆贴暮天。潮平鸥梦稳，江静月光圆。漫说征途苦，深宵未忍眠。
　　喜弟至
　　闻说辽西去，相逢念已灰。孰知天意厚，不使我心摧。欢似从君至，愁当为尔裁。惊看嗟老病，感恸且衔杯。
　　飘泊诚堪叹，飞蓬离本根。艰危辞故邑，高逸隐吴门。闻说芳兰地，都令野草繁。何时赋归去，同醉少陵园。
　　细雨檐花落，华堂笑语融。飞觞春酒绿，分韵锦笺红。各述平生志，相怜离别衷。此心非旧日，愁损不玲珑。
　　自尔归来日，秋天景似春。檐花垂绣户，明月堕华茵。鲜洁红鳞脍，香茸碧涧莼。酒阑谈旧事，一字一悲辛。
　　前有一樽酒行寄慰子馥
　　前有樽酒休叹息，请君展眉听余说。自古贤豪多坎坷，济清河浊今谁识。君不见相如涤器临邛道，不遇良时亦潦倒。祇图一割愧铅刀，敢云朝野知音少。又不闻，富贵尊荣悲患多，惟有贫贱可无他。怀忧一国甘一肉，何如陌上耕桑麻。空持科第称奇才，纵使成名亦可哀。荆榛得地比松柏，蕙兰不采同蒿莱。莫言闺中无意气，蓬门投畚惊车骑。琉璃共酌且高歌，书剑苍茫动天地。停杯惆怅缄此辞，玉阶凉月萦相思。儒生得失等閒事，徙倚微吟风雨诗。
　　赠蜀章三弟
　　芳草嘤嘤脊鸰语，念我与尔隔重屿。便风传缄慰相思，为问才华今几许？三郎少小心独雄，红颜如玉气如龙。盘马弯弓射明月，修眉朗朗临春风。东邻父老笑相指，云是当今天庙器。骅骝不愧称神驹，英年果遂青云志。忆昔兰闺依慈亲，文歌琴酒围锦茵。当时欢乐不自足，宁知一日西南分。西南东北长怀忆，庭闱眷念谁遑息。男儿有志继先贤，女子无非勤酒食。人生得意能几回，醇醪但醉休停杯。莫向风尘叹萧瑟，好凭经术骋奇才。
　　立秋登楼观雨
　　高阁沧浪侧，轩窗四面开。晚风吹涧水，空翠结庭槐。飞鸟归林急，苍云带雨来。碧梧一叶落，凉意满莓苔。
　　旅客漫愁思，何堪节候催。景从林际散，秋自雨中来。远树轻烟合，遥山夕瘴开。野鸦归已尽，一鹤独徘徊。
　　严蘅
　　严蘅，字端卿，仁和人。钱塘陈元禄室。有《嫩想盦残稿》。
　　侍子纤姑游葛岭小憩富春山馆
　　画船斜倚画桥西，结伴寻幽手共携。小港绿摇春水乱，断碑红出野花低。赏心旧梦邀莺语，脱手新诗待燕赍。閒拔玉钗横槛畔，他时珍重记留题。
　　题画
　　远山凝翠柳毵毵，小阁分明镜里嵌。三十六陂春水绿，不知何处是归帆。
　　连理梧桐馆夜坐
　　风露中宵冷，莓苔小院清。花魂扶月上，虫语叫秋生。身倦便湘簟，鬟低亸玉筝。碧天诗思远，情话欲初更。
　　赠春声阁主
　　乾坤清气自嶙峋，侥幸金闺窈窕身。颇有苍生歌哭想，被人错唤作诗人。
　　七夕和春声阁韵
　　秋河如画碧迢迢，香冷云屏梦寂寥。花影低垂帘不卷，人閒天上可怜宵。
　　春声阁主集西洲曲云海水摇空绿莲心彻底红绣山明经属朱宝瑛夫人隶书寄自山左戏题断句
　　玉腕拈毫迥出尘，兰闺韵剧清新。陈琳毕竟输朱淑，不绣才人绣美人。
　　苏隄春泛
　　湖波窈窕镜中天，画楫横飞去似仙。两岸绿杨人不见，晓莺啼破一湖烟。
　　皋园即事
　　湘波无语昼愔愔，倦梦如烟不可寻。奇石瘦於名士骨，落花红过美人心。隔帘燕影低窥镜，润槛苔痕远上琴。不是伤春情绪懒，年时多病到而今。
　　孙芳祖
　　孙芳祖，字心兰，号越畹，会稽人。知府道乾女，山阴光绪己卯举人、知县秦德埏聘室。有《小螺盦诗词》。
　　莲房
　　人爱榴房红，侬爱莲房绿。翾风作房老，绿珠胜红玉。
　　晓起
　　嫩凉如水沁吟床，未拟开奁洗晓妆。清露满阶收粉豆，玉簪花畔剂秋香。
　　偶成
　　春深风絮扑帘衣，才爇银炉篆影低。为写金经刚试手，绿阴一院画眉啼。
　　仲昭家薇花红出墙外
　　听得诗声隔绛纱，一双燕子巧藏花。玲珑莫搦胭脂雪，但倩仙人鸟爪爬。
　　缪宝娟
　　缪宝娟，字珊如，常熟人。吴县光绪癸未进士、改庶吉士、历官直隶候补道李振鹏室。有《倦绣吟草》。
　　春柳
　　杨柳丝丝一望齐，和烟和月拂长隄。画楼雨细眉痕浅，绮陌风轻舞影低。金缕翦成穿紫燕，绿阴织就啭黄鹂。那堪临别阳关道，攀折年年送马蹄。
　　怀贞如姊
　　妆台眠食近何如，走笔殷勤问起居。秦岭云高孤一雁，卫河水阔滞双鱼。凭栏已是花开后，卷幔刚逢月上初。此际相思千里共，几番西望倍踌躇。
　　春日
　　千条杨柳拂檐低，十二湘帘卷未齐。深院无人春寂寂，碧桃枝上一莺啼。
　　柳荑
　　浅映眉如敛，浓拖眼欲迷。行人休便折，留覆短长隄。
　　送春
　　园林无力护芳菲，红渐萧疏绿渐肥。蝴蝶不知春已去，殷勤犹傍落花飞。
　　雨后残香何处来，飞花成阵飐苍苔。莺儿并坐枝头唤，底事东风竟不回。
　　伊署小园
　　森森修竹夏生寒，新插花枝界画栏。行到绿阴最深处，双鬟閒弄钓鱼竿。
　　秋夜偶成
　　满天霜气扑帘旌，秋逼人来夜更清。几点残星横汉澹，数竿疏竹拂窗经。空庭落叶因风走，老树栖鸦见月惊。何处碪声敲转急，梦阑听去倍分明。
　　归宁伊川道中作
　　向晓入幽谷，千岩秋气清。断崖飞瀑布，碎石咽滩声。地僻人难到，山深鸟自鸣。崎岖三十里，一角露层城。
</div>
    <div class="pagination">
<a href="晚晴簃诗汇_page600.html">上一页</a><span>...</span><a href="晚晴簃诗汇_page596.html">596</a><a href="晚晴簃诗汇_page597.html">597</a><a href="晚晴簃诗汇_page598.html">598</a><a href="晚晴簃诗汇_page599.html">599</a><a href="晚晴簃诗汇_page600.html">600</a><span class="current-page">601</span><a href="晚晴簃诗汇_page602.html">602</a><a href="晚晴簃诗汇_page603.html">603</a><a href="晚晴簃诗汇_page604.html">604</a><a href="晚晴簃诗汇_page605.html">605</a><a href="晚晴簃诗汇_page606.html">606</a><span>...</span><a href="晚晴簃诗汇_page602.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
