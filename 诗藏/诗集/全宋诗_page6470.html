<!DOCTYPE html>
<html>
<head>
    <meta charset="UTF-8">
    <title>全宋诗 - 第 6470 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6470 页/共 11672 页</h1>
    <div class="content">释印肃　金刚随机无尽颂　庄严净土分第十
    非身大莫寻，日落隔天阴。
    露柱侵云汉，井是丈三深。

释印肃　金刚随机无尽颂　庄严净土分第十
    山云昨夜雨，檐头滴滴举。
    寒山拾得知，双双为伴侣。

释印肃　金刚随机无尽颂　庄严净土分第十
    溪山晓来深，片光万物新。
    相识满天下，知心能几人。

释印肃　金刚随机无尽颂　尊重正教分第十二
    正教堪尊重，一法共不共。
    十八不共时，灭却南柯梦。

释印肃　金刚随机无尽颂　尊重正教分第十二
    人天幸指迷，初机但受持。
    庵园无滴漏，天晓始方知。

释印肃　金刚随机无尽颂　尊重正教分第十二
    修罗皆供养，天人咸戴仰。
    不离此经中，念念来还往。

释印肃　金刚随机无尽颂　尊重正教分第十二
    塔庙比摩尼，觉了不修持。
    身中真舍利，只恐自狐疑。

释印肃　金刚随机无尽颂　尊重正教分第十二
    随说功尤博，何况精心觉。
    □□无学人，即是大圆觉。

释印肃　金刚随机无尽颂　尊重正教分第十二
    能持行不低，天龙守护伊。
    中涂生告别，拔苦与耕犁。

释印肃　金刚随机无尽颂　尊重正教分第十二
    龙宫盈海藏，金口亲宣唱。
    字字不违贤，个中绝名相。

释印肃　金刚随机无尽颂　尊重正教分第十二
    但是此筌蹄，少室老狐痴。
    九年面壁守，梁王不透机。

释印肃　开钟示众法语
    总中有别异中同，成坏非干这一钟。
    收拾油铛并火{左金右敖}，圆溶法器難盲聋。

释印肃　李光远宅籴米
    堪笑南泉老古锥，住山情况了无依。
    解使木人来买米，和光风月正先知。
    奇奇，柳眼桃腮总是机。
    寸草不生千万里，出门春色供依依。
    痴痴，三千不惜换骊珠。
    若问普庵来意处，光明遍匝体如如。

释印肃　李总干遗诗十四句师於一句之下加颂七句
    僧家起大屋，枉费他金谷。
    不是明眼人，真如大地狱。
    黄叶止孩啼，只要免啼哭。
    不犯一滴酒，不动一片肉。

释印肃　李总干遗诗十四句师於一句之下加颂七句
    檐栋如翚飞，世间那得知。
    不是风旛动，如如应好机。
    青青是翠竹，孤云无性驰。
    头头垂示处，子细好明知。

释印肃　李总干遗诗十四句师於一句之下加颂七句
    殿堂何所有，梦幻非坚久。
    竹木从何来，个个人空手。
    石人解采画，木女添灯油。
    此事谁得知，真实泥牛吼。

释印肃　李总干遗诗十四句师於一句之下加颂七句
    塑个泥佛儿，肚裹藏深机。
    聚沙为佛塔，犹尚获菩提。
    父见诸子劣，且教令读书。
    一日成名后，天下总皆知。

释印肃　李总干遗诗十四句师於一句之下加颂七句
    朝朝去礼拜，谁识丹霞在。
    打倒木佛烧，院主反招罪。
    得相而无相，参方会不会。
    如来非大身，老卢快踏碓。

释印肃　李总干遗诗十四句师於一句之下加颂七句
    便道福相随，生末果未迟。
    力尽简还坠，来生不如意。
    假施满七宝，不如发真归。
    布施有为者，观来真自迷。

释印肃　李总干遗诗十四句师於一句之下加颂七句
    问他怎如此，日轮正当午。
    鼻孔廓辽天，我道无门户。
    唯佛与佛知，有为无作做。
    若问如何道，瞪目不相顾。

释印肃　李总干遗诗十四句师於一句之下加颂七句
    我要警昏迷，迷人愈见疾。
</div>
    <div class="pagination">
<a href="全宋诗_page6469.html">上一页</a><span>...</span><a href="全宋诗_page6465.html">6465</a><a href="全宋诗_page6466.html">6466</a><a href="全宋诗_page6467.html">6467</a><a href="全宋诗_page6468.html">6468</a><a href="全宋诗_page6469.html">6469</a><span class="current-page">6470</span><a href="全宋诗_page6471.html">6471</a><a href="全宋诗_page6472.html">6472</a><a href="全宋诗_page6473.html">6473</a><a href="全宋诗_page6474.html">6474</a><a href="全宋诗_page6475.html">6475</a><span>...</span><a href="全宋诗_page6471.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
