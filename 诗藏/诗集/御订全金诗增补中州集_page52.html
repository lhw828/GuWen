<!DOCTYPE html>
<html>
<head>
    <meta charset="UTF-8">
    <title>御订全金诗增补中州集 - 第 52 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御订全金诗增补中州集 - 第 52 页/共 124 页</h1>
    <div class="content">　　弄人鼓笛不相疑便着登场傀儡衣终日抱饥唯饮水也和醉客一时归【鼎臣才大夫宰登封有惠政今以例罢故有上句】
　　题嵩阳归隐图
　　风烟万顷一椽茅丘壑端能傲市朝窈窕云山三兎穴飘飖风树一鸠巢本来无取亦无与只合自渔还自樵三十六峰俱可隐愿从君后不须招




　　御订全金诗增补中州集巻二十九
　　钦定四库全书
　　御订全金诗增补中州集巻三十
　　冯内翰璧【一十五首】
　　璧字叔献别字天粹承安二年进士歴州县召入翰林再为曹郎宣宗朝屡以使指鞫大狱权贵如归德知府宿州总帅声势焰焰朝廷知其跋扈而不能摧伏者叔献以法临之毛髪不贷也幼有重名就所长论之馆阁台谏与賔客言乃其选也徒以小心奉法不畏彊御故屡以城旦书屈之识者有用违其长之叹兴定末以同知集庆军节度使事致仕居崧山龙潭者十余年诸生从之游与四方问遗者不絶赋诗饮酒放浪山水间人望以为神仙焉山中多兰毎中春作华山僧野客人持数本诣公以香韵清絶为胜少劣则有罚谓之鬬兰所酿松醪东坡所谓叹幽姿之独高者惟叔献能尽之客有以京
　　国名酒来与之校者味殊不能近正如深山草衣木食人语觉佣儿贩夫尘土气为不可向也是后松醪鬬兰遂为山中故事叔献少日在太学赋声籍甚其学长于春秋诗笔清峻似其为人字画楚楚有魏晋间风气雅为闲闲公所激赏制诰典丽当代少见其比尺牍又其专门之学风流蕴借不减前世宋景文左丞董公绍祖奉使江左得其诗饯行喜见颜间诗四韵每诵一句辄为一举觞李右司之纯谈笑此世为不足玩见叔献则必为之然王延州从之公于鉴裁为海内称首敬其名德至不敢以同年生数之北渡还乡里年七十九终于家【墓碑云所贵于君子者三曰气曰量曰品有所充之谓气有所受之谓量气兴量备而才行不与存焉本乎才行气量而絶出乎才行气量之上之谓品品之所在不崖岸而峻不表暴而着不名位而重不耆艾而尊是故为天地之美器造物者固靳之不轻以予人阅百千万人之众厯数十百年之久乃一二见之同乎其时非无孤隽伟杰之士从容于礼文之域角逐乎功名之地唯其俗不可以为雅劣不可以为胜故自视缺然陈太丘事业无闻而名重天下房次律坐镇雅俗而举世以王佐许之施之当时未必适用然千载而下有为之敛衽者非品何以得之元光正大以来天下大夫士论公平生者盖如此】子渭字清甫以门资叙仕为密院机察清慎而文天下有冯孝子之目今居镇阳
　　同裕之再过防善有怀希颜
　　寺元魏离宫十日来凡两前与髯卿偕斋奠少林往其时已薄暮诸胜不暇访今同魏诸孙再到风烟上寺僧导升殿雄深肃瞻仰柱础门限砧追琢成大壮不见磨琢痕莹滑明滉朗摩挲三叹息后世无此匠晚登西南亭碧玉对千丈如王官天柱如太华仙掌留宿赞公房秀色梦余想夜静耿不眠泉溜琴筑响惜髯今不来聮诗共清赏
　　和希颜
　　虎守天门未易通庾尘无扇障西风主人何负盗憎主公论不明私害公老伏固非千里骥防飞似是五噫鸿纷纷往事渠知防都付崧巅一笑中
　　送国医仪师颜企贤得请归闗中次朝贤韵
　　心平穷富恐欺天面有阴功盖有年归去青山仁者乐秘来丹诀老而传尚医冗食渠百辈公论共推君十全技道精微仍逺引就非轻举亦防仙
　　河山形胜图
　　书剑丁年记昔游中条之麓过蒲州地形西控三秦逺河势南吞二华秋晋魏兵争一春梦汉唐坛祀防荒丘披图吊古令人慨不必重登鹳雀楼
　　雒帅觅兰作诗以寄
　　云揷高牙画防新春移宝槛燕堂深水南红药初退舎嵩麓紫兰今嗣音茧足赪肩坐香累高梁华栋岂渠心使君有问花应语玉树诚佳非故林
　　明皇击梧桐图
　　三郎耳谱趂花奴风调才情信有余天宝错来非一拍霓裳中节亦区区
　　送人岀使
　　阳春有脚苏疲瘵水镜无心照洁污九道澄清天意切人才一一似君无
　　习池醉归图
　　襄汉方屯十万兵习池日往不曾醒纷纷悮晋皆渠辈何独王家一宁馨
　　东坡海南烹茶图
　　讲筵分赐密云龙春梦分明觉亦空地恶九钻黎洞火天游两液玉川风
　　阴晦中忽见华山
　　吏部能开衡岳云坡仙曽借海宫春莲峯清晓忽自献二公何人予何人
　　草堂春暮横披
　　迁客倚楼家万里五陵飞鞚酒千金草堂澹与春山对幽鸟一声春已深
　　元光间予在上龙潭毎春秋二仲月往往与元雷游歴嵩少诸蓝禅师汴公方事参访毎相遇辄挥毫赋诗以道闲适之乐今犹梦寐见之儿子渭近以公故抵任城禅师附寄诗以叙畴昔未防驻锡东庵因造谒间岀示裕之数诗醉笔纵横亦畧道嵩游旧事感叹之余漫赋长句二首
　　性理诸方已徧叅归来一锡驻东庵山中莲社旧招隐旅舎阿戎新对谈诗笔如君僧有防文章媿我老无堪绫书大字拈香疏须趂微之酒半酣
　　少林脩竹欲天参竹外幽闲草结庵顾我虽存惟白发与君曽此共谈干戈横絶境犹梦艸树荒残人岂堪腊瓮春醪髯莫预商歌悲壮不能酣
　　雨后看竝玉所控诸峯
　　竝玉如高人壁立九千仞一日不见之令人生鄙吝春深木叶敷秀色益濡润结茅寄僧蓝晴碧时得趂老宿诧孙峯隅侍到龆龀连延青一色枚数须谛认溟蒙空翠间我亦疑未信朝来云气昬埋没瑜匿瑾如苍梧正愁湘妃郁思舜重阴俄解駮霮防夕晖衬娟娟忽层岀歴歴分远近云峯互吞吐千状才一瞬岀竒如孙呉相降如廉蔺如众星拱辰如侯伯入觐接武如朋簪承迎如价傧负固如呉楚争长如齐晋怪诡如夷蛮骈罗贡琛赆窘蹙如擒获系累将就衅如应龙神灵蛰卧时奋迅如天驷超轶坰牧税羁靷如雄对改容失箸骇疾震如猛士无哗攒槊俟严阵独两峯巍然魁杰俨崇峻光辅岳柱天郁为中兴镇降生申与甫周室偾复振诗传配崧高百世磨不磷
　　同希顔怪松
　　崧高地气灵花木竞妍秀玉峯西南趾有松独怪陋偃蹇如蟠螭奋迅如攫兽叶劲须髯张皮古鳞甲皱菌蠢藤瘿怒支离笻节瘦月上虬影揺风动雨声骤子落慰枯禅枝樛碍飞鼬盘根万乘器平葢千嵗寿樵斤幸免寻厦匠矧肯构龙化防有时天旱期汝救
　　宋内翰九嘉【一十一首　补一首】
　　九嘉字飞卿夏津人黄裳榜进士乙科歴蓝田高陵扶风三水四县令皆有能声入为右警廵使应奉翰林文字正大中病失音废居殁于癸已之祸尝有诗云浩歌风露下醉袖拂南山又题寿安烟霞亭云妆成土壁红千防界画银沙绿一钩其才藻可畧见矣
　　补归潜志宋翰林九嘉字飞卿夏津人少游太学有词赋声从屏山游读书为文有竒气与雷希颜李天英相埒也至宁初擢高第歴闗中四邑以能称召补省掾为当轴者所忌求去已而为延安帅府所辟充经歴召为南京右廵院使风采甚着以不能事权要罢官俄入翰林为应奉得风疾引去遭乱北还道病殁年未五十士大夫惜之飞卿为人刚直豪迈不羣能政能文甚为时望所属不幸中以病废哀哉初召至南京时屛山亦在余毎从之游乱后余居八仙馆与飞卿相迩日相见属和其诗犹在余槖中文辞简古法宋祁新唐书惜乎为吏事所夺不多着性不喜佛虽从屏山游常与辩争在闗中时因杨焕然赴举书与屏山荐之曰焕然佳士往见吾兄慎无以佛老嫚之也屏山持之示交游以为笑其后西行余以序送之备论其守道不回今兹云亡岂复见此挺特之士乎
　　途中书事三首
　　幼穉扶轮妇挽辕连颠翁媪抱诸孙饥民羸卒如流水掘尽原头野荠根
　　老穉扶携访熟乡驿尘满路殣相望终朝拾穗不盈把只有流民如麦芒
　　攘丝夺麦人争畧烘日吹风天有年汤饼元非小人腹茧丝都作大夫贤
　　馆中纳凉书事
　　凉洒尘缨聩耳醒虚堂窈渺好风清雀知爱子来回哺防不畏人旁午行毎用熟眠酬閴寂端知固有享高明宦游非不佳官府奔走尘劳漫一生
　　东州有感
　　东城衰艸没黄沙故垒周遭小范衙牧竖那知真老子龟趺系马卧吹笳
　　捣金明砦作建除体
　　建牙誓诸将枭鸣军尽惊除道非战事衔枚幻竒兵满铠霜日辉行阵寂无声平旦飞岀谷桑枣蔽金明定知此陈迹中原遮防城执鞭吾不及范公凛如生破碑字仍在赑屭卧深荆危襟按其垒信哉天下英成败翻覆手狐兎今横行收复防有时夷吾当请缨开图睨督亢按剑逐长鲸闭塞亦已久一挥氛曀清
　　被檄从事
　　不巾不袜栁阴行朝醉南村暮北庄一旦捉将官里去直驱盲马阵中央【即所乘盲马而言】
　　留别孙俊民姚公茂
　　艸根残日射离觞主席风生热肺肠此去兠零红照夜输君吹笛傍糟牀
　　酴醿菊
　　酴醿风味醺人醉着莫东篱爱酒翁一夜金英全换骨冷香晴雪满秋风
　　莲社图
　　野鹜家鸡俗好乖虎溪泉石满尘埃壮哉砥柱頽波里惟有渊明挽不来【飞卿不喜佛法自言平生有三恨一恨佛老之説不出于孔氏前二恨辞学之士多好译经润文三恨大才而攻异端渊明挽不来之句葢自况也】
　　夘酒
　　腊蚁初浮社瓮篘宿酲正渴夘时投醉乡兀兀陶陶里底事形骸底事愁
　　题李白泛月图
　　江心月影尽一掬船头月影尽一吸夜凉风露防宫袍天地之间一李白
　　李右司献能【二十首】
　　献能字钦叔河中人年二十一以省元赐第廷试第一人宏词优等授应奉翰林文字在翰苑凡十年出为鄜州观察判官用荐者复应奉俄迁脩撰以镇南军节度副使充河中经歴正大八年河中陷独得一船走陜州被召以道梗不能赴就权陜府行省左右司郎中军变遇祸钦叔资禀明敏博闻强记辈流中少见其比为人诚实乐易洞见肺腑世间狡狯变诈纎悉无不知然羞之为不道也与人交不立崖岸杯酒相然诺赴难解纷不自顾惜虽小书生以爱兄之道来亦殷勤接纳倾筐倒庋无复余地时辈以此归之家故饶财尽于贞祐之乱京师冷官食贫口众无以自资太夫人素豪侈厚于自奉小不如意则有金鱼堕地之谴人视之殆不堪其忧而钦叔处之自若也钦叔文章行业过人处甚多而天下独以其纯孝为不可及云
　　补归潜志李献能钦叔河中人先世以武功显仕至金吾卫上将军时号李金吾家钦叔昆弟皆以文学有名从兄钦止献卿先擢第继以钦叔又继以从兄钦若献诚从弟钦用献甫故李氏有四桂堂钦叔苦学博览无不通尤长于四六南渡擢南省魁后中宏词遂入翰林为应奉考满再留岀为鄜州观察判官再入迁脩撰正大末授河中帅府经歴官北兵来攻军败奔陜又为陜府经歴官天兴改元陜乱见杀年四十三钦叔为人眇小而黑色颇有髯善谈论毎敷説今古声铿亮可听作诗有志于风雅又刻意乐章在翰院应机敏防号得体赵闲闲李屏山尝曰李钦叔天生今世翰院材故诸公荐之不令岀馆尝谓人云吾幼梦官至五品寿不至五十后竟如其言异哉
　　赠王飞伯杂言一首
　　东风吹客衣败絮逐风飞晓雪没寒荠无物充朝饥空箪啧啧号饥防饕虱蠕蠕缘破袴人生岂是犬与鸡终嵗区区守门户游説万乘苦不早仪秦殆是穿窬盗六国印千金车满眼荣华镜中老孔子聘列国孟轲游齐梁能令千载后名与日月光男儿生世不虚生死恨身后无声名不然鸣玉游紫京不然著书谈六经九日可射天可补鞭笞百蛮作降虏离骚一篇亦不恶雄笔盘盘暎千古君不见彩鳯翔丹霄一鸣应九韶寸云起泰山霖雨满人间丈夫穷达果在天安用儿女得志相歆羡失志相悲怜仰天大笑岀门去四海今谁鲁仲连
　　夜宿虚皇阁下
　　倚天青壁截云霞一水高悬界削不惜竛竮攀石磴要看绚烂坼云华玉峯影里虚皇阁铁笛声中秘监家明日川涂入尘土却应平地防襃斜
　　玉华谷同希顔裕之分韵得秋字
　　玉龙落峡喷飞流空翠霏霏晚不收软脚山堂一壶酒暮凉闲对两峯秋
　　四皓图
　　弋缯安足致防鸿自是兼怀翊赞功漫説壶闗有遗老望思台上己秋风
　　二老雪行图二首
　　自笑胶胶扰扰身十年匹马走红尘何时雪满平生屐太华峯前约故人
　　抱琴冲雪又冲风二老风流阿堵中未似村翁眵抹眼火炉头上话年丰
　　别冯驾之
　　东风弄微寒吹雪作轻阴春归未得归愁搅客子心与君俱异县那复重分襟感时复恨别老怀苦难任忆昨荥阳会灯火语夜深纵谈间俳语浩歌杂狂吟相期梁宋游感君肯相寻西园偶差池市楼成孤斟相逢洧水湄暂尔成盍簪燕鸿还别去又复如商参我行落日边匹马独登临君方无定在倦翼思茂林人堪防回别老境各骎骎洧水不西流双鱼定沈沈幸有西飞鸿无吝金玉音
　　昆阳元夜南寺小集
　　春臯短短生兰芽东风嫋嫋吹芳华暗黄着栁小梅素月姊新年恰十五东皇太一来翩翩竹宫神光祀甘泉茂陵弓剑没秋草鳯灯煌煌空自然当年曼衍鱼龙舞回头昭阳化飞土昆阳客舎冷于氷破殿萧条佛灯古雪消梁苑想春红车如流水马游龙银缾载酒随春风酒酣一釂百杯空韶华过眼上箭人生得酒从欢醼北斗防干夜参半耿耿疎星淡河汉
　　追忆颍亭泛舟寄阳翟诸友
　　十月冬气寒清霜殒羣木轻舟泛颍水微风吹野服信流不知还石艇横老玉苔花锦斓斑悬溜珠陆续颇离防市杂倒泻轩裳俗嵗月今防何春草萋以绿怀归剧饥渴仰羡双飞鹄矫首九山云迢迢伤逺目
　　郏城秋夜怀李仁卿
　　日入羣动息暝色阴蒙蒙故人隔颍水嫋嫋生秋风轻风卷纤云碧汉磨青铜坐久襟袖凉皎月升天东伊人如此月霁色罗心胸可望不可亲倐已驾飞鸿念此太虚间心交神自通而况千里月相望宁不同孤光透薄帷俨如接音容翻翻绕枝鹊唧唧侵堦蛩上牀转不寐高楼待晨钟相思夜何永月落秋牀空
　　题飞伯诗嚢飞伯以布为囊采当世名卿诗投其中
　　颖露毛锥秪自贤智如樗腹但求全迂疎差似渊才富羞涩犹无杜老钱收拾珠玑三万斛贮储风月一千篇呕心大胜奚奴锦要与风人被管弦
　　送王飞伯归阳翟
　　故旧相望似晓星平生怀抱向君倾朱丝不入秦筝耳彩鳯终仪韶濩声三楚迢迢动离思九山落落助高情一防拟就隆中卧要子同躬垅上耕
　　西园春日
　　的皪氷梢出短墙澄暖绿静横塘娟娟高竹迎人翠嫋嫋长红隔水香病起心情疎酒醆朝来风色妬年芳只应归去云窓晚梦到湘妃锦瑟傍
　　荥阳古城登览寄裕之
　　突兀高台上古城登临人境两峥嵘闗河落日嵗云暮草木临风气未平虎掷龙拏王伯事天荒地老古今情一杯欲洗兴亾恨为唤穷途阮歩兵
　　从猎口号四首
　　莲烛金纱簇簇齐宫槐笼晓尚凄迷景阳钟罢听残漏万马衔霜不敢嘶
　　阊阖传符啓九闗一声清跸驻南山虎贲先导三千士天马初离十二闲
</div>
    <div class="pagination">
<a href="御订全金诗增补中州集_page51.html">上一页</a><span>...</span><a href="御订全金诗增补中州集_page47.html">47</a><a href="御订全金诗增补中州集_page48.html">48</a><a href="御订全金诗增补中州集_page49.html">49</a><a href="御订全金诗增补中州集_page50.html">50</a><a href="御订全金诗增补中州集_page51.html">51</a><span class="current-page">52</span><a href="御订全金诗增补中州集_page53.html">53</a><a href="御订全金诗增补中州集_page54.html">54</a><a href="御订全金诗增补中州集_page55.html">55</a><a href="御订全金诗增补中州集_page56.html">56</a><a href="御订全金诗增补中州集_page57.html">57</a><span>...</span><a href="御订全金诗增补中州集_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
