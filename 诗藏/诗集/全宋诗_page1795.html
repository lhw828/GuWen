<!DOCTYPE html>
<html>
<head>
    <meta charset="UTF-8">
    <title>全宋诗 - 第 1795 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 1795 页/共 11672 页</h1>
    <div class="content">
方回　李寅之招饮同登九江城
    明年公七十，我老眉亦厖。
    一会岂易得，招呼酒盈缸。
    慷慨上高城，恻怆临大江。
    雪水倾蜀峡，烟树连淮邦。

方回　李寅之招饮同登九江城
    契阔几何时，六闰过如矢。
    九岁十岁儿，婚宴见孙矣。
    皂隶忽鼎贵，王侯或横死。
    前辈亡典刑，后生荡廉耻。

方回　李寅之招饮同登九江城
    顾此昧陋质，昏冥蹈危机。
    一麾缪析土，三命空登畿。
    屡激马援谤，终成冯衍归。
    长鹜厄道左，力耕逢岁饥。

方回　李寅之招饮同登九江城
    清湍严子滩，僻坞任公寺。
    荒凉茅屋居，蹇浅石田莳。
    危踪璧偶完，暮景驾已税。
    閒门幸常关，奥帙尚多味。

方回　李寅之招饮同登九江城
    覆却罔攸测，理乱非所任。
    兀兀兔株意，哀哀莺谷音。
    识骥伯乐眼，放麑西巴心。
    怀惠在夙昔，观过匪斯今。

方回　李寅之招饮同登九江城
    兄事一纪长，矩度窃愿学。
    智圆饱涉难，仁静耐处约。
    厌事晚微聩，休官老深乐。
    远追邴尚踪，高谢耿邓略。

方回　李寅之招饮同登九江城
    恭惟天所赋，知命良独难。
    度索侈琛玩，蒸乳甘珍餐。
    小迷积巨悔，近逸生遐患。
    寡疾骨健寿，少营神閒安。

方回　李寅之招饮同登九江城
    玄理本甚察，悟见独何鲜。
    请看小丙子，跪拜彩衣展。
    荻芽荐鮳脯，缓醉味岂浅。
    鞭辔惯驰奔，戈铠觊息偃。

方回　李仲宾墨竹四首
    乾坤各各变三爻，坎兑相依似泰交。
    认得易中甘节卦，箨龙贞干写烟梢。

方回　李仲宾墨竹四首
    春生夏长出墙头，含箨新梢玉版抽。
    宜雪宜霜无不可，如椽且与貌宜秋。

方回　李仲宾墨竹四首
    心空节劲翠筠浓，冷笑凡花诲冶容。
    可是人间秋水碧，东方七宿应苍龙。

方回　李仲宾墨竹四首
    渭川千亩入毫端，子美临风野色寒。
    不是画师即诗客，可能收拾与人看。

方回　力学
    力学衰犹进，治生晚不雠。
    操心元自定，忤俗果何由。
    涂抹余千纸，浮沉等一沤。
    忍穷兼耐辱，失笑未包羞。

方回　立春日马上遇黄国宝应犀
    连宵好梦频，二喜集佳辰。
    晓霁逢春日，山深遇故人。
    立谈询近事，小酌叩荒邻。
    暮宿东松寺，吟眸处处新。

方回　立春日马上遇黄国宝应犀
    十载乱离频，何知有此辰。
    翩跹果下马，突兀眼中人。
    野店春盘共，僧房夜榻邻。
    吾宗老仙伯，题墨尚如新。

方回　立秋
    暑赦如闻降德音，一凉欢喜万人心。
    虽然未便梧桐落，终是相将蟋蟀吟。
    初夜银河正牛女，诘朝红日尾觜参。
    朝廷欲觅玄真子，蟹舍渔蓑烟雨深。

方回　立秋病中再赋
    乱蛬号蝉孰赏音，汝吟岂似我能吟。
    风声雨气凉秋夜，世故时情病客心。
    烂醉无求甘老死，菊老有约合山林。
    一庵异日归何处，万叠寒云未觉深。

方回　立秋久无诗
    三伏厌厌病欲萎，可能秋后尚无诗。
    连宵急雨凉如洗，贫寐衰翁醉不知。
    药饵谁精寸关尺，文章空说斗牛箕。
    西斋池上堪逃暑，木落吾将信所之。
</div>
    <div class="pagination">
<a href="全宋诗_page1794.html">上一页</a><span>...</span><a href="全宋诗_page1790.html">1790</a><a href="全宋诗_page1791.html">1791</a><a href="全宋诗_page1792.html">1792</a><a href="全宋诗_page1793.html">1793</a><a href="全宋诗_page1794.html">1794</a><span class="current-page">1795</span><a href="全宋诗_page1796.html">1796</a><a href="全宋诗_page1797.html">1797</a><a href="全宋诗_page1798.html">1798</a><a href="全宋诗_page1799.html">1799</a><a href="全宋诗_page1800.html">1800</a><span>...</span><a href="全宋诗_page1796.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
