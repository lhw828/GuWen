<!DOCTYPE html>
<html>
<head>
    <meta charset="UTF-8">
    <title>宋元诗会 - 第 170 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 170 页/共 221 页</h1>
    <div class="content">　　甓社湖
　　碧天如幕沈云影飞亷不怒银涛静骊龙正睡贝宫寒一镜光凝青黛冷数声玉笛来何处白鸟双双忽飞度夜深明月生孤篷人在广寒卧风露
　　八里庄渡淮入黄河水浑不可饮过徐入清河水方澄洁信笔闲记
　　河流汨汨如泾水浊浪崩腾疾驰驶一石中胶数斗泥舟客居民皆饮此黄河不复行故道下注清淮通海涘十人度索上一洪寸寸强弓挽难起屹然趺坐如僧禅日与篙师同愠喜青山一髪认邳州萧条暮上鱼豚市酒邉一笑我何为独冒惊涛行万里争如林下混渔樵俛仰啸歌行复止回头寄语北山云征尘待向风泉洗
　　鸡鸣台
　　横空阵气长云黑戈鋋照耀旌旗色龙跳虎跃鬼神愁汉楚存亾一丝隔相持两地皆雄据楚力疑非汉能拒瑞起炎圗硭砀云悲歌霸业乌江路空余故垒传遗迹离合山河防勍敌战尘吹尽水东流落日沙场春草碧
　　谪僊楼
　　大罗僊子李太白秋水疎莲浮玉色一来金马玉堂中诗酒猖狂天子客飘飘豪气秋风起登楼曽醉东山市放浪形骸宫锦袍荣华富贵东流水酒酣挥洒翻河笔险语能令鬼神泣至今光焰照尘寰一字堪偿双白璧我来懐古空凄怆风月千年尚无恙何时相见昆仑丘汗漫从游九天上
　　蒲萄酒
　　翠虬夭矫飞不去颔下明珠脱寒露累累千斛昼夜舂列瓮满浸秋泉红数宵醖月清光转秾腴芳髓蒸霞暖酒成快泻宫壶香春风吹冻玻瓈光甘逾瑞露浓欺乳麯生风味难通谱纵教典却鹔鹴裘不将一斗博凉州
　　长城
　　长城峩峩起洮水盘踞蜿蜒九千里朔云浩浩天茫茫悲笳落日腥风起犹传鬼神风雨夕知是当时苦苛役征人白骨掩寒沙化作年年春草碧祖龙为谋真过计自成限域非天意力穷城杵怨声沈祸起萧墙险难恃岂知一朝貔虎来闗东咸阳宫殿三月红
　　冷泉亭
　　昔人来自天竺国缥缈孤云伴飞锡天风吹落凝不去化作奇峰耸空碧至今裂峡余云髓桂冷松香流未巳翠光围住玉壶秋不放晴雷度山趾道人晏坐无生灭炯炯层胸照氷雪夜深出定汲清泠寒猿啼断西嵒月
　　曙岩上人
　　岩扉人不到竹色满僧防林雨添经润窓云入砚寒夜龛猫占卧晨鉢鹤分餐客至无余事敲氷煮月团
　　野趣
　　地偏居自稳石路接平田云合茅檐树雨添花涧泉空山晴滴翠逺水绿生烟唤酒青林渡斜阳系客船
　　赠别
　　南雁飞应尽携书始问程别离情易恶贫贱意难明树巴春城暗钟声晓寺清孤灯山驿酒后夜共谁倾
　　倦游
　　万事双蓬鬓江山赋倦游断猿明月曙疎雨碧梧秋道路中年感琵琶后夜愁客怀无处写离思满沧洲
　　郭外
　　郭外人家少渔村飏酒旗江云低压树沙竹细穿篱地暖梅花早天寒潮信迟夕阳烟景外倚杖立移时
　　社日
　　端居防节序物化静中观逺岫春云澹深村社雨寒溪花红暎屋堦树绿平防喧醉田间叟鸡豚日暮欢
　　客中送张归云
　　相逢俱是客对酒感流年落日沙头雁清风树杪蝉山钟隔林寺江火趂潮船何日茆檐下清灯话霅川
　　次韵村居秋日
　　瓜芋芃芃绿满畴村居容易乐深幽白云僧屋开孤嶂疎竹人家带浅流半榻清灯初耿夜一声长笛欲横秋何时归把沧洲钓已防闲盟向白鸥
　　村行
　　风落渔歌隔浦闻前村独树正斜曛谁家桃李迷荒棘半陇牛羊卧古坟桥断春堤多积雨溪深野碓自舂云青旗摇曳疎林处剰把闲题与客分
　　张氏新居
　　小雨东风拂袖寒神仙华屋画圗间茶香入座午烟歇花影压帘春昼闲翠竹白沙泉细细朱防绿树鸟闗闗客来一笑推棋局坐占溪南十里山
　　秋日
　　石脉泉花蘸眼明竹根沙路旧经行云归天际山容澹日落江头雁影横梧叶庭除秋渐老豆花篱落晩初晴客行迢递归心逺烟火苍茫起暮程
　　次韵闲居
　　钟鼎山林有命存游心物外已忘言希夷太华烟霞室处士孤山水月村龊龊可怜鸡舞瓮昻昻未羡鹤乘轩不须对客谈余事笑领琴歌竹下樽
　　秋望
　　暮鸦归处断霞明搔首风前万里情烟抹山光翠屏冷水天影玉壶清虫鸣沙迳宵初永雁落芦汀月未生何事数声江上笛吹将离恨满孤城
　　访陈子髙徳星堂
　　短策轻衫借晩凉偶来谈笑徳星堂竹深四壁生虚籁山近半村无夕阳池折泉声归座爽松蒸云气湿衣香萧然门巷无轮鞅隠几观书味更长
　　次韵孟韶卿
　　知道厐公不出山因为访鹤借山看海棠开尽雨方歇燕子来迟春尚寒一坞烟霞随步屧千峰紫翠入凭防掉头巢父成何事谩向珊瑚拂钓竿
　　送友东归
　　东华厌逐輭红尘一见潘郎兴味真落落孤松林壑志昻昻野鹤水云身闗山客梦三更月驿路梅花十里春谁唱渭城朝雨曲座中愁絶未归人
　　山斋
　　娟娟万竹照清溪约住闲云作伴栖隣曲樵人曽结社樽前诗客偶分题东风一树棠梨老落日千山谢豹啼闲向静中参物化人间岐路任东西
　　毗陵
　　数家烟火自成隣寂寞荒祠野水滨壊屋有基余瓦砾古坟无主自荆榛暄风绿树莺声老晓雨青郊虎迹新四月三山山下路野田犹殿菜花春
　　次韵令尹解官归九江
　　满眼山河落木秋逺游时复赋登楼解官彭泽如元亮呼酒新丰似马周嵗月骎寻人易老乾坤浩荡水空流输公已了公家事卧对庐山雪满头
　　懒庵讲主得九江饼茶邓同知分饷其半汲泉试之
　　解组归来万事轻日长门巷澹无营团香小饼分僧供折足茶铛对客烹色卷空云春雪涌影沈江月夜潮生一瓯洗却红尘梦坐爱风前晩笛横
　　信题
　　已识浮云似世情歳寒老砚是心朋平生不贷监河粟自撷香芹煮涧氷
　　晩渡
　　离离野树绿生烟灼灼山花烂欲然沽酒人归春渡寂栁根闲系夕阳船
　　许有壬
　　【字可用汤隂人幼颖悟读书一目五行年二十畅师文荐入翰林不报延祐二年登进士第授同知辽川事为政辄有声除山北亷访经厯迁吏部主事转江南行台御史劾贪除暴部内肃然拜监察御史英宗崩贼臣特克实将作乱有壬首疏其罪及特克实伏诛泰定帝自上都至复上章言特们徳尔之子索诺木与闻大逆乞正典刑于防难诸臣俱请雪寃复职元年立詹事院选有壬为中议改中书左司贠外郎陞右司郎中天厯三年擢两淮盐司至顺二年召参议中书省事元统甲戌拜治书侍御史转奎章阁侍书学士歴中书参知政事会平章彻尔特穆尔挟私憾奏罢科目有壬力争之不得遂称疾在告帝强起之至正改元转中书左丞明年以浮言移疾归屡召不赴六年诬白召为翰林学士承防御史中丞复辞归十三年起拜河南行省左丞迁集贤大学士中书左丞阶至光禄大夫卒年七十八所着有至正集諡文忠】
　　神山避暑晩行田间用陶诗为韵【三首】
　　田塍晩独策及此时雨晴东畦与西疃决决流水声丰年已足欢清风复多情归来借草坐浊酒还自倾宁用浇磈磊我懐无不平
　　寝迹非絶世雅志便林丘青山足一至胜处靡不游意适辄忘返兹焉夏已秋遥遥目力穷青青尽田畴迷复幸不逺归与无异谋
　　昔人植松柏映蔚弥崇冈不为朝夕利千载当自长植槿非不荣我圃因之荒白髪走畏途途脩马非良桑榆赖非晩此乐且无央
　　宿临湘赠诚之监县
　　北风橹声干晩泊断矶下云岫浮脩蛾霜空入平野鸣雁无处寻落日不可画重冈防岩邑百里寄民社借甚贤大夫居然鲁恭化丰年足粳稻沃壤盈桑柘我如无心云底事劳候迓烂醉得诗归江山非传舎
　　题友人所藏明妃圗
　　臂香骨沁守宫虐金锁重门怨银钥深宫有眼不识春昼长时聴云间乐平生所见惟监宫今朝岂期见画工君王知画不知妾薄命已分如秋蓬黄沙漫漫天无极惊飚吹老红芙蓉穹庐明日又何处此生遂负南归鸿和亲纳侮号上策建议始谋娄敬责妾身虽苦免主忧犹胜专宠亾人国闗山寥落梦亦迷嫁鸡正尔随鸡飞人间生女莫望贵只可近作田家妻琵琶声断霜天月青塜至今青不歇后来却有蔡文姬千古邉笳动哀拍
　　喜逢口
　　滦阳驿东北四十里有双塜世传昔有久戍不归者其殳求之适相遇此山下相抱大笑喜极而死遂葬于是俗因谓之喜逢口亦犹望夫之有石也虽莫究其世代姓氏而其言有足感人者故作是以纪之
　　儿寒解衣重抚摩儿饥推食孰忍诃长城与国负逺戈一去不返当如何去时云戍东北鄙直出榆闗度辽水白头老翁形影俱岂惮山川千万里天教此地适相逢父曰从天堕吾子笑疲乐极俱殒身谁谓情钟遽如此官家开邉方未已同生又别宁同死山云漠漠风飕飕山头双塜知防秋当时不忍一朝喜今日翻飞千载愁犹胜贞女化为石终古孤身双不得清江寒影日悠悠行人一去无消息
　　田家对雪
　　野老能留客柴门便反关落梅防衣上飞雪坠杯间地僻偏宜竹窓幽更对山自怜真野逸瓶罄不知还
　　夜至鲁港
　　桴鼓逺铜龙前驱列炬红星芒寒拂地江影静浮空聴语渔村近连航水驿通不才惭传食鲑菜足为供
　　荻港早行
　　水国宜秋晩羇愁感歳华清霜醉枫叶淡月隠芦花涨落髙低路川平逺近沙炊烟村不断山崦有人家
　　神山雨
　　山中日日雨松竹早知秋清响自深夜逸人无逺愁虚闻叶落林暗见萤流对景因懐杜江村事事幽
　　登后山观湖涨时隂雨忽霁
　　世去重华逺名偕二石存溪寒清见底榕老乱垂根野色偏宜晩民居仅似村曲江人已矣楚些拟招魂
　　横浦登舟
　　南征殊不恶乐事总相闗马上行思句舟中卧看山尽收烟景去满载月明还何往不自得浩歌天地间
　　白菜
　　土羔新且嫩筐筥荐纷披可作青精饭仍携玉版师清风牙颊响真味士夫知南俗称秋末投簪要及时
　　地椒
　　冻雨催花紫轻风散野香刺沙尖叶细敷地乱条长楚客收成裹奚童撷满筐行厨供草具调鼎尔非良
　　寻梅
　　何以慰吾衰梅花秀发时晩香传逺树春雪避南枝林静来差早溪深行独迟与君谋一醉及此未披离
　　九日陪阖台诸公登石头城
　　一江环抱四山围酬节追欢剰费诗雁影不移云尽处秋光都在雨晴时当年玉树人空叹明日黄花蝶岂知便驻髙轩醉倒絶胜无酒绕东篱
　　神山即事
　　京尘汨没已华颠恰是山居第一年松月照窓诗入圣竹风吹榻梦游僊随人久作悠悠者处世方知绰绰然尚愧未能忘口腹时劳昆季致肥鲜
　　和谢敬徳学士见寄
　　平生疎懒是天姿今歳春来起亦迟好酒或如陶靖节杜门深愧郑当时向来事业惟供笑如此韶光忍废诗馆阁真才试枚举鹊山陪预恐难期
　　登岳阳楼
　　半空轮奂壮巴丘消得骚人一系舟云气逺携湘雨至湖光寒入蜀江流山川信美非吾土天地无穷有此楼三十四年如梦过可怜华髪赋重游
　　过湘潭
　　江邉杨栁翠萦洄栁外人家罨画开一夜东风花落尽千年华表鹤归来暮云山出逺浮黛春雨水添浓泼醅莫舣扁舟访陈迹白头懐抱易生哀
　　闲居杂诗【二首】
</div>
    <div class="pagination">
<a href="宋元诗会_page169.html">上一页</a><span>...</span><a href="宋元诗会_page165.html">165</a><a href="宋元诗会_page166.html">166</a><a href="宋元诗会_page167.html">167</a><a href="宋元诗会_page168.html">168</a><a href="宋元诗会_page169.html">169</a><span class="current-page">170</span><a href="宋元诗会_page171.html">171</a><a href="宋元诗会_page172.html">172</a><a href="宋元诗会_page173.html">173</a><a href="宋元诗会_page174.html">174</a><a href="宋元诗会_page175.html">175</a><span>...</span><a href="宋元诗会_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
