<!DOCTYPE html>
<html>
 <head>
  <meta charset="utf-8"/>
  <title>
   御定历代赋汇 - 第 142 页/共 143 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定历代赋汇 - 第 142 页/共 143 页
  </h1>
  <div class="content">
   开金扇坐琼筵卫姬进郑女前形窈窕以纤弱艳妖冶而清妍似春兰之齐秀象明月之双悬
　　咏妓转转赋　　　　　　　　【宋】马　彧
　　玳筵既启雅乐斯陈雾巻罗帏花攅锦茵有西园之上客命南国之佳人貎逞婵娟纵玉顔而倾国步移缥缈蹴罗韤以生尘
　　讽喻
　　讽赋　　　　　　　　　　　【楚】荀　况
　　天下不治请陈危诗天地易位四时异乡列星陨坠旦暮晦冥幽暗登照日月下藏公正无私见谓纵横志爱公私重楼疏堂道徳纯备防口将将仁人诎约敖暴擅强天下幽险怨失世殃龟龙为蝘蜓鸱枭为鳯皇比干见剖孔子居匡昭昭乎其智之明也郁郁乎其过时不祥也拂乎其欲礼义之大行也暗乎天下之晦盲也璿玉瑶琳不知佩也离布与緜不知异也闾娵子奢莫之谋也嫫母力父莫知喜也以盲为明以聋为聪以危为安以吉为凶呜呼上天曷惟其同
　　诮蒲萄赋　　　　　　　　　【明】赵时春
　　上天有命品物咸正何倾欹委靡诘曲旁牚纠缪轇轕纷披纵横委蛇周折柔纫不劲乎何罗丽纒緜丛条萦牵盘旋芊郁青翠凝妍迢迤围匝盘礴膴延托寄而栖附物而前屈蔓累结夤縁不迁乎何产于氊毳戎马之乡盛于西裔流僻之地珍乎侏离抝衽之方而不择中土享帝王乎又何飘泊流落佻荡遨游浮沉没没何縁何由登金张之圃而塞中域之州乎夫其芳柯如云朱实离离紫圆清甘焕然特竒状如朔椹质如荔枝馥郁芳芬光采陆离厌饫咀吮乐以忘饥使汉皇受西域之质符诏兴万里之师吁嗟嗟兮其败人也或媒以麯蘖酢为水浆沉浸醲郁爽冽汪洋使人嗜之颠倒増狂湎乱错缪越度失常唐宗沉滛以悦不良词人珍之盛诸夜光又咄咄兮其迷真也乱曰爰有异品来殊方乱我局度千典常脆薄诡随无所用正士直人羞自伤
　　优笑赋　　　　　　　　　　【明】刘　鳯
　　汉武帝宴羣臣于柏梁台各赋诗已因奉觞上万年寿帝欢甚顾曰有能为隠以佐巵酒者朕且赐之土田秩五等爵郭舍人进曰优臣之居里有荒叟尝仕于楚年及耄耋行步伛偻躁扰失志独好畜聚贪黩不休忧虑仓庾晚更多欲眈昵媵孺招要少冶惟色之慕纵泆妖婬猜忍媢妒强学笑言载色嬉嬉有舌半腐无齿可沫流如雨多涕及眵口善薫人喉若曵缕转侧极艰婆娑媚妩颠倒欲僵作力尤苦头几抢地尻竦于肩仰面蛊悦肘脇欹偏左右拘废运掣屯邅夜窃姬侍唾呕取嫌卧犹蠺蛹脉疭且痁目不得瞑息气淹淹内自焦灼为欲所煎广有幸御曾不舍焉狎防达旦彻曙流连不胜沈恣灭顶忘悛喘嗝以咳几不堪任大命垂絶睢盱寒噤溺彼祸水犹宁引鸩人之昏狂孰知其甚东方先生曰是奚足怪哉夫覩貎相悦此人之情危殆忘戒固害所赢且壮与老也其嗜好有以异乎而独责耄者以礼义曾不悟知贤达之所营章华大夫楚之干城奄有盛美重袭雅名容服光茂意虑超明举止言谈众所法程为国耆艾厯年有兹矣而婉娈柔曼绸缪倩粲外托信诚潜肆狎翫幽房璅闼秘馆上宫洞戸闲寂绡帐微风竒香郁烈芳气所充众务就解从容日旰弛服释缨钟阑酒半式号以呼浸淫及乱情至于斯亦胡能已也而内子奉规秉徳以賛辞理明慧详整可观歌曰静夜何其君子晦晏起视庭隅明星有烂慎尔燕仪无惑哲媛式时嘉乐胡不衎衎于是嫔从如云莫敢当御迁延辞避离席称遽虽有结要目不得注俛俾率义以礼见惮佪偟怅怏中自嗟惋彼美淑艳谙于事贯授色戏衒微示侮谩举步若罥卒何相难案志兮无由惝惘兮不自聊神飞扬兮荡越强闭服兮中留帝曰朔来尔言虽诙得无有所讽乎于是下令公卿大夫各有所纳弗得禁制并赐天下寛惠母相妒嫉拜朔大中大夫赐黄金百镒
　　老妇赋　　　　　　　　　　【明】王世贞
　　楚王有好老之癖久弗令谢数赐汤沐延及姻裔宋玉请以隠见王王曰若能隠乎敢以一日之燕唯子言之寡人得解顔焉玉曰唯唯臣居下里有一耄老谷量六畜海积珍宝膏畎鳞带母钱穾奥臧获百辈颐指顺好晚娶败媪厥字嫫母五逐长鳏三鬻不售曷鼻魋肩挛膝昻肘额若防箕颊若丛玑耳若张蝠齿若焦犀指若蛴螬踵若蹲鸱舌若枭防目若含弹发若刺猬眉若结蔓项若峨阜尻若承案拊心若呕学步若跛龋笑若哭振袖若裸咳唾莸发津汗潦堕髙舂乍起沐不及栉剽攘中厨嘈杂织室百艺莫解小善淫泆夜媚主父肩胁肤战捐辅属体披靡婉防甘辞泉涌投主之宴媢言猋出乘主之间捶搒炮烙滛刑百端侧目揺手噤曷敢言嫡孽流离淑美弃捐乃发主藏骈胪积资黄金为介白金为媒瑚为矢明珠为罘招要轻薄挑媚游冶昏旦无间妍恶莫舎畴不掩鼻唯贿是借淫目眈眈揄袂以嬉淫声啧啧溢臣之居牝鸡司晨枯杨生稊婴视若主顾而调之曰日仄之离鼓缶而歌并志兮徇欢齐心兮久要中藏兮耗溃宗祀兮萧条立槁兮秋风曾不悔兮自招楚王怃然动容曰美矣隠矣循日视朝有所屏损官玉上卿锡田百畛
　　错言赋　　　　　　　　　　【明】田艺蘅
　　楚有阳云之台襄王与唐勒景差宋玉诸大夫游焉始为大言赋惟玉上座又为赋小言则玉赐云梦之田于时雄风披庆云见奏广县御嘉燕和以雅歌杂以鄙谚王乃快然抵掌曰美哉宋大夫之言乎大出无垠小入无问从横是非淆乱真赝极巨极微如戏如幻然窃闻之言者心之声也口者祸之门也仓皇应酬忽畧斟酌日出万言岂无一错再有能为寡人为错言赋者便当共乗舆分卤簿鼓吹前驱宫嫔后舞耀圣佐于国都铭彞训于策府勒曰竒哉彼有人焉躬脩黙法语谆谆百世可式名地为天讹十作亿或指东而道西或向南而称北见兽呼禽对白数黒不辨短长互判曲直曾妄谈之无稽俾聪听之皆惑差曰异哉有人于此括囊无咎笃论便便前不顾后谓已为人谓父为母以面为臋以足为手渇欲饭而饥求浆冠纳趾而履加首心匪由衷舌不在口信者既乖断者难剖玉曰怪哉其人可表其説可师四海治安而云乱危百姓饱暖乃云冻饥颂主尧舜而桀纣致祠祝寿耋耄而夭折是期聆之深骇叩之防知王曰错哉唐大夫错之于外景大夫错之于内倒倒颠颠昏昏昧昧惟宋夫夫之言错而不错者在谀而有规犯而能爱于迹似暌于理弗背假药石为粱肉寓骨鲠为媚态愿书诸绅朝夕瞻佩于是导以旌旗载以辇辂逍遥于云梦之间颁之为错言之赋
　　谗赋　　　　　　　　　　　【明】刘世教
　　氓生多故莫憯匪防岂无凶徳谁适为凡有簧如舌有虺如肠杀机横发乱是用长或彼美而外憎或形秽而中怼或宠逼而猜酿或勋崇而忮愦或荣名而搆洿或縁亲而积憝夙昔绸缪白头自结一朝乖隔云泥永絶微诚欲愬纡郁难裁回光欲迟羲轮遽隤怅生途之既塞纵陨谢而名虞夫奚憾而搜慝忍阶厉以为愉在昔穷竒未窜爰始造戾靖言矫诬败羣而噬凶名肇锡臭遗来裔羌为徳而弗类庸自殄乎厥世若乃帝辛淫酗孽嬖擅麀醖池波湛铜柱膏流圣昌絫善崇虎奚讐肆羑里之累系演牺易以摅忧傥一物之未献将十尺其弥留至若冲人谅闇姬公代摄禄父睤睨叔鲜鼓颊衮衣方襞赤舄东迁鸿飞遵渚狼跋其旋茍风雷之未震閟金縢而靡宣鸮贻莫悟斨缺谁怜爰有司冦摄相彊齐自危姝遴艳冶舞荐容玑城南微服周道逶迤朝盈曷问郊膰讵遗怆妇口而出走聊优游以离居环辙敝而莫遇聆鳯歌而潜悲尼谿兆沮书社终竒泣麟已矣询兕奚疑又若三闾造令草创才属上官开衅令尹借讟江潭憔悴懐沙愍鞠詹尹防弢女诟蹙迫宗国之棋累横謡诼而未醳困离忧而靡从甘汨流以抱石亦有行人遄犇犁孙继纳五战覆荆偏师倾越瞢泽既亡稽山请谒委爱子于它人庶巢卵之并蹷抚属镂而嗟晚驱惊涛而似雪痛再世而赍怒对重泉而泪竭至若增成初幸八区避尘荣辞同辇恩疏下陈飞燕骤进赤鳯潜亲朝阳孪宠祸水增源援神灵而置对逊长信以晦遵追故驩而自悼遑乞赋于长门纨扇惊秋华裁拟昔修途既敻光移白日若夫雒阳年少蚤应嘉招毂推廷尉议折羣髦藻黻王度规晰藩条煌煌盛烈畴发其兆彼推不文异趋而哓长沙出傅湘水投謡胡席前于宣室仍裾曳于梁园哀骇驷于宠辟谅妖鵩之为寃载有中垒耿介奋迹天潢貂珰蛊炽戚畹鸱张三儁骈戮五侯猬猖棘丛再击薪积渠央纷羣枉以挫正凛百折而弥刚嘘青藜之末照奈炎精之翳光岂暮树之肇孽繄沙麓之征祥荣将运逝祸与言长未若艳妻煽处令储疣赘二五耦奸中宵陨涕偏衣既解离金是御胙来曲沃毒置虒祈小臣未毙闇父魂移悲羣之相续几晋社之遂屋彼蝎谮之肆毒洵枉戚而弥酷及夫上蔡路迷杜邮天逺北海文深信陵尊满清霜夏凝长虹日贯岂精祲之易荡翻旒黈之难扞惟鸣蜩之是醻奚贝锦之足惮故乃刺繁霜于为蜴怨飘风而如蜮孔覆邦以勒诫虞震师而是堲御魑魅其何辞投豺虎而弗食匪虿发于一人终乱交乎四国于戏彼食葚而懐音在殊类其尔耳矧并冶于一气宁戎毒之终恀将入耳而出口莫有昊之予视肆易虑而改玉亮桑榆之可企
　　神女庙赋　　　　　　　　　【宋】晁公遡
　　汉武帝既封泰山之五年临朝而叹曰朕念元元之民未防休徳周览中土以施惠泽而南方以逺故独弗及也朕甚悯焉是冬诏发佽飞羽林之士简车骑之众盛清道之仪天子御雕玉之舆服龙文而驾鱼目击蒲梢而骖蹑云至于盛唐望九疑登天柱薄枞阳而出休于琅琊天子大悦作盛唐枞阳之诗命协律都尉延年歌之以觞羣臣酒未半天子戚然不怿时东方朔枚皋侍因进曰陛下不怿臣敢请罪帝曰朕适望琅那之上忽然云兴其气甚异因感髙唐之事闻楚阳台之山下有神女旦为朝云暮为行雨朕心慕之异时方士尝言仙者非求人主人主求之乃可致今巡游天下冀一覩列仙之属而莫获焉殆朕之徳不如楚王能有所遇也是以不怿朔跪曰楚王诸侯耳有臣宋玉善为微词感动神女见梦于王臣尝笑之玉安知神女若臣者乃知之上意乃解命谒者给朔札使为之赋朔即献词曰径西邦之緜邈兮积阆风之崇基缭玉墉以千里兮右翠水而左瑶池昆仑层峙以嵳峩兮弱渊周流而逶迤中龟台之清都兮嵦洪敞而甚治粲丹房与室兮罨浮云而上齐谅丰隆列缺之矜工兮斧雷霆而斲之疏悬黎以代础兮莹结緑而饰墀虞渊倒景而下射兮光反激以交驰萃飞仙之游遨兮饵若英而咀琼枝戛丛霄之灵璈兮歌白云而忘归状愉乐而不可殚兮非羽轮其莫规帝九灵之少女兮其名曰瑶姬受素书于紫清兮含洞隂之华滋习玉瑛而厌处兮乗回飚以长辞狂章大翳为之奉辔兮防苍蚪而驾白蜺驭八景之玉辖兮曳纷纶之云旗载灵气而轻举兮朅鸾戾而鸿飞涉巨溟之层波兮将摄乎南箕聆梦泽之雄爽兮漭天水之相围介青丘而澶漫兮奄高唐以迷忽意乐而延伫兮弭绛节以徘徊去丹笈授夫神禹兮靖九土而安柔祗下民懐斯遗烈兮即石化而为祠象琼光之华阙兮塞辛夷以为楣矫藻栋以乘虬兮烈药房而张薜帏羣峯连巻而十二兮烂云屏而扬辉俨玉立而正中兮貎渥饰而具宜沐兰泽而含若芳兮被桂裳而绣衣炯黼妆之丰丽兮澹聨娟之修睂肃容华之拱侍兮纷环佩之陆离神武蹲而抱闗兮夕夹陛以文貍猨悲吟以度曲兮女娲倚歌而舞冯夷三足乌往来为之使兮讯东华之灵妃迹逍遥乎中区兮亮素节之靡移鼻祖祝融之裔子兮窃息妫以荆尸蛊文夫人于前兮后又夺郧阳子之妻豹舄毙掩而攘内兮蠭目暴竿而防訾黒要挟夏而与居兮于菟盗防而遂孳世朋淫而上蒸兮尝见刺于湘累横下臣翳宋玉兮揆暴厉之不可规称先王尝与灵游兮荐枕席而嬖私今胡为而复遇兮意托讽于微词启后世之瞽惑兮诳魄化而为芝曰兰媚而服焉兮则与梦期宜圣览之孔昭兮独超悟于昨非厉王荒徳而慢神兮祸源起乎龙漦悼卫蒯之失国兮艾猳实发其乱机屏宓妃而却玉女兮幸后王之三思情感
　　笑赋【有序　　　　　　　　　明】谭贞良
　　老子曰不笑不足以为道东方生曰苍生忧乐见其眉宇可察笑之时义大矣哉北囏既谢南旋有喜笔墨散暇缘属斯赋用传天倪之旷致而衷夫昔人舛正所繇以之酬恨江令俪啸成公或亦合则双美耳
　　伊鸿蒙之布气邈隂蔽而阳察荡觱栗之结疹滋燕温之优茁风霆不訇日月无戛生人冶焉汗疏烦渫尔乃俛笑泉之流溢仰笑壶之枭脱征笑山于抃眉挹笑花于含靥孰涉乐而不粲畴造适而能割象天地之阳煦类羣物之泽悦故夫笑与忭防莫知其方压压媞媞衎衎臧臧忽眴涣流旋莽苍负媮懐慝神王气攘怳不解其飘举漫旁眂夫相羊其为致也首放颊露摄眶颐展頄舚舌颠肮邸宇而徘徊侵大宅而翺翔将躐防防被鬓芒厯神寓经仙房冲袭乎三尸之窟披离乎二竖之藏然后委虵嬾嫚蹶踖踉跄初哑哑以有裕俄局局而不遑既防以杂谑渺呴而若防魄揺曵而靡散混苇叶之在潢江仍换色以冁尔尚唹而余狂顔嘘波而潋滟頞升口而晃烺夫人之不同洵如其面翕辟千态纵横亿变或端居而槁形或擎跽而整弁或谯謌而目摄或懊热而腼汗或蛾颦以茹酸或豕睫以涟怨或书咄怪之空或按咤叱之剑或虩震而腴墨或惘睇而统曾闿怿之几何掉纷揉而搆战驱忶怦之伏戎溃郁攸之冯焰任情封之肆穴直隂消之一睍是以易象宴乐风咏谑浪传侈滑稽庄志谐宕聆莞尔笑徳靡状五载破顔老商遐况释拈花而逗防匡説诗而解颐旷辍瑟而识戏抟坠驴而知几笑之为道不其伟而至如积夙累旧敷衽剖臆遝防情话防哂莫逆霏尘粲花逌靡极泠风助憘妩月侑适于是华灯奏炙激楚进俳白醴醲引满浮杯烛跋未央欢伯殷催快蜩沸以剧防豪鲸汲而酣无御史之执法从惛怓而何猜若乃五陵年少七郡良家春郊秋社帷骑鲜华花弄月飞堶踏歌错舄姣儿堕珥妖娥合尊促坐狼籍懽哗矢娱响于青林防光于緑波耳接目眙其乐如何至若尺喙折角抵掌破舌竞兹辨囿掀髯击节爰鬬猴而落雉发笑事以嬲揑贾庾词与隠语恣迫窘而诘谲俾端影者帻颠摄色者缨絶髠仰天而诙朔据地而优嚗敢面谩于万乘矧裈戏于俦列乃有距闗越阻罢辀鋊轮蜃海跂日雁山暸云久客重归躧屣前迎仓黄覩面防然欲倾献排靡及怜意交并忘其所以咨诹简其所以寒温握臂团膝景光逾亲及夫外躔内廹隠私鲜获飚合情事匡坐忽忽云霞为之染笉禽鱼为之鼓咥展梦思而微曮爽痼疾而释世上寿兮百岁与下年兮六十除病庾兮死防骋开口兮几日人非一量笑有万端婴儿轩渠实止大欢号嗌不嗄大笑不干无资愧靳宁借诽姗天下皆孩昔圣所叹乃彼隂夫钳忌为残设缄扃藤藏刃懐蚖貎一往而□衷九折而搫防疑鸱鸮之吻嗐比狒之唇掀更有毘颊柔人胁肩纤子喔咿嚅唲阿邑寡耻緜骨无觔糊面有咫冀佞哀之为郎翻强笑而贵仕大雅仇焉蓦见怪而却走迈士訾焉无宁任诞而折齿也嗟清流之作达眇心于一谑湎裸跣而狂呌若善戏而不虐罔识頽索之丑乌知名敎之乐邯武拟而失媚施颦效而见恶或有掩口胡卢交手揶揄孟尝诋于赵人蔡泽熟视于唐举目笑未发眨仪曼稽半丁奚诮几艾何咍徒高深之靡量嘲龙蜓以辱讥若夫东家好女南国佳人流嘕迷蔡含唍倾城绰堕髻而嗁妆姱喨啭于春莺芬瓠犀而宜笑荡魂与而目成于是骊冦之烽漫作跛客之帷不扄如皋贡大夫之获华清蛊妃子之尘傲弄无度盘极怒生女戎谍血妇口济兵甚炮烙而裸蝎买一笑于娆婬敛民哀以为乐吾不知其所忻岂闲宛之微徳顾酿毒于曩今乎当夫涵虚容与标逺夷犹解粘袪缚瀹滞舒幽原无吟泽玉无悲秋植何为乎七哀衡何为乎四愁长门罢恨弃室输尤玉梅洗咽纨扇谖慒曷愤不撤焉悼不抽纵纤芥乎往事起白刃以寻讐猋荡章而内奰委谈笑而归休竒长揖之排难妙鸡肋之致柔輙听然而神遇契天解于前修惟兹情之善幻刹贬眼而易盼况盱衡乎升降综窽窍而为干哧图之所难描噱史之所未判羌冩照于阿堵穷纒緜而漫漶或四座之狂喷或一军之偕粲或带索而腾歌或绕柱而箕谩贫不惫乎隠君亡不怛乎侠汉乃其耋龄哑亟充耳褒频眼沫宛涕口爽成瘖怪则半面颠则经旬堕水贻癖则华亭之云遇士輙发则梁室之筠极□髪以拂趾溘防死而不替将炉之毘跃致喜愠之畸侵五行偏入于魏苌廿年不见于嵇生夏卿冥漠以卒岁卫玠寥泬以终身王珪厉于仆妾贾耽怪于家人岂时然而不厌縁比贵于河清亦或妄哭代笑倒哀作忻许伯之号往季王舆之恸茅岑嗣宗穷途之响元叔谒门之声固至性之无假特诡理之难论不知者谓﨑失志其知者谓落托愉情孰与寄笑啼于人面伴苦乐于他心梦田猎而旦泣朝号咷而暮嚬吐非于喁之籁藏非牡之根迷阳炽而宅火害马岌而揺旌徒□弄于造化终防攘乎冯生虽客技之单惫聊倡辨乎斯文恰含毫而色许防足韵而睂轩伐鼓兮坎坎会舞兮蹲蹲拟操尾兮防古似传芭兮水濵信齿舌之得利实天下之大荣宜沆瀁乎醇懿匪论甘而忌辛蕲闻道于上士旷笑笑而反真
　　悲秋月赋　　　　　　　　　【明】顾起元
　　团彼素魄耀此清秋微升东海交映南楼既规如镜或环如钩蓂离金虎桂依玉兔初转觚棱乍窥绮户冰浥霓裳波迷宝婺蒙汜延晖绳河耿素光泛紫兰寒生碧树鸳瓦凝霜娥池濯露照夭绍于陈墟度参差于洛浦绕魏树而乌飞集秦台而鳯语悲白露于宋文凝緑苔于谢赋仆本悲秋长夜失眠蛬鸣东壁花隠西园埳傺交横怊怅自怜明月可掇劳心悁悁昔者茂陵清夜延想倾国太液波银渐台甃雪嵻膏烬蘅芜薫歇梦草通灵潜英导泣是耶非耶步幄黄鹄不飞茹涕汍澜又则湘累逺引泽畔行歌木叶乍下洞庭始波云迷帝竹风吹女萝去白日之昭昭袭幽夜之逸光隠思君而悱恻步列星而极明至若宠辞金屋驩终玉辇靥上朱稀蛾中黄散金鉔烟销瑶笙尘掩幽辉半扉仙韶别院赋漫缀于长门诗遽成于纨扇载有秃节王庭茸裘朔泽蓬委故根桑雕旧叶服匿鲜驩焉支寡色乘雁孤飞双龙乖翮职素领兮流离感碧汉兮环玦又若明妃去汉公主沉胡脸花恨落睂蕚愁枯故乡天逺异域人孤风揺韦韝月泠氍毹悲笳结叹申旦踟蹰或乃菟湟中白狼河北蒲海摐金兰皋浴铁白草先腓冰早裂刁斗琤玎觱栗呜咽控飞弩于中黄占髳头于太白嗟胆落于髙秋缅神昏于皓月亦有刀环不归衣带趋缓星戸鸣梭风砧响练银牀鹿卢金刀缱绻吊影阶墀含彩房栊惊镜里之孤鸾怆楼畔之离鸿载则邹叟召狱江生俘系彩笔无光明珠永翳黄雀啁啾丹鸟熠奕青霜可飞白日俄曀命幽犴棘泪填扉草空梁霣素赭衣坠缟及夫懐书背洛仗剑辞秦貂秃不售舌在奚论蜚垂翮塌敝席摧轮宵征函谷夜渡渭津素月流天薄寒栗人班马萧萧黄叶鳞鳞缲车轑釜黯然销魂况复黄鹄衔哀蓼莪霣泣悲飗唫松鸣蛊乱壁雉噫攻中蛾影穿隙慰焚和酷铄色感清夜之娟娟恨终天之靡极岐岐脉脉驩伯调之而不解防俞眡之而莫即秋何迫于恨天月何临于叹室系曰梧楸凛露泛光英兮白榆歴歴扬太清兮蟾蜍侧匿瑶台明兮忧来无方憯莫惩兮郁陶思君魄载营兮旖旎都房菉葹荣兮申椒不芳折遗馨兮坐惜云曙漏旋倾兮岂伊不愉劳余生兮
　　梦游太白山赋【有序　　　　　明】康　海
　　余歴览载籍所志古人之辞由屈原宋玉以来不可胜计而浮靡侈放之辞盖托讽寓兴者之所共趋上林之后益芜益漫亡能尔雅志士之所贱也余感风人之义因梦游太白山歴见竒瑰骇异之状孚于人言退而作赋凡若干言虽极假借要皆自喻其迹少有虚谬谀驾凌絶之病示诸同志皆曰可録
　　治阏逢摄提格终相之月康子梦游太白与金子可卿乘马领仆各执粮糗饫饲之物浮漆渭跨郿坞环博物逾武功去约万里四望塞蔽恐怖狞突惶惑震厉若将遂为虎豹之啮有老人者雪髭鹤髪电目龙顔自西而来若爱若识请以前路则笑而不言少顷复去金子曰若非山川之精耶岂将疑我以迷晦顾我以虚诙也乃蹑以其后则豁然四开峦回径折泉下云散予曰是未可止也夫八綋之广独有太白盘礴峵瑰玮﨑崛神灵秀明嵭嶪嶭夫是但谓末麓近壑然未邃也乃与蜒仄石转附垂藤升瞷巉壁静啸絶忽万里之侧何溟渤之未穷杂卉蒨葱石泉沸腾嘉树骖乎九御神风飒乎太綋騄駬散乎防粒蛟螭视乎细蝇电光恍乎山足雷声浩乎广听零露凝其在衣松涛悠乎启声金子曰快哉游乎夫造物者假我以圣智崇我以令徳我弗用观奈此肤景遂直诣而不回何茫迷之勿骋尔乃若神物之可慿歴千岩之邃岭山石俨乎华嵩细流浩乎沧溟蓬蒿翳乎峯壑坠叶震乎雷霆老人跨鹤从云前下笑曰异乎子之善勇也夫太白始峯炎暑冰沍万夫之勇亡有敢及况迨于是夫是泉脉应乎坤轴遮饰极乎越区天扃迩乎可声神只恍乎可呼至循崖之前重谷之里百鸟不宿神兽亦避虽至人亦蔑有入也越此百里西下隂壑复闗峻岳则金屋龙栋控亢耸搏异花杂乎琼瑶仙风冷乎清绰灵芝馥乎满郊麒麟驯乎盈郭龙蹇屈于平池鳯翩聮于长漠此则上帝之秘区而太白之闗钥也其东百里瑶宫蕊殿万户齐启苍光青氛四回周起亟丹书于亿笈纷朱弦于兆征散灵茧之如斗歴绮縠之竒靡总百防而俱存奚琼桃之如累此又太一之宅合阳之宫至其南也朱云陆离丹阁神桂宿日南极奉麈羽翰极乎丽晖珠贝极乎雕饰鵩鹗驾而鳯轩鲸鲵御而兕履是谓朱明之宫天帝之阙北则至幽号曰府紫微之所宿万象之所聚玉台莹光冰柱炫色瑚如林水晶四彻云泬防而守黙气郁森而驰起灵龟龙参错其下松桧接乎帝阍金碧曵乎泉石翼八兽以守衢役百神而司臬夫皆五天之至精万化之枢纽能有至者皆必具灵负秘与抱图膺箓之士有天人之徳者也已而风柔香坠路豁视空若双龙之负引倐灵宇之就中僊姝丽乎两间洞箫错乎万笙皓歌凝乎飞泉朱弦飒乎翠空座列焕乎云端境象委乎穹窿环佩锵乎旖旎礼数仪乎动容予乃摄衣升堂长揖就位悟人世之嚣纷叹灵扃之皇閟乃与金子终身同丈人居之不去
　　逸句【附】
　　秋伤赋　　　　　　　　　　【齐】褚　渊
　　云纷纷而夹转兮树箊黄而陨落瞻孤游之流鸿兮观云间之舞鹤景暧暧而向頽兮时冉冉而将薄独悲愁而凄惨兮敛轻裾以归幕
　　人事
　　人象赋　　　　　　　　　　【明】袁忠彻
　　繄相人之有术兮肇东周之叔服监昭晰之幽隠兮亶休咎之是卜岂惟贫富寿天借兹以前知兮而至贵极贱亦由之以品録遵先哲之贻则兮匪声利之贾鬻辨气色于几微兮定吉凶而占祸福因风土而知禀赋兮阅清浊以分形局眇一身而配三才兮备五行与干支之相属列八卦以配九州兮尊五岳与四渎纷总总其殊相兮均部位三百六十而又六随四时以推生尅兮妙制化之赢缩倘识鉴之不真兮缪千里于毫忽若夫头象之法干兮宜峻极而隆圆头若小为一极兮又忌顶陷而尖偏惟额之主火星与紫气兮司祸福于少年天庭司空之列位兮要方阔而璧悬发际髙而边地满兮伏犀辅骨隠隠而插天无乱纹之侵角兮保富贵之两全倘削小而凸凹兮兼杂理之纒聨矧额小为二极兮必困苦而忧煎惟印堂之于阙庭兮中正司空之上连欲丰正而明润兮惧促陷而髪侵边盖眉宇之于人兮实顔面之竒表左罗右计而对宫兮须疎秀而光皎或一字而过目兮或髙长而入鬓杪或弯如新月兮皆享天爵而终寿考若旋螺而粗浓兮必罹祸而凶狡茍攅蹙而主忧煎兮骨格露而刚躁倘压眼而交连兮必行伍之凶暴谕两目之主监察兮按右隂而左阳黑白分明而视瞻平正兮声华早振于岩廊龙睛大而光明兮鳯眼秀而入鬓长神收敛而澄彻兮朱门显达乎侯王黑防漆以清秀兮蔚为盖世之文章赤缕干瞳而急转兮一身宁免于刑伤双睛鬬露以浮白兮性少匹而夭殇短细深而圆小兮心抝毒而无良似睡则淫而睡则困兮仰刚俯险而斜不臧鸡蛇鼠而偷盗兮羊不慈而蜂横亡彼山根为月孛兮要柱直而圆平贯印堂以亘中正兮多富贵而寿宁下接鼻而不曲兮又莹润而朗明男得美妻而女贤夫兮荣戚里之有征中陷折而枯暗兮则妨害而絶亲朋看鼻居中而为肺主兮奠中岳而位土星要端直而隆厚兮准光莹而黄凝如截筒悬胆而骨坚兮风门阔大而藏形兰台廷尉之相应兮则贵显而富盈茍尖小而薄狭兮或凸曲而斜倾必失禄而破产兮或巧险而凶刑准黒暗而斑驳兮复乱理之纵横匪贫病之倚伏兮必忧疑之相因鼻毛出而诽谤滋蔓兮孔昻露而甑釜尘生夫耳之采听兮金星左而木星右耳环白而深肥兮轮廓分明而圆厚上周眉而下齐准兮轮贴肉而垂珠朝口仓门容指而红润兮斯富贵之兼有耳有毫而后有骨兮廼期颐之长寿倘软缺而无轮廓兮尖薄如箭羽而贫无守反无珠而不贴肉兮虽见成而不久更皮粗而青黑兮则破家而奔走繄人中之象沟洫兮贵疎通而不塞内欲深而外濶兮阙不垂而长不缩髭或交而藏隠兮多子孙而寿益或短促以漫漫兮或纹理之横直则男女之不育兮并孤滞而可惜满平斜塞而不正兮拟贫贱而困逼惟上广而下狭兮慨世縁之孤逆厚肥巻而肉疾兮必夀命之夭折人中有黒子而立理兮养他姓之子息肉痣塞而不通兮主无媒之婚匹口出纳而主水宿兮位奠坎而为河海之源横阔而端正兮方四字而朝天开大阖小而角上向兮内寛绰而容拳若衔丹而泼砂兮官将相而禄食緜緜忌开小而阖大兮及尖反而薄偏大而语畧绰以撮兮缩螺吹火而孤寒或无人而独语兮或未语而唇先掀食淋漓而言露齿兮两角垂而流涎必贫贱以贪狡兮抑孤夭而遭愆但乱纹之入口兮终饿死之必然唇为口之城郭兮要上下之相称无纹理之侵破兮欲棱角而方正或紫赤似凝硃兮此富贵之夙定若浅薄而诞堕兮纷谤议之相并或青黑而似鼠兮破田园而贫病上不盖而下粗厚兮主兵刃之非命舌为口之锋刃兮欲方大而微红似泼砂而噀血兮长至准而王公纹驳杂而横直兮主禄库之盈充纹八字之分明兮卜异相于九重虽小窄而方赤兮亦珥貂而攀龙茍紫暗而长薄兮终困危于寒穷舌大口小兮贫夭舌小口大兮言语如蜂短而黑子兮无始终吐舌如蛇兮性狡凶无事防唇兮孤独漫劳心兮言无踪齿当门为学堂兮欲齐大为宻固茍坚排而平整兮则诚信而寿富色如银而莹如玉兮必荣达于当路缀石榴而光润兮贵九州之显布数六六而享福兮满三十而财丰齿若黒细尖斜兮贫滞疎漏短折兮诳诞而夭故事多阻兮如窍出穷无依兮开口露且夫人之有面兮要圆正而平方然五岳之拱峙兮须上下之相当大如斗而方如田兮欲皮厚而无纹伤山林秀而法令正兮墙壁满而丰禄仓承浆深兮地阁厚三停等兮日月光但肥白而润泽兮或黄白而紫糖必福寿而贵显宜富厚于田庄色虽黒而身白面虽短而眼长皮虽粗而身细皆早入于朝堂面无肉而焦枯兮主家耗而奔忙皮薄无神兮破败肉横生兮刑亡橘皮破兮少子甲黯散兮心非良蓝赤见兮公讼白无光兮空囊颊带拳兮刚毅尘埃暗兮志不扬髪系天而欲圆兮黒长委地而极贵髭须在中而系人兮欲三棱而拔萃秀长硬直以黒润兮必朝野之善类僻处下生而不露兮法欲方而应地或额上之有毫兮实威权之雄势须发黄而多病兮赤则气热而多讼事项为一身之栋兮上扶首而下总百骸之会富者丰圆而坚实贵者方隆而光渍肥人欲短而瘦欲长兮有余皮而衣食丰裕倘双绦而合一兮必黄耉而鲐背茍颈促而形魁兮命夭反小弱兮非大器折无毫兮贫寒拥如瘿兮凶滞喉有结兮多贱流瘦祸缓兮肥必戾胷平正而长阔兮斯福智之骈臻肉丰厚而覆舟兮子贵禄而厐醇有数毛而益寿兮凸陷短薄而孤贫乳紫黒而下垂兮又安荣之贵人若细小而窄白兮廼下愚之庸民腹圆厚如悬箕兮有三壬之超伦若皮粗而上重兮或雀腹而贫病之邅迍心头有毫而性刚兮骨凸陷窄以走风尘寛平皮厚兮妙聪察而徳有邻脐要寛深而向上兮忌突浅而向低眉平厚而背若负兮腰正直而有支坐碇石而不动兮行平稳而有仪茍形局之丰伟兮或滞气之未舒戒逞才而轻进兮在藏器而待时嗟贵人之未遇兮犹槁木之含滋羡一日之秀发兮则名播于华夷盖气色之在面兮岂浅识而见窥青主惊兮赤主扰白忧服兮黒病罹黄主吉兮叅四季随生克而例推惟女妇之于相兮比男子而异宜骨法峻峭兮神色严威五岳寛大兮持重而无媚姿口小含丹兮声音清彻肩圆背负兮重阁丰颐行不动尘兮笑藏齿法令过口兮富贵滋此女中之翘楚必椒房之结褵乳头白而向上兮斯子息之难为若子息之易得兮必乳头紫而下垂居九丑兮非良妇具十恶兮岂美妻唇紫黒而下掩上兮身必寡脸薄赤而媚无威兮节必亏面三颧兮夫洊防眼四白兮淫无疑繄南北之殊产兮纷形肖之絶异廓千态而万状兮政贵贱之靡类虽外貎之瓌特兮或心徳之奸狯惟表里之相副兮则大福之可冀茍存养之不恒兮则灾殃之难避外陋恶而内纯厚兮庶祯祥之来萃固善恶之萌于心兮夫何相之足恃昔先子之精鉴兮幸文皇之隆遇既阅形以辨色兮复察心而警励指仁义以为干橹兮申孝弟而为凿枘俾脩省以惩艾兮全堂堂之徳器余踵武以绍先烈兮揆浅陋而懐愧感圣恩之念终始兮赐悬车之嘉惠述旧闻以示同志兮嗟精奥之罔备或尧言舜趋而蹠其行兮虽深察而难试故莽懿之有是兮贻祸患于汉魏识介甫于未萌兮惟老泉与吕诲盖金玉之混沙石兮在良工之陶淬粤简编之有传兮必心融而面谕若无稽而肆言兮则羞吝之并至倘明哲之有取兮亦庶几乎垂世
　　四寿延祥赋　　　　　　　　【明】邵经邦
　　有紫微主人者乃抱真含炁居静守嘿方阐化以无为而布政于有截也于是水晶僊賔过而请焉主人曰吾闻鸿厐之世品类区分体道达爰有至人賔茍得闻乎曰未也主人于是辟朱凾启金钥摄瑶图开画阁揖僊賔于上座而愿陈其大略也爰有丹青哲士绘事宗工托颂祷于有象尽物理之形容若曰灵椿结搆如云芊芊鳯翼茸茸龙麟漆园春兮有永燕山老兮无垠介髙堂之睂寿钦具庆之仁嘉义方之敦笃贤丹桂之缤纷载惟灵鹤其羽翯翯转翮如轮圆颈宛若丹砂粒兮朱项运气轻兮碧落辍九皋之嘹喨升云霄以轩豁扬敷锡于九重声洪恩以三匝乃若灵芝出应昌时冲和滋气氤氲布基朱房沃若金茎陆离追琢其章仁者受之茹之为饵餐以忘饥延年姑藐却老安期偓佺染指木羽毳欐混化黄包昭播施隂雪无浸明水孰滋祥云拥帱甘露纷披昔产商山今届武夷鸿宝不传妙防安知賔曰止哉主人曰未也夫火记六百应録受图参同三篇指趣不殊真人授诀号曰黄舆探道之秘泄天之符金丹粒粒大药铢铢入火不爇造水不濡成形似有返本若无类如禽弹状似蓬壶朱为表卫白里贞居天如弹白地如弹朱森罗躯殻包摄寰区捣治并合赤色门趋五内雾散风雨时需熏蒸四达金性不渝万年秘宝服食常资意气悦怿顔色童姝黄发儿齿周旋慎诸兹惟长生之秘诀而灵丹之元枢也爰有至人守真抱一昆仑之冈崆峒之壁立宇崇坛布基展室玉尘浄扫朱草狼藉瑶阶纳陛绮罗重席琅玕朱槛瑚间碧星冠氅帔炫燿月日渇饮琼膏饥饭鳯腊麟脯如螯鸾胶为炙顔如姹女精返童徳把籍长跽含艸抱膝祝示神贶饱玩皇极斋心齐志冀请所益乃有硃砂法鼎偃月真炉玉帝受记羲圣指途后羿扛鼎夸父奔扶女娲鼔焰应龙扬袪王母噀水箕伯吹嘘广成分剂轩辕操壶八公捣錬太一降座伯阳为辅希夷为佐若乃孕育天地混含太极鑪锤万象根柢神易先天定位纳甲藏乙枢机四大火候六十乾坤上下坎离合徳牝牡四卦周旋出入月节五六经纬宥密往来望盈虚消息既济未济如圜无忒至于连蜷东蛰敦圉西顾七宿前翔精后抚丹液如饴黄牙如羽铅汞如丘刀圭如土将广授于人间而开老寿之灵囿也賔乃矍然而起喟然而叹曰有是哉吾闻太上立徳其次引年徳立万古人胡能先故夫仁义者被服之金华也禄位者治世之河车也动静者践形之熬枢也乐寿者脱屣之流珠也孰秉其专孰会其元孰造其孰归其全其主人之所兼乎主人离席而谢曰愿闻命矣乃展图濡契成章而退
　　儿齿赋【有序　　　　　　　　明】费　宏
　　封太孺人范氏今翰林院编修兼太子校书京口靳君充道之母也相赠编修府君为温州经歴以亷能闻年四十有七始生充道复敎之为名儒为良史而食其禄兹春秋九九矣聪明不衰齿落复出记云齿亦龄也故鲁颂以儿齿为有寿之祥今于太孺人见之岂非其笃于仁慈有以致之欤宏忝充道同寅视太孺人犹吾母先后也喜贺无已因作儿齿赋词曰
　　润有寿母疑其女仙顔还童而孔渥骨既老而弥坚忽坠齿之复出补旧罅而浑全状瓠犀兮乍剖象海贝兮初编虽小大兮不一及新旧兮相连类垂髫兮始齓俾大耋兮疑年匪今兹之创见谓昔为虚传尔其其就禄于子荷宠于天潘舆在御頴肉陈前夕膳洗腆晨羞吉蠲食列五鼎箸下万钱鱼分鲤鳟豕别防豜江瑶海错或薧或鱻肉攫草食或芗或羶圃甲雨翦林实霜悬土英木华或撷或搴溪毛石耳或撱或圆固干濡之罔择赤冷热之皆便知观颐之甚吉于噬胏以何艰衰老韩公叹语讹而嚼废耋哉唐妪赖乳饮而喘延视阿母之多祉瞠处后而莫先右麻姑而挹袂左王母而拍肩求兹事于今古得一二于万千岂受秘于鸿宝尝究志于羊鞭散金砂于五内蟠龙虎于三田孰知惟仁则寿斯理必然仁哉阿母温惠静专相所天于緑鬓依郡幕之红莲务抚摩于寒饿慙醉饱于醲鲜当及瓜而受代竟垂橐而言还蔗倒尝而味永珠晚出而渊妍覆不资于一瓦敎必至于三迁宛队鱼之聚戏蔼雏鳯之孤骞感荣恩之奕奕勉移孝以拳拳报称施而自厚数寓理其奚偏若乃考其瑞应又有可言于国也兆生齿之日盛于家也卜稚齿之重添惟勲华之建极拓寿域于纮埏矧曽闵之顾养志不懈而深防宜年龄之无极并髙山与长川烂悬门之锦帨送载酒之玉船愿岁岁兮兹辰预歌舞乎琼筵盖将见云仍之绕膝岂但含饴以抚弄乎曽













　　御定歴代赋彚补遗卷二十一
　　钦定四库全书
　　御定厯代赋彚补遗巻二十二
　　人事
　　竹岩赋【有序　　　　　　　　明】费　宏
　　故河南左布政使程公用也以竹岩自号取其所乐者也而其心志节操实与竹类且冩竹逼真位不满徳委祉遗今大叅君时昭侍御君时言文与行皆世其家逺到大受以究公之志业可前必矣予久辱大叅君之知且与时言有塲屋之雅欲永公之传也乃为作竹岩赋其词曰
　　前崇冈之迤逦兮后竣岭之嶻嶪屹巨石之孤耸兮立万仞之积铁旁萦纡而带径兮中谽谺而成穴宜谷耕而隐郑兮兼野筑而栖説岂神剜而鬼鉴兮乃天造而地设相阳厓与阴壑兮蓊草树之荫翳或待春而始荥兮或望秋而早折曽日月之几何兮炫纷华于瞬瞥独丛篁之秀发兮贯四时而一节气飘飘而凌云兮筠青
　　青而傲雪陋俗夫之顽懦兮类正士之髙洁伟伊洛之苗裔兮实新安之俊杰知此君之可友兮身岩居以相结心契合而无间兮如松茂而柏悦尔其因时培植抚景盘桓宁忘肉味屡阅歳寒验夜气于息长兮劳日讯于平安聴风韵之潇洒兮翫月影之檀栾试新围于鞶带兮刻秀句于琅玕惟胶漆之久存兮岂异好之能干若乃净拂鵞溪闲挥頴意适神恬心得手应假墨君之面目兮发胸次之髙兴简或指于数竿兮繁或至于千挺分彭城之流派兮入洋州之蹊径匪求工以致饬兮聊冩情而养性爰离蔬而释屩兮遂腾茂而蜚英知行检之为重兮见物诱之为轻虽襮顺而里方兮蕲不忝乎斯名郤幕府之厚餽兮已蚤着夫亷声辞礼闱之聘币兮亟见重于宗卿久敭歴于中外兮霈膏泽于民生名与巗而并峻兮节与行而俱贞然而年未满于百龄兮位未跻于三事岂天道之偶乖兮抑为善之难恃留未食之余报兮乃大发于其子占竹苞之芳茂兮即斯干之兄弟登岩廊而竞爽兮嗣德音而不替彼庭槐之手植兮亦取必于来世矧孙枝之森立兮又武绳而美济蔼芳誉之永垂兮疑美人之未逝辞曰有斐君子在淇澳兮诗人美德托修竹兮嗟嗟元侯蹑芳躅兮持心操节异流俗兮千古斯名照岩谷兮
　　荣寿赋【有序　　　　　　　　明】胡缵宗
　　鳯邨侍御张公以大典成未考绩即封其父母如制其父母寿亦皆六袠矣荐绅士夫以为竒咸歌咏焉缵宗因为之赋
　　乃若蓬莱山人之于清都仙吏厐眉鸠杖宫锦霓裳徘徊于慿虚之境邂逅乎何有之乡触物而欲有言感事而罄所长于是山人起而啓曰若知夫蓬莱之异于人境者乎仙吏曰未也愿子摛英吐葩摅怀迪思以广吾之识也山人曰唯唯莫髙匪山琼岛矗矗莫大匪海瀛洲蜃楼晓霁灵草冬荣岩壑崷崪金石铿鍧其中黄龙游沼白鹿鸣囿其上神爵栖林灵鳯集薮其下天琛浴日精卫滔星其傍鲛室循麓鲲池簸溟尔乃包干括坤邈焉中央隖屿环碧岩窔凝苍游莲上鹤舞松傍尔乃偓佺所止耄耋相望俯沧海之弥弥激神岳之嶈嶈灵椿防嵳于西极蟠桃蚴蟉于东皇若魏郡晦老以及阿媪固胜境之名流也尔乃春秋迪吉昕夕乐康五福游衍九老彷徉庆符绛县和康庄周乔龙诞汉皓鸿翔瑞钟光岳祥洽华堂桑蓬允硕冈阜遐昌李耼彭咸先后为之接引麻姑王母起居与之颉颃顾兹山而喜乐际斯世以耿光羌人生而笃祐肆昭代以履祥彼仕版营营宦辙皇皇曽足以嫓乎此邪仙吏乃睟容而嘻旴衡而诘欲有以复也曰子诚山人也知蓬莱之永年焉耳盍亦见荐绅大夫籍龙诰以褒崇夸鳯敕而荣耀以大厥世者乎周官稽古王制执中既建太宰爰布司封爵赏乃懋锡拜攸隆原一经之德覈五等之功于人则加勲既峻授阶亦崇于亲则侈禄式富貤爵载同于家则捧敕舞蹈宣诰屏营于乡则银青照耀金紫峥嵘尔乃彩袍缀绣锦轴图龙名敷禁籍绩勒景钟宠延三代光映六宗显显防防礌礌颙颙然特恩莫致殊典难逢此固天与而亦岂人能也予闻晦老以子为贵因君而荣侍御要秩孺人令名锦衣星灿霞帔昼明陋赵槩乞封以并显迈孙逖求秩而自鸣恩宠优渥典章华婉书传秘阁草视文苑尔乃桥联若梓兰茁其芽婆娑椿树灿烂萱花然乡党以齿孰与朝廷之以爵庭闱以养孰与帝后之以宠龄遐算众人而同孰与龙陛殊恩君子而独介福于年者独厚于而身孰与貤恩于世者并笃于而亲子徒知胜境之享天年而不知上都之侈天宠也鸿蒙先生闻之便便焉怡怡焉欣然而笑曰山人才得其一仙吏亦不知其二也予魏人也晦老之所与也知晦老莫如予矣盖闻大德必寿顺德乃昌是以鲁绂麟以挺圣说骑箕而佐商文富申耆英之防导安阐奕世之光酂何应宿维昴申甫降神维岳香山燕绘乎乐天渤海托形于方朔尔乃砥节业儒皓首穷经翺翔乎书圃修容乎礼庭抱经纶而不仕游辟雍而独醒尔乃横经教子诗礼并闻道德所濡兰桂皆芬彬彬郁郁德睟而文乃若鳯邨子淳洪鬯之蕴丰茂世之英嗣三陈而济美奏一夔以告成羡希文之有子视頴濵而难兄聴鹿鸣于上国题雁塔之佳名制锦花县捧简兰台雨滋八极雷动九垓屏闾山之冗净辽海之埃三呉惊其至两浙欢其来撼具区而动荡震防稽之崔嵬尔乃际大典于既崇庇鸿庥而斯溥爰追王乎先皇纷貤封于庶府先近臣首公辅尔乃严慈同受纶綍之褒椿萱共享斑斓之舞豸服翩翩均被于承欢之膝鳯冠纠纠荐加于乘白之武文命值其诞敷寿筵适焉欣覩跻六袠而千春偕二老以三釡啓家世于羲皇夸闾阎而簪组是以长庚粲粲南极煌煌伾山嶻嶭汤水茫洋噩噩博望灏灏新漳尔乃宣敕命以协华垂衣裳而衍庆竭菽水而承颜引板舆以躬迎沐雨露而瞻天期效忠于翊圣惟公之胄焕乎燕国之并封巍乎省华之同寿丕乎韦斋之克传昭乎晋公之必祐故天之生材也于是乎独懋焉呜呼蓬莱得公之寿曰公之寿维仁清都得公之寿曰公之夀维僎百歳维期何假黄眉之仙骨三少维衡何羡紫绶之朝绅今论者但知骋海山以相髙炫爵秩而取胜齐末而言本舍道以趋径是何足以考君子之世而倾大人之聴也于是二子闻命逡巡而谢曰微先生吾谁与归也
　　寿岳母张太夫人赋【有序　　　明】费　宏
　　封夫人张氏为南京吏部尚书冰蘖先生諡清简孙公之配太学生晓千户侯暲之母也公敭歴中外卓尔自树皭然不滓可与古之名卿颉颃下上亦惟夫人与公合德有相之道能济登兹其训晓及庠生映以及于暲遵公之教勤学守礼文与行能世其美古有女宗夫人可与匹休而无愧焉今年寿跻八袠耳聪目明步履强健四月二十五日实其悬帨之辰晓暲率诸孙世光等罗拜膝下戏彩称觞上祝千歳寿亲党交贺懽声动闾可谓备百顺之福者矣公以女妻宏宏受公及夫人之爱实深今不可见矣幸夫人之寿犹公之寿第愧无以发舒庆祝之诚乃作寿母赋以献其辞曰
　　瞻银峯兮嵯峨与崧岳兮争崇伟哲辅兮世出实淑气兮攸钟孙绍祖兮芳躅名与位兮俱隆焕台斗兮在望追表扬兮侔踪窅北堂兮深靓蔼佳气兮郁葱前慈竹兮檀乐后谖草兮丰茸结彩云于楼阁纳祥飇于帘栊爰有太母作配名公光膺翟茀叠荷鸾封年齿兮已耋神完兮气充容观秀整兮昂昂颙颙礼仪卒度兮肃肃雝雝雪飘飘兮两鬓星炯炯兮方曈陋先零之弱卉挺晩翠之贞松尔其景值夏初帨悬门右日北陆而方长卦应干而用九壮子穉孙竹森兰茂拂曙盥栉登堂趋走悦慈颜介眉寿歌南山酌春酒奉潘岳之安舆翻老莱之舞袖几列五齐尊储四酬举鼐取勺跽而献斗煎鸹烹鳬炮羜脍牡鼎臑迭进饫以加豆类瓜有枣如船有藕嘉果菹菹青黄杂糅钟鼓具陈笙歌并奏抗音髙歌懽声雷吼红生面缬辉映绮绣襟怀怡愉坐阅清昼茂族华姻里妪邻叟篚织纷纶以霞烂贺车奔驰而辐辏羡己福之罕俪祝遐龄之罙久若乃青鸟远集鹤髙翔擘麻姑之麟脯御王母之瑶觞摘蟠桃于再实阅海尘之三扬咽元和以疗渴餐沆瀣以为粮固将挹仙姝之袂而优游泮涣同处于长生久视之乡矣人亦有言福非幸致庆以善积贤哉阿母动遵内则桃夭夙咏于宜家枣栗克修乎妇职相我清简实嫓厥德食仅草具服无侈饰勤约之风始终弗忒公遭圣简凤起求升外之则旬宣蜀浙绥抚汴京中更西秦迄于南荆内之则初赞邦政荐掌工刑秩宗典礼太宰持衡敭歴诸藩周旋六卿师赵汴之简易慕毛玠之公清饮氷茹檗腾茂蜚英固其好修而自立亦由善助以相成孰不施而有报孰能谦而无益获祐于天宜登寿域将劬躬以训后羌既老而犹绩幸养志之多贤能世守夫清白期华皓之重必永享乎休泽逮孙曽之显融尚屡膺夫宠锡敢窃比于韦皋独有惭于赏识记子墨而摛辞庶少鸣乎贺臆
　　翰林同年防赋　　　　　　　【明】李东阳
　　御水分隄仙家近阙文当作噩之年节应嘉平之月旭日昫其载阳飘风为之不发于磐是渐鸿衎衎以来仪出谷斯迁木丁丁而可伐乃有西江三鳯东海二龙壶岭交撑乎日观台城独曜于霞峯河马既呈防蜀锦而为饰杨金在贡囊楚璞以相从叶数应于方州地灵斯孕歴星躔于歳纪天运重逢嘅夫甲第同曹词林诸彦角百步于杨穿泝层霄于鹗荐陟唐瀛之峻引房杜而齐登撷宋榜之华与苏曽而并选蓝袍暎采游怜花底之江宝炬联辉归识栁边之院是日也或监或史载笑载歌烂云牋之丽藻滟月斚之微波耳聴流焱声破遏云之管心驰急景光回驻日之戈弛我道于息游或知所止任吾生之頫仰遑防其他若乃麟阁遗风虎头妙手假物像以相求托丰仪于不朽夸竞茂于松杉媿先衰乎蒲栁名髙君实争取騐于儿童病瘐休文不自辩夫谁某情因礼致貌岂心违谅金石之可断陋蓬麻之是依交可絶于嵇书盖云有激知不逢于鲍叔生也何归乐以忘忧幸保无荒之戒敬之终吉宁遭不速之讥非徒毕一日之欢抑以定平生之籍诚哉賔主之二难允矣见闻之三益畴能争滕薛之崇卑安忍眎越秦之肥瘠吾宁不负期挂劒以相酬世独何心乃弯弓而共射复有芝兰美德药石箴言信荣辱之相丽匪升沈之足论肉骨怀深念东西于离合勲名道逺竞分寸于晨昏报以璚瑶既可示交期之永好写之琬琰终当与世讲而俱存
　　交友赋　　　　　　　　　　【元】孙仲宣
　　思往日之离羣兮羌踌躇而内顾恐明德其或痁兮执筳篿而求友慕夫子之倜傥兮乃狥芳而易臭欲砥砺以错节兮不自云其寡也览伐木之猷训兮亦斯言之难舍也朝握荃以同嗅兮夕擗茵以同佩茍铭心而外向兮夫孰为予之所讳民生各有匹兮借良朋以为处歴观古人之自益兮孰防然而无与使修名遂可孤兮姣何姱之攸侣抱兹意以自纳兮疑夫子之卬许不留真而食信兮察诚惠以相探言既吐而无昧兮行矫焉而孰堪宁中道而拾碔兮反而置之璵璠鹈鴂之饶舌兮百草萎而秋寒雉秉洁以内信兮谓斯物之在原悲旧好之难弃兮纫秋兰以贻子命蹇修为吾载道兮冀琼枝之相拟终盘桓而不答兮顾浊流于焉下之心缱绻而我犹兮曰子夷然而侮之信不谷之中离兮胡他人之迩也所非共而为共兮指皇天以为正也惟往古而既然兮焉疑之乎今谷风陈其恐惧兮暴公乃潜其形茍非哲灵之睿识兮又谁庇之以心相夫子之纬繣兮亦适足以自忝何所独无芳草兮尔何视吾之褊将髙举而求合兮周游乎天望瑶台之逸女兮见虙妃之便嫣余既解纕而为理兮誓缬佩而盟焉揽申椒始以致赠兮中复杂之薋菉情突梯而不眷兮意偃蹇而徒属罗满堂之媺人兮曽莫与余兮一目度沅湘而东之兮驾飞龙乎洞庭令羲和相余之前驱兮骤丰隆以清余之后尘倚阊阖而祈通兮讯下女之姈娉纷总总其离合兮路曼曼其修远叩灵而假宿兮日忽忽其将晩饮余马于咸池兮悔相道之多幸年歳之未暮兮戒鸾鳯助余西驰登阆邱与县圃兮济白水之沦漪溘余游此春宫兮适巫咸之可稽逮髙辛尚未先我兮及少康之未有配屏雄鸠使不得媒兮诹蔓茒寓之芳桂欣婉娈而首肯兮爰假言而申意曰蜉蝤之振兮夕瘁其裳留夷之质兮歳以为常愿绸缪而无斁兮戒薄俗而自臧彼舍旃以为德兮将怛焉而内伤
　　乍见赋　　　　　　　　　　【明】徐　
　　嗟人生之转毂兮恒一东而一西恨踪迹之流萍兮真聚散而勿齐痛逺别兮道路邈叹离羣兮天之涯伤人遐而室迩感防少而情暌歘不意以遭遇或无心以追随既乐深而不殚复喜极而难持若乃曲院疎牕凉天静夜絶过客之履声寡髙人之轩驾落月满乎屋梁寒云停于草舍倐骤见兮绸缪陈酒殽兮杯斚乐倾盖兮方新惊面防兮何乍乌鹊巳飞鹔鹴犹卸至若临边戍客廿载塞垣云埋龙漠月照鴈门辽兵朝哄胡马夜奔顾身自恨吊影谁言偶故人兮邂逅挥沸泪兮寒温述沙场之痛楚问乡国之田园当年鬓发兮白复白旧日交游兮存不存乃有五陵少年千金任侠重诺轻生报仇饮血爱赵女兮秦娥指青楼兮紫陌过狭邪之娼家遘邯郸之賔客选丝竹兮征歌奏笙簧兮按拍玉烛罗帏璚筵玳席行醇酎兮千巡尽欢娯兮永夕或有深闺少妇久别征夫雁稀鲤絶日居月诸秋风冷落芙蓉帐夜月空明翡翠繻愁复愁兮容色改怨复怨兮形影孤值夫君之归轮闻门外之嘶马涉远道兮言旋喜从天兮而下庆再世之伉俪隔几年之春夏嬿婉由此兮重伸别泪从今兮不洒至若永巷长门深宫凄恻红叶传情团扇掩泣着舞衣兮空自伤歌悲愁兮倍于邑闭椒室兮徒含情恨君王兮不相识一旦亲召幸非常赐颜色得宠有时殊恩无极其或才子风流髙唐梦寐朝朝暮暮云云雨雨二八佳人妖娆旖旎被绣毂兮桂裳服罗纨兮缋绮回眸转盼芳心歘起虽梦幻之非真亦交懽之堪喜又若修真羽士防宅飞升黄龙可御白鹤堪乘游玉楼兮金阙踏紫府兮瑶京视人间于凡浊谒上帝于杳冥拍羣真兮嚼琼蕋揖八公兮参云軿欣聚首之有数幸宴乐之非轻若夫流落羁臣长沙逺谪鵩既来栖地复卑湿一朝命下身归旧国谈夜半之鬼神令至尊之前席上与下兮相亲悲与喜兮交集又若文人墨客千里神交或通姓名于逆旅或枉车驾于衡茅似磁引铁如漆附胶又有苎罗妖妃江汉游女逍遥水濵顾盼江汜一见兮目成相对兮魂褫既赠佩兮委心不投梭兮扸齿别离倐忽遘防非常虽日月之逾迈岂中心之能忘觉悲喜之交战疑晤对之仓皇谁能当绸缪顾恋之际而不神爽飞扬者乎乱曰扰扰浮生真过客兮世路多岐何偪仄兮人生见期讵能必兮惙惙忧心殆如积兮憬迷途之茫茫寤天地之何极兮
　　拟齐梁内人送别赠拭巾赋　　【明】祝允明
　　初裁白纻白如霜旧遗团扇月含光纻拭不灭何郎汗扇揺空想婕妤凉何如赠巾意劳君转蕙肠若乃龙胡交错玉线绸缪轻挹珠散舒动兰浮不忍挂匡床讵忍委玉箱留取炎热将归去茱萸幔底拂鸳鸯
　　病赋　　　　　　　　　　　【明】谢肇淛
　　有体虚公子者怙意奓汰被服妖妍躭娯骋纵忘反留连知昏形槁困于拘挛四体失据一息若线大期将至咍唉忧煎医屦踵接觋辖靷牵惴然疚怀瞑晻防于是葆颐海客造而请曰伏闻公子髙义驰骤天下緼袍菅屩之末望风景附而不知玉体之有所苦也愿承下风勿药而愈公子彊起坐有间曰客将何以诏之客曰夫天有五贼荼毒万有人有七防攘抢肝腑故阴阳错絯寒燠易处喜怒怫阏情性割魂气越佚邪乃中蛊君不守宅神将去女是其造端也在目之上眉之下而其蹈厉也不飚而战无霖而腐在易为山下之风于经为惑男之女故自万乘千骑之居迨夫瓮牖芒之侣莫不纷遝夭札蹷蹙辠罟舍乔松之遐算荣蜉蝣之朝羽此轩岐所为叹息越人望而郤走竘挚投砭而仰天和缓捧心而髙拊者也岂不哀哉公子曰然则病不同乎曰不同夫品物万彚殊性难名蒸民兆柹异气分形或口饫膏珍或味甘芹蓱或体憎纨縠或编草悬鹑或强而实或虚而或栾而罄或防而盈矧九气之分禀洎五方之垓条壮榦而疲苶曶山海而阛闉佹象幻态惟其所撄故病绪千别病根万茎巧歴之所不能尽巫咸之所不能明羌请识其崖略以代要言之衡公子曰愿闻其目客曰璇极之宫紫微之域左翼勾陈右扈太一沪沪溶溶沈沈潏潏郑卫燕赵靡曼靓冶之姝联袂绎衽充房弥阈色授目招娯晨专夕鬬意争妍穷欢尽佚温柔为乡袒裸名室淳母羶芗醍醇酥膉炰牂烙麛截脂煎灼舌吭糜胃吸液昼卧组缋之茵宵处纯锦之席狐羔貂鼮纤绡纨緆防毺纮紞藻繂重沓绸缪徽纒燂烁出辇入舆连棼接羃巍台避风薄栌韬日筋缓骨鲜精敞髓竭魂揺揺而去体血荧荧而谢色疡疻外淫痹防内逆既晕且怔兼蒸而呃劳瘵乘之鬼瞰其箦虽复三参九芝百苓千术徒能缝其腠理岂能去其蟊贼是为富贵之膏育晏安之酖毒其流一也至若都邑之防市估之防骛名射利辐辏骈阗朝履繁霰夕冒荒烟暑冲瘴雾冻軗冰渊竭蹷星露之埜鞿靮陵泻之邨暍不得解顿不得眠昃不得息馁不得餐仕九迁而靡释贸三倍而弥悭计营营而四起虑幢幢而百攒素衣巳缁壮色空残肠九回而寸断颅一夕而华颠加以风日之所耗斁沴祲之所横干得防之所掉战冷暖之所控抟容神困惫筋力阑瘅面目黧馘心府寃烦戚施蘧蒢中热内寒彳亍鞅掌鹿鹿恹恹溘先朝露孰保天年游魂荡魄不得望里门是为火宅之固癖尘海之魔患其流二也尔乃潜頴鲰生佚宕文士焠掌下帷悬头刺指濡首坟素之塲骛志丹铅之海抽思腐毫研象吞纸冥搜荒揣则日月不易其明惨澹经营则雷电不入其耳而况寒暑之剥肤风露之烁体滋剂之戾身邪氛之袭趾莫不反胃哕肝吐肠咍髓种发焦毛枯血堕齿心同泥掬面如灰死火色上腾元气中陊或痿而不男或消而结症虽目观曲江之涛时赐金茎之瀡苟笔研之未焚孰沈冥之可起是谓毛頴之宿业缥缃之竒鬼其流三也其或孽子累臣蚩氓穷戍丏媪荒黎逋伧防女尾颠连零丁惨沮三旬九餐尺霜寸絮采薇蕨以充肠吞氊旄而御沍肤坼于曽冰足皴皲于巉路贸贸而郤嗟来踽踽而艰蹞步羡一饱之无时号五夜而莫顾腊肢瘃指轖臆盲虑目晻晻以蒙眊耳淫淫而聩注骼磔确以裂踝跷而颠踣豗嬴宛转捐霉□精耗形散肉消骨吐但喘息之茍延溘薤上之朝露是为穷祟之瘴乡悲田之劫数其流四也若乃牢骚迁客薄命闺人茹寃莫雪衔恤弗申徘徊纠结怫郁惀忳抚长劒而太息促玉轸而怆神望明河以掩涕送双鸿而填膺指白日以为正呼苍天而不闻夕风扬而凄思寒蛩咽而坠心怨众芳之四陨哀连理之中分歘恍瀁以惉懑轸瞀愦而烦寃食哽噎而不下衷恇悸而难眠胸而糅轹气塞逆而上奔饴甘不防强笑无驩匪饥匪渴非惨非温块然醖酿于方寸自起伏而牵纒察之无色诊之无形金石汤液之所不及厉熨火齐之所罔攻是为幽忧之疾一中不可复生其流五也是五病者起于豪芒贯于情想达于脉络锢于腑脏非出神入圣之工探微测隐之望畴能止之未然察其影响若夫雨旸燥湿之感山谷垢秽之罹瘕魋肿痃之异魑魅妖旤之竒瘘痈瘀疰之变晦明劳佚之机坚耎閟泄之状亢承从逆之宜固棼轕而无穷羌难得而备知公子曰然则为之奈何客曰诞生闭藏四时之德顺天袭地圣人之则存神摄形乃与道合起居有宜弛张以法无搰尔和无营尔魄反视却聴神将自宅无燕以淫无耽于逸终日干干形将自植且夫天地为炉兮水火为镬五季鼓铸兮大冶莫跃倐而胚胎兮孰知槖籥化为异物兮又安所避其罟擭彼刀圭之药饵兮仅救敝而舒厄曷颐真以守志兮终睟盎而肤硕夫明圣之齐慎兮夏密阳而春葛纵夭寿其何贰兮乐天知命又奚怍于是公子冁然而笑惕然自约顾视二竖兑喙而郤
　　逐病赋　　　　　　　　　　【明】徐世溥
　　徐子以甲子季秋娶妇序当挟瑟礼协授衣顾常多病率一月不盥栉胜衣善食治事者歳不过十余日至于辛未垂及八年其妻呜咽断续而言泣谓徐子妾病久矣为妇无良以忧夫子自我十六婴疾来归呻吟下车庙见有违蓬垢楚毒毕歳处房晨昏之节问省不遑惟病之故諐礼尊章蜡社伏腊陈宿献鲜人具拜起我独不然惟病之故蒸尝以愆冬不知风夏讵识暑弗获归宁日惟闭户惟病之故暌絶父母姑姊逺来姆娣出迎颜色敷愉中堂笑声惟病之故我独伶俜未壮先衰脊胗鬓斑久视目眊将语咽干惟病之故任育孔艰皇天闵予亦既有子寄乳保妪提携顽婢惟病之故母慈大戾子有嘉賔命敕盘飱筦籥不时笾豆用艰惟病之故中馈多惭子复志营四海道抗嘉芳穷年矻矻逺语羲皇夜陈编以达旦兮宁知荼苦之在牀妾安敢以怨子愿锡余以良方徐子摄衣起而筮之筮曰有鹗南飞道遘鳯凰不惧鍼石所畏文章日者曰吉今日乙丑时加于未蚩尤破军先发者利子诚逐之功贤黄帝乃具桃殳淬醯火扬言告病汝奚嫉我汝作呻呼日灌予耳汝为尫羸俾予日覩汝欲苦人实则予苦将欺予之穷而不能达抑玩予之文而不能武耶我将数汝情状究汝根株汝善自谋速走他区病乃言曰使子言而当则善矣言而不当职子之羞茍其中矣孰敢稽留主人答曰我友俞跗列汝千名咸汝丑类分蚀人形其在闺孺未中厥情其一曰洁镜无留晕衣无渝褶刮涤穷微是生内热其一曰敏应声趋事闻言自引小大悉裁酿为渴疹其一曰劳米盐薪蔬晨起纷嚣口燥筋疲发为烦焦其一曰慧既休筐绩妄希文字五言未成百疴已至其一曰郁巳食不步影不逾阈含忧弗愬怒蕴不越沈迟展转积为纡结其一曰褊娌娅飞言婢仆微讪衷实不平恚复不显横攻胸臆逆为噎蹇惟兹数者是生百罹在肌为潮中络为瘁昼工夺餐夜巧侵寐我具告汝汝奚遁情亟善自谋鴥风而征无入髙门阀阅同条惧汝所过罗绮损娇无造市防毒我人民惧汝所过老稚悲嗔无登崇山云路攸藏惧汝所过草木萎黄无歴江河鱼龙恬萃惧汝所过舟楫底滞无经旷野莽荡何极惧汝所过空虚偪侧凡汝之为无适而可我为汝计汝亟聴我惟王建吏鞭挞责货殍民以餔垂腴虎坐大憝吏胥肆威贼猾衎衎肥晢以蔑王法将征西南西掠以狂戮佃奏凯悦豫且康汤汤闽海鲸掀白日贡金谁何彊矫安吉田车羯鼓趯趯施雄流移行郡秦晋望风犯顺举燧攘畊东北振武用师十年不克凡此六涂实汝攸宜何去何就聴汝所之岂独勦凶蟊于王国抑亦伸天威于四夷病乃战栗屏息拜辞逺游于其明日夫人有瘳
　　罪须赋【有序　　　　　　　　明】靳学颜
　　予试童子见有魁梧而甚须者命作此词不谐吾意遂援笔制此以示风焉辞曰
　　遵彼旄邱莫赤匪狐叔兮伯兮有髯丈夫爰自乡甸来适都市曰往试乎偕彼童士童士曰吓于思于思誉髦方臻尔胡为哉兵卫总总大夫在公髯于众中縁阶自东既旅进以独耸指危冠而上冲乍引领以敛翼忽脱頴而露锋于是髯也俯而不昂肩髙颐隐欲盖弥章大夫曰髯前吾语汝道远云来跋疐良苦汝其心童而貌则皤顾名思义人其谓何髯谓大夫失之子羽长揖不辞将归有处既归﨤舎盛气自厉揽锡之光华鼓金错之利器铿将举而未下先声罪而矢意曰陶无见肤其以汝贵何吾殖汝乃遗弃累凡吾百体纤悉有以齿决爪搔冠以法纪睫卫离朱毛通肺理婉彼两眉所占无防辅颊匪尺而据喻中实烦有徒汝吾奚功发论则附以作势微词则郁而不通解颜而灿然之美若失长啸而宫商之防弗融虽有嘉食淋漓引腻虽有丽服觉我形秽流火之期挥汗成雨纨扇弊揺亟麾不去积尘为垢积垢为濡无而不治疹其兴诸是用多方前理拂疏呜呼子须汝大负予上官见憎职汝之居龙蛇之蛰时有巻舒宁不少潜以忍须臾顾乃森发争张竞挺参鬓侵颧翼顋蔽领黄氛缭绕赭茸不整使我染翰无光吐气不扬誓将决汝离彼故疆已而镊人呈技待诏献功芟荑搜剔根株斯穷长条冉冉以错落弱苖离披而飘蓬既乃假寐隐几怃然自丧须作人言见梦陈状曰予受命与子形俱妍媸在子不在吾须内充外莹血气有余赭茸不整子血中枯不曰妍乎绰约妙姿黝光可鉴珪载垂长扬清飇吹之落落乔松丽葩施之吾于此际何负人为且夫鼎龙堕小臣之泪编虎设尼父之戒贲须上兴和乐示爱子之无情一何自坏礼云斯须不可去身我须我友诗范人伦智者不防一以利世何吾子之弃彚而捐亲
　　愍贞赋【有序　　　　　　　　明】郭造卿
　　贞烈何氏淑静者太康诸生刘用九妻也刘生疾不可起何即夫死以相从视含輙以所御巾纨纳生袖中呼曰待我待我尊章戚属持之万端不能夺自经者屡矣姑与伯姊觉而解之不得死水浆不入口者旬余竟乘间以白练雉死柩傍也死前出所绣枕有并秀双清句示侍儿曰此吾志也今堪独秀而孤清耶取嫁时衣火之烁若莲花状死后塜上芥髙丈许陇麦尽一本二穗且有二百八十穗一本者吁嗟异哉其斯竒节所繇征矣余业已为之传兹复赋以愍之而序其略
　　嗟彼灵邱兮惟嵩与岳嗟彼泛澜兮唯与洛有婉其女兮出頴川之阀阅禀奁度而□旎兮俨春洲之丽萼忆在昔之绰约兮日修洁而处幽承芳徽之夙迈兮思古人之无訧将仪特于髧髦兮纫芳芷与杜蘅宛内美之衽兮顾淑静之佳名怀琬琰以为心兮呈珪璋以为容纕兰茝而作佩兮珥延喜而为珫将采俪于蹇修兮宜占之于灵氛谓两美之必合兮奚蓍蔡之足云盖大人之与舅兮结交之素也缔盟而世好兮惟婚姻之故也爰纳采以成礼兮因媒氏以相闻迨及笄而结褵兮乃归字于夫君嘉夫君之德音兮采众芳于嘉树鳯鸣锵锵兮将回翔于云路悯天孙之灵匹兮怨别离于汉渚何嬿婉之如此兮将琴瑟而日御爰苹藻之为蠲兮菽水之为豫方七稔之荐欢兮若不知其何底虽日月之遒尽兮期百歳而同死非夫君之不辰兮实妾命之多薄羌蕣英之晔晔兮不崇朝而殒落至不可药而代之兮后虽九死而莫赎感成説于古人兮追前修之芳躅敢素心以自行兮愿偕逝而同穴惟久信于一言兮不须矢之以皎月哀夫君之饮泣兮谓不将乎父母也鲜兄弟以终养兮余可以无死也妾虽备于中馈兮幸不劳乎井臼惟舅姑之方将兮而尚可以图后嗟夫君之谢妾兮乃弥留而强作谓待此以瞑目兮敢不荐之于棺椁故且泣而且止兮若束装以逺将耿余衷之不渝兮何纬繣乎相防忍夫君之先我兮睠昔日之怀袖纳巾纨而执手兮木将与之而俱就不顿絶而复苏兮求白刃之弗获惟此心之好姱兮取乎缟素之为白皎洁而徽柔兮轻盈不逾乎咫尺繄系妾之纲常兮视之重于金石甘匹妇之为谅兮魂怳惚而相持姑何为而余解兮若缀旒而益悲舅氏之哀愤兮意妾不以古而自矢彼共姜之咏栢舟兮为不谅乎人只或断指截发或割鼻剺耳彼淑媛之遗则兮亦坚贞而后死妾闻言而侘傺兮重结轸而回肠昔之黾勉为妇兮期少君之与孟光岂妾之展无焦诟兮荷舅姑之是臧幸割爱而加餐兮乗春秋之未晩啓云礽之嗣续兮俾逝者之有焜曽一言之许九亰兮今尚敢称乎未亡令舅姑之我怜兮虽溘死而永伤纵微躯之图存兮曷禆于髙堂水背流而自竭兮木反根而不长愿蚤赐毕此身兮方知善怀之有行羌不得间于左右兮空引练而自决姑慰藉而乘巇兮取水浆而薄啜昔六日之不詹兮思予美而惙惙岂忘此之多日兮能展转而独寝魂眐眐而无归兮悲古人之赋乎角枕曽粲之以女红兮因之以寄乎余情惟松筠之交柯兮梅月之晶蓥示左右以夙志兮岂独甘乎防防何芳荪之潜頴兮谓夫孤清而独秀乃逾见乎修姱兮岂知妾心之孔疚寄速奄于寝庙兮适伯姊之觉余复懵懵而于悒兮如婵媛之女痛垂白之诸姑兮以静慤而寡俦涕渐渐而让余兮不知彼之好修岂知孤妾无依兮奚襁褓之可望因许死于夫君兮曽待此以属纩志怦怦以迅直兮心烦懑而众女之不吾周兮故婉词而从容伊人之为髙士兮亦诧异而唁予谓不耽乎青阳兮而清节之是娯念父母之北征兮愿少毋死于须防岂捐罔极于千里兮而弁髦其遗躯但儵忽而觊觌兮徒瞀乱而欷歔忆余家之彤管兮有殉义之媵烈大人昭韪之而涕洟兮谓与古之女而并列今妾之获所死兮谅不以为无庸而惨结知儃佪之何益兮早已捐乎佩玦故临别之泣血兮歴鸣此而永诀但羇愁于万里兮愿妾讣之迟迟求善使以慰其心兮勿因嗤女子而重嗟咨昔余伯之不予忍兮曽涕潺湲而言此惟弱魂之含襚兮无以他人而我入处若夫东郭之旁兮大人舅氏之宿游愿幽魂双栖兮寄孝思于荒邱昔自母氏之敬戒兮褵裞之有常惟余性之慧儆兮将集芙蓉以为裳贯藕丝以为带兮组荷叶以为囊取同心以并蔕兮不独艳而孤香虽纤手之未就兮实余心之所藏哀衾裯之不复御兮岂服之而无斁也取炎火而秉畀之兮恨不夫君而同芗泽也何兹之亦灵兮宛芙蓉之秀发荣之始如夜光兮而辉之扬于秋月观之惊怪兮疑妾魂之超忽庶见迹而知心兮许妾同灰以俱没妾虽没而岂徒兮将与古而齐芳同凿枘于二女兮合矩矱于贞姜彼贞姜之渐台兮特符命之不至舜南巡而野死兮伊二女之远寄矧信誓之旦旦兮死不越乎闺壸幸首邱之可从兮胡不溘然与偕殒防今之不先朝露兮恐白日之婉娩咏黄鹄之独宿兮嗟鲁女其何求如卫女之塜上兮化二雉以奚犹壹志之各有当兮自古人而固然奈妾志之独异兮亦受命之不迁故絓结而蹇彦兮不可解而释之宜彼其之不知兮鞿羇而迫阨之人之轻生于鸿毛兮亦临穴而惴栗乃入渊而援手兮惟恐沦胥之不疾真视死之如饴兮故竟辍乎水浆虽憺憺以恬愉兮自有琼靡以为粮神罔两而无舍兮形枯槁而将亡魂杳窅不可招兮空筮告乎巫阳援永辞于白练兮不离夫君之旁叹曰女人之贞百家之宗兮美人之贞丈夫之风兮辞且婉婉谌雍容兮销铄而竟殒若芙蓉兮芥生塜上其髙逾咫兮邱园之麦两穗藟藟兮且有二百八十而共一本兮独秀于冢上何其有菀兮猗嗟贞人羌独无异兮风本攸植是以瑞兮
　　疑赋　　　　　　　　　　　【明】冯时可
　　天呉四目据帝关矣土伯九约游人间矣星辰昼见日反舍矣江湖逆流海成田矣蜀鸟啼北禾生貊矣济貉逾汶柑移燕矣秦马有角楚猴冠矣胡羝生乳鲁牛言矣呜呼噫嘻魁昏杓旦左棓右枪峄髙岱毕北燠南凉上履下帻緑衣黄裳覆苓羞喙登鲍践鲂汪罔为短僬侥为长蕙芷为臭莸茷为香骀驽络金騕褭服箱呜呼噫嘻康瓠何宝周鼎何弃干将何藏铅刀何试家鸡何贱野鳬何异西子何斥嫫母何侍黎邱之鬼何亲而媚鼈令之尸何贤而位呜呼噫嘻世道日波人心自寒鸺鹠致誉鳯鸟见弹龙章荐壤鹑结服官大吕防耳北里环观松柏培塿蓬藋巑岏沤菅殿陛伐檀河干掷果左思飞瓦潘安呜呼噫嘻贞莹洁清不为世知突梯巻脔顾为众竒吐肝沥胆动而见疑鼓舌揺唇或以逢嘻驵大府秀孝中逵鸣呼噫嘻箕毕殊好参商异躔周璞工笑琴鲤庖捐败素成紫弃土为埏息壤堙水文石补天麟出不祥雉雊成愆市人攫金尧何投焉楚人毁玉秦何珍焉朝贤暮佞此憎彼怜孰是孰非孰测其然呜呼噫嘻昔之士论好进为羞今之士论恬退为尤昔之君子藿食民忧今之君子肉食身谋桀者居间贤者雅游温语阳春烈心劲秋呜呼噫嘻谁秉国钧而无典刑度不视量衡不视星以意长短以我重轻众口嚣嚣抢攘庙廷附和为蝇隐贼为螟乌无雌雄水合渭泾孔不能衷墨不能停童羖无罚金人执铭呜呼噫嘻文幽孔阨回夭宪贫左邱盲目屈原沈身秦标功德莽肆威神汤延七叶曽食万缗古既昩昩今益泯泯诽俊疑桀奬顽异嚚壬夫如主造物如賔攩防纷拏曽莫少嗔三鼓贼物五酉淩人优或集菀圣且迷津瑟愚竽利书滞钱神先生不解黄陵是揆乍如嚘嘤久乃提撕曰若所卜见犹羣黎乾坤浑荡包尘纳防变化相诡干流不齐或推而还或抑而跻唯彼圣知不为世谿执神之机窥天之倪蚩蚩佞谀险宅卑栖竭蹷一生腐鼠醯鸡以此羡彼持壁易鞮若自反覆顾谓世迷至人无物至道无蹊同冥应何疑何稽
　　驱戅赋【有序　　　　　　　　明】杨于庭
　　昔扬雄有逐贫赋韩愈有送穷文凡以宣郁抒衷用附孔氏各言尔志之义渊明有言夫道达意气其惟文乎余业以戅废矣居间踌躇作驱戅赋比之二氏敢云肖哉
　　杨子既逐屏于田间众犹嗥嗥聚蝱成山哆彼文贝羣飞刺天九关峨峨一斥不还好我者劝庶其复然然即溺之众曰惎旃众曰惎旃亦既哗只雕虫厚诟借箸蒙耻市虎啮人蜮沙含矢厥諐所繇戅故之以乃叩灵台呼戅与语胡汝从余津津自喜进不程时退不量已不谐与人不洞事始自典方州汝则余迩幸而无邮汝食寝此钱谷甲兵余则尸之方枘圆凿职汝之为人皆防低眉解颐汝独抗颜研研若蚩人皆嚅唲哫訾栗斯汝独濶论眎人如遗人皆炙輠如珠在匜汝独螳臂怒而当车怨汝之的祸则余罹怀璧其辜谁为我辞他人朝夕灵通与处曲钩公侯从车上儛而汝悮我龉龉踽踽辱在泥涂偕褐之父妻孥尤余咎实在汝余静汝憩余动汝鼓岂无他人繄我是主借曰未知厥效可覩汝其行矣则莫余侮戅曰唯唯为谢主人余亦何负汝亦何嗔汝防汝官不防汝身苟名之立黜也何颦不佞之之先世有明德昔佐王陵汉祖早识廷争诸吕义形于色人臣之义陵也伉直继事长孺中流砥峙招之不来麾之不去布被丞相深文御史謇謇面折唯余先子挽近突梯肉食者鄙虽复膴仕千夫所指谓子髙明少而习焉譬之臭味维子之荃束发从子抑亦有年成子之名比于豪贤众能蔑子子谊益镌宁玉而碎毋瓦而全亮子姱节可以长久誓投四裔与子相守不谓末路厌如敝帚刓方为圆于余何有余去不复谁为子友绕指诱子涂泽而走颐指盱衡亦孔之丑戅词既竟目张色厉人之无恒请从此逝适彼首阳访彼下惠侘傺不顾壮夫所砺余乃避席自投于地廷实负子子则何罪古人服义过亦不贰请终事汝亦又何怼戅遂不去宁甘废弃仲连有言贫贱肆志
　　礼贫赋【有序　　　　　　　　明】黄省曾
　　予读扬雄逐贫赋末虽揭露反正而憎戚厌苦厥心当无释然窃希仲尼不去而乐之义作礼贫赋
　　黄子闭户与贫胥处歴年四十肃貌敬礼颜无忤色口无訾语麾之则从凡命皆喜賔于茅斋弗敢怠侮左右盘从形影为比仲夏吉日揽贫登堂拜而致言曰哉尔贫虚妙曷测善蔽弗成是为天德宰而不有施而不积荡乎难名熙相万物昔毗尧舜投金抵璧藿羮粝粢仁覆苍亿励説操版防望秉罭举弼作师皆汝之力大任将与劳震筋骨逅吾仲尼要久肝膈曲肱奉枕蔬水奏食偊旅陈蔡琴歌共怿兼友渊参原宪欢密簟瓢在陋饥饿屏迹龙行逾髙鸿扬靡忒主亭者何织苇者勃寄餐牧豕耕草钓泽翕尔显庸侯王竹帛繇是观之得汝者成名失汝者秽慝上建神哲下起勲绩处以修躬蓬蒿洁白出以佐采贞素表职生而恬康乐天自得没而无疚奕代轨式遗安子孙锡庆绵蛰仆自尔来为道增益气凌青云心对皓月圣途尚羊王径袚饰卑细蝇蚁眇货殖山藻诮愚千驷鄙没糟糠令妻考槃淑息莱子见游裘公乐集却谢车马孤抗泉石国无妒人乡靡怨客门可雀罗消揺坦适修夜常宁安衷鲜惕出无留顾入靡纷迫偃仰探经肆精奥极溢吐文章条贯矩尺端言蠕动庶几为则名播九方甘守沈寂与汝蝉嫣岂敢疎逖乐只君子颂汝朝夕于是贫闻而喜乃告予曰吾与子居旷久习便吾有胸臆未与子言我贫与富皆命自天天有二役授与不愆富畀小人贫归大贤贫者福之富者祸焉滔淫贪墨乃与周旋盗跖吟口恶戾彰宣狼咋虎冠德义委捐乌嬴畜牧猗城盬盐洒削胃脯鼎食骑连好之则聚慕之乃前不趋宼钞则在市防凡百溺之鲜不覆颠髙明鬼瞰醲肥瘵纒妖艳瞽心桑濮夺延智者使昏方者俾圆爱断懿戚虐起贵权攘夺簒窃竞此致然仇繇赂灭荣利挛郿坞取戮金谷自歼多藏厚亡散如尘烟宦虽巧防陨之重泉斩宗殄祀墟宫莽田他人入室其道好还帝王张奢禄且不传况彼蠢庶乃握货权天阜资具均济普全匪伊私独可以掩专分逾必折徒取瘁煎富岂嘉德迷夫同怜情倾志向癖嗜罔痊凡今之人惟金与钱子既知吾吾敢舍旃愿与始终垂休万年
　　广招赋【有序　　　　　　　　明】谢肇淛
　　广招者谢子为其友人郑琰而作也琰既流落江东邅回维扬徐邳之间不遘知遇困踬以死一身孑尔四海无家精气越佚不识故里若敖之鬼邻于馁矣夫死无所归而殡朋友之义也魂不复而招之古之制也乃作广招之赋音沿楚些纪地也
　　秋懰慓而泬防兮浮云冉而上征驾素輴于荒原兮白骖踯躅而酸鸣蔓薋葹以芜秽兮气曶曶而黝暝羌何为遘此穷竒兮恍惘懩而匿明曜灵瞪眎以弗及兮帝乃命诸巫真曰广陵有侠骨焉魂豗惫而不复女筮予之招兮余且畀之南服巫真对曰夫干贞固者所以为修也魄搰椓者所以浮游也幸帝命之不延未及附诸粪草予无所用筮焉乃下招曰魂兮归来胡为去君之奥宅曼衍于大荒些离君之颀晢而俪彼幽盲些辞君之枌榆与埜妖颜行些弃兹祊祧中道徬徨些归来归来止故乡些魂兮无东东方大壑不可以泳些烛龙衔焰焦毂液靷些龙伯千里眴目若电其首若巘些防鼊连山龂腭防巻些飞亷被发盱舑舕些一劘其牙为虀粉些魂兮归来无磒些魂兮无西西有流沙冥邈无垠些蟒桀血三周昆仑些赤狐黒扢攫兟兟些榆晷入土沸濩防播掀些雷渊阴火歴録研研些藂菅万里絶飞鸢些磏磠防防雷轰嗔些魂兮归来空烦寃些魂兮无南南方酷疠天地鑪些蕴隆虫虫焱咈嘘些蝮蚺衔象牙专车些即且蛷螋与龙争珠些蚍蝣有颙齧人如饴负骼而趋些艾防兕防防防防些焰冈燏焲金木殚枯些焦毛烂额灼研肤些痁疹痤癞痔且疽些魂兮归来无自刲屠些魂兮无北北方冻沍凝凙些白草黄沙连大漠些黒碛霾空无百谷些六月霄霰晶揺薄些窫窬嵯岉轰咤恶些冰固地战阴壑些野义防狻狒猥敔敔哮趠趯些辫髪反踵鬅鬙防髵防手搀捔些湩乳膻臊无炮烙些魂兮归来虞蹂躤些魂兮归来无上天些天阍黦黮亘九埏些虥猫防搤下人些乖龙觺觺磔鋋鳞些雷霆砰硠电激雹掷不可进些蝃蝀纒蜷吮膏若泉些上帝髙居黙不闻些魂兮归来坠糜厥身些魂兮归来无入此重渊些幽壤黝沕无晨暄些蝄蜽屭赑披发跹些山魅谷踉蹡擘人以吞些朱髪豹裈狞且馋些罗刹铁额舌赤如火食人三千些阴飇哀嗥血池肉陵赭般般些火山刃林镬剉煎些魂兮归来无逡巡些魂兮归来入闽邦些翠峯嵁崿黛华冈些寒流瀺灂鸣石淙些灵室閟洞窅崆防些崭瀑激雪花雨空些芙蓉葱蒨攒青苍些金芝瑶卉熣夜光些芝房轮菌乳膏潢些丹牀玉几纷从横些毛女羽客颜若童些寿跨乔众逾耼彭些魂兮归来驭气以徜徉些三山蓬阆鼎嶙嶙些长江金鎻漭涴澶些旗张鼓蹲屴崱厜防雄相宾些溟涬巨壑防防汹汹际干漘些枌榆井灶郁参鳞些衣冠曼好愉以亲些□漫徙倚纵怡淫些魂兮归来娯尔神些埜腴地沃百昌阜些冬稌夏稻菽麦楙些畛隰皇皇丰衍袤些榕欓榰槵纷櫹纠些荔枝龙目桄榔橼揽苾馥羞些茙葵蕾芣兰蔷薝卜炫防以绣些马缨虎掌玉屑金钱弥皋岫些鼋鼍鳣鲖鲥鲵罶些乌贼黄鱆鲪防防些洪蚶膬防媚连鲎些饫唇脍舌靡不有些麕麚猩玃祁孔右些翡鷩文鸳鴐鹅鹣鹘遝林沼些魂兮归来从羣丑些彼都士女曼且晳些妖童嬿娈鬒发霱些綦履香褵衷锦衵些冶嫱修蛾朱唇菂些盘龙翥鳯金屈戍些赪颊横波眸防漆些柔荑攕攕玉环捒些绡縠襳襹扬鬘裼些跐豸防娟丽射日些纵体随风六铢襞些步虚清歌香霭滴些褫神拂枕奉茵席些洞房沈沈娯永夕些魂兮归来聊燕息些锦垣绮陌万户开些飞甍接栋簇纡回些木衣土绣甲第璀些璠楼金阁琼香台些馺娑防谯丽嵬些兆阛秭阓防窱豗些蔓云韬宿银牓题些琳宫绀殿翚毰毸些窣堵朱碧晨唪夕呗镛鼓喈些藻楶月棼防防胪胪中天而不摧些柔轮宝靷延延阗阗溶防而往来些魂兮归来托防安栖些明堂肇啓雷鼓鼝些合萧孤管倚云軿些摐金考石柷敔喧些和琴哀瑟明月些贲鼗铙篪互节宣些黄钟大吕旋相生些擫籥秉翟俯仰跹跹些万舞有奕递便嬛些魂兮归来聴勿谖些血膋既酧兰艾熏些云爼大豆森颙庭些柔腯刚硕馚防腥些炮牂烹武蹄角横些□鳬烙鸡雁鹜鲭些鸹鹑鶤糜飶馨些象约熊蹯防且盈些臛鼈磔蝤鲂鳏陈些子姜香韮美锦莼些冬菁夏笋竞鲜新些玉粒金穱黍秬秔些防饦馄饨餦饧些冷淘温胾土簋硎些橘柚蓏剥鸡菱些紫蔗碧藕赪朱樱些赤枣青梅甘酢并些缥醪桨露金茎些醍醐翠艳泛醁些径寸敷膏蚁浮蓱些芝觞桃盌雪液澄些九香百和芳洁凝些是飨是侑腹膨脝些魂兮归来胥怿以宁些华簪文缨珠履防些胙阶孔彬跂云阁些文朋儇侣巧笑绰些缃帙彤筦辉灼烁些藏彄意钱揽六博些雉犊卢枭恣欢醵些角巾弹棊朋踘蹴些决拾弸命侯鹄些拔河蹶张胜相攉些养和隠囊挥麈箨些郫筒诗筹拈纠错些鬬敏争姱喧喥噱些传觥交舄侧弁帻些倾情倒意戏而不虐些魂兮归来乐相乐些逺行靡届不如归些荒荒六合将安依些终风且霾日月微些天昏雨湿魈魅啼些流连忘返喆所讥些太康淫洛丧忸怩些八骏万里祈招悲些屈湛于湘渔父嗤些有菅与蒯宁姜姬些狐穴窟鸡于埘些归来归来无自迷些乱曰防沟汤汤兮草木莽莾雁南征兮江之浒思君兮潺湲猿狖号兮秋雨江有篱兮原有楸君不来兮悄离忧残釭幢兮明灭寒蛩鸣兮焉歇石上兮苍苔山间兮明月君不可兮久留歘望舒兮将没流黄罢兮香机空春草靡兮霜叶红白鹤惊兮狨哭云惨惨兮西风魂归来兮哀江东
　　后招魂赋【有序　　　　　　　宋】晁补之
　　屈原作大招魂宋玉作招魂夫士以忠放滨于死故招其魂而复之予交之长者王安仁贤且孝适未仕病以夭予伤焉不敢以非吾上也借不知命之辞以愬于帝作后招魂
　　窃悲夫天何为生此硕人兮蹇幼清而宜脩既服义以时可兮又何为委厥美而改求天固复诸其初兮则如勿俾此昭质帝命巫阳曰有愬于下汝往听之精神将离筮而复之巫阳曰物死与生司命有职自废自起朕何能识帝彊之乃下招曰魂兮归来去君七尺之躯胡为乎大隂些舍君之灵龟而糟莩沈些人固怀慈而抱爱兮一言欲诀而评评些君胡乐诱于异物兮从之踶跂而逺行些魂兮归来上天不可以游些有神当闗其视畏人些其下百鬼伺人往来执而杀之些徜徉无所倚叹息不可些幸而得还无所求阶些归来归来不可以久放些魂兮归来地下不可伏些土怪坟羊狠戾穾触些蛇身鬼首蓬发髿鬖当前揺毒些九幽之府恶厉牛首得人以械狱些归来归来不可以久屈些魂兮归来无止乎山中些山木萧萧猿狖所居些藜藿柱迳枭祥鼯怪杜鹃号呼些防魈罔两笑风涕雨见人揶揄些虓虎封狼磨牙吮血侁侁穴居些魂往颠隮狂惑失涂些归来归来久幽恐不得出些魂兮归来君无下海些大海荡潏日月囘周些白波连天五山狂浮些巨神操蛇唯魂是囚些淫氛弥雾八方错易魂往安投些百怪讙舞羣出类没更遨迭游些霹雳掣电蛟龙直起江潮逆流些有鸟九首载鬼盈车擢筋以縻其辀些归来归来久淫恐不得还些魂兮归来君无乐兮八荒九区遐方异类其人似禽些烈阳惨隂鞲裘裸裎凉温不时些蔽林夜祠被发徒跣妖魅丛嬉些魂往非族抵冒凌欺些归来归来恐自遗羞些魂兮归来君无以髑髅为南面之乐些毛枯骨化精离识落些蝼蚁所寄乌鸢所搏些蚊蚋姑嘬狐狸齧嚼些髐然七孔攓掷畴觉些棘薪葛蔓交错绵络些锄耰野火侵凌甚虐些归来归来无自遗贼些魂兮归来八纮六合无一可以翱翔些魂孤迋迋消耗沦亡归来归来反故乡些工祝前君无迷方些崇城两沟夹髙杨些车轸马交康庄些日中为市集工商些髙门悬箔袭庆祥些选阅甘防荐北堂些金昆玉季美雁行些斑衣竹马儿嬉傍些曲栏横牖窈洞房些长蛾曼绿含若芳些齐纨阿锡曳明珰些戛瑟鼓簧封豕羊些食前方丈酾椒浆些嘉宾杂坐纷贤良些朱顔欣欣君乐康些魂兮归来反故乡些乱曰龙火頽坤兮虚正宵万物酋敕兮伤秋郊汨君徂征兮黙谁曹天地为鑪兮物流以销一受成形兮专莫逃斯弥颐辂兮一体所交鼠肝虫臂兮忽何遭魂知复吉兮改而超与君除袚兮三下招张君之衣兮升屋号魂兮归来居匪遥无哀我心使予劳
　　至治四御史赋　　　　　　　【元】吴师道
　　至治之元英主当御时崇梵教大啓宫宇都城嗟咨民劳役巨蹇蹇执法四臣列疏臣直伊何繇圣明故维时权奸实激霆怒诛窜亟加诬以谤愬粤若古先诽木谏鼓我元造邦责在宪府列圣虚心忠谔继武伟兹弗褒名节奚树皇化更新直气斯吐生荣殁赉宠以异数嗟嗟在位有目斯睹恪恭尔职正直是与明明国是赫赫王度母利而囘母祸而惧明于一时千载弥着小儒作诗用赞言路
　　吊余文赋　　　　　　　　　【元】涂　几
　　均惟皇之降衷兮何独此为不仁负予才之宏异兮早卓倜而莫羣既灵扄之中啓兮又精思于典坟咀天葩以纷放兮羌不学而能文较锱铢于古人兮又何数乎今之人诡金膏与水碧兮杂瑶玉兮前陈贯皇王之大道兮极遐思于幽眇神奸慴而却走兮象摹其在手念所得之非艰兮岂皇灵之相予若增波之赴海兮侈援笔而成辞感灵鸟之翍翍兮耀竒苞于朱景谓流声之辉赫兮羌难得而与并晔予文之既积兮俟将进乎明时马邅回而不进兮行中道兮险巇嵗月忽其代序兮伤美人之迟暮凤凰饥而不食兮鸱枭谗而非侣世贵贱之不分兮又何能兮识真袭燕石以为宝兮采鱼目以为珍衣嫫母以锦衣兮谓西施之弗好彼淑女之含德兮蔽蓬茅以终老固达人之知命兮矢中正而不渝甘众进而独退兮茍吾心之所如芰荷不可以为衣兮藤萝不可以为带泣悲风之短景兮寒冰交乎水际矧兹土之尤僻兮无朋游兮我从抚前藁以太息兮贫何尔之能工兹命付之水火兮还神功于不宰既弗泽于黎庶兮与元气而俱在在天而为庆云兮在地而为醴泉蒸芝菌以作瑞兮结金玉而为坚俾斯民之复朴兮无雕伤其肺腑餐元和以葆真兮予永怀乎淳素
  </div>
  <div class="pagination">
   <a href="御定历代赋汇_page141.html">
    上一页
   </a>
   <span>
    ...
   </span>
   <a href="御定历代赋汇_page137.html">
    137
   </a>
   <a href="御定历代赋汇_page138.html">
    138
   </a>
   <a href="御定历代赋汇_page139.html">
    139
   </a>
   <a href="御定历代赋汇_page140.html">
    140
   </a>
   <a href="御定历代赋汇_page141.html">
    141
   </a>
   <span class="current-page">
    142
   </span>
   <a href="御定历代赋汇_page143.html">
    143
   </a>
   <a href="御定历代赋汇_page143.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
