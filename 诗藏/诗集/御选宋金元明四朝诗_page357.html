<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 357 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 357 页/共 1044 页</h1>
    <div class="content">　　鸡与鳬皆鷇育鳬爱水游鸡爱陆鳬昔未辨雌与雄母不顾之鸡为伏鸡渴不饮饥不啄以腹抱鳬谁敢触鳬脱鷇鸡鼔翼日日庭中求黍稷啄啄呼鳬使之食鳬羽日防褷一朝下水不顾鸡鸡在岸鳬在水赋性本殊徒尔耳鸡知为母鳬不知恨不随波共生死
　　白头公词
　　杜陵三月春风暖燕语莺啼杂弦管落花撩乱紫骝嘶平乐归来酒尊满雨急风篁忽巳秋幽鸟多情亦白头不随翡翠枝头宿却爱鸳鸯水上游春去秋来不知老安乐即多忧患少绮窗深处语言竒付与纷纷秦吉了
　　刈草行
　　原上秋风吹百草半青半黄色枯槁城头日出光杲杲腰鎌晓踏城门道门头草多露未晞尔鎌利钝尔自知一人刈草一马肥马不肥兮人受笞城中官廏三万匹一匹日餐禾一石
　　新城行
　　旧城城旧人民新新城城新无旧人旧城城外兵一解新城城中齐覆瓦万瓦鳞鳞次第成将军令严鸡犬宁将军爱民如爱子百贾皆集新城市浙米淮盐两相直楚人之弓楚人得何时四海无荆棘北贾贩南南贩北
　　裁衣曲
　　殷勤织纨绮寸寸成文理裁作逺人衣缝纫不敢迟裁衣不怕剪刀寒寄逺唯忧行路难临裁更忆身长短只恐边城衣带缓银灯照壁忽垂花万一衣成人到家
　　边城曲
　　莫啓匣中镜怕见头上雪莫放上箭怕射边城月边城月缺还再圆头上髪白何由君不见自古边城有余乐夜月聨诗昼棊槊至今月照郾城头相国功名齐斗牛
　　织锦篇
　　络纬秋啼金井根佳人当窓织凤麟流云拂拭春无痕顷刻化作鸳鸯文银汉含风星斗摇虚空迸出黄盘雕为君裁作宫锦袍夺得当年卢肇幖妾家本住牵牛渚与君误结同心缕人间怪多离别苦梦落阳台不成雨肠断无心为君织向君抛却支机石何时头戴莲花巾相伴双成礼白云
　　乌夜啼引【幷序】
　　闽人王防为淮东元帅府奏差被诬系狱部使者使泰州尹赵子威谳之平反其寃
　　乌夜啼在庭树乌啼哑哑天欲曙阿儿被诬身系狱尽室烦寃受荼毒乌啼何为绕吾屋下堂唤妇起聴乌忽喜淮南儿有书书中报道儿罪脱此乐欣欣天下无儿归拜母为母説泰州使君当世杰执法霜台旧司臬明如青天皎如月寃狱平反解缧絏已死得生诬得雪海可枯山可裂使君之徳不可灭乌啼爱我庭树枝我爱使君君不知使君归朝奉天子日日聴乌为君喜
　　次韵赵君季文赠杜寛吹觱篥吟
　　寒竹初裁芦叶秋夜吹百花洲上楼千金纵有狐白裘难买杜寛一艺优妙知音律能周□薛家小童安敢侔江空月白烂不收防搜罔象悲阳侯哀泉呜咽秦陇头何年变曲为凉州神工太古开黄牛惊浪出峡风飕飗落叶秋随渭水流渭水有尽情无休緜緜又若茧绪抽要眇宁以智力求须臾水激龙腾湫熊罴夜咆魑魅愁劝君不用皓齿讴侧耳聴此消百忧寛也胡为淹此留自合天上参鸣球飘然我欲归帝丘仙人张乐烟雾浮苍龙为车挟翠虬千秋万嵗迟子同遨游
　　君住耶溪南
　　君住耶溪南我住耶溪北咫尺不知名采莲始相识君爱莲有花我爱莲有实花实本同根君心勿相失
　　送君当逺涉
　　送君当逺涉兰舟桂为檝君去不思家妾梦长相接采莲将遗君采花不采叶妾貌不如花君心不如妾
　　贞女慎行露
　　贞女慎行露君子戒履霜嵗暮怀百忧离居増慨慷方舟岂无楫河水亦可杭临流不能渡伫立以徬徨
　　鸿雁篇
　　鸿雁双双度雁门相呼相唤不离羣昼衔芦藋防矰缴夜宿闗河同梦魂稻梁既足江南阔秋水増波叶微脱洞庭湖畔卧云沙彭蠡矶头弄烟月一朝无事忽相违一向东飞一向西西飞渺渺秦山曲东去悠悠沧海湄秦山沧海遥相望顾影徘徊各惆怅山有猩鼯与网罗水有蛟鼍与风浪回头却恨不同栖辛苦皆因独自飞不问天南与天北何时相见得同归
　　山高寄陆元素
　　谓山高兮其上有天谓地厚兮其下有泉天不可升兮地不可极我思古人兮为之太息古之人兮谓谁山之中兮水之湄孤舟兮容与俯狎步兵兮仰招鸱夷非夫人兮尔曷从之
　　青丝络马头送李彦章
　　青丝络马头游宦古苏州苏州城东万斛舟前年运米直沽口送别江头折杨栁承恩头插上阳花锡宴尊倾光禄酒江上今年杨栁黄辟书千里有辉光勇骑阃外将军马饱食闽中荔子浆闽中女儿歌白苎把酒劝君起为舞将军好文不好武自古闽中称乐土
　　张宪
　　鸿门防
　　云成龙气成虎椎鼔撞钟宴真主披帷壮士髪指冠侧盾当筵请公舞白髪老臣心独苦玉玦三看君不语五星东井夜聨珠天狗欃枪落如雨鸿沟咫尺接鸿门千里神骓一夜奔君不见龙泉影里重瞳瞽玉斗声中五体分
　　东门行
　　东都门外今古稀东宫二傅同日归百官祖道设供帐敕赐黄金作酒赀归来日日防亲友尽卖赐金买醇酒白头刚傅【萧望之也】空劳劳一杯鸩羽不就狱博得君王祠少牢
　　梁父吟【武侯成就闗张胜晏子杀三士多矣故反其词】
　　伏龙隐南阳高卧久未起不肯渡长江焉能涉漳水炎炎火絶夘金刀巍巍土王当涂高种儿子不力战织履郎君无他逃伏龙一起捍坤轴雄据西南成鼎足十年汗血战黄五出王师争九六万人之敌两熊虎百战辛勤事行伍河南河北谩称雄不得袁曹一九土伏龙才起帝业新千古君臣鱼水亲遂使真龙全羽翼风云成就二将军
　　行路难
　　行路难前有黄河之水后有太行之山车声宛转羊肠坂马足蹭蹬人头闗白日叫虎豹腥风啼狗犴拔劒顾四野使我摧心肝东归既无家西去何时还行路难重咨嗟乞食淮阴市报仇博浪沙一劒不养身千金徒破家古来未际皆纷挐行路难多岐路马援不受井蛙囚范増已被重瞳误良禽择木乃下栖不用漂流叹迟暮
　　房中思
　　红象作小梳髻龙盘漆髪香泥捣守宫染透桃花骨白马不归来倚床弄红拂桂阴绿团团坐对玲珑月
　　铜雀妓
　　陵树日沈西秋风石马嘶芳尊倾蕙帐讵肯湿黄泥惨惨笙歌合遥遥望眼迷玉人脆如草能得几回嗁
　　端午词
　　榴花照鬟云髻热蝉翼轻绡香叠雪一丈戎葵绮绣窗雨足江南好时节五色灵钱傍午烧防胜金花贴鼓腰段家桥下水如潮东船夺得西船标櫂歌声静晩山绿万镒黄金一日销
　　白苎舞词
　　呉宫美人青犊刀自裁白苎制舞袍轻云冉冉白胜雪激楚一曲囘风高九雏凤钗篸紫玉长裾窄腰莲步促翩翩素袖啓朱樱金笼鹦鹉飞来熟馆娃楼阁摇春晖台城少年醉忘归璚牕绮户锁风色桃树日长蝴蝶飞倾城独立世希有罢吟绿水停杨栁急管繁莫苦催真珠賸买乌程酒
　　秋梦引
　　翠翘半軃双飞凤辘轳金井悬银瓮万丝翠雾刷鸦光两防秋波和泪送芙蓉带露不忍折鹦鹉隔笼时自哢多情宋玉正悲秋故放香魂入秋梦
　　杨花词
　　东风吹春春不醒桃花杏花空娉婷万丝剪绿暗如雾千里相思长短亭亭前女儿十六七手挽柔条背春日六街马蹄蹋黄麈雪花漫天愁杀人
　　当垆曲拟梁简文帝
　　初八月上十五月正圆当垆设夜酒客有黄金钱懽浓易得晓别逺动经年相送大隄上举杯良可怜
　　胡姬年十五拟刘越石
　　胡姬年十五芍乐正含葩何处相逢好并州卖酒家面开春月满睂抹逺山斜一笑既相许何须罗扇遮
　　春昼迟
　　楼观参差半空起缥缈阑干烟雾里绿萍一道浸鸳鸯笑声只隔桃花水栁下粉墙斜靠街当画红门半扇开游丝冉冉挂檐角燕子一双何处来
　　江南弄
　　茭尾蒲芽水新足沙暖小桃红夹竹谁家燕燕倦东风戢翼画梁春睡熟螭头舫子载醁勿惜千金买词曲明朝风雨蔽九川千里江南芳树绿
　　瑶池曲
　　曼倩啼饥桃未熟绮窓珠树层阴绿上清童子昼临闗鸾尾扫云方种玉芙蓉画阑春昼长箫韶一派起回廊八龙未暇送周穆三鸟遽能迎汉皇风雨苍苍隔圃不劳西望祠王母赠君桃核大如杯归植茂陵陵上土
　　子夜呉声四时歌
　　朱雀街头雨乌衣巷口风飞来双燕子不入景阳宫为问秦淮女还知玉树空
　　湖上水云绿荷花十里香咿哑木兰櫂惊起睡鸳鸯雌雄两分去不觉断人肠
　　白苎鸦头韈红绫锦靿靴玉阶零露冷差折凤仙花去去荡游子秋深不念家
　　瓦上松雪落镫前夜有声起持白玉尺呵手制呉绫防纫征袍缝边庭草又青
　　估客行
　　发舟石头城系舟梅根渚江月夜寥寥照见佳人语割裳制家书刺指题日月不知何时到但记今朝发
　　红门曲
　　红门欲开人渐稀栖乌哑哑漫天飞西宫宝烛明如昼玉筵围坐诸嫔妃黄羊夜剥博儿赤金椀银铛进炰炙银汉依微白玉桥隔花宫漏夜迢迢内城马嘶丞相朝
　　伍纳赫元帅斩新李行
　　中原恶少称新李八尺长躯勇无比铁枪丈二滚银龙白面乌骓日千里攻州刼县莫敢撄乌羊浑脱缦胡缨轻车壮士三十两战则为阵屯为营殿前将军不敢搏羽林孤儿甘受防栁林道上掠宝车独树堆边劄氊幕吐番老帅西南来虎头不挂三珠牌敝裘羸马失故态宝刀锈涩盔生埃步入中书谒师相愿请长缨三百丈生防凶魁献至尊不使朝廷乏名将相臣入奏大明宫玉音特赐天廏骢亲军百骑备两翼防旗尽出东华东硬弓二石力逾弩长驱夜走涿城下土冈无树着伏兵两阵相当如怒虎弯弯弓弰抱团月防防枪尖飞急雪神骓未随白羽仆贼颅已逐青萍缺一骑平原报捷归天狗有声流作血
　　北庭宣元杰西番刀歌【此刀乃江浙平章嘉珲公征淮西所佩者】
　　金神起持水火齐煅链阴阳结精锐七月七日授冶师手作钳锤股为砺一千七百七十锋脊高体狭刀口洪龙飞蛟化嵗月久阮师旧物今无踪呱哇绣镔柔可曲东倭纯钢不受触贤侯示我西番刀名压古今刀劒录三尖两刃圭首圆劒脊防防生黒烟朱砂班痕防人血雕青皮软金钩聨唐人宝刀夸大食于今利器称米息十年土涮松纹生戎王造时当月蚀平章遗佩固有神朱高固始多竒勲三公重器不虚授往继王祥作辅臣
　　莫种树
　　莫种树种树枝叶多枯杨易生稊钝斧难伐柯秋风动悲思春月夜如何
　　赠镌碑王生歌
　　太湖之水通呉淞绿波冷浸青芙蓉巨灵神斧斫不去帝命留与厯代贤圣镌竒功竒功旷世信希有至徳乃可齐不朽嗟哉王生习此艺功徳不逢长袖手虞黄欧揭牛毛多笔端佞语如悬河银钩铁画衒竒丽天下匠石劳砻磨王生手握三寸钢肥深瘦浅能自量神椎轻重心应手白螙食铁森成行词严笔劲逼晋汉学士何人美词翰窅亭五彩防趺峙立通衢人不看人不看恐泪垂晋朝羊公今为谁高山深水苦自置后世谁人想见之王生王生女当知功徳岂在多文辞君不见延陵季子碑上仅十字千载万载生光辉
　　陈秀民
　　呉中栁枝词
　　馆娃宫中花似雪馆娃宫外酒如春花前把酒花下醉莫遣春愁恼杀人
　　姑苏城边杨栁丝千丝万丝垂参差栁丝虽长不禁手难织回文锦字诗
　　木兰含芳西坞西呉侬出游知未知只恐过时不采摘零落将随秋草萎
　　白日欲暮入空房手把银烛照西窗绣帏芙蓉开两两金屏翡翠立双双
　　送逺曲
　　谁令车有轮去年载客西入秦谁令马有蹄今年载客过辽西车轮双马蹄四念君独行无近侍妇人由来不下堂侧身西望涕沾裳恨不化为双玉珰终日和鸣在君旁
　　西湖竹枝歌
　　鸳鸯宛在水中央恰似阿侬初嫁郎掷却郎君金弹子劝郎切莫打鸳鸯
　　姑苏竹枝词
　　呉门二月栁如睂谁家女儿歌栁枝歌声嫋嫋娇无力恰如杨栁好腰肢
　　方行
　　杨栁词
　　韶华无限暗中消摇荡春光几万条却怪晩来风定后雪花飞满赤栏桥
　　曲江南陌乱垂烟勾引春风入管惆怅几株憔悴尽与人长系别离船
　　清丽曲
　　江花绕琼阙绿水带朱楼开宴坐清夜飞觞凌素秋美人明月佩仙客紫云裘生世真飘忽应当秉烛游
　　东归谣送贝仲琚回呉中
　　天目青逾蓝上有危峯横空插汉高巉岩沧海深莫测下有六鳌迭负蓬莱方丈于其侧山峻极兮水波澜千盘万折行路难愁看混沌开凿处尚有斧迹留人间殳山仙翁髪如雪胸蟠太和吐日月手中炼石轻女娲五色曽将补天裂忆闻羽客从之游青霞光乱云锦裘金鸡叫海白日惨桂树四落空山愁昔年寒月照樽俎明珠百斛轻于土君山铁笛悲向人羞杀堂前栁枝舞君归东呉怀故庐明星古宅非吾居防稽泱漭淛江险谁探千载太史禹穴之遗书兴因东归发遂作东归谣他年相忆五情热应知泪湿双龙绡
　　和马贯五松小龙女歌
　　五松小姑龙帝女绰绰飞珰夜行雨天呉移海醉不归江色千年作谁主漂星辗月流翠滑青霓曳裾玳窓八同心缕结寄玉郎复叠毾防制霞袜玉罂转水月独漉綷防香裾蹙兰屋闲掷明珠赠宓妃一片长睂写新绿罘罳瑶殿罩何年排空凤管冲九天割鲜不食起鸣弦水波帖玉无惊烟
</div>
    <div class="pagination">
<a href="御选宋金元明四朝诗_page356.html">上一页</a><span>...</span><a href="御选宋金元明四朝诗_page352.html">352</a><a href="御选宋金元明四朝诗_page353.html">353</a><a href="御选宋金元明四朝诗_page354.html">354</a><a href="御选宋金元明四朝诗_page355.html">355</a><a href="御选宋金元明四朝诗_page356.html">356</a><span class="current-page">357</span><a href="御选宋金元明四朝诗_page358.html">358</a><a href="御选宋金元明四朝诗_page359.html">359</a><a href="御选宋金元明四朝诗_page360.html">360</a><a href="御选宋金元明四朝诗_page361.html">361</a><a href="御选宋金元明四朝诗_page362.html">362</a><span>...</span><a href="御选宋金元明四朝诗_page358.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
