<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 57 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 57 页/共 1044 页</h1>
    <div class="content">　　谢公好山水得郡古东瓯造物惜佳境雅志多不酬松萝蔽雁宕烟霭埋龙湫行田径白石不到僊山头寥寥数百年天付黄冠流巍然万仭崖壁立东南州谁将补天手化出白玉楼两龛藏洞府中有羣仙游上通尺五天下接三神洲飞泉落岩腰碧涧鸣山陬羣峰真培塿沧海为渠沟隘视人间世万象同蜉蝣我家雁山阳﨑岖厌经丘翩翩钱公子呼我寻岩幽初惊小雨宻忽埽羣隂浮杖屦穷巑岏一洗尘埃眸山林有真乐富贵何足求但愿乞二山不愿万户侯【二山白石雁荡】
　　胡秘监携具道山集羣仙赏酴醿和东坡诗真雅防也某偶以私试鎻宿不与遂次其韵
　　红紫纷争先酴醿分甘晚谁栽羣玉府童童翠张幰徳共芸芬香韵随官逸逺【舘中酴醿在着之后著作郎号逸逺官】奚用然青藜端能照书苑先生海上归平步到蓬巘招邀饮醇酎刚肠出清婉遥思吴宫魂故作楚词挽勿为花所留兴尽要知返
　　九日不登髙与兄弟邻里就敝舍饮菊
　　中秋对月明九日逢黄花节物岂不好而况身在家尊酒酿邻里盘飱饤鱼鰕何必登髙山清欢自无涯洪景卢以郡酿饮客于野处园赋诗见寄次韵
　　老境厌吏事归心绕丘园日月忽有夏炎蒸变春温芝堂熟新酿谁共论文尊缅懐蓬山旧情好素所敦殷勤十从事往埽东坡轩深杯滑琉璃不比田家盆醉吟到髙处舞月成清欢我独坐空斋静对忘忧萱萱多忧未忘香清思犹昬懐君不成寐两处一声猿
　　伏日四望亭分韵得月字
　　秋日何处游危亭防清樾十客同我登诗兴浩然发四檐山在眼奚用更拄笏小饮未成醺天边见新月
　　庐山纪游四十韵
　　我性好山水思向庐山庐五老招我游有约芝山初兹行适所愿孰曰非天与入眼庾公楼兴已先篮舆云开圣治峰石扣仙人居【太平兴国宫有圣治峯刘仙石】香炉望烟霭净社观芙蕖虎溪聊自笑天池步宜纾【天池最髙不及游】半月圆通留幽亭乐有余【寺有至乐亭】趣如六一翁境似山环滁侯溪煮月泉石耳供岩蔬【峯以生石耳得名】破戒戏鱼酒踏园梦羊猪贤闗得家音【二儿时在太学一日得两书】天恩拜新除抗章复辞免【前辞防州今辞入对】行色仍踌躇遂作南山游首过荆林虚凌云入康谷临流清可渔欲饮苐一水山深足趦趄汤泉本何来忽从龙口嘘鸾溪寻故家【归宗寺本王右军宅】墨沼波犹潴石镜不可见悬崖照谁梳寻真到简寂入观惊丘墟缅懐黄与陆何处飘霞裾【简寂观乃陆修静道塲有黄石公岩观今荒废】眼明见飞瀑涧壑鸣琼琚河落句思李练飞诗陋徐新桥跨虹霓出月明蟾蜍两州劳五马同日传双鱼【至开先得唐江州李南康书】神光照万杉飞白留天书遥瞻星子城青山防舂鉏我行未及西三峡知何如登桥阅天险奋地轰雷车壮哉五丁力凿此千尺渠羣峰列耆老深渊畜璠璵古刹依朱沙穿林骇猿狙【楞伽在朱沙峯下自栖贤寺路穿荆棘而行】万巻已空阁三竹犹扶疎肩舆足蠒卒传诗手疲胥佳境尚无穷雅兴良已摅身随禽往还兴逐云巻舒重寻讷庵老细论无言予节物变炎凉迟留费居诸在路何悠悠归梦频蘧蘧秋风还雁荡缄封寄乡闾
　　望黄州
　　肩舆万松岭鼓楫芦花洲忽见江上山人言是黄州懐人望雪堂读记思竹楼二豪不复见大江自东流
　　题一览亭
　　危亭顶鄂渚欲上初不敢肩舆蹑峥嵘眼界惊坎窞青山缭江湖烟雨抹浓淡千帆破沧浪万室照菡蓞大泽胸可吞秀色手宜揽形势控上游天险卦侔坎登临迫吹防秋声在葭菼衔杯情有欣懐古意多感两雄孙与刘壮志鲸鹏噉赤壁走阿瞒功业炳鈆椠黄鹤去何之灵竹色犹惨楼余庾公兴洲遗正平憾北望旧中原激烈壮士胆何由登泰山一快天下览
　　十日买黄菊二株
　　十月更十日黄花开满枝鲜鲜如可餐采采还自疑重阳不堪摘况后一月期既晚何用好兹言闻退之天然傲霜性宁问早与迟不以日月断深杯为花持
　　解舟
　　解舟城之南橙橘半青黄时节岂不好胡为辞故乡亲朋送我行殷勤餽壶觞我欲与之饮舟去留靡遑僮仆别我归黯然顔色伤问我何时还田园又成荒我心媿其言老矣身皇皇五载走三州道路险且长屡请方得祠暂归又懐章挈家入南闽儿女不尽将余生疾病多满镜须髯苍到官即有乞行将返耕桑
　　东湖小饮
　　防凉散梅润浓緑敷桐隂送客出东郊驾言事幽寻湖光照我眼荷香清我襟平畴入逺望嵗有其自今牛眠种已毕蛤吠苖初深古亭懐二公遥望罗干岑邂逅得良友欣然契予心乔松喜客来风枝出清音手持荷叶杯共对莲花斟东湖异西湖有诗不妨吟
　　修鹰爪花架
　　有花藤蔓生封植傍州宅状类鸷禽爪叶作翻风翮酸分舍笑香黄带薝卜色架倒吾为扶清凉纳朝夕
　　采菊图
　　渊明耻折腰慨然咏式防闲居爱重九采菊来白衣南山忽在眼倦鸟亦知归至今东篱花清如首阳薇
　　吴儆
　　代陈无已述懐
　　胡马嘶北风越鸟依南枝人生有气类千里倾风期君防漆室女中霄荷楹悲从君不惮逺秋露湿人衣南山白石烂漫漫何时旦独立占少防搔首空三叹
　　独酌
　　松竹闲幽径蓬蒿閟荆扉庭前两梧桐浓緑涵清辉南楹开半山晨夕异烟霏樽酒自宾主禽鸟更埙箎饮罢两无言还读渊明诗
　　早起
　　积雨霁穷秋柴扃立清晓溪光照烟岫未觉秋容老溪边乌桕林他日没飞鸟浓緑半枯枝红乱衰草揺落想骚人洞庭风嫋嫋
　　王阮
　　九月六日泛舟航邨而舟人不审误抵道塲之麓越二日登焉因过何山漫赋一首
　　千岩矗空蒙一水还葱蒨寺从驯虎立山作盘龙转嗟予千里来适此十年愿初拏莲叶舟误逐桃花片重遗九节笻上尽百结线隂崖滳翠寒竹韵含风战树色争烟霏甃靡旱暵载窥窣堵尖平视苍狗变楼阁撑山光城郭瞰波面未觉皮肉酸先苦银海晩寻一溪曲更得何山便平畴翠浪涌返照金色现回首笑月亭消息真已荐
　　方信孺
　　题龙隐岩
　　春波饱防緑斗柄涵空明方舟贯岩腹鵞鹳相酬鸣仰窥穹窿顶宛转百怪呈仅余鳞甲碎不见头角狞下闯清泠渊演迤万顷澄但同鱼鸟参忽遣蛟龙惊抉苔抚奇篆倚棹防题名三将标殊勲自与山不倾谁欤赘小筑政恐山灵嗔南涧更幽絶仙佛依峥嵘太虚可为室岂复资栾楹乳泉助茗椀中有氷雪清何须骖鸾去此即白玉京鼎来不速客抱琴忽迟迎爱此无弦曲岩溜同一声为君洗尘耳唤我诗魂醒秪愁白衣到好句无由成
　　林光朝
　　送别湖北漕李秘监仁甫
　　文字渺烟云过眼徒浩浩所有未见书惜哉我已老子云客长安陈迹如一埽同叔向来人我生苦不早亦闻青城山斯翁为有道瞿塘不可上秋梦长颠倒白日来西昆一见自应好纵谈百代前至境非枯槁多为开口笑明月生懐抱黄鹤有髙楼怳如事幽讨揽辔逢道州听书下下考周南勿留滞掇拾供史藁分手重酸辛璠璵众所宝十日不得面何为太草草
　　送别姚国博知处州分韵得緑字
　　铜盘白露下松桂净如沐娈彼菊花团西风吹醽醁长安多别离此别苦不足人物如使君容易等潘陆一自海东头清飊起謡俗馆下欲何言聫翩如破竹功名不徒尔无乃相迫逐双日访延英行矣公勿卜括苍烟雨前寒光贯岩腹大呌出银罂邂逅聚百族要携三月粮所厌惟一匊幸心忽开张何曽畏笑僇单父勿长吁来者犹可续道旁有抵璧天下轻结緑一夕洲渚言令我沉心曲
　　薛季宣
　　吴江放船至枫桥湾
　　短篷负长虹破防挂明月风马坐中生天幕波中出髙城多隐映逺岫搀罗列小小泛吴江始识仙凡别
　　刈兰
　　东畹刈真香静院篸缾水髙逺不胜情时逐防风起和雨剪闲庭谁作骚人语记得旧家山香来无觅处
　　吕定
　　懐古
　　我昔游海上东望三神山风波几万里苍茫云霭间鱼龙自掀舞天空日月闲神仙渺无迹徐福去不还空余蓬莱阁千载留人寰
　　迫和苏子瞻游峡山寺韵
　　山回宝华阁水绕金鎻湾尘虑顿焉息于兹开我顔疎钟日夕动老僧林下还天风吹白云悠悠满松闗归猿有余悲月明啸空山仙人自何来翺翔八极间手把玉芙蓉吟笑锵佩环歌罢忽飞去千峰堆翠鬟
　　陆九渊
　　象山
　　我家应天山山髙数百丈上开园池羙林壑千万状西山有龙虎烟霞耿相望寒清漾防波暖翠围层嶂天光入行舟野色随支杖吾党二三子幽赏穷清旷引兴谷云边题名岩石上碧桃吹晓笙元鹤惊春帐一笑咏而归千载应可尚
　　疎山道中
　　邨静蛙声幽林芳鸟语警山矾纷皓葩陇麦揺青頴离懐付西江归心薄东岭忽忘饥歉忧翻令发深省
　　送勾熙载赴浙西盐
　　平分浙江流东境浮海角其民仰鱼盐乆已困征麦禾与桑麻耕锄到硗确往嵗比不登塲圃几濯濯荒政劳庙谋赈廪闻数数饥羸不待饱共感君泽渥仁哉覆育恩所恶吏龌龊教诏弥谆谆听受只藐藐何知国与民足已肆贪浊流离且未还已复事推剥按察殊未曽圣主独先觉重贻宵旰忧顾盼求卓荦君固岷峨英懐抱富荆璞迩来奏对语朝阳鸣鷟鸑锵然歴帝聪简记谅已确外台适虚席妙选出亲擢此节岂轻授委寄重山岳除音九天下众论靡瑕驳揽辔首越山青萍方在握送君无杂言当不负所学
　　陆九韶
　　玉兎泉
　　玉兎爱佳水饮之化为石规圎立山趾皎洁凌皓魄应厌旧经躔盈稀缺多夕一从寄兹踪表表无晦蚀光彩虽沦埋体素多不易神物岂终濳早晩照九域
　　刘爚
　　送吴定夫西归
　　君衰倦对客晤语惟青山修竹引清风时为掩柴闗今晨何人来踏破莓苔班惊顾复自喜不妨伴虚闲麻源在何许茫茫白云端凄其一布衣何以御风寒归来有余仰兴尽当知还须好劚空谷賸种青琅玕
　　王炎
　　游砚山
　　他山石徒多器宝匿幽僻产璞芙蓉坑金声而玉徳冈峦外钩聫地势中断隔曲坞八九家路入羊豕迹涧水抱石根石骨多绀碧北山上搀天南山势蟠伏砚工二百指日凿崔嵬腹篝灯砺斧斤深入逾百尺我行冐风雨周览不知夕夜宿茅茨下青灯照岑寂酒防呼匠氏访之语纎悉氷蚕吐银丝鲛人织雾縠巧手琢磨之价直黄金镒断岩半倾欹旧穴乆湮塞旁求得他材饮水不受墨坚滑已支庶麤燥乃臧获信知天壤间尤物神所惜罕见固为贵有亦未易识瑉玊混一区语尽三叹息摩挲苍藓崖此言可深刻
　　陈造
　　召伯停舟避雨【去年是日之山阳避雨繁梁作菩萨蛮云】
　　窗度芰荷风舟舣鸳鸯浦落帆憇篙师避此白淙雨长征取惬快留滞不云苦适喜县麻势为荡铄石暑去年舟系栁卧防虹饮渚龙公防事发尚记跳珠语崎岖不谐俗似为龙所予一杯酧新凉开缾先酹汝
　　过樊邨
　　襄鄂二千里何啻三百湾风色九顺逆左往复右还舟行已三日沿流不作艰即今苍烟面犹是泊处山信次有定期曲直了不闗聊可供戏事轻桡与回环
　　祈雨齐云楼
　　波凉鱼初浮露下蝉罢警胡牀俯前池妙意吾已领主人絶俗姿此地背尘境霜华耿玊宇璇汉转金饼桂娥不无情与客闲弄影红妆拥干盖环坐殊秀整盘珍供剥芡水厄停煮茗清谈略径庭快若客酲醒不辞仆频更颇觉夜弥永明朝雨一尺重约追霁景但恐闲尘尾鼓吹閙蛙黾适听步虚声缥缈碧云顶
　　三月初晩晴寄髙缙之
　　曲栏倚青冥万井入指顾湖光漾明霞照我凭栏处森木倦鸟归遥空征鸿度定知待月人破竹有奇句
　　游慈溪龙虎轩
　　坐曹可胜劳出郭复行役半年定海令三度慈溪客慈溪足胜处山秀江缭碧终然萦梦寐遑此事游歴髙轩閟龙虎表表市阛侧得兴不暇慵徙倚且数刻洞户初推敲阶除旋登陟向来攫怒势枯干抱顽石乃知名实间未易胶今昔尚喜诗翁碑不受苍藓蚀可但神所防人未忘翁德非使老眼明斯游竟无得
　　别俞君任通判
　　房陵望毗陵计舍六十余今我从逺役羡君方逸居逸劳不足道防合嗟愈疎向来江南北二年能几书残山賸水地诗题当不虚得句茹不吐思君定愁予遡江日千里岂无红尾鱼交情傥未忘与问今何如
　　长芦寺
　　昔年望长芦去江逾百步垣宇呀已缺浮图欹欲仆僧徒噬肯留日有沈溺惧重来舒望眼佛刹非故处安众得亢爽定迁酧夙素似闻缾锡侣复作醯蚋聚居人祷蚕麦行客乞泉布营者肆夸侈施者不顾虑百堵焕金碧奚翅复其故往往豪儶人四壁有未具彼徒创寺意取镇湍涛怒向来梵呗所倏为蛟螭据在已不自保诱俗説依怙波流置不省此理吾未喻
　　泊龙湾
　　小湾隐沙觜沙外仍奔湍是间以龙名信乃龙所蟠浮烟澹寒鉴断岸围清澜孰知面埶要中有水府寛我来舣倦楫天水夜茫漫狂飊吼薄暮惊浪摧旧滩鲸鳣荡厥居渡鸟垂羽翰熟睡不知晓梦次闻平安龙公自兼爱况此行路难何以答神休幽佩纫蘅兰
　　繁昌早发
　　客行固仅身留滞如捩翼及兹祖礼竟蓐食理帆席风停浪未蛰天曙月正白版矶滙湍杀荻港烟树碧杖防丁家洲徙倚容少息无酒问山店忆鲈听邨笛鸟乌啼松竹雁鸨下沙碛回柁投曲澳又寄糁潭夕情疎或易合不作淮楚隔累然槁项翁软语慰行役
　　隐静道中
　　晴日暝复出烟云尚飞浮东风解人意松间作飕飗罢马不用鞭正惬道途修凉气灌毛骨百疾洒然瘳萦纡草根泉激激氷玊潄篱头蔷薇花娜娜新妇头空林人语寂野鸟时啁啾名山无窘步春色况未休盘薄翠防寺判作三日留曽非躭禅寂聊此乐深幽文移暂见贳清境与心谋晞髪五峯影濯足双涧流
　　报恩方文小憇
　　石鼎无几然团蒲有余借山岚变寒凉更挟清露下月榦澹疎櫺风枝语长夜为君赋招隐自剔篝灯灺
　　游干明分韵得山字
　　竹风清如水浣我尘埃顔老禅贫无锥小破蔬笋悭短辕下鸱夷共此半日闲住笔讯莺燕把盏属江山老夫病止饮苦语涩莫删揆予郊岛寒着君季孟间江栁未遽折园花且同攀后夜短亭梦漫寄东风还
　　仪真诸公饯别
　　旅懐我岑寂诗语君隽永新篇蜚堕前坐阅仙府景晓林媚红酣春池涵渌静叱吸风起籁模写灯取影东园固成言此境亦深靓应世足变迁为谋难要领酒车且新图客棹非旧整明朝鸥鹭前鸭緑千顷飞觞击鉢地独夜起重省还应篷背雨闲滳魂梦冷
　　寄严文炳【以寄声来问安足音到空谷爲韵】
　　故人千里逺论心未遐弃不谓江淮隔尺书雁能寄春风生展掩满慰别后意陈义凛氷霜不独相思字只影秋鸿惊独夜秋叶零离索五霜搔首听此声岂无金石友相避参辰星安得木作肠与世无复情子云草元宅门径积莓苔昨梦慿诗説新雨无客来衮衮手可炙自诧甘寒灰蜀庄寂寞者念我首独回乌墅两冯君风霆蔼休问自昔从之游诗力借余润夫君凛一敌鸿笔上羣俊旧坛今寻盟得句毋我靳【两冯君谓真州父子】
　　严子老于菟彪炳踞贤闗可怜五车学仅博九品官客程望至喜江濶山丛攒缅懐造物心念子渠能安善忘常憎医独者自尊足严子肮脏面如我不谐俗世情趣操间憎爱岐珉玉饶舌夸我贤只取白眼辱聫镳行乐地俛仰成古今可但捧觞人贯珠无复音缱绻棋酒伴电泡半销沈何时两衰翁话旧同清斟赵侯当赐环倔强耻媚灶张侯鸣琴手戍期几时到何郎偕贤书论价未足道多烦问何如好语君一报石湖良乐眼收士冀北空嗟我孤所期经世老无庸一庄赖芥庵报厚艾亦丰宾实得美諡表表无终穷严子从我时修竦峙双鹄章绶裹瘦躯此相胡宜肉当嗣溧阳尉苦语叩哀玊宁当苏门翁清啸答幽谷
　　姜特立
　　直舍作小砌
</div>
    <div class="pagination">
<a href="御选宋金元明四朝诗_page56.html">上一页</a><span>...</span><a href="御选宋金元明四朝诗_page52.html">52</a><a href="御选宋金元明四朝诗_page53.html">53</a><a href="御选宋金元明四朝诗_page54.html">54</a><a href="御选宋金元明四朝诗_page55.html">55</a><a href="御选宋金元明四朝诗_page56.html">56</a><span class="current-page">57</span><a href="御选宋金元明四朝诗_page58.html">58</a><a href="御选宋金元明四朝诗_page59.html">59</a><a href="御选宋金元明四朝诗_page60.html">60</a><a href="御选宋金元明四朝诗_page61.html">61</a><a href="御选宋金元明四朝诗_page62.html">62</a><span>...</span><a href="御选宋金元明四朝诗_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
