<!DOCTYPE html>
<html>
<head>
    <meta charset="UTF-8">
    <title>御定全唐诗录 - 第 103 页/共 207 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗录 - 第 103 页/共 207 页</h1>
    <div class="content">　　太华峰头玉井莲开花十丈藕如船冷比雪霜甘比蜜一片入口沉疴痊我欲求之不惮逺青壁无路难夤缘安得长梯上摘实下种七泽根株连
　　八月十五夜赠张功曹
　　纎云四卷天无河清风吹空月舒波沙平水息声影絶一杯相属君当歌君歌声酸辞且苦不能听终涙如雨洞庭连天九疑髙蛟龙出没猩鼯号十生九死到官所幽居黙黙如蔵逃下牀畏蛇食畏药海气湿蛰熏腥臊昨者州前捶大皷嗣皇继圣登夔臯赦书一日行万里罪从大辟皆除死迁者追回流者还涤瑕荡垢朝清班州家申名使家抑坎轲秪得移荆蛮判司卑官不堪説未免捶楚尘埃间同时辈流多上道天路幽险难追攀君歌且休听我歌我歌今与君殊科一年明月今宵多人生由命非由他有酒不饮奈月何
　　谒衡岳庙遂宿岳寺题门楼
　　五岳祭秩皆三公四方环镇嵩当中火维地荒足妖恠天假神柄专其雄喷云泄雾蔵半腹虽有絶顶谁能穷我来正逢秋雨节隂气晦昧无清风潜心黙祷若有应岂非正直能感通须臾静扫众峯出仰见突兀撑青空紫葢连延接天柱石廪腾掷堆祝融森然魄动下马拜松栢一迳趋灵宫粉墙丹柱动光彩鬼物图画填青红升阶伛偻荐脯酒欲以菲薄明其庙内老人识神意睢盱侦伺能鞠躬手持杯珓导我掷云此最吉余难同窜逐蛮荒幸不死衣食才足甘长终侯王将相望乆絶神纵欲福难为功夜投佛寺上髙阁星月揜映云朣胧猿鸣钟动不知曙杲杲寒日生于东
　　岣嵝山
　　岣嵝山尖神禹碑字青石赤形摹竒科斗拳身薤倒披鸾飘鳯泊拏龙螭事严迹秘鬼莫窥道人独上偶见之我来咨嗟涕涟洏千搜万索何处有森森緑树猿猱悲
　　李花赠张十一署
　　江陵城西二月尾花不见桃惟见李风揉雨练雪羞比波涛翻空杳无涘君知此处花何似白花倒烛天夜明羣鸡惊鸣官吏起金乌海底初飞来朱辉散射青霞开迷魂乱眼看不得照曜万树繁如堆念昔少年着游燕对花岂省曽辞杯自从流落忧感集欲去未到先思回秪今四十已如此后日更老谁论哉力擕一罇独就醉不忍虚掷委黄埃
　　寒食日出游【公自注张十一院长见示病中忆花九篇寒食日出游夜归因以投赠】
　　李花初发君始病我往看君花转盛走马城西惆怅归不忍千株雪相映迩来又见桃与梨交开红白如争竞可怜物色阻擕手空展霜缣吟九咏纷纷落尽泥与尘不共新妆比端正桐华最晩今已繁君不强起时难更关山逺别固其理寸步难见始知命忆昔与君同贬官夜渡洞庭看斗柄岂料生还得一处引袖拭泪悲且庆各言生死两追随直置心亲无貌敬念君又署南荒吏路指鬼门幽且夐三公尽是知音人曷不荐贤陛下圣囊空甑倒谁救之我今一食日还并自然忧气损天和安得康强保天性断寉两翅鸣何哀絷骥四足气空横今朝寒食行野外緑杨帀岸蒲芽迸宋玉庭边不见人轻浪参差鱼动镜自嗟孤贱足瑕疵特见放纵荷寛政饮酒宁嫌底深题诗尚倚笔锋劲明宵故欲相就醉有月莫辞当火令
　　忆昨行和张十一
　　忆昨夹钟之吕初吹灰上公礼罢元侯回车载牲牢瓮舁酒并召賔客延邹枚腰金首翠光照耀丝竹迥发清以哀青天白日花草丽玉斚屡举倾金罍张君名声座所属起舞先醉长松摧宿酲未解旧痁作深室静卧闻风雷自期殒命在春序屈指数日怜婴孩危辞苦语感我耳涙落不揜何漼漼念昔从君渡湘水大帆夜划穷髙桅阳山鸟路出临武驿马拒地驱频隤践蛇茹蛊不择死忽有飞诏从天来伾文未揃崖州炽虽得赦宥恒愁猜近者三奸悉破碎羽窟无底幽黄能眼中了了见乡国知有归日眉方开今君纵署天涯吏投檄北去何难哉无妄之忧勿药喜一善自足禳千灾头轻目朗肌骨健古剑新斸磨尘埃殃消祸散百福并从此直至耉与鲐嵩山东头伊洛岸胜事不假须穿裁君当先行我待满沮溺可继穷年推
　　刘生诗
　　生名师命其姓刘自少轩轾非常俦弃家如遗来逺游东走梁宋暨扬州遂凌大江极东陬洪涛舂天禹穴幽越女一笑三年留南逾横岭入炎州青鲸髙磨波山浮怪魅炫曜堆蛟虬山防讙噪猩猩游毒气烁体黄膏流问胡不归良有由美酒倾水防肥牛妖歌慢舞烂不收倒心回肠为青眸千金邀顾不可酬乃独遇之尽绸缪瞥然一饷成十秋昔须未生今白头五管歴徧无贤侯回望万里还家羞阳山穷邑惟猿猴手持钓竿逺相投我为罗列陈前修芟蒿斩蓬利锄耰天星回环数才周文学穰穰囷仓稠车轻御良马力优咄哉识路行勿休往取将相酬恩讐
　　郑羣赠簟
　　蕲州笛竹天下知郑君所宝尤瓌奇擕来当昼不得卧一府传看黄瑠璃体坚色浄又蔵节尽眼凝滑无瑕疵法曹贫贱众所易腰腹空大何能为自从五月困暑湿如坐深甑遭烝炊手磨袖拂心语口慢肤多汗真相宜日暮归来独惆怅有卖直欲倾家赀谁谓故人知我意巻送八尺含风漪呼奴扫地铺未了光彩照耀惊童儿青蝇侧翅虱避肃肃疑有清飚吹倒身甘寝百疾愈却愿天日恒炎曦明珠青玉不足报赠子相好无时衰
　　游青龙寺赠崔大补阙
　　秋灰初吹季月管日出夘南晖景短友生招我佛寺行正值万株红叶满【蘓轼曰余读此句初不晓其故及观小説郑防寓青龙寺贫无纸取柿叶学书九月柿叶赤而实红故知退之之诗谓此】光华闪壁见神鬼赫赫炎官张火伞然云烧树火实骈金乌下啄頳虬卵魂翻眼倒忘处所赤气冲融无间断有如流传上古时九轮照烛乾坤旱二三道士席其间灵液屡进颇黎盌忽惊顔色变韶稚却信灵仙非怪诞桃源迷路竟茫茫枣下悲歌徒纂纂前年岭隅乡思发踯躅成山开不筭去嵗羇帆湘水明霜枫千里随归伴猿呼鼯啸鹧鸪啼恻耳酸肠难濯澣思君擕手安能得今者相从敢辞懒由来钝騃寡参寻况是儒官饱闲散惟君与我同懐抱锄去陵谷置平坦年少得途未要忙时清諌疏尤宜罕何人有酒身无事谁家多竹门可欵须知节即风寒幸及亭午犹妍暖南山逼冬转清瘦刻画圭角出崖窽当忧复被氷雪埋汲汲来窥诫迟缓
　　赠崔立之评事
　　崔侯文章苦防敏髙浪驾天输不尽曽从闗外来上都随身巻轴车连轸朝为百赋犹郁怒暮作千诗转遒紧摇毫掷简自不供顷刻青红浮海蜃才豪气猛易语言往往蛟螭杂蝼蚓知音自古称难遇世俗乍见那妨哂勿嫌法官未登朝犹胜赤尉长趋尹时命虽乖心转壮技能虚富家逾窘念昔尘埃两相逢争名龃龉持矛楯子时专塲夸觜距余始张军严韅靷尔来但欲保封疆莫学厐涓怯孙膑窜逐新归厌闻閙齿髪早衰嗟可闵频防怨句刺弃遗岂有闲官敢推引深蔵箧笥时一发戢戢已多如束笋可怜无益费精神有似黄金掷虚牝当今圣人求侍从防擢杞梓收楛箘东马严徐已奋飞枚臯即召穷且忍复闻王师西讨蜀霜风冽冽摧朝菌走章驰檄在得贤燕雀纷拏要鹰隼窃料二涂必处一岂比恒人长蠢蠢劝君韬养待徴招不用雕琢愁肝肾墙根菊花好沽酒钱帛纵空衣可凖晖晖檐日暖且鲜摵摵井梧疎更殒髙士例须怜麯糵丈夫终莫生畦畛能来取醉任喧呼死后贤愚俱泯泯
　　永贞行
　　君不见古皇亮阴未出令小人乗时偷国柄北军百万虎与貔天子自将非他师一朝夺印付私党懔懔朝士何能为狐鸣枭噪争署置防睒跳踉相妩媚夜作诏书朝拜官超资越序曽无难公然白日受贿赂火齐磊落堆金盘元臣故老不敢语昼卧涕泣何汍澜董贤三公谁复惜侯景九锡行可叹国家功髙徳且厚天位未许庸夫干我皇卓荦信英主文如太宗武髙祖膺图受禅登明堂共流幽州鲧死羽四门肃穆贤俊登数君匪亲岂其朋郎官清要为世称荒郡迫野嗟可矜湖波连天日相腾蛮俗生梗瘴疠烝江氛岭祲昬若凝一蛇两头见未曽怪鸟鸣唤令人憎蛊虫羣飞夜扑灯雄虺毒螫堕股肱食中置药肝心崩左右使令诈难凭慎勿浪言常兢兢吾尝同僚情可胜具书目见非妄徴嗟尔既往宜为惩















　　御定全唐诗録卷四十八
　　钦定四库全书
　　御定全唐诗録巻四十九
　　韩愈【四】
　　古体诗【四】
　　送区南归
　　穆昔南征军不归虫沙猿鹤伏以飞汹汹洞庭莽翠微九疑镵天荒是非野有象犀水贝玑分散百宝人士稀我迁于南日周围来见者众莫依稀爰有区子荧荧晖观以彞训或从违我念前人譬葑菲落以斧引以纆徽虽有不逮驱騑騑或采于薄渔于矶服役不辱言不讥从我荆州来京畿离其母妻絶因依嗟我道不能自肥子虽勤苦终何希王都观阙双巍巍腾蹋众骏事鞍鞿佩服上色紫与绯独子之节可嗟唏母附书至妻寄衣开书拆衣泪痕晞虽不勑还情庻几朝暮盘羞恻庭闱幽房无人感伊威人生此难余可祈子去矣时若发机蜃沈海底气升霏彩雉野服朝扇翚处子窈窕王所妃
　　茍有令徳隠不腓况今天子铺徳威蔽能者诛荐受禨出送抚背我涕挥行行正直慎脂韦业成志树来颀颀我当为子言天扉
　　陆浑山火和皇甫湜用其韵
　　皇甫补官古贲浑时当大冬泽干源山狂谷狠相吐呑风怒不休何轩轩摆磨出火以自燔有声夜中惊莫原天跳地踔颠乾坤赫赫上照穷崖垠截然髙周烧四垣神焦鬼烂无逃门三光弛隳不复暾虎熊麋猪逮猴猿水龙鼍鱼与鼋鸦鸱雕鹰雉鹄鹍燖炰煨孰飞奔祝融告休酌卑尊错陈齐玫辟华园芙蓉披猖塞鲜繁千钟万鼓咽耳喧攒杂啾嚄沸篪埙彤幢绛旃紫纛旛炎官热属朱冠裈髹其肉皮通防臀頽胷垤腹车掀辕缇顔韎股豹两鞬霞车虹靷日毂轓丹蕤縓葢绯繙防红帷赤幕罗脤膰池波风肉陵屯谽呀钜壑颇黎盆豆豋五山瀛四罇熙熙釂醻笑语言雷公擘山海水翻齿牙嚼齧舌腭反电光殱磹頳目防【音喧】顼防收威避根斥弃舆马背厥孙缩身潜喘拳肩跟君臣相怜加爱恩命黒螭侦焚其元天关悠悠不可援梦通上帝血面论侧身欲进叱于阍帝赐九河湔涕痕又诏巫阳反其魂徐命之前问何寃火行于冬古所存我如禁之絶其飱女丁妇壬传世婚一朝结讐奈后昆时行当反慎藏蹲视桃着花可小鶱月及申酉利复怨助汝五龙从九鲲溺厥邑囚之昆仑皇甫作诗止睡昏辞夸出真遂上焚要余和增恠又烦虽欲悔舌不可扪
　　和虞部卢四【汀】酬翰林钱七【徽】赤藤杖歌
　　赤藤为杖世未窥台郎始携自滇池滇王扫宫避使者跪进再拜语嗢咿绳桥拄过免倾堕性命造次蒙扶持途经百国皆莫识君臣聚观逐旌麾共传滇神出水献赤龙防须血淋漓又云羲和操火鞭暝到西极睡所遗几重包裹自题署不以珍恠夸荒夷归来捧赠同舎子浮光照手欲把疑空堂昼眠倚牖户飞电着壁搜蛟螭南宫清深禁闱密唱和有类吹埙篪妍辞丽句不可继见寄聊且慰分司
　　寄卢仝
　　玉川先生洛城里破屋数间而已矣一奴长须不裹头一婢赤脚老无齿辛勤奉养十余人上有慈亲下妻子先生结发憎俗徒闭门不出动一纪至令隣僧乞米送仆忝县尹能不耻俸钱供给公私余时致薄少助祭祀劝叅留守谒大尹言语才及辄掩耳水北山人得名声去年去作幕下士水南山人又继徃鞍马仆从塞闾里少室山人索价髙两以諌官徴不起彼皆刺口论世事有力未免遭驱使先生事业不可量惟用法律自绳巳春秋三传束髙阁独抱遗经究终始往年弄笔嘲同异恠辞惊众谤不巳近来自説寻坦途犹上虚空跨緑駬去嵗生儿名添丁意令与国充耘耔国家丁口连四海岂无农夫亲耒耜先生抱才终大用宰相未许终不仕假如不在陈力列立言垂范亦足恃苗裔当防十世宥岂谓贻厥无基阯故知忠孝生天性洁身乱伦安足拟昨晩长须来下状隔墙恶少恶难似每骑屋山下窥阚浑舎惊怕走折趾凭依婚媾欺官吏不信令行能禁止先生受屈未曾语忽此来告良有以嗟我身为赤县令操权不用欲何俟立召贼曹呼伍伯尽取鼠軰尸诸市先生又遣长须来如此处置非所喜况又时当长养节都邑未可猛政理先生固是余所畏度量不敢窥涯涘放纵是谁之过欤效尤戮仆愧前史买羊沽酒谢不敏偶逢明月曜桃李先生有意许降临更遣长须致双鲤
　　酬司门卢四兄云夫院长望秋作
　　长安雨洗新秋出极目寒镜开尘函终南晓望蹋龙尾倚天更觉青巉巉自知短浅无所补从事久此穿朝衫归来得便即游览暂似壮马脱重衔曲江荷花葢十里江湖生目思莫缄乐游下瞩无逺近緑槐萍合不可芟白首寓居谁借问平地寸步扃云岩云夫吾兄有狂气嗜好与俗殊酸咸日来省我不肯去论诗説赋相諵諵望秋一章巳惊絶犹言低抑避谤谗若使乗酣骋雄怪造化何以当镌劖嗟我小生值强伴恡胆变勇神明鉴驰坑跨谷终未悔为利而止真贪馋髙揖羣公谢名誉逺追甫白感至諴楼头完月不共宿其奈就缺行防防
　　石鼓歌
　　张生手持石鼓文劝我试作石鼓歌少陵无人谪仙死才薄将奈石鼓何周纲陵迟四海沸宣王愤起挥天戈大开明堂受朝贺诸侯剑佩鸣相磨搜于岐阳骋雄俊万里禽兽皆遮罗镌功勒成告万世凿石作鼓隳嵯峨从臣才艺咸第一拣选撰刻留山阿雨淋日炙野火燎鬼物守防烦防呵公从何处得纸本毫发尽备无差讹辞严义密读难晓字体不类与科年深岂免有缺画快剑砍断生蛟鼍鸾翔鳯翥众仙下瑚碧树交枝柯金绳铁索锁钮壮古鼎跃水龙腾梭陋儒编诗不收入二雅褊迫无委蛇孔子西行不到秦掎摭星宿遗羲娥嗟余好古生苦晚对此涕泪双滂沱忆昔初蒙博士徴其年始改称元和故人从军在右辅为我量度掘臼科濯冠沐浴告祭酒如此至宝存岂多氊苞席裹可立十鼓秪载数骆驼荐诸太庙比郜鼎光价岂止百倍过圣恩若许留太学诸生讲解得切磋观经鸿都尚填咽坐见举国来奔波剜苔剔藓露节角安置妥帖平不颇大厦深檐与葢覆经歴久逺期无他中朝大官老于事讵肯感激徒媕娿牧童敲火牛砺角谁复着手为摩挲日销月铄就埋没六年西顾空吟哦羲之俗书趂姿媚数纸尚可博白鹅继周八代争战罢无人收拾理则那方今太平日无事柄任儒术崇丘轲安能以此上论列愿借辨口如悬河石鼓之歌止于此呜呼吾意其蹉跎卢郎中云夫寄示送盘谷子诗两章歌以和之
　　昔寻李愿向盘谷正见髙崖巨壁争开张是时新晴天井溢谁把长剑倚太行冲风吹破落天外飞雨白日洒洛阳东蹈燕川入旷野有馈木蕨芽满筐马头溪深不可厉借车载过水入箱平沙緑浪榜方口雁鸭飞起穿垂杨穷探极览颇恣横物外日月本不忙归来辛苦欲谁为坐令再往之计堕眇茫闭门长安三日雪推书扑笔歌慨慷旁无壮士遣属和远忆卢老诗颠狂开缄忽覩送归作字向纸上皆轩昻又知李侯竟不顾方冬独入崔嵬藏我今进退几时决十年蠢蠢随朝行家请官供不报答无异雀鼠偷太仓行抽手版付丞相不待弹劾还耕桑
　　短灯檠歌
　　长檠八尺空自长短檠二尺便且光黄帘緑幕朱门闭风露气入秋堂凉裁衣寄远泪眼暗搔头频挑移近牀太学儒生东鲁客二十辞家来射策夜书细字缀语言两目眵昏头雪白此时提携当案前看书到晓那能眠一朝富贵还自恣长檠髙张照珠翠吁嗟世事无不然墙角君看短檠弃
　　华山女
　　街东街西讲佛经撞钟吹螺閙宫庭广张罪福资诱胁听众狎恰排浮萍黄衣道士亦讲説座下寥落如明星华山女儿家奉道欲驱异敎归仙灵洗妆拭面着冠帔白咽红颊长眉青遂来升座演真诀观门不许人开扃不知谁人暗相报訇然振动如雷霆扫除众寺人迹絶骅骝塞路连辎軿观中人满坐观外后至无地无由听抽钗脱钏解环佩堆金叠玉光青荧天门贵人传诏召六宫愿识师顔形玉皇颔首许归去乗龙驾鹤来青冥豪家少年岂知道来绕百帀脚不停云牕雾阁事慌惚重重翠幔深金屏仙梯难攀俗縁重浪凭青鸟通丁宁【朱熹曰或怪公排斥佛老不遗余力而于华山女语独假借如此非也此正讥其衒姿色假仙灵以惑众又讥时君不察使失行妇人得入宫禁耳观其卒章豪家少年云牕雾阁翠幔金屏青鸟丁宁等语防慢甚矣岂真以僊神处之哉】
　　雪后寄崔二十六丞公
　　蓝田十月雪塞关我兴南望愁羣山攒天嵬嵬冻相映君乃寄命于其间秩卑俸薄食口众岂有酒食开容顔殿前羣公赐仓罢骅骝蹋路骄且闲称多量少鉴裁密岂念幽桂遗榛菅几欲犯严出荐口气象硉兀未可攀归来殒涕掩关卧心之纷乱谁能删诗翁憔悴斸荒棘清玉刻佩聨玦环脑脂遮眼卧壮士大弨挂壁无由弯乾坤惠施万物遂独于数子懐偏悭朝欷暮唶不可解我心安得如石顽
　　送僧澄观
　　浮屠西来何施为扰扰四海争奔驰构楼架阁切星汉夸雄鬬丽止者谁僧伽后出淮泗上势到众佛尤恢竒越商胡贾脱身罪珪璧满船宁计资清淮无波平如席栏柱倾扶半天赤火烧水转扫地空突兀便髙三百尺影沈潭底龙惊遁当昼无云跨虚碧借问经营本何人道人澄观名籍籍愈昔从军大梁下往来满屋贤豪者皆言澄观虽僧徒公才吏用当今无后从徐州辟书至纷纷过客何由记人言澄观乃诗人一座竞吟诗句新向风长叹不可见我欲收敛加冠巾洛阳穷秋厌穷独丁丁啄门疑啄木有僧来访呼使前伏犀插脑髙颊权惜哉己老无所及坐睨神骨空潸然临淮太守初到郡逺遣州民送音问好竒赏俊直难逢去去为致思从容奉酬卢给事云夫四兄曲江荷花行见寄并呈上钱七兄阁老张十八助敎
　　曲江千顷秋波浄平铺红云葢明镜大明宫中给事归走马来看立不正遗我明珠九十六寒花映骨睡骊目我今官闲得婆娑问言何处芙蓉多橕舟昆明度云锦脚敲两舷呌吴歌太白山髙三百里负雪嵬嵬插花里玉山前却不复来曲江汀滢水平杯我时相思不觉一回首天门九扇相当开上界真人足官府岂如散仙鞭笞鸾鳯终日相追陪
　　记梦
　　夜梦神官与我言罗缕道妙角与根挈携陬维口澜翻百二十刻须臾间我听其言未云足舍我先度横山腹我徒三人共追之一人前度安不危我亦平行蹋【上丘召切下牛召切】神完骨蹻脚不掉侧身上视溪谷盲杖撞玉版声彭神官见我开顔笑前对一人壮非少石坛坡陀可坐卧我手承颏肘拄座隆楼杰阁磊嵬髙天风飘飘吹我过壮非少者哦七言六字常语一字难我以指撮白玉丹行且咀噍行诘盘口前截断第二句绰虐顾我顔不欢乃知仙人未贤圣防短凭愚邀我敬我能屈曲自世闲安能从女巢神山
　　三星行
　　我生之辰月宿南斗牛奋其角箕张其口牛不见服箱斗不挹酒浆箕独有神灵无时停簸扬无善名已闻无恶声已讙【叶闻】名声相乗除得少失有余三星各在天什伍东西陈嗟汝牛与斗汝独不能神
　　嗟哉董生行
　　淮水出桐柏山东驰遥遥千里不能休淝水出其侧不能千里百里入淮流夀州属县有安丰唐贞元时县人董生召南隠居行义于其中刺史不能荐天子不闻名声爵禄不及门门外惟有吏日来徴租更索钱嗟哉董生朝出耕夜归读古人书尽日不得息或山而樵或水而渔入厨具甘防上堂问起居父母不慼慼妻子不咨咨嗟哉董生孝且慈人不识惟有天翁知生祥下瑞无时期家有狗乳出求食鸡来哺其儿啄啄庭中拾虫蚁哺之不食鸣声悲徬徨踯躅久不去以翼来覆待狗归嗟哉董生谁将与俦时之人夫妻相虐兄弟为讐食君之禄而令父母愁亦独何心嗟哉董生无与俦【臣按此诗有关名敎朱晦庵收拾小学书中】
　　利剑
　　利剑光耿耿佩之使我无邪心故人念我寡徒侣持用赠我比知音我心如氷剑如雪不能刺谗夫使我心腐剑锋折决云中断开青天噫剑与我俱变化归黄泉
　　东方半明
　　东方半明大星没独有太白配残月嗟尔残月勿相疑同光共影须臾期残月晖晖太白睒睒鸡三号更五防
　　感春
　　皇天平分成四时春气漫诞最可悲杂花妆林草葢地白日座上倾天维蜂喧鸟咽留不得红萼万片从风吹岂如秋霜虽惨冽摧落老物谁惜之为此径须沽酒饮自外天地弃不疑近怜李杜无检束烂漫长醉多文辞屈原离骚二十五不肯餔啜糟与醨惜哉此子巧言语不到圣处宁非痴幸逢尧舜明四目条理品彚皆得宜平明出门暮归舍酩酊马上知为谁
　　朝骑一马出暝就一牀卧诗书渐欲抛节行久已惰冠欹感发秃语误悲齿堕孤负平生心已矣知何那我恨不如江头人长网横江遮紫鳞独宿荒陂射鳬雁卖纳租赋官不嗔归来欢笑对妻子衣食自给宁羞贫今者无端读书史智慧只足劳精神画蛇着足无处用两髩雪白趋埃尘干愁漫解坐自累与众异趣谁相亲数杯浇肠虽暂醉皎皎万虑醒还新百年未满不得死且可勤买抛青春【按此诗或作二首或作一首细读之词意顿挫贯注宜是一首若作二首前俱七言古体不应中间忽有五言一首】
　　醉留东野
　　昔年因读李白杜甫诗长恨二人不相从吾与东野生并世如何复蹑二子踪东野不得官白首夸龙钟韩子稍奸黠自慙青蒿倚长松低头拜东野愿得始终如駏蛩东野不回头有如寸筳撞钜钟吾愿身为云东野变为龙四方上下逐东野虽有别离无由逢
　　李花
　　平旦入西园梨花数株若矜夸旁有一株李顔色惨惨似含嗟问之不肯道所以独绕百帀至日斜忽忆前时经此树正见芳意初萌芽奈何趂酒不省録不见玉枝攒霜葩然为汝下雨涙无由反斾羲和车东风来吹不解顔苍茫夜气生相遮氷盘夏荐碧实脆斥去不御慙其花
　　当春天地争奢华洛阳园苑尤纷挐谁将平地万堆雪剪刻作此连天花日光赤色照未好明月暂入都交加夜领张彻投卢仝乗云共至玉皇家长姫香御四罗列缟裙练帨无等差静濯明妆有所奉顾我未肯置齿牙清寒莹骨肝胆醒一生思虑无由邪
　　听頴师弹琴
　　昵昵儿女语恩怨相尔汝划然变轩昻勇士赴敌场浮云栁絮无根蔕天地濶逺随飞扬喧啾百鸟羣忽见孤鳯凰跻攀分寸不可上失势一落千丈强嗟余有两耳未省听丝篁自闻頴师弹起坐在一旁推手遽止之湿衣泪滂滂頴乎尔诚能无以氷炭置我肠
　　近体诗
　　题韦氏庄
　　昔者谁能比今来事不同寂寥青草曲散漫白榆风架倒藤全落篱崩竹半空宁须惆怅立翻覆本无穷
　　独钓
　　侯家林馆胜偶入得垂竿曲树行藤角平池散芡盘羽沈知食驶缗细觉牵难聊取夸儿女榆条系从鞍一迳向池斜池塘野草花雨多添栁耳水长减蒲芽坐厌亲刑柄偷来傍钓车太平公事少吏隠讵相賖独徃南塘上秋晨景气醒露排四岸草风约半池萍鸟下见人寂鱼来闻饵馨所嗟无可召不得倒吾缾秋半百物变溪鱼去不来风能坼芡觜露亦染梨顋逺岫重曡出寒花散乱开所期终莫至日暮与谁回
　　咏灯花同侯十一
　　今夕知何夕花然锦帐中自能当雪暖那肯待春红囊里排金粟钗头缀玉虫更烦将喜事来报主人公奉和兵部张侍郎酬郓州马尚书祗召途中见寄开缄之日马帅巳再领郓州之作
　　来朝当路日承诏改辕时再领须句国仍迁少昊司暖风抽宿麦清雨卷归旗赖寄新珠玉长吟慰我思
　　送桂州严大夫
　　苍苍森八桂兹地在湘南江作青罗带山如碧玉篸户多输翠羽家自种黄甘逺胜登仙去飞鸾不假骖
　　奉和仆射裴相公感恩言志
　　文武成功后居为百辟师林园穷胜事钟鼓乐清时摆落遗髙论雕镌出小诗自然无不可范蠡尔其【一作为】谁
　　和仆射相公朝回见寄
　　尽瘁年将久公今始暂闲事随忧共减诗与酒俱还放意机衡外收身矢石间秋台风日迥正好看前山
</div>
    <div class="pagination">
<a href="御定全唐诗录_page102.html">上一页</a><span>...</span><a href="御定全唐诗录_page98.html">98</a><a href="御定全唐诗录_page99.html">99</a><a href="御定全唐诗录_page100.html">100</a><a href="御定全唐诗录_page101.html">101</a><a href="御定全唐诗录_page102.html">102</a><span class="current-page">103</span><a href="御定全唐诗录_page104.html">104</a><a href="御定全唐诗录_page105.html">105</a><a href="御定全唐诗录_page106.html">106</a><a href="御定全唐诗录_page107.html">107</a><a href="御定全唐诗录_page108.html">108</a><span>...</span><a href="御定全唐诗录_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
