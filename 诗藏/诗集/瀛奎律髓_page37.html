<!DOCTYPE html>
<html>
<head>
    <meta charset="UTF-8">
    <title>瀛奎律髓 - 第 37 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>瀛奎律髓 - 第 37 页/共 74 页</h1>
    <div class="content">
　　瀛奎律髓巻二十一
　　钦定四库全书
　　瀛奎律髓巻二十二　　　　元　方回　编月类
　　着题诗中梅雪月最难赋故特以为类中秋月尤难赋此夜一轮满清光何处无僧贯休句也此生此夜不长好明月明年何处看东坡句也万山不隔中秋月山谷一句尤奇然则月诗五言律无出于杜少陵故所取杜诗为多而五七言共得四十首云尔五言【三十首】
　　和康五望月有懐　　　　　　杜审言
　　明月髙秋逈愁人独夜看暂将弓并曲翻与扇俱团雾濯清辉苦风飘素影寒罗衣一此鉴顿使别离难起句似与其孙子美一同以终篇味之乃少陵翁家法也一此二字杜集不分晓今从文苑英华本
　　咏月　　　　　　　　　　　康令之
　　天使下西楼光含万里愁台前疑挂镜帘外似悬钩张尹将眉学班姬取扇俦佳期应借问为报在刀头唐国秀集姓名下注云河阴尉天寳三载芮挺章编楼頴序有王绾髙适而未有老杜镜钩一联老杜后亦用之岂暗合耶○文苑英华编为沈佺期和洛州康士曺庭芝望月有懐如此则自有一庭芝咏月与康令之近似姑存疑可也
　　秋夜望月　　　　　　　　　姚　崇
　　明月有余鉴羁人殊未安桂含秋树晚影入夜池寒灼灼云枝净光光草露团所思迷所在长望独长叹欧公诗曰元刘事业时无取姚宋篇章世不知宋广平有梅花赋姚元崇亦有此等诗未可忽也起句峭健最佳尾句所思迷所在文苑英华作所由而注疑字予为改定曰所思无可疑也
　　月夜　　　　　　　　　　　杜　甫
　　今夜鄜州月闺中只独看遥怜小儿女未觧忆长安香雾云鬟湿清辉玉臂寒何时倚虚幌防照泪痕干少陵自贼中间道至凤翔拜左拾遗既收京从驾入长安时寄家鄜州八句皆思家之言三四及儿女六句全是忆内与乃祖诗骨格声音相似
　　初月
　　光细初上影斜轮未安微升古塞外巳隐暮云端河汉不改色闗山空自寒庭前有白露暗满菊花团诗话谓此诗喻肃宗初立亦是○老杜月诗选十五首今无能及之者矣
　　月
　　白夜月休灯花半委眠号山无定鹿落树有惊蝉暂忆江东脍【事见张翰】兼懐月下船【事见王徽之】蛮歌犯星起重觉在天边
　　城郭悲笳暮邨墟过翼稀甲兵年数久赋敛夜深归暗树依嵒落明河绕塞微斗斜人更望月细鹊休飞
　　月
　　天上秋期近人间月影清入河蟾不没捣药兎长生只益丹心苦能添白发明千戈知满地休照国西营四更山吐月残夜水明楼尘匣元开镜风帘自上钩兎应疑鹤髪蟾亦恋貂裘斟酌嫦娥寡天寒奈九秋东坡以四更山吐月为絶唱西湖涌金门观月用韵衍为五首末句言嫦娥而秋寒亦酷矣
　　月圆
　　孤月当楼满寒江动夜扉委波金不定照席绮逾依未缺空山静髙悬列宿稀故园松桂发万里共清辉
　　月
　　断续巫山雨天河此夜新若无青嶂月愁杀白头人魍魉移深树虾蟆动半轮故园当北斗直想照西秦
　　月夜忆舎弟
　　戍鼔断人行秋边一雁声露从今夜白月是故乡明有弟皆分散无家问死生寄书长不达况乃未休兵
　　舟月对驿近寺
　　更深不假烛月朗自明船金刹青枫外朱楼白水边城乌啼眇眇野鹭宿娟娟皓首江湖客钩帘独未眠
　　江月
　　江月光于水髙楼思杀人天边长作客老去一沾巾玉露团清影银河没半轮谁家挑锦字烛灭翠眉颦
　　翫月呈汉中王
　　夜深露气清江月满江城浮客转危坐归舟应独行闗山同一照乌鹊自多惊欲得淮王术风吹晕巳生
　　八月十五夜月
　　满目飞明镜归心折大刀转蓬行地逺攀桂仰天髙水路疑霜雪林栖见羽毛此时瞻白兎直欲数秋毫
　　十六夜翫月
　　旧挹金波爽皆传玉露秋闗山随地濶河汉近人流谷口樵归唱孤城笛起愁巴童浑不寐半夜有行舟
　　十七夜对月
　　秋月仍圎夜江村独老身卷帘还照客倚杖更随人光射潜虬动明翻宿鸟频茅斋依橘柚清切露华新
　　裴廸书斋望月　　　　　　　钱　起
　　夜来诗酒兴月满谢公楼影闭重门静寒生独树秋鹊惊随叶散萤逺入烟流今夕遥天末清辉防处愁姚合极集取此诗月满作独上予以独字重改从元本鹊元本作鹤予改从姚本
　　西楼月　　　　　　　　　　白居易
　　悄悄复悄悄城隅隐林杪山郭灯火稀峡天星汉少年光东流水生计南飞鸟月没江沉沉西楼殊未晓此乃仄声律诗也八句皆佳中四句山谷尝摘书之
　　西楼望月　　　　　　　　　张　籍
　　城西楼上月复见雪晴时寒夜共来望思乡独下迟幽光落水堑净色在霜枝明日千里去此中还别离前四句佳甚
　　八月十五夜翫月　　　　　　刘禹锡
　　天将今夜月一遍洗寰瀛暑退九霄净秋澄万景清星辰让光彩风露发晶英能变人间世翛然是玉京絶妙无敌
　　中秋月　　　　　　　　　　王禹偁
　　何处见清辉登楼正午时莫辞终夜看动是隔年期冷湿流萤草光凝睡鹤枝不禁鸡唱晓轻别下天涯三四天下之所共知
　　中秋月　　　　　　　　　　曹汝弼
　　年年相对赏永夜坐吟牀众望自疑别孤髙非异常园林分净影台榭起余光谁似蟾宫客得攀仙桂香歙之休宁松萝山人曹处士名汝弼字梦得其先青州人南唐时徙歙诗一百五十首传世曰海宁集舒职方雄为序中子屯田郎中矩登第其后以进士仕者六人以恩荫仕数十人赠职方员外郎今曹君泾清其九世孙天禧祥符间髙蹈有声与林逋魏野潘阆等善诗亦似之此诗三四于中秋月亦竒也中秋与希深别后月下寄　　　梅尧臣
　　薄雾生寒水寥寥舣畵船人伤千里别桂吐十分圆把酒非前夕追欢忆去年南楼足佳兴好在谢临川淡静
　　陇月
　　夜静初见月云薄未分明髙树尚无影逺鸿时有声下阶嫌履湿闭户认苔生寂寂墙阴暝更长巳渐倾诗题曰陇月葢朦胧淡月云来徃之意在文彦博贝州军中拜相时之后圣俞谓曹彬潘美下一国亦不拜相素不以文潞公为然乎抑谓朝廷未然乎诗意恐有所为而发是后有未晴夜阴夜暗三诗曰缺月如羞出曰月色明还暗曰新晴月正明皆未可臆度为指何事也
　　陪友人中秋赏月　　　　　　王安石
　　海雾看如洗秋阳望却昏光明疑不夜清莹欲无坤扫掠风前坐留连露下樽苦吟应到晓况复我思存清莹欲无坤竒崄末句又用毛诗一语陈中取新窃恐是王逢原诗误刋荆公集亦有乃弟王平甫诗误置公集如舞急锦腰纒十八酒酣金盏困东西平甫诗也醉胆愤痒遣酒拏王逄原诗也两集予俱有之候考
　　十五夜月　　　　　　　　　陈师道
　　向老逄清节归懐托素辉飞萤元失照重露巳沾衣稍稍孤光动沉沉众籁微不应明白发似欲劝人归诗意谓向老而俯仰世间为明月所照破也老硬
　　中秋前一夕翫月　　　　　　杨万里
　　月拟来宵好吾先今夕遭才升半璧许已复一轮髙迁坐明相就群飞影得逃望秋惟有此彻夜敢辞劳此诗五六佳句亦清痩
　　夜中歩月　　　　　　　　　陆　游
　　夜半不成寐起寻微夜行风生惊叶堕露重觉荷倾兀兀酒中趣悠悠身后名兴防还掩户坐待日东生放翁诗万首而月诗少别有十月十五夜对月诗云重露滴松鬛髙风吹鹤声亦佳
　　七言【十首】
　　中秋月　　　　　　　　　　白居易
　　万里清光不可思添愁益恨绕天涯谁人陇外久征戍何处庭前生别离失宠故姬归院夜没蕃老将上楼时照他防许人肠断玉兎银蟾逺不知
　　中四句皆述人之失意者末乃谓照人肠断月实不知即所谓雌雄风者也
　　八月十五夜禁中寓直寄元四稹
　　银台金阙静沉沉此夜相思在禁林三五夜中新月色二千里外故人心渚宫东靣烟波冷浴殿西头钟漏深犹恐清光不同见江陵地湿足秋隂
　　元防之为江陵法曹乐天在翰林
　　中秋松江新桥对月和桞令　　苏舜钦
　　月晃长江上下同尽桥横絶冷光中云头灔灔开金饼水靣沉沉卧彩虹佛氏觧为银世界仙家多住玉华宫地雄景胜言难尽但欲追随乘晓风
　　苏子美壮丽顿挫有老杜遗味然多哀怨之思予少时初亦学此翁诗惜乎子美早卒使老夀山谷当并立也此篇古今絶唱与吴江长桥中秋月色成三絶依韵和欧阳永叔邀许发运　　梅尧臣
　　看取主人无俗调风前喜御夹衣凉竞邀三五最圆魄知比寻常特地光艶曲旋教应可聼秋花虽种未能香曽非恶少休防准众寡而今不易当
　　元注永叔诗云仍约多为诗准备共防梅老敌难当许发运名元歙州人欧公时知扬州在庆歴七年丁亥此先以诗邀许而中秋乃无月
　　和永叔中秋月夜防不见月酬王舍人
　　主人待月敞南楼淮雨西来变秋自有婵娟侍賔榻不须迢逓望刀头池鱼暗聼歌声跃莲菂明传酒令优更爱西垣旧词客共将诗兴压曹刘
　　宋初诗人惟学白体及晚唐杨大年一变而学李义山谓之昆体有西昆倡酬集行于世其组织故事有絶佳者有形完而味浅者尚以流丽对偶岂肯如此淡净委蛇而无一语不近人情耶梅公之诗为宋第一欧公之文为宋第一诗不减梅苏子美不早卒其诗入老杜之域矣一传而苏长公之门得四学士黄陈特以诗格髙为宋第一而张文潜足继圣俞盛哉盛哉
　　酬王君玉中秋席上待月值雨　欧阳修
　　池上虽然无皓魄樽前殊未减清欢绿醅自有寒中力红粉尤宜烛下看罗绮尘随歌扇动管弦声杂雨荷干客舟闲卧王夫子诗阵谁教主将坛
　　圣俞和云自有婵娟侍賔榻谓人足以代月也永叔答王君玉云红粉尤宜烛下看谓烛下见美人胜于月下固一时滑稽之言然亦近人情而竒上一句亦佳
　　八月十五夜月二首　　　　　曾　几
　　玉露金波不可孤相瞻今夕定何如氛埃未净雨湔洗阴翳小留风扫除丹桂看来元了了白榆种得许疎疎一杯浊酒非难事未有新诗报答渠
　　云日晶荧固自佳幽人有待至昏鸦逺分岩际松枫树复乱洲前芦荻花曵履商声怜此老倚楼长笛问谁家霜螯玉柱姚江上作意三年醉月华
　　癸未八月十四日至十六夜月色皆佳
　　年年嵗岁望中秋岁嵗年年雾雨愁凉月风光三夜好老夫懐抱一生休明时谅费银河洗缺处应湏玉斧修京洛红尘满人眼不知能似浙江不
　　隆兴元年癸未茶山年八十
　　中秋呈潘徳父　　　　　　　韩　琥
　　一年明月在中秋数日阴云不奈愁忽喜新晴转书室极知清夜照歌楼醉当弄影如坡老诗就撞钟忆贯休千里故人应若此吾生常好更何求
　　涧泉此中秋月诗引东坡贯休事极新异
　　瀛奎律髓巻二十二
　　钦定四库全书
　　瀛奎律髓巻二十三　　　　元　方回　编闲适类
　　韩昌黎送李愿归盘谷序下一段所谓穷居而闲处升髙而望逺坐茂树以终日濯清泉以自洁采于山美可茹钓于水鲜可食黜陟不闻理乱不知起居无时惟适之安此能极言闲适之味矣诗家之所必有而不容无者也凡山游郊行原居野处幽寂隐逸之趣于此所选诗备见之如姚合少监集有闲适一类武功县中作三十首者乃是仕宦而闲适已选置宦情类中先欲分郊野闲适为二类要之闲适者流多在郊野身在城府朝市而有闲适之心则所谓大隐君子亦世之所希有者也亦不无一二附诸其中焉五言【一百八首】
　　终南别业　　　　　　　　　王　维
　　中歳颇好道晚家南山陲兴来每独往胜事空自知行到水穷处坐看云起时偶然值林叟谈笑无还期右丞此诗有一唱三叹不可穷之妙如辋川孟城防华子冈茱茰沜辛夷坞等诗右丞唱裴廸酬虽各不过五言八句穷幽入学者当自细叅则得之
　　归嵩山作
　　清川带长薄车马去闲闲流水如有意暮禽相与还荒城临古渡落日满秋山迢逓嵩髙下归来且闭关闲适之趣澹泊之味不求工而未尝不工者此诗是也
　　韦给事山居
　　寻幽得此地讵有一人曾大壑随阶转羣山入户登庖厨出深竹印绶隔垂藤即事辞轩冕谁云病未能此诗善用韵曾登二韵险而无迹羣山入戸登一句尤竒比之王介甫两山排闼送青来尤简而有味
　　辋山闲居
　　一从归白社不复到青门时倚檐前树逺看原上村青菰临水映白鸟向山翻寂寞于陵子桔橰方灌园右丞有六言田园乐七首花落家童未扫莺啼山客犹眠举世称叹山下孤烟逺村天边緑树髙原与此时倚檐前树逺看原上村予独心醉不已
</div>
    <div class="pagination">
<a href="瀛奎律髓_page36.html">上一页</a><span>...</span><a href="瀛奎律髓_page32.html">32</a><a href="瀛奎律髓_page33.html">33</a><a href="瀛奎律髓_page34.html">34</a><a href="瀛奎律髓_page35.html">35</a><a href="瀛奎律髓_page36.html">36</a><span class="current-page">37</span><a href="瀛奎律髓_page38.html">38</a><a href="瀛奎律髓_page39.html">39</a><a href="瀛奎律髓_page40.html">40</a><a href="瀛奎律髓_page41.html">41</a><a href="瀛奎律髓_page42.html">42</a><span>...</span><a href="瀛奎律髓_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
