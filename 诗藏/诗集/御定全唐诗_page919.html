<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 919 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 919 页/共 1083 页</h1>
    <div class="content">　　睡觉花隂芳草软不知眀月出墙东杯盘狼籍人何处聚散空惊似梦中
　　送虞道士
　　烟霞聚散通三岛星斗分眀在一壶笑说余杭沽酒去蔡家重要防麻姑
　　懐旧夜吟寄赵杞
　　长笛声中海月飞桃花零落满庭墀魂销事去无寻处酒醒孤吟不寐时萱草岂能忘积恨尺书谁与逹相思悠悠方寸何因解明日江楼望渺弥
　　宿临江驿
　　候馆寥寥辍櫂过酒醒无奈旅愁何雨昬郊郭行人少苇暗汀洲宿鴈多干禄已悲凋发鬓结茅终愧负烟萝篇章早晚逢知已苦志忘形自有魔
　　途中柳
　　翠色晴来近长亭路去遥无人折烟缕落日拂溪桥
　　隔墙花
　　顔色尤难近馨香不易通朱门金锁隔空使怨春风
　　广陵寒食夜
　　广陵寒食夜豪贵足佳期紫陌人归后红楼月上时绮罗香未歇丝竹韵犹迟明日踏青兴输他轻薄儿
　　寄庐山庄隐士
　　烟萝拥竹闗物外自求安逼枕溪声近当檐岳色寒药苖应自采琴调对谁弹待了浮名后依君共挂冠
　　吉水寄阎侍御【时公调官瀑川】
　　何处懐君切令人欲白头偶寻花外寺独立水邉楼不得论休戚何因校献酬吟余兴难尽风笛起渔舟
　　送张维贞少府之江隂
　　相送烟汀畔酒阑登小舟离京梅雨歇到邑早蝉秋俗必期康济诗谁互唱酬晩凉诸吏散海月入【一作上】虚楼
　　钟陵禁烟寄从弟
　　落絮飞花日又西踏青无侣草萋萋交亲书断竟不到忍聴黄昏杜宇啼
　　夜泊江渚
　　水乡眀月上晴空汀岛香生杜若风不是当年独醒客且沽邨酒待渔翁
　　吉水县依韵酬华松秀才见寄
　　官况萧条在水村吏归无事好论文枕欹独聴残春雨梦去空寻五老云竹径每怜和藓歩禽声偏爱隔花闻诗情冷淡知音少独喜江臯得见君
　　贻庐山清溪观王尊师
　　霞帔星冠复杖藜积年修链住灵溪松轩睡觉冷云起石磴坐来春日西采药每寻岩径逺弹琴常到月轮低鼎中龙虎功成后海上三山去不迷
　　王昭君
　　蛾眉翻自累万里防穷邉滴泪胡风起寛心汉月圎飞尘长翳日白草自连天谁贡和亲策千秋汚简编
　　送姚端先辈归宁
　　知君归觐省称意渉通津解防汀洲晓张帆烟水春牵吟芳草逺贳酒乱花新拜庆庭闱处蟾枝香满身
　　江村晩秋作
　　髙秋水村路隔防见人家好是经霜叶红于带露花临罾鱼易得就店酒难賖吟兴胡能尽风清日又斜
　　蛩
　　月冷莎庭夜巳深百虫声外有清音诗情正苦无眠处愧尔堦前相伴吟
　　感秋书事
　　宦途憔悴雪生头家计相牵未得休红蓼白苹消息断旧溪烟月负渔舟
　　访庐山归章禅伯
　　沈沈石室疎钟后寂寂莎池片月明多少学徒求妙法要于言下悟无生
　　庐山栖隐洞谭先生院留题
　　坛畔归云冷湿襟拂苔移石坐花隂偶然醒得庄周梦始觉门兴味深
　　江行值暴风雨
　　风狂雨暗舟人惧自委神明志不邪投得苇湾波浪息防头烟火近人家
　　杪秋夕吟懐寄宋维先辈
　　江岛穷秋木叶稀月髙何处捣寒衣苦嗟不见登龙客此夜悠悠一梦飞
　　七夕
　　星河耿耿正新秋丝竹千家列防楼可惜穿针方有兴纎纎初月苦难留
　　吉水作尉时酬阎侍御见寄
　　谬佐驱鸡任常思赋鵩人【时阎公谪官吉州】未谐林下约空感病来身鏁径青苔老铺阶红叶新相思不可见犹喜得书频
　　清溪逄张惟贞秀才
　　洞隠红霞外房开碧嶂根昔年同链句几夜共聴猨考古书千巻忘忧酒一樽如今归建业雅道喜重论
　　送阎侍御归阙
　　羡君乗紫诏归路指通津鼓櫂烟波暖还京雨露新趋朝丹禁暁耸辔九衢春自愧湮沈者随轩未有因甲子岁罢吉水县过钟陵时暮春维舟江渚谒柴太尉席上作
　　公侯延驻暂踟蹰况值风光三月初乱落杯盘花片小静笼池阁桞隂疎舟维南浦程虽阻饮预西园兴有余却笑田家门下客当时容易叹车鱼
　　海上春夕旅懐寄左偃【此诗与下蔡春暮旅懐略同】
　　桞过清明絮乱飞感时懐旧思凄凄月生楼阁云初散家在汀洲梦去迷发白每慙清鉴启酒醒长怯子规啼北山髙卧风骚客安得同吟复杖藜
　　江次维舟登古寺
　　辍櫂因过古梵宫荒凉门径鏁苔茸绿隂满地前朝树清韵含风后殿钟童子纵慵眠壊榻老僧躭话指诸峰吟余却返来时路回首盘桓尚驻笻
　　春日招宋维先辈
　　瓮中竹叶今朝熟鉴里桃花昨日【一作夜】开为报广寒攀桂客莫辞相访共衔杯
　　吹笛儿
　　陇头休聴月眀中妙竹嘉音际防逢见尔樽前吹一曲令人重忆许云封【云封开元善笛者】
　　所思
　　解佩当时在洛滨悠悠疑是梦中身自从物外无消息花谢莺啼近十春
　　吉水县酬夏侯秀才见寄
　　启鉴悠悠两鬓苍病来心绪易凄凉知音不到吟还懒鏁印开帘又夕阳
　　和友人喜雪
　　腊雪频频降成堆不可除伴吟花莫并销瘴药何如谢女诗成处袁安睡起初深迷樵子径冷逼旅人居惹砌催罇俎飘窓入簿书防宜楼上望散乱满空虚
　　感事呈所知
　　竞爱松筠翠皆怜桃李芳如求济世广桑柘愿商量
　　送汪涛
　　知君别家后不免泪霑襟芳草千里路夕阳孤客心花飞当野渡猨呌在烟岑霄汉知音在何须恨陆沈
　　言志寄刘钧秀才
　　童稚亲儒墨时平喜道存酬身指书劒赋命委乾坤秋爽鼓琴兴月清搜句魂与君同此志终待至公论
　　访澄上人
　　寻师来静境神骨觉清凉一饷逢秋雨相留坐竹堂石渠堆败叶莎砌咽寒螀话到南能防怡然万虑忘
　　经古寺
　　殿宇半隳摧门临野水开云凝何代树草蔽此时台绕塔堆黄叶沿阶积绿苔踟蹰日将暮栖鸟入巢来
　　送王道士逰东海
　　巨浸常牵梦云逰岂觉劳遥空收晩雨虚阁看秋涛必若思三岛应须钓六鼇如通十洲去谁信碧天髙
　　贻青阳宰
　　征赋常登限名山管最多吏闲民讼少时得访烟萝
　　哭故主人陈太师
　　十年孤迹寄侯门入室升堂忝厚恩逰遍春郊随茜斾饮残秋月待金尊车鱼郑重知难报吐握周旋不可论长恸裵囘逝川上白杨萧飒又黄昏
　　秋江夜泊寄刘钧
　　万里江山敛暮烟旅情当此独悠然沙汀月冷帆初缷苇防风多人未眠已聴渔翁歌别浦更堪邉鴈过遥天与君共俟酬身了结侣波中寄钓船










　　御定全唐诗巻七百四十九
　　钦定四库全书
　　御定全唐诗巻七百五十
　　李中
</div>
    <div class="pagination">
<a href="御定全唐诗_page918.html">上一页</a><span>...</span><a href="御定全唐诗_page914.html">914</a><a href="御定全唐诗_page915.html">915</a><a href="御定全唐诗_page916.html">916</a><a href="御定全唐诗_page917.html">917</a><a href="御定全唐诗_page918.html">918</a><span class="current-page">919</span><a href="御定全唐诗_page920.html">920</a><a href="御定全唐诗_page921.html">921</a><a href="御定全唐诗_page922.html">922</a><a href="御定全唐诗_page923.html">923</a><a href="御定全唐诗_page924.html">924</a><span>...</span><a href="御定全唐诗_page920.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
