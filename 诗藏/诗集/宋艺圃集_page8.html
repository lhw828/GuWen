<!DOCTYPE html>
<html>
<head>
    <meta charset="UTF-8">
    <title>宋艺圃集 - 第 8 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋艺圃集 - 第 8 页/共 54 页</h1>
    <div class="content">　　次韵王定国扬州倅
　　此身江海寄天游一落红尘不易收未许相如还蜀道空教何逊在扬州又惊白酒催黄菊尚喜朱顔映黒头火急著书千古事虞卿应未厌穷愁
　　送吕昌明知嘉州
　　不羡三刀梦蜀都聊将八咏继东吴卧看古佛凌云阁勅赐诗人明月湖得句防应縁竹鹤思归宁复为莼鲈横空好在修眉色头白犹堪乞左符
　　座上复借韵送岢岚军通判叶朝奉
　　云间踏白看纒旗莫忘西湖把酒时梦里吴山连越峤樽前妇杂蕃儿夕烽过后人初醉春鴈来时雪未滋为问从军真乐否书来粗遣故人知
　　夀星院寒碧轩
　　清风肃肃揺牎扉牎前修竹一尺围纷纷苍雪落夏簟冉冉緑雾沾人衣日髙山蝉抱叶响人静翠羽穿林飞道人絶粒对寒碧为问鹤骨何縁肥
　　送杜介归扬州
　　再入都门万事空闲看清洛漾东风当年帷幄防人在回首觚棱一梦中采药防湏逢蓟子问禅何处识厐翁归来邻里应迎笑新长淮南旧桂丛
　　华隂寄子由
　　三年无日不思归梦里还家旋觉非腊酒送寒催去国东风吹雪满征衣三峰已过天浮翠四扇行看日照扉里堠消磨不禁尽速携家饷劳骖騑
　　山
　　我生飘荡去何求再过山嵗五周身行万里半天下僧卧一庵初白头地隔中原劳北望湖连沧海欲东游元嘉旧事无人记故垒摧頽今在不【宋文帝遣将拒魏太武筑城北山】莘老葺天庆观小园有亭北向道士山崇説乞名与诗
　　春风欲动北风防归鴈亭邉送鴈归蜀客南游家最远吴山寒尽雪先晞扁舟去后花枝乱五马来时賔从非惟有道人应不忘抱琴无语立斜晖
　　次韵赵令铄
　　东坡巳报六年穰惆怅红尘白首郎枕上溪山犹可见门前冠盖巳相忘故人年少真琼树落笔风生战堵墙端向瓮间寻吏部老来专以醉为乡







　　宋艺圃集巻三
　　钦定四库全书
　　宋艺圃集巻四
　　明　李蔉　编
　　蘓轼
　　纵笔
　　寂寂东坡一病翁白须萧散满霜风小儿误喜朱顔在一笑那知是酒红
　　题惠州范氏溪隂堂
　　白水满时双鹭下緑槐髙处一蝉吟酒醒门外三竿日卧看溪南十里隂
　　题织锦图上廻文
　　春晚落花余碧草夜凉低月半秋桐人随瘦马邉城暮雨映踈帘绣阁空
　　红手素丝千字锦故人新曲九廻肠风吹絮雪愁萦骨泪洒缣书恨见郎
　　羞看一首廻文锦锦似文君别恨深头白自吟悲赋客断肠愁是断弦琴
　　和人廻文【五首】
　　红窗小泣低声怨永夕春寒斗帐空中酒落花飞絮乱晓莺啼破梦匆匆
　　晞草露如郎薄幸乱花飞似妾情多归鸿见处挥珠泪语燕闲时敛翠娥
　　琴弦断续愁兼恨岭水分流西复东深院小扉红日落绣窗闲倚更谁同
　　参横霁色天沉水鸟宿寒枝竹鎻烟衾恋旧香清夜半泪凝残烛画堂前
　　寒宿霜风秋叶黄冷灯残月照空牀看君寄意传文锦字字愁萦苦断肠
　　望海楼晚景【三首】
　　青山断处塔层层隔岸人家唤欲应江上秋风晚来急为传钟鼔到西兴
　　海上涛头一线来楼前指顾雪成堆从今潮上君湏上更看银山二十回
　　横风吹雨入船斜壮观应湏好句夸雨过湖平江海碧电光时掣紫金蛇
　　戯赠
　　惆怅沙河十里春一畨花落一畨新小楼依旧斜阳里不见楼中垂手人
　　赠别
　　青鸟衔巾久欲飞黄莺别主更悲啼慇懃莫忘分携处湖水东邉凤岭西
　　追和子由去嵗试举人洛下所寄诗二首暴雨初晴楼上晚景
　　洛邑从来天地中嵩高苍翠北邙红风流耆旧消磨尽只有青山对病翁【谓富公也】
　　客路三年不见山上楼相对梦魂间明朝却踏红尘去羞向清伊照病顔
　　陌上花
　　陌上花开蝴蝶飞江山犹是昔人非遗民防度垂垂老游女长歌缓缓归
　　送范德孺
　　渐觉东风料峭寒青蒿黄韭试春盘遥想庆州千嶂里暮云衰草雪漫漫
　　送惠州监押
　　一声鸣雁破江云万叶梧桐巻露银我自飘零是羇旅更堪秋晚送行人
　　题澄迈驿通潮阁
　　倦客愁闻归路遥眼明飞阁俯长桥贪看白鹭横秋浦不觉青林没晚潮
　　梦中絶句
　　楸树高花欲挿天暖风迟日共茫然落英满地君方见惆怅春光又一年
　　金山梦中作
　　江东贾客木棉裘防散金山月满楼半夜潮来风又熟卧吹箫管到扬州
　　书辨才白云堂壁
　　不辞清晓叩松扉却值支公久不归山鸟不鸣天欲雪巻帘惟见白云飞
　　防州八境图【四首】
　　涛头寂寞打城还章贑台前暮霭寒倦客登临无限思孤云落日是长安
　　白鹊楼前翠作堆萦云岭路若为开故人应在千山外不寄梅花远信来
　　朱楼深处日防明皂盖归时酒半醒薄暮渔樵人去尽碧溪青嶂绕螺亭
　　烟云缥缈郁孤台积翠浮空两半开想见之罘观海市綘宫明灭是蓬莱
　　韩康公坐上侍儿求书扇
　　一一窻扉面水开更于何处覔蓬莱天香满袂人知否曽到旃檀小殿来
　　书王定国所藏烟江叠嶂图王晋卿画
　　江上愁心千叠山浮空积翠如云烟山耶云耶远莫知烟空云散山依然但见两崖苍苍暗絶谷中有百道飞来泉萦林络石隠复见下赴谷口为奔川川平山开林断小桥野店依山前行人稍度乔木外渔舟一叶江吞天使君何从得此本防检毫末分清妍不知人间何处有此境径欲往置二顷田君不见武昌樊口幽絶处东坡先生留五年春风揺江天漠漠暮云卷雨山娟娟丹枫翻鸦伴水宿长松落雪惊醉眠桃花流水在人世武陵岂必皆神仙江山清空我尘土虽有去路寻无縁还君此画三叹息山中故人应有招我归来篇
　　寓居合江楼
　　海山葱胧气佳哉二江合处朱楼开蓬莱方丈应不远肯为苏子浮江来江风初凉睡正美楼上啼鸦呼我起我今身世两相违西流白日东流水楼中老人日清新天上岂有痴仙人三山咫尺不归去一杯付与罗浮春【余家酿酒名罗浮春】
　　十一月二十六日松风亭下梅花盛开
　　春风岭上淮南村昔年梅花曾断魂岂知流落复相见蛮风蜒雨愁黄昏长条半落荔枝浦卧树独秀桄榔园岂惟幽光留夜色直恐冷艶排冬温松风亭下荆棘里两株玉蘂明朝暾海南僊云娇堕砌月下缟衣来扣门酒醒梦觉起绕树妙意有在终无言先生独饮勿叹息幸有落月窥清樽
　　再用前韵
　　罗浮山下梅花村玉雪为骨氷为魂纷纷初疑月挂树耿耿独与参横昏先生索居江海上悄如病鹤栖荒园天香国艶肯相顾知我酒熟诗清温蓬莱宫中花鸟使緑衣倒挂扶桑暾抱丛窥我方醉卧故遣啄木先敲门麻姑过君急洒扫鸟能歌舞花能言酒醒人散山寂寂惟有落蘂黏空樽
　　游桓山防者十人以春水满四泽夏云多竒峯为韵得泽字
　　东郊欲寻春未见莺花迹春风在流水凫雁先拍拍孤防信溶漾弄此半篙碧舣舟桓山下长啸理轻防弹琴石室中幽响清磔磔吊彼泉下人野火失枯腊悟此人间世何者为真宅暮回百歩洪散坐洪土石媿我非王襄子渊肯见客临流吹洞箫水月照连璧此欢真不朽回首嵗月隔想像斜川游作诗寄彭泽
　　赠写真何秀才
　　君不见潞州别驾眼如电左手挂弓横撚箭又不见雪中骑驴孟浩然皱眉吟诗肩耸山饥寒富贵两安在空有遗像留人间此身常拟同外物浮云变化无踪迹问君何苦写我真君言好之聊自适黄冠野服山家容意欲置我山岩中勲名将相今何限徃写褒公与鄂公
　　薄薄酒
　　薄薄酒胜茶汤粗粗布胜无裳丑妻恶妾胜空房五更待漏靴满霜不如三伏日髙睡足北窗凉珠襦玉匣万人祖送归北邙不如悬鹑百结独坐负朝阳生前富贵死后文章百年瞬息万世忙夷齐盗跖俱亡羊不如眼前一醉是非忧乐都两忘
　　西湖秋涸东池鱼窘甚因防客呼网师迁之西池为一笑之乐夜归被酒不能寝戱作放鱼一首
　　东池浮萍半枯块裂碧跳青出鱼背西池秋水尚涵空舞阔揺深吹荇带吾僚有意为迁居太守纵馋那忍鲙纵横争看银刀出瀺灂初惊玉花碎但愁数罟损鳞鬛未信长堤隔涛瀬濊濊泼泼须臾间圉圉洋洋寻丈外安知中无蛟龙种尚恐或有风云防明年春水涨西湖好去相忘湖海
　　蜜酒歌【西蜀道士杨世昌善作蜜酒絶醇酽余得其法作此歌遗之】
　　真珠为浆玉为醴六月田夫汗流泚不如春瓮自生香蜂为耕耘花作米一日小沸鱼吐沫二日转清光活三日开瓮香满城快泻银瓶不须拨百钱一斗浓无声甘露防浊醍醐清君不见南园采花蜂如雨天教酿酒醉先生先生年来穷到骨问人乞米何曽得世间万事真悠悠蜜蜂大胜监河侯
　　虢国夫人夜游图
　　佳人自鞚玉花騘翩如惊燕踏飞龙金鞭争道寳钗落何人先入明光宫宫中羯鼓催花栁玉奴弦索花奴手坐中八姨真贵人走马来看不动尘明眸皓齿谁复见只有丹青余泪痕人间俯仰成今古吴公台下雷塘路当时一笑潘丽华不知门外韩擒虎
　　定惠院海棠
　　江城地瘴蕃草木只有名花苦幽独嫣然一笑竹篱间桃李漫山总麤俗也知造物有深意故遣佳人在空谷自然富贵出天姿不待金盘荐华屋朱唇得酒晕生脸翠袖巻纱红映肉林深雾暗晓光迟日暖风轻春睡足雨中有泪亦凄惨月下无人更清淑先生食饱无一事散歩逍遥自扪腹不问人家与僧舍拄杖敲门看修竹忽逢絶艶照衰朽叹息无言揩病目陋邦何处得此花无乃好事移西蜀寸根千里不易到衔子飞来定鸿鹄天涯流落俱可念为饮一樽歌此曲明朝酒醒还独来雪落纷纷那忍触
　　留题仙都观
　　山前江水流浩浩山上苍苍松栢老舟中行客去纷纷古今换易如秋草空山楼观何峥嵘真人王逺隂长生飞符御气朝百灵悟道不复诵黄庭龙车虎驾下来迎去如旋风抟紫清真人厌世不回顾世间生死如朝露学仙度世岂无人餐霞絶粒长苦辛安得独从逍遥君泠然乗风驾浮云超世无有我独行
　　续丽人行
</div>
    <div class="pagination">
<a href="宋艺圃集_page7.html">上一页</a><span>...</span><a href="宋艺圃集_page3.html">3</a><a href="宋艺圃集_page4.html">4</a><a href="宋艺圃集_page5.html">5</a><a href="宋艺圃集_page6.html">6</a><a href="宋艺圃集_page7.html">7</a><span class="current-page">8</span><a href="宋艺圃集_page9.html">9</a><a href="宋艺圃集_page10.html">10</a><a href="宋艺圃集_page11.html">11</a><a href="宋艺圃集_page12.html">12</a><a href="宋艺圃集_page13.html">13</a><span>...</span><a href="宋艺圃集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
