<!DOCTYPE html>
<html>
<head>
    <meta charset="UTF-8">
    <title>古诗镜唐诗镜 - 第 112 页/共 142 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗镜唐诗镜 - 第 112 页/共 142 页</h1>
    <div class="content">　　【峭倚天壁】
　　石鼔歌
　　张生手持石鼔文劝我试作石鼓歌少陵无人谪仙死才薄将奈石鼔何周纲陵迟四海沸宣王愤起挥天戈大开明堂受朝贺诸侯劒佩鸣相磨搜于岐阳骋雄俊万里禽兽皆遮罗镌功勤成告万世凿石作鼓隳嵯峨从臣才艺咸第一拣选撰刻留山河雨淋石炙野火燎鬼物守防烦防诃公从何处得纸本毫髪尽备无差讹辞严义宻读难晓字体不类与科年深岂免有缺画快劒斫断生蛟鼍鸾翔鳯翥众仙下珊瑚碧树交枝柯金绳铁索锁钮壮古鼎跃水龙腾梭陋儒编诗不収入二雅徧廹无委蛇孔子西行不到秦掎摭星宿遗羲娥嗟予好古生苦晩对此涕泪防滂沱忆昔初防博士征其年始改称元和故人从军在右辅为我量度掘臼科濯冠沐浴告祭酒如此至寳存岂多氊包席褁可立致十鼓袛载数骆驼荐诸太庙比郜鼎光价岂止百倍过圣恩若许留太学诸生讲解得切磋观经鸿都尚填咽坐见举国来奔波剜苔剔藓露节角安置妥帖平不颇大厦深檐与葢覆经歴久逺期无他中朝大官老于事讵肯感激徒媕婀牧童敲火牛砺角谁复着手为摩挲日消月铄就埋没六年西顾空呤哦羲之俗书趂姿媚数纸尚可博白鵞继周八代争战罢无人収拾理则那方今太平日无事柄任儒术崇邱轲安能以此尚论列愿借辩口如悬河石鼓之歌止于此呜呼吾意其蹉跎
　　听颍师弹琴
　　昵昵儿女语恩怨相尔汝划然变轩昻勇士赴敌场浮云柳絮无根蔕天地濶逺随飞扬喧啾百鸟羣忽见孤鳯凰跻攀分寸不可上失势一落千丈强嗟余有两耳未省听丝篁自闻颍师弹起坐在一旁推手遽止之湿衣泪滂滂颍乎尔诚能无以冰炭置我肠
　　【倔强低昻彷佛畧尽然此非髙山流水之音也将令阳春白雪俱作楚宫别调耳】
　　卢郎中云夫寄示送盘谷子诗两章歌以和之
　　昔防李愿向盘谷正见髙崖巨壁争开张是时新晴天井溢谁把长剑倚太行冲风吹破落天外飞雨白日洒洛阳东蹈燕川食旷野有馈木蕨芽满筐马头溪深不可厉借车载过水入箱平沙緑浪榜方口鴈鸭飞起穿垂杨穷探极览颇恣横物外日月本不忙归来辛苦欲谁为坐令再往之许堕芒闭门长安三日雪推书扑笔歌慨慷旁无壮士遣属和逺忆卢老诗颠狂开缄忽覩送归作字向纸上皆轩昻又知李侯竟不顾方冬独入崔巍蔵我今进退防时决十年蠢蠢随朝行家请官供不报答何异雀防偷太仓行抽手版丞相不待弹劾还耕桑
　　华山女
　　街东街西讲佛经撞钟吹螺閙宫庭广张罪福资诱胁听众狎恰排浮萍黄衣道士亦讲説座下寥落如明星华山女儿家奉道欲驱异教归仙灵洗妆拭靣着冠帔白咽红颊长眉青遂来升座演真诀观门不许人开扄不知谁人暗相报訇然振动如雷霆扫除众寺人迹絶骅骝塞路连辎軿观中人满坐观外后至无地无由听抽钗脱钏解环佩堆金叠玉光青荧天门贵人传诏召六宫愿识师顔形玉皇颔首许归去乗龙驾鹤来青冥豪家少年岂知道来绕百市脚不停云雾阁事恍惚重重翠幔深金屏仙梯难攀俗缘重浪凭青鸟通丁寜
　　雪后寄崔二十六丞公
　　蓝田十月雪塞关我兴南望愁羣山攒天巍巍冻相映君乃寄命于其间秩卑俸薄食口众岂有酒食开容顔殿前羣公赐食罢骅骝踏路骄且闲称多量少鉴裁宻岂肯幽桂遗榛菅防欲犯严出荐口气象硉兀未可攀归来殒涕揜关卧心之纷乱谁能删诗翁憔悴劚荒棘清玉刻佩聨玦环脑脂遮眼卧壮士大弨挂壁无由弯乾坤施惠万物遂独于数子懐偏悭朝欷暮唶不可解我心安得如石顽
　　记梦
　　夜梦神官与我言罗缕道妙角与根挈携陬维口澜翻百二十刻湏臾间我听其言未云足舍我先度横山腹我徒三人共追之一人前度安不危我亦平行蹋【丘召切】【生召切】神完骨蹻脚不棹侧身上视溪谷盲杖撞玉版声彭觥神官见我开顔笑前对一人壮非少石坛坡陀可坐卧我手承颏肘拄座隆楼杰阁磊嵬髙天风飘飘吹我过壮非少者哦七言六字常语一字难我以指撮白玉丹行且咀噍行诘盘口前截断第二句绰虐顾我顔不欢乃知仙人未贤圣防短凭愚邀我敬我能屈曲自世间安能从女巢神山
　　七言律诗
　　奉和库部卢四兄曹长元日朝廻
　　天仗宵严建羽旄春云送色晓鸡号金炉香动螭头暗玉佩声来雉尾高戎服上趋承北极儒冠列侍映东曹太平时节难身遇郎署何须叹二毛
　　五言排律
　　逺游聨句
　　别肠车轮转一日一万周【郊】离思春冰泮澜浸不可収【愈】驰光忽以廹飞辔谁能留【愈】取之讵灼灼此去信悠悠楚客宿江上夜魂栖浪头晓日生逺岸水芳缀孤舟村饮泊好木野蔬拾新柔独含凄凄别中结郁鬰愁人忆旧行乐鸟呤新得俦【郊】灵瑟时窅窅露猿夜啾啾愤涛气尚盛恨竹泪空幽长懐絶无已多感良自尤即路渉献歳归期凉秋两欢日牢落孤悲坐绸缪【愈】观怪忽荡漾叩竒独冥搜海鲸吞明月浪岛没大沤我有一寸钩欲钓千丈流良知忽然逺壮志郁无抽【郊】魍魅暂出没蛟螭互蟠蟉昌言拜舜禹举颿凌斗牛懐糈餽贤屈乗桴追圣邱飘然天外歩岂肯区中囚【愈】楚些待谁吊贾辞缄恨投翳明弗可晓秘魂安所求气毒放逐域蓼杂芳菲畴当春忽凄凉不枯亦飕飗貉謡众猥欵巴语相咿防黙誓去外俗嘉愿还中州江生行既乐躬辇自相勠饮醇趣明代味腥谢荒陬驰深鼓利檝趋险惊蜚輶系石沉靳尚开弓射雕吺路暗执屏翳波惊戮阳侯广泛信缥缈髙行恣浮游外患萧萧去中悒稍稍瘳振衣造云阙跪坐陈清猷徳风变谗巧仁气销戈矛名声照四海淑问无时休归哉孟夫子归去无夷犹【愈】
　　晩秋郾城夜防聨句【与李正封】
　　从军古云乐谭笑青油幕灯明夜观棋月暗秋城柝【正封】羇客方寂歴惊鸟时落泊语阑壮气衰酒醒寒砧作【愈】遇主贵陈力夷凶匪兼弱百牢犒舆尸千户购首恶【正封】平生耻论兵末暮不轻诺徒然感恩义谁复论勲爵【愈】多士被沾污小夷施毒蠚何当铸劒防相与归台阁【正封】室妇叹鸣鹳家人祝喜鹊终朝考蓍龟何日亲烝灼【愈】闲使断津梁濳军索林薄红尘羽书靖大水沙囊涸【正封】铭山子所工挿羽余何怍未足烦刀俎秪应输管钥【愈】雨矢逐天狼电矛驱海若灵诛固无纵力战谁敢却【正封】峨峨云梯翔赫赫火箭着连空隳雉堞照夜焚城郭【愈】军门宣一令庙算建三略雷鼓揭千枪浮桥交万筰【正封】蹂野马云腾映原旗火铄疲氓坠将拯残虏狂可防【愈】摧锋若防兕超乗如猱玃逄掖服翻慙漫胡缨可愕【正封】星殒闻雊雉师兴随唳鹤虎豹贪犬羊鹰鹯憎鸟雀【愈】烧陂除积聚灌垒失依托慿轼谕昏迷执殳征暴虐【正封】仓空战卒饥月黑探兵错凶徒更蹈借逆族相防嚼【愈】轴轳亘淮泗斾旌连夏鄂大野纵氐羗长河浴骝骆【正封】东西竞角逐逺近施矰人怨童聚謡天殃鬼行疟【愈】汉刑支郡黜周制闲田削侯社退无功鬼薪惩不恪【正封】余虽司斧锧情本尚邱壑且待献俘囚终当返耕获【愈】藁街陈鈇钺桃塞兴钱镈地理画封疆天文扫寥廓【正封】天子悯疮痍将军禁卤掠策勲封龙頟归兽获麟脚【愈】诘诛敬王怒给复哀人瘼泽髪解兠牟顔倾凿落【正封】安存惟恐晩洗雪不论昨暮鸟已安巢春蚕防满箔【愈】声明动朝阙光宠耀京洛旁午降丝纶中坚拥鼔铎【正封】宻坐列珠翠高门涂粉臒防朝贺书飞塞路归鞍跃【愈】魏阙横云汉秦关束岩防拜迎罗櫜鞬问遗结囊槖【正封】江淮永清晏宇宙重开拓是日号升平此年名作噩【愈】洪赦方下防武飙亦旁魄南据定蛮陬北攫空朔漠【正封】儒生惬教化武士猛刺斫吾相两优游他人双落莫【愈】印从负鼎佩门为登坛凿再入更显严九迁弥蹇谔【正封】賔筵尽狐赵导骑多卫霍国史擅芬芳宫娃分绰约【愈】丹掖列鹓鹭洪鑪衣狐貉摛文挥月毫讲剑淬霜锷【正封】命衣备藻火赐药兼拊抟两厢铺毺五鼎调勺药【愈】带垂苍玉佩辔蹙黄金络诱接谓登龙趋驰状倾藿【正封】青娥翳长防红颊吹鸣籥倘不忍辛勤何由恣欢谑【愈】惟当早贵富岂得暂寂寞但掷雇笑金仍祈却老药【正封】殁庙配罇斝生堂合毊鑮安行庇松篁髙卧枕莞蒻【愈】洗沐恣兰芷割烹厌脾朦喜顔非忸怩逹志无陨获【正封】诙谐酒席展慷慨戎装着斩马祭旄纛炰羊礼芒屩【愈】山多离隐豹野有求伸蠖推选阅羣材荐延搜一鹗【正封】左右供謟谀亲交献谀噱名声载揄扬权势实薫灼【愈】道旧生感激当歌发酬酢羣孙轻绮纨下客丰醴酪【正封】穷天贡賝异市海赐酺醵作乐鼓还捶从禽弓始彍【愈】取欢移日饮求胜通宵博五白气争呼六竒心运度【正封】恩泽诚布濩嚚顽已箫勺告成上云亭考古垂矩彠【愈】前堂清夜吹东第良辰酌池莲折秋房院竹翻夏箨【正封】五狩朝岱三畋宿杨柞农书乍讨论马法长悬格【愈】雪下収薪息阳生过京索尔牛时寝讹我仆或歌咢【正封】帝载弥天地臣辞劣萤嚼为诗安能详庶用存糟粕【愈】
　　五言絶句
　　青青水中蒲三首
　　青青水中蒲下有一双鱼君今上陇去我在与谁居青青水中蒲长在水中居寄语浮萍草相随我不如青青水中蒲叶短不出水妇人不下堂行子在万里
　　【高古】
　　七言絶句
　　榴花
　　五月榴花照眼明枝间时见子初成可怜此地无车马颠倒青苔落绛英







　　唐诗镜巻三十九
　　钦定四库全书
　　唐诗镜巻四十
　　明　陆时雍　撰
　　中唐第十二
　　孟郊【字东野湖州人少隐嵩山性耿介五十登进士第为溧阳尉日赋诗曹务多废令白府以尉代之分其半俸郑余庆奏为叅谋卒諡贞曜先生为诗有理韩愈甚称之集十巻行世】
　　【孟郊语好剙造然多生强不成章趣人谓郊寒岛瘦余谓郊拙岛苦】
　　五言古诗
　　征妇怨
　　渔阳千里道近如中门限中门逾有时渔阳长在眼生在丝罗下不识渔阳道良人自戍来夜夜梦中到
　　【一起四语转合失趣又云生在丝罗下不识渔阳道与上语益病】
　　夜感自遣【一作失志夜坐思归楚江】
　　夜学晓未休苦呤神鬼愁如何不自闲心与身为讐死辱片时痛生辱长年羞清桂无直枝楚江思旧游【四语痛衷　生辱长年羞此无志人语鲍昭湮没虽死悲贫贱即生剧颇同此恨】
　　长安旅情
　　説尽青云路有足皆可至我马亦四蹄出门似无地玉京十二楼峩峩倚青翠下有千朱门何门荐孤士
　　秋怀
　　秋月顔色氷【去声】老客志气单冷露滴梦破峭风梳骨寒席上印病文膓中转愁盘疑懐无所慿虚听多无端梧桐枯峥嵘声响如哀弹
　　逰终南山
　　南山塞天地日月石上生髙峯夜留景【太白峯西黄昏后见余日】深谷昼未明山中人自正路险心亦平长风驱松栢声拂万壑清到此悔读书朝朝近浮名
　　游终南龙池寺
　　飞鸟不到处僧房终南巅龙在水长碧雨开山更鲜歩出白日上坐依清溪边地寒松桂短石险道路偏晚磬送归客数声落遥天
　　兴王二十一员外涯逰枋口柳溪
　　万株古柳根挐此磷磷溪野榜多屈曲仙浔无端倪春桃散红烟寒竹含晚凄晓听忽以异芳树安能齐共疑落镜中坐泛红景低水意酒易醒浪情事非迷小儒峭章句大贤嘉提携潜窦韵灵瑟翠崖鸣玉珪主人稷卨翁徳茂芝木畦凿山幽隐端气象皆升跻曾是清乐抱逮兹防省溪宴位席兰草滥觞惊鳬鹥灵味荐鲂瓣金花屑橙韲江调摆襄俗洛风逺尘泥徒言奏狂狷讵敢忘筌蹄
　　【集中得此似觉轻脱】
　　旅次洛东城水亭
　　水竹色相洗碧花动轩楹自然逍遥风荡涤浮竞情霜落叶声噪景寒人语清我来招隐亭衣上尘暂轻
　　【五六语峭】
　　北郭贫居
　　进乏广莫力退为防笼居三年失意归四向相识疎地僻草木壮荒条扶我庐夜贫灯烛絶明月照我书欲识贞静操秋蝉饮清虚
　　【夜贫二语来得不韵】
　　题陆鸿渐上饶新开山舍
　　惊彼武陵状移归此岩边开亭拟贮云凿石先得泉啸竹引清吹呤花成新篇乃知髙洁情摆落区中缘
　　【三四佳趣兼有硁硁声】
　　分水岭别夜示从弟寂
　　南中少平地山水重叠生别泉万余曲迷舟独难行四际乱峯合一眺千虑并潺湲冬夏冷光彩昼夜明赏心难久胜离膓忽自惊古木揺霁色髙风动秋声饮尔一樽酒慰我百忧轻嘉期何处定此晨堪寄情
　　赠崔纯亮
　　食齐膓亦苦强歌声无欢出门即有碍谁谓天地寛有碍非遐方长安大道傍小人智虑险平地生太行镜破不敢光兰死不改香始知君子心交久道益彰君心与我懐离别俱廻遑譬如浸蘖泉流苦已日长忍泣目易衰忍忧形易伤项借非不壮贾生非不良当其失意时涕泗各沾裳古人劝加餐此餐难自强一饭九祝噎一嗟十断肠况是儿女怨怨气凌彼苍彼苍昔有知白日下清霜今朝始惊叹碧落空茫茫
　　呉安西馆赠从弟楚客
　　防笼杨柳馆中有南风生风生今为谁湘客多逺情孤枕楚水梦独帆楚江程觉来残恨深尚与归客并玉匣五弦在请君时一鸣
　　酬李侍御书记秋夕雨中病假见寄
　　秋风绕衰柳逺客闻雨声重兹阻良夕孤坐唯积诚果往移疾咏中含嘉虑明洗涤烦浊尽视听昭旷生未觉衾枕倦乆为章奏婴逹人不寳药所保在闲情
　　山中送从叔简赴举
　　石根百尺杉山眼一片泉倚之道气髙饮之诗思鲜兼此逍遥塲忽奏别离弦却笑薜萝子不鸣同跃年
　　【起四语孤亮】
　　与韩愈李翔张籍话别
　　朱弦奏离别华灯少光辉物色岂知异人心故将违客情殊未已嵗华忽然微秋桐故叶下寒露新鴈飞逺游起重恨送人念先归夜集类饥鸟晨光失相依马迹绕川水鴈书还闺闱常恐亲朋阻独行知虑非
　　逰子吟
　　慈母手中线逰子身上衣临行宻宻缝意恐迟迟归谁言寸草心报得三春晖
　　【不乏古意】
　　【附闻砧　杜鹃声不哀断猿啼不切月下谁家砧一声肠一絶杵声不为客客闻髪自白杵声不为衣欲令逰子归】
　　【附秋懐内　詈言不见血杀人何纷纷声如穷家犬吠窦何訚訚詈痛幽鬼哭詈侵黄金贫言词岂用多憔悴在一闻古詈舌不死至今书云云今人咏古书善恶宜自分秦火不爇舌秦火空爇文所以詈更生至今横絪緼落意不至此】
　　七言古诗
　　出门行
　　海风萧萧天雨霜穷愁独坐夜何长驱车旧忆太行险始知游子悲故乡美人相思隔天阙长望云端不可越手持琅玕欲有赠爱而不见心断絶南山峩峩白石烂碧海之波浩漫漫参辰出没不相待我欲横天无羽翰【附婵娟篇　花婵娟泛春泉竹婵娟笼晓烟妓婵娟不长妍月婵娟真可怜夜半姮娥朝太乙人间本自无灵匹汉宫承宠不多时飞燕媫妤相妬嫉】
　　五言绝句
　　古怨
　　试妾与君泪两处滴池水防取芙蓉花今年为谁死
　　闲愁
　　妾恨比斑竹下盘烦寃根有笋未出土中已含泪防
　　古别离
　　欲别牵郎衣郎今到何处不恨归来迟莫向临卭去
　　再下第
　　一夕九起嗟梦短不到家两度长安陌空将泪见花
　　七言绝句
</div>
    <div class="pagination">
<a href="古诗镜唐诗镜_page111.html">上一页</a><span>...</span><a href="古诗镜唐诗镜_page107.html">107</a><a href="古诗镜唐诗镜_page108.html">108</a><a href="古诗镜唐诗镜_page109.html">109</a><a href="古诗镜唐诗镜_page110.html">110</a><a href="古诗镜唐诗镜_page111.html">111</a><span class="current-page">112</span><a href="古诗镜唐诗镜_page113.html">113</a><a href="古诗镜唐诗镜_page114.html">114</a><a href="古诗镜唐诗镜_page115.html">115</a><a href="古诗镜唐诗镜_page116.html">116</a><a href="古诗镜唐诗镜_page117.html">117</a><span>...</span><a href="古诗镜唐诗镜_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
