<!DOCTYPE html>
<html>
<head>
    <meta charset="UTF-8">
    <title>御订全金诗增补中州集 - 第 49 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御订全金诗增补中州集 - 第 49 页/共 124 页</h1>
    <div class="content">　　古采莲曲
　　洋洋长江水渺渺涨平湖田田青茄荷艳艳红芙蕖酣酣斜日外苒苒凉风余蒨蒨谁家子袅袅二八初两两并轻舟笑笑相招呼悠悠波上鸳泼泼蒲中鱼采采不盈手依依欲何如
　　拟回文四首
　　春波緑处归鸿过夜月明时飞鹊愁人去附书将恨寄暮山云断倚高楼
　　楼上却来楼下待晚春尽断囘肠愁人有说嫌人问泪洒新诗埽墨香
　　风幌半萦香篆细碧牕斜影月笼纱红灯夜对愁防梦老尽春庭满树花
　　萋萋碧草连天逺杳杳行人防日回凄雨晚凉空坐久泪妆残晕湿红腮
　　厐都运铸【二十首】
　　铸字才卿大兴人家世贵显明昌五年进士风流文采为时軰所推字画亦有蕴借仕至京兆运使自号黙翁
　　补归潜志厐戸部铸字才卿辽东人少擢第仕有能名南渡为翰林待制迁户部侍郎坐防贵戚家出倅东平擢京兆路转运使卒博学能文工诗书蔼然为一时名士
　　雪谷晓装图
　　溪流咽咽山昏昏前山后山同一云天公谈笑玉雪喷防为花蕊白纷纷诗翁瘦马之何许忍冻吟诗太清古老奴寒缩私自语作奴莫比诗奴苦木僵石老鸟不飞山路益深诗益竒老奴忍笑怜翁痴不知嗜好乃尔为杨矦胸中富丘壑醉里笔端驱雪落因何不把此诗翁画向草堂深处着
　　驿中夜雨
　　画角边城暮孤舂野水秋一川霜树老万叶雨声愁自古谁青眼劳生只白头何时问渔父容我一扁舟
　　洛阳懐古
　　草树萧条古苑荒山川惨淡客防伤玊光照夜新开塜剑气沈沙古战场金谷更谁夸富丽铜驼无处问兴亡一尊且对春风饮万事从来谷与臧
　　田器之燕子图　器之自叙云明昌丙辰予从军塞外哈喇娄山野舎荒凉难以状言春末有双燕亦巢此屋土人不之识屡欲捕之予曲为全护此燕昼出夜归予必开戸待之忽一日飞止坐隅都无惊畏巧语移时不去予始悟明日秋社此鸟当归殆留别语也因作一诗赠之云防年塞外歴﨑危谁谓乌衣亦此飞朝向芦陂知有为暮投茅舎重相依君怜我处频迎语我忆君时不掩扉明日西风悲鼓角君应先去我何归此诗以细字写之为蜡丸系之燕足上明年四月予受代归又八年泰和甲子任潞州观察判官四月十二日偶坐廨舎之含翠堂忽双燕至一飞檐户间一上砚屏予谛视之系足蜡丸故在乃知此鸟盖往年赠诗者也因请同年厐君才卿画为图求诸公赋诗【器之姓田名琢云朔人明昌五年进士仕至山东路宣抚使慷慨有志节闲闲公所谓田侯落落竒男子者也】
　　田君才畧燕云客少年累有安边防悔从笔砚取功名直要横驰沙漠北塞垣春雪白皑皑东风未放隂开乌衣之国定何许一双燕子能飞来三年驿舎安西道眼底莺花无梦到忽见低飞入短檐此身似向邯郸觉君居海东我中原相逢乃在穹庐前天涯流落俱为客感时念逺空澘然长安何限高高阁昼夜风闲开翠幕底事猜嫌不往依甘从此地风沙恶土人嗜肉无仁心一生弋猎夸从禽有巢幸穏勿浪出汝身未必轻千金朝来暮去益狎昵物我相忘情意一但怪重裘积渐添元是西风催社日须知音巧惟鷾鸸忽来坐隅如告辞我方留寓未归得为君忍赋伤心诗诗成自述聊为戏繋足封之亦无意燕已归飞我未归刁斗声中忽惊岁旄头夜落妖气收嫖姚献凯归神州玊闗早喜班超入北海不闻苏武留君才经世寜终枉幕府须贤来上党别后归期两及人间秋燕十来往沈沈官舎红芳稀葛衣燕居澹忘机忽闻巧语入檐户大似相识来相依一飞檐外窥庭树一上屏山惊不去解足分明得帛书真是当年留别句天生万物禽最微固耶偶耶吾不知古道益逺交益醨朝思暮怨云迁移当时握手悲别离一旦富贵弃如遗闻予燕歌应自疑慎无示之嗔我讥【杨之美尚书诗云危巢客舎久相依常记西风社日归海国传心千驿隔塞垣囘首十年非新诗尚在人空老旧梦无凭鸟自飞寄语齐谐休志怪沙鸥相欵解防机张巨济云沙塞相逢命已轻翠堂重见眼增明小诗系足初无意巧语迎人独有情隂徳自招黄雀报机心能致白鸥盟社前秋后风光好须贺他年大厦成李之纯云一别天涯十见春重来白髪一畨新心知话尽春愁处相对依依如故人王大用云相别相寻积岁年人心不及鸟心坚莫偿恩义三生债分付平安七字篇王谢乌兜疑诞说绍兰红线定虚传何如此段人亲见旧话从今不直钱李钦叔云塞上风光已十霜仁心覆护独难防当时相送诗仍在此日重来话更长客舍花开新信息云兜香冷旧昬黄主人得报君知否千古珠玑在锦囊闲闲赵公三诗田思敬敬之刁白晋卿赵永元王副枢子明详节张云卿师绪各一诗此不具録】
　　晚秋登城楼二首
　　山势碧环合溪光缟带明牛羊成晚景砧杵助秋声酒薄人情废官闲吏事生天东归兴满不为忆莼羮落日危楼上诗成只自哦清商行老矣红叶奈秋何堕甑前非悟跳丸去日多功名犹诳我未许着渔蓑
　　冬夜直宿省中
　　吏散庭空宿鸟过冻吟聊复战诗魔陶面冷真堪唾毛頴头尖漫费呵畏事政宜賔客少不才偏觉簿书多西牕灯暗尊无酒奈此迢迢夜漏何
　　山行絶句
　　四面云山玉作围一川霜树锦为衣翩翩数骑南冈下傅粉王孙射鹿归
　　漉酒图
　　我爱陶渊明爱酒不爱官弹琴但寓意把酒聊开顔自得酒中趣岂问头上冠谁作漉酒图清风起毫端露电出形似神情想高闲大似挥弦时目送飞鸿难防中有东篱开巻见南山嗟子困尘土青鬓时一斑折腰尚未免敢谓善闭闗望望孤云翔羡羡飞鸟还归田未有日掩巻空长叹
　　夏日
　　富国才疎合自羞清时无补但优防只知钱向纸中裹不信能教地下流
　　花下
　　香满西园晓雨微万红千翠自高低若为常作庄周梦飞向幽芳閙处栖
　　棃花
　　孤洁本无匹谁令先众芳花能红处白月共冷时香缟袂清无染冰姿淡不妆夜来清露底万颗玉毫光
　　未开牡丹
　　国香半吐醉顔酡炫耀春光已自多爱惜不教催羯鼔更浇卯酒看如何
　　却暑
　　九夏楼居不厌高更须直至冷云巢风来苹末聊自快暑满人间无处逃蔗蜜浆寒冰皎皎画帘钩冷月梢梢闲思殿角生凉句谁为诚悬作解嘲
　　怀友
　　镜里衰顔失旧红当年豪逸梦防中山城对月中秋夜陇鴈寄书西北风遣兴与谁同酒盏相思无处附诗筒凭高想到消防处落日无言鸟自东
　　喜夏
　　小暑不足畏深居如退藏青奴初荐枕黄妳亦升堂鸟语竹隂宻雨声荷叶香晚凉无一事步屧到西厢
　　墨竹三首
　　隔溪烟雨
　　一溪流水玉涓涓溪上修篁接暮烟谁倩能诗文与可笔端移得小江天
　　秋风骤雨
　　弥川急雨暗秋空无限琅玕澹墨中剑甲摐摐军十万欲将貔虎战斜风
　　春雷起蛰
　　千梢万叶玉玲珑枯槁丛边緑转浓待得春来惊蛰起此中应有葛陂龙
　　山谷透绢帖
　　君不见李广射虎如射兎霹雳一声石饮羽又不见巨灵擘山如擘云莲华万仞留掌痕精神入物物乃尔笔端有神亦如此熙丰以来推善书日下无双黄太史胸中八法蟠虹霓峩眉仙人容并驰平生败笔冢累累妙处不减磨崖碑吕侯好古兼好异与字分身作防戏清潭错落印星璧大泽纵横散龙蜕又如汉宫粉黛争婵娟倚风顾影影更研岂无硬黄官纸与临仿画师写照非天然吕侯之子今诗仙传家以此为青氊须防神物有时合却逐六丁飞上天
　　附画史防要厐铸善山水禽鱼














　　御订全金诗增补中州集巻二十七
　　钦定四库全书
　　御订全金诗增补中州集巻二十八
　　许司谏古【四首】
　　古字道真承安中进士在宣宗朝以直言极谏称哀宗即位首命驿致之洛致仕授右司谏未几乞身还伊阳【闲闲公制词云安车蒲轮天子所以厚优贤之礼黄冠野服人臣所以遂归老之心其恩荣足以两全而前后不可多得有臣如此如卿几人具官道直以方气刚而大议论非世儒所到名节以古人自期擢自先朝置之谏列斥安昌窃位已闻折槛之忠及梁冀伏辜方见埋轮之志朕即大位稔闻直声起之于田里退闲之间起之于侍从论思之地完备始终之节从容进退之间叹阳城之敢言惜其将去念孔戣之既老挽之莫留特进一阶荣跻四秩华山拂袖最足为世上之闲神武挂冠犹不负山中之相勉终晚节益介寿祺】郡守为起伊川亭道眞性嗜酒老而未衰每乘舟出村落间留饮或十数日不归及泝流而上老稚奔走争为之挽舟数十里不絶其为时人爱慕如此正大七年年七十四卒前三日有书见及字已欹倾矣
　　补归潜志许司谏古字道眞河闲人父安仁子静名士汾阳军节度使公少擢第南渡为侍御史时丞相高琪擅权变乱祖宗法度公上章劾之上知其忠常庇翼之凡有奏下尚书省辄去其姓名然竟为高琪所中贬鳯翔幕正大初召为补阙迁左司谏言事稍不及昔时后致仕居嵩山下病卒平生好为诗及书然不为士大夫所重公论但称其直云初贬鳯翔朝士畏高琪故皆不敢与言余先子时为提举南京权贷事独以诗送之有云有晋必无楚两雄难并驱向来既发药其可止半途又曰君年廹桑榆只身忧患余双亲白杨拱同气紫荆枯贫无孟光舂醉无骥子扶唯有忠义名可与天壤俱葢欲坚其初志也闻者竦然多传之后为鳯翔録事先人又寄以诗云寄语多言唐谏议生还记取李师中亦此意也
　　青柯坪二道人
　　深谷缘危磴长林绕碧山山中四时好方外两翁闲身世青云上尘埃大梦间高情应笑我才到却空还
　　被召过少室
　　老病无堪合退休伊川久已得莬裘如今又上长安道好被青山笑白头
　　扇图
　　云压溪塘小雪春融融和气浥轻尘山禽共作梅花梦物性由来嬾是眞
　　访箕和尚岘山
　　箕出衣冠家在三屯山中有元夕怀京都诗云一灯明处万灯明天上人间不夜城前日惠休洪觉范雪窗孤坐听猨声甚为时人所称
　　山中风定夜沈沈月满禅林静客心苍桧四排严法界孤松中立殷潮音鼓钟有节人如玉台殿无尘地布金二月来游春尚浅红梅无数照山阴
　　附许古谏南伐疏昔大定初宋人犯宿州已而屡败世宗料其不敢遽乞和乃勅元帅府遣人议之自是太平几三十年泰和中韩侂胄妄开边衅章宗遣驸马布萨揆讨之揆虑兵兴费重不能久支阴遣侂胄族人赍乃祖琦书像及家牒伪为归附以见丘崈因之继好振旅而还夫以世宗章宗之隆府库充实天下富庶犹先俯屈以即成功告之祖庙书之史册为万世美谈今其可不务乎今大兵少息若复南边无事则太平不逺矣或谓耑用威武可使宋人屈服此殆虚言不究实用借令时势小捷亦不足多贺彼见吾势大必坚守不出我军仓卒无得须还以就粮彼复乘而袭之使我欲战不得欲退不能则休兵之期乃未见也愿陛下畧近功虑后患不胜幸甚
　　附归潜志贞祐闲珠格高琪为相欲树党固其权先擢用文人将以为羽翼已而台諌官许古刘元规之徒见其恣横相继言之高琪大怒斥罢二人因此大恶进士更用胥吏彼喜其奬抜往往为尽心于是吏权大盛胜进士矣乂高琪定制省部寺监官共注进士吏员又使由郡转部由部转台省不三五年皆得要职士大夫反畏避其锋而宣宗亦喜此曹刻深故时全由小吏侍东宫至为佥枢密院事南渡后吏权大盛其迁与进士等甚者反疾焉故一时之人争以此进故士大夫家有子弟读书往往不终辄辍令改试台部令史其子弟辈既习此业便与进士为讐其趋进举止全学吏曹至有舞文纳贿甚于吏辈者惟侥幸一时进用不顾平日源流此可为长太息者也
　　附归潜志省吏前朝止用胥吏号堂后官金朝
　　大定初张太师浩【阙】　　　　　宰执子试补外杂用进士凡登第歴三任至县令以次召补充一考三十月辄得六品州倅两考六十月得五品节度副使留守判官或就迁为知除知案由之以渐得都事左右司员外郎郎中故仕进者以此途为防径如不为省令史即循资级得五品甚迟故有节察令推何日了盐度户勾几时休之语浩初定制时语人曰省庭天下仪表如用胥吏定行货赂混淆用进士清源也其进士受赇如良家子女犯奸也胥吏亷如娼女守节也议者皆以为当屏山尝为余言之然省令史仪体冠帯抱书进趋与掾吏不殊有过輙决杖惜乎以胥吏待天下士也故士大夫有气槩者往往不就如雷翰林希顔魏翰林邦彦宋翰林飞卿及余先子或召补不愿或暂为遽告出皆不能终其任也李文钦止为余言宋制省曹有检正皆士大夫其堂吏主行移文字也且问余以宋制与金制孰优余以为宋制善钦止曰此议与我合也
　　附归潜志金朝用人大概由省令史选左右司郎中员外郎首领官取其簿书精干也由左右首领官选宰相执政取其奏对详敏也其经济大畧安在哉此所以在位者多长于吏事也
　　王防御良臣【一十首　补一首】
　　良臣字大用潞人承安五年进士作诗以敏防称又于内典有所得入翰林与李钦叔善从军南征钦叔与行道中酬唱甚多有诗云荞花冉冉蜜脾香禾穗累累鹘眼黄一缕晚烟吹不去为谁着意防秋霜钦叔爱之兴定初自请北行没于军中赠孟州防御使
　　补归潜志王翰林良臣字大用潞州人长于律诗尖新工对属南渡在馆后从李天英北征遇害其上伊喇总管云笔底有神扶气力人间无处着声名人多传之
　　送任李二生赴举
　　尘涩鼇钩公子恨风吹马耳谪仙愁皇天老眼成人晚今日男儿得志秋官样文章堆笔底世情风色候江头主司不是冬烘物五色迷人莫浪忧
　　汴堤怀古
　　迷仙楼观郁连空一日都归草棘中奢则兆亡天听迩去而不返水声东鎻烟弱栁愁蛾绿阁雨幽花泪脸红总为锦帆归不得至今啼鸟怨东风
　　旬休饮
　　嫋嫋东风雪外还又催春色动谿山百年莫作千年计十日须谋一日闲千丈归心诗巻里一襟豪气酒杯间醉鞭约住黄昬月马首低悬玉半环
　　息轩
　　干没皇皇西复东不知假息祸机中黄金一旦随胠箧腐骨千年付攓蓬世味甜于刀上蜜人心苦是蓼中虫一庵松雪双明底笑杀西山槁项翁
　　九月七日饮
　　紫霞零落带孤禽平楚苍苍秋意深月过初三半梳玉菊迎重九满篱金天怜病骨商量暖云促归程计防阴风鴈飞来更潇洒一枝芦雪印波心
　　牧牛图
　　三摩不受一尘侵本分工夫日念深杖履得廻游子脚葛藤灰尽老婆心颠狂不作风头絮出入谁伤井底金廻首人牛在何许一江明月夜沈沈
　　狸奴画轴
</div>
    <div class="pagination">
<a href="御订全金诗增补中州集_page48.html">上一页</a><span>...</span><a href="御订全金诗增补中州集_page44.html">44</a><a href="御订全金诗增补中州集_page45.html">45</a><a href="御订全金诗增补中州集_page46.html">46</a><a href="御订全金诗增补中州集_page47.html">47</a><a href="御订全金诗增补中州集_page48.html">48</a><span class="current-page">49</span><a href="御订全金诗增补中州集_page50.html">50</a><a href="御订全金诗增补中州集_page51.html">51</a><a href="御订全金诗增补中州集_page52.html">52</a><a href="御订全金诗增补中州集_page53.html">53</a><a href="御订全金诗增补中州集_page54.html">54</a><span>...</span><a href="御订全金诗增补中州集_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
