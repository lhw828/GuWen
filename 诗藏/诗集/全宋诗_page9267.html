<!DOCTYPE html>
<html>
<head>
    <meta charset="UTF-8">
    <title>全宋诗 - 第 9267 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9267 页/共 11672 页</h1>
    <div class="content">许月卿　大行皇帝挽词五首
    从谏如尧禹，闻言若舜文。
    五臣跻□□，三诰斥□君。
    圣度天同广，忠谋日有闻。
    甲辰亲策处，赣论玉颜欣。

许月卿　大行皇帝挽词五首
    此日营陵处，当年毓圣乡。
    幅员哀踽踽，羽卫道煌煌。
    有彗忧天坠，重轮丽日光，
    讴歌吾君子，千载圣情伤。

许月卿　代弟二首
    少年卜式谩输边，毕竟乡人合荐贤。
    纯□□□忘寝食，浮名过眼谢腾骞。
    圣恩雨露荣亲日，春酒光风介寿天。
    世事到头都是梦，青衫赢得画图传。

许月卿　代弟二首
    渭阳梦断几经年，幸甚东床再有缘。
    跃鲤庭中看铸鼎，乘龙门外待扬鞭。
    墓碑不载韩翱字，文集应传李汉编。
    愁满重慈鬓边雪，夜来风雨暗前川。

许月卿　代仍六弟吊程贡元
    少从诸父与君游，到眼铭章泪莫收。
    水阔骑鲸霜叶落，波寒跃鲤雪蘯秋。
    当时折桂浮云梦，今日丛萱暮霭愁。
    惆怅人洪暗烟月，淡凝碑字湿松楸。

许月卿　代仍六弟吊程贡元三首
    仁者竟不寿，世事空悠悠。
    霜满人洪墓，月寒尊美楼。
    慈乌千载恨，荐鹗一生休。
    画史成何事，青山炯照眸。

许月卿　代仍六弟吊程贡元三首
    嚚讼渐成俗，如君今岂多。
    仲尼仁者静，下惠圣之和。
    夜月数声笛，春风一再歌。
    纷纷当泚颡，视此石嵯峨。

许月卿　代仍六弟吊程贡元三首
    松下草不殖，豪家多不仁。
    惟君淡於水，与物静为春。
    多为流涕者，应无切齿人。
    墓前有梧槚，那复见荆榛。

许月卿　得安道中
    洲渚但明月，人烟如晓星。
    春泥才故里，秋水又浮萍。
    衣破披蓑冷，厨空煮草腥。
    抱儿含笑语，衣里麦青青。

许月卿　灯火
    灯火掩柴门，{左疏左半，
    右束}芜烟水昏。鸡啼孤月晓，
    犬吠隔山村。桃叶翻新曲，
    梅花返旧魂。凄其何处笛，
    一笑卧空樽。

许月卿　登慈恩绝顶有感
    为学平生不究源，未妨绝顶上慈恩。
    塔高俯视群山小，江阔能容巨浪喧。
    人每中登难脚力，谁於高处领天根。
    须信平生为基址，基址牢时德业尊

许月卿　帝学
    帝学须君入，天游输我豪。
    君方註老子，我自读离骚。
    湖上春风好，山中夜月高。
    山高君寄内，湖海我陶陶。

许月卿　吊程贡元
    洒泪陈情表，何心贡泽宫。
    波平看跃鲤，浪急不成龙。
    花诰荣孀母，蓝袍付画工。
    无人俦孝友，烟树惨新封。

许月卿　多谢
    多谢东皇着意晴，海棠匀趁笑相迎。
    园林富贵何千万，花柳功勋已十成。
    晓雨有情於芍药，春风无处不流莺。
    扁舟水长一稿许，茶灶笔床聊意行。

许月卿　饭了
    饭了庵中坐，高情等寂喧。
    井泉春户口，篆火午香烟。
    句好堪呈佛，心空不问禅。
    一声天外雁，秋意满徽弦。

许月卿　赋廷玉菊存堂
    祖菊园肥孙菊存，君家菊谱傲兰孙。
    天随天问非他族，秋意秋怀自一门。
    白送绕篱从谷谷，黄飘流地彼村村。
    花应自贺三生遇，亲见渊明无此孙。

许月卿　赋吴廷圭筼西亭
    竹西歌吹古扬州，分与延陵第一流。
    直节雪霜霜晓槛，虚心风月月明楼。
</div>
    <div class="pagination">
<a href="全宋诗_page9266.html">上一页</a><span>...</span><a href="全宋诗_page9262.html">9262</a><a href="全宋诗_page9263.html">9263</a><a href="全宋诗_page9264.html">9264</a><a href="全宋诗_page9265.html">9265</a><a href="全宋诗_page9266.html">9266</a><span class="current-page">9267</span><a href="全宋诗_page9268.html">9268</a><a href="全宋诗_page9269.html">9269</a><a href="全宋诗_page9270.html">9270</a><a href="全宋诗_page9271.html">9271</a><a href="全宋诗_page9272.html">9272</a><span>...</span><a href="全宋诗_page9268.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
