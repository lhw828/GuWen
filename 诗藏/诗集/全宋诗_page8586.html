<!DOCTYPE html>
<html>
<head>
    <meta charset="UTF-8">
    <title>全宋诗 - 第 8586 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 8586 页/共 11672 页</h1>
    <div class="content">魏了翁　再和前韵答赋五首
    一声凤哹朝阳里，慰我鸡鸣风雨思。
    藐藐大钧那可问，有才动与厄相期。

魏了翁　再和招鹤
    仰看翔翮俯游鳞，物意容容各自春。
    遥想沧江五君子，长身玉立伴閒人。

魏了翁　再和招鹤
    声色於渠何有哉，银潢刷羽雪皑皑。
    天边亦是閒游耳，争向人间问去来。

魏了翁　再和招鹤
    苍苔散啄旁清江，被服委蛇未肯忙。
    清唳九皋天听在，也知雅意笑鹈梁。

魏了翁　再和招鹤
    蓬莱云近绮疏明，鹤砌分茶午梦晴。
    何似林间看不足，并呼鸥鹭狎齐盟。

魏了翁　再用韵
    规摹广大理精微，天末行云鉴里飞。
    莫把空言看简册，更知实理在宫闱。

魏了翁　再用韵
    晓看红日上霜威，夜按苍龙运九畿。
    独抱孤衷竟谁识，前山阴斂又扬挥。

魏了翁　再用韵
    才资如子世应稀，自喜寒门女有归。
    我被词华几陷溺，相期努力践朝晖。

魏了翁　再用韵
    春风袨服驾雕几，四壮騱騱得所依。
    逢快意时须缓辔，世间平地几摩围。

魏了翁　再韵
    文化灭质甚尘土，物欲戕生剧豺虎。
    三年挂舌坐林皋，日月往来云散聚。
    夫容自与诗肠谋，虽无颜色媚涂陬。
    梦随春草撩客儿，手抉去锦分潮州。
    平生耻作山鸡照，对此忘其为不肖。
    为华破戒哦七字，殆似五噫发梁耀。
    李君不为掩覆之，唤取奚锦披封泥。
    缫车引出万丝绪，衣被山谷春无辉。
    山中华木迭宾送，人把荣枯同幻梦。
    卧看夫容生未生，满目天机供日用。

魏了翁　曾少卿约饮即席赋
    深院帘旌昼掩门，海牛挂出好乾坤。
    日烘花影涨春腻，风撼柳丝明醉痕。
    极目翦来齐翠嶂，关心看不断青原。
    明朝又逐文书去，且尽今宵极意论。

魏了翁　赠画工王三锡传神
    气质纷不齐，四海无似人。
    藉令貌相近，气有醇不醇。
    善观人品者，仪观与机神。
    正邪眸子见，善恶眉间分。
    且如苦与虎，二人自非伦。
    而俱类孔子，俗眼何昏昏。
    古人有梦遇，便知为良臣。
    又能记眉目，晓然得其真。
    此须以神会，难与浅者论。
    王生归为我，试语司寇君。
    此理充得去，三代同此民。

魏了翁　赠画工王生
    七年谪五溪，二年守三沪。
    蛮烟瘴雨中，不改旧时吾。
    此来懒看镜，谓我衰且癯。
    王生忽肖象，气貌何丰腴。
    悔不赂王生，图作一病夫。
    变几转而上，听我归林庐。
    及此未衰日，更读几年书。

魏了翁　赠僧南游
    吾少不学佛，吾道闻之尝。
    虚灵一寸心，无贤愚圣狂。
    人惟不自信，渺渺歧上羊。
    师今紧寻觅，看是真有亡。
    如行人贪程，如久客念乡。
    一朝眼发明，家山俨成行。

魏了翁　赠术士龚恢乙
    龚生来过我，极意论先天。
    自得环中趣，无言已十年。

魏了翁　赠相士郭灏
    载小奚奴长自随，两牛腰大赠行诗。
    逢人有问辄如见，及我相遭不肯奇。
    每会面时长好好，合开口处或期期。
    道人莫是朱仙术，当与余言未及之。

魏了翁　赠造琴道士刘发云刘亦解致雷
    刘师携琴来，自言有术驱雷霆。
    闻之冁然笑，人心未动谁为声。
    阳居阴位阳行逆，日循阳度日数赢。
    必尝凝聚乃奋击，不有降施讹诈升腾。
    刘师携琴来，为我鼓，
</div>
    <div class="pagination">
<a href="全宋诗_page8585.html">上一页</a><span>...</span><a href="全宋诗_page8581.html">8581</a><a href="全宋诗_page8582.html">8582</a><a href="全宋诗_page8583.html">8583</a><a href="全宋诗_page8584.html">8584</a><a href="全宋诗_page8585.html">8585</a><span class="current-page">8586</span><a href="全宋诗_page8587.html">8587</a><a href="全宋诗_page8588.html">8588</a><a href="全宋诗_page8589.html">8589</a><a href="全宋诗_page8590.html">8590</a><a href="全宋诗_page8591.html">8591</a><span>...</span><a href="全宋诗_page8587.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
