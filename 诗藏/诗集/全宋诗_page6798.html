<!DOCTYPE html>
<html>
<head>
    <meta charset="UTF-8">
    <title>全宋诗 - 第 6798 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6798 页/共 11672 页</h1>
    <div class="content">舒岳祥　次正仲访山中留别韵
    及此真知老，吾初不谓然。
    相期无别事，不朽要千年。
    过我论新句，留君订旧篇。
    胡为趋归骑，忙似趁潮船。

舒岳祥　次自仲赋桃花韵
    红红白白好容颜，笑日临负锦里山。
    且引彩云来洞口，莫随流水去人间。
    忆游梦得嗟重到，访异驎之拟不还。
    自是刘郎有缘会，一千年后得来攀。

舒岳祥　促纤叹
    刺刺重刺刺，唧唧复唧唧。
    只解促鬓丝，岂能催妇纤。
    纤亦何用催，有丝愿成匹。
    今夏蚕薄收，巧手闲刀尺。
    昨下急急符，三日立税籍。
    箧中无余丝，红女泪双滴。
    汝更催不休，使我不得息。
    汝因贪与嗔，形化生股翼。
    不特登我门，又入床下壁。
    号我夜不眠，墐户无计塞。
    何时清霜来，堀堁同一寂。

舒岳祥　村庄麦饭虀笋有怀达善正仲帅初因寄袁仲素季厚陈用之
    麦风生晓寒，梅潦蕴炎溽。
    三日不出门，新笋已成竹。
    独酌固自佳，对妇亦不俗。
    黄鱼出海门，餍饫及僮仆。
    因思去年时，煎牟作糜粥。
    饥饿走荒山，群奴深两目。
    今春幸完生，一饮万事足。
    薄蚕微有收，条桑柔更绿。
    百里无鸡豚，虽老不食肉。
    本是在家僧，杀生岂吾欲。
    颇恨在棠豩，刍豢事屠戮。
    归来卖笋翁，烧煮拟果腹。
    无奈军马嚣，十百遭缚束。
    此君何不幸，乃值汝辈辱。
    今辰斑衣郎，扣门求采录。
    开奁粲纤指，解苞剥寒玉。
    释缚李左车，拭面何平叔。
    有此席上珍，举筹诚不恶。
    风味近瑶柱，标格荐醽醲。
    似怜老翁馋，洗我尘一斛。
    蜕脱成癯仙，凌空驾黄鹄。
    吐吭出新诗，落纸欹醉墨。
    王刘戴三君，秦楚齐敌国。
    你县森笋簴，箭锋值正鹄。
    安得长相从，大嚼筼箉谷。
    二袁竹主人，森森散林麓。
    我来不问主，竟造藏书屋。
    主人不我苛，终岁取书读。
    陈郎后来秀，长瘦带岩壑。
    挟册从我游，牛腰许成轴。

舒岳祥　大横屏
    燖鹅急雪洒斑斑，叠嶂层峦浩渺间。
    拳鹭失巢无倚著，却随蓬背下江湾。

舒岳祥　代梅所戏答正仲用韵赠管城子二绝
    谁将明月作边愁，玉兔毫成是素秋。
    缚取山中毛氏族，盛行文教寝旄头。

舒岳祥　代梅所戏答正仲用韵赠管城子二绝
    离离漠漠总牢愁，仰面书空一幅秋。
    比似羲皇元未画，何须小楷作蝇头。

舒岳祥　代影答赠一首
    寒宜絮帽蒙头坐，暑称松风洒顶凉。
    虮虱更无依附处，方知清野策为长。

舒岳祥　丹林有作
    黄金为殿净庄严，笃耨醲熏翡翠帘。
    正恐天风来拔宅，丁宁收取白银蟾。

舒岳祥　丹林有作
    万古灵根种广寒，折来白日更升仙。
    集英曾对三千字，也胜南山孟浩然。

舒岳祥　稻花桑花
    稻花花中王，桑花花中后。
    余花毕嫔妃，以色媚左右。
    稻花吹早香。风露千万亩。
    上以奉玉食，粢盛及醴酒。
    下以饱苍生，亿兆餵其口。
    桑花虽无华，红葚映纤手。
    皇后首亲蚕，六宫承傅姆。
    天生众裸虫，无羽毛飞走。
    匪此皆冻死，性命安得有。
    予谓二花者，斯民之父母。
    昔予赋麦花，适当来牟候。
    未及歌二花，三花谁可后。
    请续时夏诗，以为风化首。

舒岳祥　得正仲忆相勉归乡作一绝复之
    老去无家天一方，安贫东土羡刘郎。
    夜来一陈西风起，闻得山亭酒味香。

</div>
    <div class="pagination">
<a href="全宋诗_page6797.html">上一页</a><span>...</span><a href="全宋诗_page6793.html">6793</a><a href="全宋诗_page6794.html">6794</a><a href="全宋诗_page6795.html">6795</a><a href="全宋诗_page6796.html">6796</a><a href="全宋诗_page6797.html">6797</a><span class="current-page">6798</span><a href="全宋诗_page6799.html">6799</a><a href="全宋诗_page6800.html">6800</a><a href="全宋诗_page6801.html">6801</a><a href="全宋诗_page6802.html">6802</a><a href="全宋诗_page6803.html">6803</a><span>...</span><a href="全宋诗_page6799.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
