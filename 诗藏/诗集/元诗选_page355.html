<!DOCTYPE html>
<html>
<head>
    <meta charset="UTF-8">
    <title>元诗选 - 第 355 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 355 页/共 817 页</h1>
    <div class="content">　　长相思，相思者谁？自从送上马，夜夜愁空帏。晓窥玉镜双蛾眉，怨君却是怜君时。湖水浸秋藕花白，伤心落日鸳鸯飞。为君种取女萝草，寒藤长过青松枝。为君护取珊瑚枕，啼痕灭尽生网丝。人生有情甘白首，何乃不得长相随。潇潇风雨，喔喔鸣鸡。相思者谁？梦寐见之。 

　　○瑶花 【花白色而变残红而碧。】 

　　瑶台仙子初相见，迥立天风飘雪练。东华梦破归去迟，素衣总被缁尘染。芳心不委春蝶狂，水晶帘卷凝清香。臙脂洗红留残晕，海云剪碧浮霓裳。扬州琼花旧同谱，零落谁知到南土。闻君爱花最有情，亭台五月清无暑。君不见花开今日多，有酒不饮君如何？ 

　　○秋夜读刘昕宾旭子夜歌因效其体赋二首 

　　《子夜歌》，歌罢其如明月何。牵牛织女永相望，不教精卫填银河。妾心本如秋月白，妾颜不共春风发。玉兔捣药三千年，近见嫦娥搔白发。 
　　《子夜歌》，承君蛱蝶双花罗。罗衣秋来不堪着，梧桐树上凉风多。银烛作花好消息，又想归期在明日。并刀不剪相思愁，相思误尽曾相识。 

　　○同李主敬赋周炼师渔樵耕牧诗四章 

　　子何为渔？碧海之丘。长虹为纶月为钩，六鳌昂首相向愁。眼看海水不扬波，扁舟稳系珊瑚柯。邂逅徐家儿与女，拔剑屠龙共君煮。烟淡淡，雨疏疏。人间弹铗食无鱼，吁嗟归来乎！吾与尔渔。 
　　子何为樵？阆苑之东。琼林玉树朝露浓，携斤尽剪荆榛丛。松下童子知何客，长日围棋看不得。笑杀吴刚愁满霜，千古桂枝碍明月。石磊磊，路迢迢。人间饥火烧心焦，吁嗟归来乎！吾与尔樵。 
　　子何为耕？瀛洲之曲。玉山分雨秧苗绿，苍龙为耘虎收谷。炊烟晨起蒸为云，银河昼洗尘沙昏。酿成九霞为君寿，何必休粮苦长瘦。树阴阴，草青青。人间作苦秋无成，吁嗟归来乎！吾与尔耕。 
　　子何为牧？蓬莱之麓。自驾青牛度函谷，鹤群鹿子还相逐。芝草松间长未齐，紫苔竹下行迹迷。南山群羊化为石，日斜归去空无携。水泠泠，山簇簇。人间岐路往还复，吁嗟归来乎！吾与尔牧。 

　　○简王志元二首 

　　战尘暗南国，白日无晶辉。客行何惨戚，途穷不忘归。语及国家事，老气晴虹飞。朝饮南山水，夕采西山薇。嗟彼反侧子，捐躯逐轻肥。寒饿良细事，大义有是非。 
　　海月上苍茫，照我中庭正。香雾出帘迟，微风动花影。泠泠绿绮琴，拂拭尘埃净。一弹作新声，再弹成雅韵。三弹曲未终，感激谁与听？肃衿迟子来，无负春宵永。 

　　○同周恺子谅赋老人会诗 

　　时危亲戚散，况乃多贱贫。睠兹老人会，为乐难具陈。生子竞荣达，志养俱获伸。朝出共寮寀，夕归为比邻。异姓欢爱洽，不殊骨肉亲。起居迭相送，惋愉尽情真。繄我岂无母，半菽长苦辛。愿言敷治化，枯槁皆同春。 

　　○濠石晚樵因简李撝伯谦 

　　出山复入山，流泉递迎送。暝入黄叶深，湿分白云重。棘荆攒径危，侧身抱深恐。春花自芳妍，春鸟自鸣咔。悠悠徒旅间，何由免寒冻。老亲嗟我勤，叹息中肠痛。肩頳只自怜，囊罄当谁控？学剑惜已迟，读书亦何用。国步政艰危，高官选才勇。李君旧知己，风格郁清耸。光怪匣中龙，文采云间凤。庭帏寿且康，甘旨日相奉。避地虽云同，乐事谁能共。知君怀远略，临机不妄动。战争奈未已，发策必奇中。何当展才力，青云纵飞鞚。 

　　○悲庐陵 【并序。】 

　　至正十六年丙申冬，袁州兵逼城，屯藤桥。丁酉正月，义士庐陵陈瓘出屯城北之青湖。二月，吴都事命兵校明某下桐江计事，不报。入兰溪，召不至。五月，桐江李彬诛。六月，袁州兵退。秋，明某归，遂以其属屯太和之永和。十一月，明某矫杀骑将林伯颜、武端，不问。十二月，全参政笞其部将某某。戊戌正月朔庚子戊午，参政兵乱，逐镇抚吴林。三月，梁太守卒。安成兵自去冬侵掠北境，旦暮至。四月至桐江，五月初四退。初十戊申，分宜义士袁云飞导沔兵至桐江。己酉，义士刘照与战于吉水之滩头。庚戌，明某以都事之众降。辛亥，传于城，录事张元祚与摄监郡雅某降。全参政奔赣裨将，裨将降，参谋乡贡进士吉水萧彝翁死之。是日陈瓘召安成兵入城。六月，吴都事将其属居吉水之芦兜。此吉安再陷之略也。 
　　峨峨青原山，洋洋白鹭水。炳炳照舆图，磊磊足多士。四忠与一节，流风甚伊迩。往往举义旗，事由匹夫始。连兵七年间，省臣兼节制。朝廷寄安危，幕府保奸宄。势骄改令图，反侧久窥伺。红旗遡江来，群雄尽风靡。今日卖降人，昨朝清议子。奈何英雄姿，因之秽青史。朝为龙与虎，夕为狗与彘。流芳动百年，遗臭亦千祀。嗟余父母邦，何忍独深訾。所恨宁馨儿，磔磔不得试。赖有萧参谋，杀身刷深耻。我欲裁白云，缄情问生死。哀歌裂肝肠，临风泪如洗。 

　　○送罗彦思往闽中候迎大父 

　　天伦有真乐，家庆传新图。人生百年内，于焉始为娱。尔翁老京国，风霜摇鬓须。尔父奉慈帏，干戈沈里闾。岂无饘与粥，朝夕不得俱。眼穿孤飞云，心折反哺乌。近者消息真，万里神明扶。沈思供子职，内外悬君躯。投袂出门去，父命何勤渠。朝迎暮望返，少壮轻畏途。见翁问起居，同舍相惊呼。孙已如翁长，子应似翁臞。时危久离别，会面当何如？归期谅不远，春酒为君酤。再拜千岁寿，亲戚多欢愉。卿相何足道，胜事世所无。愿言慎前路，明发毋踌蹰。 

　　○早秋陪杨和吉晓登前山望桐江 

　　白鹤导晨从，凉飙起林杪。振衣凌高冈，极目穷幽眇。萧萧草树秋，历历人烟晓。依微玄潭观，群仙在林表。下有冢累累，世事谁能了？桐江汇章水，晴涨何渺渺。曾不瞬息间，一带萦沙小。无怪豪杰区，烟芜怨啼鸟。盛衰两相乘，玄悟良独少。君今脱尘羁，相从得闲眺。题名剜石苔，借荫憩丛筱。白纻含余清，稍觉心情悄。山市门初开，飞尘已纷扰。 

　　○秋夕王楚善过宿 

　　片雨洒空庭，梧桐响残滴。窗户涵清风，孤灯夜寥阒。渺怀平生亲，睽违不相识。公子幸过从，为之长叹息。意旷尘虑空，语到聪明入。山径披榛芜，晤言永今夕。物变心自伤，事往嗟何及。远大与子期，无踵炎凉迹。 

　　○送别李腾还乡 

　　别离古云苦，况值兵未休。慈乌夕反哺，蝮蛇寒出游。料事每成错，去住难自谋。东风卷飞雨，添我双泪流。凭君见亲旧，道此情悠悠。 

　　○黄氏容安楼 

　　君家高楼高百尺，楼间把酒无虚日。极目欲穷千里心，谁谓区区仅容膝。卷帘半空云气入，孤鹤长鸣楚天碧。醉拍阑干呼月来，万壑松风夜吹笛。天上玉京十二楼，群仙不带人间愁。晓飞霞佩来相访，携我共作丹丘游。今日之日君我留，为君题诗楼上头。笑指楼前大江水，古今人物共风流。 

　　○赋清溪 

　　清溪之水抱幽谷，盘涡细浪相豗蹙。半篙晴日荡金鳞，一带秋烟溜寒玉。溪上仙翁绝尘俗，开门俯溪饮溪绿。白鸟飞来明镜中，垂杨锁断阑干曲。窈窕春花亚修竹，修竹何人共棋局。紫萝为盖草为褥，如辋川图悬一幅。嗟我早年厌羁束，五湖风月醉心目。祇今是处沸鲸波，把钓从君事亦足。 

　　○秋塘曲 

　　高荷拥翠秋满塘，花开不见闻花香。老鱼吹波紫萍碎，花下飞起双鸳鸯。鸳鸯相逐低回翔，藕丝易断愁心长。玉筝不弹辘轳悄，一簪华发凝秋霜。 

　　○冰山谣 

　　黑风赑屃海波立，冰山嵯峨耸千尺。楼观晴连蜃气高，金银夜贯虹光赤。上有异物骑于菟，左手鞭熊右麾貙。弯弓射天鬼神泣，凭陵杀气摇荆吴。狡兔爰爰何所得，百计穿窬作三穴。父老相逢不敢言，夜对妻孥泪成血。一朝白日中天开，冰山融液非人推。淋漓后土满泥滓，笑声变作啼声哀。前者已倾后者踣，出门却恨乾坤窄。秦关逆旅商君愁，楚国飞车观起裂。早知冰山不可保，何不委身平地好。从今寄语问津人，风雨西山薇蕨老。 

　　○美人折花歌 

　　美人折花粉墙曲，花前背立云鬟绿。乍爱蔷薇染绛霞，还惜海棠破红玉。素手纤纤罗袖殷，心情凝想金刀寒。低枝未吐精神少，高花开遍颜色残。花刺钩衣花落手，草根露湿弓鞋绣。紫蝶黄蜂俱有情，飞扑余香趁人久。情知人老不似花，花枝折残良可嗟。明朝弃掷妆台侧，绿阴青子愁天涯。 

　　○送远曲 

　　为君治行近一月，今晨竟作怱怱别。枕边纨扇镜中花，一时尽变伤心色。妾虽不见边城秋，君亦不识空闺愁。忆君便如君忆妾，双泪岂为他人流。才貌如君长刺促，少年心事何时足。归期未定须寄书，误人莫误灯花卜。 

　　○悲武昌 

　　武昌兵甲雄天下，王孙节制何为者。白马将军飞渡江，壮士弯弓不敢射。王船未过鹦鹉洲，红旗已簇黄鹤楼。美人散走东南道，一丝杨柳千丝愁。战鬼衔寃夜深哭，王孙独在淮南宿。淮南美酒不论钱，老兵犹唱河西曲。九江昨夜羽书传，九江太守愁心悬。焉得将书报天子，哀哉不识颜平原。 

　　○郭恒惠牙刷得雪字 

　　老气棱棱齿如铁，曾咀奸腴喷腥血。倦游十载舌空存，欲挽银河漱芳洁。南州牙刷寄来日，去腻涤烦一金直。短簪削成玳瑁轻，冰丝缀锁银鬃密。朱唇皓齿娇春风，口脂面药生颜色。琼浆晓嗽凝华池，玉麈昼谈洒晴雪。辅车老去长相依，余论于君安所惜。但当置我近清流，莫遣孙郎空漱石。 

　　○赠彭将军 

　　将军昔从布衣起，便欲赌命报天子。里中父老得开颜，刺虎斩蛟良细事。几年汗马鏖战尘，君门九重谁得陈。羽檄飞云白日暮，牙旗卷雨沧江昏。中书大臣拥貔虎，吐气如云盖南土。豫章城头鸣老鸦，匹马夜出杉关去。楚山苍苍楚水清，草莽之臣何重轻？但得严君脱虎口，皇天后土相知心。谁想长材不终弃，控抟造化真儿戏。东邻早结丞相欢，种瓜不到青门地。君家屋前山水幽，正好归来寻旧游。座上衣冠戏彩日，窗前灯火读书秋。我欲从君语畴昔，悠悠世事嗟何及。沧波东逝鱼西飞，独振布袍三叹息。 

　　○负薪女 

　　山下女儿双髻垂，上山负薪哭声悲。辛勤主家奉晨炊，主翁头白诸郎痴。干戈未解骨肉离，生来不识妍与媸。长笑邻姬画娥眉，金屏孔雀何光辉。琱弓羽箭来者谁？绿杨终日青骢嘶。人生年少如驹驰，鸳鸯翡翠皆双飞。愁思百结心自知，负薪拭泪背人挥，黄昏四壁寒螀啼。 

　　○题秋山风雨图 

　　平生最爱米家画，君之此图妙天下。鸟分归路云不开，树压悬崖雨如泻。倚江茅屋何人住？芦竹萧萧出无路。似我还山烟雨中，愁来只读《秋阳赋》。 

　　○从军别 

　　将军披甲控紫骝，美人挽辔双泪流。六月炎埃人命脆，军期稍缓君须留。彼为兄弟此为仇，朝为公相夕为囚。岁岁年年苦征战，黄金谁足谁封侯。烟尘暗天南北阻，英雄尽合回田亩。当时儿戏应门户，不谓虚名绊官府。马鸣萧萧渡江浦，重唤奚奴再三语。将军临阵尔为御，莫把长鞭鞭马去。 

</div>
    <div class="pagination">
<a href="元诗选_page354.html">上一页</a><span>...</span><a href="元诗选_page350.html">350</a><a href="元诗选_page351.html">351</a><a href="元诗选_page352.html">352</a><a href="元诗选_page353.html">353</a><a href="元诗选_page354.html">354</a><span class="current-page">355</span><a href="元诗选_page356.html">356</a><a href="元诗选_page357.html">357</a><a href="元诗选_page358.html">358</a><a href="元诗选_page359.html">359</a><a href="元诗选_page360.html">360</a><span>...</span><a href="元诗选_page356.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
