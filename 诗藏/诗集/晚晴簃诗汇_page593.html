<!DOCTYPE html>
<html>
<head>
    <meta charset="UTF-8">
    <title>晚晴簃诗汇 - 第 593 页/共 633 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚晴簃诗汇 - 第 593 页/共 633 页</h1>
    <div class="content">　　桂森山水窟，名甲寰宇中。天教廓诗境，宦迹留泥鸿。未遑事幽讨，尘俗空填胸。携雏欲先去，归棹寻吴淞。仆马已在御，歌骊行怱怱。阳侯若有知，恍惚梦里逢。为言名胜地，自古无异同。胡为滞溪游，长歌诗兴浓。兹境不一顾，毋乃情不锺。因之小作虐，澎湃横流冲。颠风已断渡，媮閒访灵踪。山城无百里，詄荡多奇峰。层峦叠锦彩，佳气郁葱茏。飞阁出岭表，清赏溯元公。古堞隐崇雉，深涧饮长虹。坐久心颜开，瑟瑟来清风。雨馀空翠滴，洞古白云封。豁然忽开朗，异境探不穷。老佛坐岩际，天半闻清钟。青山寿太古，底事首尽童。俯仰忽有悟，山性与人通。此邦人质直，山亦无修容。参差如束筍，夭矫若游龙。山下多沃土，潆洄水一泓。种荷能逭暑，种桑倍农功。民瘠久必乱，民裕国乃丰。愿民登衽席，蚕织毋疏慵。漓江波似镜，倒影青芙蓉。小艇自来去，荡漾双桨红。清景俨图画，拙笔摹难工。凭眺不忍去，夕照辉长空。何当携绿绮，一鼓《风入松》。
　　严澂华
　　严澂华，字稚芗，桐乡人。顺宁知府廷玨女。有《含芳馆诗草》。
　　早梅
　　占断春风第一枝，银钩低挂玉尘吹。清标压倒繁华境，桃李纷纷总后时。
　　中秋
　　问取天香信若何，桂枝摇曳漾金波。一年月色此宵最，四海秋光何处多。安得长绳羁玉兔，可无佳句侑红螺。遥闻隔院儿童语，连臂街头去踏歌。
　　留别威清官署
　　容易流光过两春，却从临去倍伤神。名花也解留人住，又向枝头著意新。
　　燕子多情去复还，教侬别思几回环。不知今后红闺内，又是何人整翠鬟。
　　寄怀少蓝姊
　　绣阁知君乐事多，唱酬从此仿鸥波。何须更学新眉样，相对双山写翠蛾。
　　郭筠
　　郭筠，字诵芬，蕲水人。道光戊戌进士、两淮盐运使霈霖女，湘乡大学士谥文正曾国藩子妇，举人郎中纪鸿室。有《艺芳馆诗集》。
　　示儿子广钧应春官试
　　男儿贵自励，秋实滋春华。神京旧游地，飞盖耀朝霞。怀抱非楚璧，雕虫慎毋夸。努力事砚耕，夙夕勉休嘉。先德缅高风，敬畏理无差。勿为流俗迁，言行相毗夸。驱车不遑息，祇役出田园。明星杂微月，残暑映离筵。肃肃戒宵征，闻鸡促先鞭。野树合浓云，江花湛露圆。葆真而守约，嚣烦自能捐。小住石城署，承欢杖履前。蒙荫蹈良规，进退毋自专。秋至百草凄，转辔无流连。行矣慎寒暑，戒之在短篇。
　　故园
　　杨柳参差漾晚风，十年归认旧帘栊。方塘水满秧初绿，别浦春回杏晚红。处处青山含翠黛，依依松竹郁葱珑。盘餐翦菲香粳熟，戚友相逢酌圃中。
　　次韵钧儿山居
　　残曛隔岭冠轻霞，疏柳微风宿暮鸦。数顷秧田飞白鹭，西头槿壁粲红花。王孙洲上樵踪细，帝子祠边社树斜。似比东山更清绝，愿分杨柳即移家。
　　广铨北上书此训之
　　欧美辞家已十年，闻鸡更欲整先鞭。征途远涉愁风雨，世事何知有变迁。祖训能持期恪守，清芬无替继前贤。京华挟策怜游子，陇树燕云有梦牵。
　　六月十九夜玩月有怀钧儿京师铨儿泰西偕镕珊兄妹同作
　　空庭凉意似新秋，露下晴皋湿翠畴。淡淡轻烟迷远岫，盈盈新月上帘钩。不殊风景人千里，尚识离情遍九洲。独羡忘机垂钓客，烟蓑无语狎沙鸥。
　　大沽乘轮赴浙寄俞氏女夫妇
　　流火年时赋《北征》，车轮镗鞳梦难成。波摇银海千层碧，月傍琼霄一点明。往昔双飞成旧恨，中年百病剩馀生。蓬莱何处求灵药，芟却牢愁霭太清。
　　春间广钧来书将归里门欲改外官
　　修竹间三径，林庐自在春。水回流水活，门掩杂花新。志岂求温饱，诗应泣鬼神。思亲数行泪，独感二毛人。
　　分韵教育歌
　　四坐且勿喧，听我歌教育。平明入书舍，日午黄粱熟。亭亭倚石松，袅袅当窗竹。心神日怡畅，志虑自纯淑。淹博通五经，卧游记荒服。地脉探全图，天文指列宿。士商与农工。义务各竞逐。或驾轻车游，或篝青镫读。瑚琏贡上方，东庠式乡族。由来弱积久，因循怨当轴。果能求实效，何必畏伸缩。比来数年中，时时弃边幅。达者处艰危，志士频眉蹙。扫除积习深，无为珠蕴椟。勤能百艺兴，杞忧空击筑。育化教青年，普天邀百福。
　　湘水谣
　　湘山青，湘水秀，山川孕灵多结构。瞥眼韶华四十年，旺气消磨暮烟凑。城中向未经兵革，夏屋渠渠比相接。不知天意庇此方，祇道金瓯固无缺。东省流离失元气，广西跳梁尤难制。男儿不令事诗书，窄袖蛮靴逐游逸。夜半笙歌响遏云，日中绣被犹横膝。生男悬弧虽足珍，寒暖保媪时睃巡。不明教诲育儿法，偶有病疴祈灵神。长沙近日颓风教，日日拜神为尽孝。玉颜沙土拜香歌，破钞羞颜人尽效。男儿自弃真庸愚，妇女讽经不循道。混混世间人，猛省犹可造。天生动物类，为人最精巧。名誉胜黄金，志岂图温饱。君不见扶桑东海青年志，学校分科穷力治。人人奋勇储英才，男女同功参奥义。养成锐气振环球，武略文名典章备。当年彼我本同文，倏尔失足千丈深。依人府仰如病虎，自困非必因书焚。湘流浩浩山青青，岁月掣电如马奔。谁能拯此立根本，震雷惊醒同俦魂。
　　秋日过振艺女塾
　　荻花霜紧雁飞回，乘兴重来问讲台。天女殷勤裁锦去，青娥辛苦织机来。海琴学鼓《归风曲》，江笔应怜咏雪才。欲济时艰期裕国，七襄璀粲绣成堆。
　　何慧生
　　何慧生，字莲因，善化人。临桂龙启瑞继室。有《梅神吟馆诗集》。
　　春闺杂咏
　　湘帘半卷梦初醒，閒听争巢燕子鸣。人静绿窗春昼永，落花如雨点棋枰。万籁无声天地空，帘钩摇荡画阑风。楼台十二明如雪，知是银河月正中。
　　江行
　　长江波浪静，清露夜沾襟。万里飞鸿急，千山落叶深。寒猿啸云谷，冷月泻霜林。愁听芦花下，秋虫唧唧吟。
　　风物夜凄迷，天边远树齐。云深猿啸谷，石乱水鸣溪。野岭三更月，寒城半夜鸡。客情正无限，怕听子规啼。
　　春日閒居
　　片云孤鹤兴无穷，野水危桥处处通。十里琴筝人似玉，五陵冠盖马如龙。楼台隐隐寒烟外，桃李阴阴细雨中。回首沧波空叹息，六朝剩有夕阳红。
　　感事
　　天下兵犹满，司农算已空。群黎饲豺虎，战士几沙虫。扫荡知何日，谋猷误数公。可怜惟赤子，无路诉苍穹。
　　王师已疲困，盗贼尚纵横。四野空闻战，频年不解兵。颇劳持使节，何以对苍生。感慨惟长叹，深恩负圣明。
　　放言
　　天涯扰扰尽风尘，欲报君恩愧此身。若使朝廷用巾帼，高凉应有洗夫人。
　　寒夜吟
　　寒风萧萧响修竹，抱琴閒作《水仙曲》。月明天际鹤归来，夜深独伴梅花宿。
　　邓瑜
　　邓瑜，字慧玨，金匮人。奉化知县恩锡女，钱塘举人、知县诸可宝继室。有《清足居诗词集》。
　　喜晴与杜表姊景姜同作
　　久雨喜新霁，晴空旭影浮。狂花如欲笑，眠柳若为愁。重订湔裙约，还邀拾翠游。春郊浑似画，无限暮山幽。
　　夜坐假寐得末一韵因足成之
　　俯仰乾坤感古今，倦时假寐醒沈吟。无情暮杵催愁起，有味寒镫耐夜深。自分性迂甘忤俗，转欣才拙少知音。痴魂愿化天边月，照彻人间静女心。
　　戊辰九月将从楚游留呈两大人兼别弟妹
　　于归甫两月，辘轳回柔肠。我生廿六年，无日离高堂。一旦甬江水，送我游荆襄。我生日以远，我心日以伤。天涯即门外，夙愿何时偿。
　　北宫有奇女，不嫁能安贫。甘心粥钗珥，守贞奉老亲。有志我不逮，俯仰愧此身。但觉秋风恶，吹我如轻尘。悠悠远别离，世事难由人。
　　小别已难堪，况复有远行。从兹远父母，卫女同伤情。我意诚恻恻，大义岂不明。此身不自主。万感中怀生，天心无两全，垂袖重吞声。
　　相见知有日，曰归难豫期。罔极恩未酬，立世将何为。恐添堂上愁，有泪惟偷垂。当归何日寄，远志难为移。春花歇秋日，根落名将离。愿言松柏心，长祝亲期颐。
　　自我之出矣，手足毋参商。加餐各努力，云路同翱翔。晨昏赖弱妹，珍重娱高堂。上慰双亲心，下减余愁肠。行矣何可言，问天殊苍凉。
　　哭旅儿
　　早慧物所志，汝质乃近愚。独喜性静默，嗜好与俗殊。家贫无长物，所有书五车。喜汝能博涉，六籍供田渔。汝爷笑谓我，此吾行秘书。每当下学归，兄弟相喁于。作字亦不丑，簪花善临摹。书成请评骘，含笑牵娘裾。我老百无欢，见此颇自娱。此景今不再，回首悲何如。
　　汝生岁甲戌，我时方归宁。咳名襁褓中，唤汝曰寄生。外祖颇爱汝，谓儿乃宁馨。十年一弹指，幸汝渐长成。可怜妆外家，门户日替零。今惟汝舅在，身世同浮萍。自恨数太奇，殷殷望诸甥。谓汝颇挺立，期汝能成名。胡汝不克副，奄忽归九京。昨来强慰我，未语先吞声。吞声更无语，使我难为情。自我归汝家，汝父贫苦累。对泣牛衣中，宁敢怨憔悴。生汝八弟兄，心力亦几殆。所觊俱有成，婚嫁事完备。迨我谢世时，送我入幽隧。了我一生事，辛苦聊自慰。此愿岂云奢，而竟未能遂。自从阿加殇，倏忽廿四载。今汝又继之，天乎我何罪。汝爷素旷达，痛极转无泪。况我多病躯，剜此肉一块。吾衰岂久存，九原汝其待。
　　十月有八日，儿病渐不支。宛转衾簟中，气息馀一丝。依依握母手，问爷归何迟。伏枕还和南，声声念母慈。儿身惟母爱，儿病惟母知。勿厌儿扰母，扰母祇此时。愿母强自宽，向后毋思儿。此语诚可痛，此情那可思。夜台风雨黑，儿今去何之。喧寒与饮食，谁为儿护持。呜呼我阿寄，汝当知我悲。小春有良辰，行为汝娶妇。汝母拮据筹，备此合欢酒。颇闻彼姝子，堪偁汝嘉耦。庶几小鸳鸯，婉娈侍左右。岂谓连理枝，摧折如此骤。此岂吾罪諐，致汝不克寿。抑或儿命薄，无福一消受。冥途焉可知，灵璅渺难叩。汝兄幸有子，聊使承汝后。縗绖拜汝前，足慰汝心否。
　　书堂夜沈沈，镫火凄以碧。凉月照古苔，中多汝行迹。入室何所见，见儿几与席。是儿冠与裳，是儿巾与舄。儿书所未竟，朱墨纷狼藉。儿尝所披览，丹铅半剥蚀。为儿检箧衍，一检一於邑。凄风动尘幌，犹如儿出入。儿魂傥归来，抚几应叹息。叹息如可闻，哀蛩闇中泣。
　　赚我十九年，欠汝泪万行。承此万行泪，为儿奠一觞。儿生於慈湖，殁乃在金阊。中间鄂渚游，曾未识梓桑。行觅一抔土，送儿归故乡。当与汝长兄，埋骨登蒿邙。庶汝小兄弟，泉下相扶将。朝游傍青林，夕啸依白杨。傥犹恋庭闱，同来侍吾劳。呜呼我阿寄，汝今在何方。家人或汝悲，时过亦渐忘。独有汝母心，积久弥摧伤。摧伤岂能久，双鬓今已苍。老者幸尚存，少者胡遽亡。呜呼我阿寄，天意真茫茫。
　　朱清远
　　朱清远，字渌芙，仁和人。有《晚香阁诗钞》。
　　西湖夕泛
　　跳珠滴露雨初停，为爱宵凉泛小舲。青柳袅风丝细细，白莲扶月玉亭亭。依微烟抹山坳树，散碎镫摇水面萤。诗就长吟殊自得，游鱼几队出波听。
　　春昼曲
　　帘钩微上帘旌飘，明窗净几殊清寥。眉子砚开墨新试，耳彝炉烬香先烧。兰阶细细和风动，一桁幽香鬓边送。朱喙轻圆语慧鹦，粉腰婀娜飞幺凤。幽居空谷日迟迟，倚竹拈花足解颐。乍可湖云丝柳抹，频经山雨锦苔滋。宜书宜画还宜绣，取次安排消永昼。筍香茶味足清娱，镜中诗里从消瘦。
　　游韬光寺
　　万山环拜人，人出万竹上。湖绿江光白，海气黑漭荡。回顾所来径，苍翠列步障。绝胜理安寺，松巅游目放。何况住小楼，奚数浮画舫。流览尚未足，逸兴盘空王。仙台上一层，寰瀛彻万状。
　　秋湖泛月歌
　　疏星落落银河空，纤云碧宇盘秋容。湖光月光一气化，双舻呕轧摇烟中。莹然一镜玻璃豁，千山倒涌千芙蓉。中流照影影溶漾，心胆魂魄都玲珑。两鬓幽兰花怒放，露华微浸芳磬浓。萤点晦明水纹逗，柳阴淡荡风力慵。晚荷夜香转清绝，天香傥共飘璇穹。微尘大千界远隔，清气卅六天应通。珊珊顿欲翥仙骨，广寒即此疑仙宫。独惜冷泉亭咫尺，隔山未得洄溯从。不然乘兴遂幽讨，梯云直上飞来峰。秋心上诉嫦娥下，携我入月凌罡风。却从月中看湖月，定如玉泉一掬青濛濛。
　　渡江中流作歌
　　吾乡钱唐江水绿，深或及寻浅一掬。扁舟曾作严陵游，照影中流波绉玉。大江今日放楼船，洪涛无岸包长天。风帆瞬息百馀里，飞行绝迹如飞仙。咫尺妖氛缠北固，铁骑水犀都却顾。愤深郎主枌榆乡，亲看发竖冲冠怒。南宋当年战两雄，此江有女在军中。输他桴鼓能亲执，坐想英姿起敬恭。
　　彼美篇
　　酒食是议妇人事，车挽庑春并高致。此犹贫贱扬芳徽，椎髻案眉随所遇。夫为司徒妻赴薪，彼美风节何清真。道蕴咏絮馀事耳，寻常摘句何足云。
　　舟中望衡岳
　　万朵金芙蓉，璀璨破空见。瑰奇魏夫人，阴阳态千变。欻登天柱峰，三湘俯匹练。篷窗隐几卧，飞行疾於电。忽闻款乃声，梦觉目犹眩。一瓯君山茶，从容望九面。
　　川江志险
　　侬家西湖若仙沚，拏舟打桨图画里。平流容与随閒鸥，蹁跹裙屐仙游拟。长江洞庭从宦游，虽涉浩荡同安流。鱼龙不惊桧楫驶，天日朗照蒲帆遒。黔阳千里云山度，绝险奇危经几处。足蹑俊鹘还行吟，舆触飞猱了无怖。川江此日浮大航，仲冬江水消汪洋。不风不浪舟震动，相持相顾人惊惶。仿偟良久榜人说，此是名滩最奇崛。荡析倾履无时无，吾徒到此心胆愲。少焉遄行舟渐安，推窗十二横峰峦。且看奇峭云鬟斗，莫怅归来蜀道难。
　　赵纯碧
　　赵纯碧，字粹媛，武进人，同县诸生李岳生室。有《微波阁诗》。
　　西河晚望
　　帘动晚风侵，秋花红一亭。残阳照溪水，烟柳锁秋屏。树远前村绿，檐低晚火青。归来仍独立，凉露忽飘零。
　　岁暮怀妹
　　锦瑟年华似水流，惊人青鬓判成愁。枉教别梦依芳草，多半相思对玉钩。见说天涯原有路，不应沧海竟无舟。伤心莫把瑶琴抚，手撚秋棠独倚楼。
　　春阴
　　漠漠盈盈奈尔何，漫天飞絮卷横波。抵催蝶梦迷芳草，颠倒花魂绾女萝。纤月未窥愁雾重，珠帘深押怨思多。尽教明镜留香雨，九十韶华恐易讹。
　　储慧
　　储慧，字啸凰，宜兴人。有《哦月楼诗存》。
　　哀痛辞
　　驾兰拥兵日，睢阳杀贼时。明知力不敌，一死完伦彝。吾父本儒生，未遇特达知。毁家亟纾难，拒贼麾义旗。一战贼竟却，再战贼复披。傥得一旅援，天威仗王师。人心激义愤，云谷响应随。随在皆挞贼，贼势安能支。愤彼大帅懦，令我鲜民悲。战守三日夜，坐视全军摧。壮哉父被执，烈烈身骑箕。先是予避兵，还家伸孺思。仓皇闻警出，一舸浮鸱夷。提携赖慈母，抚抱怜娇儿。烽火隔重湖，望断情如痴。比归得凶问，马革已裹尸。家破不成丧，百物无一遗。哀哀念衰母，膝下已无儿。干戈苦未平，患难身倚谁。女无荀灌勇，救父围城危。又无北宫孝，养母守深闺。有女竟无用，安能作门楣。
　　哭墓
　　一丘封草蔓，千里返蓬根。不尽伤亲泪，难酬爱女恩。孤忠完大节，薄俗藐衰门。未护馨香报，何人告至尊。
</div>
    <div class="pagination">
<a href="晚晴簃诗汇_page592.html">上一页</a><span>...</span><a href="晚晴簃诗汇_page588.html">588</a><a href="晚晴簃诗汇_page589.html">589</a><a href="晚晴簃诗汇_page590.html">590</a><a href="晚晴簃诗汇_page591.html">591</a><a href="晚晴簃诗汇_page592.html">592</a><span class="current-page">593</span><a href="晚晴簃诗汇_page594.html">594</a><a href="晚晴簃诗汇_page595.html">595</a><a href="晚晴簃诗汇_page596.html">596</a><a href="晚晴簃诗汇_page597.html">597</a><a href="晚晴簃诗汇_page598.html">598</a><span>...</span><a href="晚晴簃诗汇_page594.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
