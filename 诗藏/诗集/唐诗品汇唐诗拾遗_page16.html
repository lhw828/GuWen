<!DOCTYPE html>
<html>
<head>
    <meta charset="UTF-8">
    <title>唐诗品汇唐诗拾遗 - 第 16 页/共 179 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐诗品汇唐诗拾遗 - 第 16 页/共 179 页</h1>
    <div class="content">　　宋尚宫　【名若昭世以儒闻父廷棻能词章五女皆慧善属文若昭其次也文尤高洁不愿归人欲以学名家长若辛诲诸妹着女论语若昭申释之贞元中李抱真表其才徳宗召入禁中试文章问经史帝毎与侍臣赓和五人皆预备防赏赉乂高其风操不以妾侍命之呼为学士穆宗立以若昭尤通练拜尚宫歴宪穆敬三朝皆呼先生后妃诸王主率以师礼见敬宗寳厯间卒】
　　宋若宪　【若昭之妺若昭属若宪代司秘书文宗尚学以若宪善卒辞粹论议尤礼之】鲍文姬　【鲍征君之子与宋尚宫同时人】
　　宣宗宫人【韩氏】
　　侯夫人
　　花蕊夫人【姓费氏青城人以才貌入蜀宫事孟昶后入宋事太祖作宫词百首祖王建】刘令嫺　【徐悱妻隋末唐初人有集六巻】
　　七岁女子【唐史遗事云如意中有七岁女子能诗武后令赋别兄诗应声而成】
　　冦坦母　【赵氏】
　　张夫人　【户部侍郎吉中孚妻】
　　郎大家　【宋氏】
　　杜羔妻　【赵氏贞元时人】
　　闗盼盼　【徐州人时张建封节制徐州纳盼盼于燕子楼张死誓不他适作燕子楼诗集仅三百首】刘采春　【浙人元稹廉问浙东有因循归未得不是恋鲈鱼之句或曰为好鉴湖春色耳春色谓采
　　春也】
　　崔莺莺　【元和时人见丽情集】
　　张窈窕　【成都人】
　　程长文　【鄱阳人】
　　裴羽仙　【其夫征匈奴不归】
　　鲍君徽
　　崔公达
　　姚月华
　　廉氏
　　刘瑗
　　刘云
　　张英
　　刘瑶　　【一作珤】
　　张琰
　　湘驿女子
　　故台城妓
　　妓常浩
　　薛涛　　【字洪度蜀妓蜀呼为女校书韦南康镇成都宠之胡曾有赠涛云万里桥边女校书枇杷花下闭门居扫眉才子知多少管领春风总不如涛有姿色工诗翰再为连帅所喜因事获怒而逺之作五离诗以献遂复喜焉】
　　外夷一人
　　新罗王　【名真徳新罗王金真平女也王卒无子娣善徳嗣王善徳卒真徳嗣立为王永徽元年大
　　破百济之众乃织锦为文】







　　唐诗品彚姓氏爵里详节
　　钦定四库全书
　　唐诗品彚巻一
　　明　高棅　编
　　五言古诗一
　　正始【上】
　　太宗皇帝
　　幸武功庆善宫赋【上所生之宫也贞观六年幸之宴从臣赏赐闾里同汉沛宛帝欢甚赋诗起居郎吕才被之管弦为功成庆善乐名九功之舞】
　　夀丘唯旧迹丰邑乃前基粤予承累圣县弧亦在兹弱龄逢运改提剑郁匡时指麾八荒定懐柔万国夷梯山盛入欵驾海亦来思单于陪武帐日逐卫文螭端扆朝四岳无为任百司霜节明秋景轻冰结水湄芸黄遍原隰禾頴积京坻共乐还乡宴欢此大风诗
　　正日临朝
　　条风开献节灰律动初阳百蛮奉遐賮万国朝未央虽无舜禹迹幸欣天地康车轨同入表书文混四方赫奕俨冠葢纷纶盛服章羽旄飞驰道钟鼓振岩廊组练辉霞色霜防耀朝光晨宵懐至理终愧抚遐荒
　　春日武门宴羣臣
　　韶光开令序淑气动芳年驻辇华林侧高宴栢梁前紫庭文树满丹墀衮绂连九夷簉瑶席五狄列琼筵娯賔歌湛露广乐奏钧天清樽浮緑醑雅曲韵朱弦粤余君万国还惭抚八埏庻防保贞固虚已厉求贤
　　经破薛举战地
　　昔年懐壮气提戈初仗节心随朗日高志与秋霜洁移锋惊电起转战长河决营碎落星沉阵巻横云裂一挥氛沴静再举鲸鲵灭于兹抚旧原属目驻华轩沉沙无故迹灭灶有残痕浪霞穿水净峯雾抱莲昏世途亟流易人事殊今昔长想眺前踪抚躬聊自适
　　饮马长城窟行
　　塞外悲风切交河氷已结瀚海百重波阴山千里雪迥戍危烽火层峦引高节悠悠巻斾旌饮马出长城寒沙连骑迹朔吹断邉声胡尘清玉塞羌笛韵金钲絶漠干戈戢车徒振逺隰都尉反龙堆将军旋马邑扬麾氛雾静纪石功名立荒裔一戎衣云台凯歌入
　　虞世南
　　【世南与兄世基学于顾野王文章婉缛太宗尝作宫体诗使世南和世南曰圣作诚工然体非雅正臣恐此诗一传天下风靡不敢奉诏帝曰朕试卿耳后帝为诗述古兴亡既而叹曰钟子既死伯牙不复鼓琴朕此诗将何所示耶勅褚遂良即其灵座焚之】
　　从军行
　　涂山烽惊弭节度龙城冀马楼兰将燕犀上谷兵剑寒花不落弓晓月逾明凛凛严霜节冰壮黄河絶蔽日巻征蓬浮天散飞雪全兵值月满精骑乗胶折结髪早驱驰辛勤事旌麾马冻重关冷轮摧九折危独有西山将年年属数竒
　　出塞
　　上将三畧逺元戎九命尊缅懐古人节思酬明主恩山西多勇气塞北有游魂扬鞭上陇阪勒骑下平原誓将絶沙漠悠然去玉门轻赍不遑舍惊防骛戎轩凛凛邉风急萧萧征马烦雪暗天山道冰塞玉河源雾锋黯无色霜旗冻不翻耿介倚长剑日落风尘昏
　　结客少年塲
　　韩魏多竒节倜傥遗声利共矜然诺心各负纵横志结交一言重相期千里至緑沈明月金络浮云辔吹箫入呉市击筑游燕肆寻源博望侯结客逺相求少年重一顾长驱背陇头焰焰戈霜动耿耿剑虹浮天山冬夏雪交河南北流云起龙沙暗木落鴈门秋轻生徇知已非是为身谋
　　魏徴
　　【太宗燕羣臣积翠池徴赋西汉卒云终籍叔孙礼方知皇帝尊帝曰徴言未尝不约我以礼及卒帝赋诗痛悼哭为之恸罢朝五日】
　　暮秋言懐
　　首夏别京辅杪秋滞三河沈沈蓬莱阁日夕乡思多霜剪凉地蕙风捎幽堵荷岁芳坐沦歇感此式微歌
　　述懐
　　中原还逐鹿投笔事戎轩纵横计不就慷慨志犹存防杖谒天子驱马出关门请缨系南越凭轼下东藩郁纡陟髙岫出没望平原古木鸣寒鸟空山啼夜猿既伤千里目还惊九折魂岂不惮艰险深懐国士恩季布无二诺侯嬴重一言人生感意气功名谁复论
　　王绩
　　古意
　　桂树何苍苍秋来花更芳自言岁寒性不知露与霜幽人重其徳徙植临前堂连拳八九树偃蹇二三行枝枝自相紏叶叶还相当去来双鸿鹄栖息两鸳鸯荣阴诚不厚斤斧亦不伤赤心许君时此意那可忘
　　田家
　　家住箕山下门枕颍川濵不知今有汉唯言昔避秦琴伴前庭月酒劝后园春自得中林士何忝上皇人
　　许敬宗
　　奉和行经破薛举战地应制
　　混元分大象长策挫脩鲸于斯建宸极由此创鸿名一戎干宇泰千祀徳流清垂衣凝庶绩端拱铸羣生复整瑶池驾还临官渡营周游寻曩迹旷望动天情帷宫面丹浦帐殿瞩宛城虏场栖九穟前歌被六英战地甘泉涌阵处景云生普天沾凯泽相携欣颂平
　　岑文本
　　奉和正日临朝
　　时雍表昌运日正叶灵符徳兼三代礼功包四海图逾沙纷在列执玉俨相趍清跸喧辇道张乐骇天衢拂蜺九旗映仪鳯八音殊佳气浮仙掌薰风绕帝梧天文光七政皇恩被九区方陪瘗玉礼珥笔岱山隅
　　杨师道
　　奉和圣制春日望海
　　春山临渤海征旅辍晨装廽瞰卢龙塞斜瞻肃慎乡洪波廽地轴孤屿映云光落日惊涛上浮天骇浪长仙台隐螭驾水府汛鼋梁碣石朝烟灭之罘归鴈翔北廵非汉后东幸异秦皇搴旌羽林客跋距少年塲电击驱辽水鹏飞出带方将举青丘缴安访白霓裳
　　中书寓直咏雨简褚起居上官学士
　　云暗苍龙阙沈沈殊未开牕临鳯凰沼飒飒雨声来电影入飞阁风威凌吹台长檐响奔溜清簟肃浮埃早荷叶稍没新篁枝半摧兹晨怅多绪懐友自难裁况复重城内日暮独徘徊玉阶良史笔金马掞天才髙甍通散骑复道驾蓬莱思君赠桃李于此冀琼瓌
　　刘孝孙
　　游清都观寻沈道士【得仙字】
　　纷吾因暇豫行乐极留连寻真谒紫府披雾觌青天缅懐金阙外遐想玉京前飞轩俯松栢抗殿接云烟滔滔清夏景嘒嘒早秋蝉横琴对危石酌醴临寒泉聊祛尘俗累宁希鹤年无劳生羽翼自可狎神仙
　　凌敬
　　游清都观寻沈道士【得都字】
　　聊排灵鎻闼徐步入清都青溪冥寂士思徇道枢十芒生药笥七熖发丹炉缥衮桐君箓朱书王母符宫槐散緑穂日槿落青柎矫翰雷门鹤飞来叶县鳬凌风自可御安事廹中区方追羽化侣从此得珠
　　赵中虚
　　游清都观寻沈道士【得芳字】
　　青溪阻千仞姑射藐汾阳未若游兹境探众妙塲鹤来疑羽客云泛似蜺裳寓目虽灵宇游神乃帝乡道存真理得心灰俗累忘烟霞凝抗殿松桂肃长廊早蝉清暮景崇兰散晚芳即此翔寥廓非复控榆枋
　　董思恭
　　三妇艳
　　大妇裁纨素中妇防明珰小妇多姿态登楼红粉妆丈人且安坐初日渐流光
　　王绍宗
　　三妇艳
</div>
    <div class="pagination">
<a href="唐诗品汇唐诗拾遗_page15.html">上一页</a><span>...</span><a href="唐诗品汇唐诗拾遗_page11.html">11</a><a href="唐诗品汇唐诗拾遗_page12.html">12</a><a href="唐诗品汇唐诗拾遗_page13.html">13</a><a href="唐诗品汇唐诗拾遗_page14.html">14</a><a href="唐诗品汇唐诗拾遗_page15.html">15</a><span class="current-page">16</span><a href="唐诗品汇唐诗拾遗_page17.html">17</a><a href="唐诗品汇唐诗拾遗_page18.html">18</a><a href="唐诗品汇唐诗拾遗_page19.html">19</a><a href="唐诗品汇唐诗拾遗_page20.html">20</a><a href="唐诗品汇唐诗拾遗_page21.html">21</a><span>...</span><a href="唐诗品汇唐诗拾遗_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
