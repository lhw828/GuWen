<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 317 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 317 页/共 947 页</h1>
    <div class="content">　　谓公方壮须似雪谓公已老浮光颊朅来湖上饮美酒醉后剧谈犹激烈湖边草木新着霜芙蓉晩菊争煌煌揷花起舞为公寿公言百嵗如风狂赤松共游也不恶谁能忍饥啖仙药已将夭夀付天公彼徒辛苦吾差乐城上乌栖暮霭生银缸画烛照湖明不辞歌诗劝公饮坐无桓伊能抚筝
　　望海楼晩景
　　青山断处塔层层隔岸人家唤欲譍江上秋风晩来急为传钟鼓到西兴
　　秋怀
　　苦热念西风常恐来无时及兹遂凄凛又作徂年悲蟋蟀鸣我牀黄叶投我帏窓前有栖鵩夜啸如狐狸露冷梧叶脱孤眠无安枝熠燿亦求偶髙屋飞相追定知无几见迫此清霜期物化逝不留我兴为嗟咨便当勤秉烛行乐戒暮迟
　　其二
　　海风东南来吹尽三日雨空堦有余滴似与幽人语念我平生欢寂莫守环堵壶浆慰作劳褁饭救寒苦今年秋应热过从饱鸡黍嗟我独何求万里涉江浦居贫岂无日自不安畎亩念此坐达晨残灯翳复吐
　　梵天寺见僧守诠小诗清远可爱次韵
　　但闻烟外钟不见烟中寺幽人行未已草露湿芒屦惟应山头月夜夜照来去
　　宿水陆寺寄北山清顺僧
　　草没河堤雨暗村寺藏脩竹不知门拾薪煑药怜僧病扫地烧香净客魂农事未休侵小雪佛灯初上报黄昬年来渐识幽居味思与髙人对榻论
　　将之湖州戏赠莘老
　　余杭原是水中窟仄闻呉兴更清絶湖中橘林新着霜溪上苕花正浮雪顾渚茶芽白于齿梅溪木红胜颊呉儿鲙缕薄欲飞未去先説馋涎垂亦知谢公到郡久应怪杜牧寻春迟鬂丝只好对禅榻湖亭不用张水嬉
　　南寺千佛阁
　　古邑居民半海涛师来兴筑便能髙十金用尽身无事坐看香烟绕白毫
　　莘老天庆观小园有亭北向道士山
　　春风欲动北风微归鴈亭边送鴈归蜀客南游家最远呉山寒尽雪先晞扁舟去后花絮乱五马来时宾从非惟有道人应不忘抱琴无语立斜晖
　　秀州报本禅院乡僧文长老方丈
　　万里家山一梦中呉音渐已变儿童毎逢蜀叟谈终日便觉峩睂翠扫空师已忘言真有道我除搜句百无功明年采药天台去更欲题诗满浙东
　　法惠寺横翠阁
　　朝见呉山横暮见呉山从呉山故多态转侧为君容幽人起朱阁空洞更无物惟有千步冈东西作帘额春来故国归无期人言悲秋春更悲已泛平湖思濯锦更看横翠忆峩睂雕栏能得几时好不独凭栏人易老百年兴废更堪哀悬知草莽化池台游人寻我旧游处但觅呉山横处来
　　往富阳新城李节推先行三日留风水洞见待
　　春山磔磔鸣春禽此间不可无我吟路长漫漫傍江浦此间不可无君语金鲫池边不见君追君直过定山村路人皆言君未远骑马少年清且婉风岩水穴旧闻名只隔山溪夜不行溪桥晓溜浮梅萼知君系马岩花落出城三日尚逶迟妻孥怪骂归何时世上小儿夸疾走如君相待今安有
　　自普照游二庵
　　长松吟风晩雨细东庵半掩西庵闭山行尽日不逢人裛裛野梅香入袂居僧笑我恋清景自厌山深出无计我虽爱山亦自笑独往神伤后难继不如西湖饮美酒红杏碧桃香覆髻作诗寄谢采薇翁本不避人那避世
　　湖上夜归
　　我饮不尽器半酣尤味长篮舆湖上归春风吹面凉行到孤山西夜色已苍苍清吟杂梦寐得句旋已忘尚记棃花村依依闻暗香
　　自昌化双溪馆下步寻溪源至治平寺
　　乱山滴翠衣裘重双涧响空窓户摇饱食不嫌溪笋痩穿林闲觅野芎苗却愁县令知游寺尚喜渔人争渡桥正似醴泉山下路桑枝刺眼麦齐腰
　　病中游祖塔院
　　紫李黄村路香乌纱白葛道衣凉闭门野寺松阴转欹枕风轩客梦长因病得闲殊不恶安心是药更无方道人不惜堦前水借与匏尊自在尝
　　栢堂
　　道人手种几生前鹤骨龙姿尚宛然双干一先神物化九朝三见太平年忽惊华构依岩出乞与佳名到处传此栢未枯君记取灰心聊伴小乗禅
　　竹阁
　　海山兜率两茫然古寺无人竹满轩白鹤不留归后语苍龙犹是种时孙两丛却似萧郎笔千亩空怀渭上村欲把新诗问遗像病维摩诘更无言
　　与述古自有美堂乗月夜归
　　娟娟云月稍侵轩防防星河半隠山鱼钥未收清夜永凤箫犹在翠微间凄风瑟缩经弦柱香雾凄迷着髻鬟共喜使君能鼓乐万人争看火城还
　　八月十五日看潮
　　定知玉兔十分圆已作霜风九月寒寄语重门休上钥夜潮留向月中看
　　万人鼓噪慑呉侬犹似浮江老阿童欲识潮头髙几许越山浑在浪花中
　　江神河伯两醯鸡海若东来气吐霓安得夫差水犀手三千强弩射潮低
　　东阳水乐亭
　　君不学白公引泾东注渭五斗黄泥一钟水又不学哥舒横行西海头归来羯鼓打凉州但向空山石壁下爱此有声之清流流泉无弦石无窍强名水乐人人笑惯见山僧己厌听多情海月空留照洞庭不复来轩辕至今鱼龙舞钧天闻道磬襄东入海何事伯牙仍辍弦锵然涧谷含宫征节奏未成君独喜不须写入薰风曲纵有此声无此耳
　　初自径山归述古召饮介亭以病先起
　　西风初作十分凉喜见新橙透甲香迟暮赏心惊节物登临病眼怯秋光惯眠处士云庵里倦醉佳人锦瑟傍犹有梦回清兴在卧闻归路乐声长
　　次韵周长官寿星院同饯鲁少卿
　　瑠璃百顷水仙家风静湖平响钓车寂歴疎松欹晩照伶俜寒蝶抱秋花困眠不觉依蒲褐归路相将踏桂华更着纶巾披鹤氅他年应作画图夸
　　次韵述古过周长官夜饮
　　起更铙鼓动诸邻百首新诗间八珍已遣乱蛙成两部更邀明月作三人云烟湖寺家家境灯火沙河夜夜春曷不劝公勤秉烛老来光景似奔轮
　　吊天竺海月辩师
　　欲寻遗迹强沾裳本自无生可得亡今夜生公讲堂月满庭依旧冷如霜
　　虎丘寺
　　入门无平田石路穿细岭阴风生涧壑古木翳潭井湛卢谁复见秋水光耿耿铁花秀岩壁杀气噤蛙黾幽幽生公堂左右立顽矿当年或未信异类服精猛胡为百嵗后仙鬼互驰骋东轩有佳致云光丽千顷熙熙览生物春意破凄冷我来属无事霁日相与永喜鹊翻初旦愁鸢蹲落景坐见渔樵还新月溪上影悟彼良自咍归田行可请
　　刁景纯赏瑞香花忆先朝侍宴次韵
　　上苑夭桃自作行刘郎去后几回芳厌从年少追新赏闲对宫花识旧香欲赠佳人非泛洧好纫幽佩吊沈湘鹤林神女无消息为问何年返帝乡
　　游鹤林招隠
　　郊原雨初霁春物有余妍古寺满脩竹深林闻杜鹃睡余柳花惰目山樱然西窓有病客危坐看香烟行歌白云岭坐咏脩竹林风轻花自落日薄山半阴涧草谁复识闻香杳难寻时见城市人幽居惜未深
　　过永乐文长老已卒
　　初惊鹤痩不可识旋觉云归无处寻三过门间老病死一弹指顷去来今存亡惯见浑无泪乡井难忘尚有心欲向钱塘访圆泽葛洪川畔待秋深
　　新城陈氏园次晁补之韵
　　荒凉废圃秋寂歴幽花晚山城已穷僻况与城相远我来亦何事徙倚望云巘不见苦吟人清樽为谁满
　　甘露寺弹筝
　　多景楼上弹新曲欲断哀弦再三促江姬出听雾雨愁白浪飜空动浮玉唤取吾家双凤槽遣作三峡孤猿号与君合奏芳春调啄木飞来霜树杪
　　次韵陈海洲书怀
　　郁郁苍梧海上山蓬莱方丈有无间旧闻草木皆仙药欲弃妻孥守市寰雅志未成空自叹故人相对若为顔酒醒却忆儿童事长恨双鳬去莫攀
　　雪夜书北台壁
　　黄昏犹作雨纎纎夜静无风势转严但觉衾稠如泼水不知庭院已堆盐五更晓色来书幌半夜寒声落画檐试扫北台看马耳未随埋没有双尖
　　城头初日始飜鸦陌上晴泥已没车冻合玉楼寒起粟光摇银海生花遗蝗入地应千尺宿麦连云有几家老病自嗟诗力退空吟氷柱忆刘乂
　　莫笑银杯小
　　陶潜一县令独饮仍独醒公田二顷五十亩种秫作酒不种秔我今号为二千石嵗酿何能醉宾客请君莫笑银杯小尔来嵗旱东海窄防当拂衣归故丘作书贷粟监河侯万斛船中着美酒与君一生长拍浮
　　寄吕穆仲寺丞
　　孤山寺下水侵门每到先看醉墨痕楚相未亡谈笑是中郎不见典刑存君先去踏尘埃陌我亦来寻桑枣村回首西湖真一梦灰心霜鬂更休论
　　横湖
　　贪看翠葢拥红妆不觉湖边一夜霜巻却天机云锦叚从教匹练写秋光
　　寒芦港
　　溶溶晴港漾春晖芦笋生时柳絮飞还有江南风物否桃花流水鮆鱼肥
　　寄黎睂州
　　胶西髙处望西川应在孤云落照边瓦屋寒堆春后雪峩睂翠扫雨余天治经方笑春秋学好士今无六一贤且待渊明赋归去共将诗酒趂流年
　　和晁同年九月见寄
　　仰看鸾鹄刺天飞浮世功名老不思病马已无千里志骚人长负一秋悲古来重九皆如此别后西湖更属谁遣子穷愁天有意呉中山水付清诗
　　夜雪独宿柏山庵
　　晩雨纎纎变玉霙小庵髙卧有余清梦惊忽覩穿窓片夜静惟闻泻竹声稍压冬温聊得健未濡秋旱若为耕天公用意真难防又作春风烂漫晴
　　送范景仁游洛中
　　投老身弥健登山意未阑西游为樱笋东道尽鹓鸾杖屦携儿去园亭借客看折花斑竹寺弄水石楼滩鬻马哀怜白惊雷怯笑韩藓书标洞府松葢偃天坛试与刘夫子重寻靖长官
　　次韵景仁留别
　　公老我亦衰相见恨不数临行一杯酒此意重山岳诗新眇难和饮少仅可学欲参兵部选有力谁如荦且作东诸侯山城雄鼓角
　　书韩干牧马图
　　南山下汧渭间想见开元天宝年八坊分屯隘秦川四十万疋如云烟骓駓骃骆骊骝騵白鱼赤兔骍皇防龙颅凤颈狞且妍竒姿逸德隠驽顽碧眼胡儿手足鲜嵗时剪刷供帝闲柘袍临池侍三千红妆照日光流渊楼下玉螭吐清寒往来蹙踏生飞湍众工防笔和朱鈆先生曹霸弟子韩廏马多肉尻脽圆肉中画骨夸犹难金羁玉勒绣罗鞍鞭棰刻烙伤天全不如此图近自然平沙细草荒芊绵惊鸿脱兔争后先王良挟防飞上天何必俯首服短辕
　　次韵子由送蒋防赴代州学官
　　功利争先变法初典刑独守老成余穷人未信诗能尔倚市悬知绣不如代北诸生渐狂简床头杂説为爬梳归来问鴈吾何敢疾世王符解著书
　　东栏棃花
　　棃花淡白柳深青柳絮飞时花满城惆怅东栏一株雪人生看得几清明
　　次韵答邦直子由
　　君虽为我此迟留别后凄凉我已忧不见便同千里远退归终作十年游恨无扬子一区宅懒卧元龙百尺楼闻道鹓鸿满台阁网罗应不到沙鸥
　　司马君实独乐园
　　青山在屋上流水在屋下中有五亩园花竹秀而野花香袭杖屦竹色侵盏斚樽酒乐余春碁局消长夏洛阳古多士风俗犹尔雅先生卧不出冠葢倾洛社虽云众与乐中有独乐者才全德不形所贵知我寡
　　过云龙山人张天骥
　　郊原雨初足风日清且好病守亦欣然肩舆白门道荒田咽蛩蚓村巷悬棃枣下有幽人居闭门空雀噪西风髙正厉落叶纷可扫孤僮卧斜日病马放秋草脱身声利中道德自濯澡躬耕抱羸疾奉养百嵗老吾生如寄耳归计失不早故山岂敢忘但恐迫华皓从君学种秫斗酒时相劳
　　台头寺雨中送李邦直赴史馆兼寄孙巨源
　　霜林日夜西风急老送君归百忧集清歌窈眇入行云云为不行天为泣红叶黄花秋正乱白鱼紫蟹君须忆凭君説向髯将军衰鬂相逢应不识
</div>
    <div class="pagination">
<a href="石仓历代诗选_page316.html">上一页</a><span>...</span><a href="石仓历代诗选_page312.html">312</a><a href="石仓历代诗选_page313.html">313</a><a href="石仓历代诗选_page314.html">314</a><a href="石仓历代诗选_page315.html">315</a><a href="石仓历代诗选_page316.html">316</a><span class="current-page">317</span><a href="石仓历代诗选_page318.html">318</a><a href="石仓历代诗选_page319.html">319</a><a href="石仓历代诗选_page320.html">320</a><a href="石仓历代诗选_page321.html">321</a><a href="石仓历代诗选_page322.html">322</a><span>...</span><a href="石仓历代诗选_page318.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
