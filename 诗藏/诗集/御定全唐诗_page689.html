<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 689 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 689 页/共 1083 页</h1>
    <div class="content">　　春霁
　　久客孤舟上天涯潄晓津野芳桤似柳江霁雪和春吏叫能惊鹭官麤实害身何当穷蜀境却忆滞游人
　　春居即事
　　云密露晨晖西园独掩扉雨新临断火春冷着单衣榆荚奔风健兰芽负土肥交亲不是变自作寄书稀
　　边城寓题
　　孤蹇复飘零天涯若堕萤东风吹痼疾暖日极青冥蚕市归农醉渔舟钓客醒论邦苦不早祗此负王庭
　　春日江居寓怀
　　归兴乍离边兰桡复锦川斫春槎枿树消雪土膏田岸暖寻新菜舟寒着旧绵临卭若个是欲向酒家眠
　　边城作
　　行止象分符监州是戏儒管排蛮戸逺出箐鸟巢孤【蜀人谓税为排戸谓林为丛箐】北向秦何在南来蜀巳无怀沙悔不及只有便乘桴
　　闻李夷遇下第东归因以寄赠
　　囊中书是居山写海畔家贫【一作频】乞食还吾子莫愁登第晚古人惟爱贱游闲舟行散适江亭上郡宴歌吟蜡烛间从此乐章休叙战汉兵无阵亦无蛮
　　留题
　　茶兴复诗心一瓯还一吟压春甘蔗冷喧雨荔枝深骤去无遗恨幽栖巳徧寻蛾睂不可到高处望千岑
　　春日北归舟中有怀
　　尽日绕盘飱归舟向蜀门雨干杨柳渡山热杏花村净镜空山【一作江】晓孤灯极浦昏边城不是意回首未终恩
　　初发嘉州寓题
　　劳我是犍为南征又北移唯闻杜鹃夜不见海棠时在闇曾无负含灵合有【一作见】知州人若爱树莫损召南诗
　　题汉州西湖
　　西湖天下名可以濯吾缨况是擕家赏从妨半驿程尝茶春味渇断酒晚怀清尽得幽人趣犹嫌守吏迎重湌逢角暮百事喜诗成坐阻湘江谪谁为话政声【前安抚副使曾此赋诗寻自南宫有湘潭之命因以吟叹】
　　自广汉游三学山
　　残阳终日望栖贤归路擕家得访禅世缺一来应薄命雨留三宿是前縁诗题不忍离岩下屐齿难忘在水边猨鸟可知僧可防此心常似有香烟
　　三学山开照寺
　　尽室徧相将中方上下方夜深楠树逺春气陌【一作柏】林香圣迹留岩险灵灯出混茫何因将慧劒割爱事空王
　　雨霁北归留题三学山
　　逺树平川半夕阳锦城遥辨立危墙闲思胜事多遗恨却悔公心是谩忙灌口阙寻慙逺客峨嵋乖约负支郎灵龛一望终何得谬有人情满蜀乡
　　行次灵龛驿寄西蜀尚书
　　北客推车指蜀门干阳知巳近临坤【太原府有干阳门尚书自北都迁蜀】从辞府郭常回首欲别封疆更感恩援寡圣朝难望阙暑催蚕麦得归村雷公解斸冲天气白日何辜遣戴盆
　　雨霁宿望喜驿
　　风雷一罢思何清江水依然浩浩声飞鸟旋生啼鸟在后人常似古人情将来道路终须达过去山川实不平闲想更逢知旧否馆前杨柳种初成
　　筹笔驿【余为蜀从事病武侯非王佐才因有是题】
　　葛相终宜马革还未开天意便开山生欺仲达徒增气死见王阳合厚顔流运有功终是扰阴符多术得非奸当初若欲酬三顾何不无为似有鳏
　　通仙洞
　　高龛险欲摧百尺洞门开白日仙何在清风客暂来临崖松直上避石水低回贾椽曾空去题诗岂易哉
　　嘉陵驿见贾岛旧题
　　贾子命堪悲唐人独解诗左迁今巳矣清絶更无之毕竟吾犹许商量众莫疑嘉陵四十字一一是天资
　　嘉陵驿【一作题嘉陵江驿】
　　江涛千叠阁千层衔尾相随尽室登稠树蔽山闻杜宇午烟薰日食嘉陵频题石上程多破暂歇泉边起不能如此幸非名利切益州来日合擕僧
　　嘉陵驿
　　尽室可招魂蛮余出蜀门雹凉随雨气江热傍山根蚕月缲丝路农时碌碡村干将磨欲尽无位可酬恩
　　西县途中二十韵
　　野客误桑麻从军带镆鎁岂论之白帝未合过黄花落日投江县征尘漱齿牙蜀音连井络秦分隔褒斜硖路商逢使山邮雀啅蛇忆归临角黍良遇得新瓜食久庭阴转行多屐齿洼气清岩下瀑烟漫雨余畬黄鸟当蚕稀蒿杂麦查汗凉风似雪浆度蜜如沙野色生肥芋乡仪散茶梯航经杜宇烽彻苴咩逗石流何险通关运固賖葛侯真竭泽刘主合亡家防彼贪功吠贻为黩武夸阵图谁许可庙貎我揄揶闲事休征汉斯行且咏巴音繁来有铎軏尽去无车溢目看风景清怀啸月华熖樵烹紫笋腰簟憩乌纱杞国忧寻悟临邛渇自加移文莫有诮必不滞天涯
　　西县作
　　三年西蜀去如沉西县西来出万岑树石向闻清汉浪水风初见緑萍阴平郊不爱行增气好井无疑漱入心从此渐知光景异锦都回首尽愁吟
　　分水岭望灵寳峰
　　千寻万仭峰灵寳号何从盛立同吾道贪程阻圣踪岭竒应有药壁峭尽无松那得休于是蹉亦卧龙
　　水帘吟
　　万滴相随万响兼路尘天产尽旁霑源从颢气何因絶派助前溪岂觉添豪客毎来清夏葛愁人才见认秋檐嘉名巳极终难称别是风流不是帘
　　褒斜道中
　　十驿褒斜到处慵眼前常似接灵踪江遥旋入旁来水山豁犹藏向后峰鸟径恶时应立虎畬田闲日自烧松行吟却笑公车役【一作使】夜发星驰半不逢
　　褒城驿有故元相公旧题诗因仰叹而作
　　鄂相顷题应好池题云万竹与千棃我来巳变当初地前过应无继此诗敢叹临行殊旧境惟愁后事劣今时闲吟四壁堪搔首频见青苹白鹭鸶
　　题褒城驿池
　　池馆通秦槛向衢旧闻佳赏此踟蹰清凉不散亭犹在事力何销舫巳无钓客坐风临岛屿牧牛当雨食菰蒲西川吟吏偏思葺只恐归寻水亦枯
　　送崔学士赴东川
　　羽人仙籍冠浮丘欲作酂侯且蜀侯导骑巳多行劒阁亲军全到近绵州文翁劝学人应恋魏绛和戎戍自休唯有夜罇懽莫厌庙堂他日少闲游
　　海棠【并序】
　　蜀海棠有闻而诗无闻杜子美于斯兴象靡出没而有怀天之厚余谨不敢让风雅尽在蜀矣吾其庶几
　　酷烈复离披功莫我知青苔浮落处暮柳间开时带醉游人插连阴被叟移农前清露湿宴后恶风吹香少传何许妍多画半遗岛苏涟水脉庭绽粒松枝偶汛因沉砚闲飘欲乱碁绕山生玉垒和郡徧坤维负赏慙休饮牵吟分失饥明年应不见留此赠巴儿
　　咏夹迳菊
　　夹迳尽黄英不通人并行几曾相对绽元自两行生丛比高低等香连左右并畔揺风势断中夹日华明间隔蛩吟隔交横蝶乱横频应泛桑落摘处近前楹
　　碧鲜亭春题竹
　　竹少竹更重碧鲜疆【一作犹】更名有栏常凭立无径独穿行夕月阴何乱春风叶尽轻巳闻图画客兼冩薛先生
　　竹迳
　　盘迳入依依旋惊幽鸟飞寻多苔色古踏碎箨声微鞭节横妨戸枝梢【一作苗】动拂衣前溪闻到处应接钓鱼矶
　　新柳
　　轻轻须重不须轻众木难成独早成柔性定胜刚性立一枝还引万枝生天钟和气元无力时遇风光别有情谁道少逢知已用将军因此建雄名
　　牡丹四首
　　异色禀陶甄常疑主者偏众芳殊不类一笑独奢妍颗折羞含嬾藂虚隐防圆亚心堆胜被美色豓于莲品格如寒食精光似少年种堪収孑孑价合易贤贤迥秀应无妬竒香称有仙深阴宜映幕富贵助开筵蜀水争能染巫山未可怜数难忘次第立困恋傍边逐日愁风雨和星祝夜天且从留尽赏离此便归田
　　万朶照初筵狂游忆少年晓光如曲水顔色似西川白向庚辛受朱从造化妍众开成伴侣相笑极神仙见熖寜劳火闻香不带烟自高轻月桂非偶贱池莲影接雕盘动藂遭恶草偏招欢忧事阻就卧觉情牵四面宜绨锦当头称管泊来莺定忆粉扰蝶何颠苏息承朝露滋荣仰霁天压栏多尽好敌国贵宜然未落须迷醉因兹任病纒人谁知极物空负感麟篇
　　去年零落暮春时泪湿红牋怨别离常恐便随巫峡散何因重有武陵期传情每向馨香得不语还应彼此知欲就【一作见欲】栏边安枕席夜深闲共説相思
　　牡丹愁为牡丹饥自惜多情欲瘦羸浓艳冷香初葢后好风干雨正开时吟蜂遍坐无闲蘂醉客曾偷有折枝京国别来谁占翫此花光景属吾诗
　　使院栽苇
　　戛戛复差差一丛千万枝格如僧住处栽得吏闲时笋自防中出根从府外移从军无宿例空想夜风吹
　　失鹤二首
　　偶背雕笼与我违四方端伫竟忘归谁家白日云间见何处沧洲雨里飞曾啄稻粱残粒在旧翘泥潦半踨稀凭人转觉多相误尽道皤然作令威
　　华表翘风未可期变丁投卫两堪疑应緑失路防人损空有归心最我知但见空笼抛夕月若何无树宿荒陂不然直道高空外白水青山属腊【一作猎】师
　　答贾支使寄鹤
　　瑞羽竒姿踉跄形称为仙驭过清冥何年厚禄曾居卫几世前身本姓丁幸有逺云兼逺水莫临华表望华亭劳君赠我清歌侣将去田园夜坐听
　　陈州刺史寄鹤
　　临风高视耸竒形渡海冲天想尽经因得羽仪来合浦便无魂梦去华亭春飞见境乘桴切夜唳闻时醉枕醒南守欲知多少重抚毛千万唤丁丁
　　孔雀
　　偶有功名正俗才灵禽何事降瑶台天仙黼黻毛应是宫后屏帏尾忽开曾处嶂中真雾隐每过庭下似春来佳人为我和衫拍遣作傞傞【一作婆娑】送一杯
　　鄜州进白野鹊
　　轻毛叠雪翅开霜红觜能深练尾长名应玉符朝北阙色柔金性瑞西方不忧云路填河逺为对天顔送喜忙从此定知栖息处月宫琼树是仙乡
　　早蝉
　　不见上庭树日高声忽吟他人岂无耳逺客自闗心暂落还因雨横飞亦向林分明去年意从此渐闻砧
　　申湖
　　昔年依峡寺每日见申湖下泪重来此知心一已无雨霖舟色暗岸拔木形枯旧境深相恼新春宛不殊方来寻熟侣起去恨惊鳬忍事花何笑喧吟瀑正麤堪忧从宦到倍遣曩懐孤上马终回首傍人怪感吁
　　谢刘相【一本有公字】寄天柱茶
　　两串春团敌夜光名题天柱印维扬偷嫌曼倩桃无味捣觉嫦娥药不香惜恐被分縁利市尽应难觅为供堂麤官寄与真抛却赖有诗情合得尝
　　题后集
　　诗源何代失澄清处处狂波污后生常感道孤吟有泪却縁风坏语无情难甘恶少欺韩信枉被诸侯杀祢衡纵到缑山也无益四方联络尽蛙声
　　秋晚送无可上人
　　半夜觉松雨照书灯悄然河声才淅沥旧业近潺湲坐滴寒更尽吟惊宿鹤迁相思不相见日短复愁牵
　　赠源寂禅师
　　缾鉢镇随腰怡然处寂寥门【一作师】禅从北祖僧格似南朝性近徒相许縁多愧未销何传能法【一作当传去】慧此岸要津桥
　　赠禅师
　　嗜欲本无性此生长在禅九州空有路一室独多年鸣磬微尘落移缾湿地圆相寻偶同宿星月坐忘眠
　　夏日青龙寺寻僧二首
</div>
    <div class="pagination">
<a href="御定全唐诗_page688.html">上一页</a><span>...</span><a href="御定全唐诗_page684.html">684</a><a href="御定全唐诗_page685.html">685</a><a href="御定全唐诗_page686.html">686</a><a href="御定全唐诗_page687.html">687</a><a href="御定全唐诗_page688.html">688</a><span class="current-page">689</span><a href="御定全唐诗_page690.html">690</a><a href="御定全唐诗_page691.html">691</a><a href="御定全唐诗_page692.html">692</a><a href="御定全唐诗_page693.html">693</a><a href="御定全唐诗_page694.html">694</a><span>...</span><a href="御定全唐诗_page690.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
