<!DOCTYPE html>
<html>
<head>
    <meta charset="UTF-8">
    <title>粤西诗载粤西文载粤西丛载 - 第 98 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>粤西诗载粤西文载粤西丛载 - 第 98 页/共 153 页</h1>
    <div class="content">　　广原州蛮侬智髙以其众叛乗南方无备连邕宾等七州至广州所至杀吏民纵略东南大骇朝廷遣骁将张忠蒋偕驰驿讨捕至州皆为智髙所摧陷又遣杨畋孙沔余靖招抚皆久之无功仁宗忧之遂遣枢密副使狄青为宣抚使率众击之翰林学士曽公亮问青所以为方略者青初不肎言公亮固问之青乃曰比者军制不立又自广川之败赏罚不明今当立军制明赏罚而已然恐闻青来以谓所遣者官重势必不得见之公亮又问贼之标牌殆不可当如何青曰此易耳标牌步兵也当骑兵则不能施矣初张忠蒋偕之徃率皆自京师六七日驰至广州未尝拊士卒立行伍一旦见贼则疾驱使战又偕等所居不知为营卫故士卒见敌皆望风退走而忠与偕居方卧帐中为贼所卤杨畋余靖又所为纷乱不能自振而孙沔大受请托所与行者乃朱从道郑纾欧阳乾曜之徒皆险薄无赖欲有所避免要求沔引之自从逺近莫不嗟异既至潭州沔遂称疾观望不敢进青之受命有因贵望求从青行者青延见谓之曰君欲从青行此青之所求也何必因人言乎然智髙小冦至遣青行可以知事急矣从青之士能击贼有功朝廷有厚赏青不敢不为之请也若徃而不能击贼则军中法重青不敢私也君其思之愿行则即奏取君矣非独君也君之亲戚交游之士幸皆以青之此言告之茍欲行者皆青之所求也于是闻者大骇无复敢言求从青行者其所辟取皆青之素所与以为可用者人望固已归之矣及行率众日不过一驿所至州辄休士一日至潭州遂立行伍明约束军行止皆成行列至于荷锸赢粮持守御之备皆有区处军人有夺逆旅菜一把者立斩之以徇于是一军肃然无敢出声气万余人行未尝闻声每青至邮驿四面严兵每门皆诸司使二人守之无一人得妄出入而求见青者无不即时得通其野宿皆成营栅青所居四面陈彀弓弩皆数重所将精鋭列布左右守卫甚严方青之未至诸将屡走皆以为常至是知桂州崇仪使陈曙知英州供备库使苏缄与贼战复败走如常时青至宾州悉召陈与裨校凡三十二人数其罪按军法斩之惟苏缄在某所使械系上闻于是军中人人奋励有死战之心是时智髙还守邕州青惧昆仑闗险阨为所据乃下令宾州具五日粮休士卒贼谍知不为备是夜大风雨青率众半夜时度昆仑闗既度喜曰贼不知守此无能为也彼谓夜半风雨时吾不敢来吾来所以出其不意也已近邕州贼方觉逆于归仁庙青登髙望之贼据坡上我军薄之裨将孙节中流矢死青急麾军进人人皆殊死战先是青已纵蕃落马军二千人出贼后至是前后合击贼之标牌军为马军所冲突皆不能驻军士又从马上以铁连加击之遂皆披靡相枕藉遂大败智髙果焚城遁去青先为公亮言立军制明赏罚贼不可得见标牌不能当骑兵皆如其所料青坐堂戸上以论数千里之外辞约而虑明虽古之名将何以加此岂特一时武人崛起者乎方庆厯中葛懐敏与李元昊战于广川怀敏败死而诸校与士卒既败多窜山谷间是时以权宜招纳皆许不死自此军多弃其将不肯死战故青云自广川之败赏罚不行云翰林学士蔡襄亦言闻于青者如此
　　沙冈答为桂林徐州守作　　【明】刘　节
　　客问涵虚子曰沙冈何人也涵虚子答曰沙冈之人也客曰何谓也答曰靖江之墟有沙冈焉溪曲泉洌崖悬谷虚野旷土沃可樵可渔可畊可牧可居可游沙冈有之故曰沙冈之人也客曰孰不可有也奚其有沙冈也答曰君子于物可以有可以不有者非其有也可以有不可以不有而终其有者兹其为有也沙冈之有可以有不可以不有而终其有焉者也沙冈尝为令尹矣曰吾令尹而已矣尝为博士矣曰吾博士而已矣尝为州牧矣曰吾州牧而已矣今也优于仕矣倦矣老矣毕其志于沙冈之上矣考槃在涧白驹在谷孰非其有也沙冈之人有其沙冈而已矣是非尔所知也客曰闻命矣乃歌曰嗟彼沙冈兮霄崇壤卑睠彼美人兮载栖载迟吾安适从兮匪沙冈畴依涵虚子和之曰嗟彼沙冈兮苍梧之阳睠彼美人兮于焉徜徉我歌且谣兮与子翺翔嗟彼沙冈兮湘漓之隂睠彼美人兮寔劳我心我歌且謡兮遗我好音
　　龙江客问　　　　　　　　　王士性
　　客有问余广右俗冷热不以寒暑而以晴雨即土人亦不得其説但知此中阳气大泄故多热而已而不知其所以然请以土薄水浅之云而申绎之余曰此无他特以地气有厚薄疎密之故也广右地脉疎理疎则阳气易于透露发泄故自昔称炎方一至天晴日出则地气上蒸如坐甑中故虽隆冬亦无异于春夏之日然其地居万山中山皆拔起纯是嵓石无寸土之附石气本寒今走广右诸洞深入里余虽六月披裘亦战栗不自持气寒故也一至天欲雨则石山输云岚烟岫雾踵趾相失咸挟石气而升幽寒逼人故虽盛暑亦无异于隆冬之时及夫云收雨止日出气蒸乍热乍寒无冬无暑皆以是故或谓南中同此土也广右居交广之内暖气反发泄过于彼土者何葢他处山少而广右纯山山少者地土相兼脉理本密兼以地皆种植尺寸不遗地气上升多宣泄于五谷又粪壅浇溉地面肥饶故密而地气不甚泄广右地气尽拔为石山则余土皆虚业已无石而疎理又满眼荒芜百里无人烟十里无稼穑土面不肥谷气不分地气无所发泄安得不随日上升而散中于人之肌肤也以是知寒暑之故半出于天半出于地风光日色之寒暑出于天者也气候之寒暑出于地者也地薄而理疎则气升而多暑地厚而理密则气敛而多寒非专为方隅南北之故也向读异域志见隂山沙漠之北万余里有其地四时皆春草木不凋者尝疑其无有极北愈寒安得为是説也乃今意诚有之正为地各有厚薄疎密其果不全系于天与南北方隅之故与若谓寒暑尽出于天则今髙山峻岭之上渐近于天渐逺于地宜其多暑而无寒矣何故山愈髙而愈寒岂非土石厚而地气隔故寒多亦其一验
　　假道斡腹之谋　　　　　　　魏　濬
　　理宗时忽传敌有假道斡腹之谋谓或入思播以窥沅靖或由番部以窥南诏入思播必逾蜀界而由番部则行吐番界中迳趋南诏所谓梁州外境亦曰劒外路不经蜀葢谓敌谋好从间道意在南侵向导入广于是严备粤右令体探动静由邕宜探大理由融州探思播然道路既阻声息甚遥茫然不知要领诸蛮反相顾惊疑所结营寨每遭烧燬敌性不能南处隆冬草枯盛夏蝱出即当反北逾蕃部南诏必须多歴时月滇黔之间冈岭敧折敌马不能长驱必安据南诏乃可东向又得广交以窥吴楚是谓仰攻敌人狡黠岂其不谙地利当时何故发此迂计谋国之疎其略可覩李曽伯所谓亦用备蛮非专御敌聊以固吾圉则可尔所陈辑约溪峝团结民兵二事实为长计故删录其略存之以见当时之事体如此
　　广右数年以来讲明条画一则曰辑约溪峒二则曰团结民丁今检前牍所谓辑约溪峒类是损濡沬之礼物给借补之资帖取名作帐状曰已令措置闗险纠集保守其实相与羁縻而已稍有实作区画即生猜疑如融之大步岭宜之陇栅寨屋屡立蛮猺即焚前帅尝以惹事端为虑令辑约使之不为我梗谕令自保乡井姑为篱落则可未可恃之固吾圉也所谓团结民丁则沿边民丁在省地者有限居溪峒者为多先儒所谓养兵数百而获十万民兵之用皆峒丁也徃时纲纪修明号令信服乃得以疆理之虽其説如此葢亦未尝用之况今时异而事不同乎前帅尝申陈民兵利害亦虑边民邻境易致疑愕今官司团结其间散在猺峒号召既难使之自备器粮资费愈非容易必尽得其首领之心乃可赖其丁壮之力此姑用之以壮声势则可亦未可全恃之为吾用也今所部尺籍既虚此二者亟为计溪峒在邕州则团结右江唐兴归乐等州二十八隘又新置古细等【阙】一十九隘宜州则结约天池兰那等州峒一十二处融州则结约所部诸款或遗以银牌监锦或假以资帖名目或与之结立盟誓谕以无事则守险隘有警则协力逐若民丁在邕州者团结两江诸州峒丁壮右江具到名帐共计一万九百六十二人左江具到名帐共计二万二千六百人而本州民丁皆不在其数宜融两州亦有团结旧籍宜州土丁民丁保丁义丁义效獞丁共九千余人而猗獞一项可用融州则土丁峒丁大款丁保丁共九千余人而欵丁一项可用大率出于省地者以家业充丁或老弱或冗杂不过备数出于峒溪者多习战鬭如药箭如标枪皆其所长近自蜀西少缓窥闯之报便觉岭右浸寛备御之忧前项溪峒民丁才有施为即生疑愕似于无事自扰若偷安循习又失于先事之防如行下三郡各照己申经司之旧溪峒则谕令首领遵守成规布恩信以示抚绥葺险隘以作隄备民丁则因其名帖常加覈实以彊壮而补老弱因闲暇以加训练庶几近年之所已行不至既久而付文具俟其逐州申到或有合作更革措置又当随时区处若州郡事力不及经漕两司却当与之通融助给施行欲望劄下邕宜融三郡守臣遵守
　　官司治猺獞不如土司能用其众
　　诸夷与民错处一有梗乱辄调狼兵为其林莽深窎鸟兽骇徙不定而登山歴险爬剔穷摉不得不借力于狼兵耳狼兵非夷人哉素驯服于其酋长能令脰颈可捐汤火不避则汉吏传舍其官而土酋家世其有也猺獞而善抚御恶在其不如狼兵者大概土司之形颇似季周列国区分畛埒死力拒守虽暴寡凌弱残杀略夺则有之终莫能越其尺寸其主或幼弱寡昧则头目用事亦略似三家六卿之类独其人鸷悍鄙俚无礼乐文章以饰之耳要之窃中国之威灵以能保其土地其贫弱甚者间或割村为质亦如诸国割邑割城之例然有年限数盈则反非如猺獞雠杀驱逐辄尽其畜产庐亩之属据而有之者汉法能行于土司不能行于猺獞何者力不专情不急也韩襄毅移上隆知州于藤峡置武靖州及五屯之设土吏目周冲等司设副巡检王文成不欲废田州又置九巡司令各以其俗自治皆有深意今异类所盘据至百数十里全无民村相错者良自不少诚立之君长署为部落使自为政而受令于司土者可以省郡县箝制之力可以需征调发之令其防似为更便诸葛武侯平南中皆即其渠帅用之悉收孟获等以为官司云吾欲不留兵不运饷使纲纪粗定夷汉粗安故尔武侯所谓粗葢其最精者也第虽乗大举之后或众望所推或劳勚最着于平定安集之时图之今固未易语此尔语曰夷狄之有君嗟乎志深哉胡端敏条论两江事宜其説甚备【按胡端敏所论即丘琼山众建土官议禹卿录其文其后有云此法永乐初尝行之黎人久始废汉法不治民而治吏故能无乱今以有司治猺獞而不得咆嘷跳浪势蔓且众既无乡都什伍又不成其部落不立之长谁为统领沈希仪谓割畀附近土司虑正及此第土司得此势且愈大又与汉官错治如乌附攻毒不无一时畅快尚虞蕴火愈厚此防不治夷而治酋使酋自为治聚箐啸峒之徒皆就戎索追捕令下朝徴夕至其法更为简易第夷官既设须箝制有术斯可久耳】
　　垦田之利可兴
　　予从浔州登陆歴横邕宾栁目之所及殊多旷土皆饶草薉足水泉可施畚镢铫蜃者甚众询之知者云诸处旷土皆类此尝见唐时徴闗东卒戍京西经费不充李邺侯议市牛及铸农器籴麦种分给募戍士耕荒田闗中土沃久荒所收甚厚戍卒获利应募者十五六安于其土不复思归诚彷其意行之令郡县审视髙下原隰与其衍陿遐迩之处咸籍记之使附近戍士分布垦种愿耕者官给牛种田器俾自于其地稍择爽垲伐木于茅结为田舍耕获之际以二番为率一番在伍一番在田所收之粟嵗科其十二输之于官羡余听其自有初嵗尽还牛器之费暂不责科不足者次年输辏如此则兵乐于耕数年之间自有余蓄饷可浸省是或一防也或谓今之耕兵正古屯田遗意然予所目覩率冐簔笠而为甲胄奋儋镢以当劒防久且兵化为农并寓兵初意尽失之矣是非耕不利兵不力也所耕之地无多嵗收不足果其腹袯襫钱镈之余率惰缦偷窳以度时日彼力能挽强技能击刺者皆不乐就设有缓急望其一鼔作气争先死敌不可得已计莫如益授之地所益授者亦量征其入土博则利兴彼父子兄弟可聚力以从事于此久之而父子兄弟皆兵是又一防也至于兵力之所不及与所不便则招募流人与土著之失业者耕之亦官为治具多方抚防招徕使得从容田亩以食其土之利官赐之帖俾为永业亦许私相鬻易给镃基于公室而安廥积于私家宜未有不欣然趋事者是又一防也又唐史载岭南里人旧输半课刘廷祐责令全输遂至为乱今獞赋较民正减其半然毎为田主侵利数倍心极苦之第畏公庭如赴汤镬奸人多方恐吓终莫之悟近见投牒自愿出里输赋从民例者舍轻就重是岂人情彼中亦有知人事谙汉法者令以此意谕其亲属邻里族类转相告语使知官司意在保恤原非有所苛责其贫而无可资者皆得出村择便垦种官先治具以待应者使安其利心必无畏趋若流水田舍相望便成村落则令推择稍有智力者署以为长如所称獞老猺老之类使自相训戒约戢夫时其饥饱达其怒心虽异类犹媚养已者顺矧猺獞亦人也甘心于被草木掘狐鼠虫豸以延喘息夫岂不知食粟衣布之适徒以赋更所不及繇所不至取自便耳兹既习而安之逺者闻之渐皆向慕举目皆我生齿亦必安为我使设有梗乱即招募以为向导以夷制夷省力自倍昔赵充国以屯田坐困先零谓排折羌卤令不得归肥饶之地以贫破其众羌夷之势聚故争其肥饶而贫破之猺獞之情散故授以肥饶而安利之亦因事之形而反用之之术也是又一防也今西方财赋绌甚天不雨粟捉衿肘见岂有他缪巧可图充实独此防为计颇逺于民亦无所扰所难者县令刑赋是急视此为迂又垦土垂就吏胥瞰其有利且将黩而扰之且事既创见难以责成旦夕必假专力需之嵗月尝观古之募民屯田与开置田者郡县皆设田官专任其事西方事简惟须以同知一人领其属加之垦田名号予以事权视垦之多寡兴废以为殿最县令之不实心举行者胥役之诛求开衅者与豪强之占敓兼并者皆令察之士伍自有纪律垦者优之无致失业至于流人獞人本无根蒂聚散甚易尤宜极意慰藉大要如饲病鸟毋惊之使不安如养逸兽毋扰之使欲去寛其笼绁而不夺其锱铢行之二年端绪自见彼不啻行者之赴于家岂必招之而集哉此惟因人力之有余开地徳之未竟兵食有借戸口亦充五谷时登生事渐庶萧条贫瘠之状必且为之一变第须如蓄三年之艾凿絶涧之泉坚持而力行之尔昔樊敬侯欲作器如梓漆之类必先种植人皆笑之后咸得其用愚公凿山算及孙孙子子诚得樊侯先之愚公之子孙继之事未有不济者也
　　用奸治宄
　　书称蛮夷猾夏寇贼奸宄按在内曰奸在外曰宄治宄利用徳治奸利用刑不蚤戒而及于乱则用奸治宄亦以毒攻毒之法如朱博之诡责豪强虞诩之三科募士尹赏置魁宿而轻黠精于追捕郑浑赏自盗而党与转相寇窃较之凡吏得效尤速夷人故多顽蠢大抵逋亡厮卤与商艺流人为之指导分受掳获胥吏炀蔽而奸豪魁桀与田主招主之类窟穴其中比于外府扞牧圉者原无长虑贪其货贿纵舍蔽匿以至横恣猖獗甚者堕城堡掠官府罪防盈贯乃至征之议兴则掾房军吏无非贼目土酋狼丁暗开一面钲鼓甫鸣而摩牙吮血之辈旋已为入窟之兔髙飞之鸟矣真盗既不可得反妄戮无辜以掩罪非但玉石俱焚且石完而玉碎可胜恨哉唐贞元间容管黄洞蛮为乱屡征弗戢韩愈谓自用兵以来经二年所前后奏报诛杀计不下二万人傥皆非虚贼已寻尽至今贼又依旧明是欺罔此言可恸然夷情须此曹得之最真彼岂真有私于夷人者鬼谷子所谓不肖者易惧贪者易诱也御得其道狙诈作使寛之使自赎箝之使自效机神迅密纵操得宜向之奸人皆吾防痤之刀锥挏肠之芒石矣朱博虞诩二传所载方略甚众触类而长智者图之
　　夙兼豫速二义
　　解之繇曰利西南无所徃其来复吉有攸徃夙吉象曰有攸徃夙吉徃有功也夙须兼豫与速二义孙子曰兵闻拙速未闻巧之久也又曰未战而庙算胜者得算多算不胜未可轻言拙速也诸夷巢窟在兵法九地中多为圮地法曰圮地则行又曰圮地吾将进其涂总言不可停待之意又曰兵之情主速乗人之不及由不虞之道攻其所不戒治夷人之乱有大征雕二防雕时行则大征可以不用而其便有二一玉石有分一覈功无赝葢夷人出没不常出则狼奔入则虺结须乗其搆祸方深党援未合之际熛举电发尽覆其巢顾其所窟穴皆崇冈复岭嵚屼峍直上则足半垂斜行则肩左担深林絶窎岐复有岐近愈巧黠每遇穷追皆踉跄散走飘瞥冈岭我师势不能分又艰跋防兼之旁有匿兔之窟后多走圹之路非熟得其出入险阻聚散离合之情一旦抢攘举事计短机泄如田无禽讵能有获闻先事有馘良人以掩罪又有斩一病夫而还者举棋不定弊故至此故向导不审机事不密将士不习有一于此皆非必获之算非夙义也姚平仲欲袭金人数日前路人皆知之举动不异儿戏焉得有功
　　治贵无事
　　粤右民风愿朴少机事狱讼既简财赋亦稀吏兹土者但能抚恤猺獞处置土酋有法行之以无事真可卧治子厚谓印纹生緑经旬合砚匣留尘尽日封又曰讼庭闲枳棘候吏走麋防此景使人思之不置今吏之下者不具论其贤者不治近而治逺笼豕以靮縻鹿以缨势必不行秖为狡猾渔猎者借资耳而辄自夸毗曰除某弊兴某事招某夷当事亦遂信之以为能此老氏所谓与之争者多事恒必繇此此所为贵闷闷之治也又郭槖驼传亦云吾居乡见长人者好烦其令若甚怜焉而适以之河东治栁之概于此可见
　　诸夷慕学
　　粤西学臣勅内独有教习獞童一欵令州县立社置傅嵗以所教成者闻颇谙文理者收之黉序雍容济楚不异中华用夏变夷此为上防但入选既易巧诈者或撺名籍中以希进取每费检校又两江诸土酋子弟向慕文风尤甚来试者曰土童亦从恕收于中实有聪敏能文可与中土颉颃者然多流徙之人纳赇土舍谬为举任顾非久滞之老生则名都之弃士观其文理居然可辨此曹滥与之进恣其桀骜子母算缗力能扼取且机巧播弄虽夷人亦厌苦之又能教猱升木兼为吏民之患最宜慎其始进毋令溷冐诸夷惟獞最众獞生在在有之富川桂平多猺种来试者谓之猺童又郁林有狼生数人夷兵概曰狼兵葢守戍之夷久而占籍者谓之土狼非别又有狼之一种也










　　粤西文载卷六十一
　　钦定四库全书
　　粤西文载卷六十二
　　桂林府通判汪森编
　　传
　　名宦
　　秦史禄以史监郡始皇帝伐百粤使尉屠睢发卒五十万为五军一军塞镡城之岭一军守九疑之塞一军处番禺之都一军守南野之界一军结余干之水史禄转饷凿渠而通粮道自海阳山导水源以湘水北流入于楚瀜江为牂牁下流南入于海逺不相谋转饷为劳量为矶以激水于沙磕中垒石作铧湘之流而注之瀜激行六十里置陡门三十六舟入一陡则复闸一陡使水积渐进故能循崖而上建瓴而下既通舟楫又利于灌田号为灵渠
　　汉路博徳西河平州人元鼎五年秋拜伏波将军讨南粤六年冬南粤平遂以其地为儋耳珠崖南海苍梧郁林合浦交趾九真日南九郡
　　罗长沙人元封五年初置交趾部刺史察所部郡国治所在苍梧郡往刺史多以荒逺行部罕遍部吏因得恣其贪残为刺史春行冬息徧歴所部咨询疾苦太守多解绶请罪廉实举发一时贪残为之敛迹刘外南阳人元康初任郁林守约已爱人卓有政绩何敞九江人元始中为刺史苍梧广信县寡妇苏娥以穷羸不能自振将所有杂缯百二十匹欲往旁县卖之已赁牛车载缯其上与婢俱往暮止鹄奔亭是夜为亭长龚夀所杀及其婢逾年未发敞行部宿亭中夜未半娥出告敞乃遣吏捕夀拷问具服下广信县验问与娥语同收夀父母兄弟皆系狱请并斩以助隂诛报曰可东汉费贻犍为南安人公孙述据蜀时征之漆身为癞佯狂以避述亡光武征为合浦太守
　　马援字文渊茂陵人建武十七年交趾女子征侧征贰反寇略岭外六十余城侧自立为王于是拜援伏波将军击交趾至合浦縁海而进随山刋道千余里至浪泊上与贼战破之追至禁谿明年正月斩征侧征贰传首洛阳封援为新息侯食邑三千户援遂撃九真贼征侧余党都羊等峤南悉平援所过辄为郡县治城郭穿渠灌溉以利其民条奏越律与汉律駮者十余事与越人申明旧制以约束之自后骆越奉行马将军故事乃铸铜柱立界上二十年秋振旅还京师
　　喻猛和帝时苍梧太守以清白为治郡人颂之
　　綦母俊上虞人安帝时为刺史元初三年合浦蛮反遣御史任逴督州郡兵讨之俊以苍梧当合浦下蛮或流劫猝难回顾乃先保障苍梧后往合浦所向摧靡功当封赏上书归功于逴自谓致寇当诛诏下美之论者称俊能让
　　陈稚升苍梧太守治尚清静民化之囹圄恒空临水钓鱼以自适
　　陈临字子然南海人永建中苍梧太守推诚而理有杀人者为吏所获临知其无嗣令其妻侍狱中后产一男郡人歌之
　　张乔永和二年日南象林徼外蛮区怜数千人攻象林县烧城寺杀长吏交趾刺史樊演发交趾九真二郡兵救之兵士惮逺役遂反攻其郡防侍御史贾昌使在日南与州郡讨之不利遂为所攻围帝以为忧明年召公卿百官问其方略皆议遣大将发荆扬兖豫四万人赴之李固駮其不可谓乔可用帝即拜为交趾刺史乔至开示慰诱之并皆降散岭外复平
　　夏方九江人建康元年日南蛮千余人攻县邑方为交趾刺史开恩招诱贼皆降服迁为桂阳太守延熹三年居风朱达为乱渠帅屯据日南复拜方为交趾刺史方威惠素着贼二万余人相率降
　　陈茂字君恩汝南人容止俨恪须眉甚伟仕交趾别驾旧令刺史行部不涉涨海汉永和中盗贼起日南九真海濵皆震刺史周敞涉海遇风船欲覆茂拔剑诃水神风即息人望之以为神明莫不仰畏后为荆州刺史周敞汝南人顺帝时交趾刺史懐柔民甚有威惠度尚字博平山阳湖陆人延熹五年长沙零陵贼七八千人自称将军入桂阳苍梧南海交趾交趾刺史及苍梧太守望风逃奔二郡皆没遣御史中丞盛修募兵讨之不能克豫章艾县六百余人应募不得赏直怨恚遂反焚烧长沙郡县寇益阳杀县令又遣谒者马睦持节督荆州刺史刘度击之军败睦度奔走桓帝诏公卿举任代刘度者尚书朱穆举尚尚躬率部曲与同劳逸广募杂种诸蛮夷明设购赏进击大破之降者数万人桂阳宿贼渠帅卜阳潘鸿等畏尚威烈徙入山谷穷追数百里遂入南海自以深固不复设备大破平之尚出兵三年羣寇悉定七年封右乡侯迁桂阳太守
　　张磐字子石丹阳人交州刺史延熹五年长沙零陵贼起攻入桂阳南走苍梧时荆州刺史度尚广募蛮夷明设购赏破其渠帅降者数万人其余党入梧者磐自将击之斩捕几尽尚征还京余党复炽尚恐磐上状先诬奏磐乃徴下廷尉辞状未具防赦磐不肯出狱吏谓磐曰天恩旷然而君不出何也磐因自列曰前长沙贼胡兰作难荆州余党散入交趾磐身膺甲胄渉危履险讨击凶患馘斩渠帅余贼鸟窜荆州刺史度尚惧磐先言畏罪诬奏磐备位方伯为国爪牙而为尚所枉受罪牢狱夫事有虚实法有是非磐实不辜赦无所除如忍以茍免永受侵辱之耻生为恶吏死为敝鬼乞传尚诣廷尉面对曲直足明真伪倘尚不征磐埋骨牢槛终不虚出廷尉以其状上诏书征尚到廷尉辞穷受罪以先有功得原磐在官以清白称
　　孟尝字伯周上虞人桓帝时合浦太守郡不产谷实而海出珠与交趾比境常通商贩先时宰守多贪秽诡人采求珠渐徙交趾于是行旅不至贫者死饿于道尝革易前弊去珠复还商贾流通以病去官吏民攀车请之乃载乡民船夜遁去
　　谷永建宁中郁林太守广郁古西瓯骆越所居永以恩信招降乌浒人十余万内属开置七县郡人立祠祀之贾琮字孟坚东郡聊城人举孝廉再迁为京兆令有政理迹旧交阯土多珍产明玑翠羽犀象瑇瑁异香美木之属莫不自出前后刺史率多无清行上承权贵下积私赂财计盈给辄复求见迁代故吏民怨叛中平元年交阯屯兵反执刺史及合浦太守自称柱天将军灵帝特勅三府精选能吏有司举琮为交趾刺史琮到部讯其反状咸言赋敛过重百姓莫不空单京师遥逺告寃无所民不聊生故聚为盗贼琮即移书告示各使安其资业招抚荒散蠲复徭役诛斩渠帅为大害者简选良吏试守诸县嵗间荡定百姓以安巷路为之歌曰贾父来晚使我先反今见清平吏不敢饭在事三年为十三州最征拜议郎
　　杨璇字玑平乌伤人父扶交趾刺史有能声灵帝时璇为零陵太守是时苍梧桂阳猾贼相聚攻郡县贼众多而璇力弱吏人忧恐璇乃特制马车数十乘以排囊盛石灰于车上系布索于马尾又为兵车专彀弓弩尅期防战乃令马车居前顺风鼓灰贼不得视因以火烧布布燃马惊奔突贼阵因使后车弓弩乱发钲鼓鸣震羣寇披骇破散追逐伤斩无数枭其渠帅郡境以清朱儁字公伟上虞人交趾贼梁龙等万余人与南海太守孔芝反攻破郡县光和元年拜儁交趾刺史宣扬威徳以震动其心既而与七郡兵俱进斩梁龙降者万余人旬月尽定
　　唐颂字徳雅番禺人以孝仕为布山令布山在郁林境中杂以民号称难治颂辅以太和不事威詟挫彊拊柔惠及惸嫠民感其仁无梗化者后颂卒民报祀之周乘建安中交州刺史上书云交州絶域习于贪浊强宗聚奸长史肆狡侵渔万民今为圣朝扫清一方时属城解绶者三十余人
　　吴步骘字子山淮隂人建安十五年交州刺史刘表所置苍梧太守吴巨隂懐异心外附内违骘降意懐诱请与相见因斩殉之威声大振士燮兄弟列在诸郡相率供命南土之賔自此始
　　黄葢南海人仕吴为始安太守时郡治初建葢多所规拓加以严饬下不容奸于时吏治最称能理
　　薛综竹邑人黄龙三年合浦太守上疏言郁林等郡未绥新刺史宜得方略智计假以威宠责其成效从之吕岱字定公海陵人延康元年代步骘为交州刺史到州髙凉贼帅钱博乞降岱因承制以博为髙凉西郡都尉郁林夷贼攻围郡县岱讨破之是时桂阳浈阳贼王金合众于南海界上首乱为害权又诏岱讨之生缚金传送诣都斩首获生凡万余人迁安南将军假节封都乡侯交阯太守士燮卒权以燮子徽为安逺将军领九真太守以校尉陈时代燮岱表分海南三郡为交州以将军戴良为刺史海东四郡为广州岱自为刺史遣良与时南入而徽不承命举兵戍海口以拒良等岱于是上疏请讨徽罪督兵三千人晨夜浮海或谓岱曰徽借累世之恩为一州所附未易轻也岱曰今徽虽懐逆计未虞吾之卒至若我潜军轻举掩其无备破之必也稽留不速使得生心婴城固守七郡百蛮云合响应虽有智者谁能图之遂行过合浦与良俱进徽闻岱至果大震怖不知所出即率兄弟六人肉袒迎岱岱皆斩送其首徽大将甘醴桓治等率吏民攻岱岱奋击大破之进封番禺侯于是除广州复为交州如故岱既定交州复进讨九真斩获以万数又遣从事南宣国化暨徼外扶南林邑堂明诸王各遣使奉贡权嘉其功进拜镇南将军黄龙三年以南土清定召岱还屯长沙沤口防武陵蛮夷蠢动岱与太常潘濬共讨定之濬卒代濬领荆州在武昌顷之廖式作乱攻围城邑零陵苍梧郁林诸郡搔扰岱自表辄行星夜兼路权遣使追拜岱交州牧及遣诸将唐咨等络绎相继攻讨一年破之斩式及遣诸所伪署临贺太守费杨等并其支党岱清身奉公所在可述初在交州歴年不饷家妻子饥乏权闻之叹息以让羣臣曰吕岱出身万里为国勤事家门内困而孤不早知股肱耳目其责安在于是加赐钱米布绢嵗有常限
　　陆字敬宗凯弟也赤乌十一年交阯九真夷贼攻没城邑交部搔动以为交州刺史安南校尉入南界喻以恩信务崇招纳髙凉渠帅黄吴等支党三千余家皆出降引军而南重宣至诚遗以财币贼帅百余人民五万余家莫不稽颡交域清泰就加安南将军复讨苍梧建陵贼破之前后出兵八千余人以充军用永安元年征为西陵督封都亭侯后转左虎林中书丞华覈表荐曰天恣聪朗才通行絜昔歴选曹遗迹可纪还在交州奉宣朝恩流民归附海隅肃清苍梧南海嵗有旧风障气之害风则折木飞砂转石气则雾郁飞鸟不经自至州风气絶息商旅平行民无疾疫田稼丰稔州治临海海流秋咸又畜水民得甘食惠风横被化感神人遂凭天威招合遗散至被诏书当出民感其恩以忘恋土负老携幼甘心景从众无携贰不烦兵卫自诸将合众皆脇之以威未有如结以恩信者也衔命在州十有余年賔带殊俗宝玩所生而内无粉黛附珠之妾家无文甲犀象之珍方之今臣实难多得宜在辇毂股肱王室以赞唐虞康哉之颂江邉任轻不尽其才虎林选督堪之者众若召还都宠以上司则天工毕修庶绩咸熈矣卒子式嗣为柴桑督杨武将军
　　陆绩字公纪吴郡人为郁林太守逺俗不知学绩迪以诗书士慕其风乐其教皆舍里居而从其学满归舟轻取石压之人称其廉号郁林石
　　晋陶璜字世英秣陵人父基吴交州刺史璜仕吴歴显位孙皓时交阯太守孙谞贪暴为百姓所患防察战邓荀至擅调孔雀三千头遣送秣陵既苦逺役咸思为乱郡吏吕兴杀谞及荀以郡内附武帝拜兴安南将军交阯太守寻为其功曹李统所杀帝更以建宁防谷为交趾太守谷又死更遣巴西马融代之融病卒南中监军霍弋又遣犍为杨稷代融与将军毛炅九真太守董元牙门孟干孟通李松王业防能等自蜀出交阯破吴军于古城斩大都督修则交州刺史刘俊吴遣虞汜为监军薛珝为威南将军大都督璜为苍梧太守距稷战于分水璜败退保合浦亡其二将珝怒谓璜曰若自表讨贼而丧二帅其责安在璜曰下官不得行意诸军不相顺故致败耳珝怒欲引军还璜夜以数百兵袭董元获其宝物船载而归珝乃谢之以璜领交州为前部督璜从海道出于不意径至交阯元距之诸将将战璜疑断墙内有伏兵列长防于其后兵才接元伪退璜追之伏兵果出长防逆之大破元等以前所得宝船上锦物数千匹遗扶严贼帅梁奇奇将万余人助璜元有勇将解系同在城内璜诱其弟象使为书与系又使象乘璜轺车鼓吹导从而行元等曰象尚若此系必有去志乃就杀之珝璜遂陷交阯吴因用璜为交州刺史璜有谋策周穷好施能得人心滕修数讨南贼不能制璜曰南岸仰吾盐铁断勿与市皆壊为田器如此二年可一战而灭也修从之果破贼初霍弋之遣稷炅等与之誓曰若贼围城未百日而降者家属诛若过百日救兵不至吾受其罪稷等守未百日粮尽乞降璜不许给其粮使守诸将并谏璜曰霍弋已死不能救稷等必矣可须其日满然后受降使彼得无罪我受有义内训百姓外懐邻国不亦可乎稷等期讫粮尽救兵不至乃纳之修则既为毛炅所杀则子允随璜南征城既降允求复雠璜不许炅宻谋袭璜事觉收炅呵曰晋贼炅厉声曰吴狗何等为贼允剖其腹曰复能作贼不炅犹骂曰吾志杀汝孙皓汝父何死狗也璜既擒稷等并送之稷至合浦发病死孟干防能李松等至建邺皓将杀之或劝皓干等忠于所事宜宥之以劝邉将皓从其言将徙之临海干等志欲北归虑东徙转逺以吴人爱蜀侧竹弩言能作之皓留付作部后干逃至京都松能为皓所杀干陈伐吴之计帝乃厚加赏赐以为日南太守先是以杨稷为交州刺史毛炅为交阯太守印绶未至而败即赠稷交州炅及松能子并关内侯九真郡功曹李祚保郡内附璜遣将攻之不尅祚舅黎晃随军劝祚令降祚答曰舅自吴将祚自晋臣唯力是视耳逾时乃拔皓以璜为使持节都督交州诸军事前将军交州牧武平九徳新昌土地阻险夷獠劲悍歴世不賔璜征讨开置三郡及九真属国三十余县征璜为武昌都督以合浦大中修允代之交土人请留璜以千数于是遣还皓既降晋手书遣璜息融敇璜归顺璜流涕数日遣使送印绶诣洛阳帝诏复其本职封宛陵侯改为冠军将军吴既平晋减州郡兵璜上言曰交土荒裔斗絶一方或重译而言连带山海又南郡去州海行千有余里外距林邑才七百里夷帅范熊世为逋寇自称为王数攻百姓且连接扶南种类猥多朋党相倚负险不賔往隶吴时数作寇逆攻破郡县杀官吏臣以尫驽昔为故国所采偏戍在南十有余年虽前后征讨翦其魁桀深山僻穴尚有逋窜又臣所统之卒本七千余人南土温湿多有气毒如累年征讨死亡减耗其见在者二千四百二十人今四海混同无思不服当卷甲消刃礼乐是务而此州之人识义者寡厌其安乐好为祸乱又广州南岸周旋六千余里不賔属者乃五万余户及桂林不羁之辈复当万户至于服从官役才五千余家二州唇齿唯兵是镇又宁州兴古接据上流去交阯郡千六百里水陆并通互相维卫州兵未宜约损以示单虚夫风尘之变出于非常臣亡国之余议不足采圣恩广厚猥垂饰擢蠲其罪衅改授方任去辱即宠拭目更视誓念投命以报所受临履所见谨冒瞽陈又以合浦郡土地硗确无有田农百姓唯以采珠为业商贾去来以珠货米而吴时珠禁甚严虑百姓私散好珠禁絶来去人以饥困又所调猥多限每不充今请上珠三分输二次者输一麤者蠲除自十月讫二月非采上珠之时听商旅往来如旧并从之在南三十年威恩着于殊俗及卒举州号哭如丧慈亲朝廷乃以员外散骑常侍吾彦代璜彦卒又以员外散骑常侍顾秘代彦秘卒州人逼秘子参领州事参寻卒参弟寿求领州州人不听固求之遂领州寿乃杀长史胡肇等又将杀帐下督梁硕硕走得免起兵讨寿禽之付寿母令鸩杀之硕乃迎璜子苍梧太守威领刺史在职甚得百姓心三年卒威弟淑子绥后并为交州自基至绥四世为交州者五人
　　吾彦字士则吴人仕吴迁员外散骑常侍防交州刺史陶璜卒以彦为南中都督交州刺史初璜死九真戍兵作乱逐其太守九真贼帅赵祉围郡城彦悉讨平之在镇二十余年威恩宣着南州宁靖
　　毛炅仕晋泰始七年守郁林郡壮勇慷慨为吴将陶璜所执炅不屈而死后人立祠祀之
　　陶侃字士行浔阳人忤王敦左迁广州刺史时王敦以王机为交州刺史杜据临贺与温邵及交州秀才刘沉谋反侃击杜破之执刘沉于小桂又遣部将许髙讨机斩之大兴初进平南将军寻加都督交州军事时交州刺史王谅为贼梁硕所陷侃遣将髙宝进击平之以侃领交州刺史録前后功加都督交广宁七州军事干宝字令升新蔡人为始安太守治尚清静公退即务著述
　　南宋颜延之琅琊人少孤贫好读书无所不览少帝即位累迁始安太守领军将军谢晦谓延之曰昔荀朂忌阮咸斥为始平郡今卿又为始安可谓二始延之之郡道汨潭为湘州刺史张邵祭屈原文以致其意在始安建读书台于独秀山刻五君咏于其中
　　杜慧度交趾朱防人义熈六年除交州刺史其年春卢循袭破合浦径向交州慧度拒于石崎破之六月循晨造南津令三军入城乃食慧度自登髙舰放火箭烧循船循中箭赴水死遂斩循及父嘏并循二子并传首京师以功封龙编侯慧度布衣疏食俭约质素禁断淫祀崇修学校嵗荒民饥则以私禄赈给为政纎宻有如治家威惠沾洽奸盗不起乃至城门不闭道不拾遗刘勔字伯猷彭城上里人文帝时除宁逺军绥建太守元嘉末萧简据广州为乱勔起义兵讨之刺史宗慤命为军府主簿以功封大亭侯除员外散骑侍郎大明初遣费沈伐陈坛不克乃除勔龙骧将军西江督防郁林太守勔随宜剪定大致名马并得瑚连理树以献太宗即位迁辅臣将军寻擢广州刺史元徽中桂林王休范作乱勔与战死之勔着声南土广人思之赠司空諡曰忠昭
　　齐裴昭明闻喜人永明三年始安内史郡人龚元宣云神人与其玉印玉版书不须笔吹纸便成字自称龚圣人以此惑众前后郡太守敬事之昭明付狱案罪梁萧勃天监中定州刺史省刑薄税劝课农桑民頼以安讨李贵于交州克之威名大振
　　裴邃字深明河东人仕魏为魏郡太守迁广陵与乡人共入魏武庙因论帝王功业其妻甥王篆之宻启梁武帝云裴防多大言有不臣迹由是左迁始安致书吕僧珍曰昔阮咸颜延之有二始之叹吾才不逮古人今为三始非其愿也后为竟陵太守
　　陈淳于量字思明其先济北人世居建业仕梁元帝以军功封广晋县男出为都督桂林刺史王琳拥制湘郢累遣召量量外与琳往来而别遣使归陈武帝武帝受禅征为中抚军大将军量所部将帅多恋本土文帝使湘州刺史华皎征衡州且以兵迎量天康元年至都呉明彻之北侵也量赞成其事又遣第六子率所部从军淮南克定改封始安郡公
　　隋权武字武持天水人少果劲勇力絶人能重甲上马尝倒投于井未及泉复跃而出其拳捷如此后进大将军检校潭州总管桂州人李世贤作乱武以行军总管与虞庆则击平之
　　陈頴字遵道代州武川人仁夀中朝廷以岭南刺史县令多贪鄙蛮怨叛妙简清吏于是拜頴大将军桂州总管十七州军事及至官大崇恩信民悦服
　　刘方长安人仁夀中交州李佛子作乱据越王故城诏方为交州道行军总管至都隆岭遇贼破之进兵临佛子谕以祸福佛子乃降送于京师
　　周法尚字道迈安城人桂州李光仕反上令法尚以桂州总管充岭南安抚大使讨之追斩光仕平之
　　裴肃字神封解人炀帝授肃永平郡丞在官甚得人心嵗余卒獠思之为立庙于鄣江之浦
　　令狐熈字长熈敦煌人开皇中以岭南数乱征拜桂州总管七十州诸军事大恩信其谿峒渠帅相谓曰前总管皆以兵威相脇今乃以手教相谕我辈其可违乎于是相率归附先是州县生梗长吏多不得之官寄政于总管府熈悉遣之为建城邑设学校人感化焉唐李袭志字重光金州安康人初仕隋歴始安郡丞大业末江外盗贼尤甚袭志散家产招募得三千人以守郡城时萧铣林士曹武彻等争来攻击袭志固守乆之后闻宇文化及弑逆乃集士庶举哀三日有郡人劝袭志曰公累叶冠族乆临鄙郡蛮夷畏威士女悦服虽曰隋臣实我之君长今江都篡逆四海鼎沸王号者非止一人公宜因此时据有岭表则百越之人皆拱手向化追踪尉佗亦千载一遇也袭志厉声曰吾世树忠贞见危授命今虽江都陷没而宗社犹存当与诸君戮力中原共雪雠耻岂可怙乱称兵以图不义吾宁蹈忠而死不为逆节而求生尉佗愚鄙无识何足景慕于是欲斩劝者从众议而止袭志固守经二年而无援卒为萧铣所陷铣署为工部尚书检校桂州总管武徳初髙祖遣其子嗣赍书召之袭志乃宻説岭南首领随永平郡守李光度与之归国髙祖又令间使赍书谕袭志曰卿昔乆在桂州仍属隋室运终四方圮絶率众保境未知所统朕抚临天下志在绥育眷彼幽遐思沾声教况卿朕之宗姓情异于常家弟侄并立诚效公又分遣首领申谕诸州情深奉国甚副所望卿之子弟并据州县俱展诚绩每所嘉叹不能已已今并入属籍着于宗正及萧铣平江南道大使赵郡王孝恭拟袭志桂州总管武徳五年入朝授柱国封始安郡公拜江州都督及辅公祏反又以袭志为水军总管讨平之转桂州都督袭志前后凡任桂州二十八载政尚清简岭外安之后表请入朝拜右光禄大夫行汾州刺史致仕卒于家冯盎字明达髙州良徳人祖冯遣子业浮海归晋留番禺至盎三世矣擒番禺渠贼髙法澄洗宝彻等遂有苍梧朱崖地自号总管或説盎王越盎拒之武徳五年以地降髙祖析为髙罗春白崖儋林振八州授盎上柱国封越国公俄而罗窦诸洞獠叛盎率众二万为诸军先锋贼据险不可攻盎发七矢毙七人贼退走盎纵兵乘之斩首千余盎善为治阅簿最摘奸伏得民懽心卒赠左骁卫大将军荆州都督
　　李靖字药师三原人武徳初以平萧铣功封永康县公检校荆州刺史乃度岭至桂州分道招慰酋领冯盎等皆以子弟来谒南方悉定裁量款效承制补官得郡凡九十六户六十余万诏书劳勉授岭南抚慰大使检校桂州总管以岭南陋逺乆不见徳非震威武示礼义则无以变风即率兵南巡所过问疾苦延见长老宣布天子恩意逺近懽服
　　张士贵贞观初龚州道总管时峒獠寇乱士贵督征兵冒矢石所至悉平诸寇降服南土以平
　　张大安繁水人上元中为太子庶子章懐太子令与洗马刘纳言等注范晔后汉书光宅中卒于横州司马张九龄字子寿曲江人擢进士为左拾遗坐宇文融谤改太常少卿出冀州刺史九龄以母老在乡而河北道里辽逺上疏固请换江南一州望得数承母音耗优制许之改为洪州都督俄转桂州都督仍充岭南道按察使上乂以其弟九章九臯为岭南道刺史令嵗时伏腊皆得宁觐寻召为秘书少监集贤院学士至中书令萧仿拜岭南节度使南方珍贶丛伙不以入门家人病取槁梅于厨以和剂仿知趣市还之
　　李峤字巨山赞皇人擢进士累官监察御史髙宗击邕岩二州叛獠监其军峤入洞谕降之由是罢兵
　　李尚隠景龙中官河南尹十三年夏妖贼刘定髙夜犯通洛门尚隠坐不能觉察所部左迁桂州都督临行帝使谓之曰知卿公忠然国法须尔因赐杂防百匹以慰之俄又迁广州都督仍充五府经畧使及去任有懐金以赠尚隠者尚隠固辞之曰吾自性分不可改易非为慎四知也竟不受之
　　裴懐古寿春人初始安贼欧阳倩众数万剽没州县以懐古为桂州都督招慰讨击使未逾岭逆以书谕祸福贼迎降自陈为吏侵而反懐古乃轻骑赴之或曰蛮难亲备之且不信况易之哉答曰忠信可通神明况裔人耶身至壁抚谕倩等大喜悉归所掠出降虽诸峒素飜覆者亦牵连相附岭外平
　　王晙景城人景龙末桂州都督州有屯兵旧常仰饷衡永晙始筑罗郛罢戍卒埭江开屯田数千顷以息转漕百姓頼之后求归上冡州人诣阙留有诏桂往罹寇暴户口雕瘵宜即留以须政成逾朞年人丐刻石颂徳吕仁景云中邕州司马郁水自蛮境流出民常苦之仁引渠分流以杀水势自是无没溺之害民乃夹水而居元结字次山瀼州人乾元二年容管经畧使身谕蛮豪绥定八州防母丧人皆诣节度府请留民乐其教立石颂徳
　　敬超先为昭州刺史有异政善拾遗杜甫甫寄髙适有云今海内忘形故人独汉中王瑀昭州敬使君超先在耳祀名宦祠
　　王翃字宏肱晋阳人大厯五年迁容州刺史容管经畧使自安史之乱频诏征发岭南兵募隶南阳鲁炅军炅与贼战于叶县大败余众离散岭南谿洞夷獠乘此相恐为乱其首领梁崇牵自号平南十道大都统及其党覃问等诱西原贼张侯夏永攻陷城邑据容州前后经畧使陈仁琇李抗侯令仪耿慎惑元结长孙全绪等虽容州刺史皆寄理藤州或寄梧州及翃至藤州言于众曰吾为容州刺史安得寄理他邑乃出私财募将健许奏以好爵以是人各尽力不数月斩贼魁欧阳珪驰于广州见节度使李勉求兵为援勉曰容州陷贼已乆羣獠方强卒难图也若务速攻只自败耳郡不可复也翃请曰大夫如未暇出师但请移牒诸州扬言出千兵援助冀借声势成万一之功勉然之翃乃以手札告谕义州刺史陈仁璀藤州刺史李晓庭等盟约讨贼翃复募三千余人同力战日数合节度使牒止翃用兵翃虑惑将士匿其牒奋起士卒大破贼数万众擒其帅梁崇牵贼遁数百里外尽复容州故境翃发使以闻奏置顺州以遏余寇前后大小百余战生擒贼帅上献者七十余人累加银青光禄大夫兼御史中丞充招讨处置使翃又令其将张利用李寔等分兵讨袭西原遂收复郁林诸州部内渐安后因哥舒晃杀节度使吕崇贲岭南复乱翃遣大将李寔悉所管兵赴援广州西原贼率覃问复招合夷獠曰容州兵马尽赴广州郡可图也于是悉众来袭翃知其来伏兵御之生擒覃问其众大败代宗闻而壮之遣中使慰劳加金紫光禄大夫
　　杜佑大厯六年容管经畧使绥懐兵民得控制之道盗贼一无所犯
　　李昌巙大厯中桂管观察使立学宫于独秀山下平西原贼潘长安尝月夜闻邻居吟咏之音清畅分明访之乃戎昱即延为幕賔因饮席调其侍儿巙知其意即赠之昱感赋诗有恩合死前酬之句
　　李勉字卿郑王元懿曽孙也大厯四年除广州刺史兼岭南节度观察使番禺贼帅冯崇道桂州叛将朱济时等阻洞为乱前后累嵗陷没十余州勉至遣将李观与容州刺史王翃并力招讨悉斩之五岭平
　　林着莆田人贞元中横州刺史有政声
　　裴行立贞元中桂管观察使盗遁奸革惠教敷施戴叔伦字幼公金坛人贞元元年容管经畧使绥徕落威名流闻徳宗尝赋中和节诗遣使宠赐代还卒于道
　　李翺字习之赵郡人凉武昭王之后贞元十四年登进士第太和初累官谏议大夫知制诰拜中书舍人初谏议大夫栢耆将使沧州军前宣谕翺尝赞成此行栢耆寻以擅入沧州得罪翺坐谬举左授少府少监俄出为郑州刺史五年出为桂州刺史御史中丞充桂管都防御使又为邕州刺史大首领黄氏帅其属纳质供赋黄氏侬氏皆羣盗也韦氏不附率羣黄之兵以攻之而逐诸海羣盗皆伏于是十三部二十九州之蛮悉平武充字虚受贞元中贺州刺史教民以慈爱易俗以礼让达其志意通其嗜欲曽未几嵗大用治理居任凡六霜困于足痹卒官
　　韦丹字文明万年人贞元中容州刺史教民耕织止惰游兴学校民贫自鬻者赎归之禁民不得掠为州未有城丹始城之周十三里屯田二十四所教种茶麦仁化大行
　　杨于陵字达夫累官户部侍郎元和初牛僧儒等以贤良方正对策于陵被诏程其文居第一宰相恶其言出为岭南节度使辟韦词李翺等在幕府咨访得失教民陶瓦易蒲屋以絶火患监军许遂振者悍戾贪肆惮于陵不敢挠以私则为飞语闻京师宪宗不能无惑有诏罢归遂振领留事笞吏剔抉其赃吏呼曰杨公尚拒他方赂遗肯私官钱耶宰相裴垍亦为帝别白言之乃授吏部侍郎而遂振终得罪
　　马总字防元扶风人元和四年充岭南都防本管经畧使总敦儒学长于政术在南海累年清防不挠獠便之于汉所立铜柱之处以铜一千五百斤特铸二柱刻书唐徳以继伏波之迹以绥蛮功就加金紫八年转桂州刺史桂管经畧观察使入为刑部侍郎
　　李佃文皇帝之元孙累官知泉州防乌浒刺杀郡吏敺缚农民诏以公都督邕州兼御史中丞赐紫金鱼袋为经畧招讨使既至则弢弓槖甲去斥堠禁部内无敢以贼名使得自澣濯诸酋长咸顿首送欵输税奉贡愿比内郡
　　邓某南阳人邕州经畧使路公恕奏署试大理评事兼贵州刺史参帷幕之任董虎之威俗敬爱革面受事朝廷将以武定南服命安南大校御史中丞赵良金为邕州复以君兼招讨判官録其异能奏加司直升招讨副使兼统横防贵三州事龙茸之下直道有立犷悍之内义威必行赋増而不扰法一而无憾卒于官崔方实元和十年容州兵马使破蛮贼黄探平其党与献俘以闻宪宗嘉之
　　柳宗元字子厚河东人元和十年柳州刺史柳人以男女质钱过期不赎子本均则没为奴婢宗元设方计悉赎之尤贫者令书佣视直足相当还其质已没者具已钱助赎南方为进士者走数千里从宗元游经指授者为文辞皆有法世号柳柳州十四年卒年四十七既没柳人懐之托言降柳州之堂人有慢者辄死庙于罗池韩愈因碑以实之云
　　孔戣字君严元和十年岭南节度使既至免属州逋负十八万缗米八万斛黄金税嵗八百両先是属刺史俸率三万又不时给皆取部中自衣食戣乃倍其俸约不得为贪暴稍以法绳之南方鬻口为货掠人为奴婢戣峻为之禁亲吏得婴儿于道收育之戣论以死由是闾里相约不敢犯士之斥南不得北归与有罪之后百余族才可用用之禀无告者女子为嫁遣之自贞元中黄峒诸蛮叛乆不平容桂二管利掳掠幸有功乃请合兵讨之戣固言不可帝不听大发江湖兵防二管入讨士被瘴毒死者不可胜计安南乘之杀都防李象古而桂管裴行立容管阳旻皆无功忧死独戣不邀一旦功交广晏然大治十五年迁尚书吏部侍郎比归不载南物奴婢之籍不増一人
　　吴武陵元和中桂州防御判官政尚文雅人谓可兴西汉文章
　　李郃延唐人元和末宦官势横刘蕡对策极言其弊竟下第郃曰刘蕡下第我辈登科能无厚颜疏言蕡策汉魏以来无与比臣对不及蕡逺甚乞回所授以旌蕡直不报旋出知贺州有政声民懐其惠
　　韩佽字相之性清简元和初第进士累迁桂管观察使部二十余州自参军至县令无虑三百员吏部所补才十一余皆观察使商才补职佽下车悉来谒一吏持籍请补缺员佽下教曰居官治吾不夺其不奉法无望纵舍缺者须按籍取可任任之防春服使至乡有豪猾厚进贿使者求为县令使者请佽佽许之既去召乡豪责以挠法笞其背以令部中自是豪右畏戢时诏置五管监兵尽境赋不足充其费佽处以俭约遂为定制众以为难卒赠工部侍郎
　　李渤字濬之宝厯中桂管观察使桂有漓水出海阳山世言秦命史禄伐粤凿为漕马援讨征侧复治以通餽后为江水溃毁渠遂废浅每转饷役数十户济一艘渤酾浚旧道障泄有宜舟楫利焉
　　徐申字维降京兆人邕管经畧使黄峒蛮纳质供赋不敢桀骜逾年进岭南节度使前后死吏盗印署府职百余员畏事泄谋作乱申觉杀之诖误一不问逺俗以攻劫相矜申禁切无复犯外蕃嵗以珠玳瑁香文犀浮海至申于常贡外未尝賸索商贾饶盈
　　元晦相国稹从子自吏部郎中授谏议大夫尝奋发忠恳俯伏青蒲至于雪涕出为御史中丞桂管观察使见叠防山有干越四望左右回翼心大乐之引水穿沼治亭院其间小记与题篆皆出其手美秀而文
</div>
    <div class="pagination">
<a href="粤西诗载粤西文载粤西丛载_page97.html">上一页</a><span>...</span><a href="粤西诗载粤西文载粤西丛载_page93.html">93</a><a href="粤西诗载粤西文载粤西丛载_page94.html">94</a><a href="粤西诗载粤西文载粤西丛载_page95.html">95</a><a href="粤西诗载粤西文载粤西丛载_page96.html">96</a><a href="粤西诗载粤西文载粤西丛载_page97.html">97</a><span class="current-page">98</span><a href="粤西诗载粤西文载粤西丛载_page99.html">99</a><a href="粤西诗载粤西文载粤西丛载_page100.html">100</a><a href="粤西诗载粤西文载粤西丛载_page101.html">101</a><a href="粤西诗载粤西文载粤西丛载_page102.html">102</a><a href="粤西诗载粤西文载粤西丛载_page103.html">103</a><span>...</span><a href="粤西诗载粤西文载粤西丛载_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
