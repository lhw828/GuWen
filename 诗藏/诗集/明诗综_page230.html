<!DOCTYPE html>
<html>
<head>
    <meta charset="UTF-8">
    <title>明诗综 - 第 230 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗综 - 第 230 页/共 242 页</h1>
    <div class="content">　　太平舘次韵
　　望眼山连北归心月向西羁魂与别恨愁杀五更鸡
　　初见杜鹃花次云冈修撰韵
　　际晓红蒸海上霞石崖沙岸任欹斜杜鹃也报春消息先放东风一树花
　　郑士龙【一首】
　　士龙字云卿鼎津人由内资寺正迁刑曹判书歴汉城府判尹改戸曹判书再改吏曹判书阶资宪大夫有湖隂草堂诗集
　　【诗话云卿嘉靖中五充舘伴道交礼接为羣公所称唐守之赠诗云郑子有诗才岂在鹧鸪下龚云冈则谓其沉着冲澹不为绮丽艳冶之辞有唐人之遗意甞筑十玩堂于鼎津十玩者竹梅松菊水石并楮研笔墨而十也守之及史给事克皆为之赋诗及华亭张行人承宪奉使国王刋其诗入皇华集俾云卿序之谓古之诗人类皆有为而作未甞为无益之辞是亦得诗人之旨者也句如不谓交欢地翻成送别亭具饶韵致】
　　长虹
　　垂虹屈曲跨清波藻荇香中笑语过恰似松江三百尺檥船闻唱采菱歌
　　金安老【二首】
　　安老字颐叔歴官议政府左议政领书筵监春秋舘事兼文舘艺文舘大提学知成均舘事阶崇禄大夫有明虚轩集
　　【诗话朝鲜君臣最称好事使者輶轩一至即命舘伴逺迎属和诗章连篇累牍龚修撰用卿鸣治吴给事希孟子醇于嘉靖十六年奉使国王遣陪臣十人陪防汉江之上泛杨花渡登龙头峰纵观江山之胜十人者金议政安老苏判书世让尹判书仁镜金参赞麟孙沈判书彦光吴判尹洁许参赞洽郑判书士龙许参判沆朴承旨洪鳞皆国中名士此外复有金议政谨思尹议政殷辅黄承旨宪朴承旨守良黄承旨琦郑参判百朋开城韩留守昌京畿金观察希说平安道李观察龄中枢李同知希辅咸有诗篇继和极东国一时之盛皇华是集安老实序之】
　　望逺亭次韵
　　幽兴牵人恼游蹄岂惜遥残云横浦口飞鹭割山腰江稳开轻缆潮生没断桥异乡归思促心趁紫宸朝
　　汉江陪宴次韵
　　人间不信有丹丘汉水仙舟即十洲夕日蘸波红漾漾江烟连树翠浮浮晴川有句还题壁长笛何人更倚楼天上明朝遥怅望遐陬能复记兹游
　　尹仁镜【二首】
　　仁镜由礼曹判书改戸曹积官至议政府领议政
　　太平舘次韵
　　红惜花飘岸青怜栁拂桥江风吹飒飒篷雨打萧萧帘卷楼横笛山空谷响樵双旌赏去回首海天遥
　　登汉江楼次韵
　　郭外澄江江上台登临顿觉隔氛埃遥山云敛雨初霁极浦波平潮又来明月似迎星使出轻帆须趁晚风开佳辰佳境兼佳客乘兴休停到手杯
　　金麟孙【一首】
　　麟孙官议政府左参赞
　　次韵别吴副使
　　临分尽醉侧乌纱长路髙低日易斜好雨多情知滑道轻风惜别解飞花留春纵欲兼留客恋阙其如又恋家一去茫茫辽蓟逺银河何处问仙查
　　沈彦光【一首】
　　彦光字子求官吏曹判书
　　【诗话子求望逺亭诗有白鴈依寒渚青驴度小桥之句颇饶晚唐人风韵徐敬徳花潭集有次留守沈相国彦庆韵诗当是其晜弟】
　　太平舘次韵
　　春鸟花边啼暮鸦树头宿何事逺游人不秉良宵烛许　洽【一首】
　　洽参政琮之孙官至议政府右参赞
　　【诗话洽与弟沆俱有时名甞集其先世诗号阳川世藳沆官吏曹参判兄弟皆执国政诗有渔店日斜遥笛起海门风急晓帆开之句亦觉爽气殊伦】
　　汉江陪宴次韵
　　緑水灵源自五台新添好雨絶尘埃长洲芳草移船近逺渚轻鸥避櫂来景物尽供今日兴襟怀须向此中开猥参胜引非吾分拟向岩前倒玉杯【国有酒岩酒流出其下】金谨思【一首】
　　谨思官议政府领议政
　　别吴副使次韵
　　方空嵗嵗蹙轻纱半榻香烟一穂斜万里往来蝴蝶梦三春开落杜鹃花吹残逺笛谁怀土过尽良辰不在家日暮关山云树隔天津何处泊灵查
　　尹殷辅【一首】
　　殷辅官至议政府领议政
　　游汉江次韵
　　江上天然百尺台澄波无緑镜无埃茫茫极浦舟南北渺渺长空鸟去来汀草有情吟外碧岸花随意望中开叨陪髙防诚逾分乘兴还须倒百杯
　　黄　【一首】
　　由承政院右副承旨迁都承旨
　　开城
　　白驹难自絷青眼更离筵江海相忘处烟波欲暮天落花飘醉袖芳草入吟鞭翰墨真余事功名正妙年金安国【一首】
　　安国字国卿号慕斋官刑曹判书至领议政有慕斋集
　　【诗话使东国者前有张芳洲后有华鸿山皆中朝之诗伯鸿山至日舘伴十有一人非不每篇踵韵然中律者寡矣十一人者议政府领议政尹殷辅议政府右议政金克成议政府左叅赞栁贯户曹判书尹仁镜吏曹判书成世昌礼曹判书李龄工曹判书尹世豪汉城府判尹郑士龙承政院都承旨黄左承旨申瑛及安国也鸿山留国中仅五日而返此见于皇华集者不能多焉】
　　开城太平舘次韵
　　温鞵陵废井空青种穄田荒但记名旧迹不随时代灭停骖落日一伤情
　　申光汉【一首】
　　光汉字汉之由吏曹判书官至正宪大夫议政府左参赞兼知成均舘事文舘艺文舘大提学同知书筵春秋舘事有企斋集
　　【诗话旧典使于东国必命儒臣给舎迨嘉靖二十三年恭僖王薨遣使改諡及赙改命司礼监太监郭璈副以华亭张行人承宪于是中官偕行道涂无酬荅之作礼成而返乃缄诗以寄国人爰有吏曹判书申光汉议政府右赞成栁仁淑成均舘司艺林亨秀礼曹正郎李洪男戸曹参判沈连源黄海道观察使权应挺相与追和之仍刋为皇华集一卷而郑士龙为作序】
　　暮景
　　树宻深浓翠孤烟澹作云前村闻犬吠暗路草中分林百龄【一首】
　　百龄官议政府右议政
　　【诗话张行人既使东国谕祭恭僖王怿成礼而返明年荣靖王复薨于是别选廷臣遣行人长安王鹤往赐祭及諡陪臣以诗赠荅议政府右议政林百龄礼曹判书尹溉工曹判书任权吏曹参判慎居寛成均舘大司成李润庆司艺崔演承政院右副承旨洪叙畴奉常寺佥正朴忠元开城府留守李澯京畿观察使宋骐寿而郑士龙尹仁镜申瑛李洪男亦与焉】
　　游汉江次韵
　　王室千年作翰藩欣闻使节颂声喧登楼未倦陪欢赏泛水还容接笑言举网渔人贪似獭操舟穉子捷于猨夷犹领得沧洲趣还向春风望故园
　　李润庆【一首】
　　润庆官成均舘大司成
　　汉江次韵
　　汉江形胜表东藩使节登临鼓吹喧对景每凭诗遣兴通情犹借译传言忘机自幸参沙岛随世何殊束槛猿回首风光堪逺瞩雨催新緑遍郊园
　　李　澯【一首】
　　澯官开城府留守
　　【诗话花潭集有赠留守李相国澯诗】
　　泛临津江
　　临津传胜事驻节是仙舟烟羃沙边树风回水面鸥笑谈情不浅诗酒兴难收絶域萍蓬防无忘此日游徐敬徳【二首】
　　敬徳朝鲜生员有花潭集
　　【诗话花潭讲学専以周邵为宗诗亦效法撃壤以金安国引荐授参奉力辞集中酬和者李相国澯朴相国祐沈相国彦庆李留守龄金都事洪林正字荟沈教授义张教授纶赵上舎玉沈别提宗元朴参奉溉而朴民献颐正金汉杰士伸赵昱景阳金恵孙彦顺以及黄元孙许太辉等疑皆从游讲学者也】
　　山居
　　花潭一草庐萧洒类仙居山色开轩近泉声到枕虚洞幽风澹荡境僻树扶疎中有逍遥子晨朝闻读书
　　灵通寺次题壁韵
　　松溪一路入青林林下禅居昼亦隂触石泉流三面转倚天山色万重深清欢直欲朝连夜胜引应难后继今数局枯棊谈笑里不知云日已西沉
　　辛应时【一首】
　　应时官校书舘校理
　　【诗话隆庆元年以即位颁诏朝鲜歙县许公国南昌魏公时亮持节以往是时恭宪王峘又薨两公返命共成诗一卷国中属而和者止工曹判书朴忠元一人议政府左赞成兼知书筵春秋馆事洪暹序之曰小邦不幸两公之来适丁大戚满目愁惨无意于览物辄题逐篇和进亦非有丧者所当为所以倡之少而和之寡也于此足徴其为秉礼之国矣明年衡阳欧希稷以行人奉使舘伴辛应时朴淳等始复有赠送诗焉】
　　送欧大行还朝
　　鸭緑江头送櫂声东风吹泪若为情人间离别伤今日天上音容隔此生衡浦鴈回惊逺梦洞庭春尽渺归程遥知万里相思处南斗横斜片月明
　　朴　淳【一首】
　　淳官吏曹判书
　　太平楼次欧公韵
　　来游万里魂应断独倚青冥思更賖天濶楚乡飞客梦路穷蓬海驻仙查山连睥睨云长瞑春半池塘草欲花帘外夕阳看渐没消愁惟有醉流霞
　　李　珥【二首】
　　珥徳水人官议政府右赞成
　　【诗话吾乡葵阳黄公以编修使朝鲜在万厯十年八月自珥以下三人暨许状元篈皆充舘伴者也】
　　辱编修黄公示沿涂之作赋呈
　　丁年行役记吾曽辽蓟修途客念凭歴歴道边孤店月依依天上早朝灯身回蜗殻何由转班入蛾眉不再能玉署新诗分物色瑶台指防一层层
　　送黄公还朝
　　长川氷雪覆寒沙此日愁闻入塞笳两地云泥分席上一江南北即天涯徒劳永夜游仙梦渐逺明河贯月查珍重诗篇兼赠处媿将燕石报琼华
　　金　赡【一首】
　　赡官吏曹佐郎
　　送别正使黄公还朝
　　月落闗城鼓角鸣星轺夙驾向神京长江自昔分南北两地从今隔死生接塞冻云迷别路乱山晴雪照行旌那堪独夜龙湾舘愁对寒灯梦不成
　　髙敬命【一首】
　　敬命官司赡寺佥正
　　别正使黄公
　　好音无路托西归心逐仙查自奋飞鸭水寒波添别泪鹘岑晴雪防征衣谩将便面藏怀袖何计承顔御靮鞿匏繋海濵身已老百年形影欲谁依
　　栁　根【一首】
　　根字晦夫状元自号隠屏居士有西坰集【诗话兰嵎诸公以万厯丙午使东藩栁晦夫李孝彦许端甫为舘伴公携有唱和诗卷归墨迹今存予家】
</div>
    <div class="pagination">
<a href="明诗综_page229.html">上一页</a><span>...</span><a href="明诗综_page225.html">225</a><a href="明诗综_page226.html">226</a><a href="明诗综_page227.html">227</a><a href="明诗综_page228.html">228</a><a href="明诗综_page229.html">229</a><span class="current-page">230</span><a href="明诗综_page231.html">231</a><a href="明诗综_page232.html">232</a><a href="明诗综_page233.html">233</a><a href="明诗综_page234.html">234</a><a href="明诗综_page235.html">235</a><span>...</span><a href="明诗综_page231.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
