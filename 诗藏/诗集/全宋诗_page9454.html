<!DOCTYPE html>
<html>
<head>
    <meta charset="UTF-8">
    <title>全宋诗 - 第 9454 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9454 页/共 11672 页</h1>
    <div class="content">    望来望去何时到，且倚船窗看远山。

杨万里　船过苏州二首
    暮风似箭复如刀，落照那能暖客袍。
    天远地平城更阔，千寻玉塔尺来高。

杨万里　船过砚石步
    雨中初厌蒻蓬遮，撑起蓬来景更佳。
    岸上长松立如笔，波中寒影走成蛇。
    忽看云外吐银镜，一点晨光射玉沙。
    却出船头聊放目，远峰无数碧横斜。

杨万里　船中蔬饭
    食蕨食臂莫食拳，食笋食梢莫食根。
    何曾万钱方下箸，先生把菜亦饱去。
    岭南风物似江南，笋如束薪蕨作篮。
    先生食籍知几卷，千岩万岳皆厨传。

杨万里　垂虹亭观打鱼斫鱠四首
    桥柱疏疏四寂然，亭前突出八鱼船。
    一声磔磔鸣榔起，惊出银刀跃玉泉。

杨万里　垂虹亭观打鱼斫鱠四首
    六只轻舠搅四旁，两船不动水中央。
    网丝一撒还空举，笑得倚栏人断肠。

杨万里　垂虹亭观打鱼斫鱠四首
    渔郎妙手绝多机，一网收鱼未足奇。
    刚向人前撰勋绩，不教速得只教迟。

杨万里　垂虹亭观打鱼斫鱠四首
    鲈鱼小底最为佳，一白双腮是当家。
    旋看水盘堆白雪，急风吹去片银花。

杨万里　垂丝海棠半落
    雨後精神退九分，病香愁态不胜春。
    落阶一寸轻红雪，卷地风来政恼人。

杨万里　垂丝海棠二首
    无波可照底须窥，与柳争娇也学垂。
    破晓骤晴天有意，生红新晒一絧丝。

杨万里　垂丝海棠二首
    不关残醉未醒松，不为春愁懒散中。
    自是新晴生睡思起，来无力对东风。

杨万里　垂丝海棠盛开
    垂丝别得一风光，谁道全输蜀海棠。
    风搅玉皇红世界，日烘青帝紫衣裳。
    嬾无气力仍春醉，睡起精神欲晓妆。
    举似老夫新句子，看渠桃杏敢承当。

杨万里　春半闻归雁
    春光深浅没人知，我正南归鴈北归。
    头上一声如话别，一生长是背人飞。

杨万里　春半雨寒，牡丹殊无消息
    今岁芳菲尽未忙，去年二月牡丹香。
    寒暄不定春光晚，荣落俱迟花命长。
    缯一雨朝晴炫野，又三四阵雨鸣廊。
    綎红魏紫拳如蕨，而况姚家进御黄。

杨万里　春菜
    雪白芦菔非芦菔，吃来自是辣底玉。
    花叶蔓菁非蔓菁，吃来自是甜底冰。
    三馆宰夫傅食籍，野人蔬谱渠不识。
    用醯不用酸，用盐不用咸。
    盐醯之外别有味，姜牙枨子仍相参。
    不甑亦不釜，非焌亦非煮。
    坏尽蔬中腴，乃以烟火故。
    霜根雪叶细缕来，瓷瓶夕幂朝即开。
    贵人我知不官样，囱食我知无骨相。
    秪合南溪嚼菜根，一尊径醉溪中云。
    此诗莫读恐咽杀，要读此诗先捉舌。

杨万里　春草二首
    天欲游人不踏尘，一年一换翠茸茵。
    东风犹自嫌萧索，更遣飞花绣好春。

杨万里　春草二首
    年年春色属垂杨，金捻千丝翠万行。
    今岁草芽先得计，搀它浓翠夺它黄。

杨万里　春寒
    春寒尽解粟人肤，敢傍吾侪酒瑆无？
    雨里杏花如半醉，抬头不起索人扶。

杨万里　春寒
    阵阵风寒树树斜，不容老子出檐牙。
    绣帘半卷门偏启，深倚胡床远看花。

杨万里　春寒
    风日晴暄一并来，桃花告报李花开。
    待君减尽衣裘了，夜半春寒特地回。

杨万里　春寒初晴
    峭寒穿屋透衣裘，欺得诗人两鬓秋。
    从此莫教三日暖，花开花落却成愁。

杨万里　春寒绝句
</div>
    <div class="pagination">
<a href="全宋诗_page9453.html">上一页</a><span>...</span><a href="全宋诗_page9449.html">9449</a><a href="全宋诗_page9450.html">9450</a><a href="全宋诗_page9451.html">9451</a><a href="全宋诗_page9452.html">9452</a><a href="全宋诗_page9453.html">9453</a><span class="current-page">9454</span><a href="全宋诗_page9455.html">9455</a><a href="全宋诗_page9456.html">9456</a><a href="全宋诗_page9457.html">9457</a><a href="全宋诗_page9458.html">9458</a><a href="全宋诗_page9459.html">9459</a><span>...</span><a href="全宋诗_page9455.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
