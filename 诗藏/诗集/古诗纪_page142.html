<!DOCTYPE html>
<html>
<head>
    <meta charset="UTF-8">
    <title>古诗纪 - 第 142 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗纪 - 第 142 页/共 193 页</h1>
    <div class="content">　　伤韦侍读
　　懐经传北海蕴义盛西河髙峯落回照逝水没惊波栁下悲风急山阳秋气多宿草摧书带寒松脆女萝无复华隂市空余蒿里歌
　　后湖泛舟
　　上苑奢行乐沧池聊薄游泛荷分兰櫂沈槎触桂舟残虹收度雨缺岸上新流欲知有髙趣长杨送麦秋
　　游龙首城
　　闗外山川阔城隅尘雾浮白云凝絶岭沧波间断洲四靣观长薄千里眺平丘河津无桂树樽酒自淹留
　　别韦谅赋得江湖泛别舟
　　千里浔阳岸三翼木兰船鹢泛青鳬后鸡鸣白鹭前涵花没浅缆带叶动深船不言朝夕水独自限神仙
　　星名从军诗【乐府作从军行】
　　将军定朔边刁斗出祁连髙栁横遥塞长榆接逺天井泉含冻竭烽火照山燃欲知客心断危旌万里悬
　　赋得韩信
　　淮隂总汉兵燕齐擅逺声沈沙拥急水拔帜上危城野有千金报朝称三杰名所悲云梦泽空伤狡兎情
　　行经季子庙
　　延州髙譲逺传芳世祀移地絶遗金路松悲悬劔枝野藤侵沸井山雨湿苔碑别有观风处乐奏无人知
　　赋得落落穷巷士
　　【左思咏史诗落落穷巷士抱影守空庐】
　　杨云不邀名原宪本遗荣草长三径合花发四隣明尘随幽巷静啸逐逺风清门外无车辙自可絶公卿
　　赋得日中市朝满
　　【鲍照结客少年场行日中市朝满车马若川流】
　　云阁绮霞生旗亭丽日明尘飞三市路盖入九重城竹叶当垆【初学作杯】满桃花带绶轻唯见争名利安知大隠情
　　赋得题新云
　　西北春云起遥临偃盖松根危才吐叶气浅未成峯风前飞未断日处影疑重体轻无五色讵是得从龙
　　赋得白云临酒
　　白云盖濡水流彩入渑川踈叶临嵇竹轻鳞入郑船菊泛金枝下峯断玉山前一朝开五色飘飘映十千
　　咏雪应衡阳王教
　　九冬飘逺雪六出表丰年睢阳生玉树云梦起琼田入牕轻落粉拂栁驶飞绵欲动淮南赋乱下桂花前
　　赋得雪映夜舟
　　黄云迷鸟路白雪下鳬舟分沙映冰浦照鹤聚寒流樯风吹影落缆锦襍花浮舩梁若是桂翻如月照秋
　　薄帷鉴明月
　　【阮籍咏懐诗薄帷鉴明月清风吹我衿】
　　长河上桂月澄彩照髙楼分帘疑碎璧隔幔似垂钩牕外光恒满帷【一作闺】中影暂流岂及西园夜长随飞盖游
　　圃观春雪
　　同云遥映岭瑞雪近浮空拂鹤伊川上飘花桂苑中影丽重轮月飞随团扇风还取长歌处带曲舞春风
　　秋河曙耿耿
　　【谢眺诗秋河曙耿耿寒渚郁苍苍】
　　耿耿长河曙滥滥宿云浮天路横秋水星衡【一作桥】转夜流月下姮娥落风惊织女秋徳星犹可见仙槎不复留
　　浦狭村烟度
　　【梁简文龙丘引浦狭村烟度洲长归鸟息】
　　茅兰夹两岸野燎烛中川村长合夜影水狭度浮烟收光暗鸟弋分火照渔船山人不炊桂樵华幸共然
　　和衡阳王秋夜
　　睢苑凉风举章台云气收萤光连烛动月影带河流绿绮朱泛黄花素蚁浮髙轩扬丽藻即是赋新秋
　　赋得山卦名
　　蓬莱遯羽客岩穴转防笼云归仙井暗雾觧石桥通影带临峯鹤形随襍雨风寻师不失路咸欲驭飞鸿
　　初春赋得池应教
　　遥天收宻雨髙阁映奔曦雪尽青山路冰销绿水池春光落云叶花影发晴枝琴樽奉终宴风月岂云疲
　　赋得垂栁映斜谿
　　千仞清溪险三阳弱栁垂叶细临湍合根空带石危风翻夹浦絮雨濯倚流枝不分梅花落还同横笛【一作笛里】吹
　　赋得岸花临水发
　　【何逊赠诸游旧诗岸花临水发江燕绕樯飞】
　　竒树满春洲落蘂映江浮影间莲花石光涵濯锦流漾色随桃水飘香入桂舟别有仙潭菊含芳独向秋
　　赋得风生翠竹里应教
　　金风起燕观翠竹夹梁池翻花疑凤下飏水似龙移带露依深叶飘寒入劲枝聊因万籁响讵待伶伦吹
　　赋得山中翠竹
　　脩竹映岩垂来风异夹池复涧藏髙节重林隠劲枝云生龙未上花落凤将移莫言栖嶰谷伶伦不复吹
　　赋得梅林轻雨应教
　　梅树耿长虹芳林散轻雨蜀郡随仙去阳台带云聚飘花更濯枝润石还侵柱讵得零陵燕随风时共舞
　　赋新题得兰生野径
　　披襟出兰畹命酌动幽心锄罢还开路歌喧自动琴华灯共影落芳杜襍花深莫言闲迳里遂不断黄金
　　赋得威凤栖梧【初学云赋得栖梧桐威凤】
　　丹山下威凤来集帝梧中欲舞春花落将飞秋叶空影照龙门水声入洞庭风别有将雏曲翻更合丝桐
　　赋得鱼跃水花生
　　漾色桃花水相望濯锦流跃浦疑珠出依池似镜浮凌波衔落蘂触饵避沈钩方游莲叶外讵入武王舟
　　赋新题得寒树晩蝉疎
　　寒蝉噪杨栁朔吹犯梧桐叶逈飞难住枝残影共空声踈饮露后唱絶断中还因揺落处寂寞尽秋风
　　赋得秋蝉喝【一作咽】栁应衡阳王教
　　秋鴈写【一作气爽】遥天园栁集惊蝉竞噪长枝里争飞落木前风髙知响急树近觉声连长杨流喝尽讵识蔡邕
　　秋日别庾正员【英华作徐陵】
　　征途愁转斾连骑惨停镳朔气凌踈木江风送上潮青雀离防逺朱鸢别路遥唯有当秋月夜夜上河桥
　　赋得佳期竟不归【七言】
　　【庾肩吾有所思曰佳期竟不归春物坐芳菲】
　　良人万里向河源娼【玉台后集作小】妇三秋思栁园路逺寄诗空织锦宵长梦返欲惊魂飞蛾屡绕帷前烛衰草还侵阶上玉衔啼拂镜不成妆促柱繁弦还乱曲时分【玉台后集作特忿】年移竟不归偏憎寒急夜缝衣流萤映月明空帐疎叶从风入断机自对孤鸾向影絶终无一鴈带书回
　　赋得堦前嫩竹
　　翠竹梢云自结丛轻花嫩笋欲凌空砌曲横枝屡解箨阶前踈叶强来风欲知抱节成龙处当于山路葛陂中











　　古诗纪巻一百十三
　　钦定四库全书
　　古诗纪巻一百十四　　　明　冯惟讷　撰
　　陈第七
　　江总【字总持济阳考城人初仕梁累官至尚书仆射陈天嘉中转太子詹事后主嗣位歴任尚书令不持政务但日与后主随宴后庭多为艶诗国政日頽君臣昏乱陈亡入隋拜上开府开皇中卒】乐府
　　雉子斑【以下五言】
　　麦垄新秋来泽雉屡裵徊依花似协妬拂草乍惊媒三春桃照李二月桞争梅暂住如臯路当令巧笑开
　　陇头水二首
　　陇头万里外天涯四面絶人将蓬共转水与啼俱咽惊湍自涌沸古树多摧折传闻博望侯苦辛提汉节雾暗山中日风惊陇上秋徒伤幽咽响不见东西流无期从此别更度几年幽遥闻玉闗道望入杳悠悠
　　折杨栁
　　万里音尘絶千条杨栁结不悟倡园花遥同羌岭【一作天岭】雪春心自浩荡春树聊攀折共此依依情无奈年年别
　　闗山月
　　兎月半轮明狐闗一路平无期从此别复欲几年行暎光书汉奏分影照胡兵流落今如此长戍受降城
　　洛阳道二首
　　徳阳穿洛水伊阙迩河桥仙舟李膺棹小马王戎镳杏堂歌吹合槐路风尘饶绿珠含泪舞孙秀彊相邀小平路【一作临】四达长楸听五钟玉节迎司锦车归濯龙歌声不息环佩响相从花障荡舟笑日暎下山逢
　　长安道
</div>
    <div class="pagination">
<a href="古诗纪_page141.html">上一页</a><span>...</span><a href="古诗纪_page137.html">137</a><a href="古诗纪_page138.html">138</a><a href="古诗纪_page139.html">139</a><a href="古诗纪_page140.html">140</a><a href="古诗纪_page141.html">141</a><span class="current-page">142</span><a href="古诗纪_page143.html">143</a><a href="古诗纪_page144.html">144</a><a href="古诗纪_page145.html">145</a><a href="古诗纪_page146.html">146</a><a href="古诗纪_page147.html">147</a><span>...</span><a href="古诗纪_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
