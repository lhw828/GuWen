<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 419 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 419 页/共 1044 页</h1>
    <div class="content">　　卧榻铺筠簟风檐递晚凉云枯涵旱气星烂射寒芒钟鼔寒更永乾坤夜色苍时危关百虑低首拊空牀
　　星子镇道中
　　北下星关道川开百里寛梦残倾锦帢吟细缓征鞍土峡深回洞山田叠醮坛一杯亭传酒来为敌霜寒
　　田间
　　斜日秋圃云间雨过初平畴交晚吹凉意满轻裾草木浮元气河山拥草庐拊心欣有得重展故人书
　　午憩阳城北龙泉寺
　　倦客鞭催急龙泉一解鞍在家贫亦好行路古来难寺古松杉老山空水石寒万松亭废久重拂短碑看【碑大定间泽州刺史杨庭秀撰真竒作也】
　　清苑道中
　　野店春风里行人避绣衣劒花寒有晕山日惨无辉孤隼梢云下羣鸦结阵飞惊鸥无逺泛事外本忘机
　　首夏家居即事二首
　　懒帻从鬅鬓披衣任曵裾都忘身外事贪读意中书比老心能尔虽贫乐有余绕园欣细履树影緑扶疎竹茂资泉润花荣借圃沙钩帘来舞燕锁树护栖鸦客至留酤酒吟长待煑茶几时容却扫一向似山家
　　和仲常牡丹诗
　　汉殿承恩早金盘荐露新色酣中省乐香重锦窠春尽殿羣芳后谁辞载酒频清如司马相也作挿花人
　　王搆
　　淤泥寺
　　野寺消烦暑长途促晚行落霞眀逺岫返照下孤城月傍山村出风从古渡生仆夫毋乃倦彼此亦关情
　　王旭
　　西溪
　　我爱西溪好披云屡往来一川烟景合三面画屏开薄俗无商隐清时有逸才近岩多隙地松竹更须栽
　　程钜夫
　　天门山
　　万里弥漫地天门据要冲乾坤大开辟江汉此朝宗往事空多垒千年只二舟人亦痴絶遥认两眉浓
　　板桥午食
　　县郭二十里板桥三五家西风熟禾黍陆地富桑麻去歳遭洪水髙林带旧槎他乡岂不好无奈此生涯
　　孤云
　　渺渺从何起亭亭只自飞朝随风鹤去暮逐雨龙归几度超沧海多应防翠微何时能借我裁作羽人衣
　　重送戴道士【并序】
　　予既作霞川诗送戴君提防其所称述翰林从事邵生为予言如此后数日太常博士虞伯生来言君所适者越也非天台所谓霞川乃在桃源盖用以自号者请更赋
　　被命将居越扁舟指防稽海云迎棹起江月照人低有道蟠龙虎无心混鹜鸡霞川随处是何必武陵溪
　　元淮
　　鳯皇台
　　此地可消忧长江不断流桥边朱雀市城外白鸥洲鳯去名犹在潮回浪倒收六朝春梦散遗迹在荒邱
　　徐眀善
　　奉使安南世子陈日炫于席间索诗口占
　　乗传入南中云章照海红天边龙虎气塞外马牛风日月八荒烛车书万里同丹青入王防茅土祚无穷
　　方回
　　岀马家坞
　　野迥夏无暑坞深朝更凉路随流水转山背古城荒县宇欹红阁僧庵出粉墙暗惊兵火后犹有数莲塘
　　次韵汪翔甫和西城吕全州见过
　　想见花开路篮舁草草装叩门驯犬喜入室蠧鱼香蹑石苔黏屐眠松露滴牀焉知人世事积甲又宜阳
　　虚谷志归十首【録二首】
　　共道归何晚犹能喜欲狂幼儿初拜揖痴女仅梳妆有笔修花谱无钱辟草堂新添竹逾百风径细寻香衰晚眞当戒疎慵竟未能病专从酒得谤輙为诗兴毎悔居城市常思絶友朋谁来敲竹户又见醉吟僧
　　次韵志归十首【録二首】
　　老不任时栋穷犹宅士乡端能甘澹泊未觉厌荒凉古井深泉冷闲庭异草香田翁来问字略为説偏傍解语莺能巧交飞蜨许狂苔纹深翠毯榴靥竞红妆粗已成幽圃犹当筑小堂未妨无暑药熟水紫苏香
　　秋到
　　秋到山居僻贫无异味尝擘黄新栗嫩炊白早籼香渐减家人病徐添夜气凉凭谁理荒秽篱落菊苗长
　　治圃杂书四首
　　天地一闲人园林数亩春认苗谙药性养果防花身社友同蔬饭邻儿笑野巾空庭维老马不出动经旬汲水洗青石寘之盛酒樽身闲宜独坐手冷喜时扪晓露黏花片春苔蚀浪防从吾已安稳不复动云根花有如罂粟能同橘不迁茄藤宜硬地豆荚恶肥田元勰齐民术夷吾土物篇园丁初未读口诀自相传芍药抽红锐荼防缒緑长几家蚕落纸比屋燕分梁谷雨深春近茶烟永日香诗成嬾磨墨拄杖画苔墙
　　戴表元
　　苕溪
　　六月苕溪路人言似若邪渔罾挂椶树酒舫岀荷花碧水干塍共青山一道斜人间无限事不厌是桑麻
　　道桐川欲访梅右司不知其处
　　桐川萧洒处面面碧芙蓉峻塔当关独清溪抱郭重市多吴客语祠有汉时封欲觅梅仙去知藏第几
　　和邓善之秋兴
　　鬓髪日夜老神仙那可求扬雄识字苦元晏著书愁碧酒红莲夜朱弦白鴈秋论心得少暇同上最高楼
　　次韵荅应德茂雪后逺寄
　　山中不来久何处度残年人闷如中酒村荒似禁烟将茶冰箸煑移枕雪篷眼更肯狂歌否春风双玉船
　　史昭甫招陈宗鲁之长兴
　　之子沧浪去三吴西更西白盐莼菜脍红酒稲花鸡地少惊云满天空见日低锦囊看烂漫佳客醉留题
　　顿寒懐单祥卿教谕时新开酒禁
　　霜花一夜白风叶满村黄欲出歳华老相思江水长留枝遮鹊戸存蜜补蜂粮想见山行处开窗新酒香
　　社日城南山作
　　社日年年雨江花处处春渐成垂白老不见踏青人榆栁边声杂龙蛇歳事新端来近城郭犹自厌风尘
　　赵君理约同途不至
　　待子不来久烟山看树青为吟天外句更立水边亭雨暖催科斗云深长茯苓邻居亦有约休待鬓星星
　　同诸子行上畈山
　　白石秋更洁清溪寒自鸣牛羊争道路鸟雀聚柴荆野果髙低熟山田早晚耕吾归任衰嬾儿辈托平生
　　仇逺
　　锦城方天瑞元英先生后人得白云山居圗仿佛桐庐山中隐所舜举眞迹别有一种风致漫系以诗
　　翼翼山千朶萧萧屋数间石崖不可渡门径几曽关緑树经秋在白云终日闲依稀鉴湖曲西岛水回环
　　为如镜净上人赋
　　一片灵台月圎眀适中规谁知相对者曽悟未磨时去垢元来净观空了不疑水边闲独立照见白须眉
　　寄题如镜上人房
　　吴城久卜居归梦只西湖花木四时有尘埃一点无看经常戒酒得句少催租尽日坐相对壁间莲社圗
　　白珽
　　春日田园杂兴
　　雨后散幽步村村社鼔鸣阴晴虽不定天意自分眀栁处风无力蛙时水有声几朝寒食近吾事及躬畊
　　山中怀友
　　几年音问絶此夕更关情寒雨人孤坐残灯鴈一声干戈犹故国贫病自空城惟有琴堪诉愁深弹不成
　　清和
　　白苎渐相便因知物候迁空山一雨后小槛緑阴前莺在留春思人幽减昼眠此时风日好元不似梅天
　　余杭四月
　　四月余杭道一晴生意繁朱樱青豆酒緑草白鹅村水满船头滑风轻袖影翻几家蚕事动寂寂昼关门
　　吾丘衍
　　次韵谢钱翼之
　　笔翰西台妙文章五鳯楼美才须比玉直道岂如钩吴苑辞春色江风散旅愁吾庐正萧飒二仲得羊求
　　与邻寓人隔屋对月夜话
　　御冦连墙屋神交得谢瞻【谢有隔屋夜语事】偶逢吾所契共语月当檐微禄终何补良才尚此淹凭君纵论未怪发幽濳
　　龚璛
　　嘉定州道中寄庶斋
　　客梦孤云散渔翁一帆投人行江路晩花绕槿篱秋有酒谁同醉还家此暂留中年髪尽白岂必为离忧
　　郭祥卿同游虎丘
　　弱植有缓步同游无杂賔清隂山寺古红树石楠春邱垅埋吴国园林阅晋人不应系舟处犹是去年津
　　偶题
　　宿雨池馆净闲官造请稀石榴朱夏色山鹊青云飞遐瞩临风槛冲襟散暑衣陈编抚芳润脉脉髪初晞
　　郡楼
　　久客有逺思肩舆登郡楼聊为避暑饮更学御风游叠翠城南面双虹水北流流将五湖去叶叶采苹舟
　　袁易
　　杭州道中书懐四首【録二首】
　　白雾笼舟楫青山失画圗往来迷只尺收敛忽斯须野旷连飞鹘江清映浴鳬还将眀媚色且复慰征途堤栁欹招缆汀花笑入舟髙歌鳬鹄起阔视水云流牢落江淹恨飘零庾信愁都将付尊酒短髪得禁秋
</div>
    <div class="pagination">
<a href="御选宋金元明四朝诗_page418.html">上一页</a><span>...</span><a href="御选宋金元明四朝诗_page414.html">414</a><a href="御选宋金元明四朝诗_page415.html">415</a><a href="御选宋金元明四朝诗_page416.html">416</a><a href="御选宋金元明四朝诗_page417.html">417</a><a href="御选宋金元明四朝诗_page418.html">418</a><span class="current-page">419</span><a href="御选宋金元明四朝诗_page420.html">420</a><a href="御选宋金元明四朝诗_page421.html">421</a><a href="御选宋金元明四朝诗_page422.html">422</a><a href="御选宋金元明四朝诗_page423.html">423</a><a href="御选宋金元明四朝诗_page424.html">424</a><span>...</span><a href="御选宋金元明四朝诗_page420.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
