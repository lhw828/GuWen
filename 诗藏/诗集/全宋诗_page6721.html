<!DOCTYPE html>
<html>
<head>
    <meta charset="UTF-8">
    <title>全宋诗 - 第 6721 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6721 页/共 11672 页</h1>
    <div class="content">    个样{三若}苴川僧，如何描邈得就。
    庆成讦露人前，早是外扬家丑。
    不用别举话头，我手何似佛手。

释子益　祖典座往南岳
    寂寞查从恰四年，不曾谈著祖师禅。
    杖藜七十二峰去，点破潇湘水底天。

释自回　见石火省彻颂
    用尽工夫，浑无巴鼻。
    火光迸散，元在这里。

释自回　赵州勘婆颂
    三军不动旗闪烁，老婆正是魔王脚。
    赵州无柄铁扫帚，扫荡烟尘空索索。

释自南　广润寺新寮
    客不赴斋招，冥心坐寂寥。
    青山若厌看，白日也难消。
    鹭起冲荷叶，虫竹蚀菊苗。
    何年称老宿，来住此间寮。

释自清　偈
    粪箕扛去轿抬回，优钵昙花向日开。
    但愿老僧高著眼，管教平地一声雷。

释自贤　偈三首
    不是心，不是佛，
    不是物。与君打破精灵窟，
    簸土飞扬无处寻，千山万山突突兀。

释自贤　偈三首
    一身高隐惟南岳，自笑孤云未是闲。
    松下水边端坐者，也应随倒说居山。

释自贤　偈三首
    五更残月落，天晓白云飞。
    分明目前事，不是目前机。
    欲言言不及。林下却商量。

释自圆　呈高庵偈
    外国言音不可穷，起云亭下一时通。
    口门广大无边际，吞尽杨歧栗棘蓬。

释自圆　颂
    南北东西万万千，乾坤上下两无边。
    相逢相见呵呵笑，屈指抬头月半天。

释自在　化前题壁
    邑尉非常气势豪，因谈真教反称褒。
    吾家微密皆彰露，又往西天去一遭。

释自彰　游洞霄得乡友道士邓君德清话因成古语
    乱山倚伏龙蛇蟠，苍藤古木门径寒。
    蕊宫潭潭列万础，碧楼朱户参云端。
    吾闻上界足官府，谪下名山作仙侣。
    我来寻仙访泉石，落日浮云随杖屦。
    道士邓君吾故人，汲泉煮茗慰酸辛。
    笑谈未厌樵柯烂，回首人间五百春。

释宗本　辞众
    本是无家客，那堪任便游。
    顺风加橹棹，船子下扬州。

释宗本　赋石鼓
    造化功成难可测，不论劫数莫穷年。
    如今横在孤峰上，解听希声遍大千。

释宗杲　白云端和尚赞二首
    少处更减，多处又添。
    达磨不会，却反西天。

释宗杲　白云端和尚赞二首
    饥餐渴饮，闲会困眠。
    赤手杀人，血溅梵天。

释宗杲　布袋和尚赞二首
    三千威仪都不修，八万细行浑不顾。
    只因闹市等个人，被人唤作破落户。
    兜率内院久抛离，纵归迷却来时路。
    稽首弥勒世尊，得恁宽肠大肚。

释宗杲　布袋和尚赞二首
    肩担一条吉撩棒，棒头挂双破木履。
    尽力撮却布袋口，不知里许有甚底。
    落落魄魄闹市行，藞藞苴苴没羞耻。
    龙华会上若逢渠，定与椎落当门齿。

释宗杲　蔡郎中请赞
    赋性暴，举止傲，
    说甚道。有个没意智獃郎，
    随例妄想颠倒。蔡郎中还见麽，
    若也当面讳却，便是监主自盗。

释宗杲　蔡宣教请赞
    咄哉无知，半憨半痴。
    墨豆换人眼睛，十分爱讨便宜。
    一朝死入地狱，定堕镬汤泥犁。
    佛也救尔不得，任尔凤林吒之。

</div>
    <div class="pagination">
<a href="全宋诗_page6720.html">上一页</a><span>...</span><a href="全宋诗_page6716.html">6716</a><a href="全宋诗_page6717.html">6717</a><a href="全宋诗_page6718.html">6718</a><a href="全宋诗_page6719.html">6719</a><a href="全宋诗_page6720.html">6720</a><span class="current-page">6721</span><a href="全宋诗_page6722.html">6722</a><a href="全宋诗_page6723.html">6723</a><a href="全宋诗_page6724.html">6724</a><a href="全宋诗_page6725.html">6725</a><a href="全宋诗_page6726.html">6726</a><span>...</span><a href="全宋诗_page6722.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
