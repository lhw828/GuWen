<!DOCTYPE html>
<html>
<head>
    <meta charset="UTF-8">
    <title>全唐诗补编 - 第 181 页/共 211 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐诗补编 - 第 181 页/共 211 页</h1>
    <div class="content">凡有含生共一尘，先圣精勤早出伦。彼既丈夫我亦尔，谁遣他春我不春。
毫厘有差千里隔，剎那一悟祖师齐。玄微须向玄中体，道用还教道者知。
参玄道者莫因循 【《祖堂集》卷八作「参寻玄道莫因修」】 ，学处须教皂白分。千圣从来无异路，妄缘机智有多门 【《祖堂集》作「闻」】 。
向前吴氏学丹青，不体僧繇事不精。画马不成驴亦失，时人尽笑枉平生。
粉壁朱门事岂繁，高墙扃户住如山。莫言城郭无休士，人若无心在处闲。
俭用贵图延日月，补衣还免到人间。无心道者方如此，未得无心也大难。
冷月霜天道者孤，一堂禅侣守寒炉。衲衣穿处冰侵骨，夜坐更深炭也无。
万般施设不如常，又不惊人又久长。如常恰似秋风至，无意凉人人自凉。 【又见《祖堂集》卷八。】 
膝(被去皮改夸)斑阑火炙成，浑身破碎不能惊。山房独坐观极乐，豁然无事畅人情。
一室一床居物外，一瓶一(金本)寄生涯。门前纵有通村路，是我何曾识一家。
昔生未了今须了，此生度取累生身。古佛未悟同今者，悟了今人即古人。
木食草衣心似月，一生无念复无涯。时人若问居何处，渌水青山是我家。
朝看花开满树红，暮观花落树还空。若将华比人间事，花与人间事一同。
柳色含烟山花笑，莺啼林下几人知？后生正好寻玄路，莫弃光阴虚度时。
志慕空门誓不休，莫将闲事挂心头。白云便是修行伴，从听时光去不留。
知身是幻不求名，浮沤出没几时生。借问云山学道者，此去修行早晚成。
在梦那知梦是虚，觉来方觉梦中无。迷时恰似梦中士，悟后还同睡起夫。
迷人未了劝盲聋，土上加泥更一重。了 【《景德传灯录》卷二九作「悟」】 人有意如迷意，只在迷中迷不逢。
人情浓厚道情微，道用人情世岂知。空有人情无道用，人情能得几多时？ 【又见《景德传灯录》卷二九。】 
成佛人稀念佛多，念来岁久却成魔。君今欲得易 【《传灯录》作「自」】 成佛，无念之心 【《传灯录》作「人」】 不较多。
家具摐摐一老翁，眉间长发白(上匆下心)(上匆下心)。心休意息从何有，祇为心头万事空。
二时粥饭随长短，三界休求也大精。世间大有多求者，直至无常不称情。
未了及 【《祖堂灯》卷八作「之」】 时亲遍礼，不须 【《祖堂集》作「应」】 端坐守清贫。直似罗(目侯)罗 【《祖堂集》作「行」】 密行，争 【《祖堂集》作「岂」】 如迦叶不闻闻。
若教求道似求名，世上无人道不成。心静道场何曾到，世间尘路等闲行。
杉松直拔映峰峦，一色长青道者看。四气盛衰无变异，岂同凡木有多般。
就中慈母感儿情，失便哀啼处处惊。门市人多非是母，虽然观瞩泪还盈。母来寻见儿还见，当下回颜不作声。
眉间豪相焰光身，事见争如理见亲。事有只因于理有，理慈 【《景德传灯录》卷二九作「权」】 方便化天人。一朝大悟俱消却，方得名为无事人。
沙门莫苦远祇桓，身四威仪且自观。蓬若出麻终不直，僧离清众太无端。从前上古诸先德，尽向丛林里获安。
人天须假像行持，无像无形世岂知？空生体得岩中坐，华雨由来责见迟。三乘欲学如斯事，直似空生方始知。
一切名山到因脚，辛苦年深与袜着。如今年老不能行，手里把个破木杓。破木杓，俵与众生甘露药。众生吃了尽惺惺，一切昏迷皆失却。
无端遣向墨池边，染得身衣黑似烟。却去上流清处洗，身心用尽亦如然。令教脱却重披素，不免依前着净缘。染净二途俱不了，到头须得自心玄。
拟住城隍守不非，见云生处又思归。三间茅舍喜犹在，九带青萝尚遶围。松柏近栽方始盛，槿花秋首未尝萎。山云叆叇虽垂布，承揽不知谁复谁？
自从知始觉无明，一衲随缘祇么行。被人骂辱无心诤，见说无为上拟争。祇合守愚居暗室，又缘缁素要分明。为报往来参学者，得师无意始无生。
微微细雨下多时，百卉抽枝长不知。正化叵兴民自赡，叵兴民赡亦如斯。天观万物如刍狗，有覆无心更望伊。不因无事在林在，争觉王侯有此资。
备米柴茶是事殷，茅茨蓬户不惊人。晨朝有粥斋时饭，资我如常任运身。冬至息心随分过，春来量力事须懃。支持若得今生度，来世还如无事人。
学道如钻火，逢烟且莫休。直待金星现，归家始到头。
阎浮有大宝，见少得人稀。若人将献我，成佛一饷时。
悟则一饷时，能了万劫疑。若人万劫疑，不了一饷时。
不了万劫疑，古德岂论之。为报参玄士，须怀悔底时。
寻牛须访迹，学道访无心。迹在牛还在，无心道易寻。
唯念门前树，能容鸟泊栖 【《景德传灯录》卷二九作「飞」】 。来者无心唤，腾身不慕归。若人心似树，与道不相违。
夜寒宜向火，护众到天明。日出身温暖，心惺思更惺。
岂是无干意，多求失道情。我见多求者，年高事不成。
老似临江树，风摇枝必危。岸崩随水去，入海勿人追。
道死如枯木，波涛岂更违。时人虽不顾，能歇海盲龟。
新创三间舍，多泥虑有风。门前无贵客，拙意懒迎逢。
饭吃随时食，心穿独自缝。若人来问我，招手报伊聋。
十月夜明深，山寒冷彻心。弃缘求大道，一衲更无衾。
体得如来意，知无寒暑侵。悟无成佛者，一一尽无心。
破布裹闲身，无言可示人。居山山得乐，住郭郭还欣。
体得无生意，朝朝近古人。若也更不会，虽乐苦临身。
唯念深秋扇，临冬转就闲。银装将物裹，篾作插檐间。
祇为因无用，方能伴住山。不因无用后，伴我住应难。
柱杖行低道，逢溪澡漱多。平田偏乐坐，人命可经过。
守道身心息，资缘岂挠他。除非僧次外，归寺补袈裟。
觉倦烧炉火，安铛便煮茶。就中无一事，唯有野僧家。
一念心清净，莲华处处开。一华一净土，一土一如来。
头戴朝生菌，身披补破衣。见贫人可可，同道乃方知。
龙牙山里龙，形非世间色。世上画龙人，巧巧描不得。
唯有识龙人，一见便心息。
西来意未明，徒学诸知见。不识本真性，契道即悬远。
若能明实相，岂用陈知见。一念了自心，开佛诸知见。
寄语诸仁者，复以何为怀。达道见自性，自性即如来。
天真元具足，修证转差回。弃本却逐末，祇守一场呆。 【以上九十五首，均见《卍续藏经》本宋释子升、如佑编《禅门诸祖师偈颂》卷上之上。】 
君若随缘得似风，吹沙走石不劳功。但于事上通无事，见色闻声不用聋。 【《禅林僧宝传》卷九《龙牙居遁禅师》。】

全唐诗续拾卷四十九　楚下
　　虚中
　　　赠天昕禅老
翰苑营嘉致，到来山意深。会茶多野客，啼竹半沙禽。雪溜悬危石，棋灯射远林。言诗素非苦，虚答侍臣心。 【《诗渊》第一册第三八四页。】 
　　　送鴈
云梦千午 【从《诗学指南》本改】 行去，潇湘一夜空。
　　　听琴
古调俗不乐，正声身 【从《诗学指南》本改】 君自知。
　　　喜友人及第
碧霄章句绝离手，紫府神仙尽点头。 【均见《吟窗杂录》卷十四正字王玄《诗中旨格》。】 
　　戴偃
　　　还丹口诀
求仙觅黄芽，须得真铅花。并是自成者，乃可作金砂。重飞服一粒，腾空入碧霞。周游天地外，处处是仙家。 【《大还丹照鉴》。原署「玄黄子」。】 
　　守安
守安，嗣漳州桂琛禅师。初住江州悟空院，后住衡岳南台。诗一首。 【(《全唐诗》无守安诗)】 
　　　颂
南台静坐一炉香，（上下一中曰） 【一作「终」】 日凝然万事忘 【一作「虑亡」】 。不是息心除忘想，都缘无事可思量。 【见《景德传灯录》卷二十四，注一作者为《五灯会元》卷八之异文。】 
　　惟劲
惟劲，福州永泰人。嗣灵峰，光化中入南岳，住报慈东藏，迁般舟道场。开平中撰《续宝林传》四卷及《南岳高僧传》。马殷迎入府中，赐号宝文大师。诗四首。 【(《全唐诗》无惟劲诗，传据《祖堂集》卷十一、《宋高僧传》卷十七、《景德传灯录》卷十九。)】 
　　　赞镜灯颂
伟哉真智士，能开方便津。一灯明一体，十镜现十身。身身相暵涉，灯灯作□因。层层身土广，重重理事(左汀去丁中朕去月右刖去月)。俨睹微尘佛，等逢毗目仙。海印从兹显，帝纲义由诠。一尘说法界，一切尘亦然。五蕴十八界，寂用体俱全。圆光含镜像，一异不可宣。达斯无旦寸境，无那法报圆。
　　　述象骨偈
象骨雄雄举世尊，统尽乾坤是一门。词锋未接承当好，莫待言教句里传。拟议终成山海隔，擗面浑机直下全。更欲会他泥牛吼，审细须听木马嘶 【末字疑误】 。
　　　学道颂
学道如攒火，逢烟且莫休。直得金星现，归家始到头。 【以上三首均见《祖堂集》卷十一。】 
　　　觉地颂
略明觉地名同异，起复初终互换生。性海首建增名号，妙觉还依性觉明。体觉俱含于明妙，明觉妙觉并双行。妙觉觉妙元明体，全成无漏一真精。明觉觉明明所了，或因了相失元明。明妙二觉宗体决，体觉性觉二同明。湛觉圆圆无增减，此中无佛与众生。不觉始终非了了，不闻迷悟岂惺惺。是称心地如来藏，亦无觉照及无生。非生非灭真如海，湛然常住名无名。太虚未觉生霞点，岂闻微尘有漏声。空沤匪离于觉海，动寂元是一真明。觉明体尔含灵焰，觉明逐焰致亏盈。差之不返名无觉，会之复本始觉生。本觉由因始觉生，正觉还依合觉明。由地二种成差互，遂令浑作赖邪名。具含染净双歧路，觉明含处异途萌。性起无生不动智，不离觉体本圆成。性起转觉翻生所，遂令有漏堕迷盲。无明因爱相滋润，名色根本相次生。七识转处蒙圆镜，五六生时蔽觉明。触受有取相依起，生老病死继续行。
业识茫茫没苦海，徇流浩浩逐飘零。大圣慈悲兴救济，一声用处出三声。智身由从法身起，行身还约智身生。智行二身融无二，还归一体本来平。万有齐含真海印，一心普现总圆明。湛光焰焰何依止，空性荡荡无所停。处处示生无生相，处处示灭无灭形。珠镜顿印无来往，浮云聚散勿常程。出没任真同水月，应缘如响化群情。众生性地元无染，只缘浮妄翳真精。不了五阴如空聚，岂知四大若干城。
我慢痴山高屹屹，无明欲海杳溟溟。每逐旃(左阻去且右施去方)憍诳友，常随猛兽作悲鸣。自性转识翻为幻，自心幻境自心惊。了此幻性同阳焰，空花识浪复圆成。太虚忽觉浮云散，始觉虚空本自清，今古湛然常皎莹，不得古今凡圣名。 【见《景德传灯录》卷二十九。】 
　  刘昭禹
　　　田家
高原耕种罢，牵犊负薪归。深夜一炉火，浑家身上衣。 【见《竹庄诗话》卷二十引《禁脔》。】 
　  何仲举
　　　谢秦王
</div>
    <div class="pagination">
<a href="全唐诗补编_page180.html">上一页</a><span>...</span><a href="全唐诗补编_page176.html">176</a><a href="全唐诗补编_page177.html">177</a><a href="全唐诗补编_page178.html">178</a><a href="全唐诗补编_page179.html">179</a><a href="全唐诗补编_page180.html">180</a><span class="current-page">181</span><a href="全唐诗补编_page182.html">182</a><a href="全唐诗补编_page183.html">183</a><a href="全唐诗补编_page184.html">184</a><a href="全唐诗补编_page185.html">185</a><a href="全唐诗补编_page186.html">186</a><span>...</span><a href="全唐诗补编_page182.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
