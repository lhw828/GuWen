<!DOCTYPE html>
<html>
<head>
    <meta charset="UTF-8">
    <title>全宋诗 - 第 6460 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6460 页/共 11672 页</h1>
    <div class="content">    功德无边量，不及如回向。
    回向理不如，妄想颠倒诳。

释印肃　金刚随机无尽颂　持经功德分第十五
    持经力荷担，忘机越圣几。
    深心奉尘刹，古佛共同参。

释印肃　金刚随机无尽颂　持经功德分第十五
    施身空造作，欲求无上觉。
    勤苦历僧祗，对面还失却。

释印肃　金刚随机无尽颂　持经功德分第十五
    小法勿贪焚，无二亦无三。
    唯此一事实，何用广言谈。

释印肃　金刚随机无尽颂　持经功德分第十五
    室内交珍宝，方悔初颠倒。
    白日上云霄，帝里风光好。

释印肃　金刚随机无尽颂　持经功德分第十五
    门前废草庵，平常不离方。
    失却庵中主，犹是雅郎当。

释印肃　金刚随机无尽颂　持经功德分第十五
    信心才不逆，心外非他觅。
    一体更无余，无余也不识。

释印肃　金刚随机无尽颂　持经功德分第十五
    当处即瞿昙，骨董两头提。
    头长三尺二，身著七斤衫。

释印肃　金刚随机无尽颂　大乘正宗分第三
    欲说宗乘正，不落凡兼圣。
    有无俱不到，截断邪师柄。

释印肃　金刚随机无尽颂　大乘正宗分第三
    宗乘正若何，未了说谣讹。
    要知三十棒，赵州勘老婆。

释印肃　金刚随机无尽颂　大乘正宗分第三
    四生空鸟迹，六道无见觅。
    十二假因缘，了幻元无识。

释印肃　金刚随机无尽颂　大乘正宗分第三
    三界蜃楼歌，龙女念摩诃。
    骊珠将献佛，无垢越娑婆。

释印肃　金刚随机无尽颂　大乘正宗分第三
    诸法元非相，示法明心量。
    於一微尘中，森罗及万象。

释印肃　金刚随机无尽颂　大乘正宗分第三
    无余任灭磨，应不唱巴歌。
    真如法界内，无自也无他。

释印肃　金刚随机无尽颂　大乘正宗分第三
    富嫌千口少，烦恼何时了。
    地狱与天堂，历历无人晓。
    
    
释印肃　金刚随机无尽颂　大乘正宗分第三
    贫恨一心多，此心却老婆。
    打破关南鼓，和起德山歌。

释印肃　金刚随机无尽颂　法会因由分第一
    舍卫多精舍，常光非昼夜。
    波斯拥出世，摩敢不知价。

释印肃　金刚随机无尽颂　法会因由分第一
    祗园境最幽，太子施功周。
    本心无住著，显法有来由。

释印肃　金刚随机无尽颂　法会因由分第一
    圣凡同遣日，尽讲波罗蜜。
    □唯解空知，更不劳心力。

释印肃　金刚随机无尽颂　法会因由分第一
    法会起因出，平地起波流。
    含灵同佛性，忙忙不肯休。

释印肃　金刚随机无尽颂　法会因由分第一
    食乞王城罢，说个无生话。
    是法皆平□，本自无高下。

释印肃　金刚随机无尽颂　法会因由分第一
    斋余衣钵收，心外更无求。
    法王灌顶子，离相性优游。

释印肃　金刚随机无尽颂　法会因由分第一
    欲穷千里目，野干浑狐族。
    大家归去来，莫道盆光覆。

释印肃　金刚随机无尽颂　法会因由分第一
    更上一层楼，清风似饵钩。
    钎鳞吞不得，莫怪钓竿头。

释印肃　金刚随机无尽颂　法界通花分第十九
    法界是檀那，人天福德魔。
    力尽箭还坠，依前入爱河。

</div>
    <div class="pagination">
<a href="全宋诗_page6459.html">上一页</a><span>...</span><a href="全宋诗_page6455.html">6455</a><a href="全宋诗_page6456.html">6456</a><a href="全宋诗_page6457.html">6457</a><a href="全宋诗_page6458.html">6458</a><a href="全宋诗_page6459.html">6459</a><span class="current-page">6460</span><a href="全宋诗_page6461.html">6461</a><a href="全宋诗_page6462.html">6462</a><a href="全宋诗_page6463.html">6463</a><a href="全宋诗_page6464.html">6464</a><a href="全宋诗_page6465.html">6465</a><span>...</span><a href="全宋诗_page6461.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
