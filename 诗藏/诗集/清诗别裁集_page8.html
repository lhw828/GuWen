<!DOCTYPE html>
<html>
<head>
    <meta charset="UTF-8">
    <title>清诗别裁集 - 第 8 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清诗别裁集 - 第 8 页/共 104 页</h1>
    <div class="content">大江之南多木客，古树深篁从窟宅。禹鼎销沉老魅骄，野火游光兆形魄。嘻嘻出出逞神奸，空梁夜啸霜天碧。年年里巷攘鱼腥，逡巡社公常避席。有时幻作美丈夫，乌帽猩袍服御都。山魈按拍斑狸舞，桂棹兰桡泛五湖。采莲女儿樊素口，木下三郎求配偶。宝马云骈天际迎，倾城颦笑供箕帚。从此民间勤报赛，火村村凝。豪门娶妇亦危疑，先奏神弦羞沆瀣。椤伽庙貌更崔嵬，绣幕珠帘霄汉开。兰堂处处笙歌竞，彩朝朝鼓吹来。画屏广列夫人坐，清扬妙相垂倭堕。祝史乘机垄断张，阿母新来口侈侈。三吴今古如长夜，狐鸣篝火腾欺诈。蚩蚩不复畏三章，豚蹄斗酒求神赦。更有红裙白面郎，踏青拾翠游芳塘。长吏催科百不应，卖得新丝往上方。数百年来尚奸宄，江河日下谁能止？淫昏牲醴埒尝，跛觋妖巫餍羊豕。龙虎真人道行高，捡校功曹山鬼号。频年尺一到江左，揶揄玩忄曷如弁髦。睢阳学士金闺彦，夜深常侍明光殿。金符大旆挟风霆，冰心苦节绥南甸。长空郎月照江涛，於菟出走苍狼逃。木石之怪夔罔两，犹向人间索五牢。中丞飞檄榜通衢，沉其土偶庐其居。故鬼行新鬼窜，阴霾扫荡天清虚。君不见狄梁公西门豹，水孚沉三老焚妖庙。又不见旌阳尹昌黎伯，斩蛟驱鳄服以德。从来忠信孚豚鱼，千秋敦史铭金石。公令入朝带剑履，前席殷勤报天子。玺书赫濯神惊，日丽中天民受祉。有道之时鬼不灵，当今海内长如此。（叙睢阳汤文正，公除五通神事，淋漓畅快言之。末归到有道之世，其鬼不灵，尤极正大。
○龙虎真人以法驱之，转受揶揄，得此一衬，接入汤公，倍觉有力，此文章烘衬法也。）
☆沈荃
字贞蕤，江南华亭人。顺治壬辰，赐进士第三人，官至礼部侍郎，谥文恪。著有《充斋集》。
○明宣德时云间有二沈学士，大学士名度，小学士名粲，皆以善书得名，文恪，小学士后也，亦以书法见于圣祖。
○送雪龛兄任保宁
最忆阆中胜，云山到眼迷。地从巴水折，天入剑门低。夜月桐花艳，春风杜宇啼。池塘应有梦，乡思更凄凄。（折字、低字，锤炼得之。）
○寄怀张冷石先生
溪上老人五柳门，廿年高卧住江村。义熙日月闲中纪，商洛衣冠乱后尊。秋老渔蓑吹铁笛，春回江岸撷芳荪。何时再访东轩下，浊酒黄花好细论。
○送张篑山学士归庐陵
ゎ被萧萧出凤城，觚棱回首重含情。片言岂诩回天力，三宿仍辞去国名。圣德优容逾格外，臣心忠荩本生平。曲江风度应相忆，莫恋空山猿鹤盟。（三四语传出直臣去国心事，此风之旨，悻悻小丈夫未喻此也。）
☆汤斌
字孔伯，河南睢州人。顺治壬辰进士，康熙己未，召试博学鸿词，官 至工部尚书。乾隆中，补谥文正。有《潜庵集》。
○是集以诗存人，不以人存诗，故有建竖功业讲明理学而诗不存者，文正为国朝第一流人，而韵语葩流，温温蔼蔼，洵为德人之言，因亟登之。
○夏日咏怀
初夏朝气清，绿阴映竹阁。好鸟时来集，微风散林薄。养疴丰暇日，坐卧对云壑。图书纷几席，茗碗常间错，偶尔属篇章，怡情志简略。采药支短筇，寻泉踏芒ハ。岂曰谢浮荣，明志忠淡泊。抗心怀古人，萧然有真乐。
○赠李映碧先生
早年登朝宁，端笏拜彤闱。抗疏表孤忠，旭日丽黄扉。维时甘陵部，南北势相违。正色两不阿，岳岳世所希。元祐盛名贤，党论多是非。玄黄未息战，国是将安归？唯有哲人在，秉道还识几。石室留谏草，梦回尚依稀。
鲁国遗经火，口传赖伏生。九十秦博士，典谟赖以明。文献岿灵光，斗杓示景行。著述藏名岳，大义何峥嵘。虎观待鸿儒，丹诏下江城。老年难走趋，岂敢抗弓旌。抽书授使者，卷轴满巨ぷ。白云封岩谷，时闻鸾凤声。（此征召而未出者，不言秉高节，而云老年难走趋，即杜陵“圣朝无弃物，老病已成翁”意，须如此立言。）
○送李子德奉旨归养
蓟门疏雨淡秋阴，惟尔斯行重古今。赋就《上林》才赐第，表陈东掖早抽簪。关河落照乡山迥，驿路鸣蝉野树深。到日高堂应戏彩，御香未散绕衣襟。
○饮张尔成少参署中
高斋竹柏漏声残，促席停杯兴未阑。千里风尘惊短鬓，十年供奉忆同官。霜深卫水云帆壮，雪满天雄玉麈寒。北斗共瞻新气象，故人几许在长安？
○赠吴湖州
仙郎起草最知名，几载搴帷上行。按部雨馀香稻晚，课农花发晓云轻。南宫书画添新谱，李相亭台续旧盟。闻道宾朋常满座，清尊真见古人情。
☆程可则
字周量，广东南海人。顺治壬辰会试第一，官兵部职方郎中，终桂林知府。著有《海日堂集》。
○湟溱诗俊伟腾踔，声光熊熊，亚于渔洋，品在公<甬戈>、玉虬、钝翁诸公之右，称鲁、卫者惟西樵乎！后之选岭南诗者，只取屈、梁、陈、而不及程何也？
○送家立庵太常归皖山
好爵洵可贵，不贪良独难。《道德》五千言，止足为真诠。汉时二疏志，千载称大贤。岂不念苍生，身遂名亦全。象齿何为焚，膏明将自煎。因君振遥策，怀古心悠然。
昔登白玉堂，文彩何郁郁？胄子承风规，诸儒禀芳躅。出持绝域节，入奉斋宫。一身为千秋，此事亦已足。浩然思故乡，悬车返初服。浮山七十峰，依稀作汤沐。（辞达意足，五言正始。）
○送邵横庵之秦中
五月火云烧幽州，大风驱之云不流。昨夜雨来不盈掌，山鬼叫啸农为愁。远闻秦中黑霜下，化作肥遗飞满野。秦人瘠畏越人视，君今西去胡为者？道是终南山色佳，四时众壑鸣风雷。莲花百丈青到眼，骑龙直上升仙台。君家昔人东陵老，种瓜却解尘缨早。我欲随君问故侯，何由共踏青门道。
○送杨鄂州职方使安南
皇帝在位阅七载，九州四海歌太平。乌弋黄皮禀汉朔。旅獒越雉来周京。安南君长处炎徼，北面久已输忠诚。前年玺书予封爵，吾宗学士立阉曾南征。归来陈风对宣室，为言此地无兵争。鹦鹉鱼游浪泊水，庵罗果熟安阳城。今年羽书忽驰至，族类不合仇相倾。蛮王更制略下邑，都尉倔强投昆明。凭陵三郡势莫敌，女无缲茧男无耕。触蛮之斗岂足计，只怜蹂躏忧苍生。相如谕蜀有往事，诏旨特简才臣行。职方亭亭起三楚，须眉如戟双晶。昔年执法昆弥道，近襄九伐尤峥嵘。大臣推毂立召见，至尊御殿亲书名。天语殷勤劳《四牡》，一时饯送来公卿。双旌翘翘出北阙，八座赫赫过南荆。乘秋直入交州郡，雕题负弩遥相迎。凭君片言谕大义，调和二氏无佳兵。功成上书报天子，不用京观封长鲸。伏波铜柱邈千岁，壮哉尔与同英声。呜呼男儿万里远游志亦足，不尔蜗庐宿虚吾生！（以天语调和两氏，自应炜炜煌煌，“蛮触之斗岂足计，只怜蹂躏忧苍生，”是尊崇国体仁覆无外语。）
○送一灵上人归罗浮
罗浮仙窟宅，四百玉芙蓉。吾子今归去，栖迟第几峰？云霞天半落，鸾鹤夜深逢。何日携筇返，同看万壑松。
○送纪载之备兵肃州
万古焉支路，迢迢欲上天。送君持汉节，吹角去防边。问俗清西海，题诗赉酒泉。羌戎群下拜，不敢向居延。（不必奇崛，自是唐音。）
○送家立庵学士册封安南
自昔南交地，蛮烟万里馀。地经和仲宅，人习素王书。鬯分藩旧，苴茅锡命初。须令知汉大，不必问金车。
○送徐庾清钱相园归越
良会竟难永，岁寒人尽归。谁怜故乡子，独采南山薇。把酒不终夕，浩歌徒揽衣。无能挽舟楫，恻恻拜斜晖。（此种风格，最近徐昌，不在语句之工。）
○登虔州城楼
郁孤台畔暮烟空，与客登临起大风。马耳群山归睥睨，虎头全郡览崆峒。江通闽楚三千里，地跨东南百二雄。十载楼船纷下濑，兵戈今喜罢虔中。
○送魏子存司李成都
谁说蚕丛不易行，春风三月马蹄轻。铜梁旧枕秦山险，玉垒新连楚塞平。芳草绿齐过汉水，杜鹃红尽到锦城。知君箧底多词赋，《谕蜀文》应似长卿。
○花朝同林坦庵诸子集王蔗庵谁园饯谈蘧怀之京口次留别韵
宿雨连云拥去舟，送君还典裘。酒香满座难成醉，柳色依人欲上楼。偏与花时萦远梦，岂知莲社得新愁。东风万里怜芳草，一路题诗到润州。（晚唐佳句。）
○赠卫醇谷
弱冠登坛已策勋，门多揖客重将军。高秋赌射盘生马，静夜焚香捡篆文。一日君臣真异遇，五陵兄弟自同群。挥毫试拟《鄱阳帖》，四座争传白练裙。
☆曹尔堪
字子顾，浙江嘉善人。顺治壬辰进士，官侍讲学士。
○学士性英敏，所过山川厄塞，无不指掌形势，人与之游，凡姓氏里居官爵与所览诗文，积久不忘，即虞世南之行秘书，可移赠也。诗文顷刻成，同馆无与争捷者。
○金鱼池歌仿杜乐游园体
池边风日足留赏，曲水平堤暗菰蒋。且驻巾车卧绮疏，启扃拂簟楸枰响。皎月楼开云母屏，商飚帘动珊瑚网。绀殿凌空青霭间，步虚声在青云上。飞汞烟沉道士炉，落霞闪映仙人掌。昼明金阙翠华临，驰道清尘畏来往。玳瑁鱼斑日应长，恍在江湖荡兰桨。名园岂似金谷奢，福地真如辋川爽。喜与诸公同赋诗，读《骚》痛饮良可师。今朝美酒注深爵，明日残花辞故枝。仕宦京华得高会，追欢胜景皆恩私。别后星河望渺渺，将离赠远遥相思。更馀千载悲秋泪，漆发丹颧非曩时。
○宿州
城破空濠在，郊寒木叶稀。数家非土著，一雁向云飞。晓月疏杨柳，清风老蕨薇。年来新战鬼，污血几时归？
○送宋荔裳少参之任秦州
腊雪街亭满，何时到巩昌？关山樽底月，斧钺帐前霜。阁暖调鹦鹉，花浓隐麝香。出门怜旧伴，白首尚为郎。
○钱牧斋先生挽词
入世雄心老渐灰，昔年钩党竟摧颓。俊厨何救东京没，刁顾还从北渡来。天为文章留末路，人推碑版冠群材。先朝实录尤淹贯，多少微辞纪定哀。（以史才推重之，言外可思。）
○季天中给谏病没于辽左赋诗吊之
撄鳞奏草动宸居，海内争传痛哭书。羝乳竟虚头白后，葵丹空照汗青馀。三春漠漠关云黯，千里茫茫塞草疏。蜕骨龙荒何日返，只怜化鹤到淮徐。
☆顾大申
字震雉，江南华亭人，顺治壬辰进士，官工部侍郎。著有《鹤巢诗存》。
○云间自陈卧子后，诗格渐衰，鹤巢古今体气足神完，可以接武。
○西洲曲
东风吹五两，忆郎西洲去。门宿武昌船，帆开岳阳树。去年下西洲，迟日独登楼。今年桃李花，红白浮巴丘。花开得结子，作客何穷已。春断莺啼中，妆成明镜里。朝上望夫山，纤手得红兰。盛以茱萸囊，结以翡翠盘。镂刻刀环形，鸳鸯双偃仰。寄悬腰间带，铜莫轻上。
○饮太白酒楼醉后走笔成篇
呜呼太白尔何游！应在飘碧落之倒景、芙蓉白玉之仙楼。乘云抱气蹑箕斗，骖螭汉骑长虬。世人即之杳难求，但见朱轩绣ㄆ环城头。岱宗历历青扑面，黄河西来净如练，七十二君等飞电。地老天荒出酒人，狂歌直与天为邻，上殿捉笔力士嗔。背负盐鼎谁相存，就中赏音贺季真。独抱曲ろ看浮云，登楼日醉忘其身。西风野火衰草死，由来豪贵尽如此。我今把盏揖君起，相与酌酒问济水，古今醉醒那终始？何不高步穷紫烟，搞取列星当酒钱。斟酌海水常不干，开襟痛饮楼之巅，醉呼黄鹤回青天。（凌虚缥缈，笔有仙气。）
○雪后登歌风台示沛令
一剑收秦鹿，秋风万里心。悲歌谁掩泣，壮士已成禽。井邑新丰旧，龙蛇大泽深。残碑埋野戍，雪后此登临。（盛唐气魄。雪后只于末句点出，作法一变。）
○送沈绎堂编修迁大梁道
鼓角北风凉，双旌入大梁。十年悲瓠子，万马散敖仓。少府新沉璧，中原古战场。君行能卧治，未许薄淮阳。（大梁汉淮阳国，即汲长孺所治也。不同泛然比例。）
○故关
尽日常山道，雄关此郁盘。万山争一险，绝壁鸟飞难。马度黄云合，旗翻白日寒。论兵空有地，谁得更登坛？（自注：井陉县有淮阴谈兵处石碣。）
○出平定州
忽尔危关豁，群然众岭低。山连雁门外，地出井陉西。乱石淹人迹，层冰怯马蹄。相逢故乡客，灯下手重携。（自注：寿阳晤吴泰毓令君，故云。）
○始发良乡
上马频倾惜别杯，蓟门西去亦悠哉。地随督亢依山尽，河控桑乾入塞来。老去尚能持汉节，时清应不重边才。冰霜渐迩君门远，东望长安首重回。
○秋雨移酌栎园舟中
云满东山急雨霏，移觞对酌两依依。荒城野戍鸣秋柝，海峤孤臣冷葛衣。醉后玄黄灯半烬，尊前风雨雁初飞。君看丰沛笙歌地，昔日高台今日非。
☆王士禄
字子底，山东新城人。顺治壬辰进士，官吏部考功员外郎。著有《西樵集》。
○西樵，阮亭长兄，阮亭诗学所从出也。尝以非辜下狱，后遭母丧过哀，殉母死。读书有特识，谓坊本《子贡诗传》《申公诗说》并伪书，李维正序行，《津逮秘书》收之，皆误也。诗以才情擅长，运古而不见使事之迹，一时名家，故应敛手。
○长平抗歌
虎狼之秦胡不仁，锐头小儿服振振。劫灰更促括也将，一战赵垒成埃尘。白骨岳积四十万，至今此地无青春。丹坞水绕发鸠麓，指点当年赵兵衄。土人往往坑旁耕，拾得残戈或断镞。镞头长以寸，戈头长以尺，持将磨向丹河沙，古血犹腥土花赤。省冤谷接武安台，南来遗迹仍崔嵬。应共髑髅山下月，夜深同对鬼磷哀。（视陶中立《长平戈头歌》，较有魄力。）
○顾云美八分书歌
期翁变体古文邈，斯翁，李阳冰语。斟酌其间八分作。中郎以还攻者稀，直数开元顾文学。于今苗裔仍东吴，短簿祠边旧栖托。我从笔阵推波澜，远绳乃祖真无怍。为言向来大有人，蹑汉追唐归宋郭。自注：宋比玉、郭圣仆。妙迹鄙人惜少见，馀子纷纷资力薄。乞君回笔书堂颜，鹄峙龙腕中落。当年海内无干戈，留都文物尤峨峨。不独槐市盛弦诵，兼复桃叶繁笙歌。入看祭酒解散髻，出醉美人金叵罗。雅负辨眼工小字，诗成自写无偏颇。尔时负贩重风雅，人传片楮兼金多。仙人昨过蔡经宅，清浅茫茫不堪索。虫刻居然非壮夫，萧条谁问韩陵石。儒衣僧帽顾阿瑛，老向江湖作逋客。醉书自署头陀苓，掷笔时时念今昔。此书珍重感君深，归来高揭南荣阴。卧看渴骥奔泉势，如见冥鸿避弋心。（云美，名苓，吴中遗老，志高节坚，不独分隶篆刻上追古人也。一结如见其人，并如写其心。）
○诏罢高丽贡鹰歌
真人御极临八荒，百蛮九译皆享王。西旅之獒越裳雉，贡物各各因其方。海东俊鸟好毛质，铁爪金眸猛无匹。九都作贡来天家，特受镟佐罘。晾鹰台上秋天高，乘时驱兽行苗。羽骑骖ほ翠华至，星旃云罕纷周遭。蒙射熊未足羡，跋犀殪兕徒遮邀。是时摘绦试一纵，万人昂首瞻青霄。飞鸟狡兔失巢窟，委身酒血填君庖。至尊往往动颜色，玉虬回辔鸣萧萧。柔远传闻勤睿旨，诏罢奇毛自今始。行苇兼存践履慈，茁葭漫赋春田美。圣神举动殊寻常，此事悠悠古谁比？君不见虬须天子真英雄，受冻鹞死藏怀中。（推扬盛德，语特沉挚，末二句从《国雅》本，音节似胜原作。）
○闻友人言林茂之先生尚未能葬
多寿林那子，风尘道漫尊。暮年双眼暗，儿日一钱存。死阙黔娄谥，生悲杜甫魂。桐棺还地上，何处故人恩？（茂之尝纫一万历钱于衣带间，示不忘也。又尝自卜生圹于金陵，乃没后尚未能葬，宜其慨然于心。）
○裁衣曲
初罢清砧响，还劳素腕舒。残灯金粟尺，远道玉关书。白缝仍涩，红绵怨有馀。流黄明月路，何处逐轻车？（可入升庵《五言律祖》。）
○忆莱杂诗
明复寻春郭，烟光纵目宽。山姿浓大泽，潮势汩三韩。小立抛藤杖，微吟侧箨冠。醉归还倒载，未厌海风寒。（或疑第四语汩字所出，汪纯翁曰：“‘吴楚东南坼’，坼字、汩字，正以独造为奇。”见《渔洋诗话》。）
○晚晴
鸣雨作还止，萧然开晚晴。雄风凉大壑，雌霓贯秋城。台送遥山碧，窗添夕照明。长空闻雁语，怊怅故园声。（四语贯字，与“潮势汩三韩”汩字，同一生造。）
</div>
    <div class="pagination">
<a href="清诗别裁集_page7.html">上一页</a><span>...</span><a href="清诗别裁集_page3.html">3</a><a href="清诗别裁集_page4.html">4</a><a href="清诗别裁集_page5.html">5</a><a href="清诗别裁集_page6.html">6</a><a href="清诗别裁集_page7.html">7</a><span class="current-page">8</span><a href="清诗别裁集_page9.html">9</a><a href="清诗别裁集_page10.html">10</a><a href="清诗别裁集_page11.html">11</a><a href="清诗别裁集_page12.html">12</a><a href="清诗别裁集_page13.html">13</a><span>...</span><a href="清诗别裁集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
