<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 152 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 152 页/共 1044 页</h1>
    <div class="content">　　已丑五月被召至行在遇周畏知司直和五年前送周归弋阳韵见赠复次韵答之
　　分袂悠悠尔许年莫嗔蓬髩两萧然酒槽不奈青春老经笥空供白昼眠暗绿千章新活计软红三尺旧尘缘相逢且作西湖客山绕荷花舣画船
　　玉堂寓直
　　摛文窗户九霄中岸帻烧香媿老农上直马归催下钥传更人唱促鸣钟金城嵲云千雉碧瓦参差月万重骨冷魂消都不梦玉阶萧瑟聴秋蛩
　　与长文正夫游北山
　　栁岸松门胜处通马蹄踏雾入空蒙春寒有力欺游子天色无情没断鸿雨脚逺连山脚暗杏梢斜倚竹梢红駞裘拥鼻吾衰矣年少犹嫌料峭风
　　寓直玉堂拜赐御酒
　　归鸦陆续堕宫槐帘幙参差晩不开小雨遂将秋色至长风时送市声来近瞻北斗璿玑次犹梦西山翠碧堆惭媿君恩来甲夜殿头宣劝紫金杯
　　李翠知县作亭西湖上余用东坡语名之曰饮绿遂为胜概
　　芷葺莲巢唤客游芦鞭席帽为君留未论吹水堪添酒且要移牀学枕流乍霁却阴梅酿雨暂暄还冷麦催秋石湖也似西湖好烦向苍烟问白鸥
　　初约邻人至石湖
　　窈窕崎岖学种园此生丘壑是前缘隔篱日上浮天水当户山横匝地烟春入葑田芦绽笋雨倾沙岸竹垂鞭荒寒未办招君醉且吸湖光当酒泉
　　水乡酌别但能之主管能之将过石康
　　南郭河桥市井喧绿荷香处有江天一帘梅雨炉烟外三叠阳闗烛泪前马耳西山君并海船头北渚我归田后期直恐参商似且醉金槽四十
　　湘阴桥口市别游子明
　　马首欲东舟欲西洞庭桥口暮寒时三年再别子轻去万里独行吾早衰遥忆美人湘水梦侧身西望劒门诗老来不洒离亭泪今日天涯老泪垂
　　步入衡山
　　应有人家住隔溪绿阴亭午但闻鸡松根当路龙筋瘦竹笋漫山凤尾齐墨染深云犹似瘴丝来小雨不成泥更无骑吹喧相逐散诞闲身信马蹄
　　冬至日铜壶阁落成
　　走徧人间行路难异乡风物杂悲欢三年北户梅边暖万里西搂雪外寒已办髩霜供嵗籥仍髀肉了征鞍故园云物知何似试上东楼直北看
　　新凉夜坐
　　吏退焚香百虑空静闻虫响度帘栊江头一尺稻花雨窗外三更蕉叶风日日老添明镜里家家凉入短檠中简编灯火平生事雪白眵昬奈此翁
　　次韵许季韶通判雪观席上
　　把酒临风瑞露倾琼浆何用谒云英卷帘雨脚银丝挂倚杖江头绿涨生岭海一凉苏暑病山林千籁试秋声兹游奇絶忘羇宦慙媿烟中短棹横
　　上清宫【自青城登山所谓最高峰也】
　　厯井扪参兴未阑丹梯通处更跻攀冥蒙蜀道一云气破碎岷山千髻鬟但觉星辰垂地上不知风雨满人间蜗牛两角犹如梦更説纷纷触与蛮
　　青城县何子方使君同年园池
　　桤塍芋垅意中行浩荡薫风不计程雨脚背人归玉垒江声随马入青城五桥今日新知路千佛当年旧缀名水竹光中同一笑丏君荷露濯尘缨
　　八十四盘
　　冥鸿无伴鹤孤飞回首尘笼一笑嬉八十四盘新拄杖万三千乘旧牙旗石梯碧滑云生后木叶红斑雪霁时説与同行莫惆怅人间捷径转嵚巇
　　离池阳十里清溪口复阻风
　　恰从秋浦挂籧篨又泊清溪十里余愁水愁风吹帽后作云作雨授衣初逺寻草市沽新酒牢闭篷窗理旧书行路阻艰催老病骚骚落雪满晨梳
　　初归石湖
　　晓雾朝暾绀碧烘横塘西岸越城东行人半出稻花上宿鹭孤明菱叶中信脚自能知旧路惊心时复认邻翁当时手种斜桥栁无限鸣蜩翠埽空
　　重阳九经堂作
　　俗间佳节自悤悤老去悲秋又客中青嶂卷帘三面月黄花吹髩几丝风十年故国新栽栁万里他乡旧转蓬谁与安排今夜梦片帆飞到小篱东
　　致一斋述事
　　文书烟海困浮沈不觉盘跚百病侵偶问客年惊我老忽闻莺语叹春深今朝麦粒黄堪麪几日秧田绿似针除却一犁春雨足眼前无物可闗心
　　午窗遣兴家人谋过石湖
　　云日初收破柱雷小窗坐穏兴悠哉熏炉花气朝酲解茶鼎松风午梦回谢客门阑风动竹惜春时节雨肥梅画船破浪亦一快闻道湖光如泼醅
　　携家石湖赏拒霜
　　水上晴云防蝀横许多蜂蝶趁船行渔樵引入新花坞儿女扶登小锦城艳粉发妆朝日丽湿红浮影晩波清谁知摇落霜林畔一段韶光画不成




　　御选宋诗巻五十一
　　钦定四库全书
　　御选宋诗巻五十二
　　七言律诗八
　　陆游
　　留题云门草堂
　　小住初为旬月期二年留滞未应非寻碑野寺云生屦送客溪桥雪满衣亲涤砚池余墨渍卧看炉面散烟霏他年游宦应无此早买渔蓑未老归
　　望江道中
　　吾道非邪来旷野江涛如此去何之起随乌鹊初翻后宿及牛羊欲下时风力渐添帆力健艣声常襍雁声悲晩来又入淮南路红树青山合有诗
　　初夏道中
　　桑间葚熟麦齐腰莺语惺憁野雉骄日薄人家晒蚕子雨余山客买鱼苗丰年随处俱堪乐行路终然不自聊独喜此身强健在又摇团扇着絺蕉
　　游山西村
　　莫笑农家腊酒浑丰年留客足鸡豚山重水复疑无路栁暗花明又一村箫鼓追随春社近衣冠简朴古风存从今若许闲乗月拄杖无时夜叩门
　　上虞逆旅见旧题嵗月感怀
　　舴艋为家东复西今朝破晓下前溪青山缺处日初上孤店开时莺乱啼倦枕不成千里梦壊墙闲觅十年题漆园傲吏犹非达物我区区岂足齐
　　雨中泊赵屯有感
　　归燕羁鸿共断魂荻花枫叶泊孤村风吹暗浪重添缆雨送新寒半掩门鱼市人烟横惨淡龙祠箫鼔閙黄昬此身且健无余恨行路虽难莫更论
　　黄州
　　局促常悲类楚囚迁流还叹学齐优江声不尽英雄恨天意无私草木秋万里羁愁添白髪一帆寒日过黄州君看赤壁终陈迹生子何须似仲谋
　　晩泊松滋渡口
　　小滩拍拍鸬鷀飞深竹萧萧杜宇悲看镜不堪衰病后系船最好夕阳时生涯落魄惟躭酒客路苍茫自咏诗莫问长安在何许乱山孤店是松滋
　　巴东令廨白云亭
　　寇公壮嵗落巴蛮得意孤亭缥缈间常倚曲栏贪看水不安四壁怕遮山遗民虽尽犹能説老令初来亦爱闲正使官清贫至骨未妨留客聴潺潺
　　山寺
　　篮舆送客过江村小寺无人半掩门古佛负墙尘漠漠孤灯照殿雨昬昬喜投禅榻聊寻梦嬾为啼猿更断魂要识人间盛衰理岸沙君看去年痕【峡涨时水高数十丈至冬尽落】
　　寒食
　　峡云烘日欲成霞瀼水生纹浅见沙又向蛮方作寒食强持巵酒对梨花身如巢燕年年客心羡游僧处处家赖有春风能领略一生相伴遍天涯
　　初夏怀故山
　　镜湖四月正清和白墖红桥小艇过梅雨晴时插秧鼔苹风生处采菱歌沈迷簿领吟哦少淹泊蛮荒感慨多谁谓吾庐六千里眼中厯厯见渔蓑
　　初夏新晴
　　曲径泥新晩照明小轩才受一窗横翩翩乳燕穿帘影簌簌新篁解箨声药物屏除知病减梦魂安稳觉心平深居不恨无来客时有山禽自賛名
　　秋思
　　鱼复城边逢雁飞白头羇客恨依依逺游眼底故交少晩嵗人间乐事稀云重古闗传夜柝月斜深巷捣秋衣官闲况是频移疾药鼎荧荧卧掩扉
　　晩晴闻角有感
　　暑雨初收白帝城小荷新竹夕阳明十年尘土青衫色万里江山画角声零落亲朋劳逺梦凄凉乡社负归耕议郎博士多新奏谁致当时鲁二生
　　醉中到白崖而归
　　醉眼朦胧万事空今年痛饮瀼西东偶呼快马迎新月却上轻舆御晩风行路八千常是客丈夫五十未称翁乱山缺处如横线遥指孤城翠霭中
　　小市
　　小市门前沙作堤杏花虽落不霑泥客心尚壮身先老江水方东我独西暂憇轩窗仍汛埽逺游书劒亦提携子规应笑飘零惯故傍茅檐尽意啼
　　马上
　　残年流转似萍根马上伤春易断魂烘暖花无经日蕊涨深水过去年痕迷行每问樵夫路投宿时敲竹寺门不信太平原有象牛羊防防散烟村
　　栁林酒家小楼
　　桃花如烧酒如油缓辔郊原当出游微倦放教成午梦宿酲留得伴春愁逺途始悟乾坤大晩节偏惊嵗月遒记取晴明果州路半天高栁小青楼
　　金牛道中遇寒食
　　乍换春衫一倍轻况逢寒食十分晴莺穿驿树惺憁语马过溪桥蹀躞行画柱彩绳喧笑乐艳妆丽服角鲜明谁知此日金牛道非复当时铁马声
　　阆中作
　　残年作客遍天涯下马长亭便似家三叠凄凉渭城曲数枝闲澹阆中花擘牋授管相逢晩理髩薫衣一笑哗俱是邯郸枕中梦坠鞭不用忆京华
　　海棠【范希元图】
　　谁道名花独故宫【谓故蜀燕王宫】东城盛丽足争雄横陈锦障阑干外尽吸红云酒醆中贪看不辞持夜烛倚狂直欲擅春风拾遗旧咏悲零落瘦损腰围拟未工【老杜不应无海棠诗意其失传耳】
　　晩登望云
　　一出修门又十年辈流多已珥金蝉衰如蠧叶秋先觉愁似鳏鱼夜不眠辇路疎槐迎驾处苑城残日泛湖天君恩未报身今老徙倚危楼一然
　　晩来烟雨暗江干烽火遥传画角残看镜功名空自许上楼怀抱若为寛青枫摇落新秋令白髪凄凉旧史官饱见少年轻宿士可怜随处强追欢
　　醉中感怀
　　早嵗君王记姓名只今顦顇客边城青衫犹是鹓行旧白髪新从劒外生古戍旌旗秋惨淡高城刁斗夜分明壮心未许全消尽醉聴檀槽出塞声
</div>
    <div class="pagination">
<a href="御选宋金元明四朝诗_page151.html">上一页</a><span>...</span><a href="御选宋金元明四朝诗_page147.html">147</a><a href="御选宋金元明四朝诗_page148.html">148</a><a href="御选宋金元明四朝诗_page149.html">149</a><a href="御选宋金元明四朝诗_page150.html">150</a><a href="御选宋金元明四朝诗_page151.html">151</a><span class="current-page">152</span><a href="御选宋金元明四朝诗_page153.html">153</a><a href="御选宋金元明四朝诗_page154.html">154</a><a href="御选宋金元明四朝诗_page155.html">155</a><a href="御选宋金元明四朝诗_page156.html">156</a><a href="御选宋金元明四朝诗_page157.html">157</a><span>...</span><a href="御选宋金元明四朝诗_page153.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
