<!DOCTYPE html>
<html>
<head>
    <meta charset="UTF-8">
    <title>全宋诗 - 第 11280 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 11280 页/共 11672 页</h1>
    <div class="content">    茶葡胜饮酒，禅语当论文。
    只恐红尘迹，涴师松下云。

真山民　夜饮赵园次徐君实韵
    银台绛蜡泪成堆，四面轩窗尽放开。
    花影忽生知月到，竹梢微响觉风来。
    豪挥彩笔诗千首，醉倚红妆酒百杯。
    游玩未阑归未得，高城漏箭几相催。

真山民　夜坐
    匹马闰生汗漫游，如今寂寞老林楸。
    涉窗半夜青灯雨，幽树下庭黄叶秋。
    懒看世情宁睡去，怕伤时事莫吟休。
    寒蛩可是知人意，未到莎根只说愁。

真山民　隐怀
    样不趋时合便休，都将往事付东流。
    眼看浮世自今古，迹与孤云同去留。
    泉石定非骑马路，功名不上钓鱼舟。
    有时但得句无问，只与渔歌互唱酬。

真山民　萤火
    微踪一腐草，霜重不禁秋。
    想悟浮生短，常为秉烛游。

真山民　永嘉秋夕
    风战枯桐敲纸窗，拥裘无寐夜偏长。
    樵楼三鼓夜将午，云雁数声天正霜。
    寓世此身惊逆旅，宽怀何处不吾乡。
    江头风景日堪醉，酒美蟹肥橙橘香。

真山民　幽居杂兴
    松桂小菟裘，山扉幽更幽。
    蜂王衙早晚，燕子社春秋。
    鬓秃难庶老，心宽不贮愁。
    年来把锄手，无复揖公侯。

真山民　幽栖
    鹤护松扉久不开，蒲团端坐思悠哉。
    故交只向梦中见，閒事不经心上来。
    双屐蹑云春采药，一筇拄月夜观梅。
    东风似见山童懒，自与幽人扫径苔。

真山民　幽兴
    不赋千钟赋不箪，天公有意养痴顽。
    书犹能看未曾老，诗亦莫吟方是閒。
    宽著庭除贫贮月，少栽竹树要观山。
    空阶两日无行迹，又上苔花几点斑。

真山民　游凤栖寺
    十载重游古凤栖，莲宫新绕绿杨堤。
    欲谈世事佛无语，不管客愁禽自啼。
    苔滑空廊妨散步，尘错老壁失留题。
    僧家田地邻家种，菜甲春风绿满畦。

真山民　渔浦晚秋旅怀
    西风吹梦越中游，剪剪轻寒入短裘。
    雁字不将乡信写，蛩声空和旅吟愁。
    邮亭冷雨孤灯夜，渔市斜阳一笛秋。
    是处山川即吾士，仲宣何用怯登楼。

真山民　枕上偶成
    长夜更难晓，天寒吟思清。
    梦魂山馆枕，灯影雪窗檠。
    守拙疏生理，安贫识世情。
    凄风响檐竹，岂是不平声。

真山民　舟中峡口
    乱山如碧玉，处处见鹃花。
    水涨傍分港，舟行倒走沙。
    宿依沽酒市，饭过钓鱼家。
    喜脱风波险，推篷数暝鸦。

真山民　朱溪涧
    路转峰回又一村，天寒大半俺柴门。
    云融山脊岚生翠，水嚼沙洲树出根。
    任拥重裘风亦冷，未投荒店月先昏。
    今宵只傍梅花宿，赢得清芬入梦魂。

真山民　自适
    年来心迹两悠悠，若比孤云儘自由。
    既不贪荣安得辱，纵饶无乐亦何忧。
    一丝风月严陵钓，千里关山季子裘。
    到底行藏定谁是，试将心事问沙鸥。

真山民　醉题斋壁
    此是閒中安乐窝，从渠忙处为奔波。
    人心少似秋胡妇，世事多参春梦婆。
    但把功名齐蚁蛭，定无荣辱到渔蓑。
    醉乡境界偏宽阔，天地都归一浩歌。

真山民　醉余再赋
    堪叹诗翁酒兴豪，醉余犹复一登高。
    西风抵死相摇撼，争奈儒冠裹得牢。

真宗　常祀五享三首
    奕奕清斋，昭穆定位。
    霜露增感，粢盛洁祭。
    神灵来格，福祉攸暨。
    追孝奉先，本支百世。
</div>
    <div class="pagination">
<a href="全宋诗_page11279.html">上一页</a><span>...</span><a href="全宋诗_page11275.html">11275</a><a href="全宋诗_page11276.html">11276</a><a href="全宋诗_page11277.html">11277</a><a href="全宋诗_page11278.html">11278</a><a href="全宋诗_page11279.html">11279</a><span class="current-page">11280</span><a href="全宋诗_page11281.html">11281</a><a href="全宋诗_page11282.html">11282</a><a href="全宋诗_page11283.html">11283</a><a href="全宋诗_page11284.html">11284</a><a href="全宋诗_page11285.html">11285</a><span>...</span><a href="全宋诗_page11281.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
