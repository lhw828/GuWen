<!DOCTYPE html>
<html>
<head>
    <meta charset="UTF-8">
    <title>两宋名贤小集 - 第 254 页/共 365 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两宋名贤小集 - 第 254 页/共 365 页</h1>
    <div class="content">　　五百年前作此亭亭前古木緑阴清而今古木无存者赖有新亭袭旧名
　　惨惨秋风吹客襟唐人遗迹宋人吟浮云世事多遭变不独此亭无緑阴
　　千山横碧一溪清白鸟飞边落照明吏散庭阶一无事緑阴亭上又诗成
　　正是国家多事秋渝川县尉亦风流吟诗不废公家事坐使孟郊输一筹
　　既别诸故旧独黄希声往曲江禀议未回不及语离
　　别尽诸君不见君客愁多似海南云一声何处离羣雁那向江村静处闻
　　老年懐抱晚秋天欲去思君重黯然闻道归来有消息江头错认几人船
　　宝觉僧房
　　溪近泉声在枕边月移梅影到窻前水沈烟冷灯花落半夜酒醒人不眠
　　题尹惟晓芙蓉翠羽图
　　何人妙笔起秋风吹破枝头烂漫红翠羽飞来又飞去一心祗在蓼花丛
　　庐山马上
　　青松路径白云闗有客来寻半日闲十载灞桥驴子上争如骑马看庐山
　　巾子山翠微阁
　　双峯直上与天参僧共白云栖一庵今古诗人吟不尽好山无数满江南
　　赠饶叔虎谈易论命多奇中
　　中年多病早衰翁诗不能工枉受穷郊岛五行君识否要知我命与渠同
　　湖南漕李革夫被召乃丐归
　　浪説归朝归豫章新居万栁百花旁何如表奏明光殿乞取东湖作醉乡
　　轩冕难遮两鬓华官居虽好不如家一心懒上朝天马要趁东风归种花
　　招山乃诗人刘叔儗故居朱清之得其地清之赴南宫中道而返就招山卜筑不久亦去世
　　半路袖回攀桂手一生方遂买山心要知此老风流处来向刘郎吟处吟
　　有钱可买沧浪景无术能留梦幻身一段江山寄愁絶百年不见两诗人
　　清明伤感
　　客中今日最伤心忆着家山松树林白石冈头闻杜宇对他人墓亦沾襟
　　寄刘潜夫
　　八斗文章用有余数车声誉满江湖今年好献南郊赋幕府文书有暇无









　　两宋名贤小集卷二百七十六
　　钦定四库全书
　　两宋名贤小集巻二百七十七
　　宋　陈　思　编
　　元　陈世隆　补
　　端平诗隽
　　汶阳周伯强与予同庚生同寓里相与往来论诗三十余年尝手刋端平集十二巻行于世伯强十七八时即博闻彊记侍乃翁晋仙已好吟洎长而四十年间宦游吴楚江汉足迹所到所作于七国两汉三国六朝隋唐之体靡不该备声腾名振江湖人皆争先求市但巻帙中有晚学未能晓者稍多予恐有不行之弊滋于古体歌诗五言律七言律并五七言絶句摘其坦然者兼集外所得者近二百首目为端平诗隽俾万人海中续芸陈君书塾入梓流行庶使同好者便于看诵吾伯强平生心不下人今隔九原闻予此选必不以予为谬寳祐丁巳冬至日荷泽李龏和父述
　　黄鹤楼歌
　　城上危楼髙缥缈城下澄江复相绕有时漾影入中流俯看游鱼仰飞鸟近楼多少未行舟满江落花洒汀洲人同江狎不怕浪登楼对酒弹箜篌大别山头白云起金口渡邉雨如洗半钩新月上孤城还照髙楼与江水晴江依旧防浔阳黄鹤无由归故乡一声玉笛起何处燕扑阑千花影长
　　韬光庵
　　谷鸟与我言怨杀白太传借问何以然携却山僧去山僧未去时前盘一尾蛇后踞一头虎吸云啸风绕窻户山僧已去了鹤来踏翻藤猿到拗折树乱篠枯柴塞行路抑将庐于嵩髙之阳温洛之浒诸天防花复呵防抑将慕羶逐臭亡魂丧魄委枯骸于北邙之狐兎荒台兮尚存破屋兮如故惟有山僧不知处世间万事谁始终极目寒江起烟雾
　　牡丹
　　江南牡丹凡有几德安打头歙为二金陵旧物间有之池阳吴郡皆居次地近京畿种偏好鄂城栽接不草艸舂土筛泥绕画栏石甃方坛净如扫当头第一带鞓红腻紫娇黄别作丛盘盂追出最迎日碧玉万片藏春风宝叶丝丝带缕金锦斑酒晕间攅心翻腾栀茜乱朱粉様各数名分浅深低树犹髙五六尺重花刚枝反无力逈出层隂转耐看始悟年深有真色晚添细雪来相簇露醒香防冷方浴倚柱黄昏眠倍明顿觉夜阑须秉烛洛水芳林应更多不禁飞雨洗铜駞酥煎送酒有人在草没故园无奈何莫对余春起叹嗟最难保守是繁华君看南渡百年内看到子孙能几家
　　戴式之埀访村居
　　故人手持一缄书扁舟清晨造我庐为问舟从何方来欲应未应先长吁长安平旦朱门开曳裾靸履喧春雷独有诗人货难售朔雪寒风常满防孤馆青灯不自聊短帽鹑衣竞相就獬豸峩冠岂无事不触奸邪触诗士虽当圣世尚寛容滔滔寕免言为讳轩瑟齐竽本难遇长编巨轴添忧虑松菊荒芜归计迟欲向何门诵佳句君不见古者防川不禁口里谚封謡无不有美刺箴规三百篇删取皆经圣人手汉魏著述充层云来撷花草香纷纷其间国政最亲切世许少陵能爱君交衢谤木求胥诲盛若勋华犹不改风雅遗音傥尚存篇篇遒铎皆应采小人几度邪侵正何尝断隔无歌咏风雨潇潇鸡自鸣谁顾寒莎响蛙黾但恐君诗未工耳工则奚愁强疵毁益借讥评达九重送起声名赤霄里况于时事无交渉仿效寒山题木叶千龄得失寸心知笑尔随羣走干谒请君头上巾为君抖却岐路尘解君身上衣为君拂去京洛缁三濯三洗清泠池一日失机械二日忘是非三日天籁呼吸吹勇捋浸刺付流水开口尽作欢喜辞天台石桥春巳知别有野鹤相追随茍欲避世不可迟请君归君勿疑
　　将适毘陵道中遇居简上人
　　姑苏观下逢居简防子欹斜衣懒防自言契阔漫东西虽老犹能青白眠知音不在禅林乆抱刺懐书谨奔走反舌无声乱草闲回首尽成狮子吼荒芜野寺孤城外赤叶黄芦日相对午睡双鸠唤欲醒起傍生台炙肩背防笔濡毫总萧索尚余酒量添于昨语尽横塘笛未终东风满面杨花落匆匆觧防搀程去从此相期更何处一椀官酤般若汤把手同看独孤树
　　鄱阳湖
　　鄱阳湖浸东南境有人曽量三十六万顷我昔乗槎渤澥间视天溟坎蛙井浪何为而起于青云之底日何为而碎于泥沙之里太极初分一物无天水相包若鸡子掦澜可供李白青州杓彭蠡付与卢敖洗殻斗大孤山没处藏斸取来搘鼎铛脚胷中八九吞云梦似此蹄涔亦何用安得快意大荒之东东复东指麾鱼鼈骑苍龙
　　灵岩上方
　　嵯峨楼观青山头昔曽避暑离宫游吴王旌斾堕防漠至今古木涵清秋谁听白纻歌声接细扑飞尘石榴叶银烛吹灰别泪残夜半虚廊响行屧美人何处凝娇防五色定化蝴蝶翻几人深闺有余怨当昼巨栎号惊猿千年惟见春风在緑草虽存顔色改寂寞栏干绕断肠满径寒香不堪扫朝云为我光徘徊须臾径入姑苏台遗踪灭迹竟难望叶落空林归鸟哀
　　菰菜【八分山下滩渚丛穗弥望可爱】
　　江邉野滩多老菰抽心作穗秋满湖拂开细谷芒敷舒中有一株连三捊剖之粒粒皆尖小整齐远过占城稻不烦舂即晨炊更胜青精顔色好防常艰得此欣逢黙计五升当百丛雨多水长倍加益十里定収三十钟野人获之亦自足何用虚糜太仓粟连日秋风思故乡况复家田有茅屋坠网重腮鲈巳鲜莼丝牵叶又流涎急归収获苹汉畔细拨芦花撑钓船
　　海棠
　　海棠最佳须老丛逺及百年花始红歴看名葩此为盛刚柯硬叶交相映倚石攒青二三丈膏倒吸胭脂上髣髴璇霄发曙光细簇蓬莱綉旗仗露欲収珠色转深香玉万颗藏春隂轻风欲透紫丝障一片朝霞倾入林凤城多少栽花处低嫩俱无可观树相对令人忆故山年年雕蕚扫朱栏只今惟有溪童在应放髙枝楼白鹇
　　吴王试剑石
　　吴王铸剑成自谓古难比试之髙山巅石裂断横理那无昔时人相逢干将里故宫宫中白日长春风野田百草香有谁慷慨不平事被褐踏花推酒缸
　　烟波亭避暑
　　澄江横匹练月洗黄罗扇卷尽白云衣常星撒沙见天低欲就人夜色凝深淀吸动防光时絣斗间线凉亭逼旷野轩楹敞三靣万象悉铺陈随机互迁变十嵗逃虚空得此方一遍相对坐谈终宵亦无倦只恐骎骎催晓箭涌上东方老铜片须着干求大帝君莫使阳乌眼睛转
　　禹穴
　　若有藏瘗空山中谁人反闭玊笥峰虎不得不啓封立石缭之应万重不知灵变从何发爆然夜半横分裂但留一线与人窥未放白云全漏泄古木苍藤闭莫开穴中惟听是风雷神仙必有便门出得见飊轮自往来
　　题葛稚川移家图
　　稚川移家入空谷手招白云守茅屋惟恐人窥錬药鑪鎻断青峦防垂瀑只留一径通飞鸟其间想透三仙岛野童犹滴凤交黎村老闲锄燕胎草又将外物为真物反笑山栖衰草窟玉臼丹成兎欲眠蚯蚓黄蒿几攅骨此去世间应不逺尚存犹可分苔藓两幅生绡若可慿先寄胡麻与鸡犬
　　春浓曲
　　膏蒸土兰芽热粉魂淡艶凝缃缬桞条无力受东风桃叶春江弄花月枕涵坠髪昬眠重绮帐惊寒替花恐屏鎻虫栖花粉蛾帘甲蜂攅抱残蛹麦门冬长桑椹结桐轮辗尽棠梨雪门掩车箱铜较闭瓶敲井榦青丝絶君不见楚王宫中乐酣宴嫌怕旁人説春晚玉钗埋遍细腰人章华台上苍苔满
　　陆羽泉
　　拟酌松根泉先酹松下土瓯牺副都篮拾薪自煎煮一杯复一杯并酌连四五寄谢山中人腹痛不累汝寓宿黄观复书堂晨至海棠花下走笔呈苏召叟
　　春风忽来花满树海棠最多绕栏吐客愁才动不复安两脚春泥踏春雨髙枝背面辞晓喧低枝湿透浑未干胭脂深重彩亦殷顔色滑腻脂肉寒五云忽巻浓妆毕晓来恣态俱已失悔不敲门请君出吃酒忍饥看半日疾呼杯酌倾已迟但惊野雪扫还飞可能就赐醉眠者烂嚼落花聼鸟啼
　　建寕浦城李频行祠
　　建安梨岳老梨木刻作唐朝建州牧香炉忽动吹寒灰浦城环翠隂风来岭头顽石尽能走涧下奔泉皆倒回猿猱啼兮鬼啸野六虬兮四骊马想须吟绕碧草亭举手髙翻白云冩峰为文通名梦笔杨公书堂曽防帙丽月鲜霞付与谁烟墅有人还筑室田父何所祈赠尔青麰黒桑椹里儒何所求赠尔黄粮布嚢枕万歳兮千秋旣往兮复留抽兰心拆椒口簸南箕挹北斗不假竹枝歌何须折杨桞只用秦原妙絶词传入神弦荐春酒
　　五云门外小亭
　　醉中别髙峰挥手谢平野百里伴啼猿一官骑恶马飞花堕城隅槁叶积亭下从教践踏去防有相逢者
　　夏日泛秘湖
　　朝来泛舟花满湖亭午返棹风相呼已収波浪入菱芡晚开云日媚菰蒲羣飞鼓翼数沙鴈一去没头双野鳬少留霁色定堪玩可惜归程时已晡
　　送觉新上人还越
　　古越多精蓝名僧逓相接青林瓶盂聚丹壑楼观叠今乗秋涛便莫待寒雨渉何处闻鸣蛬虗廊扫黄叶
　　琵琶亭
　　萧萧枫林青杂出间椅槚尚忍送行舟繋此木叶下云开星垂山水荡月在野江空夜枨枨泪复谁满把汀洲泥沙换葭苇顔色假变迁斐然殊感慨益以寡黄烟飞髙枝绛雪当道洒余春去不尽并放湓浦防岂无夜深弹寂寞少聼者尚有沙滩人时时説司马
　　石钟寺
　　山前削成面山后不露骨何人恋巢居结屋寄突兀多风鎻寒殿频闭石窟笋透狮子倾草蔽鸱吻没髑髅串胡神缨络纒古佛熹灯影摧残槁柏香蓬馞丹叶夏犹在緑树暑未发防径鸣秋蚕闲堦起苍鹘僧衣莓苔侵斋钵野菜掘梵庋止数巻矧能备巾拂奔波道涂间体倦神屡竭大险阨在前醉梦魂恍惚信陋获安处不胜尘土汩经房晚栖禅殆亦未易忽鐡凤终日呌心颇恶此物欲去欲住间征帆已超越
　　喜晴
　　乆客无别望出门惟快晴茅店局促卧村静不打更淅沥渐有间四檐稍収声俯身问童仆贪睡语輙惊耳邉嘈囋动邻房先戒行拂拭弄包裹人徤脚亦轻溪春黄粮响窸扫巨竹倾山路少泥土意想砂砾平舍梦弃衾枕披衣防纵横屈指计道里陟觉神思清菜老复命煮小鲜岂足烹旅饭任麤粝苞苴且难成值及雷雹一阻三宿程南北互有适后先何必争东方晓色至隠隠天渐明分手出门去相引行水坑
　　樱桃花
　　樱桃未开花绕枝樱桃巳开红满溪花开几朝今始见人折人攀那得知黄鹂飞来问谁主对面相看隔墙语今日销魂事可明昨夜东风过云
　　丰年行
　　长田一畆三石収截茅作囤遮水牛驯鸡塞笼彘牢满大儿有亲女上头里胥关门罢输送晴乌窥檐鼠沿栋瓦盆瓷缶息老身还将孙子看迎神庙前擘纸青竹爆糕粉鱼夜祀灶
　　冬赛行
　　大巫舞袍奉酒尊小巫湔裙进盘彘野风吹树龙马归瓦炉栢根香满地白衣老须撚向前义手大胆不敢言去年田家五分熟更饶三分百事足大茧千棚丝满窠栗犊两握角出肉土台浇酒再拜辞纸钱灰扑绕木枝神语顺从杯教吉鼓笛薨薨打三日
　　湘东苑
　　湘东王好开芳甸亭台环绕朱栏遍就中应教谁最多庾信江淹日宴七十里园髙木栅花桞烧残少顔色取次华林建邺邉奚不移归帝王宅曽经行处苹芜漫赖此名存悉歆羡安知飞来不是旧时莺舞去都非昔年燕风擘残桃过短墙更无人管任斜阳惜春犹有伤心者认作徐娘半面妆
　　仲宣楼
　　仲宣徙倚思归后又复谁传独歩名自昔城闉虽尚在至今波浪未尝平半规赤日沈荒渚一缕黄烟起废城梅落碎花催塞色葭横响叶弄邉声惊寒牧马频回顾趂暖賔鸿渐北征况乃有懐伤嵗暮登楼那不动乡情


</div>
    <div class="pagination">
<a href="两宋名贤小集_page253.html">上一页</a><span>...</span><a href="两宋名贤小集_page249.html">249</a><a href="两宋名贤小集_page250.html">250</a><a href="两宋名贤小集_page251.html">251</a><a href="两宋名贤小集_page252.html">252</a><a href="两宋名贤小集_page253.html">253</a><span class="current-page">254</span><a href="两宋名贤小集_page255.html">255</a><a href="两宋名贤小集_page256.html">256</a><a href="两宋名贤小集_page257.html">257</a><a href="两宋名贤小集_page258.html">258</a><a href="两宋名贤小集_page259.html">259</a><span>...</span><a href="两宋名贤小集_page255.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
