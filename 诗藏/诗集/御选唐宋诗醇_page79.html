<!DOCTYPE html>
<html>
<head>
    <meta charset="UTF-8">
    <title>御选唐宋诗醇 - 第 79 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐宋诗醇 - 第 79 页/共 129 页</h1>
    <div class="content">　　览卢子防侍御旧诗多与微之唱和感今伤昔因赠子防题于巻后
　　新小滩
　　喜入新年自咏
　　夏日与闲禅师林下避暑
　　谈氏小外孙玉童
　　杨栁枝词
　　诏取永丰栁植禁苑感赋
　　池上篇
　　齿落辞
　　不能忘情吟
　　江南喜逄萧九彻因话长安旧逰戱赠五十韵送刘郎中赴任苏州
　　灵岩寺
　　寄韬光禅师


　　钦定四库全书
　　御选唐宋诗醇巻二十六
　　太原白居易诗八
　　池上小宴问程秀才
　　洛下园林好自知江南景物暗相随净淘红粒罯香饭薄切紫鳞烹水葵雨滴篷声青雀舫浪揺花影白莲池停杯一问苏州客何似吴松江上时
　　桥亭夘饮
　　卯时偶饮斋时卧林下髙桥桥上亭松影过窗眠始觉竹风吹靣醉初醒就荷叶上包鱼鲊当石渠中浸酒缾生计悠悠身兀兀甘从妻唤作刘伶
　　蔡寛夫诗话曰吴中作鲊多用龙溪池中莲叶包为之后数日取食比瓶中气味特妙观乐天诗盖昔人已有此法也
　　西风
　　西风来几日一叶已先飞新霁乘轻屐初凉换熟衣浅渠消慢水疎竹漏斜晖薄暮青苔巷家僮引鹤归萧疎淡逺
　　题岐王旧山池石壁
　　树深藤老竹回环石壁重重锦翠斑俗客看来犹解爱忙人到此亦须闲况当霁景凉风后如在千岩万壑间黄绮更归何处去洛阳城内有商山
　　一气相生珠圆玉润此七律正宗也况当一聨开宋调而气味自厚
　　履道池上作
　　家池动作经旬别松竹琴鱼好在无树暗小巢藏巧妇渠荒新叶长慈姑不因车马时时到岂觉林园日日芜犹喜春深公事少每来花下得踟蹰
　　和令狐相公寄刘郎中兼见示长句
　　日月天衢仰靣看尚淹池鳯滞台鸾碧幢千里空移镇赤笔三年未转官别后纵吟终少兴病来虽饮不多欢酒军诗敌如相遇临老犹能一据鞍
　　豪极香山变调
　　期宿客不至
　　风飘雨洒帘帷故竹映松遮灯火深宿客不来嫌冷落一尊酒对一张琴
　　唐人七絶每着意前半此诗上二句字字用意已写透冷落光景下二句一拍自合
　　晚归府
　　晚从履道来归府街路虽长尹不嫌马上凉于牀上坐緑槐风透紫蕉衫
　　自为写照风致潇洒视宋祁两行红烛摊书者何如
　　从龙潭寺至少林寺题赠同逰者
　　山屐田衣六七贤搴芳蹋翠弄潺湲九龙潭月落杯酒三品松风飘管弦强健且宜逰胜地清凉不觉过炎天始知驾鹤乘云外别有逍遥地上仙
　　元相公挽歌词三首【录一首】
　　铭旌官重威仪盛骑吹声繁卤簿长后魏帝孙唐宰相六年七月塟咸阳
　　严重简括可当一篇墓志
　　酬李二十侍郎
　　笋老兰长花渐稀衰翁相对惜芳菲残莺着雨慵休啭落絮无风凝不飞行掇木芽供野食坐牵萝蔓挂朝衣十年分手今同醉醉未如泥莫道归
　　颔聨似赋似比意致纒绵深人无浅语
　　池上闲咏
　　青莎台上起书楼緑藻潭中系钓舟日晚爱行深竹里月明多上小桥头蹔尝新酒还成醉亦出中门便当逰一部清商聊送老白须萧飒管弦秋
　　天机清妙吐属自然不知者或以为开宋派矣
　　和髙仆射罢节度让尚书授少保分司喜遂逰山水之作
　　暂辞八座罢双旌便作登山临水行能以忠贞酬重任不将富贵碍髙情朱门出去簮缨从绛帐归来歌吹迎鞍辔閙装光满马何人信道是书生
　　送考功崔郎中赴阙
　　称意新官又少年秋凉身健好朝大青云上了无多路却要徐驱穏着鞭
　　规戒深挚
　　同诸客题于家公主旧宅
　　平阳旧宅少人逰应是逰人到即愁布谷鸟啼桃李院络丝虫怨鳯凰楼台倾滑石犹残砌帘断真珠不满钩闻道至今萧史在髭须雪白向明州
　　写景秾丽倍觉苍凉一结黯然神伤不堪卒读
　　汪立名曰按周益公英华辨证于家公主宪宗之女永昌公主下嫁頔之子季友元和间卒追封梁国諡惠康于頔家河南后徙京兆居易所题旧宅在洛中言公主已亡而萧史尚在后又有寄明州于驸马使君诗云留滞三年在浙东及海味腥咸之语皆指明州也英华作韶州是误以于季友为于琮也琮尚宣宗广德公主在大中十三年居易殁已乆至贬韶州则在咸通十三年相去更逺矣
　　菩提寺上方晚眺
　　楼阁髙低树浅深山光水色暝沉沉嵩烟半巻青绡幕伊浪平铺緑绮衾飞鸟灭时宜极目逺风来处好开襟谁知不离簮缨内长得逍遥自在心
　　杨栁枝词八首【录四首】
　　依依嫋嫋复青青勾引春风无限情白雪花繁空扑地緑丝条弱不胜莺
　　红版江桥青酒旗馆娃宫暖日斜时可怜雨歇东风定万树千条各自垂
　　苏州杨栁任君夸更有钱塘胜馆娃若解多情寻小小緑杨深处是苏家
　　叶含浓露如啼眼枝嫋轻风似舞腰小树不禁攀折苦乞君留取两三条
　　四诗风格不减盛唐
　　春早秋初因时即事兼寄浙东李侍郎
　　春早秋初昼夜长可怜天气好年光和风细动帘帷暖清露微凝枕簟凉窗下晓眠初减被池边晚坐乍移牀闲从蕙草侵阶緑静任槐花满地黄理曲管弦闻后院熨衣灯火映深房四时新景何人别遥忆多情李侍郎春早秋初起句掲出以下两两分写言下俱有情在结以多情一句收足防睛欲飞
　　送姚杭州赴任因思旧逰
　　与君细话杭州事为我留心莫等闲闾里固宜勤抚恤楼台亦要数跻攀笙歌缥缈虚空里风月依稀梦想间且喜诗人重管领遥飞一琖贺江山
　　不曰贺诗人而曰贺江山立言特妙感旧传衣颂姚扬已几层意思总摄在内真仙笔也
　　种栁三咏
　　白头种松桂早晚见成林不及栽杨栁明年便有隂春风为催促副取老人心
　　从君种杨栁夹水意如何凖拟三年后青丝拂緑波仍教小楼上对唱栁枝歌
　　更想五年后千千条麴尘路傍深映月楼上暗藏春愁杀闲逰客闻歌不见人
　　姚寛丛话曰唐人咏栁使麴尘字者极多礼记月令荐鞠衣于上帝告桑事注云如鞠尘色周礼内司服鞠衣郑司农云鞠衣黄桑服也色如鞠尘象桑叶始生此用之栁又象其花絮之穗耳
　　韦七自太子賔客再除秘书监以长句贺而饯之【自注韦往年尝与予同为秘监】
　　离筵莫怆且同欢共贺新恩拜旧官屈就商山伴麋鹿好归芸阁狎鹓鸾落星石上苍苔古画鹤防前白露寒老监姓名应在壁相思试为拂尘看
　　曲折尽意雍容大雅
　　九年十一月二十一日感事而作【自注其日独逰香山寺】
　　祸福茫茫不可期大都早退似先知当君白首同归日是我青山独往时顾索素琴应不暇忆牵黄犬定难追麒麟作脯龙为醢何似泥中曳尾龟
　　东坡志林曰乐天为王涯所谗谪江州司马甘露之祸乐天在洛适逰香山寺有白首同归二句不知者以为幸之也乐天岂幸人之祸者哉盖悲之也汪立名曰按白首同所归乃潘岳石崇临刑时语太和九年甘露事李训郑注舒元舆王涯贾餗皆被害味诗中同归句本就事而言不专指王涯也公自苏州召还秩位渐崇见机引退宦官之祸固早计及者何致追憾王涯况公之迁谪本由宦官恶之附宦官者成之岂反以中人诛夷士大夫为快幸祸之説盖出章子厚谚所谓以小人心度君子腹耳
　　春来频与李二賔客郭外同游因赠长句
　　风光引歩酒开顔送老消春嵩洛间朝踏落花相伴出暮随飞鸟一时还我为病叟诚宜退君是才臣岂合闲可惜济时心力在放教临水复登山
　　观此诗可知香山未尝一刻忘世岂独为他人惋惜耶
　　三月三日
　　画堂三月初三日絮扑窗纱燕拂檐莲子数杯尝冷酒柘枝一曲试春衫阶临池靣胜看镜户映花藂当下帘指防楼南翫新月玉钩素手两纎纎
　　闲居春尽
　　闲泊池舟静掩扉老身慵出客来稀愁应暮雨留教住春被残莺唤遣归揭瓮偷尝新熟酒开箱试着旧生衣冬裘夏葛相催促垂老光隂速似飞
　　链句链字后来陆游得法于此
　　香山避暑二絶
　　六月滩声如猛雨香山楼北畅师房夜深起凭栏干立满耳潺湲满靣凉
　　纱巾草履竹疎衣晚下香山蹋翠微一路凉风十八里卧乘篮轝睡中归
　　前首如对北风图自然毛髪淅洒次首北窗髙枕无此恬适真足破除热恼
　　赠谈客
　　上客清谈何亹亹幽人闲思自寥寥请君休説长安事膝上风清琴正调
　　移牀逺客那容着一防尘氛
　　答梦得秋庭独坐见赠
　　林梢隠映夕阳残庭际萧疎夜气寒霜草欲枯虫思急风枝未定鸟栖难容衰见镜同惆怅身健逄杯且喜欢应是天教相暖热一时垂老与闲官
</div>
    <div class="pagination">
<a href="御选唐宋诗醇_page78.html">上一页</a><span>...</span><a href="御选唐宋诗醇_page74.html">74</a><a href="御选唐宋诗醇_page75.html">75</a><a href="御选唐宋诗醇_page76.html">76</a><a href="御选唐宋诗醇_page77.html">77</a><a href="御选唐宋诗醇_page78.html">78</a><span class="current-page">79</span><a href="御选唐宋诗醇_page80.html">80</a><a href="御选唐宋诗醇_page81.html">81</a><a href="御选唐宋诗醇_page82.html">82</a><a href="御选唐宋诗醇_page83.html">83</a><a href="御选唐宋诗醇_page84.html">84</a><span>...</span><a href="御选唐宋诗醇_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
