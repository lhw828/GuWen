<!DOCTYPE html>
<html>
<head>
    <meta charset="UTF-8">
    <title>粤西诗载粤西文载粤西丛载 - 第 61 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>粤西诗载粤西文载粤西丛载 - 第 61 页/共 153 页</h1>
    <div class="content">　　越人献驯象赋　　　　　　　杜　甫
　　倬彼驯象毛羣所推特禀灵于荒徼思入贡于昌期岂不以献我今辰自林邑而来者稽之旧史在成康而纪之一则识王者之无外一则见遐方之不遗茍形瓌之足伟孰路逺之云辞于是出丰草去长林殊狒狒之被格异猩猩之就擒厉其容也故兽伏我力和其性也故人知我心作蛮方之贡为上国之琛万国标竒名已驰于魏阙千年表庆价实越于南金况乘之便习或讹或立动髙足以巍峨引修臯而嘘吸尘随踪而忽起水将饮而回入牙栉比而掺掺眼星翻而熠熠中黄虽勇力不能加仓舒信竒知之莫及服我后之皁栈光有唐之域邑驱之则百兽风驰翫之则万夫云集故其威容足尚筋力殊壮轮囷而重若旄丘赑屭而髙如巨防执燧奔战牵钩委贶遇之者或惊骇而反行觇之者或披靡而遥望何斯象之刚克兼美义之不忒惧有齿而焚躯故全身而利国纵使牛能任重马有报徳徒久困于轮辕又每伤于衔勒岂如我邈自逺藩来朝至尊辞桂林之小郡入阊阖之通门负名闻之籍籍守驯扰以存诚幸投之于刍藁岂敢昧于君恩
　　斑竹笔管赋【并序】　　　　　　李徳裕
　　予寓居于郊外精舍有湘中守赠以斑竹笔管竒彩烂然爱玩不足因为小赋以报之
　　山合沓兮潇湘曲水潺湲兮出幽谷缘层岭兮茂竒篠夹澄澜兮耸修竹鹧鸪起兮钩辀白猿悲兮断续实璀璨兮来凤根联延兮倚鹿往者二妃不从独处兹岑望苍梧兮日远抚瑶瑟兮怨深洒思泪兮珠已尽染翠茎兮苔更侵何精诚之感物遂散漫于幽林爰有良牧采之嵓趾表贞节于苦寒见虚心于君子始裁截以成管因天姿而具美疑贝锦之濯波似余霞之散绮自我遂初块然岩中泰初忧而絶笔殷浩黙而书空忽有客以赠鲤遂起予以雕虫念楚人之所赋实周时之变风昔汉代方侈增其炳焕缀明珠以为柙饰文犀以为玩徒有贵于繁华竟何资于藻翰曾不知择美于江潭访竒于湘岸况乃彩笔有炜列于诗人周得之以操牍张得之以书绅维兹物之日用与造化而齐均方寳此以终老永躬耕乎典坟
　　倚门望子赋　　　　　　【五代】梁　嵩
　　苍苍茫茫道远倚倚望望情伤念荡子之久别投慈心于远方渺渺何之动幽怀于眷恋滔滔不返向上国以观光当其截发投师操心托迹遥望帝都俯登紫陌囓臂于衞国门前题柱于升仙桥侧担簦日久希寸禄以资荣负米程遥仗何人而请益征轮篷断别骑尘飞睇盼睠睠凝思依依欲歴而既升云路遥怜而独倚柴扉汨没难明我则每晨昏而怅望宗支有托汝曷无早晩以言归常旷望于烟霄每凄凉于蓬荜杳杳兮故乡寂寂兮旧室防行鴈阵空来万里家书难述水声遽惊怀古之思别恨惟对秋风之夕眷恋徘徊愁心靡开抑郁之情恒自切湮沦之事有谁哀驾一苇于津涯诚难去矣听孤鸿于碧落得不悲哉想彼淹留伤予离索踌躇兮不止优游乎何托盈庭之萱草徒荣满眼之芦花自落杨朱陌上萧条而恨泪澘澘汉武台边宛转而残霞漠漠恨陆海之髙深念行役以难寻忆昔伯俞之志宁无泣杖之心见月而常怜独坐闻蛩而每忆寒吟动兹怀土之思惟凭蜀魄触尔还乡之计暗托秋砧嗟夫峨峨仲丘殷勤士子献书之数复何如干禄之心防时止遣我日日望红尘未见此心终未已【嵩平南人仕南汉刘防防多苛政嵩求去因献此赋防即命归奉母】
　　桂林中秋赋【并序　　　　　宋】范成大
　　乾道癸已中秋湘南楼月色佳甚病起不觞客又祈雨蔬食清坐默数年来九遇此夕皆不常其处乙酉值三馆丙戌与严子文游松江有来嵗复防之约丁亥又以薄遽走阳羡与周子充遇于罨畵溪上戊子守括苍已丑以经筵内宿庚寅出使次于睢阳辛卯出西掖泊舟吴兴门外壬辰始归石湖而今复逾岭叹此生之役役次其事而赋之
　　登湘南以独夜兮挹訾州之横烟绛霄艶其光景兮涌冰镜于苍巅怅旻宇之佳节兮并四者其良难矧吾生之漂泊兮寄蘧庐于八埏九得秋而九徙兮靡一枝之能安上瀛州而瀑饮兮当作噩之初元旋水宿于垂虹兮滉金碧之浮天克后期而竟爽兮忽罨畵之沧湾既戊子而守括兮摘少微于楼兰丑寓直于玉堂兮听宫漏之清圆再西风而北征兮清笳咽于夜阑迨返斾之期月兮放苕霅之归船幸故嵗之还吴兮带夕晖而灌园甘土偶之遇雨兮就一丘而考槃今又飘飘而桂海兮宾望舒于南躔访农圃之昨梦兮杳征路之三千月亦随予而四方矣不择地而婵娟谅素娥之我咍兮老色涴于朱顔【阙】观月之曩见兮炯不动而超然适病余而闭阁兮屏危柱与哀弦复讼风而闵雨兮谢鼎食之芳鲜閴清斋而晤叹兮惊足迹之间闗谁识为此驱逐兮岂不坐夫微官知明年之何处兮莞一笑而无眠
　　乳牀赋　　　　　　　　　　梁安世
　　吴中以水为乡岭南以石为州厥惟桂林岩空穴幽玲珑嵯峨磊落雕锼欲縻绳而篝火窘粮絶而道悠石有脉其何来泉春夏而渗流积久而凝附赘垂疣或撃斯钟或振斯裘或莲斯葩或笋斯抽或胡而龙或脊而牛或象之嗅或鼋之浮或麟其角或马其驺或跃而鱼或攀而防或粲金星或罗珍羞或肺而支或臂而瘤或釡之隆或囊之投或溜而塍或叠而丘或凿圭窦或层岑楼或贾犀贝或农锄耰或士冠缨或兵兜鍪或下上而相续或中阙而未周稽本草之乳牀特精觕之不侔尔抑尝以嵗而计之十万年而盈寸度寻丈之积累嵗合逾于千万肇开辟而距今邈春秋其防换蜡屐之士倐来亟散讶泉乳之能坚若朝菌之暮旦孰知顽矿天理密运自立于岱能言于晋望夫而化殒星而镇生公谈妙而防头初平叱羊而争进凡如劒如佩如绅如弁如拱而侍如坐而眄既具人之形体葢阅世而默见吾将灰心槁质孱顔畔岸兀坐嵌岩之侧观融液之流转自分及丈十百而羡髙低联属枉擎台建小留矦济北之遇玩蓬莱六鳌之抃俾磨崖刻畵之子孙当语之以老人大父之贵贱虽葢倾而舆穿戴一姓之奄甸傥谓瘴乡之不可久居夫岂知处夷险而其志不变者邪
　　融县真仙亭赋　　　　　　　　易　祓
　　奔走嵓之崒嵂兮歴磴道之委蛇慨曩日之层濶兮访危亭于故基乃芟乃削兮乃询我寄锤钧于心宰兮付匠石以成规奂翚阑以云浮兮殆与古以为期猗欤异哉物与人之相求兮每扞格而难逢茍襟度之弗宏兮彼将隂伏而缄封何前节而后麾兮曾莫表其遗踪倐楚歌之噭咷兮乃指顾于从容匪斯亭之杰特兮羌丘壑于心胷试登临而偶步兮绍昔人之胜游仰徐瞻于峭壁兮俯独瞰于湍流旁于一人之彷佛兮俨冠服以清幽恍陈前之万象兮森舞凤以腾虬宜斯亭之对峙兮若将迎而献酬融州之民兮尔裳尔衣从公于亭兮公不我违公朝而往兮山泽乎其晴晖公暮而返兮烟霞霭乎其霏微乐其药于吾民兮非公其谁与归故曰天地鬼神之所秘兮不以古今为存亡也纷宇庙之万有兮于人实为之低昂也鉴达人之大观兮固将羞昆仑而隘八荒也敛经纶于方寸兮聊杖履以徜徉也使后登斯楼而怀感兮此吾融州太守之甘棠也
　　梧州南薰楼赋【并序　　　　明】富　礼
　　洪武癸丑礼佥宪广西分司梧郡是年至梧徧歴所属州县越明年甲寅春三月始克毕事复还至梧与宪使何文通李源道同登谯楼阅郡志见前记郡防者三人焉曰莫日龙曰陈楠生曰思诚吕公在前代文章政事籍籍可考其名楼曰南薰于兹郡甚称适时初夏薰风南来仰圣徳之如天嘉生民之休息乃为之赋其辞曰扬州之域牛女之墟火山峨峨是为苍梧客有登谯楼而容与览风景而踟踌喜四民之乐业感万物之昭苏俄而薰风南来新凉如水披襟当之悠然而喜顾谓同行二人者曰思昔有妫御极重华协徳海隅苍生顺帝之则居于深宫袗衣鼓琴载歌南风以和民心是风也起自离宫入于坎穴徘徊绿水之滨宛转青苹之末度茅茨而轻云不飞拂土阶而纤尘如抹于斯之时戸无疵疠之民家无夭札之子鼓腹而游者忘匮乏之虞含哺而嬉者絶忧愁之思帝于是省方南巡言至于梧防二后属飞防前驱鸾鸣和应风随帝车梧也何幸重瞳屡顾出作入息恐帝之去物换星移去古既逺而执热愿濯惟古之思蛇鬬龙争鲸吞虎噬桂林象郡之区尉佗都老之裔厯汉唐宋至于前代不识此风者以亿万计圣皇致治驾唐轶虞皇风熙熙徧于九区宜南薰之长养还淳朴于古初俾濮鈆祝栗之天泰远邠国之地悉囿于覆帱之中同归于发育之内岂特苍梧之民薰而为比屋可封之俗化而为野无遗贤之士乎礼以布衣钦承明诏持宪广西分司岭峤既竣事而言旋登斯楼而瞻眺风飘飘而吹衣望午门于天表欲乘风而归去候纶音之宣召维予三人实同行役愿托斯文写诸屋壁倘郡守之增修庶有徴于翰墨已而舟人告行云帆千尺觉南风之袭人尚凉生于几席
　　大成乐赋【并序】　　　　　　　陈　琏
　　洪武壬申予典敎桂林越明年季冬朝廷颁雅乐至因命熟于乐者分敎诸生不逾月有成明年春丁祭八音克谐六佾整肃神人以和时观听者咸相与叹赏以为圣朝盛事予惟在昔帝王制作之美必有铺张盛功歌咏休烈者矧今圣明御宇崇尚斯文典章礼乐之懿诚足夸前代而冠百王予忝司敎铎亲覩盛事不揆庸陋为大成乐赋一通方之古人之作终有余愧然区区忠爱之诚固有不能自已者其辞曰
　　于赫明圣徳冠百王奉天承运统有万方立人极扶纪纲颁正朔朝明堂禁网疎濶刑书审详振文风于九有施化雨于八荒灾沴不作嵗时丰穰景星耀而泰阶平虹霓见而日月光醴泉芝草不足为瑞庆云甘露不足为祥首兴文敎礼我素王悼礼乐之废坠欲制作而未遑阅厯有年始见更张尔乃载命太常爰稽古式乐作大成舞用六佾惟精惟美弗疎弗迫惟尔百司恪恭乃职于是采嶰谷之竹出泗滨之石择文梓之良材拣孤桐之美质旁搜金革广聚胶漆众材适备羣功协力所作伊何钟磬琴瑟箫鼔柷敔埙篪笙笛惟武有具亦既整饬辉煌旌麾左右勺翟告成功于九重动欢声于百辟天子曰嘉锡以雅名载颁矦泮如勅奉行惟桂有学嵗年屡更弦歌洋洋不减武城适雅乐之颁至当甲戌之上丁将祭之日天朗气晶乃设簨簴宿悬于庭暨于行事风云不兴庭燎煇煇众星荧荧岳牧承祀极其精诚佩玉锵锵冠履盈盈篚帛式陈牲醴惟馨麾幡斯举众乐皆鸣喤喤乎箫韶之音嗈嗈乎鸾凤之声调隂阳之律吕分宫徴之浊清舞蹈迭举登歌载升合止有节既和且平是以观听者莫不神领而意防心开而目明不惟感于人心实能格于神灵岂非妙拊撃之条理而集众音之大成也邪矧我素王挺生东鲁祖述尧舜宪章文武允为帝王之师作我斯文之祖仰圣徳之巍巍为累朝之褒异始于髙皇元帝之时次及建武延光之际三牲之祀起于西晋太牢之设见于后魏惟北齐之显祖亦克遵于古制大兴于李唐之朝尤盛于宋元之世礼器既全乐器亦备非惟諡号之极其尊崇而封爵亦延及其后裔古称成均首善之地庙学有严祀享弗替瞻翠华之层临聆玉音之屡至虽万乘之至尊亦礼奠而致祭岂非以道不以功以徳不以位邪今圣明在御车书防同制礼超前代之盛作乐成太平之功是以文敎聿兴孔道尊崇跻斯民于仁夀致四海于时雍葢将登五帝而并三王又岂汉唐宋元区区者之足比隆哉
　　重修灵渠赋【并序】　　　　　　顔　皥
　　桂林之兴安有灵渠秦史禄之所治也汉时马援修之有明丽天天子修水利以便民于是尚书严公奉命复修之至数月而功成焉天子嘉之士大夫皆为文以纪其事子遂为之赋曰
　　鸿蒙浩兮初分山川阻兮昆仑哀炎荒之万里兮矗海山之云屯千嵓万壑之奔流兮防渼潭而为湫神人决灵渠而东之兮入三湘而下流何天荒而地老兮殆不免于陵谷当我明之疆理兮靡一事而弗勗惟使相之任重兮奉明诏而东行置子马兮江臯扬吾舟兮洞庭集万夫于农暇兮爰濬治而得经方惊涛之汹涌兮浩汤汤而不息于是叠云根于万钧立陡门之三十束微波之盈盈泻寒流于一碧挂长虹于九天横银河于东壁遂舟航之往来使公私而便益余波流润兮溉万顷之芝田横梁架道兮厯千古而弗颠追史禄之功既有传于往日载防波之力亦何愧于当年伟使相之成绩展宏才之经纶弗怠于事不劳其民宜有光于史册表丹心之忠勤复为之歌曰兴安之山兮苍苍灵渠之水兮洋洋此邦之民兮乐且康颂公之徳兮山髙水长
　　芝轩赋【并序　轩在督府堂后】　　　　　胡　荣
　　都宪韩公总治两广开府苍梧之嵗有芝七茎产于行台东池之上遂作轩揭名志瑞应于方来谨稽载籍有曰芝生于土土气和则芝草生又曰王者慈仁则有芝草生矣荣忝职文学侍公左右目覩斯瑞因为赋颂之其辞曰
　　天地函和秀气肇敷挺生灵草嘉瑞珍符蕴日星之精采承雨露之滋濡炳五色兮焕烂濯六英兮郁如土质纯而茎紫金蘂错而柯朱翳开府之台榭绚翠草之庭除丛兰发其芬馥緑竹增其清虚葩层绮而晨结辉夺霞而晩舒岂载培而载植抑不根而不株异众芳之开落谅有荣而无枯閟幽香于奥室美君子兮与居于是考厥攸感由公总宪纲纪藩翰绥辑宇县展才卓荦修政罔倦文士俎豆之陈武将牙旗之建咸简能而黜否倐懦立而顽劝熄狼烽之飞焰底民居于永奠虽抑情以奉诏亦罔极之为恋肆穹兮降监锡无疆兮佑眷因物产以表祥俾治平之日见公乃名轩以芝休徴用章词林兴颂歌声洋洋非云溢美爰罄揄扬矧公志之谦抑归感召于吾皇览商顔之采茹殆隐逸之所藏彼光之服食亦既涉乎渺茫若昔炎汉元封之始甘泉之官聿荐芝房神爵纪元函徳之殿金芝煌煌兹故应君之忠孝大昭信史之耿光再稽列传古有孝子曰韦曰杨天监其诚庐于墓傍亦有邵宰化行新昌天亦监之芝草为祥斯有善行之徴厯千载而流芳丕惟今日主圣臣贤仁风义泽遐布旁宣声歌所暨周于八埏两间和气充洽厐全故有芝草惟时产焉肃闻当宁惕然恐惧不侈祥瑞恒省灾异方且放珍禽屏竒技隆孝养谨时祀恤穷民罢瘝吏期五糓之丰登书大有以表嵗诚罔后世之虚文而懋式前王之祗畏公亦仰体宸衷在位靖共咨询咨度采菲采葑靡奸弗远靡徳弗崇一夫不获引咎责躬俨古人兮维则复防古之淳风兹葢元首股肱同寅协恭允克致中和赞化育平泰阶调玉烛将覩麒麟凤凰萃于郊薮醴泉甘露降于宫囿必有太史抽毫据事特书纪一时之灵瑞同兹轩而悠久
　　防赋　　　　　　　　　　　桑　悦
　　桑子出倅龙城眇焉羁旅斜日沉山离羣索处酸风撼屋以长鸣苦雨滴檐而似语各妻孥于一方违君亲于万里澹孤灯而照影抱百忧以延伫梁间壁孔忽然有声肃肃谷谷呦呦嘤嘤俨若号猿倐若啼婴是羣防之变怪岂畸人之可听须臾就枕结阵杂沓轰屏震案偷餐浪唼温禺渡合罗而车骑啁啾王寻败昆阳而人畜糅踏使我寝焉而惊梦焉而愕隍中不迷难寻列子之鹿园内未经奚化庄周之蜨呜呼噫嘻尔生何为噏烟载尔雅之篇穴处纪禹贡之书翻瓮搅黄山谷之夜眠戴冠兆霍子孟之族诛曾子将歌而莫搏淮南轻举而被驱所以其形甚微诗咏其硕春秋纪异牛角被食子瞻谓之曰黠元明名之曰剧危侠客之是中枉飞鸾之受吓迁徙不常今古共恶坏永某物栁子厚文之鉴戒穿公家墉于公异宣于露布是非吾行之独遭乃尔所行之有素生育甚繁羽鳞间化渴何妨兮饮河巢可憎兮托社叹防贵之莫寻伟活褥之无价诛之不可胜诛纵之亦何所顾借也邪吾将收视返听兑聪塞明穴隙重熏衣笥牢扄自治严密外物孰撄小非大患众亦难胜无可奈何付之冥冥
　　游花石岩赋　　　　　　　　黄　宣
　　于烁怀阳秀石峙嵥盘错苍梧枕輢交粤挺黄之丽象跨岭海而横越乘标引峰连绵嵑嶱体爽硙以屹防纷郁郁以纚列或防嵬兮而岝防或嵣防兮而嶃□或嶜岑兮嶚刺以参差或嶙峋兮嵝峮而断絶或下平衍而旷荡或上谽谺而嶻嶭于东则青江浡潏荡其胷于南则赤水浟湙涌其穴其岩则有四门洞瞩从横﨑崛嵬崷怪崪俨若天阙芝房无以奓阆风不能劣于前则有冲天石窦上泊幽炫燿虹蜺干斗射牛云鸟穿飞曾莫知其攀游于旁则有坂坻巑岏而成巘状若蕖莲旖旎太华竞秀争妍游女弄竒于若邪之曲耕父扬光于清泠之渊于右则有北面齐岳双峰峻峍隆崇岿峗丰冠山之朱堂盘纡玲珑俨员峤之璚室尔乃开白云之庄披素书之帙藤帘云幌霏霏映日圆池生明曲若新月邈乎哉洵宜望之无际恬矣哉葢流盼而靡一至若青防回薄巍巍银表道人兮羽化云女兮嫽嫋金鵞石鱼兮时不散龙鼎珠兮沈不晓凄乎云淹兮神何竒溢乎水潏兮泽奚小尔乃登嶕峣览遐逖披巉岩眺诸石则有决若奔骤类天马之腾空宛若游龙俨巨鳌之立极或前横若削而笔耸或后赴若敌而劒掷或蓊若云门而靉叇或覆若洪钟而仆仄或连若累空而辐辏或散若蹲踞而远埴美哉茂丽临望广矣竒矣众备难覩记矣于是乃列寺营址栖楼于后东西胶葛南北騈复雕奕镂采异出竒构于是乃崇基表刹金彩玉璞施不舍之坛结无縁之阁掩室摩偈演勿照之真明杜口毗邪通息言之妙觉夫然后九衢之草千芳四照之花万灼崖谷共清地景交逴于是同廛并井都人女士袨服靓妆杂沓云纚蹑臯峦以驰骛荡神情之旷美恨百年之迅度目丰容之难似追穹舆之无尽识蜉蝣之防遇于是有朱轮鼎贵傧从奕奕陈诗采风飞觞举白澹忘怀乎纷务畅游倪于瞬息于是有真之子轻妙之容攀云巍之石室寻霞举之仙舄仰葱翠以延脰恣遨游以髙适此则花石洞之梗概世得为雄羡者也若夫悟晖韶而叶绮感艳节而花燃杂好鸟之流声释机情于鱼筌翫盈虚于物化掞奥义于琼篇绿草萋而送春朱樱荐而迎夏爱晨风之弄旭厌夜黄之噪夜闲踟蹰于月观喜澹荡于风榭搜泬防以魂揺托沈骚而赋写人安得而不怀余安能以自黙乎客曰若吾子之言大都能道其要妙所谓殚究于前闻发防于未觉矣盍为竟其説焉遂乱曰辽廓万有天地宅兮崱屴兹石恢竒怪兮鸿荒无传谁斧凿兮岩岩具瞻洵俯仰兮苞光灵曜施莫厚兮必有伟人代相符兮斐辞知谬美赞侑兮
　　送远赋
　　出国门之莽苍兮渺长路之悠悠泝江潭以遄征兮将从役乎炎州伐菌桂以为楫兮刳贞松而为舟驱湘渔以方之兮要尼父与之同浮获予心之所安兮虽颠隮其何悔茍调剂之中制兮噉荼堇以为美缅修名之有则兮非矫饰之可希指九皇以矢心兮百神下而察之冀皇路之无颇兮何顾乎予之中私遗绵力以佗效兮奚芥蔕乎崇卑嗟青春之凝沍兮属戒行而淫雨风披离而熛怒兮云触石而游宇潢潦滉瀁以弥望兮泥淖纵横而淤沮心一日而九驰兮车欲发而龃龉友生瞻望而野泣兮厯桂醑而留连青衿遮道而攀辕兮足顿地而呼天怀徳义之渗漉兮固去而不能舍也兰蕙远而逾馨兮岂惜夫知者之寡也凤凰跱乎丹丘兮余音嘹唳而振八极贤哲耿介而抗行兮四海尚其明式众增羡而侈美兮予独濳悲而于邑俾余躬之昭昭兮宁均戴乎白日乱曰桂棹夷犹越南荒兮防防江流经旧邦兮登甘献醇承北堂兮善以为寳乐何央兮抉幽展屈惠彼方兮皇鉴其昭道将昌兮鸿名骏烈允无疆兮
　　灵渠赋【并序】　　　　　　　　方　升
　　广西古百粤地旧无河道舟楫不通秦时史禄始凿山导水名曰灵渠地属兴安至唐李渤复立陡门三十有六视水之消长而开闭焉自是人无负戴之苦而得灌溉之利矣临川方生为之赋曰
　　繄百粤之故地耸千仞之层峦犬牙交广之域襟带湖湘之间右走瓯骆左控荆蛮入岭首邑曰惟兴安氓虽杂于猺獠士则习于衣冠井画区分膏腴千顷星罗棊布村落防团商贾叹羊肠之曲屈众人忧旱魃之雕钻田畴龟坼而莫救道途蛆虾之惟囏赖嬴秦之史禄凿碣石之巑岏爰辟灵渠乃转漕运至唐李渤益加疏濬陡三十六开闭同闸河之规模堤百千寻延袤恍长城之步仞舟楫既通货物交进遂使天下之旅重可轻而远可近水利既周稼穑膏润但见一邑之民旱不干而贫不困热者濯之若愈疾疚渴者饮之若恋良醖是以亘古至今取之不穷而用之不尽其利也博其源也长滥觞于海阳之麓潴滙于分水之塘澄涵滢浩淼汪洋春风苹藻之緑夏日芰荷之香金波漾月素练凝霜渔歌欵乃帆影飘飏宜乎骚人墨客之题咏而达官君子之徜徉也其来也有自其去也有方南则达于两广北则会于三湘由是雕题文身之国鴃舌螺髻之乡毕献琛而奉防见重译而来王羽毛鳞介珠玑犀象海错山珍千形万状皆得乘长风破巨浪登金门而进皇上也若乃众流之会千流万派萦回百折如环如带漾波灔之参差响秋声之澎湃司之者有武弁之士役之者有戍卒之辈两岸之山岧岧峣峣巨石峙千秋之峡长虹驾万里之桥圣殿髙于白雪之峰寳塔冲乎碧落之霄舟车辐辏阛阓喧嚣邑治斯建政令出焉学校斯设敎化施焉处士之岩防窱而隐其后状元之峰竒嵂而卓其前宜其成万寳而聚百货钟英杰而产才贤若宋之唐则唐介丘养浩唐彪功名烜赫圭组蝉联迨及我朝治敎休明人文宣朗曰赵曰秦若唐若蒋科名烜赫圭组相望是皆沐圣化之涵濡而当时之所尚也思昔李冰堰江注水于蜀郡苏轼筑堤灌田于浙东葢其所为之善虽滋一时之利岂若兹渠之建克成万世之功顾愚生之庆幸逢昭代之时雍覩灵渠之润泽喜民物之雍容洒长笺之翰墨陋小技之雕虫奠皇图于巩固濡圣泽于无穷乱曰渠之水兮波汤汤溉稼穑兮通舟航献琛防兮进明王产贤才兮佐庙廊沾圣泽兮及八荒緜国祚兮天地长
　　南游赋　　　　　　　　　　田汝诚
　　嵗次阉茂月旅夷则厯日戊寅七夕令节田子将祗役桂林藐焉异域戒行李辞严君展茔宅谢娅姻供怅南浦弭楫西津廼喟然叹曰迢迢畏途险矣隘矣佻佻征夫厪矣惫矣夫运有穷通事有顺逆安土敦仁谓之迪吉故度徳量能中外以秩者君之制也委身陈力夷险无择者臣之义也猥经术之寡昧兮滥防名于盛时效涓埃于一纪兮俶沿牒而登资王程檄其孔棘兮谊不可乎稍留遂扬舲以遄往兮讯南纪而远游阙庭闱之定省兮眷桑梓之绸缪虽慰亲以强笑哀凭心其曷瘳路尸饔而负米曾受杖于耔尊叱驭以驰阪峤絶裾而忘家伊数贤之异趣兮予惟三复乎白华景孔门之崇孝兮何百行之能加陟五云以骋望兮散予心之郁伊禹穴蔚其对涘兮微河洛而永思辑瑞帛以会计兮防风后而防诛孔斥怪而不语兮胡辩骨之専车俄瑶山之岝兮突秋江之怒涛乍翺翔以徐进终踔以弥髙束赭峡而訇礚薄赤亭以消摇陵广斥而云布迫枝汜而熊咆来不知其所吐兮去莫测其所韬将堪舆之噫吸兮畴胥怒之能招降层岑而即舸兮御鱼浦之绪风淹定山以回眺兮眄凤岭于冥蒙旦予发于浙汭夕倚櫂于桐庐防文涟以瀹茗芼翠荇以为茹山川郁其盘骩兮信圣之储胥揽予缨之纚纚兮濯严光之灵濑悟入幕而输忱曾不屈其鲠概体肥遯以居贞处久约而能泰希巢许之遐踪何狂奴之故态指太末以西迈兮厯姑蔑之榛墟丁吴越之龙鬭兮悉率赋而从之践茹胆以勗恚媪持葛以作丝借蠡种之夹辅竟澡耻于防稽何六千之肤敏复假虹于妖姬贵乎圣贤之持满兮履薄冰以自持彼何忲而淫佚兮少康祀其忽诸怅览古犹未厌兮增羁怀之永叹泝行飇以催发兮纷不假乎盘桓释余桡于瀫浒总余辔于常山路威夷兮木杪风飘萧兮云端感新秋之策策悲故国之漫漫望玉斗之峨峰骛铅溪之修渚云冉冉以归吴人栖栖而泊楚乱彭蠡之汪洋兮康郎岿其在睹哂伪汉之草窃兮规潢池以跋扈皇祖赫以龙飞兮蒙不肯乎为所鼓蛙怒于鲸波灰万舰于一炬先扶揺以鹰抟后仓皇以防沮属四防之承平兮杭一苇以安流帆翩翩兮贾客罛濊濊兮渔舟搴杜蘅兮幽溆狎凫鴈兮中洲沐膏泽而咏勤苦兮喟太息以夷犹防长风以鹄举聊戢翼于洪都肃南州之髙士吊黄垆以束刍蕃秉钧而少通兮矫姱节于頽波既下榻以承间兮胡不规之以中和处明夷而用晦兮知其无可奈也互标榜以危言兮亦吾党之过也诵古牒其多愍兮予姑顺途以徜徉披劒池之荒壤睇牛斗之余光金川洌以维缓玉笥骏以髙骧慨神物之恍惚兮仙之迹复已渺茫握椒醑而叩螺阜兮谒忠节之祠宫嘉赵宋之多士兮每登庸乎兹邦文子褎然而首举兮值宗社之颠倾恸赤县之草莽扶黄屋于沧溟灵亦知天坏之不可支兮要苌以为正竭余力始就絷兮滨九死而峥嵘誓成仁而取义兮佩圣训之孔明复灵歌以激烈兮涕淫淫其缘缨犯皇恐余上兮亦灵颠沛之所履水瀑以下濑兮撃危矶之齿齿类马之腾波象濳牛之伏渚沫沸沸兮霑衣风泠泠兮送予将感灵而助予兮瞥予济乎惊湍予既不难于利涉兮履习坎而愈安晞庾岭之偃蹇兮路回回以造天石侧叠以霞駮木夭矫以虬蟠憩中坐而神掉俯浚谷以颠汗豁崇闗以閜兮严不可乎径度通重海以来庭纳八蛮之賨赋辇犀象而匦珠翠兮归上国而布濩嗟曲江之人杰兮炜相业于开元辟兹闗以怀远兮峻故里之藩垣衣冠俨其世祀兮览遗编而增欷赋白羽以寄讽兮窥细徳之险微予之言既艰于纳牖兮抱殷忧于长离板上帝以丧乱兮悔违弼其何追乘凌江而下遡兮接南海之洪波忆当年之浪迹兮冐赫羲以流槎涉朱垠之浩涆跋赤峤之嵯峨疲精神于夙夜兮冀青衿之速化遵半涂而削迹兮虽式谷其则那予亦知迂疎之为患兮耿愤世而嫉邪虽忤时以多口兮剖心肾其无他掠端州以左转兮讯孝肃之遗黎却片石而弗橐兮孰贪泉之能淄浔江流离而东下兮蹇子舟以薄磷梧山巃嵸以隗防兮路陂陀而逾峻逆漓水以上浮兮入大荒之修坰山参差以缭绕兮冗不知其所名峰刺天兮防立滩湱石兮雷轰雾霮防以下浥云滃渤以长蒸猩猿哀以夜啸虎豹羣而昼行划绿林以唐突兮孰有戎之敢撄何兹川之塞阨兮余百里而无人心屏营兮逾剧途邅回兮益屯禹胼胝以荒度兮旷戎索而弗理降芈楚以肇封兮挽筚路以略启王制阂而未被兮讵文徳之能敉忍羇旅以伶俜兮惕二亲之遗体超阳朔而北诣兮及桂林之崇墉控五岭之上游兮镇百粤而为邦洞重闉以方轨兮壮屏翰之军容其中则朱门赫赩文甍扣阈植防鸣钟皇宗是国次则街衢直闾闬蝉联五方服贾列队居廛扶舆毓秀绂冕比肩于前则连山崷崪界以重江酾清泻浊环隂抱阳经凃枝术贯穿越裳扼要领而南下若建瓴于穹堂于后则培以衡岳枕以尧阜纶络荆潭盘宗笃厚九疑缤纷以布翼三湘回带以澄浏于西则山奔水导分湘别漓发源月竁莫测端倪引牂牁之洪派委下属于番禺于东则两江迤逦与海通波飞艘络绎鬻贩鱼鹾泮散夷落北走湘湖□四郊而容与兮庶斯域之可居乡心惙其勃发兮衷昡曜其犹初佐旬宣以赋命兮媿实约而名虚驽骇驾而恋枥兮思抱影于空庐远父母而弗谷兮陟屺岵而涟如孰有翼之可假兮愿一觌夫里闾魂展转以达旦兮宦情索其日淡乞骸骨而返初服兮疏欲陈而未敢择官而仕岂臣心兮顾私衷之寡欢倾肝胆而孰谅兮丛谤詈予以避难第抑志以就列兮顺时命而即安奉简书以从事兮又怵瘝旷之为患乱曰大易有训幼所怀兮消息盈虚与时偕兮困亨而贞反诸已兮永终知敝慎厥始兮死生富贵命在天兮释躁寡怨维永年兮达人大观眇四海兮雄飞雌伏安以待兮欣戚异感途所经兮歌以永言舒旅情兮忠信笃敬慎身修兮虽之夷狄终无尤兮
　　远游赋【并序】　　　　　　　　袁　袠
　　余弱冠登朝读书中秘继官刑曹调武选武库灾编戍湖州赦归防荐起为南武选迁职方署员外郎寻有广西之命昔孔子欲居九夷不以为陋广西古百粤也今海内同轨且余既仕矣安敢以远辞乎爰作远游赋以述事抒情焉其辞曰
　　沐鸿施于嘉运兮擢遗仄于樊丘曳华緌以登进兮践旧京而嬉游幸朝野之无事兮肆驩虞而靡忧谢文墨之填委兮稽图牒以谘捜差谷旦以休息兮爰啸侣以集俦升北山以遐眺兮遡大江而榜舟或阅武于广塲兮或祓禊于清流寻废兴于六代兮仰骏业于皇猷念无荒之有戒兮信佚乐而不偷乏佐时之竒略兮竟投裔于僻陬骇顔驷之厐眉兮怪冯唐之白首叹滞淹于更生兮笑浮沉之扬叟羞子安之巧宦兮防良史之讥丑伟潘仁之拙政兮赋闲居而不朽众捷径以窘步兮固余顔之所厚独修姱以委顺兮谅余心之所取茍贪婪以竞进兮宁坎防以自守昔孔圣之周流兮居九夷而弗陋洵展禽之直道兮遭三黜而无咎顾樗栎之非材兮虽弃捐其何有奉简书以畏忌兮戒仆夫而启行出檇李之下邑兮游临安之故城痛越霸既不终兮宋社又以圯崩肃阳矦以先驱兮遵浙水以扬舲感钱镠之雄武兮提尺劒以纵横悼伍胥之忠愤兮浮鸱夷以陨身忽怒涛之山立兮俨白马以耀灵沿桐江以容与兮憩严濑之澄清蹑髙台以长啸兮怀哲人之典刑于是芳嵗将徂冬告毕雨蒙蒙其下淫兮雪霏霏以萧瑟防雾曀以冥冥兮同云暧其无色鴈而南翔兮日忽忽其西匿坐修夜之难旦兮步列星以太息绎甯戚之曩歌兮材士顑颔而失职心侘傺以纡轸兮思絓结而瞀惑水泉涸其不流兮石巉嵓而阻塞既儃徊以川浮兮复﨑岖而山陟野萧条而无人兮兽蹲躅以屏迹愁车殆而马烦兮汨吾朝征而夕于役形枯槁以饥渴兮精消铄而内蚀魂瀁以逾佚兮涕浪浪而霑臆抚壮年之不居兮耻修名之未立于是厯瓯粤观豫章攀杰阁于江渚兮咏玮辞以徬徨帝子不可作兮王生亦已沦亡睇彭蠡之巨浸兮追鸿伐于髙皇想湖水之尽赤兮殪元凶于大黄翦鲸鲵于溟渤兮陋钜鹿与昆阳谒羣忠于丛祠兮覩丹青之耿光甄孙许之壮烈兮实后先以相望咸致命以竭节兮终身灭以名扬越临江以信宿兮瞩玉笥之崇冈侈降禅于汉武兮钦登封之閟藏忽献嵗以发春兮回青阳于幽谷鸟嘤鸣其相和兮丽冬荣之嘉木悲去乡其日远兮时反顾以蜷局魏牟皇皇以恋阙兮嗣宗涂穷而恸哭何贤哲之逹观兮犹委心于荣辱讽龙蛇之至言兮励浮云以自勗耸韩庙于袁疆兮哀逢辰之不淑黜百家以述圣兮排二氏以箴俗虽驯鳄以开云兮卒罹殃而粤逐吊楚累于江潭兮披骚经而三复椒兰妒而搆谗兮嫉蛾眉而謡诼怨灵修之不化兮伤郢都之倾覆式彭咸以自靖兮葬汨罗之鱼腹涉长沙以夙驾兮嗟贾生之夭年遭汉文之殊遇兮何卒困乎绛灌之巧言辟宣室以徒召兮赋鵩鸟而自怜挺异才以命世兮竟赍志于重泉乱衡阳之洪河兮厉沅湘之大川览吴楚之上游兮极耳目之伟观瞻栁矦于永郊兮荐蘩茝以羞筵世溷浊而壅塞兮纷妒忌以蔽贤慨四子之一辙兮差异代而同患士不遇以永叹兮谅自古而已然望朱垠以俶装兮指象郡而骧轨肆流目于南疑兮怅重华之野死苍梧曼曼以在望兮悼二妃于江之汜山巃嵸以造天兮岚昏昏而昼起桂树丛生于嵓阿兮春炎炎其若暑壤滨海以沮洳兮土垫湿而恒雨猺狫□以伺人兮或雕题而黑齿蝮蛇蓁蓁于中林兮蜮含沙于渊水雄虺九首以觺觺兮封狐捷而千里何此邦之炎瘴兮固蛮族之所止徴禹迹之所不到兮检职方而未序诧汉帝之喜功兮肇开拓而疆理猗皇风之泰昌兮界昆吾以为宇包五岭以作藩兮括百粤以置吏朝越裳以重译兮抚交州而即叙眇余躬之陋微兮敷文敎于兹隅戾泮宫以振铎兮选青衿之秀儒惧圣远而言湮兮病曲学之支离列四科以作人兮愧五敎之未施凭丘坟以頥志兮寄弦歌以自娱闻老之适戎兮讲道徳之虚防庄遁于漆园兮驰放言以恣睢虞卿穷而亡聊兮犹发愤以著书茍斯文之未丧兮窃希志于前规吾将笼今古以骋骛兮掇罔象之珠乱曰去乡远游心不乐兮自冬徂春将焉薄兮炎州卑湿风土恶兮魑魅昼出瘴疠作兮狐死首丘不忘故兮代马北风尚知慕兮世不我知羌谁愬兮归欤归欤娱竹素兮
　　游中隐山赋【并序】　　　　　　俞安期
　　余厯览防内岩洞率多幽奥杳冥入必需燎其不需燎者复促局亡竒未有如中隐之洞博敞寥朗瓌谲幻化复阁层楼上下相直云精蘂石琼乳琅华毕态矜竒并陈在瞩者矣夫桂称七星栖霞为冠讵不防深玮丽艶目惊魂顾其冞阻既艰涉厯易困一濡游足罔胥后期至若陟降威夷广衢坦道雕堂华馆砥室旋房坐匪张灯行无秉烛若逍遥天表出入潭居累禩经年蔑有怠厌者则余于兹有不容毕赞焉爰因汝成退之二王孙之导游也乃为赋以记之其辞曰
　　擥余辔以游敖兮经桂林之西牧越层冈以招余览兮旷膴膴之平陆睇孤岑之嵲屼兮石嶒以上矗亿峰峦遥环衞兮曾不坡连而坂属王孙申申其谓余兮兹寔镂锼乎亭毒眇一拳之耿介兮函石室之二六参欣欣其载驰兮聿乃戾乎南麓望岩扄上下以相沓兮若增楼之穹窿覆捷猎而重注兮基复叠以卑崇岂县居之承乎云墉兮殆井榦之起乎汉宫相峻壁之直削兮虑奚途之可通循下成以东行兮戴县厓之玲珑转石闗之显敞兮恍苍龙之巍阙路修夷其若砥兮孰揆之以水臬进百步而始折兮歘北戸之髙豁欣先后之通朗兮悟来往之相逹信劲风之借道兮何郁云之可泄琅葩舒以騈垂兮琼液凝而连缀纷瓌怪之多端兮毕旅陈而昈列拾瑶而乘飇兮出修门以上征步云埓之髙衢兮吾将复乎西行呀扉之隂翳兮入裵徊以周经度重壁之西偏兮臻鬯逹之南荣怪须臾之厪力兮胡骤及乎仙庭雕宫之爣阆兮俨帝所之髙营奥旋室之翼翼兮焕阳榭之昌明写虹蜃之环宇兮拟阊阖之夐门玉柱扶以隆崛兮榱棁承而纵横文兽负隅而欲屈兮彩虬绕桷而若惊云霞绘以駮错兮翠涂宇而晶荧緜广野以延睐兮宛太渟之灵丘亘回谿以下绕兮缩青瑶之津流峰防攒而刀立兮邈羽衞之四周眷卉木之葱蒨兮移瑶林琪苑于神洲始怳怳于目遇兮复回惑于心谋允神明之来凭兮度轻举之所游谛视察其乃悟兮即始望之增楼乱曰帝之下都畴或宅兮羽轩风驷乃可息兮繄余何人获登陟兮肇作斯颂播无斁兮
　　漫泉亭赋【并序　　　　　　　阙】　洙
　　漫泉唐元子漫叟所铭冰泉也去今七百余年泉湮铭石废亦其宜矣然铭字尽泐独元子官名尚存若冥护然者吁亦异矣哉今御史大夫昆山叶公重元子仁政箴有官君子以啓廸民敎作废而易名葢非细故也公又纪文于石而亭覆其上洙为之赋义无他取亦同归于贤元子而申警在位焉耳其辞曰
　　天与贞良七叶中唐令闻令望漫叟漫郎繄大厯之初载驻玉节于南荒谕蛮酋而王化洽绥八州而民事康爰顾以瞻曰此边土政虽少纾俗或未煦乃驾輶车乃厯险阻乃采风謡以问疾苦于时苍梧东漓水北地辟脉泱泱涓涓盈盈湙湙注醴泉之芳溶溜石髓之香液滙六月之甘寒贮两涵之深碧挹之而杯勺冰澌歃也而齿牙霜刺青飇飒兮凄容睿月湛其流魄斯嫓洁于襜帷又鉴荣于棨防心尔醒兮澄源热斯濯兮疏泽于是俯而叹仰而兴泆休泳美命名曰冰代坚贞于星魄绎雅思以镌铭穹负兮屹屹蟠螭纽兮亭亭丽林谷兮凤鸾翥烛天壤兮奎章明虽星移以物换愈境胜而地灵火山畏滋而收焰疾疫饮润而攸宁亭累废而累植卒毁烁于遐龄圣明盛世用贤致理尽岭海之疮痍出弼巫之徳履象冠兮峨峨绣衣兮炜炜曰抚曰巡于泉至止莽四瞻兮就湮碑一角兮无防洗蜗篆于苏青剔蚓文于苔紫固皆残蚀之无余仅存官名于元子噫吁嘻殆天乎哉光有唐而钦庶位表桢榦于贤才撷忠贞而偃蹇庇民物而劳来耿遗文之光焰恍诵读以增怀今复全名于毁石夫岂人力之能为矧于泉而固丘泽之俨在抑兹州而又仁爱之所为忍置焉而不治于以慰遗黎之永思乃鸠而工乃斵而木爰葺爰营纪勒贞玉易漫于冰兮人政之洁浮于泉兹泉以亭兮葢因泉以覆兹屋庶登斯亭也曰元子也仁明之牧而观斯泉也昔冰寒于水今冰凛于人宁不涤烦洗熇引后兮光明所系兮匪独敦民敎兮警士风夫岂适观游兮而于斯取繇乱曰有唐元子贤也哲兮皆溷浊波乃独洁兮受命南绥驻玉节兮嗜泉甘寒曰冰冽兮刻以铭诗溥莫竭兮后百千年石残缺兮不有君子泽其替帖兮易名覆亭匪资游辙兮尔古尔今民杌陧兮契仁于斯庶咥咥兮凡百有官佩章曳兮履亭诵文啮冰于热兮岂惟泉时渫兮去吾民忧永忘惙惙兮





　　粤西文载卷一
　　钦定四库全书
　　粤西文载卷二
　　桂林府通判汪森编
　　制勅
　　宣慰岭南制　　　　　　　【唐】常　衮
　　勅理天下者先务于远安本人情者必令其上逹或刑罚不中徳信未孚则生怨咨是有申谕朕以服岭之表方隅之大南尽百越専制万里择将置守常亦难之至于遐遗屡有明诫俾施惠政以恤疲人而长吏议法不平作威以逞因其猜阻陷我忠良冯季康何如瑛等南方右旅累代纯臣协其义烈之心积有艰危之効惑于所虐用其刑无状致辟遂生边患朕自托人上毎劳日昃法天地之生成父母之慈爱闻此滥罚惕然疚怀寻亦辨明特令昭雪如闻溪洞尚有纷扰哀我士庶劳于甲兵岂不求安良有以已所以更谋良帅先用旧徳兼御史大夫徐浩厯典中外长于抚绥素所亲信俾其镇辑冬之首当至彼方必能大布风化永清麾管仍命尚书比部员外郎莫藏用往岭南宣慰问以疾苦吊以死丧其季康等遇害之家躬自存抚切加赡恤务令得所以慰遗孤其军州所有结聚明申中旨悬示大信但能归附即是平人岂唯复业安居当以随才命职兼至桂州宣慰应水旱所损或须蠲免宜与观察商量处置勉膺朝寄以称朕怀
　　杨凭临贺县尉诏　　　　　　　唐宪宗
　　杨凭顷在先朝委以藩镇累更选用位列大官近者宪司奏劾暴扬前事计钱累万曾不报闻防蔽之罪于何逃责又营建居室制度过差侈靡之风伤我俭徳以其自尹京邑人颇怀之将议刑书是加愍恻宜从遐谴以诫百僚
　　授卢戡桂府副使制　　　　　　白居易
　　勅藩方之命采寮虽得以上朝廷亦择其可者而授之至于升副车首宾席自非才贤孰允佳选戡行义有闻积学多识去于荣进乐在闲放以是为请宜乎得人由山立而下或以吏能发为官业或以词藻蔚彼隽髦各从所适之宜以广用人之路银章赤绂耀彼华筵
　　授路贯等桂州判官制
　　勅藩隅之重委以侯伯军民之要掌在宾寮贯等以文行修身以智谋从事任防问澄清之务抚华夷错杂之人俾其乂安实左参赞宜及宠命以光所从
　　授严謩桂管观察使制
　　勅汉置部刺史掌奉诏条糺吏葢今观察使职耳桂林秦郡也东控海岭右扼蛮荒自隋迄今不改戎府地远则权重俗殊则理难驯而化之非才不能朝议大夫前守秘书监骁骑尉赐紫金鱼袋严謩尝守商洛刺黔巫州郡县道谧然安理是能用寛猛相济之政抚夷夏杂居之人故也迹其往郊式在南邦况尔操行端和文学精茂宾寺书府善于其官勉副前言伫申后命
　　授郑亚桂府观察使制　　　　崔　嘏
　　勅地连五岭川束三江真千里之奥区杂华夷之阜壤静则可理动而难安思得长才以绥裔俗求于佥论多曰汝谐给事中郑亚识洞古今清惟端愿富三冬之精学控六变之雄文早升甲乙之科雅有词华之誉周旋彩署堂堂表题柱之荣纠正霜台肃肃有埋轮之志人推长者时许多能洎入赞黄枢起居青弥缝阙漏衮职以之无遗参酌宪章国典由其益振朕方理道志切恵人精求防问于洁清奉已宜思于简俭无以地远而忽其簿书无以官尊而怠于统驭将斯富庶必在严明承我宠荣勉思报效
　　授李鍼邕州节度使制　　　　崔　逺
　　门下汉之上将或委登坛古之万夫用期观政所以典礼素难于方面佥谐遂举于宠章我有勲劳岂恡恩擢具官某秉节持重抱器谦明既熟戎韬兼通军制拂青萍之出匣百链无前整紫燕之追风千金莫对感激而雷霆助顺训齐而貔武增雄爰自先朝荐逢多难功烈昭著金石无渝且闻宿衞之忠亦着载驰之效每切尽瘁于十年爰用陟明于一志乃睠邕部实惟旧藩接服岭之要冲连络越之奥壤付兹重寄繄尔雄才尔当清以临人和而驭众善施条敎动慰蒸黎苏我疲封伫成乐土爰峻保安之秩式崇镇抚之名往惟钦哉勿怠丕训
　　授裴诒监察御史里行桂管支使等制
　　杜　牧
　　勅守臣有司上言请士皆曰诒等士旅之中有政事科名清防公谨尝经职守众称有才古人于一饭之恩尚有杀身以报之者况于知已得不勉之
　　授孙徳昭安南都防靖江军节度使制
　　吴　融
　　门下夫捍大患者必见危授命立竒功者乃知防其神茍非愤激于义形于色则安能彰明大节果毅一时正垂象以回天决浮云而出日惟人所至何代无才既得忠贤卓然超异宜加宠数用激人伦具官孙徳昭河右英才山西劲气通白猿之劒术得女之兵符振迹和门登名勇爵非义不服惟忠是图克扬羽衞之事功罔坠先人之职业朕衅生不测祸起非常储皇因逆党胁从大寳为渠魁摇动万乘忧辱兆民震惊尔能首倡义师力扶王室率貔武于重城之内戮鲸鲵于两观之间出予榛棘之前复我当阳之位今则皇纲反正天性如初议臣诚则冠彼羣伦语将略则髙于一代是用授之旄钺帖以钧衡既鱼保傅之崇仍益井田之广阶升一品职重六卿诚谓殊荣未酬忠力勉图终始用保休光
　　授石善支镇武节度使滕从克邕州节度使制
　　陆　扆
　　门下朔野雄藩地临于强卤海滨巨屏境接于诸蛮茍非威略不足以镇宁非恵和不足以绥抚其有久传留务具着能名雅擅分阃之才宜赐登坛之命具官石善支夙知边事素练戎韬骅骝骋风无逺不适具官滕从克早习兵机常怀忠欸豪曹出匣其鋭难当而能誓建功名克遵纪律洎膺试用咸务恪恭封疆远惮其威声溪洞每怀其信义固可以静兹絶塞阜彼遐陬使风烟罢惊于北陲琛賮远臻于中土方肩重任宜洽优恩俾真旌钺之权同任藩宣之寄或荣迁端揆或晋秩秋官勉竭厥诚贰则有辟
　　授郑愚岭南节度使制　　　　王　堂
　　门下朕推毂求材登坛命将每于边远尤属贤能况邕南地介蛮乡甫新戎号外虞连嵗疮痍焚刼之余上将开藩兵甲缮完之始中权所寄慎固尤难用回壤接之仁往整泽竭之旅具官郑愚价髙东序气茂南薫挺超卓之竒名蕴精刚之利器词源独涌其波澜经笥莫穷其韬略贮自郗堂搴秀俭府华署谏垣联翩羽翰郎曹史馆洋溢声光益部播戎率之功商岭着条刺之迹博洽强志居无流心远略精能动有余地日者着其业用委以察防果能宣布恵和讲求利病才报下车之政已苏阖境之人发为歌謡流满道路朕以朗宁地分零桂兵控夷蛮将以重城镇于两江壮服岭于西道俾崇旄节用固疆陲而属统驭有乖拊循生变戎章既失城守已离宜得通敏之材以敷劳徕之旨是用辍于邻部授以军旄载观易地之能俾服扬旌之贵既帅节仍长宪台勉承顾遇之荣伫覩辑柔之绩
　　授蔡京岭南西道节度使制
　　门下天赋全材所以登将坛而衞王室国有令典所以举吏能而惩慢官其有学业优长理行彰显则宜赐殊常之命行不次之迁乃崇徳报功之旨也朝散大夫权知太仆卿充荆襄已南宣慰安抚使上柱国赐紫金鱼袋蔡京学富缣缃文含组绣识略甚远智能出羣本于孤贞济以勤恪骅骝躞蹀向天路以无疑雕鹗腾凌入云程而不返早以丰艺陟于髙科周旋宦途振举官业白笔而获闻峻节拥朱轮而克播清风班资既崇闻望弥重去嵗藩臣失守蛮寇犯边永令遐长莫穷根本用尔竒事申子至怀目前而情伪皆分言下而安危可决运深谋而御敌宁远裔以成勲适及回车召于便殿敷陈之际备得机宜浣吾忧勤赖尔忠荩遂以月卿之秩俾酬星使之劳爰借变通更资宣抚载图嘉绩用洽忧思朕念海滨而南邕为重地城临瓯骆俗本剽轻居常则委经略之权有事则付节度之任是用改其旧号建以新军一时之荣千古无对尔其颁恵养以驭众示寛严以训兵济活乡闾保安谿洞貂冠近侍之首乌府亚相之尊也当此权位宜如之何呜呼特举徽章真谓殊渥茍或失职吾何望焉勉于奉公勿以为喜
　　谕宜州蛮界人户诏　　　　【宋】宋太宗
　　朕托兆庶之上处司牧之重照临所暨抚养是均矧于遐陬尤所轸虑昨以知宜州事侯汀失于绥辑恣其侵牟致兹边夷起为寇盗侵骚闾里防刘士庶及兴师而讨伐乃畏威而窜伏朕以兴戎召衅责由于汀爰举国章削其官秩汝等所宜体予含垢革乃前非安土厚生保境延世嬉我至化是为永图或尚恣于陆梁当尽剿其族类
　　广南西路提防刑狱虞部郎中李永徳可金部
　　郎中　　　　　　　　　　　余　靖
　　勅某夫天下狱讼多矣専付郡县之吏则恐郁滞而不伸尽俟朝廷之报又虑填委而为累必择明察总其纲领以尔尝守一郡而寛猛得要俾察庶狱而按视必精果当厥职而民无怨讟结其成课升之左曹勉荷恩荣以副钦恤之意
　　平广贼侬智髙曲赦江西湖南徳音
　　吕　臻
　　门下朕绍承基绪维御幅员丕循燕翼之谟慎固盈成之守内之则询求文理外之则讲练武经冀此烝民臻于至治属溪蛮之兴孽承边吏之失防逾越土疆绎骚生聚薄言问罪爰命行师蕞尔狡凶寻抵擒殄然念江湖之列郡实邻海峤之遐陬封域犬牙道涂棋错或防巡城堞或输挽糗粮奔驰险艰暴露丁壮凡此调发岂无劳烦兹惟睠瞻罙用嗟恻宜推宥典曲示矜怀可曲赦江南西路及荆湖南路于戏寇盗猖狂既仗剪平之画生灵瘵弊必资生养之方咨尔庶官体予深意皇城使汉州刺史广南西路兵马钤辖张整等
　　降官添差监当制　　　　　　刘　攽
　　中国之所以临抚戎蛮常以威位结服其心岂其夸于杀人见小利而起后害乎尔等咸以选擢见任边徼贪于首功轻肆剪戮无辜横死近二十人文书自营谩不以实覆案究极恻然伤嗟宜正典刑以慰遐僻差夺官秩用惩无状尚体寛恩思自悔咎
　　京西转运按察使虞部员外郎杜杞可刑部员外郎直集贤院充广西转运使制
　　欧阳修
　　自一隅用兵而调发输役之繁无远不及况广东西之路于东南尤为远者而吏多不良吾之疲民既有赋敛之劳而今又罹盗贼之患吾一虑及为之恻然凡与吾忧国者岂遑暇于安居哉汝为吾往其可惮劳吾又嘉汝名臣之后好学博文尚有荣名以为汝宠凡吾寄汝之事繄汝之材吾惟责成尔可自勉
　　广西转运制　　　　　　　　曾　巩
　　自既开百粤而地尽南海提封万里莫不内属本朝之制始分桂林以为西部非独镇抚吾民亦以绥驭山居谷聚并海之蛮夷故将命而使其选常重尔尝试而可居是用任属惟柔远则能迩其务宣布上恩辑宁异土无失朕指往钦厥司
　　张整皇城使广西钤辖加遥刺再任以交人理
　　会地界之故　　　　　　　　苏　辙
　　勅具官某桂林诸郡带山并海控引裔夷比虽少安而备御之宜常苦寇至尔以才勇谋干久于其地特加遥州之贵仍领兵钤之重勉图方略以荅恩宠
</div>
    <div class="pagination">
<a href="粤西诗载粤西文载粤西丛载_page60.html">上一页</a><span>...</span><a href="粤西诗载粤西文载粤西丛载_page56.html">56</a><a href="粤西诗载粤西文载粤西丛载_page57.html">57</a><a href="粤西诗载粤西文载粤西丛载_page58.html">58</a><a href="粤西诗载粤西文载粤西丛载_page59.html">59</a><a href="粤西诗载粤西文载粤西丛载_page60.html">60</a><span class="current-page">61</span><a href="粤西诗载粤西文载粤西丛载_page62.html">62</a><a href="粤西诗载粤西文载粤西丛载_page63.html">63</a><a href="粤西诗载粤西文载粤西丛载_page64.html">64</a><a href="粤西诗载粤西文载粤西丛载_page65.html">65</a><a href="粤西诗载粤西文载粤西丛载_page66.html">66</a><span>...</span><a href="粤西诗载粤西文载粤西丛载_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
