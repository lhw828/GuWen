<!DOCTYPE html>
<html>
<head>
    <meta charset="UTF-8">
    <title>台湾诗乘 - 第 23 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾诗乘 - 第 23 页/共 29 页</h1>
    <div class="content">
　　按仲兄名嗣襄，字泗生，国子监生。光绪十五年，依台湾道唐景崧于台南，后卒于蓬壶书院，年三十有三。

　　『铁马金戈，万里归来真腊棹；锦袍红烛，千秋高会斐亭钟』。此唐维卿观察自书斐亭楹联也。维卿名景崧，号南注，又曰请缨客，广西灌阳人。越南之役，以翰林出关，说刘黑旗效顺，遂授台湾兵备道；后升布政使，署巡抚，为民主国大总统，开中国未有之奇局，可谓书生奇遇矣。维卿好吟咏，辄邀僚属为诗会，台人士之能诗者，悉礼致，扢雅扬风，蜚声坛坫。顾余年少，仅闻其事，而诗不存，唯就「诗畸」所传者而选之，亦海东盛事也。

　　梦蝶园云：『劫运河山毕凤阳，朱家一梦醒蒙庄。孝廉涕泪园林冷，经卷生涯海国荒。残粉近邻妃子墓，化身犹傍法王堂。谁从穷岛寻仙蜕，赤嵌城南吊佛场』。

　　五妃墓云：『秀姑合伴王、袁死，两婢荷、梅死更奇。海上鹃啼悲玉带，冢中鱼贯塟琼枝。法华寺畔寻诗碣，魁斗山前吊冷祠。竹沪遥遥埋白骨，城南风雨走灵旗』。

　　白燕云：『梨花院落柳花天，形影分明瘦可怜。金屋去来留本色，白头羇旅负华年。秋霜楼上佳人泪，璧月宫中狎客笺。何处素心寻旧侣，徘徊王、谢画堂前』。

　　黑蝶云：『百花深处态轻狂，罚着青衣亦自伤。夜梦园中原是漆，春甜乡里更寻香。厌从乐府敲红板，飞上云鬟斗素妆。最苦捉来无觅处，乌纱窗下立斜阳』。

　　「诗畸」之外，有五妃墓诗，作者数人。

　　罗星伯云：『一叶朱家已尽时，贞心难得五蛾眉。更无北地降王表，同赋东瀛绝命诗。竹沪惜分埋骨地，桂山留得妥灵祠。斑斑玉带鹃啼血，秖有邻园梦蝶知』。

　　熊瑞卿云：『桂子山头玉塟时，五妃含笑故王知。红绡烈断宫中带，黄土荒题海上碑。风雨有灵瞻竹沪，香烟无主委丛祠。墓门愿下贞妃拜，二百年前吊有诗』。

　　郑肖彭云：『美人荒冢占牛皮，山有荒祠墓有碑。哭庙亲藩甘死国，坠楼妾婢愿同时。桐棺一穴联珠象，桂子千秋塟玉悲。赐姓降王传车出，不闻解带殉蛾眉』。

　　按星伯名建祥，广东顺德人，官嘉义知县。瑞卿名佐虞，湖北祁阳人。肖彭名籛，闽县人。

　　唐维卿观察既耽风雅，奖藉艺林，一时宦游之士，若闽县王贡南毓青、侯官郭宾实名昌、丹徒陈翥伯凤藻、德化罗谷臣大佑、顺德梁挺生维嵩及吾乡施溪舫士洁、邱仙根逢甲等皆能诗。时开吟会，积稿颇多。唐韡之太守辑而刊之，名曰「澄怀园唱和集」，版藏台南松云轩。余有一卷，乱后遗失，遍搜不得，仅记『万花扶客上澄台』一句，不知何人所作。韡之名赞衮，江苏善化人，光绪十七年调署台澎道，旋补台南府，二十一年正月去任。澄怀园在道署内。

　　韡之宦台之时，着「台阳集」一卷，计二百十余首，大都平泛之作。录其佳者于后。

　　偕施澐舫、许蕴伯游竹溪寺云：『曲径入幽邃，钟鱼寂不闻。一亭寒抱石，万竹绿搀云。蓬壁题诗富，兰言人座芬。野花披锦帔，谁觅五妃坟』？

　　开元寺题壁云：『幽云遮野墅，飞雨过沧溟。杰阁几人倚，晚涛同佛听。烟蒸海气白，风闪寺灯青。愿逐南飞鹤，高吟入杳冥』。

　　梦蝶园云：『残碑鬼物护山河，中有高人隐薜萝。化蝶寻秋香入梦，感时花溅泪痕多』。

　　次韵和邱仙根山长寄怀云：『春风桃李簇花开，云海亲身洗眼来。衣钵师传钦硕学，始知岩邑有澹台』。

　　『南国甘棠爱戴同，园亭结构喜尤工（净翠园为唐维卿方伯新建）。斐亭艳说江郎笔，独有才情压海东』（方伯与君斐亭酬唱诗有「更有门生压海东」之句，谓君也）。

　　『海上思君倍怅然，新恩同拜九重天。垂杨不绾离情住，眷恋庭闱忽七年』。

　　『数点红蕉挹露浓，窗横栋影互蟠胸。花间酬酒邀明月，电语三更断壁钟』（君净园和作有「三更电语壁钟鸣」之句）。

　　按韡之任台南府时，曾延仙根主讲崇文书院。

　　侯官周莘仲广文长庚，以举人选建阳教谕，后调彰化。光绪十四年秋，彰以丈费故，县民施九缎纠众围城，知县李嘉棠素贪墨，无所为计。长庚缒城见九缎，约以裁撤丈费，围稍弛。越三日而林朝栋援军至，事平。嘉棠忌其功，密揭巡抚以勾通罪，令赴辕讯问。长庚请试礼部，牒既下矣，事急，乘渔舟走泉州，潜行入京，逾年乃解。彰人士谂其冤，至今犹有道者。卒后，里人李宗典为刊遗诗，凡九十有七首。录其在台所作于后：

　　玉山云：『玉山在天不在地，山半隤云尽下坠。云气阻塞人不前，护此太古未破天。冰玉磊砢堆山巅，山色一白全化烟。或云此山寒冰穴，压尽盘古以前雪。羲和鞭冻轮不热，坤维脉与太阴结。太阴所固日无功，寒气一束东海东。世人不知呼作玉，几人亲插峰头足』。按玉山在嘉义东北，高至一万三千余尺，长年积雪，望之如玉，故名。

　　火山云：『火维众山插天险，天半熊熊起烈焰。火光所触金铁流，阳气郁勃燔炎州。雪威不到滕六死，天地长夏无冬秋。或如金釭挂天半，烛龙衔烛照银汉；或如野烧横秋空，天吹不动海底风。飞光上腾影倒射，万壑一色作奇赤。有时石罅溅沸泉，一喷一吸泉生烟。响泉自喷火自爆，火水争穴互相搏。生硝黑气烘马牙，坐恐瀛台坤轴灼。当年补石天龃龉，宗动掷下洪钧炉。阴阳余炭煽未熄，照见满海红珊瑚』。按火山在嘉义东南，火出石穴，焰腾近丈。内有沸泉流出，浴之可以疗疾。

　　浊水溪云：『朝过浊水溪，夕返浊水溪。今朝浊水枯天西，笋舆步步踏黑泥。浊水之浊色如铁，万斛流沙杂铁屑。路人不解淘铁沙，坐视浊水飞浪花。群山东上生番界，梦向天魔借炉鞴。一锤高凿顽铁源，俯瞰溪流走支派。全台宝藏沉海澜，磺煤金铁精光寒。朱明弊政鉴矿使，遂使九税訾桓宽。眼底欧西盛矿务，椎剽地脉地不固。海山炫宝不自收，蒟酱犁靬得毋误。梦语上诉天不应，浊水乱涨淹秋塍。有客杞忧抱溪水，手捧铁沙糁天市。上书安得逢斐休，务场监冶今再修』。按浊水溪在彰化之南，源自内山，奔流而西，以出于海。引水溉田者数万甲，未闻有铁，尚俟矿学家之考求也。

　　登大冈山云：『手囊故乡建溪荈，趿屩步走空山巅。长生木瓢接地脉，蟹眼开遍岩头泉。迩来欢伯不投分，佛法日结鸡苏缘。清风两腋作跏趺，睥睨大块吾其仙。山中篔筜各十丈，一一高扫朱霞天。竹边双径夹剪雾，斜日尽化珊瑚烟。低头西望见大海，火云迭迭龙挂涎。迤东去番不十里，松栎未斧巢、羲前。林峦重复閟毒瘴，时有快鹘来联翩。吁嗟此地天所秘，盘古不敢矜斡旋。草鸡英雄起明季，手擘地肺天无权。人心绚烂凿灵窍，混沌一死三百年。生番犹抱太古璞，机械不到先天先。祗愁桔■〈木皋〉易抱瓮，从此海气皆腥膻。起瀹杯茗祝苍宰，古造面目休雕镌』。按大冈山在凤山东北，为八景之一，上有超峰寺，左右两泉，从石中出，水极清冽。少时曾侍先府君游山，瀹茗于是。剪雾，果名，或作南无。

　　莘仲复有七律数首，并录于后：

　　延平郡王祠云：『草鸡飞渡海涛寒，十万牙旗尺土难。绝岛天开明日月，泰西人避汉衣冠。鲲身东控楼船壮，龙种南来血泪残。遥望滇池灰劫尽，孱王正朔黯重澜』。

　　五妃庙云：『霸气台澎扫地平，海天尺组泪纵横。穷途仙桂无归宿，故国名花肯寄生？颈血不膏中土铁，墓门长咽暮潮声。萧萧环佩同归夜，芊草藔西月半明』。按芊草藔在五妃墓西，或作仙草。

　　台北稻江楼和友人韵云：『际天黑箐坠斜曛，龙气腾空作火云。山势百支垂海尽，江流双派到楼分。豪游有约青丝鞚，韵事无心白练裙。欲作逢场竿木戏，娵隅蛮语笑参军』。

　　赠陈广文伯茂云：『绮岁才名古锦囊，骊龙沉睡碧波凉。文章有道呼端复，绚烂回头入老庄。十口寄居重海地，一官垂白瘴云乡。年来我亦深泥爪，落拓台天两酒狂』。

　　莘仲又有闲居四首，亦在台所作。诗曰：

　　『迂拙存吾道，连朝自掩关。全家居瘴海，一槛接青山。壮志消孤冷，闲身长傲顽。错携今日镜，照见鬓毛斑』。

　　『且住为佳耳，乾坤此睫巢。远书三党滞，归梦十旬抛。强舌艰蛮语，孤吟惹客嘲。诗囊忘手检，长挂白梅梢』。

　　『蘸墨题烟筱，分瓢荐水苹。短垣来月早，萧馆得鸥邻。懒仆嫌花课，娇儿急瓮春。击鲜谋晚饭，门外自垂纶』。

　　『厅事长枯坐，前身倘老禅。狂名满烟岛，病骨滞蛮天。束苇夸新笔，评茶试乳泉。重洋珠宝地，冷趣自年年』。

　　方祖荫字樾亭，安徽桐城人。光绪中曾宰新竹，后署台南知府。去时，竹人士赋诗以送，有唱和集二卷，名曰「东海鸿泥」。竹城感怀云：『三十年来逐宦场，自怜肝胆照秋霜。胸中别有炎凉意，半是冰心半热肠』。

　　『捧檄东来宰海滨，一官惟恐负君亲。口碑满地吾翻愧，不信公评竟有人』。

　　光绪以来，台湾诗界群推施澐舫、邱仙根二公，各成家数。澐舫名士法，字应嘉，台南府治人，光绪甲戌成进士，曾主海东书院讲席。乙未之役，挈眷内渡，居厦门，着「后苏葊诗集」，未刊。台湾杂感和王蔀畇孝廉韵云：

　　『大鲸东去海门青，石井雄风卷四溟。掘地草鸡新谶纬，筑城荷鬼旧膻腥。横飞鹿耳空中舰，寸翦牛皮岛外庭。极自赤嵌楼一望，木冈迭迭敞云屏』。

　　『吠尧无复肆狂尨，伏莽朱、林馘献双。草泽闲谈鏖战地，榕阴小辟读书窗。布衣梦蝶人何处，石鼓游龙气未降。信有山川妙锺毓，至今五马说奔江』。

　　『毗耶风景似琼、雷，花木长春四序开。凭吊北园怀别馆，纵观东海上澄台。婆娑洋古华严现，■〈门外吉内〉■〈门外失内〉媜门高割据来。谁道蛮烟兼瘴雨，玉山中有小蓬莱』。

　　『伺影含沙笑射工，郎哥、揆一水边雄。舳舻戈甲风烟外，城郭人民岛屿中。百雉坐收千里险，七鲲苦费十年功。无端凿破洪荒窍，蜃市龙宫劫火红』。

　　『水自东流日自西，楼台金碧望中迷。垦荒迹纪开山庙，靖海师来动地鼙。龙种孤魂空玉塟，鲛人别泪尚珠啼。数行绝命天球笔，纸墨千秋重赫蹄』。

　　『半壁东南一梦阑，太师招讨竟封官。林投井在红毛遁，竹沪坟荒白骨寒。复甫经营真将略，斯庵痛哭老儒冠。逸民传上张、卢辈，不数当年戴叔鸾』。

　　『控制民番辟海疆，百年文武又成康。冰夷北拱环三岛，星使东巡驾四黄。地种释迦诸佛果，山埋魁斗五妃香。新诗读罢「瀛堧咏」，闲展双眸藐八荒』。

　　『斐亭胜地近如何，手泽遥遥字未磨。漫说橘冈多变幻，即论桑海几经过。采风难问狉榛俗，守土谁为政事科。绝岛妖氛今日靖，力田饮酒听山歌』。

　　仙根名逢甲，又字仲阏，台湾县人。唐维卿观察台南时，爱其才，邀至东海书院读书。光绪庚寅成进士。乙未之役，首唱自主，任团练使，统义军。及败去之嘉应，居镇平，自号仓海君，慨然有报秦之志。故其为诗，语多激越。东山感秋云：

　　『痛哭秋风又一年，觚棱梦落楚江天。拾遗冷作诸侯客，袍笏空教拜杜鹃』。

　　『天涯心逐白云飞，瑟瑟秋芦点客衣。回首大宛山上月，更无缄札问当归』。
</div>
    <div class="pagination">
<a href="台湾诗乘_page22.html">上一页</a><span>...</span><a href="台湾诗乘_page18.html">18</a><a href="台湾诗乘_page19.html">19</a><a href="台湾诗乘_page20.html">20</a><a href="台湾诗乘_page21.html">21</a><a href="台湾诗乘_page22.html">22</a><span class="current-page">23</span><a href="台湾诗乘_page24.html">24</a><a href="台湾诗乘_page25.html">25</a><a href="台湾诗乘_page26.html">26</a><a href="台湾诗乘_page27.html">27</a><a href="台湾诗乘_page28.html">28</a><span>...</span><a href="台湾诗乘_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
