<!DOCTYPE html>
<html>
<head>
    <meta charset="UTF-8">
    <title>全宋诗 - 第 11325 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 11325 页/共 11672 页</h1>
    <div class="content">郑刚中　句
    杜老檐前新种植，渊明篱下旧精神。

郑刚中　句
    一寸云万斛泉。

郑刚中　巨济弟书梦求诗赋古风云
    稽首叩微妙，下笔书符若风雨。
    又复沃之琼丘泉，过口腹肠如火煮。
    临行戒以食腥秽，转首蘧然成栩栩。
    吾闻有梦皆想成，此梦怪奇非想取。
    良田夙业种根净，故此通玄受真语。
    会当役使三足乌，倒景乘风见王母。
    惟予堕入世纲中，非孔非颜莫知祖。
    独知抱正御魑魅，符篆常疑不吾补。
    但留真火固脐下，母视丹砂贱於土。
    饥来得饱即快意，荼荠膻臊等甘苦。
    那知好慕长生人，保练形神乃如许。
    因观侯梦悟昔非，叹恨此身殊椎鲁。
    使寻金篦去眼膜，为汝他年看轻举。

郑刚中　郡治西厅锦被花不为治架每花开覆地而红或缘他木以升予分其本植草
    栽花傍庭砌，立木为花屋。
    小户虚一偏，横窗置其腹。
    分竹接桑蔓，尺寸引勾曲。
    春工直解事，夜雨频浇沃。
    枝条日滋荣，满架笼新绿。
    红浅暗香深，揖逊蔷薇服。
    此花名锦被，覆我四围足，
    比之公孙布，岂不堪华缛。
    自惭流落人，尚此享痴福。
    我欲饮其中，乱影交醽醲。
    拥被即长谣，傲枕眠清熟。
    又欲效王勃，醉处先磨墨。
    引此略覆面，肠胃成机轴。
    梁笔起临风，定作花芬馥。

郑刚中　客惠宾州竹簟甚佳取退这郑群赠簟诗读之数过成古风云
    卷送风漪光八赤，竹新渐作琉璃色。
    世人贵耳便贱目，那知不抵蕲州笛。
    年来愧汗常浃肤，夏日自嫌污枕席。
    有时追诵法曹句，怅恨宗人不多得。
    山斋置榻容一身，君惠清凉到心骨。
    门前客至莫见嗔，老子解衣喧鼻息。

郑刚中　客夜霜寒
    晓寒期客入疏窗，梦破江南一夜霜。
    可但山林小摇落，树头无叶可飞黄。

郑刚中　客至木绵坐已为长韵成四韵
    就温嫌令性同然，况是冬深凛冽天。
    莫讶尘生杨绾席，都缘坐少席文毡。
    感君四坐平分暖，为我长针细衲绵。
    从此门前有来客，不须称遽足留连。

郑刚中　口占
    僧房花木疏，鸟雀下庭除。
    气候争寒暖，春光半有无。
    四山云外瘦，一塔雨中孤。
    谁用诗人笔，收交好画图。

郑刚中　哭潘义荣二首
    沈约楼前落叶黄，朝来玉折报潘郎。
    一区每叹如悬馨，三版俄惊戒若堂。
    泉石半生闲日月，丝纶馀事人文章。
    但应祗有凋零恨，雁尽云空不见行。

郑刚中　哭潘义荣二首
    少年联辔入京华，阔步超群便起家。
    亲览声名高汉殿，夏时踪迹仅长沙。
    藏刀所在留馀刃，怀璧终身不见瑕。
    老眼看公春梦散，不胜哀涕落天涯。

郑刚中　腊梅
    缟衣仙子变新装，浅染春前一样黄。
    不肯皎然争腊雪，只将孤艳付幽香。

郑刚中　腊月三日义乌道上寄潘义荣
    天风生暮寒，一夜新雪积。
    迟明兀箯舆，乱入山径窄。
    茅檐两三家，鸡犬不见迹。
    冬令顷弗严，草木僭春色。
    愆阳入桃杏，弄暖浪蕊坼。
    肃然变霜威，犯者辄衰息。
    独馀山上松，不动与寒敌。
    十丈伟标致，四面风淅沥。
    时于翠叶中，碎挂琼玉白。
    忘我道路叹，但觉心志怿。
    拥鼻作孤吟，清思浩无极。

郑刚中　腊月十三日送邢婿还乡
    鄂渚分携惊昨梦，如今岂谓一尊同。
    尘埃万里玉自润，风雨对眠床亦东。
    问得平安归客子，留将思忆与衰翁。
    征衫瘦着不须遽，渐向湖南春色中。

郑刚中　腊中会桂堂太守劝客满觞尝日怕渡野塘寒酒罢且归又日月挂竹梢明爱
    不辞芳酒满，怕渡野塘寒。
    淡月侵灯暗，新春逗腊残。
    主人方郑重，客意敢阑珊。
</div>
    <div class="pagination">
<a href="全宋诗_page11324.html">上一页</a><span>...</span><a href="全宋诗_page11320.html">11320</a><a href="全宋诗_page11321.html">11321</a><a href="全宋诗_page11322.html">11322</a><a href="全宋诗_page11323.html">11323</a><a href="全宋诗_page11324.html">11324</a><span class="current-page">11325</span><a href="全宋诗_page11326.html">11326</a><a href="全宋诗_page11327.html">11327</a><a href="全宋诗_page11328.html">11328</a><a href="全宋诗_page11329.html">11329</a><a href="全宋诗_page11330.html">11330</a><span>...</span><a href="全宋诗_page11326.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
