<!DOCTYPE html>
<html>
<head>
    <meta charset="UTF-8">
    <title>全宋诗 - 第 1619 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 1619 页/共 11672 页</h1>
    <div class="content">    有道独行意，郭舟若神仙。
    勿轻银兔符，倾倒金貂蝉。
    唐安君昔游，百万蠲逋钱。
    我亦常客梦，醉歌采菱船。
    父老尚相记，况君有前缘。
    想见东西湖，恩波涨春澜。
    此地著经济，纱笼相后先。
    潭潭相业堂，新题我所刊。
    政为来者地，君行岂偶然。
    去去进明德，後日五四贤。

范成大　送洪景卢内翰使虏
    金章玉色照离亭，战伐和亲决此行。
    国有威灵双节重，家传忠义一身轻。
    平生海内文场伯，今日胸中武库兵。
    万里往来公有相，淮濆阴德贯神明。

范成大　送洪景卢内翰使虏
    檄到中原杀气销，穹庐那敢说天骄。
    今年蕃始来和汉，即日燕当远徙辽。
    北土未乾遗老泪，西陵应望孝孙朝。
    著鞭往矣功名会，麟阁丹青上九霄。

范成大　送洪内翰使虏
    郊庙熙成霈率滨，罪如猾夏亦维新。
    边烽已却来南虏，使节犹烦第一人。
    遥想穹庐占汉月，便呼重译布唐春。
    单于若问公家世，说与麒麟画老臣。

范成大　送洪内翰使虏
    峨冠方侍玉舆香，双节飘然照大荒。
    正倚先生令赵重，宁容骄子诧胡强。
    天教忠信行区脱，人许功名上太常。
    试卜和羹知未晚，归来烟雨正梅黄。

范成大　送江朝宗归括苍
    半生三邂逅，相看成老翁。
    诗情故崒嵂，袖有天都峰。
    江山佳丽地，登临苦匆匆。
    塔灯落淮水，寺楼倚霜空。
    扩拾著锦囊，抚掌夸穷工。
    归辔不可挽，思入孤征鸿。
    洞天我昔游，俯仰星一终。
    士友叹契阔，吏民念罢癃。
    婆娑故将军，白发簿书丛。
    足趼虽四方，梦寐烟雨东。
    归田有脚力，尚往寻行踪。
    期君斩寒藤，伴我搘枯筇。

范成大　送举老归庐山
    二千里往回似梦，四十年今昔如浮。
    去矣莫久留桑下，归欤来共煨芋头。

范成大　送李徽州赴湖北漕
    徂徕千丈松，阅世耸绝壁。
    高标上霄汉，峻节贯金石。
    惟有孤生竹，亭亭附微植。
    月夜借清景，春朝分秀色。
    托根未渠央，万牛挽山泽。
    昂藏转江湖，夷路入王国。
    明堂五云上，一柱屹天极。
    可望不可攀，清都与尘隔。
    依然此清士，空山淡愁间。
    悲吟发清籁，摇荡风雨夕。

范成大　送李仲镇宰溧阳
    相逢已叹十年迟，冷淡贫交又语离。
    玉笋换班通籍後，黄梅催雨送帆时。
    月岩家世犹为县，金濑溪山好赋诗。
    唤起酸寒孟东野，倒流三峡洗余悲。

范成大　送刘唐卿户曹擢第西归
    摩挲汉柱怆分襟，邂逅吴船喜盍簪。
    别久十年知几梦？情亲万里只初心。

范成大　送刘唐卿户曹擢第西归
    学道何关紫与青，发身聊假佛名经。
    归来解尽程书缚，千古文章似建瓴。

范成大　送刘唐卿户曹擢第西归
    槐黄灯火困豪英，此去书窗得此生。
    学力根深方蒂固，功名水到自渠成。

范成大　送刘唐卿户曹擢第西归
    中年亲友惜分离，况我身兼老病衰。
    余景庶几犹及见，登瀛召客过门时。

范成大　送刘唐卿户曹擢第西归
    我识岷峨最上头，当年脚力与云浮。
    两山父老如相问，一席三椽正卧游。

范成大　送刘唐卿户曹擢第西归
    四海西州旧故多，烦君问讯各如何？
    心期本自无南北，万里天波一月波。

范成大　送陆务观编修监镇江郡归会稽待阙
    宝马天街路，烟篷海浦心。
    非关爱京口，自是忆山阴。
    高兴余飞动，孤忠有照临。
    浮云付舒卷，知子道根深。
</div>
    <div class="pagination">
<a href="全宋诗_page1618.html">上一页</a><span>...</span><a href="全宋诗_page1614.html">1614</a><a href="全宋诗_page1615.html">1615</a><a href="全宋诗_page1616.html">1616</a><a href="全宋诗_page1617.html">1617</a><a href="全宋诗_page1618.html">1618</a><span class="current-page">1619</span><a href="全宋诗_page1620.html">1620</a><a href="全宋诗_page1621.html">1621</a><a href="全宋诗_page1622.html">1622</a><a href="全宋诗_page1623.html">1623</a><a href="全宋诗_page1624.html">1624</a><span>...</span><a href="全宋诗_page1620.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
