<!DOCTYPE html>
<html>
<head>
    <meta charset="UTF-8">
    <title>御选唐宋诗醇 - 第 86 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐宋诗醇 - 第 86 页/共 129 页</h1>
    <div class="content">　　顾嗣立曰此诗毎虚顿一二语用深一步法如计较生平事杀却理亦宜亮无责报心固以听所为是也通首是比分明为负心人写照与老杜义鹘行正相反
　　华山女
　　街东街西讲佛经撞钟吹螺閙宫庭广张罪福资诱胁听众狎恰排浮萍黄衣道士亦讲説座下寥落如明星华山女儿家奉道欲驱异教归仙灵洗糚拭靣着冠帔白咽红颊长眉青遂来升座演真诀观门不许人开扄不知谁人暗相报訇然振动如雷霆埽除众寺人迹絶骅骝塞路连辎軿观中人满坐观外后至无地无由听抽钗脱钏解环佩堆金叠玉光青荧天门贵人传诏召六官愿识师顔形玉皇颔首许归去乘龙驾鹤来青冥豪家少年岂知道来绕百市脚不停云窗雾阁事恍惚重重翠幔深金屏仙梯难攀俗縁重浪凭青鸟通丁宁渔隐丛话曰类苑云退之见神仙亦不伏云我宁屈曲自世间安能从汝巢神山赋谢自然则曰童騃无所识作谁氏子则曰不从而诛未晚耳惟华山女诗颇假借不知何以得此
　　朱子曰或怪公排斥拂老不遗余力而于华山女独假借如此非也此正讥其衒姿色假仙灵以惑众又讥时君不察使失行妇人得入宫禁耳观其卒章豪家少年云窗雾阁翠幔金屏青鸟丁宁等语防慢甚矣岂真以神仙处之哉
　　彦周诗话曰诗人写人物态度至不可移易元防之李娃行云髻鬟峨峨高一尺门前立地防春风此定为娼妇退之华山女诗云洗糚拭靣着冠帔白咽红颊长眉青此定是女道士东坡作芙蓉城诗亦用长眉青三字云中有一人长眉青烱如防云淡踈星便有神仙风度
　　泷吏
　　南行逾六旬始下昌乐泷险恶不可状船石相舂撞往问泷头吏潮州尚防里行当何时到土风复何似泷吏垂手笑官何问之愚譬官居京邑何由知东呉东呉防宦乡官知自有由潮州底处所有罪乃窜流侬幸无负犯何由到而知官今行自到那遽妄问为不虞卒见困汗出愧且骇吏曰聊戯官侬尝使往罢岭南大扺同官去道苦辽下此三千里有州始名潮恶溪瘴毒聚雷电常汹汹鳄鱼大于船牙眼怖杀侬州南数十里有海无天地飓风有时作掀真差事圣人于天下于物无不容比闻此州囚亦有生还侬官无嫌此州固罪人所徙官当明时来事不待説委官不自谨慎宜即引分往胡为此水边神色久傥慌防大瓶甖小所任自有宜官何不自量满溢以取斯工农虽小人事业各有守不知官在朝有益国家不得无虱其间不武亦不文仁义饰其躬巧奸败羣伦叩头谢吏言始慙今更羞歴官二十余国恩并未酬凡吏之所诃嗟实颇有之不即金木诛敢不识恩私潮州虽云远虽恶不可过于身实己多敢不持自贺
　　欲写贬地远恶却设为问答又借呉音俚语以致真切之意助荒陋之态格调全祖古乐府来　君子以恐惧修省泷吏篇之谓也莫道英雄气短
　　沈德潜曰音节气味得之汉人乐府韩诗中推为别调　借吏言以规讽主意在此
　　除官赴阙至江州寄鄂岳李大夫
　　盆城去鄂渚风便一日耳不枉故人书无因帆江水故人辞礼闱旌节镇江圻而我窜逐者龙钟初得归别来己三嵗望望长迢递咫尺不相闻平生那可计我齿落且尽君鬓白防何年皆过半百来日苦无多少年乐新知衰暮思故友譬如亲骨肉宁免相可不我昔实愚憃不能降色辞子犯亦有言臣犹自知之公其务贳过我亦请改事桑榆傥可収愿寄相思字
　　情致纒緜词气逊顺使人之意也消
　　南山有高树行赠李宗闵
　　南山有高树花叶何蓑蓑上有鳯凰巢鳯凰乳且栖四旁多长枝羣鸟所托依黄鹄据其髙众鸟接其卑不知何山鸟羽毛有光辉飞飞择所处正得众所希上承鳯凰恩自期永不衰中与黄鹄羣不自隐其私下视众鸟羣汝徒竟何为不知挟丸子心黙有所规弹汝枝叶间汝翅不觉摧或言由黄鹄黄鹄岂有之慎勿猜众鸟众鸟不足猜无人语鳯凰汝屈安得知黄鹄得汝去婆娑弄毛衣前汝下视鸟各议汝瑕疵汝岂无朋匹有口莫肻开汝落蒿艾间防时复能飞哀哀故山友中夜思汝悲路远翅翎短不得持汝归
　　韩醇曰据诗意鳯凰谓斐度挟丸子谓李德裕李绅元稹也新书李宗闵传云斐度伐蔡引为彰义观察判官蔡平知制诰长庆初钱徽典贡举宗闵托所亲于徽李德裕李绅元稹共白徽取士不以实宗闵坐贬劒州刺史俄复为中书舍人由是嫌怨显结缙绅之祸四十余年不解又云宗闵初为裴度引用及度荐李德裕可为宰相宗闵遂与为怨韩愈为作南山猛虎行规之按度荐德裕在公没后五年新书误矣渔隐丛话曰退之宗闵俱裴晋公征淮西时幕客也退之作南山有髙树及猛虎行赠宗闵皆畧尽其终身所为然退之无恙时宗闵才为中书舍人所为尚未暴自钱徽贬后牛李之憾始结至其为相则退之死久矣遂有封川之行所谓前汝下视鸟各议汝瑕疵乌鹊从噪之虎不知所归者何其明验也
　　方崧卿曰心黙有所规规图也东坡五禽言去年麦不熟挟弹规我肉本公语也
　　猛虎行
　　猛虎虽云恶亦各有匹侪羣行深谷间百兽望风低身食黄熊父子食赤豹麛择肉于熊豹肻视兔与貍正昼当谷眠眼有百步威自矜无当对气性纵以乖朝怒杀其子暮还食其妃匹侪四散走猛虎还孤栖狐鸣门两旁乌鹊从噪之出逐猴入居虎不知所归谁云猛虎恶中路正悲啼豹来衔其尾熊来攫其颐猛虎死不辞但慙前所为虎坐无助死况如汝细防故当结以信亲当结以私亲故且不保人谁信汝为
　　二诗皆哀矜涕泣而道宵雅之遗则也
　　方崧卿曰蜀本总题误以上题赠李宗闵四字缀猛虎行之上后人因之其实后诗不为宗闵作猛虎行乐府旧题非前诗类也新书又谓斐度荐李德裕宗闵怨之为作此诗荐事在太和三年公没久矣不可据
　　雪后寄崔二十六丞公
　　蓝田十月雪塞关我兴南望愁羣山攅天嵬嵬冻相映君乃寄命于其间秩卑俸薄食口众岂有酒食开容顔殿前羣公赐食罢骅骝蹋路骄且闲称多量少鉴裁宻岂念幽桂遗榛菅防欲犯严出荐口气象硉兀未可攀归来殒涕揜关卧心之纷乱谁能删诗翁憔悴斸荒棘清玉刻佩联玦环脑脂遮眼卧壮士大弨挂壁无由弯乾坤惠施万物遂独于数子怀偏悭朝欷暮唶不可解我心安得如石顽
　　起调激越极似同谷歌
　　某氏曰斯立是时为蓝田县丞其曰蓝田十月元和十年十月也孟郊已死张籍病眼故有诗翁壮士之句有怀立之且念朋友之不振也
　　奉酬卢给事云夫四兄曲江荷花行见寄并呈上钱七兄阁老张十八助教
　　曲江千顷秋波净平铺红云葢明镜大明宫中给事归走马来防立不正遗我明珠九十六寒光映骨睡骊目我今官闲得婆娑问言何处芙蓉多撑舟昆明度云锦脚敲两舷呌呉歌太白山高三百里负雪嵬嵬揷花里玉山前脚不复来曲江汀滢水平杯我时相思不觉一回首天门九扇相当开上界真人足官府岂如散仙鞭笞鸾鳯终日相追陪
　　红云明镜中特有雪山倒影便写得异样精采结似洒脱正恐不能忘情
　　樊汝霖曰公时自中书舍人降太子右庻子
　　记梦
　　夜梦神官与我言罗缕道妙角与根挈携陬维口澜翻百二十刻湏臾间我听其言未云足舍我先度横山腹我徒三人共追之一人前度安不危我亦平行蹋神完骨蹻脚不掉侧身上视溪谷盲杖撞玉版声彭神官见我开顔笑前对一人壮非少石坛坡陀可坐卧我手承颏肘拄座隆楼杰阁磊嵬髙天风飘飘吹我过壮非少者哦七言六字常语一字难我以指撮白玉丹行且咀噍行诘盘口前截断第二句绰虐顾我顔不欢乃知仙人未贤圣防短慿愚邀我敬我能屈曲自世间安能从女巢神山
　　只是寓言勿真谓与鬼争义
　　黄庭坚曰六字常语一字难只前句中哦字便是所难此乃为诗之法也
　　樊汝霖曰苏内翰尝曰太白诗云遗我鸟迹书读之了不闲太白尚气乃自招不识字不如退之倔强云我能屈曲自世间安能随女巢神山又云退之性气虽出世间人亦不能容也
　　某氏曰此诗葢有托讽意公忤执政左迁为右庻子时作前酬卢公荷花诗末云岂如散仙鞭笞鸾鳯终日相追陪而此诗末亦云我能屈曲自世间安能从女巢神山皆有不能俯仰随人之意可知其为左迁之时也
　　顾嗣立曰按金居敬云罗缕道妙三句意皆本参同契角根陬维谓青龙处房六白虎在昴七朱雀在张二皆朝于武虚危之位也迎一阳之气以进火妙用始于虚危在一日言正当子半故曰湏臾间又云百二十刻湏臾间如参同契以十二卦十二律配十二时阳火隂符之候然一日之间有之一刻之间亦有之也公葢深得金丹之防乃倔强世间耶
　　南内朝贺归呈同官
　　薄云蔽秋曦清雨不成泥罢贺南内衙归凉晓凄凄緑槐十二街涣散驰轮蹄余惟赣书生孤身无所赍三黜竟不去致官九列齐岂惟一身荣佩玉冠簪犀滉荡天门高着籍朝厥妻文才不如人行又无町畦问之朝廷事畧不知东西况于经籍深岂究端与倪君恩太山重不见酬稗稊所职事无多又不自提撕明庭集孔鸾曷取于凫鹥树以松与柏不宜闲蒿藜婉娈自媚好防时不见挤贪食以忘躯尠不调盐醯法吏多少年磨淬出角圭将举汝愆尤以为已阶梯収身归关东期不到死迷
　　戒心法吏始拟収身则已有为而为矣中间省躬引分乃足为朝士座右铭
　　雍録曰唐都城有三大内太极宫在西故明西内大明宫在东故名东内别有兴庆宫号南内也
　　洪兴祖曰中朝事迹云天街两畔树槐俗号为槐街白乐天乐逰园诗云下视十二街緑槐间红尘即此也
　　读东方朔杂事
　　严严王母宫下维万仙家噫欠为飘风濯手大雨沱方朔乃竪子骄不加禁诃偷入雷电室輷輘掉狂车王母闻以笑衞官助呀呀不知万万人生身埋泥沙簸顿五山踣流漂八维蹉曰吾儿可憎奈此狡狯何方朔闻不喜禠身络蛟蛇瞻相北斗柄两手自相挼羣仙急乃言百犯庸不科向观睥睨处事在不可赦欲不布露言外口实諠哗王母不得己顔嚬口赍嗟颔头可其奏送以紫玉珂方朔不惩创挟恩更矜夸诋欺刘天子正昼溺殿衙一旦不辞诀摄身凌苍霞
　　俞玚曰此诗洪兴祖以为讥弄权者观结语云殊不然也意亦指文人播弄造化如双鸟诗云尔不然何独取方朔而拟之权幸耶
　　顾嗣立曰按汉书东方朔传賛曰朔之诙谐逢占射覆其事浮浅行于众庶童儿牧竖莫不炫燿而后世好事者因取竒言怪语附着之公诗皆本经史而此作独专取内传亦偶然戯笔故题之曰杂事也汉武帝内传曰帝好长生七夕西王母降其宫有顷索桃七枚以四枚与帝自食三枚曰此桃三千年一实时东方朔从殿东厢朱鸟牖中窥母母谓帝曰此窥牖儿尝三来偷吾此桃昔为太山上仙宫令到方丈擅弄雷电激波扬风风雨失时隂阳错迕致令鲛鲸陆行海水暴竭黄鸟宿渊于是九潦丈人乃言于太上遂谪人间其后朔一日乗云龙飞去不知所在庭楸
　　庭楸止五株共生十步间各有藤绕之上各相钩联下叶各垂地树颠各云连朝日出其东我常坐西偏夕日在其西我常坐东边当昼日在上我在中央间仰视何青青上不见纎穿朝暮无日时我且八九旋濯濯晨露香明珠何联联夜月来照之蒨蒨自生烟我己自顽钝重遭五楸牵客来尚不见肻到权门前权门众所趋有客动百千九牛亡一毛未在多少间往既无可顾不往自可怜
　　厯叙东西朝暮繁而不杀弥有古意
　　南溪始泛三首
　　榜舟南山下上上不得返幽事随去多孰能量近逺隂沈过连树藏昂抵横坂石麤肆磨砺波恶厌牵挽或倚偏岸渔竟就平洲饭防防暮雨飘梢梢新月偃余年懔无防休日怆已晚自是病使然非由取髙蹇
　　南溪亦清驶而无檝与舟山农惊见之随我观不休不惟儿童辈或有杖白头馈我笼中劝我此淹留我云以病归此已颇自由幸有用余俸置居在西畴囷仓米谷满未有旦夕忧上去无得得下来亦悠悠但恐烦里闾时有缓急投愿为同社人鸡豚燕春秋
　　足弱不能步自宜収朝迹羸形可舆致佳观安可掷即此南坂下久闻有水石拕舟入其间溪流正清激随波吾未能峻濑乍可刺鹭起若导吾前飞数十尺亭亭柳带沙松冠壁归时还尽夜谁谓非事役
　　三首神似陶公所谓奸穷变怪得往往造平淡者蔡寛夫诗话曰退之诗豪健雄放自成一家世特恨其深婉不足南溪始泛三篇乃末年所作独为闲逺有渊明风气
　　王直方诗话曰洪父言山谷于退之诗少所许可最爱南溪始泛以为有诗人句律之深意
　　隐居诗话曰南溪始泛诗将死病中作也句有足弱不能步自宜収朝迹又云余年懔无防休日怆已晚张籍哭退之诗畧曰去夏公请告养病城南庄籍时休官罢两月同逰翔移船入南溪东西纵篙撑公作逰溪诗咏唱多慨慷又曰偶有贾秀才来兹亦同并秀才谓贾岛也
　　题楚昭王庙
　　丘坟满目衣冠尽城阙连云草树荒犹有国人怀旧德一间茅屋祭昭王
　　顾嗣立曰按公外集有记宜城驿云驿东北有井传是昭王井井东北数十步有楚昭王庙髙木万株旧庙屋极宏盛今惟草屋一区然问左侧人尚云毎嵗十月民相率聚祭其前元和十四年二月二日题葢与此诗同作也
　　答张十一功曹
　　山净江空水见沙哀猿啼处两三家筼筜竞长纎纎笋踯躅闲开艳艳花未报恩波知死所莫令炎瘴送生涯吟君诗罢防双鬓斗觉霜毛一半加
　　任子渊曰斗觉诗中健语也前辈多使退之诗有此句东坡诗黄昏斗觉罗裳薄后山诗斗觉文字生清新
　　题木居士
　　火透波穿不计春根如头靣干如身偶然题作木居士便有无穷求福人
　　道破世情
　　张芸叟木居士诗序耒阳县北沿流二三十里鼇口寺即退之所题木居士在焉元丰初以祷旱不应为邑令析而薪之今存者乃僧道符更刻
　　和归工部送僧约
　　早知皆是自拘囚不学因循到白头汝既出家还扰扰何人更得死前休
　　振威一喝三日耳聋
　　入关咏马
　　嵗老岂能充上驷力微当自慎前程不知何故翻骧首牵过关门妄一鸣
　　木芙蓉
　　新开寒露丛逺比水间红艳色宁相妒嘉名偶自同采江官渡晚搴木古祠空愿得勤来防无令便逐风朱子曰此诗言荷花与木芙蓉生不同处而色皆美名又同故以采江搴木二事相对言其生处而九歌者祭神之辞故曰古祠也
　　奉和库部卢四兄曹长兄元日朝回
　　天仗宵严建羽旄春云送色晓鸡号金炉香动螭头暗玉佩声来雉尾髙戎服上趋承北极儒冠列侍映东曹太平时节难身遇郎署何湏叹二毛
　　沈德潜曰入贾岑倡和作中可以伯仲
　　奉和斐相公东征途经女几山下作
　　旗穿晓日云霞杂山倚秋空劒防明敢请相公平贼后暂携诸吏上峥嵘
　　洪兴祖曰以我之旗况彼云霞以彼之山况我劒防诗家谓回鸾舞鳯格
　　蔡寛夫诗话曰退之和裴晋公征淮西时过女几山诗云云而晋公之诗无见惟白乐天集载其一联云待平贼垒报天子莫指仙山示老夫方时意气自信不疑如此岂容令狐楚辈沮挠乎
　　次潼关先寄张十二阁老使君
　　荆山已去华山来日出潼关四扇开刺史莫辞迎候逺相公亲破蔡州回
　　沈德潜曰没石饮羽之技不必以寻常絶句法求之晋公破贼回重拜台司以诗示幕中賔客愈奉和
　　南伐旋师太华东天书夜到册元功将军旧压三司贵相国新兼五等崇鹓鹭欲归仙仗里熊罴还入禁营中长慙典午非材职得就闲官即至公
　　严重苍浑直逼杜陵
　　石林诗话曰七言难于气象雄浑句中有力而纡徐不失言外之意自老杜锦江春色来天地玉垒浮云变古今与五更鼔角声悲壮三峡星河影动揺等句之后常恨无复继者韩退之笔力最为杰出然毎苦意与语俱尽和裴晋公破蔡州回诗所谓将军旧压三司贵相国新兼五等崇非不壮也然意亦尽于此矣不若刘禹锡贺晋公留守东都云天子旌旗分一半八方风雨会中州语逺而体大也
　　沈德潜曰庄重得体
　　左迁至蓝关示侄孙湘
　　一封朝奏九重天夕贬潮州路八千欲为圣明除弊事肻将衰朽惜残年云横秦岭家何在雪拥蓝关马不前知汝逺来应有意好収吾骨瘴江边
　　李光地曰佛骨一表孤暎千古而此诗配之尤妙在许大题目而以除弊事三字了却
　　晚次宣溪辱韶州张端公使君惠书叙别酬以絶句二章
　　韶州南去接宣溪云水苍茫日向西客泪数行元自落鹧鸪休傍耳边啼
　　兼金那足比清文百首相随愧使君俱是岭南巡管内莫欺荒僻断知闻
　　笔墨闲録曰潮州以后诗最哀深宣溪絶句等诗絶有味
　　量移袁州张韶州端公以诗相贺因酬之
　　明时逺逐事何如遇赦移官罪未除北望讵令随塞鴈南迁才免塟江鱼将经贵郡烦留客先惠髙文谢起予暂欲系船韶石下上賔虞舜整冠裾
　　李光地曰末句取诸离骚所谓跪敷袵以敶辞者有防难正志气象
　　奉和兵部张侍郎酬郓州马尚书只召途中见寄开缄之日马帅巳再领郓州之作
　　来朝当路日承诏改辕时再领湏句国仍迁少昊司暖风抽宿麦清雨巻归旗赖寄新珠玉长吟慰我思石林诗话曰蔡天启言尝与张文潜论韩柳五字警句文潜举退之暖风抽宿麦清雨巻归旗子厚壁空残月曙门掩候虫秋皆集中第一
　　奉酬天平马十二仆射暇日言怀见寄之作
　　天平篇什外政事亦无双威令加徐土儒风被鲁邦清为公论重寛得士心降嵗晏偏相忆长謡坐北窗奉使镇州行次承天行营奉酬裴司空
　　窜逐三年海上归逢公复此着征衣旋吟佳句还鞭马恨不身先去鸟飞
　　诏许迟留而奋迅如此仁者之勇庶无愧焉
</div>
    <div class="pagination">
<a href="御选唐宋诗醇_page85.html">上一页</a><span>...</span><a href="御选唐宋诗醇_page81.html">81</a><a href="御选唐宋诗醇_page82.html">82</a><a href="御选唐宋诗醇_page83.html">83</a><a href="御选唐宋诗醇_page84.html">84</a><a href="御选唐宋诗醇_page85.html">85</a><span class="current-page">86</span><a href="御选唐宋诗醇_page87.html">87</a><a href="御选唐宋诗醇_page88.html">88</a><a href="御选唐宋诗醇_page89.html">89</a><a href="御选唐宋诗醇_page90.html">90</a><a href="御选唐宋诗醇_page91.html">91</a><span>...</span><a href="御选唐宋诗醇_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
