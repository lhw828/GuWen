<!DOCTYPE html>
<html>
<head>
    <meta charset="UTF-8">
    <title>御定佩文斋咏物诗选 - 第 263 页/共 386 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋咏物诗选 - 第 263 页/共 386 页</h1>
    <div class="content">　　看梅　　　　　　　　　　【隋】侯夫人
　　砌雪无消日卷帘时自颦庭梅对我有怜意先露枝头一防春
　　郡泊燕堂庭中梅花　　　　【宋】杨万里
　　林中梅花如隠士只多野气无尘气庭中梅花如贵人也无野气也无尘不疎不密随宜了旋落旋开无不好珠帘遣风细为吹画檐防霜寒更微诗翁绕阶未得句先送诗材与翁语有酒如渑谁伴翁玉雪对饮惟渠侬翁欲还家即明发更为梅兄留一月
　　筹堂寻梅　　　　　　　　【金】李俊民
　　萧疎篱落谁家圃寻芳信逐游蜂去眼前荆棘少人行马蹄直到香来处怕愁贪睡独开迟瘦损春寒鹤膝枝可是东君苦留客斜风细雨不堪诗
　　陪于思庸训导登道山亭观梅用坡仙韵
　　【元】朱德润
　　道山亭下梅花邨坡仙作诗为招魂明姿照人隔寒水瘦影带月欺黄昏先生颇厌郡斋冷持书晚约窥山园松风吹香清人骨地鑪烟销酒初温孤标已出羣卉上故遣雪意迷晴暾和羮结子时较晚先传春色来衡门天寒谷幽翠袖薄岂知春鸟能传言明晨看花重有约呼童扫石罗清尊
　　题梅花　　　　　　　　　【明】王　冕
　　江南十月天雨霜人间草木不敢芳独有谿头老梅树靣皮如铁生光芒朔风吹寒珠蕾裂千花万花开白雪彷佛蓬莱羣玉妃夜深下踏瑶防月银铛泠泠动清韵海烟不隔罗浮信相逢共说嵗寒盟笑我飘流霜满鬓君家秋露白满缸放怀饮我千百觞兴酣脱帽恣盘礴拍手大叫梅花王五更窗前博山冷么凤飞鸣酒初醒起来笑抱石丈人门外白云三万顷
　　竹堂寺探梅　　　　　　　【明】沈　周
　　竹堂梅花一千树晴雪塞门无入处秋官黄门两诗客珂马西来为花驻老翁携酒亦偶同花不畱人人自住满身毛骨沁冰影嚼蘂含香各搜句酒酣涂纸作横斜笔下珠光湿春露只愁此纸卷春去明日重来花在地
　　五言律
　　咏梅　　　　　　　　　　【唐】李　峤
　　大庾敛寒光南枝独早芳雪含朝暝色风引去来香妆面廽青镜歌尘起画梁若能遥止渇何假泛琼浆和常州崔使君咏后庭梅　　【唐】孙　逖
　　闻唱梅花落江南春意深更传千里外来入越人吟弱榦红妆倚繁香翠羽寻庭中自公日歌舞向芳隂
　　江梅　　　　　　　　　　【唐】杜　甫
　　梅蘂腊前破梅花年后多絶知春意早最奈客愁何雪树元同色江风亦自波故园不可见巫岫郁嵯峨
　　山路见梅感而有作　　　　【唐】钱　起
　　莫言山路僻还被好风催行客凄凉过邨篱冷落开晚谿寒水照晴日数蜂来重忆江南酒何因把一杯
　　生春　　　　　　　　　　【唐】元　稹
　　何处生春早春生梅楥中蘂排难犯雪香乞拟来风陇迥羌声怨江遥客思融年年最相恼縁未有诸丛
　　早梅　　　　　　　　　　【唐】朱庆余
　　天然根性异万物尽难陪自古承春早严冬鬪雪开艶寒宜雨露香冷隔尘埃堪把依松竹良涂一处栽
　　闻薛先辈陪大夫看早梅因寄
　　【唐】许　浑
　　涧梅寒正发莫信笛中吹素艶雪凝树清香风满枝折惊山鸟散携任野蜂随今日从公醉何人倒接防
　　梅　　　　　　　　　　　【唐】杜　牧
　　轻盈照谿水掩敛下瑶台妒雪聊相比欺春不逐来偶同佳客见似为冻醪开若在秦楼畔堪为弄玉媒
　　江梅　　　　　　　　　　【唐】郑　谷
　　江梅且缓飞前辈有歌词莫惜黄金缕难忘白雪枝吟看归不得醉嗅立如痴和雨和烟折含情寄所思
　　早梅　　　　　　　　　　【唐】熊　皎
　　江南近腊时已亚雪中枝一夜欲开尽百花犹未知人情皆共惜天意不教迟莫讶无浓艶芳筵正好吹
　　早梅　　　　　　　　　　【唐】僧齐已
　　万木冻欲折孤根暖独回前邨深雪里昨夜一枝开风送幽香出禽窥素艶来明年如应律先发映春台
　　清江道中见梅　　　　　　【宋】朱　子
　　今日清江路寒梅第一枝不愁风嫋嫋正奈雪垂垂暖热惟湏酒平章却要诗他年千里梦谁与写相思
　　和罗巨济山居　　　　　　【宋】杨万里
　　园花皆手植梅蘂独禁寒色与香无价飞和雪作团数枝横翠竹一夜绕朱阑不惜吟邉苦収将句里看
　　寻梅　　　　　　　　　　【明】张　羽
　　策杖度林塘幽寻犯晓霜临池疑掩映傍竹畏遮藏欵曲敲僧舍徘徊绕苑墙好携三弄笛树底为催妆
　　邓尉看梅　　　　　　　　【明】王穉登
　　人似梅花瘦舟如兰叶长青山十亩白流水一春香种密人难入开齐夜有光苔枝容我折野老不嗔狂
　　其二
　　桥外花开日分明雪作圗不将他树杂未有一家无多处半青嶂香时过太湖浊醪元易得市逺亦湏沽
　　约王子看梅　　　　　　　【明】陆承宪
　　梅花动山意野客不胜情长夜思琼树青春怀友生雨中开欲尽风处落能轻即遣山隂棹还同雪里行
　　湖上梅花　　　　　　　　　陆承宪
　　不独山中有还从湖上偏全将雪嶂影倒尽玉湖天花落鸥羣乱香浮雨气鲜山僧开阁坐相对一萧然
　　瓶梅　　　　　　　　　　【明】谭元春
　　入瓶过十日愁落幸开迟不借春风发全无夜雨欺香来清净里韵在寂寥时絶胜山中树游人或未知
　　五言排律
　　华林园早梅　　　　　　　【唐】郑述诚
　　晓日东楼路林端见早梅独凌寒气发不逐众花开素彩风前艶韶光雪后催蘂香霑紫陌枝亚拂青苔止渇曽为用和羮旧有才含情欲攀折瞻望防徘徊
　　咏神乐观梅花　　　　　　【明】陈　束
　　素质舒圃清芬袅碧纱自将幽独意不逐艶阳华避暖迟开叶凌寒早着花瓣轻飘易堕枝曲影从斜杂雪明春砌随风入暮笳何湏飞寳靥长此奉仙家
　　七言律
　　和薛秀才寻梅花同饮见赠　【唐】白居易
　　忽惊林下发寒梅便试花前饮冷杯白马走迎诗客去红筵铺待舞人来歌声怨处微微落酒气熏时旋旋开若到歳寒无雨雪犹应醉得两三廻
　　岸上梅　　　　　　　　　【唐】崔　橹
　　含情含怨一枝枝斜压渔家短短篱惹袖尚余香半日向人如诉雨多时初开偏称雕梁画未落先愁玉笛吹行客见来无去意解帆烟浦为题诗
　　湖南梅花一冬再发偶题于花楥
　　【唐】韩　偓
　　湘浦梅花两度开直应天意别栽培玉为通体依稀见香号返魂容易廻寒气与君霜里退阳和为尔腊前来妖桃莫倚东风势调鼎何曽用不材
　　钤兵王阁使素芳亭赏梅花　【宋】赵　抃
　　素蕚清香并酒巵主人勤意嘱留诗为逢蜀国新开日却忆江南旧赏时春密未通桃李信腊残都放雪霜姿先公旧植亭栏外肯构重来见本枝
　　山园小梅　　　　　　　　【宋】林　逋
　　众芳揺落独暄妍占尽风情向小园疎影横斜水清浅暗香浮动月黄昬霜禽欲下先偷眼粉蝶如知合断魂幸有微吟可相狎不湏檀板共金尊
　　其二
　　剪绡零碎防酥干向背稀稠画亦难日薄纵甘春至晚霜深应怯夜来寒澄鲜只共邻僧惜冷落犹嫌俗客看忆着江南旧行路酒旗斜拂堕吟鞍
　　其三
　　数年闲作园林主未有新诗到小梅摘索又开三两朶团栾空绕百千廻荒邻独映山初尽晚景相禁雪欲来寄语清香少愁结为君吟罢一衔杯
　　梅花　　　　　　　　　　　林　逋
　　小园烟景正凄迷阵阵寒香压麝脐湖水倒窥疎影动屋檐斜入一枝低画名空向闲时看诗客休征故事题惭愧黄鹂与蝴蝶只知春色在桃谿
　　与微之同赋梅花得香字　　【宋】王安石
　　汉宫娇额半涂黄粉色凌寒透薄妆好借月魂来映烛恐随春梦去飞扬风亭把盏酬孤艶雪径回舆认暗香不为调羮应结子直湏留此占年芳
　　答戏昭文梅花　　　　　　【宋】朱　橰
　　腊到方畱此日寒雨多未觉过云残共惊台栁悤悤去独抱园花细细看洗靣不劳千防雪熏衣剰破一分檀诗人穷苦谁料理只倚东风酒量寛
　　戊申元日立春题道山堂前梅花
　　【宋】杨万里
　　今年元日不孤来带领新春一并囘夜雨初添石渠水东风先入道山梅不妨数朶且微破未要十分都放开江路野香原自好阿谁携取种蓬莱
　　梅　　　　　　　　　　　【宋】徐　玑
　　是谁曾种白玻瓈夐絶寒荒一防竒不厌陇头千百树最怜窗下两三枝幽深真似离骚句枯健犹如贾岛诗吟到月斜浑未已萧萧鬓影有风吹
　　梅　　　　　　　　　　　【宋】戴复古
　　孤标粲粲压羣葩独占春风管嵗华防树参差江上路数枝妆防野人家冰池照影何须月雪岸闻香不见花絶似林间隠君子自从幽处作生涯
　　山中见梅寄曾无疑　　　　　戴复古
　　香动寒山寂寞濵直从空谷见佳人树头树底参差雪枝北枝南次第春有此瑰琦在岩壑其他草树亦精神移根上苑谁云晚桃李依然在后陈
　　梅　　　　　　　　　　　【元】刘清叟
　　休说逋仙两句工冰瓯涤笔别形容清标骚客风前立素靣仙姝月下逢山店霜寒香扑马谿桥水浅影如龙一枝尽是寒凝结金鼎无盐味更浓
　　其二
　　除香除影赋梅花方许诗中擅作家怕俗似嫌羔作酒髙人颇称雪煎茶参横屋角霜初下人倚阑干月欲斜夜冷玉肌愁入骨金壶移入伴窗纱
　　江邉梅树　　　　　　　　【元】刘秉忠
　　江邉缭绕惜芳丛絶笔天真在眼中素艶乍开珠蓓蕾暗香微度玉玲珑一枝倒影斜斜月满树浮光细细风明日行经山下路防回特地驻青骢
　　谢徐容斋赠梅　　　　　　【元】王　恽
　　燕钗宫额蜡妆匀梦绕罗浮雪里邨持赠一枝遮老眼淡依疎影度黄昬风流灯下佳人靣潇洒吟邉竹叶樽我老忘情被花恼曲屏深锁惜芳温
　　谢书巢惠梅花　　　　　　【元】虞　集
　　巢翁逺送梅花树正在东风四日前红萼无言余旧雪白头相见又新年喜从嘉树来江雨忆共香秔上海船春夜不眠賔客醉只畱孤鹤伴清妍
　　次王本中灯夕观梅　　　　【元】萨都拉
　　翠禽偷梦出南园绰约冰姿傍緑樽冰镜玉钗浮翠影风帘银烛照妆防粉香微润无人见素质多寒借酒温不似海棠春睡去西楼月落已黄昏
</div>
    <div class="pagination">
<a href="御定佩文斋咏物诗选_page262.html">上一页</a><span>...</span><a href="御定佩文斋咏物诗选_page258.html">258</a><a href="御定佩文斋咏物诗选_page259.html">259</a><a href="御定佩文斋咏物诗选_page260.html">260</a><a href="御定佩文斋咏物诗选_page261.html">261</a><a href="御定佩文斋咏物诗选_page262.html">262</a><span class="current-page">263</span><a href="御定佩文斋咏物诗选_page264.html">264</a><a href="御定佩文斋咏物诗选_page265.html">265</a><a href="御定佩文斋咏物诗选_page266.html">266</a><a href="御定佩文斋咏物诗选_page267.html">267</a><a href="御定佩文斋咏物诗选_page268.html">268</a><span>...</span><a href="御定佩文斋咏物诗选_page264.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
