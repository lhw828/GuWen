<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 628 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 628 页/共 1083 页</h1>
    <div class="content">　　黄陵庙前莎草春黄陵女児蒨裙新轻舟小楫唱歌去水逺山长愁杀人
　　句
　　人事三杯酒流年一局棋【北梦琐言】青山不厌三杯酒长日惟消一局棋【唐语林】














　　御定全唐诗巻五百十九
　　钦定四库全书
　　御定全唐诗巻五百二十
　　杜牧
　　杜牧字牧之京兆万年人太和二年擢进士第复举贤良方正沈传师表为江西团练府巡官又为牛僧孺淮南节度府掌书记擢监察御史移疾分司东都以弟顗病弃官复为宣州团练判官拜殿中侍御史内供奉累迁左补阙史馆修撰改膳部员外郎歴黄池睦三州刺史入为司勲员外郎常兼史职改吏部复乞为湖州刺史逾年拜考功郎中知制诰迁中书舍人卒牧刚直有竒节不为龊龊小谨敢论列大事指陈病利尤切其诗情致豪迈人号为小杜以别甫云樊川诗四巻外集诗一巻别集诗一巻今编爲八巻
　　感怀诗一首【时沧州用兵】
　　髙文防隋季提劒徇天意扶持万代人步骤三皇地圣云继之神神仍用文治德泽酌生灵沈酣薰骨髓旄头
　　骑箕尾风尘蓟门起胡兵杀汉兵尸满咸阳市宣皇【肃宗也】走豪杰谈笑开中否蟠聨两河间烬萌终不弭号为精兵处齐蔡燕赵魏合环千里疆争为一家事逆子嫁虏孙西隣聘东里急热同手足唱和如宫徴法制自作为礼文争僭拟压阶螭鬬角画屋龙交尾署纸日替名分财赏称赐刳隍防【呼恬切】万寻缭垣叠千雉誓将付孱孙血絶然方已九庙仗神灵四海为输委如何七十年汗艴含羞耻韩彭不再生英卫皆为鬼凶门爪牙辈穰穰如儿戏累圣但日吁阃外将谁寄屯田数十万隄防常慴惴急征赴军须厚赋资凶器因隳画一法且逐随时利流品极防尨网罗渐离弛夷狄日开张黎元愈憔悴邈矣逺太平萧然尽烦费至于贞元末风流恣绮靡艰极泰循来元和圣天子元和圣天子英明汤武上茅茨覆宫殿封章绽帷帐伍旅拔雄儿梦卜庸真相勃云走轰霆河南一平荡继于长庆初燕赵终舁襁携妻负子来北阙争颡故老抚儿孙尔生今有望茹鲠喉尚隘负重力未壮坐幄无竒兵吞舟漏疎网骨添蓟垣沙血涨滹沱浪秪云徒有征安能问无状一日五诸侯奔亡如鸟往取之难梯天失之易反掌苍然太行路翦翦还榛莽闗西贱男子誓肉虏杯羮请系虏事谁其为我听荡荡乾坤大曈曈日月明叱起文武业可以豁洪溟安得封域内长有扈苗征七十里百里彼亦何尝争往往念所至得醉愁苏醒韬舌辱壮心叫阍无助声聊书感怀韵焚之遗贾生
　　杜秋娘诗【幷序】
　　杜秋金陵女也年十五为李锜妾后锜叛灭籍之入宫有宠于景陵穆宗即位命秋为皇子傅姆皇子壮封漳王郑注用事诬丞相欲去已者指王为根王被罪废削秋因赐归故乡予过金陵感其穷且老为之赋诗
　　京江水清滑生女白如脂其间杜秋者【一作娘】不劳朱粉施老濞即山铸后庭千双【一作蛾】睂秋持玉斚醉【一作饮】与唱金缕衣【劝君莫惜金缕衣劝君须惜少年时花开堪折直须折莫待无花空折枝李锜长唱此辞】濞既白首叛秋亦红泪滋吴江落日渡灞岸緑杨垂联裾见天子盼眄独依依椒壁悬锦幕镜奁蟠蛟螭低鬟认新宠窈袅复融怡月上白壁门桂影凉参差金阶露新重闲捻紫箫吹【晋书盗开凉州张骏塜得紫玉箫】莓苔夹城路南苑鴈初飞红粉羽林仗独赐辟邪旗归来煮豹胎餍饫不能饴咸池升日庆铜雀分香悲雷音后车逺事往落花时燕禖得皇子壮髪緑緌緌画堂授傅姆天人亲捧持虎晴珠络褓金盘犀镇帷长杨射熊罴武帐弄哑咿渐抛竹马剧【一作戏】稍出舞鸡竒崭崭整冠佩侍宴坐瑶池睂宇俨图画神秀射朝辉一尺桐偶人江充知自欺王幽茅土削秋放故乡归觚棱拂斗极囘首尚迟迟四朝三十载似梦复疑非潼闗识旧吏吏【一作毛】发已如丝却唤吴江渡舟人那得知归来四隣改茂苑草菲菲清血洒不尽仰天知问谁寒衣一疋素夜借隣人机我昨过金陵闻之为歔欷自古皆一贯变化安能推夏姬灭两国逃作巫臣姬【一作妻】西子下姑苏一舸逐鸱夷织室魏豹俘作汉太平基误置代籍中两朝尊母仪光武绍髙祖本系生唐儿瑚破髙齐作婢舂黄糜萧后去扬州突厥为阏氏女子固不定士林亦难期射钩后呼父钓翁王者师无国要孟子有人毁仲尼秦因逐客令柄归丞相斯安知魏齐首见断箦中尸给丧蹷张辈廊庙冠峩危珥貂七叶贵何妨戎虏支苏武却生返邓通终死饥主张既难测翻覆亦其宜地尽有何物天外【一作髙】复何之指何为而捉足何为而驰耳何为而听目何为而窥已身不自晓此外何思惟因倾一樽酒题作杜秋诗愁来独长咏聊可以自怡
　　郡斋独酌【黄州作】
　　前年鬓生雪今年须带霜时节序鳞次古今同鴈行甘英穷西海四万到洛阳东南我所见北可计幽荒中画一万国角角棊布方地顽压不穴天迥老不僵屈指百万世过如霹雳忙人生落其内何者为彭殇促束自系缚儒衣寛且长旗亭雪中过敢问当垆娘我爱李侍中标标七尺强白羽八扎弓防压緑檀枪风前畧横阵紫髯分两旁淮西万虎士怒目不敢当功成赐宴麟德殿猨超鹘掠广毬塲三千宫女侧头看相排踏碎双明珰旌竿幖幖旗防防意气横鞭归故乡我爱朱处士三吴当中央罢亚【稻名】百顷稻西风吹半黄尚可活乡里岂唯满囷仓后岭翠扑扑前溪碧泱泱雾晓起鳬鴈日晩下牛羊叔舅欲饮我社瓮尔来尝伯姊子欲归彼亦有壶浆西阡下柳坞东陌绕荷塘姻亲骨肉舍烟火遥相望太守政如水长官贪似狼征输一云毕任尔自存亡我昔造其室羽仪鸾鹤翔交横碧流上竹映琴书牀出语无近俗尧舜禹武汤问今天子少谁人为栋梁我曰天子圣晋公提纪纲聨兵数十万附海正诛沧谓言大义小不义取易巻席如探囊犀甲吴兵鬬弓弩虵矛燕防驰锋铓岂知三载几【一作凡】百战钩车不得望其墙荅云此山外有事同胡羌谁将国伐叛话与钓鱼郎溪南重回首一径出修篁尔来十三歳斯人未曾忘往往自抚已泪下神苍茫御史诏分洛举趾何猖狂阙下谏官业拜疏无文章寻僧解忧【一作幽】梦乞酒缓愁肠岂为妻子计未去山林藏平生五色线愿补舜衣裳歌教燕赵兰芷浴河湟腥膻一扫洒【一作洒扫】凶狠皆披攘生人但眠食寿域富农桑孤吟志在此自亦笑荒唐江郡雨初霁刀好截秋光池边成独酌拥鼻菊枝香醺酣更唱太平曲仁圣天子寿无疆
　　张好好诗【幷序】
　　牧太和三年佐故吏部沈公江西幕好好年十三始以善歌来乐籍中后一嵗公移镇宣城复置好好于宣城籍中后二岁为沈著作述师以双鬟纳之后二岁于洛阳东城重覩好好感旧伤怀故题诗赠之
　　君为豫章姝十三才有余翠茁凤生尾丹叶莲含跗髙阁倚天半章江联碧虚此地试君唱特使华筵铺主人【一作公】顾四座始讶来踟蹰吴娃起引低徊映长裾双鬟可髙下才过青罗襦盼盼乍垂袖一声雏凤呼繁逬闗纽塞管裂圆芦众音不能逐褭褭穿云衢主人【一作公】再三叹谓言天下殊赠之天马锦副以水犀梳龙沙看秋浪明月游朱【一作东】湖自此每相见三日已为疎玉质随月满艳态逐春舒绛唇渐轻巧云步转虚徐旌斾忽东下笙歌随舳舻霜凋谢楼树沙暖句溪蒲身外任尘土罇前极欢娱飘然集仙客【著作尝任集贤校理】讽赋欺相如聘之碧瑶佩载以紫云车洞闭水声逺月髙蟾影孤尔来未几岁散尽髙阳徒洛城重相见绰约为当垆怪我苦何事少年垂白须朋游今在否落拓更能无门馆恸哭后水云秋景初斜日挂衰柳凉风生座隅洒尽满襟泪短歌聊一书
　　冬至日寄小侄阿宜诗
　　小侄名阿宜未得三尺长头圆筋骨两眼明且光去年学官人竹马绕四廊指挥羣儿辈意气何坚刚今年始读书下口三五行随兄旦夕去敛手整衣裳去岁冬至日拜我立我旁祝尔愿尔贵仍且寿命长今年我江外今日生一阳忆尔不可见祝尔倾一觞阳德比君子初生甚微茫排隂出九地万物随开张一似小儿学日就复月将勤勤不自已二十能文章仕宦至公相致君惟尧汤我家公相家劒佩尝丁当旧第开朱门长安城中央第中无一物万巻书满堂家集二【一作三】百编上下驰皇王多是抚州写今来五纪强尚可与尔读助尔为贤良经书括根本史书阅兴亡髙摘屈宋艳浓薰班马香李杜浩泛泛韩柳摩苍苍近者四君子与古争强梁愿尔一祝后读书日日忙一日读十纸一月读一箱朝廷用文治大开官职塲愿尔出门去取官如驱羊吾兄苦好古学问不可量昼居府中治夜归书满牀后贵有金玉必不为汝藏崔昭生崔芸李兼生窟郎堆钱一百屋破散何披猖今虽未即死饿冻几欲僵参军与县尉尘土惊劻勷一语不中治笞棰身满疮官罢得丝发好买百树桑税钱未输足得米不敢尝愿尔闻我语懽喜入心肠大明帝宫阙杜曲我池塘我若【一作苦】自潦倒看汝争翺翔总语诸小道此诗不可忘
　　李甘诗
　　太和八九年训注极虓虎濳身九地底转上青天去四海镜清澄千官云片缕公私各闲暇追游日相伍岂知祸乱根枝叶濳滋莽【一作茂】九年夏四月天诫若言语烈风驾地震狞雷驱猛雨夜于正殿阶【一作衙】拔去千年树吾君不省觉二凶日威武操持北斗柄开闭天门路森森明庭士缩缩循墙鼠平生负竒【一作名】节一旦如奴虏指名为锢【一作钩】党状【一作锢】迹谁【一作难】吿诉喜无李杜诛敢惮髠钳苦时当秋夜【一作仲秋】月日值曰庚午喧喧皆传言明晨相登注予时与和鼎【李甘字】官班各持斧和鼎顾予言我死知【一作有】处所当庭裂诏书退立须鼎俎君门晓日开赭案横霞布俨雅千官容勃鬰吾累【一作垒】怒适属命鄜将【赵儋除鄜防节度儋一作耽】昨之传者误明日诏书下谪斥南荒去夜登青泥坂坠车伤左股病妻尚在牀稚子初离乳幽兰思楚泽恨水啼湘渚怳怳三闾魂悠悠一千古其冬二凶败涣汗开汤罟贤者须丧亡谗人尚堆堵予于后四年谏官事明主常欲雪幽寃于时一禆补拜章岂艰难胆薄多忧惧【一作阻】如何干【一作牛】斗气竟作炎荒土题此涕滋笔以代投湘赋
　　洛中送冀处士东游
　　处士有儒术走可挟车辀坛宇寛帖帖符彩髙酋酋不爱事耕稼不乐干王侯四十余年中超超为浪游元和五六歳客于幽魏州幽魏多壮士意气相淹留刘济愿跪履田兴请建筹处士拱两手笑之但掉头自此南走越寻山入罗浮愿学不死药粗知其来由却于童顶上萧萧髪抽我作八品吏洛中如系囚忽遭冀处士豁若登髙楼拂榻与之坐十日语不休论今星璨璨考古寒飕飕治乱掘根本蔓延相牵钩武事何骏壮文理何优柔顔回捧俎豆项羽横戈矛祥云绕毛发髙浪开咽喉但可感鬼神安能为献酬好入天子梦刻像来尔求胡为去吴防欲浮沧海舟赠以蜀马棰副之胡裘饯酒载三斗东郊黄叶稠我感有泪下君唱髙歌酧嵩山髙万尺洛水流千秋往事不可问天地空悠悠四百年炎汉三十代宗周二三里遗堵八九所髙丘人生一世内何必多悲愁謌阕解携去信非吾辈流
　　送沈处士赴苏州李中丞招以诗赠行
　　山城树叶红下有碧溪水溪桥向吴路酒旗夸酒美下马此送君髙歌为君醉念君苞材能百工在城垒空山三十年鹿裘挂窗睡自言陇西公飘然我知已举酒属吴门今朝为君起悬弓三百斤囊书数万纸战贼即战贼为吏即为吏尽我所有无惟公之指使予曰陇西公滔滔大君子常思抡羣材一为国家治譬如匠见木碍眼皆不弃大者麤十围小者细一指榍橛与栋梁施之皆有位忽然防明堂一挥立能致予亦何为者亦受公恩纪处士有常【一作常有】言残虏为犬豕常恨两手空不得一马棰今依陇西公如虎傅两翅公非刺史才当坐岩廊地处士魁竒姿必展平生志东吴饶风光翠巘多名寺疎烟亹亹秋独酌平生思因书问故人能忘批纸尾公或忆姓名为説都憔悴
　　长安送友人游湖南【一作长安送人】
　　子性剧【一作极】和愚衷深狷相舍嚣譊中吾过何由鲜楚南饶风烟湘岸苦萦宛山密夕阳多人稀芳草逺青梅繁枝低斑笋新梢短莫哭鱼人酒醒且眠饭
　　皇风
　　仁圣天子神且武内兴文教外披攘以德化人汉文帝侧身修道周宣王迒【音刚】蹊巢穴尽窒塞礼乐刑政皆引张何当提笔侍巡狩前驱白斾吊河湟
　　雪中书怀
　　腊雪一尺厚云冻寒顽痴孤城大泽畔人疎烟火微愤悱欲谁语忧愠不能持天子号仁圣任贤如事师凡称曰治具小大无不施明庭开广敞才隽受羁维如日月縆升若鸾凤葳防人才自朽下弃去亦其宜北虏坏亭障闻屯千里师牵连久不解他盗恐旁窥臣实有长防彼可徐鞭笞如防一召议食肉寝其皮斯乃庙堂事尔微非尔知向来躐等语长作陷身机行当腊欲破酒齐【去声】不可迟且想春候暖瓮间倾一巵
　　雨中作
　　贱子本幽慵多为贤隽侮得州荒僻中更值连江雨一褐拥秋寒小窗侵竹坞浊醪气色严皤腹瓶古酣酣天地寛怳怳嵇刘伍但为适性情岂是藏鳞羽一世一万朝朝朝醉中去
　　偶游石盎僧舍【宣州作】
　　敬岑草浮光句沚水解脉益【一作悒】郁乍怡融凝严忽颓坼梅纇暖眠酣风绪和无力鳬浴涨汪汪雏娇村羃羃落日美楼台轻烟饰阡陌防緑古津逺积润苔基释孰谓汉陵人来作江汀客载笔念无能捧筹慙所画任辔偶追闲逢幽果遭适僧语淡如云尘事繁堪织今古几辈人而我何能息
　　赴京初入汴口晓景即事先寄兵部李郎中
　　清淮控隋漕北走长安道樯形栉栉斜浪态迤迤好初旭红可染明河澹如扫泽濶鸟来迟村饥人语早露蔓虫丝多风蒲燕雏老秋思髙萧萧客愁长褭褭因怀京洛间宦游何戚【一作草】草什伍持津梁澒涌争追讨翾便【去声】讵可寻几秘安能考小人乏馨香上下将何祷唯有君子心显豁知幽抱
　　独酌
　　长空碧杳杳万古一飞鸟生前酒伴闲愁醉闲多少烟深隋家寺殷叶暗相照独佩一壶游秋毫泰山小
　　惜春
　　春半年已除其余强为有即此醉残花便同尝腊酒怅望送春杯殷勤扫花箒谁为驻东流年年长在手
　　题安州浮云寺楼寄湖州张郎中
　　去夏疎雨余同倚朱阑语当时楼下水今日到何处恨如春草多事与孤鸿去楚防柳何穷别愁纷若絮
　　过骊山作
　　始皇东游出周鼎刘项纵观皆引颈削平天下实辛勤却为道旁穷百姓黔首不愚尔益愚千里函闗囚独夫牧童火入九泉底烧作灰时犹未枯
　　池州送孟迟先辈
　　昔子在金陵时当苦炎热我虽在金台头角长垂折奉披尘意惊立语平生豁寺楼最鶱轩坐送飞鸟没一罇中夜酒半破前峰月烟院松飘萧风廊竹交戛时步郭西南缭径苔圆折好鸟响丁丁小溪光汃汃【普八反】篱落见娉婷机丝弄哑轧烟湿树姿娇雨余山态活仲秋往歴阳同上牛矶歇大江吞天去一练横坤抹千帆美满风晓日殷鲜血歴阳裴太守襟韵苦超越鞔鼓画麒麟看君击狂节离袖飐应劳恨粉啼还咽明年忝谏官緑树秦川濶子提健笔来势若夸父渴九衢林马挝千门织车辙秦台破心胆黥阵惊毛髪子既屈一鸣余固宜三刖慵忧长者来病怯长街喝僧炉风雪夜相对眠一褐暖灰重拥瓶晓粥还分鉢青云马生角黄州使持节秦岭望樊川秖得回头别商山四皓祠心与樗蒲説大泽蒹葭风孤城狐窟且复考诗书无因见簪笏古训屹如山古风冷刮骨周鼎列瓶罂荆璧横抛摋【苏割切】力尽不可取忽忽狂歌发三年未为苦两郡非不达秋浦倚吴江去檝飞青鹘溪山好画图洞壑深闺闼竹冈森羽林花坞团宫缬景物非不佳独坐如韝绁丹鹊东飞来喃喃送君札呼儿旋供衫走门空踏袜手把一枝物桂花香带雪喜极至无言笑余翻不悦人生直作百歳翁亦是万古一瞬中我欲东召龙伯翁上天揭取北斗柄蓬莱顶上斡海水水尽到底看海空月于何处去日于何处来跳丸相趁走不住尧舜禹汤文武周孔皆为灰酌此一杯酒与君狂且歌离别岂足更闗意衰老相随可奈何
　　重送
　　手撚金仆姑腰悬玉辘轳爬头峰北正好去繋取可汗钳作奴六宫虽念相如赋其奈防边重武夫
　　题池州弄水亭
　　弄水亭前溪飐滟翠绡舞绮席草芊芊紫岚峰伍伍螭蟠得形势翚飞如轩户一镜奁曲堤万丸跳猛雨槛前燕鴈栖枕上巴帆去丛筠侍修廊密蕙媚幽圃杉树碧为幢花骈红作堵停樽迟【去声】晩月咽咽上幽渚客舟耿孤灯万里人夜语漫流罥苔槎饥鳬晒雪羽丝落钩饵氷鳞看吞吐断霓天帔垂狂烧汉旗怒旷朗半秋晓萧瑟好风露光洁疑可揽欲以襟懐贮幽抱吟九歌羇情思湘浦四时皆异状终日为良遇小山浸石棱撑舟入幽处孤歌倚桂岩晩酒眠松坞纡余带竹村蚕乡足砧杵塍泉落环佩畦苗差纂组风俗知所尚豪强耻孤侮隣丧不相舂公租无诟负农时贵伏腊簪瑱事礼赂乡校富华礼征行产强弩不能自勉去但媿来何暮故园汉上林信美非吾土
　　题宣州开元寺【寺置于东晋时】
　　南朝谢朓城东吴最深处亡国去如鸿遗寺藏烟坞楼飞九十尺廊环四百柱髙髙下下中风绕松桂树青苔照朱阁白鸟两相语溪声入僧梦月色晖粉堵阅景无旦夕凭阑有今古留我酒一罇前山看春雨
　　大雨行【开成三年宣州开元寺作】
　　东垠黑风驾海水海底巻上天中央三吴六月忽凄惨晩后防滴来苍茫铮栈雷车轴辙壮矫躩【一作跃】蛟龙爪尾长神鞭鬼驭载隂帝来往喷洒何顚狂四面崩腾玉京仗万里横互【一作纵横】羽林枪云纒风束乱【一作势】敲磕黄帝未胜蚩尤强百川气势苦豪俊坤闗密鏁愁开张太和六年亦如此我时壮气神洋洋东楼耸首看不足恨无羽翼髙飞翔尽召邑中豪健者阔展朱盘开酒塲奔觥槌鼔助声势眼底不顾纎腰娘今年【一作来】阘茸鬓已白竒游壮观唯深藏景物不尽人自老谁知前事堪悲伤
　　自宣州赴官入京路逢裴坦判官归宣州因题赠
　　敬亭山下百顷竹中有诗人小谢城城髙跨楼满金碧下听一溪寒水声梅花落径香缭绕雪白玉珰花下行萦风酒斾挂朱阁半醉游人闻弄笙我初到此未三十头脑钐【山鉴反】利筋骨轻画堂檀板秋拍碎一引有时聨十觥老闲腰下丈二组尘土髙悬千载名重游鬓白事皆改唯见东流春水平对酒不敢起逢君还眼明云罍看人捧波脸任他横一醉六十日古来闻阮生是非离别际始见醉中情今日送君话前事髙歌引劒还一倾江湖酒伴如相问终老烟波不计程
　　赠宣州元处士
　　陵阳北郭隠身世两忘者蓬蒿三尺居寛于一天下罇酒对不酌黙与相话人生自不足爱叹遭逢寡
　　村行
　　春半南阳西柔桑过【一作遍】村坞褭褭【一作娉娉】垂柳风防防回塘雨蓑唱牧牛儿篱窥蒨裙女半湿解征衫主人馈鸡黍
　　史将军二首
　　长鉟周都尉闲如秋岭云取蝥弧登垒以骈隣翼军百战百胜价河南河北闻今遇太平日老去谁怜君壮气葢燕赵耽耽魁杰人弯弧五百步长防八十斤河湟非内地安史有遗尘何日武台坐兵符授虎臣








　　御定全唐诗卷五百二十
　　钦定四库全书
　　御定全唐诗巻五百二十一
　　杜牧
　　华清宫三十韵
　　绣岭明珠殿层峦下缭墙仰窥丹【一作雕】槛影犹想赭袍光昔帝登封后中原自古强一千年际防三万里农桑几席延尧舜轩墀接【一作立】禹汤雷霆驰号令星斗焕文章钓筑乘时用芝兰在处芳北扉闲木索南面富循良至道思圃平居厌未央钩陈裹岩谷文陛压青苍歌吹千秋节楼台八月凉神仙髙缥缈环佩碎丁当泉暖涵窗镜云娇惹粉囊嫩岚滋翠葆清渭照红糚帖泰生灵寿懽娱歳序长月闻仙曲调霓作舞衣裳雨露偏金穴乾坤入醉乡玩兵师汉武回手倒【一作首到】干将鲸鬛掀东海胡牙揭上阳喧呼马嵬血零落羽林枪倾国留无路还魂怨有香蜀峰横惨澹秦树逺微茫鼎重山难转天扶业更昌望贤余故老花萼旧池塘往事人谁问幽襟
　　泪独伤碧檐斜送日殷叶半凋霜迸水倾瑶砌疎风罅玉房尘埃羯鼓索片段荔枝筐鸟啄摧寒木蜗涎蠧画梁孤烟知客恨遥起泰陵旁
　　长安杂题长句六首
　　觚棱金碧照山髙万国珪璋捧赭袍防笔和铅欺贾马赞功论道鄙萧曹东南楼日珠帘卷西北天宛玉厄豪【诗曰鞗革金厄葢小环】四海一家无一事将军防镜泣霜毛晴云似【一作如】絮惹低空紫陌微微防袖风韩嫣金丸莎覆緑许公鞯汗杏粘红烟生窈窕【一作窱】深东第轮撼流苏下北宫自笑苦无楼防智可怜铅椠竟何功
　　雨晴九陌铺江练岚嫩千峰叠海涛南苑草芳眠锦雉夹城云暖下霓旄少年羁络青纹【一作文】玉游女花簪紫蒂桃江碧柳深人尽醉一瓢顔巷日空髙
　　束带谬趋文石陛有章曾拜皂囊封期严无奈睡留癖势窘犹为酒泥慵偷钓侯家池上雨醉吟隋寺日沈钟九原可作吾谁与师友琅琊邴曼容
　　洪河清渭天池濬太白终南地轴横祥云辉映汉宫紫春光绣画秦川明草妬佳人钿朶色风回公子玉衔声六飞南幸芙蓉苑十里飘香入夹城
　　丰貂长组金张辈驷马文衣许史家白鹿原头回猎骑紫云楼下醉江花九重树影连清汉万寿山光学翠华谁识大君谦让德【圣上不受徽号】一毫名利鬬鼃蟇
</div>
    <div class="pagination">
<a href="御定全唐诗_page627.html">上一页</a><span>...</span><a href="御定全唐诗_page623.html">623</a><a href="御定全唐诗_page624.html">624</a><a href="御定全唐诗_page625.html">625</a><a href="御定全唐诗_page626.html">626</a><a href="御定全唐诗_page627.html">627</a><span class="current-page">628</span><a href="御定全唐诗_page629.html">629</a><a href="御定全唐诗_page630.html">630</a><a href="御定全唐诗_page631.html">631</a><a href="御定全唐诗_page632.html">632</a><a href="御定全唐诗_page633.html">633</a><span>...</span><a href="御定全唐诗_page629.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
