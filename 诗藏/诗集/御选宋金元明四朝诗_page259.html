<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 259 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 259 页/共 1044 页</h1>
    <div class="content">　　段克已【字复之号遯庵河东人世居绛之稷山以进士贡避地龙门山与从弟成已齐名时称二妙有二妙集】
　　段成已【字诚之号菊轩克已从弟正大中第进士授宜阳簿入元不仕】
　　曹之谦【字益甫云中应人进士甲科尝为东曹掾】
　　羽流衲子
　　王嚞【初名中孚字允卿更名世雄字徳威后入道改今名字知明咸阳人一云盩厔人于宁海立全真观道号重阳子】
　　谭处瑞【一名玉号长真子东牟人从重阳子游学道终南山】
　　秦彦容【畧子为黄冠师】
　　离峰老人【羽士失其名姓有集二卷】
　　可道【见中州集称香严上人】
　　莹【隩州人白君举之弟号火山禅师】
　　箕和尚【尝住岘山】
　　行秀【自号万松野老居仰山章宗临幸赐之以诗所着有从容庵録】
　　圆基【字子初姓田氏北人尝住南京静安寺】
　　闺秀
　　冯氏妇【武安县农家太和时人】
　　女冠元氏【好问女弟】
　　张秦娥【见左司刘昻赠诗】
　　无名氏
　　三兴居士【阜昌中人】
　　天游老人【诗作于明昌六年】
　　賛皇山寺客【见续夷坚志】
　　鬼怪
　　玉真【见续夷坚志】
　　淅川木中诗















　　御选金诗姓名爵里
　　钦定四库全书
　　御选金诗卷一
　　帝制诗
　　显宗
　　赐石右相琚生日之寿
　　黄阁今姚宋青宫旧绮园绣絺归里社冠盖画都门善训怀师席深仁寄寿尊所期河润溥余福被元元
　　风筝
　　心与寥寥太古通手随轻籁入天风山长水濶无寻处声在乱云空碧中
　　章宗
　　命翰林待制朱澜侍夜饮
　　夜饮何所乐所乐无喧哗三杯淡醽醁一曲冷琵琶坐乆香成穗夜深灯欲花陶陶复陶陶醉乡岂有涯
　　驾幸万松赐行秀
　　参差云影几千重高出尘寰迥不同金色界中兜率境
　　碧莲花里梵王宫鹤惊清露三更月虎啸疎林万壑风试拂华笺帷幙写诗成任识自非工
　　宫中词
　　五云金碧拱朝霞楼角峥嵘帝子家三十六宫帘尽卷东风无处不杨花
　　云龙川泰和殿五月牡丹
　　洛阳谷雨红千叶岭外朱明玉一枝地力发生虽有异天公造物本无私
　　宗藩诗【附】
　　密国公璹
　　渔父词二首
　　杨栁风前白板扉荷花雨里绿蓑衣红稻美锦鳞肥渔笛闲拈月下吹
　　钓得鱼来卧看书船头稳置酒葫芦烟际栁雨中蒲乞与人间作画图
　　自适
　　晴昼揺凉光长空澹虚碧燕鸿亦何为老翅南又北衰栁堕残叶庭户觉岑寂幽人诵佛书清香萦几席西方病维摩东臯醉王绩俱到忘言地佳处畧相敌小斋蜗角许夜卧膝仍屈能以道眼观寛大犹四极有书贮实腹无事梗虚臆谢絶声利徒尚友古遗直
　　送王生西游
　　紫陉仙人今渊云骑风御气七尺身丈夫耻与哙等伍故作野鹤昻鸡羣徃年书劒游梁日咳唾中间满珠璧温子徒劳手八叉苏老犹迷目五色慨然拂袖游嵩阳西南陌上书传香仲宣堂堂舍我去举杯却愁愁更长去程相近黄花节三十六峰如玉列龙门枫叶堕红绡洛浦芦花舞晴雪勲名细事犹秋毫政可痛饮读离骚天津月照紫绮裘缑岭风吹青玉箫我无羽翼随君起浩歌相送秋光里凭髙西望青茫茫落日无情下寒水
　　城西
　　雁带边声远牛横废垅长人居似河朔冈势接荥阳禾短新村墅沙平古战塲悠然望西北暮色起悲凉
　　宴息二首
　　宴息春光晚闲眠昼景虚冥心居大道达理契真如乐对忘形友欣逢未见书世间幽隐者何必尽樵渔日日闲窗下箪瓢乐不殊花魁秾且艳湖玉秀而臞忆友寻诗巻思山展画图丹青传六逸能着老夫无
　　老境
　　老境唯禅况幽居似宝坊酒杯盛砚水经巻贮诗囊懒甚书弥少闲多梦自长不知何处雨径作夜来凉
　　北郊晚步
　　陂水荷雕晩茅檐燕去凉远林明落景平麓淡秋光羣牧归村巷孤禽立野航自谙闲散乐园圃意尤长
　　闲咏
　　嵗晩陶元亮平生马少游雕残半枯木浩荡一虚舟鹤望尘迷眼鸡栖屋打头瓶储尚萧索焉敢计菟裘
　　王生以秋骚见示复以此谢之
　　三年京国与君游每恨知君尚未周始露雄文陵楚些又登长陌佩呉钩灯残茅店鸡催晓霜落金风雁唤秋后夜文星出西洛仲宣知在水南楼
　　思归
　　四时唯觉漏声长几度吟残蜡烬釭惊梦故人风动竹催春羯鼓雨敲窗新诗淡似鵞黄酒归思浓如鸭緑江遥想翠云亭下水满陂青草鹭鹚双
　　如庵乐事
　　人间最美安心睡睡起从容盥漱终七卷莲经爇沈水一杯汤饼泼油葱因循黙坐规襌老取次拈诗教小童炕暖窗明有书册不知何者是穷通
　　题晋卿王晖宝绘
　　顾陆张呉宝绘堂风花雪月保宁坊锦囊玉轴三千幅翠袖金钗十二行数笔丹青参季范一时迁谪为苏黄太原珍翫名天下旧迹犹凭古印章
　　得友人书
　　闻有书来喜欲狂紫芝睂宇乆难忘别离惟叹我头白诗句屡成君马黄公干羇栖犹洛下孔明髙卧尚南阳冷官领取闲中趣远胜区区梦蚁忙
　　内族子鋭归来堂
　　一旦能知梦里真平生看破主中宾归来堂上忘形友名利塲边税驾人东郭风烟宜蕙帐南山猿鹤识纶巾清尊雅趣闲棋味盏盏冲和局局新
　　题潘阆夜归图
　　不是诗人灞水壖又非野老曲江边风姿便认王摩诘蕴借还疑李谪仙驴背倒骑莲岳下牛腰稳跨竹林前掀髯对月余髙兴明日佳篇几处传
　　漫赋
　　贫知囊底一钱无老觉人间万事虚富贵傥来终作麽勲名便了又何如季鹰未饱松江鲙鲁望将成笠泽书自是杜门无客过不关多病故人疎
　　寓迹
　　寓迹山中记昔年西溪卜筑欲终焉飘零何在五株栁离乱难归二顷田漫叟未能忘野寺道人犹解识林泉吾乡已宅无何有一笑醯鸡尽瓮天
　　秋晩出郭闲游
　　尘中俗事海漫漫暂出城闉借眼寛沙麓去边羣牧小野云平处一雕盘残荷露水秋光晩衰栁揺风古渡寒此幅大年横景画鲁冈图上似曽看
　　闻赵闲闲再起为翰林
　　莲烛光中乆废吟一朝超擢睿思深四朝耆旧大宗伯三纪声名老翰林人道蛟龙得云雨我知麋鹿强冠襟宝岩谾谷西窗梦不信秋来不上心
　　絶句
</div>
    <div class="pagination">
<a href="御选宋金元明四朝诗_page258.html">上一页</a><span>...</span><a href="御选宋金元明四朝诗_page254.html">254</a><a href="御选宋金元明四朝诗_page255.html">255</a><a href="御选宋金元明四朝诗_page256.html">256</a><a href="御选宋金元明四朝诗_page257.html">257</a><a href="御选宋金元明四朝诗_page258.html">258</a><span class="current-page">259</span><a href="御选宋金元明四朝诗_page260.html">260</a><a href="御选宋金元明四朝诗_page261.html">261</a><a href="御选宋金元明四朝诗_page262.html">262</a><a href="御选宋金元明四朝诗_page263.html">263</a><a href="御选宋金元明四朝诗_page264.html">264</a><span>...</span><a href="御选宋金元明四朝诗_page260.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
