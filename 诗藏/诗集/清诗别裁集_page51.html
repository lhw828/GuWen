<!DOCTYPE html>
<html>
<head>
    <meta charset="UTF-8">
    <title>清诗别裁集 - 第 51 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清诗别裁集 - 第 51 页/共 104 页</h1>
    <div class="content">☆高其倬
字章之，奉天铁岭人。康熙甲戍进士，官至户部尚书，谥文良。著有《味和堂集》。
○文良馆选后，乞假读书数年，然后就职。生平学术政治，俱有根本，所为诗其言有物，匪求工于队仗声律之末也。古体尤卓然，而外间所称，转在近体。
○行役晓发
飞鸟翔遥林，衔哺恋故枝。人生重离别，况我亲衰时。升堂告行役，暗泪肠中垂。未言向何处，先说还家期。慈亲起送我，语好颜色凄。爱我不便哭，愿我平安归。家贫万事乏，供馈倚病妻，嫁衣典已尽，不复馀帏。男儿羞低颜，舍子将语谁。在家同一愁，出门成两悲。伤心最何物，双轮八马蹄。今日行门前，明日行天涯。塞水呜咽流，木叶高下飞。天晴尚愁人，风雨秋凄凄。（舍至情无以成诗，先写慈亲之慈，次写闺中之贤，万事倚托，字字从心坎流出，与东野《游子吟》可以并读。）
○古北口
九边雄寰中，古北乃其一。北顾阚居庸，南境抵辽碣。屹然介其间，长垣兀积铁。高冒峰峦巅，低竟蛟龙窟。晴空展虹霓，海势现城阙。千里不可穷，随山远曲折。城头一А土，黎庶九州血。作俑越与秦，流弊及明末。貂秉国成，书生总戎律。志拟封狼胥，兵不逾房闼。飒沓西风来，万骑射南月。腾凌在俄顷，若蹴蚍蜉堞。深源竟丧师，无忌空抱节。可怜边沙中，青磷照白骨。城同夏鼎倾，事与秋烟灭。龌龊何足论，阶厉病前哲。不见张韩公，筑城门不设。从来守边术，能战守可说。更有必胜方，千古同一辙。赤子付龚韩，白麻命萧葛。（奄人秉成，竖儒总戎，犭攸犭攸狒狒，驱赤子为白骨矣。末见能战方许能守，而要归于循吏之爱民，贤臣之执政，诚拔本塞源之见也。此种正论，可以勒诸金石。）
○晓行
早行无定时，愁客苦夜永。出门望明河，月在西峰顶。木叶落衣上，马蹄踏人影。荒鸡树上啼，秋星露中冷。情惬耳目幽，身倦道途迥。荦确闻车声，更上东南岭。（“四更山吐月，残夜水明楼”，读者如亲见其景，“出门望明河”二语亦然。）
○蓟州新城
于役季冬月，东入渔阳城。城圮五十载，奉诏新经营。墉堞一云具，筑作工遂停。胡不事宏丽，役物劳皇情。此州实险要，世界方升平。长驭控八极，内地固所轻。昔当明之季，置镇藩神京。高起两重郭，遍征九州丁。城中贮刍粟，城上罗旗旌。蓟门大帅任，郑重属老成。高议百僚会，推毂千人英。且复命丙魏，不啻求韩彭。陛辞涕ォ澜，密诏言丁宁。志鸣伊吾剑，意洗鱼海兵。长计一蹉失，塞马仍纵横。连营一日溃，列嶂同时崩。尘来白日匿，烧猛苍天。九门戒楼橹，六府严关扃。平安一星火，重比千金琼。传呼达禁闼，夜寝始不惊。外召勤王师，内办迁都行。下诏责专阃，幕府空抢攘。拥兵不敢救，闭壁如聋盲。侦敌已出境，追骑甫及。杀人取其元，受赏都堂厅。累累鞍上极，一一田间氓。更奏塞外勋，肯耻城下盟。懦帅肆欺谩，敌生门庭。既以杀其躯，患亦贻朝廷。呜呼厉有阶，夫谁滋乱萌。或云右文士，误国由书生。或云吝边饷，饥卒难力争。南史与董狐，百喙同一声。敢独曰不然，奄寺实彗荧。监军专将柄，司礼为阿衡。众贿水输海，百度禾生螟。笞杀壮士，罗织戕名卿。刚鲠靡孑遗，婀忌忠诚。肯效鸷鸟击，转畏走狗烹。潢池弄兵者，竟射承天闳。缅维开创初，明祖垂家型。内官止四品，洒扫供使令。外事付卿贰，著戒在屏。孰畀铁牌毁，坐见九鼎倾。惜哉兴戎首，未正司寇刑。我皇法殷鉴，典制原《六经》。寺人无官阶，；置员有定程，衣冠带履外，越者诛窜并。皇皇一王法，万世其勿更。愿献五百字，勒作城隅铭。（军政之坏，至杀百姓以献级，大帅猛于盗贼矣，而其实原于司礼监监军克兵饷，戕名卿，冒战功，至于蚁贼峰起，而宗社随以陨焉。明祖初制，谁实毁之至于此极也。末归美本朝典制，禁辑寺人，真可垂法万世。
○攘，音狞，《前汉·贾谊传》“国制抢攘”，师古读为伧狞，乱貌也。）
○碧云寺
崔巍碧云寺，寿安山南陬。前貌众龙象，后植千松楸。于经首作俑，魏竖复效尤。规制骇心目，宏丽无匹俦。近屏罗翠嶂，远势交回洲。石室窈中空，缭垣屹外周。镂阶凤，琢壁龙蚴。僭侈陋陵阙，岂止逾王侯。当其缮构际，乾坤困征搜。攻石千仞冈，免材万里舟。苍生莽奔窜，四海输琛赇。卿相称义儿，秽名丰碑留。刑馀胡敢然，童昏寄垂旒。纟臂夺之柄，蛊腹心舌喉。钳杀乔固，轩墀延共兜。上擅天赏罚，下快私恩仇。敌张寇盗炽，木蠹禾生蟊，罪虽沦一族，祸乃延九州。高庙血祀斩，泗凤戕松楸。思陵葬无所，麦饭矧可求。昌平寒食日，春惨风飕<风>。民家败纸钱，吹挂陵树头。穷奇旧衣冠。乃得归岩幽。百年有馀恨，烈士涕横流。伟哉张侍御，一洗异代羞！仆碑名字，伐冢为平畴。兹事良义举，我更借箸筹。圣贤律既往，褒罚语不浮。善固揭百世，恶亦昭千秋。诛奸赖直笔，不系冢去留，上世戮鲸鲵，封骨高ΒΒ。请肆彼遗骼，存此招魂丘。用之作京观，事异理亦侔。覆辙留眼前，后车庶回。殷墟歌《离黍》，鉴之者有周。作诗述胸臆，以俟采风。（张祁门请削魏阉墓事，诸名家诗多有之，详尽无如此篇，竟可作魏阉传读。
○徐善《泠然志》谓忠贤戮尸后，未闻墓葬，或甲申国破后，其党为之。王敬哉又谓天启三年，忠贤拓于经墓立冢于后，二说不同。岂营墓于天启中，而葬于甲申后耶？）
○望雪山
蜀山聿兀皆参天，雪山高压群山巅。剑岭巫峡总培娄，青城峨岫差随肩。禹迹不到失搜纪，遂使岳镇居崇班。五丁有力不敢凿，胚浑元气无雕镌。到今尚存太始雪，盛夏早似初冬寒。我来成都苦卑湿，每遇高爽心安便。入秋十日九阴雨，侧身西望空长叹。忽然金凤扫霾翳，半空横转兜罗绵。素云一段落天外，白头卓立罗烟鬟。天门玉龙露寒鬣，海风吹水排银澜。数百里外一举首，爽气已到须眉间。竖指数峰插霄汉，如坐井底窥星躔。压覆常忧坤轴折，回旋怕触曦车翻。高鸟之翔不敢度，往来或似飞空仙。此外茫茫复何有，蜂屯蚁聚丛生番。乃知造物有深意，区界夷夏分中边。刀州刺史真好事，欲通天险招呼韩。橐驼载布马载粟，罗致火收冰蚕。去年行台留陆贾，今年绝塞归张骞。似闻西方诸部落，稽首请事天可汗。蜀人弱脆蛮顽奸，畏之不啻雀见。况复此曹不耕织，毳衣肉食劳县官。安得天生巨灵手，擘山为塞邛崃关。（雪山以外，人近于兽，好事者招之使通，骛服远之名，滋扰民之累，不啻以雀予也。老成深识，预能烛照数计，恶得第以诗人目之。）
○与熊敏思登蟠龙山顶望都城值大风有感呈敏思
城中拄颊看西山。千峰历历横眉端。山头倚杖望城市，万雉鳞鳞在足底。左有潞水右太行，桑乾流合东南方。王气中开千万礻冀，上应北斗兴明堂。琼楼十二门九阍，王侯甲第丽青春。大风忽起白昼昏，俯视一气不可分。唯见参天苍苍之绿树，蔽空翳翳之浮云。浮云绿树朝复暮，英雄竖子俱成尘。君不见石瓮山中耶律墓，碧云寺后于经坟。连云楼观已倾圮，满山松柏摧为薪。天边红日不肯回，头上白发仍相催。攀龙附凤有时辈，餐腥啄腐非吾侪。与君无何日饮酒，买山著书归去来。（登高望远，每畅高情，况于帝王之都耶？凭吊古人，抒写怀抱，以凌空飞动之气行之，此章又近太白。）
○秋宵
离抱何时释，秋宵特地长。梦回仍远塞，月好是殊方。蜡泪红垂地，蛩声寒近床。遥怜多病后，吟罢正回肠。
○寄内
湿云低似幕，永日坐如年。风雨方如此，归期愈渺然。深愁通日夕，远梦共山川。无计怜贫病，亲衰赖汝贤。
○和许子逊中秋风雨后看月原韵
风雨初更歇，凉蟾已在天。涔涔终不湿，炯炯只孤悬。发映千茎白，秋逢两度圆。三吴烽堠静，弦管自年年。（点题后，就题寄托，见寸心炯炯，物不能累也，深得少陵家法。）
○过长平驿感坑卒事有作
丹水桥边落日明，头颅山畔晚烟生。十年碧血无遗磷，几簇黄沙有废城。阴密复冤酬上党，亲安坑卒祖长平。纷纷竖子真儿戏，齿冷西来阮步兵。
○剑门
两崖对起削云根，邸阁全倾佛寺存。千古衰兴几蛮触，一龛钟鼓自朝昏。无人战鬼啼清昼，不夜于菟到驿门。蜀道荒凉身万里，不闻铃雨亦消魂。
☆佟法海
字渊若，辽阳人。康熙甲戍进士，官至兵部侍郎。著有《悔翁集》。
○司马秉心刚直，立朝侃侃，督学江左，外严内和，衡文一宗先正，伪体不能眩惑也。诗未得全稿，然所录四章，皆卓然可传者。
○咏鹤
丹顶由来异，玄裳自少文。生成云水性，偶与凤鸾群。翘足怜孤影，乘轩耻俗氛。长鸣因警露，岂为九天闻。（通体自写怀抱，风骨独高。）
○送查悔馀还乡兼寄贾奠坤
生平文字友，引疾得休官。老去身须惜，归来梦亦安。江风吹浪急，山雨逐人寒。惟有怜同调，长嗟离别难。
忆昨青云侣，偏承恩渥殊。出同陪羽猎，入共侍蓬壶。老境怜分散，天涯各一隅。秦邮如过棹，为我问珠湖。
○浔阳楼
琵琶一曲断肠声，触拨当筵谪宦情。为语江州白司马，留将眼泪哭苍生。（大臣心事，借题发挥，令人肃然起敬。）
☆周起渭
字渔璜，贵州贵阳人。康熙甲戍进士，官詹事府詹事。
○贵州向日未闻诗人，又因天远，无从搜罗，故只采渔璜前辈，又未得全稿，所收从略，俟异日更征求之。
○武陵为人写北窗高卧图
陶公卧北窗，梦寐无今人。岂惟无今人，颓然非此身。何处无北窗，卧者少真淳。胸中失佳趣，几榻俱埃尘。吾子虽今人，宛然葛天民。携枕入华胥，遂卜紫桑邻。萧条掩三径，松菊相与春。可知梦醒间，庄蝶孰为真。偶然南风来，吹堕漉酒巾。
○避风赤壁登苏公亭放歌
今日江头风势苦，黑云从风散为雨。波声撼塌邾子城，涛头径射白龟渚。犹似周郎万骑横江来，千艘撇扌薛闻惊雷。咫尺南北不可辨，际天烟焰纷成堆，舟子系缆垂杨陌，忽见峭壁天地崩坼。髯苏一去青山闲，老子今朝散轻策。崔嵬亭子江之滨，壁上二赋犹鲜新。人间风月不可驻，天上来此闲仙人。秀骨疏髯脱囹圄，诗不能茹酒不吐。吹唇沸地群狐狂，遣作江山文字主。东坡黄桑手自种，废垒蓬蒿耜亲举。平生食饱爱闲行，ネ壁污墙到氓户。武昌樊口丹枫稠，载酒还作凌云游。清波白月在人世，素心孤鹤横天浮。忽忆美人思魏阙，自惊流落天南州。我拜遗像空山陬，岩桂惨淡枝相つ。悲风入座髯飕，大江茫茫东注愁。（二二蔡俱蜉蝣，唯公大节今古留。当年咳吐惊龙虬，洞箫呜咽闻中流，长啸一声烟潦收。如此江山如此客，纵无词赋堪千秋。思公不见余空返，楚塞风和白石晚。柳外人家竹篱短，明月正照黄泥坂。二二蔡群狐跳踉，适使坡公为江山风月主人，小人之谋，无往不福君子也。中段浑括《赤壁》二赋，笔笔凌空。）
○南堤踏青因留观音寺小饮
选胜虽无独乐园，出城半里即山樊。雨馀朝麓岚光别，人比春禽笑语温。花雾阴时迷远浦，柳烟开处见渔村。凭君莫话金山约，玉带因缘恐断魂。
○山阴舟中
越山岩壑锁烟霞，此日轻舟泛若耶。红雨棹边迷远近，绿萝阴里见桑麻。啼莺过水仍栖树，乳燕衔泥半带花。试访剡中幽绝地，不知何处戴逵家。（“柳烟处见渔村”、“乳燕衔泥半带花”，宋子虚集中时有此种佳句。）
☆焦袁熹
字广期，江南华亭人。康熙丙子举人。著有《此木轩诗》。
○广期先辈乡举后，不入春闱，意自如非用世人，故愿以不材终其天年也。穿穴经学，工制义，诗亦孑孑独造，不侪流俗。
○杂诗
四气自潜运，阴阳互来往。春风何必多，碧草日夜长。一树生空庭，婆娑不堪赏。旧业靡遗馀，生意久夭枉。天心非不仁，物性固难强。睇彼桃李颜，徙倚增怅惘。（嘉树之蕉萃，不如碧草之荣兹，岂天心有厚薄于其间耶？安命俟时可矣。此章比体。）
○经生歌
蹄涔之水，不生沦涟。覆篑之山，那有云烟？章句微细，必无豪贤。可哀哉！说经铿铿，乃毕吾之馀生。（见死守章句之不能有为也。此章兴体。）
○蒺藜
爰有蒺藜，树之中庭。日月几何，维叶青青。青青之叶，不可采撷。凌彼嘉卉，自以为杰。念汝非种，亦天所生。怜而勿锄，乃伤我于行。呜呼！畴昔之日，有一溉之德，不以为德，肆为残贼。蒺藜蒺藜，谁其树之？于汝勿尤，怛焉自思。（加惠小人，而小人反欲伤之，乃绝无怨尤，而咎己无知人之明，究之过于仁，不失为君子之过也。此章比体。）
○秋虫
切切诉何事，无人知汝心。正繁灯欲死，乍断月应沉。申旦谁能那，悲秋自不禁。痴人偷向壁，侧耳一相寻。（他人用在中间者，此用作起手，便觉突兀，此法得之少陵。）
☆谢方琦
字应云，江南宜兴人。康熙丙子举人。著有《东墅集》。
○雨中送客
北风驱寒云，萧萧乱松雨。前山忽杳冥，不辨溪头树。渔父村外归，牧人烟中语。翩翩东来鸟，悲鸣寻故侣。惆怅别情人，挂帆何处所？
○雪后送殷介持归城
朔风萧萧林竹折，晓来门外千山雪。有客淹留阳羡城，愁听旅馆鸡声咽。仲文儒雅旧知名，漂泊江湖百感生。故园东归岁云暮，断冰寒月他乡路。村桥早发行人稀，冻浦舟横不敢渡，朱门重裘被僮仆，文章不救穷途哭。短衣冲雪君毋悲，寒士何当谢荒谷。君不见少陵广厦空高歌，江上秋风卷茅屋。（雪后所送客，自是不得志人，于其归也，以杜老之秋风茅屋比之，村桥早发一联，写雪后如画。）
○送友人之楚
残雪梅花月满庭，送君移棹访湘灵。几行归雁云边断，无数寒山江上青。罨画一尊虚载酒，武昌孤剑又侵星。平生漫说无同调，好向三闾吊独醒。
○春闺词
林外子规啼，数声窗欲曙。怜妾最伤春，语语催春去。（子规似解人意，其实春去之感，过于伤春，仍是败人意也。最近崔颢、崔国辅小诗。）
☆何梅
字雪芳，福建建宁人。康熙丙子举人。官建阳教谕。
○望接笋峰不得上
入洞疑无路，虚无接笋梢。钩梯仙鬼半，铁索死生交。人影猱升木，僧寮鹤架巢。那能乘羽化，绝顶共诛茅。（险语破鬼胆。）
○三山归舟 杂咏之一
闽溪不可上，上若上青天。缆向峰头系，舟从石罅穿。晴空排虎刺，急濑吐蛟涎。赋命真穷薄，频年往复旋。
☆沈育
字配苍，浙江嘉善人。康熙丙子举人，官永宁知县。
○皋陶祠
虞廷推执法，才子产高阳。主德宽三宥，臣心慎五章。︳谟同禹益，奸宄服蛮荒。遗庙杨侯国，青松近北邙。（“慎五章”，较东坡“杀之三”为得体。）
○郭有道墓
东汉多贤达，人伦君最优。士林争折角，仙侣羡同舟。品在君宗上，名超清浊流。中郎碑不见，论定足千秋。（郭有道人品在南北部诸君之上，五六语品评惬当。）
○鸡头关
鸡头山势迥，人马半空旋。风御千盘磴，云遮一握天。猿声深树外，鸟道夕阳边。渐喜关南去，悠悠入汉川。
○谒董江都祠墓
兴庆池南下马陵，广川魂魄古祠凭。旁搜典籍秦灰后，首应贤良汉诏兴。一代师儒崇道义，诸王子弟敛骄矜。可怜年少长沙傅，太息徒劳泪满膺。（崇道义，即所云“正谊不谋利，明道不计功”也。下以能服骄王言二语，已该广川生平。）
☆王
字大生，江南嘉定人，长洲籍。康熙丙子举人，官丹徒教谕。著有《考集》。
○短歌行
亲交莫绝，秉烛莫灭。来日孔怀，如何易别。营营百年，万虑难捐。（在乐滋忧，当歌慨然。人生如蚕，食桑于野。桑少防饥，桑多防泻。茧成自殉，竟何为者？我欲终此曲，挥泪不能长。白头莫照镜，照镜悲流光。在乐滋忧，忧中有乐，乐中有忧，《孟子》“充虞路问”章可证也。茧成自殉，蚕犹有功于世，人之饱利而死者，并远不如蚕矣。警劝世人不少。）
○赠蜀使
尊酒此时别，猿声他夜同。江连白帝郭，月照汉王宫。蜀栈孤轺外，彭门积雾中。使旌随雁尽，留梦绕蚕丛。
○客有谈海上已亥之变诗以纪之
往事茫茫话劫灰，屡经兵燹使人哀。但夸南北凭天险，不信孙卢截海来。白骨青磷愁向暮，茧丝保障究谁才？自从庙算添戎旅，铁瓮吹笳万马回。（此言郑成功入寇之事。）
○虎丘二姜先生祠
掖垣抗疏触天威，拜杖淋漓血染衣。远戍孤臣终守节，罢官难弟竟无归。宣州藁葬依灵爽，茂苑荒祠隐翠微。下马行人奠椒醑，千秋孤竹并光辉。（他人吊二姜祠者，但表给谏，而行人阙焉，此兼及行人之去官避难，乃见周密。）
☆许遂
字扬云，广东番禺人。康熙丙子举人，官清河知县。
○山月
</div>
    <div class="pagination">
<a href="清诗别裁集_page50.html">上一页</a><span>...</span><a href="清诗别裁集_page46.html">46</a><a href="清诗别裁集_page47.html">47</a><a href="清诗别裁集_page48.html">48</a><a href="清诗别裁集_page49.html">49</a><a href="清诗别裁集_page50.html">50</a><span class="current-page">51</span><a href="清诗别裁集_page52.html">52</a><a href="清诗别裁集_page53.html">53</a><a href="清诗别裁集_page54.html">54</a><a href="清诗别裁集_page55.html">55</a><a href="清诗别裁集_page56.html">56</a><span>...</span><a href="清诗别裁集_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
