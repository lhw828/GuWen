<!DOCTYPE html>
<html>
<head>
    <meta charset="UTF-8">
    <title>宋百家诗存 - 第 135 页/共 151 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋百家诗存 - 第 135 页/共 151 页</h1>
    <div class="content">　　术士醴陵丁梦荣将之舂陵有赠
　　绿水池边旧钓矶何时归去濯征衣千年城郭应无恙祗怕风尘老令威
　　萍乡和王尧章韵
　　征衲无人补旧绵萧条客枕楚萍边拨残石炭西窗冷却忆山家榾柮烟
　　雉山寺宋永初中僧西颙诵法华经于此白雉听之而化至唐黄梅五祖弟子喜登告祖乞巡礼五祖应以遇雉即止后至此开山本朝王初寮有畱题
　　藓碑萝石拥嵓扃独倚笻枝问大乘白雉苦无千歳种青山空识六朝僧诗传北岳刊新帖禅接西淮冷旧灯拟凿冰浇冻砚禊亭闲借法华誊
　　衰家碣泊舟
　　往事谁能问水滨停桡仍是薄西曛樵渔空自存袁姓凫鴈何应识柳文钓艇分灯归客艇岭云拕雨接溪云楩榈兰芷今何在空使行人误旧闻
　　寄吴茂远
　　苏公隄畔系吟驴知在垂杨第几株学校文章如画饼朝廷官爵似呼卢春吟应欠梅花在时事曽言楮币无惆怅湘分袂处今看细雨长蘼芜
　　送邵瓜坡试湖南漕举
　　槐花匝路促湘行闽赋唐诗旧擅声有志向曽言国事论心何止在科名毕方夜煽杭都火大角秋纒蜀道兵莫笑腐儒场屋话琅玕满腹正须呈
　　送李公裕游临武
　　岭梅篱菊两关情歳晚江湖载酒行客路欲依严挺子瘴乡已老少游兄瓦盆且话田家事肉食谁通钝汉名惆怅韩张亭畔路雪鞭风帽又东征
　　江华送熊清父游广州时予有衡阳之役
　　邂逅阳华且酒壶海鹏衡鴈各征途闲身俱被饥寒役老境还堪离别无乡梦定应思款段客吟何用説娵隅曽从仙叟参元诀好访安期采涧蒲
　　喜李景魏就熊岩伯县尉招
　　长歌白石草庐深今抱园丝就赏音温饱不为儿辈计行藏端见古人心鳣鱼堂上春开帐鶒滩前夜对衾拟挂奚囊梅下听谪仙应共隐仙吟
　　送友人之辰州觐省
　　跕鸢巢畔瘴云低山径如梯去马迟正则自吟皇树颂广微惟诵白华诗春风采药桃花国落日寻碑薏苡祠觅得丹砂能寄否溪亭送客鬓毛衰
　　南林寺
　　律院僧应俗庭荒草木删无碑堪考古有客自看山竹好惟嫌密云多不自闲小溪知最近童浴夜方还
　　癖斋小集
　　杜旃字仲高金华人仁翁汝霖之孙陵之子兄伯高旟弟叔高斿季高旞幼高旝皆有诗声时称金华五高戴复古赠旃诗有兄弟皆名士文章动上台之句旃与陆放翁杨长孺往来酬倡诗法老杜古诗尤能得其浑灏委折之妙尝读杜有云相望五百载如接顔色温又云炉冶无停工况复忝诸孙旃亦其后邪着有杜诗发微传于世
　　白云在南山
　　白云在南山幽鸟乘风飞鸟飞不能远云高还难依园中亦有菊堂后那无蘐游子不得归衔悲欲何言
　　绿珠行
　　蜀丝殷空金作谷瑚成林珠百斛彼姝千花万花簇明月出胎照波绿镜中飞鸾掌中身夜月春风看不足悲欢倚伏机祸福西里怜颦东市戮愿将旧意奉新人此别他生定难卜君因妾死莫多怨妾死君前君眼见高楼直下如海深璧玉一碎沙中沈平时感君爱妾貌今日令君知妾心
　　明镜行
　　明镜照形不照影明月照影不照心朱丝委地流水咽宝劒挂壁蛟龙吟二桃画谋恩义絶惨惨严霜飞六月衔石海可塡链石天可补君非食莲菂安知此心苦
　　上徐子宜侍郎二絶
　　当年金屋误承恩自倚容华托至尊风外游丝难系日依肰青草暗长门
　　猿臂将军战不休当时部曲亦封侯夜凉忽梦燕山月犹幸君恩晚见收
　　九日怀陈舍人
　　白发江湖暗青灯几席凉穷途几半百佳节又重阳命也吾奈何天乎孰可量元龙楼百尺犹足慰行藏
　　蔗境庵二絶
　　世事多端好备尝未能悦口勿轻忘结交莫厌初年澹晚节相看味始长
　　美恶初终自不同新人那念旧人容君知食蔗逢佳境不念人闲有菲葑
　　别江阴宰魏元长兼望木叔使君
　　荆山抱璞自遭毁漠漠尘沙埋皓齿咸韶正音或出爨下桐千年愤铁一日变化成蛟龙人生相欢贵知已心不相知异生死岂不见豫让不报中行氏又不见聂政杀身酬仲子
　　沧海终可塡太行竟能移丈夫杀身为感激有恩不报非男儿意气磨日月感遇由一时齐威九合诸侯盟黄河倒流五岳倾楚茅入贡民冠带金绳玉检思告成髙台已荒曲池旣平不见夷吾功但闻鲍叔名
　　山有狙行
　　山有狙不可驯山有虎不可亲狙诈匪怀德虎饥须噬人死生托良马信厚称瑞麟野性定难保猛兽终不仁
　　王粲宅
　　春风佳人命多薄深宫井冷梧桐落江边百尺断魂楼未比鹪鹩一枝托汉家待士礼意失党狱沦胥生鼎镬南山豆萁苦烧焚鹦鹉洲边埋一鹗丈夫择木岂无术何尔依刘燕巢幕君不见平时子房侍帷幄一语不投毙文若登楼此日诚可哀亦恐从军未为乐
　　书怀呈钟君禄吏部
　　君不见黄河之水能上天白髪一变无由元人生住世无百年倏忽变化空中烟眼前富贵皆年少悲苦长多少欢笑抽促柱向君弹宛转凄凉不成调
　　持心托明月明月照影不照心弹劒发长歌歌长宛转多苦音泻水东西南北流昔日年少今白头欲对君前歌此曲恐君泪下不能收
　　勿除蔓行
　　蔓草君勿除叶蔕相连牵春风共滋长秋露同衰残庭前梅花树一种同根生南枝暖北枝寒
　　纸被一首
　　疎布里败绵破碎错经纬严风过强弩终夜缩如猬剡溪褚夫子益友吾所畏防勲在覆冒周密罕俦彚隐肰万里城可却戎马气脉髓盎春温浊酒有醲味直躬免踡局夜气益洪毅吴宫鳯花锦伐命可歔欷物微用匪薄道在穷不讳缊袍可终身狐貉不足贵
　　陆务观赴召
　　四海文章陆放翁百年渔钓两龟防数关天地吾何与老作春秋道未穷李耳守官逾二代张苍职史到三公坐令嘉泰逢周汉此是君王第一功
　　同平父园中即事
　　季冬少寒凛霜薄日色明访我会心友相携园中行菜甲长疎花梅枝缀初英潜鱼戏清波寒雀暖有声小歩极遐览闲吟畅幽情语言接缱绻意适体自轻歳华晚更好景趣静始并俯仰物态闲聊与同春荣
　　赋贤已录【静观赵史君喜棊有是录约予赋诗】
　　物理因人创神机自古传扬雄嗟有法孔子叹犹贤胜负存虚实初终谨后先按图严画井起数象周天百战期争道三隅察守边开基思汉祖复土想周宣审势攻无备沈几救未肰胜心游碧落幽思及黄泉冒利鱼贪饵乘虚鴈落纷争忘父子迷惑到神仙守必防重柝攻须出万全妄兴侵伐意私擅杀生权绐弄心怀诈包藏智益元甘辞韬甲胄险志匿山川讳忘眞情露矜夸小数专怯围潜却步贪得暗垂涎见逼难思进相持莫敢前蹈危防捋虎役志耳鸣蝉意满浑忘食神驰更废眠弱形遭毒手短节不空拳悔误徒批颊矜髙欲比肩祸胎还隐伏阵势漫绵延诡道非存正羸师合忘坚设心逾虺蝪攫子甚乌鸢造妙羣心妒趋亡众目怜浅谋徒躁进重地莫轻捐黑白材因见雌黄论岂偏髙人眞托兴远见始忘筌鉴戒无忘此防虞盖有焉请看奕棊句何愧鬬鸡篇
　　读杜诗斐肰有作
　　王泽久沦洽正声皆雅言百川忽西流青黄杂牺尊骚经吹死灰明烛日月昏绮丽兆建安淳古还开元夫子握元气大音发胚浑明娄失毫芒神羲隘乾坤再变六义彰一日五典坟上该周南风下返湘水魂仲尼不容删余子何足吞五季兵戈繁嘲哳虫鸟喧頽波既弥漫新奇尚西昆吻喙生讥评神鬼怀愤冤王苏发醯瓮黄陈穷河源煌煌百年闲后学同推尊时时或尝鼎往往犹戴盆仿摹惑铜盘笺释譌金根顾余小子旃独受罔极恩神融泪交堕思苦心屡扪相望五百载如接顔色温炉冶无停工况复忝诸孙斯文诚傥存庶以起九原





　　宋百家诗存巻三十六
　　钦定四库全书
　　宋百家诗存巻三十七
　　嘉善曹庭栋编
　　可斋诗藳
　　李曾伯字长孺号可斋覃懐人寓居嘉兴宝祐中进士通判濠州曾伯天才卓越儒而知兵屡以疏陈军政获迁宦辙遍天下所至得将士心歴官湖南安抚使进观文殿学士咸淳元年殿中侍御史陈宗礼论劾褫职徳祐元年追复原官曾伯初与贾似道俱为阃帅凡边境之事知无不言似道卒嫉之使不竟其用云着有可斋诗文类藳
　　已亥题茅山玉晨观
　　烟云作嶂松作关夜深廹人星斗寒分明已在天上坐不可更作人间看须臾睡去复睡觉彷佛前身在嵓壑洞门锁钥呼未譍时有天香暗飘落
　　宜兴山房
　　薄霭垂垂欲暮时渐生霜气着征衣山深不见牛羊下惟有樵人荷担归
　　四壁寒蛩作苦吟唤囘旅梦约三更不知身在禅房宿误听松风作雨声
　　题宜兴庵壁
　　拂石坐小桥临流俯清泚松声与禽声可以醒吾耳
　　全州道间
　　竹里防椽茅屋门前一树桃花布袖蒿簪笑语鸡豚社酒山家
　　衡阳道间
　　满林松竹翠交加路过衡阳得防家门傍粉墙人寂寂一陂春水数株花
　　登郢州四望亭
　　夐出烟尘表乾坤指顾中数峯连野迥一水与天通沙外迎孤鹜云邉数乱鸿家山在何许心与大江东
　　招里巷诸友和韵
　　小有家林适归来巳恨迟引杯懐楚舞饱饭和陶诗慷慨多新语绸缪半旧知夜深桥雪滑亟命短笻支
　　淮西幕自皁口入颍道间
　　竟日百余里相逢三数家平冈尽茅苇沃壤旧桑麻短树巢归燕荒城宿乱鸦兴亡谁与问马首夕阳斜
　　过衡阳晚宿
　　雨后春寒力山前夕照斜身犹寻垒燕声杂宿林鸦过岭尚十里隔邨能防家母嫌茅店恶窗下有梅花
　　将到永州宿邨舍
　　野宿孤邨迥山行十里荒犊眠蓑草壤马踏落花香入眼春晴薄打头风势扬莫嗟登陟苦明日看潇湘
　　利州登栈道
　　足迹初来劒北州试登危栈瞰江流万山西接地穷处一水东归天尽头欲访崤函无健马相忘楚汉付轻鸥丈夫要了中原事未及持竿老钓舟
　　出郊劝农口占
　　小约宾僚集相招父老耕寺依青带住人在翠帷行叠嶂堆春色微云防午晴时康田里乐归骑踏花轻
　　陆宣公祠
　　公不生唐世贞元事若何主恩思报切臣罪迕时多佞舌攻何忍刚肠死不磨倚栏凝望久一鹭防沧波禁烟前一日招幕属小集林提干有诗和韵
　　草草登楼适英流迈昔贤诗萹长庆集人物永和年访古宜聨社伤春又禁烟青帘家酒贱賸饮莫论钱
　　桂林即事
</div>
    <div class="pagination">
<a href="宋百家诗存_page134.html">上一页</a><span>...</span><a href="宋百家诗存_page130.html">130</a><a href="宋百家诗存_page131.html">131</a><a href="宋百家诗存_page132.html">132</a><a href="宋百家诗存_page133.html">133</a><a href="宋百家诗存_page134.html">134</a><span class="current-page">135</span><a href="宋百家诗存_page136.html">136</a><a href="宋百家诗存_page137.html">137</a><a href="宋百家诗存_page138.html">138</a><a href="宋百家诗存_page139.html">139</a><a href="宋百家诗存_page140.html">140</a><span>...</span><a href="宋百家诗存_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
