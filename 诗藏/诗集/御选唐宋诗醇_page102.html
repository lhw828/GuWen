<!DOCTYPE html>
<html>
<head>
    <meta charset="UTF-8">
    <title>御选唐宋诗醇 - 第 102 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐宋诗醇 - 第 102 页/共 129 页</h1>
    <div class="content">　　玉堂孤坐不胜清长羡枚邹接长卿只许隔墙闻置酒时因议事得聨名机云似我多遗俗广受如君不治生共托属车尘土后钓天一饷梦中荣
　　和子由除夜元日省宿致斋三首
　　江湖流落岂关天禁省相望亦偶然等是新年未相见此身应坐不归田
　　白髪苍顔五十三家人遥遣试春衫朝回两袖天香满头上银幡笑阿咸
　　当年踏月走东风坐看春闱鏁醉翁白髪门生防人在却将新句调儿童
　　次韵黄鲁直画马试院中作
　　少年鞍马勤逺行卧闻龁草风雨声见此忽思短策横十年髀肉磨欲透那更陪君作诗瘦不如芋魁归饭豆门前欲嘶御史骢诏恩三日休老翁羡君懐中双橘红【自注黄有老母】
　　此格乃禁脔所谓促句换韵者唐诗惟岑参有之后人遂以此为岑嘉州体要其源固出于秦碑也是须适然得之不由作意令转换承接不可増减方称入妙此篇次韵自然又且竒气勃窣实较黄庭坚原唱为更胜余与李廌方叔相知久矣领贡举事而李不得第愧甚作诗送之
　　与君相从非一日笔势翩翩疑可识平生谩説古战场过眼终迷日五色我慙不出君大笑行止皆天子何责青袍白纻五千人知子无怨亦无徳买羊沽酒谢玉川为我醉倒春风前归家但草凌云赋我相夫子非臞仙养疴漫笔之语似不足取信观诗中笔势翩翩疑可识一句可证以轼正人岂肯于糊名易书之时暗通闗节以示恩者乎委之于天而勉之以无怨且期之以夫子非臞仙切磋之谊爱恋之忱不当如是耶
　　养疴漫笔曰元祐中东坡知贡举李方叔就试将锁院坡缄封一简令叔党持与方叔值方叔出其仆受简置几上有顷章子厚二子曰持曰援者来取简窃观乃扬雄优于刘向论一篇二章惊喜携之以去方叔归求简不得知为二章所窃怅惋不敢言已而果出此题二章皆模仿坡作方叔防于阁笔及拆号坡意魁必方叔也乃章援第十名文意与魁相似乃章持坡失色二十名间一巻颇竒坡谓同列曰此必方叔视之乃葛敏修而方叔竟下第坡出院闻其故大叹恨作诗送其归所谓平生漫説古战场过眼空迷日五色者是也
　　庆源宣义王丈以累举得官为洪雅主簿雅州户掾遇吏民如家人人安乐之既谢事居眉之青神瑞草桥放懐自得有书来求红带既以遗之且作诗为戏请黄鲁直秦少游各为赋一首为老人光华
　　青山半作霜叶枯遇民如儿吏如奴吏民莫作官长看我是识字耕田夫妻嗁儿号刺史怒时有野人来挽须拂衣自注下下考芋魁饭豆吾岂无归来瑞草桥边路独游还佩平生壶慈姥岩前自唤渡青衣江畔人争扶今年蚕市数州集中有遗民懐袴襦邑中之黔相指似白髯红带老不癯我欲西归卜邻舍隔墙拊掌容歌呼不学山王乗驷马回头空指黄公垆
　　分明表出阳城何易于一辈人物非此笔力莫能传其人
　　王直方诗话曰与王庆源诗起六句山谷云庭坚最爱此数韵
　　林子仁曰谨按苏叔党所作王元直墓表云初季父庆源官于雅州以论事不合取官长怒即谢病去诗中云刺史怒指此
　　送钱穆父出守越州二首
　　簿书常苦百忧集樽酒今应一笑开京兆从教思广汉防稽聊喜得方回
　　若耶溪水云门寺贺监荷花空自开我恨今犹在泥滓劝君莫棹酒船回
　　钱勰出守越州因坐奏狱空不实亦由与安石辈不相能故前作以赵广汉郗愔为比次作防窜李诗语无穷清新
　　卧病逾月请郡不许复直玉堂十一月一日锁院是日苦寒诏赐官烛法酒书呈同院
　　防霰疎疎防玉堂词头夜下揽衣忙分光玉烛星辰烂拜赐宫壶雨露香醉眼有花书字大老人无睡漏声长何时郤逐桑榆暖社酒寒灯乐未央
　　方回曰中四句气焰逼人
　　木山【并引】
　　吾先君子尝蓄木山三峰且为之记与诗诗人梅二丈圣俞见而赋之今三十年矣而犹子千乗又得五峰益竒因次圣俞韵使并刻之其侧
　　木生不愿回万牛愿终天年仆沙洲时来幸逢河伯秋掀然见怪推不流蓬婆雪岭巧雕锼蛰虫行蚁为豪酋阿咸大胆忽持去河伯好事不汝尤城中古沼浸坤轴一林瘦竹吾菟裘二顷良田不难买三年桤木行可槱防将白髪对苍巘鲁人不厌东家丘
　　次梅诗韵即效其体格炯炯清立
　　艺苑雌黄曰木山诗三年桤木行可槱桤字人少有识者遍寻字书亦皆无之蜀中多此木询之蜀人则相传以为区宜切按杜陵有覔桤木诗云饱闻桤木三年大注蜀人以桤为薪三年可烧又堂成诗云桤林碍日吟风叶注桤木下材止可充薪而已惟蜀地最宜种
　　送千乘千能两侄还乡
　　治生不求富读书不求官譬如饮不醉陶然有余欢君看厐徳公白首终泥蟠岂无子孙念顾独遗以安鹿门上冡回牀下拜龙鸾躬耕竟不起耆旧节独完念汝少多难氷雪落绮纨五子如一人奉养真色难烹鸡独馈母自飨苜蓿槃口腹虽累人宁我食无肝西来四千里敝袍不言寒秀眉似我兄亦复心闲寛忽然舍我去嵗晚留余酸我岂轩冕人青云意先阑汝归莳松菊环以青琅玕桤隂三年成可以挂吾冠清江入城郭小圃生防澜相从结茅舍曝背谈金銮
　　一篇大防起四句道尽预想归田之乐説到曝背谈金銮津津有味



　　御选唐宋诗醇巻三十八
　　钦定四库全书
　　御选唐宋诗醇巻三十九
　　眉山苏轼诗八
　　目録
　　次韵王定国得晋卿酒相留夜饮
　　书王定国所藏烟江叠嶂图
　　王晋卿所藏着色山二首【録一首】
　　王晋卿作烟江叠嶂图仆赋诗十四韵晋卿和之语特竒丽因复次韵不独纪其诗画之美亦为道其出处契濶之故而终之以不忘在莒之戒亦朋友忠爱之义也
　　夜直玉堂擕李之仪端叔诗百余首读至夜半书其后
　　次韵秦少章和钱防仲
　　去杭州十五年复游西湖用欧阳察判韵
　　送子由使契丹
　　文登蓬莱阁下石壁千丈为海浪所战时有碎裂淘洒嵗久皆圆熟可爱土人谓此弹子涡也取数枚以养石菖蒲且作诗遗垂慈堂老人
　　参寥上人初得智果院防者十六人分韵赋诗得心字
　　故周茂叔先生濓谿
　　次韵子由使契丹至涿州见寄四首【録二首】次韵刘景文周次元寒食同游西湖
　　次韵林子中王彦祖唱酬
　　夀星院寒碧轩
　　题杨公春兰
　　次韵曹辅寄壑源试焙新芽
　　次韵刘景文登介亭
　　袁公济和复次韵答之
　　安州老人食蜜歌
　　次韵苏伯固主簿重九
　　次韵杨公济梅花十首【録二首】
　　赠刘景文
　　再和杨公济梅花十絶【録二首】
　　予去杭十六年而复来留二年而去平生自觉出处老少麤似乐天虽才名相逺而安分寡求亦庶防焉三月六日来别南北山诸道人而下天竺惠浄师以丑石赠行作三絶句赠武道士弹贺若元祐六年六月自杭州召还汶公馆我于东堂阅旧诗巻次诸公韵三首
　　西湖秋涸东池鱼窘甚因防客呼网师迁之西池为一笑之乐夜归被酒不能寐戏作放鱼一首复次放鱼韵答赵承议陈教授
　　九月十五日观月聴琴西湖示坐客
　　泛颍
　　韩退之孟郊墓铭云以昌其诗举此问王定国当昌其身耶昌其诗也来诗下语未契作此答之聚星堂雪
　　次前韵送刘景文
　　次韵赵景贶春思且懐吴越山水
　　小饮西湖懐欧阳叔弼兄弟赠赵景贶陈履常送路都曹
　　送运判朱朝奉入蜀
　　淮上早发
　　在颍州与徳麟同治西湖未成改扬州三月十六日湖成徳麟有诗见懐次其韵
　　双石
　　次韵苏伯固游蜀冈送李孝博奉使岭表
　　行宿泗间见徐州张天骥次旧韵
　　近以月石砚屏献子功中书公复以涵星研献纯父侍讲子功有诗纯父未也复以月石风林屏赠之谨和子功诗并求纯父数句
　　次韵范纯父涵星研月石风林屏诗
　　钦定四库全书
　　御选唐宋诗醇巻三十九
　　眉山苏轼诗八
　　次韵王定国得晋卿酒相留夜饮
　　短衫压手气横秋更着仙人紫绮裘使我有名全是酒从他作病且忘忧诗无定律君应将醉有真乡我可侯且倒余樽尽今夕睡蛇已死不湏钩
　　书王定国所藏烟江叠嶂图【自注王晋卿画】
　　江上愁心千叠山浮空积翠如云烟山耶云耶逺莫知烟空云防山依然但见两崖苍苍暗絶谷中有百道飞来泉萦林络石隠复见下赴谷口为奔川川平山开林麓断小桥野店依山前行人稍度乔木外渔舟一叶江吞天使君何从得此本防缀毫末分清妍不知人间何处有此境径欲往买二顷田君不见武昌樊口幽絶处东坡先生留五年春风揺江天漠漠暮云巻雨山娟娟丹枫翻鸦伴水宿长松落雪惊醉眠桃花流水在人世武陵岂必皆神仙江山清空我尘土虽有去路寻无縁还君此画三叹息山中故人应有招我归来篇
　　竟是为画作记然摹写之神妙恐作记反不能如韵语之曲尽而有情也君不见以下烟云巻舒与前相称许顗诗话曰画山水诗少陵数首无人可继者惟东坡烟江叠嶂图一首差近之
　　王晋卿所藏着色山二首【録一首】
　　缥缈营丘水墨仙浮空出没有无间尔来一变风流尽谁见将军着色山
　　王晋卿作烟江叠嶂图仆赋诗十四韵晋卿和之语特竒丽因复次韵不独纪其诗画之美亦为道其出处契濶之故而终之以不忘在莒之戒亦朋友忠爱之义也
　　山中举头望日边长安不见空云烟归来长安望山上时移事改应澘然管弦去尽宾客散惟有马埒编金泉渥洼故自千里足要饱风雪轻山川屈居华屋啗枣脯十年俯仰龙旂前却因瘦病出竒骨盐车之厄宁非天风流文采磨不尽水墨自与诗争妍画山何必山中人田歌自古非知田郑防三絶君有二笔势挽回三百年欲将岩谷乱窈窕眉峰修嫮夸连娟人间何有春一梦此身将老蚕三眠山中幽絶不可久要作平地家居仙能令水石长在眼非君好我当谁縁愿君终不忘在莒乐时更赋囚山篇【自注栁子厚有囚山赋】
　　王诜和诗有云爱诗好画本天性辋口先生疑宿縁防当别写一匹烟霞境更应消得玉堂醉笔挥长篇葢亦自得意于诗画之工也及轼复和此诗诜亦复有答谢之作有云玉堂故人相与厚意使嫫母齐聨娟岂知忧患耗心力读书嬾去但欲眠又云更得新诗写珠玉劝我不作区中縁佩服忠言匪论报短章重次木篇特以答其不忘在莒之戒焉诜自逺谪还朝诗故举囚山赋以相戒勉其云郑防三絶君有二笔势挽回三百年则所以誉之者亦至矣
　　夜直玉堂携李之仪端叔诗百余首读至夜半书其后
　　玉堂清冷不成眠伴直难呼孟浩然暂借好诗消永夜毎逢佳处輙参禅愁侵砚滴初含冻喜入灯花欲鬬妍寄语君家小儿子他时此句一时编
　　能使人愁能使人喜非好诗那得有此故曰可以参禅诗人玉屑曰东坡跋李端叔诗巻云暂借好诗消永夜每逢佳处輙参禅葢端叔诗用意太过参禅之语所以警之云
　　方回曰李之仪诗得意趣颇深晦非东坡不之察故有是佳句以孟浩然待之非夸也
　　次韵秦少章和钱防仲
　　碧畦黄陇稻如京嵗美人和易得情鉴里移舟天外思地中鸣角古来声山围故国城空在潮打西陵意未平二子有如双白鹭隔江相照雪衣明
　　鉴里句即是老杜春水船如天上坐之意地中句即是元防之鼓角声从地底回之意鑪锤在胸森秀别出容斋随笔曰刘梦得山围故国周遭在潮打空城寂寞回之句白乐天以为后之诗人无复措词坡公仿之曰山围故国城空在潮打西陵意未平坡公天才出语惊世如追和陶诗真与之齐驱独此比梦得为不侔岂非絶唱寡和理自应尔耶
　　石林诗话曰读古人诗多意所喜处诵忆之久往往不觉误用为己语若子瞻山围故国二句此非误用直是取旧句纵横役使莫彼我为辨耳
　　去杭州十五年复游西湖用欧阳察判韵
　　我识南屏金鲫鱼重来拊槛散斋余还从旧社得心印似省前生覔手书葑合平湖乆芜没人经丰嵗尚凋疎谁怜寂寞髙常侍老去狂歌忆孟诸
</div>
    <div class="pagination">
<a href="御选唐宋诗醇_page101.html">上一页</a><span>...</span><a href="御选唐宋诗醇_page97.html">97</a><a href="御选唐宋诗醇_page98.html">98</a><a href="御选唐宋诗醇_page99.html">99</a><a href="御选唐宋诗醇_page100.html">100</a><a href="御选唐宋诗醇_page101.html">101</a><span class="current-page">102</span><a href="御选唐宋诗醇_page103.html">103</a><a href="御选唐宋诗醇_page104.html">104</a><a href="御选唐宋诗醇_page105.html">105</a><a href="御选唐宋诗醇_page106.html">106</a><a href="御选唐宋诗醇_page107.html">107</a><span>...</span><a href="御选唐宋诗醇_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
