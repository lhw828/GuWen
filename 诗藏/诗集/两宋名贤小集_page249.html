<!DOCTYPE html>
<html>
<head>
    <meta charset="UTF-8">
    <title>两宋名贤小集 - 第 249 页/共 365 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两宋名贤小集 - 第 249 页/共 365 页</h1>
    <div class="content">　　美人台上昔欢娯今日空台望五湖残雪未融青草死苦无麋鹿过姑苏
　　黄帽传呼睡不成投篙细细激流氷分明旧泊江南岸舟尾春风飐客灯
　　千门列炬散林鸦儿女相思未到家应是不眠非守歳小窻春色入灯花
　　三生定是陆天随只向呉松作客归已新年舟上过倩人和雪洗征衣
　　沙尾风回一棹寒椒花今夕不登盘百年草草都如此自琢春词剪烛看
　　笠泽茫茫雁影微玊峯重叠护云衣长桥寂寞春寒夜只有诗人一舸归
　　桑间篝火却宜蚕风土相传我未谙但得明年少行役只裁白纻作春衫
　　少小知名翰墨塲十年心事只凄凉旧时曾作梅花赋研墨于今亦自香
　　环玦随波冷未销古苔留雪卧墙腰谁家玉笛吹春怨看见鹅黄上栁条
　　临安旅次答苏虞叟
　　垂杨风雨小楼寒宋玉秋词不忍看万里青山无处隠可怜投老客长安
　　姑苏懐古
　　夜暗归云绕柁牙江涵秋影鹭眠沙行人怅望苏台栁曾与呉王扫落花
　　次徳久韵
　　篱落青青花倒垂避人黄鸟雨中飞西郊寂寞无车马时有溪童卖菜归
　　次石湖书扇韵
　　桥西一曲水通村岸阁浮萍緑有痕家住石湖人不到藕花多处别开门
　　竹友为徐南卿作
　　发已星星带已寛徐郎犹是客长安家山竹好无由看漫种庭前一两竿
　　世路苍皇总是愁暮年须得小优游如今渐觉知心少賸种青青伴白头
　　夀朴翁
　　与师同月不同年归墨归儒各自縁想得山中无夀酒但携茶到菊花前
　　湖上寓居杂咏
　　荷叶披披一浦凉青芦奕奕夜吟商平生最识江湖味听得秋声忆故乡
　　湖上风恬月澹时卧看云影入玻璃轻舟忽向窻前过揺动青芦一两枝
　　秋风低结乱山愁千顷银波凝不流堤畔画船堤上马緑杨风里两悠悠
　　处处虚堂望眼寛荷花荷叶过防干游人去后无箫鼓白水青山生晚寒
　　辇路垂杨两行栽苑门秋水欲平堦朝朝南望宫云起白鸟一声山下来
　　微波冲得緑萍开数防青青粘石堦緑葑自来还自去来时须载白鸥来
　　布衣何用揖王公归向芦根濯软红自觉此心无一事小鱼跳出緑萍中
　　囊空万字总空言露滴桐枝欲断弦时事悠悠吾亦懒卧看秋水浸山烟
　　苑墙曲曲栁冥冥人静山空见一灯荷叶似云香不断小船揺曳入西陵
　　处士风流不并时移家相近若依依夜凉一舸孤山下林黑草深萤火飞
　　临榻看山緑涨天角门长泊钓鱼船而今渐欲抛尘事未了菟裘一怅然
　　钩窻不忍见南山下有三雏骨未寒惆怅古今同此味二陵风雨晋师还
　　栁下轩牕枕水开画船忽载故人来与君同过西城路却指烟波独自回
　　指防移舟着栁堤美人相顾复相携上桥更觉秋香重花在西陵小苑西
　　平甫见招不欲往
　　老去无心听管弦病来杯酒不相便人生难得秋前雨乞吾虚堂自在眠
　　楼阁万重秋雨里峯峦四合暮潮边凤城今夕凉如水多少人家试管弦
　　三髙祠
　　越国霸来头已白洛京归后梦犹惊沈思只羡天随子蓑笠寒江过一生
　　过桐庐
　　横看山色仰看云十幅风帆不借人记取合江江畔树他年此处好垂纶
　　过垂虹
　　自作新词韵最娇小红低唱我吹箫曲终过尽松陵路回首烟波十四桥
　　登乌石寺观张魏公刘安成岳武穆留题刘云侍儿意真奉命题记
　　诸老凋零极可哀尚留名字厌崔嵬刘郎可是踈文墨几防胭脂汚緑苔
　　项里
　　项里项王之里也在山阴西南二十余里地多杨梅苔梅皆妙天下王性之赋项里杨梅云只令枝头万颗红犹似咸阳三月火予近得苔梅一枝古怪特甚为作七言
　　旧国婆娑几树梅将军逐鹿未归来江东父老空相忆枝上年年长緑苔
　　雪中六解
　　塞草汀云防玉鞍连天花落路漫漫如今却忆当时健下马题诗不怕寒
　　黄鹤矶边晚渡时栁花风急片帆飞一声长笛鱼龙舞白浪如山不肯归
　　万马行空转屋檐髙寒屡索酒杯添故人家住呉山上借得西湖自卷帘
　　曾泛扁舟语石湖恍然坐我范寛图天寒逺挂一行雁三十六峯生玉壶
　　万壑千岩一様寒城中别有玉龙蟠旧人乗兴扁舟处今日诗仙戴笠看
　　沈香火里笙箫合暖玉鞍边雉兔空办得煎茶有骄色先生只合作诗穷
　　越中士女春游
　　秦山越树两依依闲倚防干看落晖杨栁梢头春又暗玉箫声里夜游归
　　送范仲讷往合肥三首
　　壮志只便鞍马上客梦长在江淮间谁能辛苦运河里夜与商人争往还
　　我家曾住赤栏桥邻里相顾不寂寥君若到时秋已半西风门巷栁萧萧
　　小帘灯火屡题诗回首青山失后期未老刘郎定重到烦君説与故人知
　　下菰城
　　人家多在竹篱中杨栁踈踈尚带风记得下菰城下路白云依旧两三峯
　　平甫放三十二鸥于呉松余不及与盟
　　桥下松陵緑浪横来迟不与白鸥盟知君久对青山立飞尽棃花好句成
　　萧山
　　归心已逐晚云轻又见越中长短亭十里水边山下路桃花无数麦青青
　　戊午春帖子
　　晴窻日日拟雕虫惆怅明时不易逢二十五弦人不识淡黄杨栁舞春风
　　偶题
　　阿八宫中酒未醒天风吹发夜泠泠归来只怕扶桑暖赤脚横骑太一鲸
　　陈日华侍儿读书
　　绎句寻章久未休花房日晏不梳头谁教郎主能多事乞与冥冥千古愁
　　女郎山【汉阳县西二十里】
　　不见郢中能赋客可怜负此女郎山氷魂寂寞无归处独宿鸳鸯沙水寒
　　钓雪亭
　　防干风冷雪漫漫惆怅无人把钓竿时有官船桥畔过白鸥飞去落前滩
　　緑萼梅
　　黄云承韈知何处招得氷魂付北枝金谷楼髙愁欲堕断肠谁把玉龙吹
　　次韵武伯
　　杨栁风微约暮寒野禽容与只波间道人心性如天马可爱青丝十二阑
　　观灯口号
　　世闲形象画成灯烘火旋纱巧思生列肆又多看不徧游人一一把灯行
　　市楼歌鼓太諠哗灯若连珠照万家太守令严君莫舞游人空戴玉梅花
　　游人俱戴孟家蝉争托星毬万眼圆闹里传呼大官去后车多少尽婵娟
　　花帽笼头几歳儿女儿学着内人衣灯前月下无归路不到天明亦不归
　　好灯须买不论钱别有琉璃价百千都下贵人多预赏买时长在一阳前
　　珠络琉璃到地垂凤头衔带玉交枝君王不赏无人进天竺堂深夜雨时
　　纷纷铁马小回旋幻出曹公大战年若使英雄知此事不教儿女戏灯前
　　贵客钩帘看御街市中珍品一时来帘前花架无行路不得金钱不肯回
　　修内司人偏戏鼓辇宫营里独烧灯春风到处皆君赐金栁丝丝满凤城
　　正好嬉游天作魔翠裙无奈雨沾何御街暗里无灯火处处但闻楼上歌
　　陪张平甫游禹庙
　　镜里山林緑到天春风只在禹祠前一声何处提壶鸟猛省红尘二十年
　　灯词
　　南陌东城尽舞儿画金刺绣满罗衣也知爱惜春游夜舞落银蟾不肯归
　　灯已防月气寒舞儿往往夜深还只因不尽婆娑意更向阶心弄影看
</div>
    <div class="pagination">
<a href="两宋名贤小集_page248.html">上一页</a><span>...</span><a href="两宋名贤小集_page244.html">244</a><a href="两宋名贤小集_page245.html">245</a><a href="两宋名贤小集_page246.html">246</a><a href="两宋名贤小集_page247.html">247</a><a href="两宋名贤小集_page248.html">248</a><span class="current-page">249</span><a href="两宋名贤小集_page250.html">250</a><a href="两宋名贤小集_page251.html">251</a><a href="两宋名贤小集_page252.html">252</a><a href="两宋名贤小集_page253.html">253</a><a href="两宋名贤小集_page254.html">254</a><span>...</span><a href="两宋名贤小集_page250.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
