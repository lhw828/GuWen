<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 974 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 974 页/共 1083 页</h1>
    <div class="content">　　江行
　　大江横抱武昌斜鹦鹉洲前户万【一作万户】家画舸春眠朝未足【一作犹未稳】梦为蝴蝶也寻花
　　烟花巳入鸬鷀港画舸犹沿【一作题】鹦鹉洲醉卧醒吟都不觉今朝惊在汉江头
　　闻李端公垂钓囘寄赠
　　无限荷香染暑衣阮郎何处弄船归自慙不及鸳鸯侣犹得双双近【一作绕又作傍】钓矶
　　题任处士剏资福寺
　　幽人剙竒境游客驻【一作寄】行程粉壁空留字莲宫未有名凿池泉自出开径草重生百尺金轮阁当川豁眼明
　　题隐雾亭
　　春花秋月入诗篇白日清宵是散仙空卷珠帘不曽下长移一榻对山眠
　　重阳阻雨
　　满庭黄菊篱边拆【一作折】两朶芙蓉镜里开落帽台前风雨阻不知何处醉金杯
　　早秋
　　嫩菊含新彩逺山闲【一作闭】夕烟凉风惊緑树清韵入朱思妇机中锦征人塞外天鴈飞鱼在水书信若为传
　　感怀寄人
　　恨寄朱上含情意不任早知云雨会未起蕙兰心灼灼桃兼李无妨国士寻苍苍松与桂仍羡世人钦月色苔阶净歌声竹院深门前红叶地不埽待知音
　　期友人阻雨不至
　　鴈鱼空有信鸡黍恨无期闭戸方笼月褰帘巳散丝近泉鸣砌畔逺浪涨江湄乡思悲秋客愁吟五字诗
　　访赵链师不遇
　　何处同仙侣青衣独在家暖炉留煑药邻院为煎茶画壁灯光暗幡竿日影斜殷勤重回首墙外数枝花
　　遣怀
　　闲散身无事风光独自游断云江上月解缆海中舟琴弄萧梁寺诗吟庾亮楼丛篁堪作伴片石好为俦燕雀徒为贵金银志不求满杯春酒緑对月夜窗幽绕砌澄清沼抽簪映细流卧牀书册徧半醉起梳头
　　寄飞卿
　　阶砌乱蛩鸣庭柯烟露清月中邻乐响楼上逺山明珍簟凉风至瑶琴寄恨生嵇君嬾书札底物慰秋情
　　过鄂州
　　柳拂兰桡花满枝石城城下暮防迟折牌【一作碑】峰上三闾墓逺火山头五马旗白雪调髙题旧寺阳春歌在换新词莫愁魂逐清江去空使行人万首诗
　　夏日山居
　　移得仙居此地来花丛自徧不曾栽庭前亚树张衣桁坐上清泉泛酒杯轩槛暗传深竹径绮罗长拥乱书堆闲乗画舫吟明月信任轻风吹却回
　　暮春即事
　　深巷穷门少侣俦阮郎唯有梦中留香飘罗绮谁家席风送歌声何处楼街近鼓鼙喧晓睡庭闲鹊语乱春愁安能追逐人间事万里身同不系舟
　　代人悼亡
　　曽覩夭桃想玉姿带风杨栁认蛾眉珠归龙窟知谁见镜在鸾台话向谁从此梦悲烟雨夜不堪吟苦寂寥时西山日落东山月恨想无因有了期
　　和人
　　茫茫九陌无知巳暮去朝来典绣衣寳匣镜昏蝉鬓乱博山炉暖【一作冷】麝烟微多情公子春留句少思文君昼掩扉莫惜羊车频列载柳丝【一作舒】梅绽正芳菲
　　隔汉江寄子安
　　江南江北愁望相思相忆空吟鸳鸯暖卧沙浦闲飞橘林烟里歌声隠隠渡头月色沈沈含情咫尺千里况听家家逺砧
　　寓言
　　红桃处处春色碧柳家家月明楼上新妆待夜闺中独坐含情芙蓉月【一作叶】下鱼戏防蝀天边雀【一作鹤】声人世悲欢一梦如何得作双成
　　江陵愁望寄子安
　　枫叶千枝复万枝江桥掩映暮帆迟忆君心似西江水日夜东流无歇时
　　寄子安
　　醉别千巵不浣愁离肠百结解无由蕙兰销歇归春圃杨柳东西绊客舟聚散巳悲【一作愁】云不定恩情须学水长流有花时节知难遇未肎厌厌醉玉楼
　　送别
　　秦楼【一作层城】几夜惬心期不料仙郎有别离睡觉莫言【一作不嫌】云去处残灯一醆野蛾飞
　　迎李近仁员外
　　今日喜时闻喜鹊昨宵灯下拜灯花焚香出戸迎潘岳不羡牵牛织女家
　　送别
　　水柔【一作流】逐器知难定云出无心肎再归惆怅春风楚江暮鸳鸯一只失羣飞
　　左名场自泽州至京使人传语
　　闲居作赋几年愁王屋山前是旧游诗咏东西千嶂乱马随南北一泉流曽陪雨夜同欢席别后花时独上楼忽喜扣门传女至为怜邻巷小房幽相如琴罢朱断双燕巢分白露秋莫倦【一作厌】蓬门时一访毎春忙在曲江头
　　和人次韵
　　喧喧朱紫杂人寰独自清吟日【一作月】色间何事玉郎搜藻思忽将琼韵扣柴关白花发咏慙称谢僻巷深居谬学顔不用多情欲相见松萝髙处是前山
　　光威裒姊妹三人少孤而始妍乃有是作精粹难俦虽谢家联雪何以加【一作如】之有客自京师来者示予因次其韵
　　昔闻南国容华少今日东邻姊妹三妆阁相看鹦鹉赋碧窗应绣凤凰衫红芳满院参差折緑醑盈杯次第衔恐向瑶池曾作女谪来尘世未为男文姬有貌终堪比西子无言我更慙一曲豓歌琴杳杳四弦轻拨语喃喃当台竞鬬青丝发对月争夸白玉簪小有洞中松露滴大罗天上柳烟含但能为雨心长在不怕吹箫事未谙阿毋几嗔花下语潘郎曾向梦中参暂持清句魂犹断若覩红顔死亦甘怅望佳人何处在行云归北又归南
　　折杨柳
　　朝朝送别泣花钿折尽春风杨栁烟愿得西山无树木免教人作泪悬悬
　　句
　　焚香登玉坛端简礼金阙　明月照幽隙清风开短襟【狱中作】　绮陌春望逺瑶徽春兴多　殷勤不得语红泪一双流　云情自郁争同梦仙貌长芳又胜花【以上俱见纪事】










　　御定全唐诗卷八百四
　　钦定四库全书
　　御定全唐诗巻八百五
　　李冶【一作裕】
　　李冶字季兰女冠也吴兴人存诗十六首
　　湖上卧病喜陆鸿渐至
　　昔去繁霜月今来苦雾时相逢仍卧病欲语泪先垂强劝陶家酒还吟谢客诗偶然成一醉此外更何之
　　寄校书七兄【一作送韩校书】
　　无事乌程县蹉跎嵗月余不知芸阁吏寂寞竟何如逺水浮仙棹寒星伴使车因过大雷岸【一作泽】莫忘八【一作几】行书
　　寄朱放【一作昉】
　　望水【一作逺】试登山山髙湖又濶相思无晓夕相望经年月郁郁山木荣【一作青】绵绵野花发别后无限情相逢一时说
　　送韩揆之江西【一作送阎伯钧徃江州】
　　相看指【一作招折】杨柳别恨转依依万里江西水孤舟何处归湓城潮不到夏口信应稀唯有衡【一作随】阳雁年年来去飞
　　道意寄崔侍郎
　　莫漫恋浮名应须薄宦情百年齐旦暮前事尽虚盈愁鬓行看白童顔学未成无过天竺国依止古【一作故】先生
　　从萧叔子听弹琴赋得三峡流泉歌
　　妾家本住巫山云巫山流泉常自闻玉琴弹【一作奏】出转寥敻直是【一作似】当时梦里听三峡迢迢【一作流泉】几千里一时流入幽闺【一作深闱】里巨石崩崖指下生飞泉【一作波】走浪中起初疑愤怒【一作涌】含雷风又似呜咽流不通回湍曲濑势【一作意】将尽时复滴沥平沙中忆昔阮公为此曲能令仲容听不足一弹旣罢复【一作还】一弹愿作【一作与一作比一作似】流泉镇相续
　　相思怨
　　人道海水深不抵相思半海水尚有涯相思渺无畔携琴上髙【一作酒】楼楼虚月华满弹着【一得】相思曲肠一时断
　　感兴
　　朝云暮雨镇相随去雁来人有返期玉枕秪知长下泪银灯空照不眠时仰看明月翻含意俯眄流波欲寄词却忆初闻凤楼曲教人寂寞复相思
　　恩命追入留别广陵故人
　　无才多病分龙种不料虚名逹九重仰媿弹冠上华发多慙拂镜理衰容驰心北阙随芳草极目南山望旧峰桂树不能留野客沙鸥出浦谩相逢
　　八至
　　至近至逺东西至深至浅清溪至髙至明日月至亲至疎夫妻
　　送阎二十六赴剡县
　　流水阊门外孤舟日复西离情遍芳草无处不萋萋妾梦经呉苑君行到剡溪归来重相访莫学阮郎迷
　　得阎伯钧书
　　情来对镜嬾梳头暮雨萧萧庭树秋莫怪阑干垂玉筯只縁惆怅对银钩
　　结素鱼贻友人
　　尺素如残雪结为双鲤鱼欲知心里事看取腹中书
　　偶居
　　心逺浮云知不还心云并在有无间狂风何事相揺荡吹向南山复北山
</div>
    <div class="pagination">
<a href="御定全唐诗_page973.html">上一页</a><span>...</span><a href="御定全唐诗_page969.html">969</a><a href="御定全唐诗_page970.html">970</a><a href="御定全唐诗_page971.html">971</a><a href="御定全唐诗_page972.html">972</a><a href="御定全唐诗_page973.html">973</a><span class="current-page">974</span><a href="御定全唐诗_page975.html">975</a><a href="御定全唐诗_page976.html">976</a><a href="御定全唐诗_page977.html">977</a><a href="御定全唐诗_page978.html">978</a><a href="御定全唐诗_page979.html">979</a><span>...</span><a href="御定全唐诗_page975.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
