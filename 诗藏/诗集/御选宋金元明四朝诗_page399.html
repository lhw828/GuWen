<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 399 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 399 页/共 1044 页</h1>
    <div class="content">　　李思训妙笔【并序】
　　思训作画虽由于天性然亦多宗阎立本惜世罕有知者因见此巻为表而出之
　　李侯丹青胜结绿贝阙珠宫看不足偶研丹碧写春山万壑千峰仅盈幅应知深处有神仙花落花开度嵗年扁舟自是寻真侣为觅桃源一洞天
　　唐子华云松仙馆图
　　危峰削玉插晴空淋漓秀色含鸿蒙世间万物有时易惟有青山今古同隠君山下营茅屋烟霞笑傲逃尘俗日长心境鹤俱闲自扫白云松下宿谿头觅句行迟迟童子囊琴归竹篱猗兰调古少人聼等闲何处寻钟期
　　棣华堂为钱塘罗云叔题
　　江空暗雨飞鸿杳天长古道行人少芳草池塘梦欲迷紫荆庭下无人埽谁似君家常棣华炫日矜春长媚好文采风流昭谏孙诗书满屋来华轩我闻同姓古所敦尺布斗粟何足论
　　袁桷
　　题髙彦敬桑落洲望庐山图【为秋泉作】
　　长江亭亭桑落洲一塔独傲苹花秋边声巳逐鼙鼓尽水气欲挟渔榔浮谪仙骑鲸五柳老真景变灭随沙鸥空余秦筝与羌管断续不洗琵琶愁玉堂小窗解苍佩晏坐得意毫端收空青防云碧痕湿方诸取月寒光流匡庐老人在何许似觉颔首相迟留佳峰棱棱铁钩锁寸树防防铜浮沤要知翰墨洒清气俗子政尔劳雕锼秋泉山人息机事青眼不与王公酬髙张素壁凛太古拟跨独鹤还矶头人生江湖在适意底用絶俗埋林丘披图览古重叹息天际杳霭疑归舟
　　秋泉徳生仲章梅叔章周仪之皆次余韵题庐山图再次韵以谢
　　海郡列戍连沙洲榆柳插防揺清秋拟从京国洗氛瘴黄尘复作烟花浮西山紫翠不可望但讶积雪如明鸥爱君寒斋之画幅潇洒不写人间愁胸中丘壑吾岂少奈此磊磈难为收宣城诗法挺二妙炯若玉瓒盛黄流永兴天机爱神骏碧眼一顾羣无留千年周子古风月衮衮亦散空中沤乾坤无言混沌凿颇怪我辈劳镌搜沈冥天台老仙伯清坐自与庐山酬天青无人月色古缥缈五老疑骈头功名荣身旋蚁磨刍豢得意崇糟丘何当相从老其下酿酒一醉黄金舟
　　谢王参议送练春红二枝
　　玉堂老仙玩幽独闭户无人似初溽倚阑防帻领孤芳簌簌轻红冠羣绿化工有意卑凡卉积李崇桃空目争先鬭巧等堪怜巳向东风尽驱逐此花清妍浄如洗收拾余春傲荣辱何郎汤饼徒试妆太真温泉空赐浴天然生色铸真态亭午低头睡初足谁言花后最竒絶我怪酪奴能污触嫣然一笑奉清欢莫把金尊歌别鹄并刀妙翦骈头来珠露淋漓袖新蹙似嫌凡子多京尘却恨髙人付流俗微风淡荡新雨生强拭愁容吐残馥拟将色笔写清意绮语非工那忍渎徘徊中庭月过半翠袖娟娟泣寒玉
　　寄南劒李士使君
　　水云离离千叠峰海日如镜行天红使君新沐坐清樾笔底丘壑生隂风玉兰之花不受触日给飞泉三百斛髙舂打衙人不来鹤立苍苔动新緑
　　防阳张节妇瓶中杏枝着花因赋
　　陶人妙合隂阳机冻壶顷刻回芳菲盈盈绿房缀氷蕊玉蜨婀娜穿帷飞佳人蓬鬓不下堂手绣孤凤横匡牀寳刀翦缯试春色翠袖惨淡顔无光乌头可白珠九曲造物深知怜不足故应试此一枝春防缀扶疎惊众目君不闻天上瓢髯龙平陆成波涛又不闻壁间壶两曜瞬息如跳珠齐谐茫昧不可诘炯目看朱动成碧张氏之壶如截肪真火链质千年刚枯根借润表贞志慎勿语怪归荒唐
　　同子唯赋水车
　　挈瓶之智诚有余抱瓮之劳亦良苦何人尝巧抉天机河伯逡巡鱼鼈舞昂昂长身卧塍防卷地翻涛敌骄暑谁云龙骨化梅梁未信鱼身作桥柱萦纡香轮过流水突兀云梯巻清雨横陈歌板促纷纶倒流谷帘声龃龉东家馌妇顔色恶步步生莲空媚妩阳乌流烁汗成浆平陆须臾涌银乳推移燥湿意本同窃夺隂阳天所怒人言无踵能自至跬步周旋路修阻不辞满眼看黄云嵗晩论功付梁梠君不见田舍翁年年苦辛与我同天寒破褐厌糠覈仰视屋壁知谁穷
　　善之携酒招游西湖值雷雨分韵得杯字
　　南山树影糊轻煤北山云花玉崔嵬絶怜我辈少姿媚幻此异景穷竒瑰湖光山色两愁絶更挟新雨除飞埃千年龙公睡忽醒顷刻驾浪鞭春雷我生倦游端有意陈迹黯淡漫苍苔拟将铁笛写清怨复恐翠袖含余哀主人似怪不解乐故结胜侣携尊罍翩翩六鹤舞晴翮华表清唳云光开絶怜山鸡强聨翼照水寒影空徘徊谢公屐齿殊济胜偪仄蓬宇徒低摧娟娟新青故堤柳片片轻白孤山梅春风佳游讵易得相与一笑同衔杯
　　寄张伯雨道士兼简邓庆长
　　越罗作衫花纂纂今年身长觉衣短垂虹大隄迎櫂船防袖翩跹酒巵暖还家闭门百不知桐叶题诗绿隂满邻坊为约张隠君细雨湖桥乗款段
　　煑茶图【幷序】
　　煑茶图一巻仿石窗史处州燕居故事所作也石窗讳文卿字景贤外髙祖忠定王曽孙仪观清朗超然绮纨之习聚四方竒石筑室曰山泽居而自号曰石窗山樵此图左列图巻比束如玉笋锦绣间错旁有一童出囊琴拂尘以俟命右横重屏石窗手执乌丝阑书展翫疑有所构思屏后一几设茶器数十一童伛背运碾绿尘满巾一童篝火候汤蹙眉望鼎口若惧主人将索者如意麈尾巾壶研纸皆纎悉整具羽衣乌巾玉色绚起望之真飞仙人余意永和诸贤放浪泉石当不过是而其泊然宦意翰墨清洒诚足以方驾而无媿甲午冬十月其孙公畴出以相示因记而赋之以发千古之逺想云
　　石窗山樵晋公子独鹤萧萧烟竹里月湖一顷碧琉璃髙筑虚堂水中沚堂深六月生凉秋万柄风揺红旖旎遵南更有山泽居四面晴峰插天倚忆昔王门豪盛时甲族丁黄总朱紫晓趋黄阁袖香尘俯首脂韦希隽美一官逺去长安门徳色欣欣对妻子岂如髙懐脱荣辱妙出清言洗纨绮郡符一试不挂意防帻看云卧林墅平生嗜茗茗有癖古井汲泉和石髓风回翠碾落晴花汤响云铛衮珠蕊齿寒意冷复三咽万事无言归坎止何人丹青悟天巧落笔毫芒研妙理黄粱初炊梦未古旧事凄零谁复记展图缥缈忆遗踪玉佩响秋水
　　龙门
　　瀚海双龙铁鳞甲巻壑拏云蹲冀阙千泉百道凑东南急雨翻空迸晴雪古言神禹功最多导山凿石疏九河幽都之地不复顾乃使双龙下地成盘涡隂风何飕飕磅礴太古秋坠崕落车礟怪木森戈矛碎砂晴日铺金麸云是昔日当闗挽劲之仆姑寒泉组练结九曲亭午赫日光糢糊车声何辚辚昨宵急水迷无津垂堂之言犹在耳游子商人行不已子规彻天呼我归翠华北幸那得辞龙门之石髙不磨泚笔书我龙门歌
　　袁裒
　　送仇仁父分教溧阳兼寄张仲实
　　往读大歴才子诗常恨诸人不公卿当时将相漫豪举谁如千年丽句留佳名破帽饥吟孟贞曜一尉辛勤晩初调至今山水余妖妍尚有当年赋诗料广文清絶非警曹况君意气凌云髙黉宫寛闲衿佩集底用如彼雕镌劳丹阳湖西足烟树想像昭闗遁逃路六朝旧迹徧蒿莱尽是诸贤醉游处人生自古并合难诗人今日盟未寒聨珠粲比百里聚防见卜史昂头看西秦公子眸炯炯阳羡三年官舍冷凭君为我致相思行矣追寻啸烟艇









　　御选元诗卷二十六
　　钦定四库全书
　　御选元诗巻二十七
　　七言古诗三
　　滕斌
　　赠弓秋蟾
　　琼花十里小楼红醉吞牛斗眠长虹十年四海分萍蓬一笑邂逅滕王洪牀头回首黄金空但觉耿耿盘心胸问蟾何不归蟾宫自有老月留身中谁授一粒金丹红学得纸上画墨龙白昼呼吸风云从顷刻雾暗天蒙蒙妙处巧夺造化工不复知有陈所翁君不见金陵壁上不防瞳防瞳霹雳惊江东我欲烦君具毫楮画一小龙回顾母普令天下生孝心不向江湖长验雨
　　小云石海涯
　　岳阳楼
　　西风吹我登斯楼劒光影动乾坤浮青山对客有余瘦游子思君无限愁昨夜渔歌动湖末一分天地十分秋
　　桃花岩【并序】
　　白兆山桃花岩太白有诗近人建长庚书院来京师时中书平章白云相其成求诗于词林臣李秋谷程雪楼陈北山元复初赵子昂张希孟与仆同赋
　　美人一别三千年思美人兮在我前桃花染雨入白兆信知尘世逃神仙空山亭亭伴朝暮老树悲啼发红雾为谁化作神仙区十丈风烟挂淮浦暖翠流香春自活手撚残霞皆细末防回云外落清歗美人天上骑丹鹤神游八极栖此山流水杳然心自闲解劒狂歌一壶外知有洞府无人间酒酣仰天呼太白眼空四海无纎物明月满山招断魂春风何处求顔色
　　曹元用
　　李白酒楼
　　太白一去不复留任城上有崔巍楼楼头四望渺无际草木黄落悲清秋鳬峄插天摩翠壁汶泗迢迢展空碧争竒献秀百年态作意随人来几席诸老髙防秋云端金璧照耀青琅玕谈笑不为礼法窘酒杯更比乾坤寛饮酣意气横今古玉山倾倒忘賔主谪仙人去杳何许异代同符吾与汝谁能跨海为一呼八表神游共豪举
　　元明善
　　介春堂
　　真常真人若氷雪大年夜食清溪月谁知袖里閟初阳散作元元春满堂髥龙宵吼石坛秋老竹风生翻陆江天籁巳沈羣妙集隠几嗒然今坐忘云扃不钥瞰虚白挥谢万象俱行客
　　张养浩
　　游香山
　　山行弥日山益竒乱峰挟翠如吾随游人聨蚁度林杪细路一线云间垂茫然四顾动心魄岚光荡秀浮双眉路回寳刹忽风堕大鹏九万离天池林烟媚景翳复吐欲见不见神防持松藏雷雨太隂黒泉迸岩薮银虹驰我来青帝巳回驭太古残雪犹离离一声啼鴂百花落两崖红雨春淋漓笑驱虎豹坐盘礴悠悠万古归支颐须臾兴尽下寥廓长风又送云边诗蓬莱兜率杳何处无乃造物移于斯往年梦里记曽到先声巳为猿鹤知惜无竒语勒丹壁坐令清赏成絶痴斜阳忽将暝色至山灵应怪归鞍迟人间胜事忌多取毋使乐极还生悲
　　过长春官
　　往年尝梦蓬莱宫三山鼇背揺虚空沧溟俯视一衣带银河鼓浪来天风兹游良不异畴昔半日惝恍迷西东平生颇似有仙分足迹未到神先通层楼复观此谁构只疑天巧非人工绕檐松影黒于海步惊栖鹤翔云中西山亦喜得佳客巍峩相向如争功辽金兴废渺何许令人一笑怜鸡虫须臾徧歴至方丈壶酒盘果罗青红心清巳觉破烦暑左右况复扇两童道人见我乐幽胜故为留恋谈无穷鼎铛百沸失膏火风水万里忘萍蓬黙求诗句为相荅半醉挥出毫端虹烟云满室动鬼神不但为彼开盲聋笑谈人境两相称此防讵与寻常同却愁归去到尘世又随俗迹堕樊笼
　　西岩醉笔
　　兴来放步白云岭海阔天髙异人境乱山万马东南驰只恐郊原碎俄顷乾坤谁管白鸟闲今古空余野烟冷何当结屋最上头摆脱尘氛事幽屏
　　田衍
　　分韵
　　清明与省郎毛潜夫杜孝先周内翰景逺元枢宻复初儒生虞徳生防饮分韵得复字呈秋泉功逺二仙伯
　　冠袍裹身厌拘束惜春只觉光隂蹙雪融波面绿痕添风着花枝乱红簌杜陵才子本茅屋十年省署叨粟肉捡芝番香白昼晴时寻胜友相追逐毛君古丈夫内翰五车读元子真英豪文华过潘陆徳生味道腴闭门乐幽独漫郎潦倒双髩秃志在酒船三百斛相逢一笑宇宙间羽觞未尽还再复醉中更约二仙人共访赤松参辟谷
　　曹伯啓
　　休日陪汉阳诸名流登秋兴亭觞咏移时尘虑顿息但以不得防仲通为慊因缀长句呈钦夫佥司士元太守君平察推仲通宰公暨座中诸友
　　散材生世元无堪强持陋质偕楩楠年余耳顺雪垂领误承任使来江南公庭日午了官事西州散步成竒探嵗寒亭树发秋兴名公齿序相朝参鸳鸯梅梢绽蓓蕾凤凰山顶飞晴岚江水朝宗浄拖练湖光照影清揉蓝旅鴈书空度荆楚浮云防日横湘潭苍茫宇宙一俯仰形役道路何痴憨移尊伟观排小酌紫霞潋滟堆红柑人生扰扰有今日座客云云无俗谈长安富儿不识字但能几案罗肥甘眼中梵刹如比栉焉知晓事无瞿昙知音更有骢马客威棱坐可惩奸贪山边圣人恶防酒【禹庙在侧故云】望之不敢成醺酣一襟清兴岂终极催归黄帽牵羸骖渔歌悠扬风色暝人影散乱波光涵船开棹进一回顾悤悤欠到王公庵
　　陪诸公杖履登梁王吹台悠悠悼古之情不能自巳呈孟子周子文二友
　　天宇廓然秋巳暮幽人欲作登髙赋聨镳沽酒上繁台千古兴亡一回顾百鸟喧啾塔半摧荆榛掩映台前路黄花采采未成欢目断荒城起烟雾
　　乙卯清明沅州郊行
　　信马沅江江上路歴览芳菲忘故步因逢古庙説前朝忽见孤舟横野渡二难恨识十年迟四美岂期今日具人生能得防清明莫对残阳怨迟暮
　　卢亘
　　题张国纲理问塞河诗卷
　　导河积石尧解忧滔天之水成安流何年决齧半南土清淮怒巻黄云愁宣房既筑汉歌喜越巫抱璧神光起害除梁楚二渠成海溢西南九河驶后来羣策知谁贤何人捧土能防川彭城楼堞照黄土河平堰石愁金天吾皇放勲超万古泽世余功平水土睢阳塞决付贤侯解变狂澜作安堵于今此功宁复有从容小试经纶手千年遗爱在邦民春风吹水浓如酒
　　送李应中检校江西
　　故人昔御南风来今年便逐轻鸿去短亭古堠不记人依旧青天覆长路马鸣日落风萧萧九月飞霜摧柳条出门相顾仰天笑胸中直气干云霄莫恨江山连百越自有清游醒诗骨都将万事付无心徐孺亭前钓秋月
　　题金显宗墨竹
　　天人赋物如天工墨光洒竹回天容千年劲玉寒不死清波照响悲吟龙烟凝草绿承华殿鬼冷秋霜月如练长毫写影竹不知子夜歌残空记面春云一散风吹尘茫茫海色翻青鳞金仙泪痕愁汉月尚怜玉轴随时新梦跨茅龙上天去女娲补天天不语海绡画鸾生翠羽踏破银湾湿河鼓射龙江深春不度风色萧萧怨千古
　　行卢沟之南书所见
　　幽蓟忽如九天上俯视左右分秦齐万里南来太行逺苍龙北峙飞云低冈回一崦花柳暗川平百里风烟迷丈夫出门自有乐人生何必常栖栖
　　九月十日接驾回因游香山寺饮于西厓之上酒酣呈主人
　　迎銮北去迷风沙看山西来走烟霞苍山朝含太古色长松百尺凌云斜杰观重楼炫金碧笑拍阑干倚天立出门却得望东山红树青林乱秋色痛饮岩厓鲸吸川径欲醉倒秋风前但恨浮云蔽白日使我不得瞻青天忽忽今年负重九树老山空复何有莫将身世媿渊明纵有黄花无此酒
　　李溥光
　　题平阳龙神张诚叔别业长歌
　　始山之东山之隅龙神风物美且都泉清树茂田膏腴中有太古仙民居云是仙人之故庐蚨千字存遗墟右冈左林跨修途前潭后阜开画图柳居竹坞当门闾药畦花圃相萦纡三间茅屋藏堪舆延賔有斋爨有防壁间悬琴架积书文楸在榻酒在壶棣花春风欢友于紫兰芝草罗庭除田蚕舂硙贾陶渔牛羊骡马鸡豚鳬丝麻委婢耕委奴嵗时足以供百需打门未始惊吏胥绕屋时闻幽鸟呼主人况乃非世儒王门嬾曳邹枚裾胸中素有廊庙谟冥鸿未可世网拘振衣归来弗踌躇青鞵布袜竹杖扶南窗寄傲忘居诸一觞一咏日自娱髙情澹澹寄太虚出岫野云同巻舒宽兮绰兮短不逾优哉游哉乐有余人间有此安养区辋川盘中未必如平生我亦山泽癯所经佳胜神与俱田园之乐独让渠知君之乐孰若吾
　　孟淳
　　过浮云宿七尺
　　山云怜客嵗晚行小雨遽止雪不成隂霾渐开日隠见轧轧笋舆和涧声谷中青烟一缕起忽散无迹旋复生上岭下岭颇费脚草径荦确仍斜横千林叶尽百草瘁乔松劲竹吾同盟野梅解后亦数数雪色风香相送迎路无里堠界逺近晨行暮止那记程田家团栾地炉暖新醅旋泼肥鸡烹泛舟溪上岂不乐吾独何为无此情
　　任士林
　　送徐春野【并序】
　　往年徐春野来综吾州吏事朔风裘马意气伟甚今紫髥飞雪告父老以去人贫以仕君仕而贫吾不知人事竟何如也其所游松乡任某歌以送之
　　昨日之酒月满楼今日之酒月满舟三十度月月圆缺期君看月丹山头君携月色钱塘去我有浊酒谁为酬功名一纸政复尔岁月两髩归来休柳桥久负秋夜笛花鬟老忆春风喉鹏云正南眼歴歴鲲海未运天悠悠雄鸡一声骑当发男儿顶上簪公侯
　　李唐春牧图
</div>
    <div class="pagination">
<a href="御选宋金元明四朝诗_page398.html">上一页</a><span>...</span><a href="御选宋金元明四朝诗_page394.html">394</a><a href="御选宋金元明四朝诗_page395.html">395</a><a href="御选宋金元明四朝诗_page396.html">396</a><a href="御选宋金元明四朝诗_page397.html">397</a><a href="御选宋金元明四朝诗_page398.html">398</a><span class="current-page">399</span><a href="御选宋金元明四朝诗_page400.html">400</a><a href="御选宋金元明四朝诗_page401.html">401</a><a href="御选宋金元明四朝诗_page402.html">402</a><a href="御选宋金元明四朝诗_page403.html">403</a><a href="御选宋金元明四朝诗_page404.html">404</a><span>...</span><a href="御选宋金元明四朝诗_page400.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
