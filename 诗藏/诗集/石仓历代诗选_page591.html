<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 591 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 591 页/共 947 页</h1>
    <div class="content">　　题子静草堂
　　草堂正在匡庐山山隂緑玉相对闲云从双剑峯前下潮到小孤江上还茶烟满室写墨竹花雨一帘观白鹇谁似南宫能篆古为君髙致轩窗间
　　清江曲
　　清江水清峡水黄清江之上多绿杨浣花女儿立沙际青羣白足如秋霜蜀山雪消十日雨一夜扁舟欲齐树两岸猿声不肻休送君流过峡州去
　　狭路相逢行
　　上有千尺之厓古铁色下有无底之潭水俱黑中间小道石艰涩君马南我马北狭路相逢何偪仄安得往来如康庄两贤相让无相阨
　　前有尊酒行
　　前有一尊酒后有三尺坟坟前两树花坟中不知春分明记得坟中鬼曾共当年饮酒人
　　题水殿纳凉图
　　湖上栏干百尺台台边水殿倚云开红桥人隔荷花语玉盌金盘进雪来
　　题枯枝寒禽图
　　王母宴归西海上空留青鸟羽参差黄云苦竹江南霰独立寒条嵗晚时
　　舟过黄陵庙
　　黄陵庙下倚船窗水浅沙平属玉双山外断云寒日晚半篷寒雪下湘江
　　秋夜吟
　　桂树丛丛月如雾山中故人读书处白露湿衣不可去
　　附汪时中诗【字徳卿祁门人】
　　和陶靖节
　　木落霜更繁鸟啼夜方寂徘徊不能寐起行见明月达人伤逝波志士感徂节冲懐在潜渊修轨絶尘绁人生大化中飘萧风底叶岂无好容华百年终变灭及时且行乐无为长太息
　　其二
　　避諠舍幽林蓬荜日髙卧开门见青山相看久逾好白云何处来飞在檐前堕淡泊渉世清意闲尘勿搅主静岂无方此乐不可道黄精肥可飱石泉清可澡黙黙观大运息心以为寳
　　月夕书懐寄贡待制汪蓉峯程以文
　　明月出东山照见西林明龙蛇布满地信歩还自惊独立数星辰欲挽银河倾一洗人间尘洒然肝胆清不寐抱婵姢待旦听鸡鸣安得同心人为言此时情
　　种竹
　　结庐幽谷中老树髙连云青山固佳客不可无此君移植当前轩气槩终出羣胡牀坐月夕世事从紏纷凤鸟日将至起舞歌重轮天风万里来夜半箫韶鸣
　　登源越国祖庙
　　四方骚乱六州安锦缆云颿去不还龙劒占星狼鬛静角弓张月虎牙闲东行窦使书初献西向秦庭涕易澘髙塜麒麟碑碣在唐陵隋寝草斑斑
　　汉武帝
　　天马西来苜蓿堆五云宫阙是蓬莱可怜商鼎盐梅味不似金茎露一杯
　　附汪叡诗【字仲睿婺源人左春坊司直郎】
　　杂赋
　　我逰防稽岭复登秦望山天髙海涛寂日落空云闲三山何许鲍腥动函关回车探禹穴千古髙巑岏有客来昆崘抱璞将何适熠熠含辉光椟韫夜生白荆舒人莫知举世珍燕石所以鲁仲尼待价靡欣戚嘉橘生南服累累黄金姿碧叶霜不悴贞心终自持渭濵钓鱼叟西伯梦见之西伯今寂寞野处徒伤悲
　　拟古
　　别君出郭门回首万里遥征马复驰驱山髙路岧嶤水流下溟海月出上青霄月光照海波我行魂独消天寒闗塞逺日落村墟晚悠悠音信断鸿雁自凄惋中心抱贞素匪石不可转昊天信明旦胡能事游衍
　　濠梁行奉制赋送太师韩国公还乡
　　龙飞濠梁起淮甸肇基防陵酣百战诛陈夷张安东南北定中原疾如电秉旄仗钺清朔方拱手垂衣正南面泰山若砺海涵天黄河如带江澄练声威逺布来夷戎海隅西极咸趋风不用汉兵三十万大宛马萃天闲中圣皇明德被海宇天产英杰开勲庸中山开平奋武烈内辅太师韩国公太师始由刀笔举羣雄纷争识真主麾之不去情愈亲日献訏谟阐绪不矜不伐仁者心克勤克俭前哲矩平生仇怨那报酧诸将劳能谁毁誉百司庶务无稽留剸繁治剧何优游圣皇推诚重委托太师悉力宣王休汉比萧曹岂异绩唐槩房杜称嘉猷光辅功成请身退锡爵颁养先公侯白髪朝天喜强健紫殿从容频锡宴一朝乡里锦衣荣千载勲名青史见太师恭慎人罕侔圣皇显佑谁能先旧基甲第新淩云内府金钱表新眷明庭盛典重咏歌谩从馆阁徴文献
　　予归江左泽徃四明
　　倚闾怜母老长路望儿归六载眼中泪三春身上衣霜清听雁逺天濶见云飞海峤连闽越乌啼月尚微
　　吴斌诗【字韫中休宁人平阳县主簿】
　　北游
　　青山千里来龙奔出平野逶迤作都城黄河走其下借问宿迁人在昔何为者云此生重瞳虎鬬天所假自矜葢世心坑秦覇区夏鸿门逸真龙乌江防骓马至今哀怨声喑呜海中泻
　　次韵戴尚文游顔山三首
　　顔山倚南斗秀结鸿荒前昔有太素人攀巢卧紫烟双龙作服御据地生灵泉一餐日月精永保龟鹤年朝结八极游夜向三天眠一朝弃宇宙遗迹成幽云洞关双扉别有丹霞天我今望紫气遐想穷山川
　　其二
　　金仙识灵境振锡西天来梵宫跨絶巘防翠何壮哉海水入金鉢洒旱徧九垓遂令区中人瞻望心徘徊我思脱万劫郁悒惭非才青莲发兹山何必登三台行将覩寳月髙举超凡埃
　　其三
　　美人契遐想濯足青莲池我亦思攀援腾空蹑云螭苍茫送逺目直接扶桑枝天低流景逈风逺浮景驰万灵受荼毒生死皆非宜仙人与佛子缥缈何须期吾当问青天愿借箕尾骑
　　杂体
　　豫章在髙岳挺然出乔林云霄接飞翰川谷涵清隂龙鳞结翠色贞固如精金梓人构珠殿飞斤欲相寻虽凭万牛力奈此春山深大材失平地倚树空沈吟
　　秋思
　　西登望夫台北眺从军路霜飞瀚海秋烟横大荒暮君心皎凝丹妾身抱贞素万里莫相思捣月寄征服【叶】
　　宿密多岩兰若
　　寳刹倚青汉金宫瞰紫烟岩颠明秀木天罅落飞泉香窟幽僧定云房逸客眠澄辉沧海月应与此心圆
　　天马歌
　　天马西下昆仑墟腾骧振迅将焉如雄姿逸气越太古云騣电尾拂紫虚頫首视六合有若樊笼拘朝穷青天九阖之浩荡暮极沧海万国之盘纡骅骝与騄駬俯伏蹶足空睢盱大鹏之飞尚不过于九万六龙岂敢争驰驱拳毛萦红耀晴雪髙蹄飜霜蹴明月瑶台两镜入清瞳五岳层峦挺竒骨当时飞歩凌长安星流雾转那可攀伯乐已久死至今骈足枥槽间圣朝举鞭策岂信蜀道难由来世眼俱混浊驽骀却鞲黄金鞍太行盐车毎服力嗟我于此徒盘桓春风三月来燕山将随银河上云端翺翔御道驾天子出入警跸羣生安
　　顔山歌
　　欲为紫霞赏遂作丹霄游顔山秀防五千仞况于絶顶凌飞楼长风吹目空四海但见天地如虚舟龙争虎鬬血中野安知此境长悠悠顔山之势何壮哉飘如云龙上天来蟠根走脉极九垓千岩万壑相萦回龙池皎雪天镜开气蒸六合作飞雨五月下界惊云雷顔公一去不复廻空有仙迹迷苍苔凭崖凿翠构珠殿金仙趺坐莲花台雄标胜境掩五岳胡乃僻处东南隈后来观者登崔嵬超然顿觉辞红埃平明攀天望海色宛若万里防灔之金杯此中昔有芸香客一朝矫翼腾三台我今苦被风尘恼欲持长篲人间扫山花含烟笑人老青松垂隂得春好功名感此不复求便欲巢云拾瑶草终当羽化随青童鸡为凤皇犬为龙青天碧海长相从回头试问世间士茫茫尽入三泉中
　　续催日鼓謡
　　胡为乎六龙斜飞于若木之金天复沈沦于西溟澒洞之重渊日车摧頺势将堕但闻惊天伐鼔砰轰喧阗恨无鲁阳所挥之神戈又无羲和所执之神鞭徒看光景入海去惟有雪色千叠春雷喧日已溺谁能援似将宇宙入防昧魑魅泣雨神啼烟烟雨暮何由晨肆鬼怪愁天人有美二子超凡伦凝丹泣血惊苍旻欲攀天上万丈之玉绳揽此波中咫尺之金轮力不及情难伸歌日鼔悲无垠空有蛟龙之翰麟鸾之文照耀今古诚足珍心比精卫谁复陈至今隂气毒天地几时六合回阳春吾闻东方乃有扶桑之君旸谷之神可以返日驭升天门过黄道御紫宸安得回光洞照下土之盲人神君精感应相隣忽尔金鸡啼白东海天朱光飞射开幽鼓声惊倒三山巅白日曙青阳生出海屿防天京四方咸覩晓色清麟胎凤鷇含精英圣皇钦天建太平作韶武吟箫笙譬若日鼓腾天声乾坤上下俱清宁亿年万世同光明
　　妾薄命
　　大罗天中散花女一防尘心坠凡土花顔夺尽天上春举世蛾眉焉足数生来祗在深闺中珠帘翠幕藏春风清心无瑕皎白玉月娥星女遥相同汉家君王自明哲独选芳容与贞节龙舆忽上鼎湖云雀台空望漳河月苍梧凌空湘水寒泪痕洒徧金琅玕一身憔悴不能立香消玉减凋云鬟自怜薄命谁为主仰视云霄澹无语何时重返蘂珠宫还散天花作香雨
　　青州歌
　　青州高城雄九州城门天上飞琼楼羽林兵卫若熊虎劒防耀日寒光浮迢迢紫陌香尘起车马争驰迅流水飞甍万井碧鳞鳞绿树连隂栁营里嵯峨城阙帝子宫天人遥镇沧海东海波镜浄寂不动鲸鲵不敢扬天风楼上银壶漏初歇畵角龙吟泣霜月寒声萧飒落梅花吹作征人鬓中雪
　　赴召试登凤凰台望大江
　　未登麒麟之秘阁且上凤凰之髙台凤凰台上极逺目海风飞洒清浮埃白日出青天开但看万里长江从西来雪中苍茫自无际直涌大地髙崔嵬朝宗势去不回万水尽入东南隈天堑设皇图恢龙盘虎踞雄九垓金宫寳阙天上开一人有庆万国来万国来咸梯航天子万夀镇万方神基永固同天长夀与江水俱无疆高台览徳来凤凰
　　醉歌行
　　登髙取醉散我愁倒卧城南百尺之酒楼出门但知行路苦醉乡可以逍遥逰君不能遗身天地上玉京又不能荣名将相専金城徒将緑髪染春雪风尘羁系终无成不如且饮一壶酒酒尽愁消更何有醉来豪气不可収嘘作长虹贯牛斗
　　唐桂芳诗【字仲实歙县人】
　　送邹山长
　　精庐嘉树合欣欣众禽鸣相过岂不好胡为千里行三年振文铎遗经寘满籯英英嗜学子隔竹闻书声扫花散幽策坐石移残枰诗成似白云亭亭峰峦生昔视秋蛾飞今送春鸿征归来怜儿女欢笑防衣迎父老三四人倾壶浊复清逍遥练溪上于焉澹无营
　　秋胡子
　　依依陌上桑婉婉桑间妇嫣然红罗襦采桑湿香雾相逢马上郎停鞭息驰骛回头遗巧笑脉脉此情露谁知妇人身托生胶漆固本期骨月亲返被顔色误忆昔送郎时徙倚门前树箧笥满征衣一一裁缯素绣为双鸳鸯犹惧观者妬愿郎早归来恨不与俱去尘埃扑牀帷蛸蝛网窗戸惟有白髪姑羞以情诉可怜不相识春心挑中路仓皇下马时忽忽意未悟洞房扫春蚕一见生愧负妾身固可弃老亲宁弗慕黄金无亏盈白璧有沾汚嫁郎恩义乖何如江水赴江水惟东流不似郎他顾
　　闻吴继新写正览毕作诗迎之
　　吴郎久不见怅望隔江村辛苦头将白编摩眼易昏蕉心含雨润柿叶缬霜繁智永瞠诸后羲之本一门未应梁上得偏向枕中存防画临池黑戈波漏屋痕萦萦珠结网袅袅蠒缫盆白练书裠好黄麻草诏尊首濡无醉魄笔谏有忠魂安得三千幅烦君恣意繙
　　题方起莘五马图
　　徐君平生爱马癖往往畵手称无敌百年物化形影存流落生绡总陈迹今看五马各异色两疋骊黄一疋白一疋翠刷云满身一疋虹奔汗流血奚官亦复可怜人笑拂青丝事羁靮就中谁解骁腾姿背立如龙俄八尺不踶不囓有余闲回视神光恍相射得非念同槽枥悲御者非人常乏食低头帖耳或内伤十二闲中推第一而今蹭蹬老可欺空伴驽骀无赏识呜呼不幸世运遭囏虞岂比唐时太平日牵来锦绣动成羣玉鞍未卸黄金勒丹墀昼静柳隂移一防花飞堕香雪毛仲也是厮养儿嫁女传宣出宫掖宫掖惯听鼔节声教舞衔杯増戏剧酒狂大呌问梅花何似龚黄二千石
　　见乡人程大
　　少年策马辞乡邑落魄天涯几秋色三山昨遇故乡人不问姓名应不识布衣拂却江海尘相看感叹念情亲青春作客无逺近白髪从军多苦辛以兹失路谁相顾我向东留子南去归梦不离沧海云边愁逺挂青枫树枫树家林隔海天百年聚散一茫然簪缨故旧应谁在萍梗江湖祗自怜临岐执袂须倾倒明朝又别关山道心随断雁向斜阳愁到离忧醉芳草
　　程仲庸游京口留金山
　　我正无心懒似云那堪奔走汚淄尘飞花防栁偏留客吹浪江豚忽拜人玉带暂抛烦转语楞伽曽写悟前身异时好説金山寺防个渔舟唤渡频
　　送汤君济赴广西宪幕二首
　　汤生浩气揭晴霓白马雕鞍新凿蹄试吏早从公府辟徴书亲自臬侯题江天露洗星辰湿海岛风清瘴雨低肃若纪纲多暇日满庭榕树鹧鸪啼
　　皓月如银老桂秋明朝催动孝廉舟天涯防渉三千里岭表承宣四十州荔子输官供酒盏槟榔留客当茶瓯贪泉莫试夷齐饮霜拂黄茆瘴已収
　　赠别林生
　　青天无尽碧波长百尺云帆挂夕阳海客音书何处寄北风鸿雁不成行
　　唐文凤诗【字子仪歙县人赵府审理】
　　题李营丘枯木图
　　营丘枯木天下无笔端造化何荣枯想当磅礴欲畵际天为逐兴神为驱邓林已化防风骨沧海乍出瑚株良材何异徂徕产大用不值明堂需自怜形质赦斤斧岂叹薪防供樵苏万牛回首力未许独匠指顾心难图空遗偃蹇蔽村野白石凿凿泉呜呜枯梢似挂痩蛇影乱叶恍茁乖龙须我生本是山泽癯隠居林樾同凡夫昻霄耸壑日在望号雨呼风时与俱只今廊庙重缔构梗楠杞梓当贮储按图工师倘所取意营目盻増嗟吁
　　题何养素马图
　　房星降精龙作胎渥洼之水深如杯夜飞霹雳电光紫良驹已产真龙媒长鸣超羣空冀北下视众马皆驽骀天生气质难委弃万里入贡何年来圣恩已许充内廐九重浩浩天门开鐡衔寳勒镂银汞玉鞍丝辔籹玫瑰虽调德性闲两服终逞逸气凌九垓王良老去复谁御伯乐往矣令人哀百年变化尚形迹生绡寂寞烦松煤求贤求骏同一理千金买骨逢竒才燕昭致礼郭隗重何人再筑黄金台
　　题李白翫月图
　　长庚之星光配月何年降精生李白倐向人寰汗漫游骨异神清本仙谪平生爱月如嗜饴老蟾流辉沁诗脾胸中玲珑广寒殿珠玑咳唾天香吹良宵醉月坐花影银汞镕阶光烱烱梦咽霜玉兎寒露湿锦袍呼不醒惯賖月色长安春玉环媒私力士嗔清平调新声未絶楼船廹胁飞胡尘夜郎天髙月黒黒忍死投荒去京国金鸡放赦来江南采石波寛酒杯窄眼花捉月月倒悬飜身起舞水中天冯夷夜防叱河伯遗骸肻汚饥蛟涎巫阳下招招醉魄帝遣归来住蟾阙精神仍作长庚星万古千秋伴圆缺
　　题长江万里图为蜀人赵中道赋
　　一廛老屋城南隅读书乐道非愚夫西川有客踏秋雨访予手把长江图披图细数经行处天山白积银为树氷澌暖沁六月流雪波怒向三巴注蜀江溶溶逺纡回巨灵擘破巫峡开势雄地束不得逞直走万丈疑奔雷瞿塘灔滪天下险巨石双分鋭磨剪盘涡每忧巨浸深冷喷犹嫌急波浅人鲊瓮头云结愁饥蛟昼舞寒风秋至喜亭边可贳酒秭归县前仍舟荆湘荡漾平于掌蒲帆箭疾飞双桨苍龙山露翠烟中白虹水接银河上岳阳楼髙明月凉仙人踏冷鹤背霜玉箫吹碎丹凤语寳剑拭动青蛇光洞庭茫茫接彭蠡千里相望同尺咫无情五老苍顔凋含羞二姑黛鬟美扬澜潴滀鄱湖寛水府冯夷严守关明珠泣坠渊客怨氷绡织就鲛人闲蟂矶秉灵孙小女冷风倐度神巫语客回尽望江东云鸟归带得淮南雨须防放棹下金陵蓬莱宫阙高崚嶒圣人黄衣御宸极紫雾冲霄王气腾浪游歴记万余里愕梦惊魂几悲喜江花江水兴无涯防染丹青烦畵史赋诗题畵心悠然才思逸发如涌泉酒酣击节唾壶缺醉和少陵云锦篇
　　上东门行
　　上东门在何所河阳城南瀍水浒旧时豪华今已空惟有当年一坏土闻説汉家全盛秋门前列第皆王侯朱轮翠毂日来往凝笳叠鼓长喧啾畵栋雕檐接宫观十里香尘飞不断天上频颁丹诏下民间屡免田租半白髪老人不识兵闾阎小儿歌太平鬬鸡走马寻常事岂有纷纷愁叹声乞归二章初上会此公卿盛供帐道旁观者如云屯杂防从车凡防辆韶华转眼流星过倐忽荆棘埋铜驼逢萌挂冠固已矣石勒倚啸将如何往事伤心难自保惆怅东门不能道君不见北邙山头四五陵玉匣珠襦委荒草
　　白雷港
　　晚泊豁吟绪行行歩渚沙雨添新栁耳水减嫩蒲芽乌鬼来渔艇青蚨付酒家防风吹短褐倚杖数归鸦
　　玉阶怨
　　夜深白玉阶露下寒侵骨娉婷不欲行恐踏团圆月
</div>
    <div class="pagination">
<a href="石仓历代诗选_page590.html">上一页</a><span>...</span><a href="石仓历代诗选_page586.html">586</a><a href="石仓历代诗选_page587.html">587</a><a href="石仓历代诗选_page588.html">588</a><a href="石仓历代诗选_page589.html">589</a><a href="石仓历代诗选_page590.html">590</a><span class="current-page">591</span><a href="石仓历代诗选_page592.html">592</a><a href="石仓历代诗选_page593.html">593</a><a href="石仓历代诗选_page594.html">594</a><a href="石仓历代诗选_page595.html">595</a><a href="石仓历代诗选_page596.html">596</a><span>...</span><a href="石仓历代诗选_page592.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
