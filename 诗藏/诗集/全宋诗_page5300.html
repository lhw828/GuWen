<!DOCTYPE html>
<html>
<head>
    <meta charset="UTF-8">
    <title>全宋诗 - 第 5300 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 5300 页/共 11672 页</h1>
    <div class="content">    地僻人稀能几家，清泉漱玉石欹斜。
    客来访我惭无具，洗甑炊香更点茶。

欧阳守道　钓雪歌
    上天同云兮雨雪其霏，之子于钓兮在水之湄。
    鱼潜於渊兮不可求思，泌之洋洋兮可以乐饥。

欧阳守道　索胡学圣诗
    为候君诗十日留，无诗何以别交游。
    自缘白雪难於和，莫把明珠暗处投。
    往施固惭三不报，此鸣傥许两相酬。
    今番但挈空囊去，湘水湘山段段愁。

欧阳守道　题兴善院净师月岩图
    君不见长安市，扰扰行人如聚蚁。
    不惟贾客与廛民，往往完冠绅大夫士。
    投身闹处思山林，欲归未归长苦心。
    夜深灯火如白昼，呕哑弦管喧繁音。
    孤客欲眠眠不得，四更五更人暂息。
    忽然车毂鸣枕中，百官朝早传呼亟。
    我时起坐一喟然，推窗孤月方流天。
    嗟哉市朝不知夜，挹此清景何由缘。
    归求重觅糜鹿伴，尘劳余业犹羁绊。
    高僧过我出画图，月照岩心僧仰看。
    有岩有月尽佳哉，僧叉不俗何方来。
    此岩岂是南海观，不然五台峨眉雁荡到台。
    岩空月圆僧静坐，不用话头劳勘破。
    人言腰钱骑鹤上扬州，何如岩中月下从僧游。

欧阳守道　为琛上人题
    今日有心还有累，当来无窗亦无宽。
    难将世事眉双皱，尽付尘缘指一弹。
    烦恼不从生处有，应酬都向梦中看。
    不知向去宽多少，万里秋空孤月寒。

欧阳献　答田端彦
    莫嗟骐骥老，不识云台仗。
    北骥天所脱，未易论得丧。

欧阳献　赠田端彦
    守节固穷匪易事，铁中谁许斗铮铮。
    闻道新除右仆射，难留高卧老先生。
    能令余党留残息，必有昌言佐盛明。
    我欲效颦嗟老矣，西风回首涕纵横。

欧阳修　罢官後初还襄城弊居述怀十韵回寄洛中旧寮
    路尽见家山，欣然望吾庐。
    陋巷叩紫扉，迎候遥惊呼。
    儿童戏竹马，田里邀篮舆。
    春桑郁已绿，岁事催农夫。
    朝日飞雉雏，东皋新雨余。
    植杖望远林，行歌登故墟。
    夙志在一壑，兹焉将荷锄。
    言谢洛杜友，因招洛中愚。
    马卿已倦客，严安犹献书。
    行矣方于役，岂能遂归欤。

欧阳修　罢官西京回寄河南张主簿
    归客下三川，孤邮暂解鞍。
    鸟声催暮急，山气欲晴寒。
    已作愁霖咏，犹怀祖帐欢。
    更闻溪溜响，疑是石楼滩。

欧阳修　白发丧女师作
    吾年未四十，三断哭子肠。
    子割病莫忍，屡痛谁能当。
    割肠痛连心，心碎骨亦伤。
    出我心骨血，洒为清泪行。
    泪多血已竭，毛肤冷无光。
    自然须与鬓，未老先苍苍。

欧阳修　白牡丹
    蟾精雪魄孕云莇，春入香腴一夜开。
    宿露枝头藏玉块，晴风庭面揭银杯。

欧阳修　白兔
    天冥冥，云蒙蒙，
    白兔捣药姮娥宫。玉关金锁夜不闭，
    窜入涤山千万重。滁泉清甘泻大壑，
    滁草软翠摇轻风。渴饮泉，
    困栖草，滁人遇之丰山道。
    网罗百计偶得之，千里持为翰林宝。
    翰林酬酢委金璧，珠箔花笼玉为食。
    朝随孔翠伴，暮缀鸾皇翼。
    主人邀客醉笼下，京洛风埃不沾席。
    群诗名貌极豪纵，尔兔有意果谁识。
    天资洁白已为累，物性拘囚尽无益。
    上林荣落几时休，回首峰峦断消息。

欧阳修　百子坑赛龙
    嗟龙之智谁可拘，出入变化何须臾。
    坛平树古潭水黑，沉沉影响疑有无。
    四山云雾忽昼合，瞥起直上拏空虚。
    龟鱼带去半空落，雷輷电走先後驱。
    倾崖倒涧聊一戏，顷刻万物皆涵濡。
    青天却扫万里静，但见绿野如云敷。
    明朝老农拜潭侧，鼓声坎坎鸣山隅。
    野巫醉饱庙门阖，狼藉乌鸟争残余。

欧阳修　拜赦
</div>
    <div class="pagination">
<a href="全宋诗_page5299.html">上一页</a><span>...</span><a href="全宋诗_page5295.html">5295</a><a href="全宋诗_page5296.html">5296</a><a href="全宋诗_page5297.html">5297</a><a href="全宋诗_page5298.html">5298</a><a href="全宋诗_page5299.html">5299</a><span class="current-page">5300</span><a href="全宋诗_page5301.html">5301</a><a href="全宋诗_page5302.html">5302</a><a href="全宋诗_page5303.html">5303</a><a href="全宋诗_page5304.html">5304</a><a href="全宋诗_page5305.html">5305</a><span>...</span><a href="全宋诗_page5301.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
