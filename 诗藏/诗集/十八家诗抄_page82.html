<!DOCTYPE html>
<html>
<head>
    <meta charset="UTF-8">
    <title>十八家诗抄 - 第 82 页/共 224 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十八家诗抄 - 第 82 页/共 224 页</h1>
    <div class="content">　　生男堕地要膂力，一生富贵倾邦国。莫愁父母少黄金，天下风尘儿亦得。
　　赤霄行
　　孔雀未知牛有角，渴饮寒泉逢觝触。赤霄玄圃须往来，翠尾金花不辞辱。
　　江中淘河吓飞燕，衔泥却落羞华屋。皇孙犹曾莲勺困，卫庄见贬伤其足。
　　老翁慎莫怪少年，葛亮贵和书有篇。丈夫垂名动万年，记忆细故非高贤。
　　前苦寒行二首
　　汉时长安雪一丈，牛马毛寒缩如蝟。楚江巫峡冰入怀，虎豹哀号又堪记。
　　秦城老翁荆扬客，惯习炎蒸岁纟希纟谷。玄冥祝融气或交，手持白羽未敢释。
　　去年白帝雪在山，今年白帝雪在地。冻埋蛟龙南浦缩，寒刮肌肤北风利。
　　楚人四时皆麻衣，楚天万里无晶辉。三足之乌足恐断，羲和送将何所归。
　　后苦寒行二首
　　南纪巫庐瘴不绝，太古以来无尺雪。蛮夷长老怨苦寒，昆仑天关冻应折。
　　玄猿口噤不能啸，白鹄翅垂眼流血。安得春泥补地裂？
　　晚来江门失大水，猛风中夜吹白屋。天兵斩断青海戎，杀气南行动地轴。
　　不尔苦寒何太酷，巴东之峡生凌凘。彼苍回轩人得知。
　　晚晴
　　高唐暮冬雪壮哉，旧瘴无复似尘埃。崖沉谷没白皑皑，江石缺裂青枫摧。
　　南天三旬苦雾开，赤日照耀从西来。六龙寒急光徘徊。照我衰颜忽落地，
　　口虽吟咏心中哀。未怪及时少年子，扬眉结义黄金台。洎乎吾生何飘零？
　　支离委绝同死灰。
　　复阴
　　方冬合沓玄阴塞，昨日晚晴今日黑。万里飞蓬映天过，孤城树羽扬风直。
　　江涛簸岸黄沙走，云雪埋山苍兕吼。君不见夔子之国杜陵翁，牙齿半落左耳聋。
　　夜归
　　夜半归来冲虎过，山黑家中已眠卧。傍见北斗向江低，仰看明星当空大。
　　庭前把烛瞋两炬，峡口惊猿闻一个。白头老罢舞复歌，杖藜不睡谁能那？
　　寄柏学士林居
　　自胡之反持干戈，天下学士亦奔波。叹彼幽栖载典籍，萧然暴露依山阿。
　　青山万里静散地，白雨一洗空垂萝。乱代飘零余到此，古人成败子如何？
　　荆扬春冬异风土，巫峡日夜多云雨。赤叶枫林百舌鸣，黄泥野岸天鸡舞。
　　盗贼纵横甚密迩，形神寂寞甘辛苦。几时高议排金门，各使苍生有环堵。
　　寄从孙崇简
　　嵯峨白帝城东西，南有龙湫北虎溪。吾孙骑曹不骑马，业学尸乡多养鸡。
　　庞公隐时尽室去，武陵春树他人迷。与汝林居未相失，近身药裹酒长携。
　　牧竖樵童亦无赖，莫令斩断青云梯。
　　醉为马坠诸公携酒相看
　　甫也诸侯老宾客，罢酒酣歌拓金戟。骑马复忆少年时，散蹄迸落瞿塘石。
　　白帝城门水云外，低身直下八千尺。粉堞电转紫游缰，东得平冈出天壁。
　　江村野堂争入眼，垂鞭[享单]鞚凌紫陌。向来皓首惊万人，自倚红颜能骑射。
　　安知决臆追风足，朱汗骖[马覃]犹喷玉。不虞一蹶终损伤，人生快意多所辱。
　　职当忧戚伏衾枕，况乃迟暮加烦促。明知来问腆我颜，杖藜强起倚僮仆。
　　语尽还成开口笑，提□别扫清溪曲。酒肉如山又一时，初筵哀丝动豪竹。
　　共指西日不相贷，喧呼且覆杯中渌。何必走马来为问？君不见嵇康养生遭杀戮。
　　君不见简苏徯
　　君不见道边废弃池，君不见前者摧折桐。百年死树中琴瑟，一斛旧水藏蛟龙，
　　丈夫盖棺事始定，君今幸未成老翁，何恨憔悴在山中。深山穷谷不可处，
　　霹雳魍魉兼狂风。
　　大觉高僧兰若
　　巫山不见庐山远，松林兰若秋风晚。一老犹鸣日暮钟，诸僧尚乞斋时饭。
　　香炉峰色隐晴湖，种杏仙家近白榆。飞锡去年啼邑子，献花何日许门徒。
　　忆昔行
　　忆昔北寻小有洞，洪河怒涛过轻舸。辛勤不见华盖君，艮岑青辉惨幺麽。
　　千崖无人万壑静，三步回头五步坐。秋山眼冷魂未归，仙赏心违泪交堕。
　　弟子谁依白茅室，卢老独启青铜锁。巾拂香馀捣药尘，阶除灰死烧丹火。
　　玄圃沧洲莽空阔，金节羽衣飘婀娜。落日初霞闪馀映，倏忽东西无不可。
　　松风涧水声合时，青兕黄熊啼向我。徒然咨嗟抚遗迹，至今梦向仍犹佐。
　　秘诀隐文须内教，晚岁何功使愿果。更讨衡阳董炼师，南浮早鼓潇湘舵。
　　魏将军歌
　　将军昔著从事衫，铁马驰突重两衔。被坚执锐略西极，昆仑月窟东崭岩。
　　君门羽林万猛士，恶若哮虎子所监。五年起家列霜戟，一日过海收风帆。
　　平生流辈徒蠢蠢，长安少年气欲尽。魏侯骨耸精爽紧，华岳峰尖见秋隼。
　　星缠宝校金盘陀。夜骑天驷超天河。欃枪荧惑不敢动，翠蕤云旓相荡摩。
　　吾为子起歌都护，酒阑插剑肝胆露，钩陈苍苍风玄武。万岁千秋奉明主，
　　临江节士安足数？
　　白凫行
　　君不见，黄鹄高于五尺童，化为白凫似老翁。故畦遗穗已荡尽，天寒岁暮波涛中。
　　鳞介腥膻素不食，终日忍饥西复东。鲁门□亦蹭蹬，闻道如今犹避风。
　　朱凤行
　　君不见，潇湘之山衡山高，山巅朱凤声嗷嗷。侧身长顾求其群，翅垂口噤心甚劳。
　　下愍百鸟在罗网，黄雀最小犹难逃。愿分竹实及蝼蚁，尽使鸱枭相怒号。
　　惜别行送向卿进奉端午御衣之上都
　　肃宗昔在临武城，指挥猛将收咸京。向公泣血洒行殿，佐佑卿相乾坤平。
　　逆胡冥寞随烟烬，卿家兄弟功名震。麒麟图画鸿雁行，紫极出入黄金印。
　　尚书勋业超千古，雄镇荆州继吾祖。裁缝云雾成御衣，拜跪题封向端午。
　　向卿将命寸心赤，青山落日江潮白。卿到朝廷说老翁，漂零已是沧浪客。
　　醉歌行赠公安颜少府请顾八题壁
　　神仙中人不易得，颜氏之子才孤标。天马长鸣待驾驭，秋鹰整翮当云霄。
　　君不见东吴顾文学，君不见西汉杜陵老。诗家笔势君不嫌，词翰升堂为君扫。
　　是日霜风冻七泽，乌蛮落照衔赤壁。酒酣耳热忘头白，感君意气无所惜。
　　一为歌行歌主客。
　　夜闻觱篥
　　夜闻觱篥沧江上，衰年侧耳情所向。邻舟一听多感伤，塞曲三更欻悲壮。
　　积雪飞霜此夜寒，孤灯急管复风湍。君知天地干戈满，不见江湖行路难。
　　发刘郎浦
　　挂帆早发刘郎浦，疾风飒飒昏亭午。舟中无日不沙尘，岸上空村尽豺虎。
　　十日北风风未回，客行岁晚晚相催。白头厌伴渔人宿，黄帽青鞋归去来。
　　清明
　　著处繁花务是日，长沙千人万人出。渡头翠柳艳明眉，争道朱蹄骄啮膝。
　　此都好游湘西寺，诸将亦自军中至。马援征行在眼前，葛强亲近同心事。
　　金镫下山红粉晚，牙樯□舵青楼远。古时丧乱皆可知，人世悲欢暂相遣。
　　弟侄虽存不得书，干戈未息苦离居。逢迎少壮非吾道，况乃今朝更祓除。
　　风雨看舟前落花戏为新句
　　江上人家桃树枝，春寒细雨出疏篱。影遭碧水潜勾引，风妒红花却倒吹。
　　吹花困癫傍舟楫，水光风力俱相怯。赤憎轻薄遮入怀，珍重分明不来接。
　　湿久飞迟半日高，萦沙惹草细如毛。蜜蜂蝴蝶生情性，偷眼蜻蜓避百劳。
　　岳麓山道林二寺行
　　玉泉之南麓山殊，道林林壑争盘纡。寺门高开洞庭野，殿脚插入赤沙湖。
　　五月寒风冷佛骨，六时天乐朝香炉。地灵步步雪山草，僧宝人人沧海珠。
　　塔劫宫墙壮丽敌，香厨松道清凉俱。莲花交响共命鸟，金榜双回三足乌。
　　方丈涉海费时节，玄圃寻河知有无。暮年且喜经行近，春日兼蒙暄暖扶。
</div>
    <div class="pagination">
<a href="十八家诗抄_page81.html">上一页</a><span>...</span><a href="十八家诗抄_page77.html">77</a><a href="十八家诗抄_page78.html">78</a><a href="十八家诗抄_page79.html">79</a><a href="十八家诗抄_page80.html">80</a><a href="十八家诗抄_page81.html">81</a><span class="current-page">82</span><a href="十八家诗抄_page83.html">83</a><a href="十八家诗抄_page84.html">84</a><a href="十八家诗抄_page85.html">85</a><a href="十八家诗抄_page86.html">86</a><a href="十八家诗抄_page87.html">87</a><span>...</span><a href="十八家诗抄_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
