<!DOCTYPE html>
<html>
<head>
    <meta charset="UTF-8">
    <title>御选唐宋诗醇 - 第 48 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐宋诗醇 - 第 48 页/共 129 页</h1>
    <div class="content">　　后苦寒行二首
　　夜归
　　醉为马坠诸公携酒相防
　　大觉髙僧兰若
　　宿青溪驿奉怀张员外十五兄之绪
　　忆昔行
　　魏将军歌
　　北风
　　白鳬行
　　醉歌行赠公安顔少府请顾八题壁
　　夜闻篥
　　发刘郎浦
　　别董颋
　　送顾八分文学适洪吉州
　　遣遇
　　解忧
　　宿凿石浦
　　过津口
　　次空灵岸
　　宿花石戌
　　望岳
　　岳麓山道林二寺行
　　岁晏行
　　追酬故髙蜀州人日见寄
　　苏大侍御访江浦赋八韵纪异
　　题衡山县文宣王庙新学堂呈陆宰












　　钦定四库全书
　　御选唐宋诗醇巻十二
　　襄阳杜甫诗四
　　雨
　　空山中宵阴防冷先枕席回风起清曙万象萋已碧落落岀岫云浑浑倚天石日假何道行雨含长江白连樯荆州船有士荷矛防南防草镇惨霑湿赴逺役羣盗下辟山总戎备强敌水深云光廓鸣橹各有适渔艇息悠悠夷歌负樵客留滞一老翁书时记朝夕
　　王嗣奭曰公忧旱诗云上天铄金石羣盗乱豺虎今虽得雨而复忧盗上一章忧吴楚之盗故恐逺客难行此章忧峡中之盗故怜士卒劳役
　　又上后园山脚
　　昔我游山东忆戯东岳阳穷秋立日观矫首望八荒朱崖着毫髪碧海吹衣裳蓐収困用事冥蔚强梁逝水自朝宗镇名各其方平原独憔悴农力废耕桑非关风露凋曾是戍役伤于时国用富足以守边疆朝廷任猛将逺夺戎虏塲到今事反覆故老泪万行龟防不复见况乃怀旧乡肺萎属久战骨出热中肠忧来杖匣劔更上林北冈瘴毒猿鸟落峡干南日黄秋风亦已起江汉始如汤登髙欲有往荡析川无梁哀彼逺征人去家死路旁不及祖父茔累累塜相当
　　刘防孟曰情绪阔逺收拾悲恸
　　种莴苣【并序】
　　既雨已秋堂下理小畦隔种一两席许莴苣向二旬矣而苣不甲坼独野苋青青伤时君子或晚得防禄轗轲不进因作此诗
　　阴阳一错乱骄蹇不复理枯旱于其中炎方惨如燬植物半蹉跎嘉生将已矣云雷歘奔命师伯集所使指麾赤白日澒洞青光起雨声先已风散足尽西靡山泉落沧江霹雳犹在耳终朝纡飒沓信宿罢潇洒堂下可以畦呼童对经始苣兮蔬之常随事蓺其子破块数席间荷锄功易止两旬不甲坼空惜埋泥滓野苋迷汝来宗生实于此此辈岂无秋亦防寒露委翻然出地速滋蔓户庭毁因知邪干正掩抑至没齿贤良虽得禄守道不封已拥塞败芝兰众多盛荆杞中园防萧艾老圃永为耻登于白玉盘借以如霞绮苋也无所施胡顔入筐篚以上诸篇皆羇旅无聊中即景遣懐纪细事写忧心而已然规模既大波澜自逺每一篇中莫不俯仰今昔推通物理言近而指则逺语质而思则深论者所云不作诸家细碎诗也刘勰云人禀七情应物斯感感物吟志莫非自然此之诸篇殆亦自然流露者矣故能藏风韵于荒凉寓髙华于恳朴若储王田家诗但写情景当别有位置不可与此并论
　　髙元之曰自古工诗者未尝无兴也覩物有感则有兴今之作诗以兴近乎讪也故不敢作而诗之一义废矣杜莴苣诗皆兴小人盛而掩抑君子也髙适题处士园云耕地桑柘间地肥菜常熟为问葵藿资何如庙堂肉则近乎讪矣作诗者知兴之与讪异殆可与言诗
　　浦起龙曰当与菁莪巷伯诸诗并读人知好前后出塞三吏三别等篇不知好此种彼为汉魏之后劲此为风雅之希声
　　八哀诗【并序】
　　伤时盗贼未息兴起王公李公叹旧怀贤终于张相国八公前后存没遂不诠次焉
　　赠司空王公思礼
　　司空出东夷童稚刷劲翮追随燕蓟儿頴鋭物不隔服事哥舒翰意无流沙碛未甚拔行间犬戎大充斥短小精悍姿屹然强防敌贯穿百万众出入由咫尺马鞍悬将首甲外控鸣镝洗劔青海水刻铭天山石九曲非外蕃其王转深壁飞不近驾鸷鸟资逺击晓达兵家流饱闻春秋癖胸襟日沉静肃肃自有适潼闗初溃散万乗犹辟易偏裨无所施元帅见手格太子入朔方至尊狩梁益胡马纒伊洛中原气甚逆肃宗登宝位塞望势敦廹公时徒步至请罪将厚责际防清河公间道传玉册天王拜跪毕谠议果冰释翠华巻飞雪熊虎亘阡陌屯兵鳯凰山帐殿泾渭辟金城贼咽喉诏镇雄所搤禁暴清无双爽气春淅沥巷有从公歌野多青青麦及夫哭庙后复领太原役恐惧禄位髙怅望王土窄不得见清时呜呼就窀穸永系五湖舟悲甚田横客千秋汾晋间事与云水白昔观文苑传岂述廉蔺绩嗟嗟邓大夫士卒终倒防
　　故司徒李公光弼
　　司徒天宝末北収晋阳甲胡骑攻吾城愁寂意不惬人安若泰山蓟北断右胁朔方气乃苏黎首见帝业二宫泣西郊九庙起頽压未散河阳卒思明伪臣妾复自碣石来火焚乾坤猎髙视笑禄山公又大献防异王册崇勲小敌信所怯拥兵镇河汴千里初妥帖青蝇纷营营风雨秋一叶内省未入朝死泪终映睫大屋去髙栋长城埽遗堞平生白羽扇零落蛟龙匣雅望与英姿恻怆槐里接三军晦光彩烈士痛稠叠直笔在史臣将来洗箱箧吾思哭孤冡南纪阻归楫扶颠永萧条未济失利涉疲苶竟何人洒涕巴东峡
　　王李名将实为起兴所由李功业尢隆二篇气魄沉挚最为精彩
　　刘克庄曰语极悲壮其形容临淮忧谗畏讥不敢入朝之意独见分晓
　　赠左仆射郑国公严公武
　　郑公瑚琏器华岳金天晶昔在童子日已闻老成名嶷然大贤后复见秀骨清开口取将相小心事友生阅书百纸尽落笔四座惊歴职匪父任嫉邪常力争汉仪尚整肃胡骑忽纵横飞传自河陇逢人问公卿不知万乗出云涕风悲鸣受词劔阁道谒帝萧闗城寂寞云台仗飘飖沙塞旌江山少使者笳鼓凝皇情壮士血相视忠臣气不平密论贞观体挥发岐阳征感激动四极聨翩収二京西郊牛酒再原庙丹青明匡汲俄宠辱卫霍竟哀荣四登防府地三掌华阳兵京兆空栁色尚书无履声羣乌自朝夕白马休横行诸葛蜀人爱文翁儒化成公来雪山重公去雪山轻记室得何逊韬钤延子荆四郊失壁垒虚馆开逢迎堂上指图画军中吹玉笙岂无成都酒忧国只细倾时观锦水钓问俗终相并意待犬戎灭人藏红粟盈以兹报主愿庶或裨世程炯炯一心在沉沉二竪婴顔囘竟短折贾谊徒忠贞飞旐出江汉孤舟转荆衡虚无马融笛怅望龙骧茔空余老賔客身上愧簮缨
　　严武镇蜀虽多不法然在蜀而蜀安去蜀而蜀危以其去来为轻重则道其实也且武于甫最为知已故极写其忠勤大畧诸将诗云军令分明数举杯亦同此意
　　赠太子太师汝阳郡王璡
　　汝阳让帝子眉宇真天人虬须似太宗色映塞外春往者开元中主恩视遇频出入独非时礼异见羣臣爱其谨洁极倍此骨肉亲从容听朝后或在风雪晨忽思格猛兽苑囿腾清尘羽旗动若一万马肃駪駪诏王来射雁拜命已挺身箭出飞鞚内上又囘翠麟翻然紫塞翮下拂明月轮胡人虽获多天笑不为新王每中一物手自与金银袖中谏猎书扣马久上陈竟无衔橜虞圣聪矧多仁官免供给费水有在藻鳞匪唯帝老大皆是王忠勤晚年务置醴门引申白賔道大容无能永怀侍芳茵好学尚贞烈义形必霑巾挥翰绮绣扬篇什若有神川广不可泝墓久狐邻宛彼汉中郡文雅见天伦何以开我悲泛舟俱逺津温温昔风味少壮已书绅旧游易磨灭衰谢増酸辛
　　赠秘书监江夏李公邕
　　长啸宇宙间髙才日陵替古人不可见前辈复谁继忆昔李公存词林有根柢声华当健笔洒落富清制风流散金石追琢山岳鋭情穷造化理学贯天人际干谒走其门碑版照四裔各满深望还森然起凡例萧萧白杨路洞彻宝珠惠龙宫塔庙涌浩刼浮云卫宗儒爼豆事故吏去思计眄睐已皆虚跋涉曽不泥向来映当时岂独劝后世丰屋瑚钩骐驎织成罽紫骝随劔几义取无虚岁分宅脱骖间感激怀未济众归赒给美摆落多藏秽独步四十年风听九臯唳呜呼江夏姿竟掩宣尼袂往者武后朝引用多宠嬖否臧太常议面折二张势衰俗凛生风排荡秋旻霁忠贞负寃恨宫阙深旒缀放逐早聨翩低垂困炎厉日斜鵩鸟入魂断苍梧帝荣枯走不暇星驾无安税几分汉廷竹夙拥文侯篲终悲洛阳狱事近小臣敝祸阶初负谤易力何深哜伊昔临淄亭酒酣托末契重叙东都别朝阴改轩砌论文到崔苏指尽流水逝近伏盈川雄未甘特进丽是非张相国相扼一危脆争名古岂然闗键歘不闭例及吾家诗旷怀扫氛翳慷慨嗣真作咨嗟玉山桂钟律俨髙县鲲鲸喷迢遰坡陁青州血芜没汶阳瘗哀赠竟萧条恩波延掲厉子孙存如线旧客舟凝滞君臣尚论兵将帅接燕蓟朗咏六公篇忧来豁防蔽
　　仇兆鼇曰各章以序事成文部署森严纯似班史惟此章感慨激昻排荡变化直追龙门之笔细按其前后段落又未尝不脉络整齐也
　　故秘书少监武功苏公源明
　　武功少也孤徒步客徐兖读书东岳中十载考坟典时下莱芜郭忍饥浮云巘负米晩为身每食脸必夜字照爇薪垢衣生碧藓庶以勤苦志报兹劬劳显学蔚醇儒姿文包旧史善洒落辞幽人归来潜京辇射君东堂防宗匠集精选制可题未干乙科已大阐文章日自负吏禄亦累践晨趋阊阖内足踏宿昔趼一麾出守还黄屋朔风巻不暇陪八骏虏庭悲所遣平生满樽酒断此朋知展忧愤病二秋有恨石可转肃宗复社稷得无逆顺辨范晔顾其儿李斯忆黄犬秘书茂松意溟涨本末浅青荧芙蓉劔犀兕岂独剸反为后辈防予实苦怀缅煌煌斋房芝事絶万手搴垂之俟来者正始徴劝勉不要悬黄金胡为投乳贙结交三十载吾与谁游衍荥阳复防寞罪罟已横呜呼子逝日始泰则终蹇长安米万钱凋防尽余喘战伐何当解归帆阻清沔尚纒漳水疾永负蒿里饯
　　故著作郎贬台州司户荥阳郑公防
　　鶢鶋至鲁门不识钟鼓飨孔翠望赤霄愁思雕笼养荥阳冠众儒早闻名公赏地崇士大夫况乃气精爽【原注往者公在疾苏许公颋位尊望重素未相识早爱才名躬自抚问后结忘年之契逺迩嘉之】天然生知姿学立游夏上神农极阙漏黄石愧师长药纂西极名【原注公着荟蕞等诸书之外又撰胡本草七巻】兵流指诸掌贯穿无遗恨荟蕞何技痒圭臬星经奥虫篆丹青广子云窥未遍方朔谐太枉神翰顾不一体变钟兼两文传天下口大字犹在牓昔献书画图新诗亦俱往沧洲动玉陛寡鹤误一响三絶自御题四方尤所仰嗜酒益疎放弹琴视天壤形骸实土木亲近唯几杖未曾寄官书突兀倚书幌晚就芸香阁胡尘昏坱莽反覆归圣朝防染无涤荡老防台州椽泛泛浙江桨履穿四明雪饥拾楢溪橡空闻紫芝歌不见杏坛丈天长眺东南秋色余魍魉别离惨至今斑白徒怀曩春深秦山秀叶坠清渭朗剧谈王公门野税林下鞅操纸终夕酣时物集遐想词塲竟疎阔平昔滥吹奬百年见存没牢落吾安放萧条阮咸在出处同世网他日访江楼含凄述飘荡【原注著作与今秘书监郑君审篇翰齐价谪江陵故有阮咸江楼之句】
　　王士正曰百年见存没牢落吾安放十字悲甚故右仆射相国张公九龄
　　相国生南纪金璞无留矿仙鹤下人间独立霜毛整矫然江海思复与云路永寂寞想土阶未遑等箕颍上君白玉堂倚君金华省碣石岁峥嵘天地日蛙黾退食吟大庭何心记榛梗骨惊畏曩哲鬒变负人境虽防换蝉冠右地恧多幸敢忘二疏归痛廹苏躭井紫绶映暮年荆州谢所领庾公兴不浅黄霸镇每静賔客引调同讽咏在务屏诗罢地有余篇终语清省一阳发阴管淑气含公鼎乃知君子心用才文章境散帙起翠螭倚薄巫庐并绮丽晖拥牋诔任昉骋自我一家则未缺只字警千秋沧海南名系朱鸟影归老守故林恋阙悄延颈波涛良史笔芜絶大庾岭向时礼数隔制作难上请再读徐孺碑犹思理烟艇
　　子美八哀自是钜篇然以韵语作叙述情绪既繁笔墨不无利钝大家之文正如黄河之水滔滔莾莾鱼龙砂石与流俱下非如沼沚之观清泠可喜而已论此诗者誉之或过其实毁之或损其真惟卢世防曰八哀诗未免伤烦伤泛然诗家之元气在焉杜诗之体统存焉不可遗亦不容选斯言得之
　　刘克庄曰八哀诗崔徳符谓可以表里雅颂中古作者莫及韩子苍谓其笔力变化当与太史公诸賛方驾惟叶石林谓长篇最难晋魏以前无过十韵常使人以意逆志初不以叙事颠倒为工此八篇本非集中髙作而世多尊称不敢置议其病盖伤于多如李邕苏源明篇中多累句芟去方为尽善余谓韩比此于史公纪传固不易之论至于石林之评累句为长篇者亦不可不知
　　写怀
　　劳生共乾坤何处异风俗冉冉自趋竞行行见羁束无贵贱不悲无富贫亦足万古一骸骨邻家递歌哭鄙夫到巫峡三岁如转烛全命甘留滞忘情任荣辱朝班及暮齿日给还脱粟编蓬石城东采药山北谷用心霜雪间不必条蔓绿非闗故安排曽是顺幽独达士如直小人似钩曲曲直我不知负暄樵牧
　　貌古心逺见道之言非闗矫语
　　观公孙大娘弟子舞劔器行【并序】
　　大歴二年十月十九日防府别驾元持宅见临颍李十二娘舞劔器壮其蔚跂问其所师曰余公孙大娘弟子也开元三载余尚童穉记于郾城观公孙氏舞劔器浑脱浏漓顿挫独出冠时自髙头宜春梨园二伎坊内人洎外供奉晓是舞者圣文神武皇帝初公孙一人而已玉貌锦衣况余白首今兹弟子亦非盛顔既辨其由来知波澜莫二抚事慷慨聊为劔器行往者吴人张旭善草书书帖数常于邺县见公孙大娘舞西河劔器自此草书长进豪荡感激即公孙可知矣
　　昔有佳人公孙氏一舞劔器动四方观者如山色沮防天地为之久低昻防如羿射九日落矫如羣帝骖龙翔来如雷霆收震怒罢如江海凝清光绛唇珠袖两寂寞况有弟子传芬芳临颍美人在白帝妙舞此曲神扬扬与余问答既有以感时抚事増惋伤先帝侍女八千人公孙劔器初第一五十年间似反掌风尘澒洞昬王室梨园子弟散如烟女乐余姿映寒日金粟堆南木已拱瞿唐石城草萧瑟玳筵急管曲复终乐极哀来月东出老夫不知其所往足茧荒山转愁疾
　　前如山之嶙峋后如海之波澜前半极其浓至后半感叹音响一何悲弦急知柱促也
　　刘克庄曰此篇与琵琶行一如壮士轩昻赴敌场一如儿女恩怨相尔汝
　　王嗣奭曰此见舞劔器而伤往事全是为开元天宝五十年间治乱兴衰而发
　　王士正曰陈旸乐书云乐府诸曲自古不用犯声自则天末年劔器入浑脱为犯声之始劔器宫调浑脱商调以臣犯君故为犯声又唐多用解曲如柘枝用浑脱解之类观此则劔器浑脱各为舞曲之名今人误读杜序以浑脱浏漓顿挫六字为句文字中往往连缀用之可笑也
　　同元使君舂陵行【并序】
　　览道州元使君结舂陵行兼贼退后示官吏作二首志之曰当天子分忧之地效汉官良吏之目今盗贼未息知民疾苦得结辈十数公落落然参错天下为邦伯万物吐气天下少安可得矣不意复见比兴体制防婉顿挫之词感而有诗増诸巻轴简知我者不必寄元
　　遭乱髪尽白转衰病相婴沉绵盗贼际狼狈江汉行叹时药力薄为客羸瘵成吾人诗家秀博采世上名粲粲元道州前圣畏后生观乎舂陵作歘见俊哲情复览贼退篇结也实国桢贾谊昔流恸匡衡常引经道州忧黎庶词气浩纵横两章对秋月一字偕华星致君唐虞际纯朴忆大庭何时降玺书用尔为丹青狱讼永衰息岂唯偃甲兵凄恻念诛求薄敛近休明乃知正人意不茍飞长缨凉飚振南岳之子宠若惊色阻金印大兴含沧浪清我多长卿病日夕思朝廷肺枯渇太甚漂泊公孙城呼儿具纸笔隠几临轩楹作诗呻吟内墨淡字欹倾感彼危苦词庶几知者听
　　悃愊无华之吏日计不足岁计有余不肖者横征暴敛掊削元气为民蟊贼古之贤君所以惓惓于良二千石也甫此篇所谓干预教化之尤者元结二诗仁者之言可以并垂不朽
　　元结舂陵行序云癸卯岁漫叟授道州刺史道州旧四万余户经贼已来不满四千大半不胜赋税到官未五十日承诸使徴求符牒二百余封皆曰失其限者罪至贬削于戯若悉应其命则州县破乱刺史欲焉逃罪若不应命又即获罪戾必不免也吾将守官静以安人待罪而已此州是舂陵故地故作舂陵行以达下情诗曰军国多所须切责在有司有司临郡县刑法竟欲施供给岂不忧徴敛又可悲州小经乱亡遗人实困疲大乡无十家大族命单羸朝飱是草根暮食乃树皮出言气欲絶意速行步迟追呼尚不忍况乃鞭扑之邮亭传急符来往迹相追更无寛大恩但有廹促期欲令鬻儿女言发恐乱随悉使索其家而又无生资听彼道路言怨伤谁复知去冬山贼来杀夺几无遗所愿见王官抚飬以惠慈柰何重驱逐不使存活为安人天子命符节吾所持州县忽乱亡得罪复是谁逋缓违诏令防责固所宜前贤重守分恶以祸福移亦云贵守官不爱能适时顾唯孱弱者正直当不亏何人采国风吾欲献此辞又赋退示官吏序云癸卯岁西原贼入道州杀掠几尽而去明年贼又攻永破邵不犯此州边鄙而退岂力能制敌盖防其伤怜而已诸使何为忍苦徴敛故作诗一篇以示官吏诗曰昔岁逢太平山林二十年泉源在庭户洞壑当门前井税有常期日晏犹得眠忽然遭世变数岁亲戎旃今来典斯郡山夷又纷然城小贼不屠人贫伤可怜是以陷邻境此州独见全使臣将王命岂不如贼焉今彼徴敛者廹之如火煎谁能絶人命以作时世贤思欲委符节引竿自刺船将家就鱼菱穷老江湖边
　　李潮八分小篆歌
　　苍颉鸟迹既茫昧字体变化如浮云陈仓石鼓又已讹大小二篆生八分秦有李斯汉蔡邕中间作者寂不闻峄山之碑野火焚枣木传刻肥失真苦县光和尚骨立书贵瘦硬方通神惜哉李蔡不复得吾甥李潮下笔亲尚书韩择木骑曹蔡有邻开元已来数八分潮也奄有二子成三人况潮小篆逼秦相快劔长防森相向八分一字直百金蛟龙盘拏肉屈强呉郡张颠夸草书草书非古空雄壮岂如吾甥不流宕丞相中郎丈人行巴东逢李潮逾月求我歌我今衰老才力薄潮乎潮乎柰汝何论书皆中肯綮坡老云杜陵评书贵瘦硬此论未公吾不凭特借作跌宕耳非遂不许其论也诗亦瘦硬无比
　　听杨氏歌
　　佳人絶代歌独立发皓齿满堂惨不乐响下清虚里江城帯素月况乃清夜起老夫悲暮年壮士泪如水玉杯久寂寞金管迷宫徴勿云听者疲愚智心尽死古来杰出士岂待一知已吾闻昔秦青倾侧天下耳
　　荆南兵马使太常卿赵公大食刀歌
　　太常楼船声嗷嘈问兵刮防趋下牢牧出令奔飞百艘猛蛟突兽纷腾逃白帝寒城驻锦袍冬示我胡国刀壮士短衣头虎毛凭轩拔鞘天为髙翻风转日木怒号冰翼雪淡伤哀猱镌错碧甖鸊鹈膏铓锷已莹虚秋涛鬼物撇捩辞坑壕苍水使者扪赤绦龙伯国人罢钓鳌芮公回首顔色劳分阃救世用贤豪赵公玉立髙歌起揽环结佩相终始万岁持之防天子得君乱丝与君理蜀江如线如针水荆岑弹丸心未已贼臣恶子休干纪魑魅魍魉徒为耳妖腰乱领敢欣喜用之不髙亦不庳不似长劔须天倚吁嗟光禄英雄弭大食宝刀聊可比丹青宛转麒麟里光芒六合无泥滓
　　王嗣奭曰此燕歌行变体布局既新链词特异所谓惊人之作
　　王兵马使二角鹰
　　悲台萧飒石巃嵸哀壑杈枒浩呼汹中有万里之长江回风滔日孤光动角鹰翻倒壮士臂将军玉帐轩勇气二鹰猛脑绦徐坠目如愁胡视天地杉鸡竹不自惜溪虎野羊俱辟易鞲上锋棱十二翮将军勇鋭与之敌将军树勲起安西昆仑虞泉入马蹄白羽曽肉三狻猊敢决岂不与之齐荆南芮公得将军亦如角鹰下翔云恶鸟飞飞啄金屋安得尔辈开其羣驱出六合枭鸾分以赋鹰者赋人賔主离合几于鱼龙百变人心目此与前篇皆摆脱恒蹊体格音节苍然入古
</div>
    <div class="pagination">
<a href="御选唐宋诗醇_page47.html">上一页</a><span>...</span><a href="御选唐宋诗醇_page43.html">43</a><a href="御选唐宋诗醇_page44.html">44</a><a href="御选唐宋诗醇_page45.html">45</a><a href="御选唐宋诗醇_page46.html">46</a><a href="御选唐宋诗醇_page47.html">47</a><span class="current-page">48</span><a href="御选唐宋诗醇_page49.html">49</a><a href="御选唐宋诗醇_page50.html">50</a><a href="御选唐宋诗醇_page51.html">51</a><a href="御选唐宋诗醇_page52.html">52</a><a href="御选唐宋诗醇_page53.html">53</a><span>...</span><a href="御选唐宋诗醇_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
