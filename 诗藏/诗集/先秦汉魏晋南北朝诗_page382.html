<!DOCTYPE html>
<html>
<head>
    <meta charset="UTF-8">
    <title>先秦汉魏晋南北朝诗 - 第 382 页/共 415 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>先秦汉魏晋南北朝诗 - 第 382 页/共 415 页</h1>
    <div class="content">
　　萧贲

　　〈贲。字文奂。齐竟陵王子良之孙。起家梁湘东王法曹参军。仕陈。官职不明。〉

　　【长安道】

　　前登灞陵道。还瞻渭水流。城形类北斗。桥势似牵牛。飞轩驾良驷。宝剑杂轻裘。经过狭斜里。日暮与淹留。（○《类聚》四十二作梁元帝长安路。文苑英华百九十二。《乐府诗集》二十三。《诗纪》百六。）

　　何胥

　　〈胥。后主时为太常令。采宫中艳诗被之管弦。以为新曲。〉

　　【被使出关诗】〖《诗纪》云。诗汇作庾肩吾者非。〗

　　出关登陇坂。回首望秦川。绛水通西晋。机桥指北燕。奔流下激石。古木上参天。莺啼落春后。雁度在秋前。平生屡此别。肠断自催年。（○文苑英华二百九十六。《诗纪》百六。）

　　【赋得待诏金马门诗】

　　汉家一统轨。济济万国朝。飞缨拂晓雾。轻辇逐晨飙。槐衢映绿绂。日彩丽金貂。此时参待诏。谁复想渔樵。（○《初学记》二十四。《诗纪》百六。）

　　【伤章】〖《诗纪》云。章字上疑有阙文。〗公大将军诗

　　百万横行罢。三千白日新。短箫应出塞。长笛反惊邻。槐庭惨芳树。舞阁思阳春。所悲金谷妓。坐望玉关人。（○文苑英华三百二。《诗纪》百六。）

　　【哭陈昭诗】

　　思人适旧馆。寂寞非一源。无复酣歌乐。空馀燕雀喧。落晖隐穷巷。秋风生故园。抚孤空对此。零泪欲奚言。（○文苑英华三百二。《诗纪》百六。）

　　阳缙

　　〈缙。陈中书舍人。以辞学知名。陈亡。自江左徙关中。〉

　　【赋得荆轲诗】

　　函关使不通。燕将重深功。长虹贯白日。易水急寒风。壮发危冠下。匕首地图中。琴声不可识。遗恨没秦宫。（○《类聚》五十五。《乐府诗集》五十八作阳缙荆轲歌。《诗纪》百七。）

　　【照帙秋萤诗】

　　秋窗馀照尽。入暗早萤来。忽聚还同色。恒然讵落灰。飞影黄金散。依帷缥帙开。含明终不息。夜月空徘徊。（○《类聚》九十七。文苑英华三百二十九。《诗纪》百七。）

　　【侠客控绝影诗】

　　〖《诗纪》云。陆士衡拟古《诗》曰：侠客控绝影。都人骖玉轩。〗

　　青门小苑物华新。花开鸟弄会芳春。仙掌层台浮丽日。长楸广路起红尘。园中追寻桃李径。陌上逢迎游侠人。游侠英名驰上国。人马意气俱相得。白玉鹿卢秋水剑。青丝宛转黄金勒。复有鱼目并龙文。蹑影追风本绝群。影入吴门疑曳练。形来西北似浮云。寄语幽并驰射客。未肯推门持借君。（○《类聚》三十三。文苑英华百九十六。《诗纪》百七。）

　　阳慎

　　【从驾祀麓山庙诗】

　　圣德忧民暇。麾旆谒山灵。画航泛北渚。文马侍东平。春浦戈鋋照。寒林铙吹鸣。依稀长安驿。萧条都尉城。井泉能共动。江帆得分行。窗幽细网合。阶静落花明。櫩巢始入燕。轩树已迁莺。菲菲兰俎馥。淡淡桂樽清。银塘日影尽。玉座舞衣轻。（○《类聚》三十八。文苑英华三百二十作杨慎。《诗纪》百七。）

　　蔡凝

　　〈凝。字子居。济阳考城人。天嘉中。尚主拜驸马都尉、给事黄门侍郎。后主时。迁晋熙王长史。祯明三年。陈亡。入隋。道病卒。年四十七。〉

　　【赋得处处春云生诗】

　　〖《诗纪》云。谢朓和刘西曹望海台《诗》曰：往往孤山映。处处春云生。〗

　　春色遍空明。春云处处生。入风衣暂敛。随车盖转轻。作叶还依树。为楼欲近城。含愁上对影。似有别离情。（○《初学记》一。《诗纪》百六。）

　　蔡君知

　　〈君知。凝子。颇知名。〉

　　【君马黄】

　　君马经西极。臣马出东方。策举浮云影。珂连明月光。水冻恒伤骨。蹄寒为践霜。踌躇嗟伏枥。空想欲从良。（○文苑英华二百九。《乐府诗集》十七作蔡知君。《诗纪》百六。）

　　阮卓

　　〈卓。陈留尉氏人。仕陈为新安王府记室。累迁德教殿学士。聘隋还。除南海王府谘议参军。祯明三年入隋。行至江州卒。年五十九。〉

　　【关山月】

　　关山陵汉开。霜月正徘徊。映林如璧碎。侵塞似轮摧。楚师随晦尽。胡兵逐暖来。寒笳将夜鹊。相乱晚声哀。（○文苑英华百九十八。《乐府诗集》二十三。《诗纪》百六。）

　　【长安道】

　　长安驰道上。钟鸣宫寺开。残云销凤阙。宿雾敛章台。骑转金吾度。车鸣丞相来。蔼蔼东都晚。群公驺御回。（○文苑英华百九十二。《乐府诗集》二十三。《诗纪》百六。）

　　【咏鲁仲连诗】

　　鲁连有高趣。意气本相求。笑罢秦军却。书成燕将愁。聊弃南金赏。方从沧海游。寄言人世客。非君能见留。（○《类聚》五十五。《诗纪》百六。）

　　【赋得咏风诗】

　　高风应爽节。摇落渐疏林。吹云旅雁断。临谷晓松吟。屡惜凉秋扇。常飘清夜琴。泠泠随《列子》。弥谐逸豫心。（○《初学记》一。文苑英华百五十六作咏风。万花谷后二作阮卓诗。《诗纪》百六。）

　　【赋得莲下游鱼诗】

　　春色映澄陂。涵泳且相随。未上龙门路。聊戏芙蓉池。触浪莲香动。乘流叶影披。相忘自有乐。庄惠岂能知。（○《类聚》九十六作莲下游鱼诗。文苑英华三百三十。《诗纪》百六。）

　　【赋得黄鹄一远别诗】

　　〖《诗纪》云。苏武寺。黄鹄一远别。千里顾徘徊。〗

　　霜风秋月映楼明。寡鹤偏栖中夜惊。月下徘徊顾别影。风前凄断送离声。离声一去断还续。别响时来疏复促。聊看远客赠绫纹。弥怨闲宵雅琴曲。恒思昔日稻粱恩。理翮整翰上君轩。独舞轻飞向吴市。孤鸣清唳出雷门。王子吹笙忽相值。自觉飘飘云里驶。一举千里未能归。惟有田饶解深意。（○《类聚》九十。《诗纪》百六。）
</div>
    <div class="pagination">
<a href="先秦汉魏晋南北朝诗_page381.html">上一页</a><span>...</span><a href="先秦汉魏晋南北朝诗_page377.html">377</a><a href="先秦汉魏晋南北朝诗_page378.html">378</a><a href="先秦汉魏晋南北朝诗_page379.html">379</a><a href="先秦汉魏晋南北朝诗_page380.html">380</a><a href="先秦汉魏晋南北朝诗_page381.html">381</a><span class="current-page">382</span><a href="先秦汉魏晋南北朝诗_page383.html">383</a><a href="先秦汉魏晋南北朝诗_page384.html">384</a><a href="先秦汉魏晋南北朝诗_page385.html">385</a><a href="先秦汉魏晋南北朝诗_page386.html">386</a><a href="先秦汉魏晋南北朝诗_page387.html">387</a><span>...</span><a href="先秦汉魏晋南北朝诗_page383.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
