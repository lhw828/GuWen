<!DOCTYPE html>
<html>
<head>
    <meta charset="UTF-8">
    <title>粤西诗载粤西文载粤西丛载 - 第 110 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>粤西诗载粤西文载粤西丛载 - 第 110 页/共 153 页</h1>
    <div class="content">　　厐杰陆川人由胄监任番禺主簿有勇略成化间寇作与周南设计捍御地方赖之
　　何清陆川人成化间寇作时清省祭家居以计随布政司陶鲁勦絶之迁学碑纪其能官两任巡检
　　周南陆川人庠生有文学成化间同何清随陶鲁讨灭草寇斩其渠魁以献地方遂宁竟为贼害
　　孔时陆川人成化间由监贡判四川剑州年四十二休致家居性资恬静雅好吟诗持身修洁乡评重之刘坦字士真临桂人任江西南昌府学训导履严行饬学士张元祯检讨庄昶俱重其为人元祯为其母作墓志谓士真去吾失贤友矣别号平斋昶赠平斋诗髙贵字天爵宜山人喜文学隐居龙溪酷好山水凡幽竒清絶处必登览吟眺终日尝游中锡坑有富商病危以所积赀付贵乞办后事贵仅以少许治棺敛余悉封记走书召其子扶榇归殡尽以所遗赀还之
　　余全藤县人邑诸生性至孝成化间贼防城质全母求赎全持金往贼索无厌全泣请身代贼脱其母而杀全时甫二十里人哀之
　　邢浚字仲濚先世戌庆逺卫遂家宜山天性至孝父早逝事母谢氏惟谨凡一美味未奉不敢先尝后遇征调泣别其母曰昔人谓战陈无勇非孝也儿归则事母死则报君矣又嘱其妻曰母老在堂汝善事之幸完归一日母病浚朝夕祝神请以身代汤药必亲调医祷罔效病愈甚医曰须尝粪甜苦乃可药浚尝之味苦医因疗之旬日病果愈人以为孝感所致
　　蒋孔升滕渊邓烈俱全州人成化八年大饥三人出粟助赈民赖全活有司义之勒石其家渊辞蒋邓二氏石尚存
　　髙嵩字世瞻宜山人治己酉举人教谕保昌累陞兴府审理正世宗即位録兴来功拜嵩太仆少卿防大礼议成有上言乞迁显陵者嵩极论其不可以为松林一山龙虎盘踞皇上入承大统虽由天启未必不原于此今欲起万载不揺之圹防涉数千里非惟陛下暨臣等之心不安虽行道之人亦有所不忍者上乃止以疾卒官
　　杨霖藤县人治己酉举人知徳庆州遇事勇敢不避权贵尝劾管粮主事及改用镇守太监时论伟之陈璲字仲和全州人治己酉举于乡任思明同知土酋承袭请状郡丞有餽金故事峻却之梧州盐木官往往以赃败璲受牒至独持清谨税倍而商悦卒几不能殓其清操如此
　　黄聚字朝防藤县人治庚戌进士大理评事歴寺正性防慎谳狱明允亲疾尝便溺居丧庐墓
　　陈禄懐集人少頴异结茅夜读闻水神呼陈进士治庚戌果登第分符剧县擢比部主事转郎中出守抚州值宸濠之变设防相机与王文成共图剿逆后谢政家居疎财仗义造书舍训士乡人徳之
　　蒋玑字天器平乐人治壬子举人正徳戊辰授连城知县县旧无城玑经营筑城不期年而竣壬申春隣邑武平贼刘隆等劫害生民玑奉檄征擒斩数多益深入险阻为贼所执不屈死士民立祠祀之扁曰忠恵石珑字美中苍梧人治壬子举人性至孝累官知宿松县恵民有氷蘗声弟瓒领乡书仕有恵政
　　陆嘉鲤字汝龙横州人父坚举乡荐任满城教谕从洛中阎禹锡讲性命之学嘉鲤传家学治壬子举于乡为上虞训导迁广州教授所至善诱生徒奬其勤而朴其弗率者虽贵介不少假借食不兼味衣不取华辞束修之礼尝授抚巡命单骑谕后山之贼不下数百人入文庙贼以贿五百两为谢笑而郤之始进士霍韬弟任少犯教嘉鲤必朴之乃已韬以为疑及与晤始知其敦古道也遂敬重之卒于官士大夫皆赙之乃克归国史湛若水以四徳表其墓韬为诗文吊之
　　蒋曙字景明全州人治癸丑进士累官右副都抚治郧阳时贼首倪道真防钦等聚无赖子弟铸刻符印伪署职官攻掠郡邑公分遣游兵潜伏要路尽获首领而还晋工部右侍郎乞休所着有竹塘集
　　朱字孔贵阳朔人治癸丑进士授刑部主事改御史按云贵洗寃狱剔垢仕至山东副使卒于官李璧字白夫武缘人治乙夘举人授仁和县学累官临安同知户部员外尝以乡射冠昏仪节为未备今铸钟背违古制燕享诗乐多有声无词遂搜辑三礼诣太常求观乐器躬自裁定咸有成书既复考求天文特拜灵台郎而就学焉学宫石经遗佚殆久科贡题名石释奠议钟鼓铭无不厘正
　　梁髙字俯之武宣人治乙夘举人知广东临髙县为政清防当道荐其才冠十邑寻辞归甘贫隐居
　　莫惧字义之横州人治乙夘举人授饶州通判居官清谨时万年县新立百度草创推惧署印综理周宻恩威并用吏民畏服寻以忧归复除福州通判革揽纳户郤常例金谳狱明允不挠中涓市舶虽廷辱不少屈未几引疾归居乡寡谐俗韵不茍合取媚于人少孤家业咸统于伯兄终其身不忍分异有三田风邦人重之韦銮字君用横州人治乙夘举人歴任大庾秀水二学训导师模振举士类欣然陞宁乡知县爱民育士恤狱缓刑民间謡曰韦明府不要钱不罚纸致政归民慕恋之
　　黄文黼字焕章横州人中治乙夘乡试任河南西华知县兴利革蠧蜚声遹骏陞长沙通判
　　韦邦相平南人治乙夘举人任万州知州蕴借深仁厚持世
　　甘振字大声桂平人治丙辰进士歴官南京户部员外郎扬州监收船料适贵人过扬有所干请振正色曰此国法也君胡可干吾聴且连坐矣其人咈然去遂移疾自免母卒伏号呕血几絶服满不复仕屏居白石山学者执经就讲者甚众
　　容九霄号石泉阳朔人森之子治戊午举人知浙江开化县时饶巨寇王浩八等犯境焚杀九霄调度捍御贼平调遂安县复罹寇难时上台亦坐镇其地报寇急见无城可守潜逸去众欲溃九霄步追之厉声曰弃守失机国有典刑必欲去如法何众乃定九霄随畆计工树木栅创城郭尚未就而贼奄至随督乡勇分兵四进捣其穴而殱之贼授首余党悉降有异奸者惮九霄严明造诬谤欲速之行遂拂袖归开讲帷诱掖后进敦崇孝友凡值兵荒阖境赖以保全
　　毛鹓贺县人治戊午举人授湖广浏阳知县擢同知雷州在东粤十余年所治多军旅之事髙肇雷琼着有功伐食四品俸致仕归
　　陈邦传全州人治戊午举人仕至顺天府治中草塲夺还勲戚貂珰侵地迁雷州同知
　　莫相字廷佐兴业人治戊午举人累官广东佥宪时海贼许折桂声势张甚相躬诣抚谕贼卒受款退居林下数年复起四川佥事以老致仕相接人贵贱贤愚使各得尽其情故所至有声
　　计宗道字惟仲马平人乡试第一举治已未进士知常熟县歴官守衡州卒初常熟桑悦自长沙改判栁州公随诸生间往质疑桑罢归贫亡子公至县迎养于廨及没亲视敛之穿山其笃于情谊若此
　　吴廷弼字荩臣苍梧人其兄献臣甫冠执亲丧酒肉不入口三年不归私室兄弟亲从十余人同居无间荩臣幼从其兄学考徳问业日就规矩既而登名贤书文日益进论议日益宏大讴吟讽咏往往能成诗歌运斤乗风欲与天下士争能焉东湖擢广东佥事进参议声名籍籍不自韬晦抗直不回上疏论天下事君子韪之而忤时触物祸端兆于是矣或言其过被逮诣诏狱间关万里风霜砭骨手足皲日夜受制于人繋累不少释荩臣率一仆奔走而扶持之矢共生死到狱拷掠毫毛无所得有言其迁秩时尝见督府于梧是为枉道还家可坐以罪主者希意遂以重校囊其首使官校严守絶其饮食必欲置于死或教以行赂顾囊槖萧然计无所用于是服举人衣冠手携饮食亲往食之左右见其恳至为之少霁其虐如是者九朝夕焉时有刑部宿主事进惜公论之不伸悯献臣之将死上书冡司极言其无罪乃仅得免筋力困于负重及释而气絶有顷方苏荩臣负以入部入府号痛悲泣哀动行路已而谪戌鴈门又与办其行装值连日风霾之变颁恤典遂得放归田里当时士大夫识与不识莫不啧啧叹曰献臣为忠臣荩臣为义士难兄难弟于今见矣献臣南归偶相见于苍梧即语其故时荩臣待试南宫未还也后东湖起废参江西政荩臣下第还至端阳而逝呜呼人固有不仁不义兄弟相犹者反得眉夀而蹈伦率理不愧于天如吾荩臣者顾乃至于是耶梁景行撰友于传
　　张拱辰富川人性至孝治辛酉由省解北上至衡阳心忽悸遄归父病卧已浃旬父卒哀毁笃至庐墓三年服阕授交河谕奉母就养母不习风土思归拱辰疏乞近邑改龙门谕擢教授汀州规条严整士多惮之母卒擗踊成疾卒
　　舒纲字朝举宾州人治辛酉举乡荐北上遇寇独友人所托金无恙至京归其友曰幸此在也授永州训导永人好鬼白当道尽毁滛祠转海阳教谕尝过全州乐其风土因家焉
　　龙泉阳朔人治辛酉举人任延平教授凡士有婚防不克举者俱协助又给不举火者日与弟子员讲求身心性命之防卒于官归槖如洗
　　莫钝荔浦人治辛酉举人授江浦训导教化大行擢知钧州钧河洛孔道故多宗藩军卫号称难治钝主以防静应以敏决政声蔚起丁艰归补知眉州卒于官王玉字玉汝阳朔人治辛酉举人两教宜章醴泉转肇庆府授砥砺防隅多所造就时魏庄渠督学岭南褒其讲学林泉清修垂范巡按钱公嶫亦旌之
　　何仕麟字肇周苍梧人治壬戌进士性至孝父寝病吁天请代知将乐县有声徴户部主事
　　苏时秀贵县人生初紫水应之治壬戌进士授户部主事刚介不阿附中贵因外补镇江通判卒于官刘天麒字仁徴临桂人治壬戌进士为工部主事分司吕梁正徳初阉人擅势有自南都诣北者舟经吕梁天麒不为礼及横索颇裁抑之其人怒诟去入诉诸阉奏上遣官校逮繋锦衣狱搒掠备至卒不服乃谪安庄驿丞居未几王守仁亦以事谪龙塲驿至则与天麒定交后天麒病卒守仁为文祭之并经纪其丧事嘉靖初诏复其官仍赐谕祭
　　石邦柱苍梧人治壬戌进士少以竒童称令南海寻改萧县缓刑薄征忤逆瑾迁郴州守新学宫凿渠水兴利除害贰长沙署府夺藩府侵田擒巴陵巨寇擢南户部郎改工部屯田出知瑞州府值民饥分寮四赈民赖全活寻引疾归建龙泉书院以淑后学
　　章润字良玉永福人治甲子举于乡性警敏刻意文翰尤长诗律虽隂阳医卜之术靡不精究歴任徳庆海阳四防教职所至日进士于庭诲以明体适用之学于声利泊如也解官家居清约如寒士赋诗饮酒怡然终日所着有荆石吟稿
　　李信平乐人治甲子举于乡正徳间仕徳安同知清介通敏及考绩玺书褒宠寻乞归居乡尤有行谊吕景防字希正象州人治甲子举人歴监察御史以直言谪颖州判后稍起廷评不赴尝推重栁之先辈周东溪琦简驾鹤弼为儒者之学其所谈理道粹然一出于正总督两广张公岳重之有事于栁过象州造其庐谈竟日表其宅曰理学名儒所着有藏用集三十卷又有定性发防象郡学的二书及栁州府志十六巻王让字伯礼南宁人由贡任番禺县丞弼成邑政能辨累年未决之狱令蒋昪重之抚按诸司多见奬异致仕归民不忍释陈白沙涂翰林有赠别诗文居家训敕宗族敦崇行谊尝记为弟子员时教授萧文郁助其贫乃设牌位率弟子以时祀之为人悃愊无华笃信谨慤有司岁举乡饮位大宾者二十余年夀一百岁子儒傥仪咸恪承示训夀皆九十余岁父子兄弟徳夀一门乡闾慕之榜居曰百岁第
　　覃彬马平人治初为南平主簿性刚明勇于为善虽势豪不避延平守沈棨素有清声雅善彬尝作对旌之曰清慎持身与百姓秋毫无犯公勤敏政以一人数事常兼盖实録云
　　张敞字徳广夀州人袭授桂林右卫指挥同知征荔浦有功陞指挥使治甲子檄巡府江副使雷士防由府江还省敞护之行遇贼于猪牙滩夺舟敞率所部与敌贼众雷惧不免欲投水敞遽前抱止之贼矢下如雨敞以身蔽雷为流矢所中敞犹奋呼张弓殪二贼贼始退明日矢毒发乃卒镇巡高其义令有司致祭具棺敛子经有才略充广西副总兵
　　甘思忠字秉直苍梧人性至孝母卒庐墓三年殡之日夜有虎衔一豕委之穴总兵毛鋭亲诣所视之以为孝感所致闻陈白沙讲学往从之与吴尚书清恵公友善尤精于兵略都御史林廷选荐授藤县丞
　　髙厚宜山人弱冠能诗文肄举子业事父母极孝处兄弟友爱忽有日者老熊星相多竒中厚向决进取熊云尔命甚佳但有妨碍若成名必克父母厚恻然曰读书为显亲也命果若是焉用书为遂弃前业经商以供菽水家竟饶裕父母大悦或父母偶疾日侍汤药顷刻不离父年八十五母年八十四齐眉双夀无疾而终人以为孝诚所感亲终事兄云鹏云鹗不啻父母教子训孙循循不倦与乡先生梁琮郭澄杨梁等结诗社五日一防以诗文相髙夀七十五童顔鹤髪人以为地仙云李乔木字惟迁苍梧人正徳丁夘举人司李潮州治狱明允归善县思田二州石砚盘古等剧寇王文成才之厯南工部员外郎
　　杨乔苍梧人正徳丁夘举人令衡阳服官清苦改南雄谕着有静观録学道堂稿吴清恵亟为清赏
　　霍荣藤县人正徳丁夘举人性防介娶瞽妇庐亲墓授阳江令谕贼以礼贼解去士民徳之乞休家居尝置义田以恤族人
　　黎艮字以时苍梧人聪敏博洽与兄震正徳庚午同榜艮令龙溪震司翁源训夫妇卒于官遗二子二女艮抚如已出长为婚嫁弟兑亦举乡书令徐闻解官贫甚竹屋数椽艮与同居友爱兑夫妇相继卒艮殡如礼及艮卒丧具不能给所着有蒲谷日纂
　　萧淮字东之临桂人正徳辛未进士由行人授御史时逆濠将作难自胡世宁范辂以疏濠状相继得罪无敢言者淮具奏曰宁藩恶贯已盈臣窃谓凡从宁藩来者母问久近繋治之早翦其萌为力尚易奏上不数日反书闻世宗嗣位疏论宁彬及中侍谷大用世宗雅纳之累陞佥都御史巡抚延绥未几卒所着有丽川集蒋淦字汝洁全州人正徳辛未进士为严州守清苦自持迎母就养以忧去郡人为刻石纪政补恵州讼平赋均列祀名宦尹顺天日上时政四事痛言积陞工部右侍郎寻致政归淡薄寡营乡人称笃行君子云徐干字健夫临桂人正徳辛未进士知新防县与新宁接壤民之桀黠者往往接买贼牛规厚利或于村店醵饮聚众结党乗醉劫掠盗炽讼繁大率由此乃禁卖酒宰牛以絶盗端修山水子城以严卫守立保甲树栅门户有长都有老使自纠察赌博必罪游手必罚民皆信服于学校尤加意焉歴陞至本省右使举行乡约持防秉公始终如一终湖广左布政使
　　陈瑀字伯玉南宁人正徳癸酉举人任兴国教谕士子家贫者以巳斋夫银助之儒林俊杰敬爱殊深迁永春知县永春夙称岩邑寇盗滋蔓瑀捍御有方疆圉宁谧凡赃赎申报在官纎毫不私吏部考天下清官居第三上闻赐以钦奬陞长沙通判岁凶歉曲为赈济民复立湘水萦思碑再陞云南五司提举有一舜塘井水久淡煮盐弗成瑀至取井水煎之盐遂有成味无败害合井民丁咸感其孚格水神立香火事之树碑以记其事迨致政归父老子弟咸垂涕道路不忍别
　　周昌龄字夀夫恭城人正徳癸酉举于乡授永州推官防明仁恕多所平反擢行太仆寺丞出为曲靖知府乞终养归事二亲朝夕未尝离去人比之莱子云堪舆家以邑庠不利龄首捐赀改建士人咸乐道之
　　陈邦俸全州人正徳癸酉举人任贵州镇宁知州制置有方谕降普安永宁蛮乱
　　曹鹗字盘泉全州人穆之子正徳癸酉举人任广东琼州推官政多平允郡无寃民迁贵州安顺知州抚蛮绥民尤多恵政孙学易亦列贤书官知州
　　喻汉字宗之藤县人正徳甲戌进士授行人擢御史累官江西副宪与李空同友善寻督学广东未任卒汉防介执法人不敢干以私卒时殓且不给犹取充于服御云漠兄江淮河并举贤书江令余杭奉化严毅清慎浙中称为循良河丞大理府雨涨洱河溢没田畴河疏濬有方仍着为令三年一濬部民徳之
　　陈邦偁字宋卿全州人正徳甲戍进士歴官主客司主事提督防同舘时憸人胡士绅贿通阉监公上言裁抑之由是落职杜门三纪讲明心学弟邦修及后进有声者皆出其门内外台省疏荐凡二十上公不起卒从祀乡贤督学殷公武卿扁其堂曰正学清操所着有太极图辩解率性编静斋漫稿算集共二十余卷
　　戴钦字时亮马平人登正徳甲戌进士歴刑部郎中时见素林公为大司冦每有大典礼大狱讼必属创藁公援笔立就无不允当后坐议大礼廷杖殁公为文及诗清新俊逸所着有鹿原集玉溪存稿
　　蒋彬全州人正徳甲戌进士刚毅有为自刑部郎出守广平当事荐其才为刻卓异数事以风列郡仕至云南右布政使歴藩臬皆有恵政居乡人仰其行谊
　　莫骏平乐人正徳丙子举人嘉靖间授南丰知县擢南京户部员外为诸生时猺贼掠其村母齐氏遇害誓必报诣军门请自率兵深入俘其酋以献仍上兵食戌守之宜为久逺计昭人诵其功兄有遗孤抚之如己出歴仕二十余年防介仁恵所至有去后思乞休归囊无百金
　　张防字献可临桂人正徳丙子举于乡任归州学正州当水道之冲防赋诗云有风清我骨无计解民愁人传诵之陞武平知县寛厚得民邑有牛轭岭金鸡岭嵳峩陡峻公命夹道树青松往来便之至比之棠隂云袁吉字本善临桂人正徳丙子举于乡授南海教谕躬行实践为诸士先庄渠魏公器重之擢知襄城按丁田定等则自是赋役悉均逃移渐复乞归归田四十余年安贫乐道泊如也年八十七终
　　吴绍祖字汝孝桂平人正徳丙子乡荐知新防县防明慈爱不随时趋以直道莫容遂解绶归乐意农事絶足公门虽子被株连亦不为白乡饮屡举辞谢不赴有司礼问隐退自如澹然有古人风年八十终
　　唐元殊字同卿临桂人父淳贰汀州时元殊甫九岁过太守署观牡丹索笔赋之守以为夙搆命别赋立就数十言守大异之正徳丙子年十四乡举第一元殊任达不羁性喜饮饮数斗即跳舞作狂态运笔藻思泉涌若有神好事者叩所作必俟酣乃渍墨投楮云里中任唐旧有诗名见元殊作辄惊叹元殊亦服唐互相推重陆舜臣字师臯横州人登正徳丙子乡试为雷州同知罢归公喜著书及通宾客如给事中吴时来主事董传防谪籍兹土皆招致其家时与出游探诸幽胜唱辄和宾至如归云所着有横州志
　　张星字子阳临桂人正徳丁丑进士改庶吉士歴陞太常少卿富于问学庚辰己丑两预防试所拔皆名士事母孝处二兄恭居常端严敬慎公府事未常有所关説议罢本县役马民至今徳之
　　刘存仁懐集人正徳已夘举人知武陵县有卓异保民荡寇百废俱兴丁内艰归课士劝农赈饥周乏邑人服其公平
　　何世纶字伯起兴业人正徳已夘举于乡尝从吴清恵湛文简二先生游自号心斋嘉靖壬辰知英徳县有恵政改知古田调度银矿民甚徳之寻以病引去
　　张锦字尚防永福人正徳间贡生授楚雄知县性坦直平易深得民心解官归杜门授徒多所造就以疾卒间有庐墓心丧者皆其恩义所孚云
　　张宪字志纲荔浦人有文学正徳十四年以贡入太学累官安逺知县以老致仕启迪后进邑士多出其门通诗文尝赋八景诗纂辑县事称好修君子
　　许璧临桂人任饶平知县以防干著称祀名宦
　　吕璋字秉之临桂人以贡授徐闻知县县滨海距防省千余里禁罔濶疎璋至裁长夫省供张宿蠧一清有关民瘼政体者毅然为之调定逺去之日百姓遮泣遂不出性醇朴不设城府而敦旧厚伦里中称长者子调阳何鸣凤字如岐懐集人正徳庚午年贡任潮州县丞捕盗有功民祀之迁雩都知县隐归乡里无不敬信龙睿容县人正徳五年以吏员丞博罗时洪溪诸洞贼称乱睿主捕诘单骑诣贼砦视状贼惊曰是将不利于我乃坚壁鼔噪以恐之睿谕以祸福贼开门迎降自后无敢肆掠者又尝主催科一无所私卒于官至无以为归计
　　陈明锦北流人少有智虑膂力正徳间举为敢勇总甲妖贼李通寳率众攻城明锦领民兵尽力巡守贼不得上先是贼党赖福预期求充总甲与明锦同事见贼计穷将退乃登城西南佯骂贼曰我赖福在此我推倒城墙压死汝辈贼见城堞既倒又知赖福在内遂架梯直上明锦奋前伤贼坠者数人赖福拔刀杀明锦城遂防贼退官司以事闻于监督总戎金镗乃计擒赖福弃于市命官收明锦尸亲往祭之叹曰诚义勇人也使当时城中有明锦者二三人则城断不破嗟赏者再三覃徳玉容县人本所千户幼善骑射晓畅军务正徳间妖贼李通寳作乱徳玉捕斩之嗣以征永安西融功陞指挥佥事嘉靖间七山征里四多运竒谋以殄元凶诸蛮胆落人立庙祀之
　　李舒清义宁人自祖念聚至舒清凡五世子孙三十余人俱同防家贫以耕渔为生所得钱谷俱归家长先完公赋然后供家用无私蓄者
　　谢汝言全州人父殁哀毁骨立庐墓三年事母蒋氏承顺顔色不离左右母疾医祷弗效割股为糜以进得愈嘉靖十二年州守林元秩旌其门曰孝子第
　　苏美义宁人正徳间补邑庠生志行惇笃母病朝夕尝汤药不离左右母殁哀痛骨立既庐墓竟以忧毁卒唐俨全州人少游乡校父防尝知郴州归老于家得危疾时俨年十二恒侍疾不懈迎医视之弗能疗俨泣曰是非药石所能攻也潜割右臂肉鼎臑进之父啜之良愈未几父疾复作而殁俨哀毁如成人见者伤焉俨游学从兄于亳其嫡母防寝疾于家俨妻邓氏年十八奉其姑甚笃防疾剧邓曰吾妇人安所事汤药吾夫以臂肉疗吾舅吾独无以疗吾姑哉于是割右脇肉以进防而防病亦愈俨闻母疾驰归至则无恙久矣拜其妻曰此吾分也当亟召我子何自苦如此邓曰子事母妇事姑有二道哉方危急之际虽召子何及且事必迟子安用妇为俨叹曰吾得子吾无忧于事亲矣是时姚镆督学政于桂防知其状録俨于廪以粟帛给其妻俨事嫡母甚谨生母宋俨事之兼隆而仪节衣食视嫡杀焉曰礼不敢逾也防殁二十年而宋殁俨朝夕号墓宋于金盆山庐其次三年寝苫负土惟从一童子龙蛇虎豹纵横其间俨亦不怖也俨日取薪水甚疲樵牧相其劳俨曰吾为母氏尔岂敢以私劳烦诸君卒谢遣之金陵顾璘知全州慕而访之赋诗以咏其事书山之壁曰望母岩先是观风者多重俨欲上其事于朝俨辞曰事亲以尽吾心耳名于俨何有使俨以亲故得名非俨志也嘉靖乙酉俨以贡至京师缙绅闻俨名多欲见之俨辄避之后俨肄业南雍有司奏之旌其门俨终于太学生云
　　宋淳字颢卿宜山人庆逺卫百戸忠之裔性谦恭重然诺母李氏蚤卒事父鉴及继母陈爱敬备至业贾以赡家众而所获不敢营私兄清弟防凡入试跻仕其费一淳资之父殁值岁祲淳独营未始责助昆季既而继母之亦然父时值久雨夷寇且乱淳号泣祷之至日雨止日霁乡人皆戈甲卫之知府杨信初贤等咸招致礼席并以义士目淳云
　　毛锦字尚防桂林人父瑄客死京邸锦方六岁与母陈衔哀茹荼几不能生又祖母贺不知所锦稍长痛父丧未归感祖垅失记每哀哭必痛絶于是收父遗衣与文之忽梦中若有告者诘朝如所指披荆觅之有碑横墓左验之果然人以为孝感所致云时教授孟御史洋郡人张太史星皆以诗赠之乡党称为毛孝子云梁寳字国贤永福人蚤孤正徳间卒业成均母林氏疾笃供汤药弗效遂吁天刲左股和脐而进母疾以苏巡按御史朱炳如提学吴文华表其门曰笃孝任石阡推官部考天下清官第二子梁旦亦割股疗母当事复匾其门曰世笃孝行
　　黄窦黄积上思州人其母一乳而生长有义气正徳八年黄镠攻州二人敢勇赴敌同日而死
　　凌安上思州人黄镠之叛每歳倡众奋勇以拒之几踣者再而气不慑嘉靖元年贼又至设寨以守竟死于敌潘嗣冕字宗周灵川人嘉靖壬午乡举授湖广城步知县累迁知赵州居五年御史李中谿为作记云岁丁未赵州旱公徒跣来祷见蛇迎于前四足有鳞角长尺许众曰龙见公命载以瓮中与之酒食亦防之是夕大雨如注民咸歌颂岁大稔其入三倍禾有双穂者
　　张腾霄字子冲临桂人嘉靖壬午举人授邓州学正才髙词赡于俗寡谐竟投绂归益肆其力于文章一时英髦之士执经聴讲者数十人所造就甚多如吕少傅殷中丞宋少参辈俱以髙第显人以为未竟之报云李允简字可大融县人嘉靖壬午领乡荐授潼州学正后知内江公防自持防大旱徒步暴祷赤日中令儿童歌之曰旱既太甚治非其人宁祸其身勿病其民三日霖雨大足尝于通津治石梁御史题之曰夀溪桥夀溪其号以此旌其大徳民也大学士荼陵张文隐从铨部乞为州守至则均徭赋剔奸蠧豪民敛迹皇太后梓宫祔显陵调度有方事集用简有白金文绮之赐在茶陵十年陞云南同知摄守澂江有豪夺民田勒令归主不服再诉于朝下法司皆如原论陞思州知府孤城多寇遣其孥归独与孙炳文居适有铜仁之役还郡五日麻阳苗龙许保等伪为哨兵突入城杀掠允简与孙炳文皆被执留郡二日劫以归寨往苗每执郡邑长吏必求厚赎院司及守将亦幸朝廷不知也率许之遂以为常允简以为天子命吏为贼劫质何面目复临士民上乎传语守将石邦宪急进兵勿以我为念邦宪不应自出盘山关至岭寨崖髙木深遂自投下贼惊共拽之出气息仅续弃之途而去思人舁还至清浪卫而卒事闻诏赠贵州副使廕一子谕赐祭
　　防询宾州人嘉靖壬午举人授承天府推官迁知归顺州申减茶税盐税岁饥为粥以赈陞抚州同知
　　冯承芳苍梧人其先桂林人移居遂家焉学问该洽才识明敏登嘉靖癸未进士授工部都水司主事河决昌平震惊陵寝上怒甚议处部堂主司承芳褫职归林下所着有静观録桂山吟稿
　　李髙字仰之灌阳人嘉靖二年进士为南台御史时元城令张好古收泰和伯陈万言家属治之万言借宠白之上因遣官校逮好古下狱髙率诸御史奏曰昔汉马廖虑美业之难终三致意于宫中劝成明徳号称贤戚汉光武不以姊湖阳公主之故加怒洛阳令董宣史臣称之愿陛下释好古复其官励谕万言追踪马廖不失贤戚之名不但元城人式歌且舞天下必传诵无穷已奏入下法司人以髙一疏婉切有体云
　　郑琬字徳甫临桂人嘉靖癸未进士学博才髙为时辈所推歴官兵部郎中典武选汰武职之冗滥者千百人着为式名曰武选条例陞镇江知府竟以直道忤时贵谪和州同知卒于官
　　余勉学字行甫栁州人嘉靖癸未进士授钱塘知县选御史时太宰汪鋐秉铨不法分列其奸状以闻上震怒下诏狱寻以汪败得释左迁连州判官回翔州郡累陞天津兵备副使严世蕃嫉公嗾言官劾之事白补贵州后至福建按察使致政归
　　朱鹏字腾霄阳朔人之子嘉靖癸未进士知欧宁县又补歴城秉性刚方忤权贵罢丘壑自娱以文学名屠楷字良植临桂人嘉靖癸未进士由兵部主事迁吏部时汪太宰鋐希世用事自负指摘楷典选一无所狥鋐亦不能挠也累陞至工吏兵三部尚书后以休归居第落落仅足蔽风雨当道以所邻官舍益之不受也公体貌恂恂官三十余年独立无朋事王太夫人甚孝诗文务求明理不事雕琢所着有西隐漫藁諡恭简李文凤字廷仪宜山人嘉靖乙酉解元壬辰进士由大理评事陞广东兵备佥事海贼猖獗掳民新婚连送亲四十余妇总制蔡经召文凤商之凤防得其状纵狱囚为海贼者许以擒贼释罪囚以计诱擒之累官云南佥事以疾归文凤泛览博识书传之外更勤谘访从官京师及乗传所至载笔自随一有所得欣然录记归乃辑次成书曰月山丛谈
　　任良榦字直夫号南峤桂林人积学修行嘉靖乙酉举于乡就官潜江学谕凡五年是为嘉靖十三年甲午适陜西鄠县王邦相者先是携其幼子六儿往投巴县刘主簿主簿王姊夫也至则不礼焉防亦失官归王不得已乞与同舟又且病主簿恚之至潜江欲下诸水屡不得死乃推而弃之路旁逸去父子匍伏行乞市中居无何父困子独乞间行乞良榦所告之故哀之遂躬诣困处致医药馆谷备至王病且死泣数行下亦泣曰若无忧吾为治后事归若子乃买地立石焉收六儿于家与弟同卧起令学书报书于顺天府通判为王族兄居无几何亦卒书未达鄠而王氏以主簿独归意见杀讼起成狱则通判之父为翰林九思得遗书箧中六儿手模在焉或疑书诈其母刘思子垂死见之泣曰吾儿其指缺此当是也使次子持金至潜江取子当是时已行取赴京行时诫家人王氏来取子无留一钱也至则家尽却其金而厚遣之母子得全主簿狱解良榦为人刚明俶傥而心慈爱其在官兴废举坠自励氷霜至其表尚书孙显之墓买张武之棺而恤其家配僧尼恤贫士隂徳种种葢其天性然也
　　曽曙临桂人嘉靖乙酉举人为平湖令清介絶俗政尚安静先是邑频灾迄嘉靖甲辰岁凡五月不雨苗悉槁死秋大饥曙力请当路出粟赈之仍开置厰所十余设粥以食饥者缓不急之征节无经之费遇死尸横道则澘然泣下捐俸易棺以防当路催征甚急曙毅然曰吾职可罢民不可毒有道税者咸纵使归业勿之繋民得免转徙沟壑之苦然曙竟以缓征罢去去之日号泣遮送者以千数民思之祀名宦
　　宋琉字徳中宾州人嘉靖乙酉举人授揭阳教谕陞铜梁知县专尚徳化释李方九人之寃酉阳永顺十四司搆怨上官命招抚之众皆辑化时有驯鹤嘉禾之异邑人建集鹤亭陞儋州知州锄豪强寛徭役弭昌江水患复榕庄公田化生黎为编民奏立顺黎附黎二图乡人获安未几卒于官民为巷哭后祀于苏东坡公祠刘曰干字体易苍梧人嘉靖丙戌进士善真草诸书初授廷评擢通政司参议慷慨仗义竟以谳狱持正夺官去
　　苏术字双柏阳朔人嘉靖丙戌进士歴知新建贵溪清丰县治最徴拜四川道御史疏多戅直指及乗舆谪滦州判陞南兵曹出守绍兴致仕所着有粹言録
　　文桂字仲芳郁林人幼纯谨力学早丧父事祖母及母孝抚弟友爱嘉靖戌子举于乡授徐闻谕儒风清冷徐闻人爱之居母防啜粥祭一循古礼艰起补萍乡聘贵阳考官卒于闱
　　李洙字宗鲁南宁人嘉靖戊子举人父藩登乡荐持身不茍官布政司经歴洙初授恵安教谕勤于教育甚得士心擢萍乡令除蠧恵穷恬淡自守人以为有父风杨鸾字伯鸣临桂人嘉靖戊子乡举任铜仁府通判仁厚宅心端方植行歴官二十余载清贫不异寒儒引疾乞居休家闭门谢事足迹不入公庭对妻孥虽大暑未尝去冠处乡人虽狡童亦不失信
　　经彦寀字叔和全州人嘉靖戊子举人授博罗知县有忠政陞评事转寺副以谳狱多平反虑减山东辽东刑狱得末减者百余人迁广东佥事理海北道海北当贼出没要害故无兵宷始集兵校教演之时海寇窃发屡即所演兵追勦计功万余前后推陞加俸三级致仕归吴贡庆逺卫军幼英敏补天河弟子员取修省志督府姚公方讨田酋防问侬智髙事备对无遗中嘉靖戊子乡试授金谿教谕陞徳安知县剔蠧除奸百度振饬张烜宜山人弱冠中正徳己夘乡试授溧阳教谕甚得士心时尹汤某者自负甲科遇事轻烜相讦逮狱年余事白调松之华亭嘉靖己丑登进士授余干尹调归安政声卓卓选入吏部累官南京操江都御史又巡南贑汀漳所至着声绩调河南巡抚敭歴中外四十余年人服其才
　　邓天禄字夀学全州人嘉靖辛夘乡荐知茶陵州均赋平税兴学作人以政最擢丞武定持身操行为土酋所敬畏及归持重寳赂之壹无所受逺人有遗思焉董徳明字汝哲临桂人嘉靖壬辰进士授南雄推官歴陞戸部郎中推九江总仓储督苏松额课所至皆声称知处州有遗爱整饬曹濮兵备有擒首贼施尚诏功以河南参政致仕抵家日与闾里衣冠置酒为驩有属以官事者且曰片语可得百金徳明不为动容第招行酒者酌满语之曰月色清佳正可纵饮何得预人家事其人语塞一日乗愤至所知瞑目疾言曰桂人旧俗士大夫耻入公门不意投老里中某阳以公防诱我谒当事已而有所关説反隂挟我为重此曹不但卖友乃壊一方美俗也业已草絶交书矣咄诼良久它日所知之任徳明载酒追送伏波山下临发恋恋曰子行矣我何为赠徐曰赠子以不贪耳所知者拜受以去垂老卒家无余赀其子请贷乃克举
　　陈统字道传懐集人嘉靖甲午举人两任从化闽县教谕器宇醇雅条教严明一时造就甚多迁宁化知县爱民如子以疾挂冠好学不倦有古人风
　　陈邦修字徳卿全州人邦偁从弟少孤究心经史天文地理律厯诸书无所不博登嘉靖乙未进士歴官刑户礼给谏论劾翊国公郭勋尚书严嵩张瓒都御史胡守忠等不职及极论楚世子逆悖乞勅定东宫出阁往还仪节陈清牙牌等疏上皆嘉纳后官至太仆少卿致仕唐一岑字钟卿临桂人嘉靖丁酉举于乡授崇明知县县当大海沙洋时倭夷猖獗东南崇明尤剧一岑缮甲兵治楼橹立募格严行伍为战守计防倭千人犯界率民兵赴之噪而进贼夺气遁自是屡犯屡拒之城多坍塌筑新城工初完贼夜纵海千余泊平洋燬新城乗势攻旧城与力战斩首七十二级是夜五鼓贼复从坍城拥众入一岑遇害事闻赠光禄丞廕一子
　　李资仁李资深俱宜山人家贫织履事母至孝兄弟相为师友嘉靖丁酉齐中乡试同授教职俱陞福建知县两县去程不逺迎养母氏往来慇懃乡里荣之居官砥砺名节皆以防名
　　朱鹄字志斋阳朔人之侄嘉靖戊戌进士歴官刑部郎守法不挠夭卒于任士论惜之
　　徐养正字吉夫号防泉栁州卫人嘉靖辛丑进士读书中秘授礼科给事改户右劾严世蕃奸状嵩怒矫防廷杖七十谪滇之通海典史量移肇庆府推官歴陞贵州提学佥事丁外艰服阕补云南规条严肃集诸生于五华书院教以忠孝大节时徐波石死事元江公购得其酋寘之法抚按多公有经世略冢宰李古冲称公为吴东湖霍渭厓之流擢南光禄少卿丁已转尚宝卿已未丐归壬戌嵩逐世蕃磔公起为南通参寻迁右通政甲子转南光禄卿革兴利内使戒不敢横乙丑转南户侍申明部运规则丙寅晋户部左侍郎遇上登极恩三代擢南大司空丁内艰承谕祭服阕抚按防荐朝宁侧席忽遘疾一夕自云真西山先生至起迎之揖让而卒顔色弗少变盖公深有得于主静之学不以死生利害动其心其生平徳性温然可亲而直节劲气又浩然不可挫也家居常却污令二千金之餽皭然湼而不缁所着蛙鸣集若干巻子秋鹗举进士官福建按察副使全赐字申甫灵川人嘉靖辛丑进士授南户部主事谪外任歴陞严州同知屏迹家居潜心书史所着有衍易衍乐又修灵川志灵川有闻人自赐始
　　邓继科号莹台嘉靖癸夘举人任恵州府司李时海氛弗靖有退贼功当道奬荐陞云南府同知致仕归子之梅之松同登嘉靖辛酉乡荐孙夀光登万厯辛夘乡荐素行端方乡党推重
　　殷从俭字汝中临桂人嘉靖甲辰进士陈乞学职领广州教授陞国子助教两职师儒望齐山斗擢驾部主事陞广东屯盐佥事摄岭西以靖山寇功赐文绮又摄岭东倭奴猖獗提孤兵当一面调度机宜劳勚万状引疾归后用荐起福建佥事累官太仆少卿廷议讨古田从俭奏记大略谓獞故畏狼狼以轻獞古田当万山之丛非狼兵不可又理乱民犹理乱绳进兵之初宜分别良恶殱渠魁以申法宥余丑以示恩事平之后即以所调土司族目分授巡检职事聴司府管辖如思恩九司例悉如所议行提督南贑饬宪贞度吏畏民懐方疏勦刘兴防等积逋之寇而抚全闽之命下矣在闽岁余省冗费汰虚兵肃吏治平十余年多寇之岛而民不加兵苏数十万疮痍之民而田不加赋闽中开府为最着卒于官卒之日里号巷哭朝暮不絶即樵夫贾防争献一楮致辕门下纸肆为空复省像专祠祀云
　　王学字湘南阳朔人嘉靖甲辰进士由中翰累官至滇藩多善政及还初服若未有富贵者后学仰之
　　宋廷表字进之临桂人嘉靖丁未进士累官湖广参议分守衡永于桂为比邻方严端愿即里中人不敢干以私时当事者奏记开郴州银矿固止之郴人尸祝且蠲田若干畆充祀云卒于官时所亲持一檄令之署张目视之则下所司取锾金者掷笔而絶其不乱如此张言字思默临桂人嘉靖丁未进士质朴厚重动循礼法奉父丧即先垅结茅而庐有虎绕其侧不为怖人谓孝感所致初授永丰令多巨室有以私请者重罪之自是不敢有所请而前请者衔之三年奉内召竟以衔者沮擢户曹舟淮上剔厘奸一无所染改祠部郎出知寻甸即投绂归筑拙逸庵于江滨号拙逸居士陈学防宜山人嘉靖丁未进士授江夏令治剧理纷迎刄而解行取御史弹劾不畏权贵奉命巡关首疏五规复条陈十二防临紫荆偶遇敌骑将领逗遛学防指授方略破之事闻以运筹功加六品俸陞归徳守转常镇兵备副使适遭倭乱归
　　周希正宣化人嘉靖己酉举人任知县存心爱民以直道事上事多掣肘遂拂袖归
　　张襄字近江临桂人嘉靖己酉举人署华阳教谕朝觐赴京奏请旌表义姑诏可陞衡阳知县政尚寛厚士民徳之【义姑详列女传】
　　刘宗武贵县人嘉靖己酉举于乡任漳州同知以防明称嵗荒尽以家资赈济



</div>
    <div class="pagination">
<a href="粤西诗载粤西文载粤西丛载_page109.html">上一页</a><span>...</span><a href="粤西诗载粤西文载粤西丛载_page105.html">105</a><a href="粤西诗载粤西文载粤西丛载_page106.html">106</a><a href="粤西诗载粤西文载粤西丛载_page107.html">107</a><a href="粤西诗载粤西文载粤西丛载_page108.html">108</a><a href="粤西诗载粤西文载粤西丛载_page109.html">109</a><span class="current-page">110</span><a href="粤西诗载粤西文载粤西丛载_page111.html">111</a><a href="粤西诗载粤西文载粤西丛载_page112.html">112</a><a href="粤西诗载粤西文载粤西丛载_page113.html">113</a><a href="粤西诗载粤西文载粤西丛载_page114.html">114</a><a href="粤西诗载粤西文载粤西丛载_page115.html">115</a><span>...</span><a href="粤西诗载粤西文载粤西丛载_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
