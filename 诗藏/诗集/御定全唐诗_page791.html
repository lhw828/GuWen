<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 791 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 791 页/共 1083 页</h1>
    <div class="content">　　铜柱
　　一柱髙标险塞垣南蛮不敢犯中原功成自合分茅土何事翻衔薏苡寃
　　关西
　　杨震幽魂下北邙关西踪迹遂荒凉四知美誉留人世应与乾坤共乆长
　　髙阳池
　　古人未遇即衔桮所贵愁肠得酒开何事山公持玉节等闲深入醉乡来
　　泸水
　　五月驱兵入不毛月明泸水瘴烟髙誓将雄略酬三顾岂惮征蛮七纵劳
　　细柳营
　　文帝銮舆劳北征条侯此地整严兵辕门不峻将军令今日争知细柳营
　　叶县
　　叶公丘墓已尘埃云矗崇墉亦半摧借问往年龙见日几多风雨送将来
　　杜邮
　　自古功成祸亦侵武安寃向杜邮深五湖烟月无穷水何事迁延到陆沈
　　柯亭
　　一宿柯亭月满天笛亡人没事空传中郎在世无甄别争得名垂尔许年
　　葛陂
　　长房回到葛陂中人已登真竹化龙莫道神仙难顿学嵇生自是不邅逢
　　博浪沙
　　嬴政鲸吞六合秋削平天下虏诸侯山东不是无公子何事张良独报讐
　　陇西
　　乗春来到陇山西隗氏城荒碧草齐好笑王元不量力圅关那爱一丸泥
　　白帝城
　　蜀江一带向东倾江上巍峩白帝城自古山河归圣主子阳虚共汉家争
　　牛渚
　　温峤南归辍棹晨燃犀牛渚照通津谁知万丈洪流下更有朱衣跃马人
　　朝歌
　　长嗟墨翟少风流急管繁似寇讐若解闻韶知肉味朝歌欲到肯回头
　　谷口
　　一旦天眞逐水流虎争龙战为诸侯子眞独有烟霞趣谷口耕锄到白头
　　武陵溪
　　一溪春水彻云根流出桃花片片新若道长生是虚语洞中争得有秦人
　　大泽
　　白蛇初断路人通汉祖龙泉血刃红不是咸阳将瓦解素灵那哭月明中
　　渑池
　　日照荒城芳草新相如曽此挫强秦能令百二山河主便作樽前击缶人
　　岘山
　　晓日登临感晋臣古碑零落岘山春松间残露频频滴酷似当时【一作初】堕泪人
　　荥阳
　　汉祖东征屈未伸荥阳失律纪生焚当时天下方龙战谁为将军作诔文
　　长城
　　祖舜宗尧自太平秦皇何事【一作用】苦苍生不知祸起萧墙内虚筑防胡万里城
　　赤壁
　　烈火西焚魏帝旗周郎开国虎争时交兵不假挥长剑已挫英雄百万师
　　田横墓
　　古墓崔巍约路岐歌传薤露到今时也知不去朝黄屋秖为曽烹郦食其
　　青门
　　汉皇提剑灭咸秦亡国诸侯尽是臣唯有东陵守髙节青门甘作种人
　　姑苏台
　　呉王恃霸弃雄才贪向姑苏醉醁醅不觉钱塘江上月一宵西送越兵来
　　息城
　　息亡身入楚王家回首春风一面花感旧不言长掩泪秖应翻恨有容华
　　上蔡
　　上蔡东门狡兎肥李斯何事忘南归功成不解谋身退直待云阳血染衣
　　武昌
　　王濬戈鋋发上流武昌鸿业土崩秋思量铁锁眞儿戏谁为呉王画此筹
　　鸿沟
　　虎倦龙疲白刃秋两分天下指鸿沟项王不觉英雄挫欲向彭门醉玉楼
　　襃城
　　恃宠娇多得自由骊山举火戏诸侯秖知一笑倾人国不觉胡尘满玉楼
　　金陵
　　侯景长驱十万人可怜梁武坐蒙尘生前不得空王力徒向金田自舍身
　　洛阳【一作司空图诗】
　　石勒童年有战机洛阳长啸倚门时晋朝不是王夷甫大智何由得预知
　　番禺
　　重冈复岭势崔巍一卒当关万卒回不是大夫多辨说尉他争肯筑朝台
　　汨罗
　　襄王不用直臣筹放逐南来泽国秋自向波间葬鱼腹楚人徒倚济川舟
　　彭泽
　　英杰那堪屈下僚便栽门柳事萧条凤皇不共鸡争食莫怪先生懒折腰
　　鹿
　　鹿茫茫白草秋轩辕曽此破蚩尤丹霞遥映祠前水疑是成川血尚流
　　洞庭
　　五月扁舟过洞庭鱼龙吹浪水云腥轩辕黄帝今何在廻首巴山芦叶青
　　嶓冡
　　夏禹崩来一万秋水从嶓冡至今流当时若诉胼胝苦更使何人别九州
　　涂山
　　大禹涂山御座开诸侯玉帛走如雷防风谩有专车骨何事兹辰最后来
　　商郊
　　莺啭商郊百草新殷汤遗迹在荒榛谁知继桀为天子便是当初祝网人
　　傅岩
　　岩前版筑不求伸方寸那希据要津自是武丁安寝夜一宵宫里梦贤人
　　钜桥
　　积粟成尘竟不开谁知拒谏剖贤才武王兵起无人敌遂作商郊一聚灰
　　首阳山
　　孤竹夷齐耻战争望尘遮道请休兵首阳山倒为平地应始无人说姓名
　　孟津
　　秋风飒飒孟津头立马沙边看水流见说武王东渡日戎衣曽此叱阳侯
　　流沙
　　七雄戈防乱如麻四海无人得坐家老氏却思天竺住便将徐甲去流沙
　　邓城
　　邓侯城垒汉江干自谓深根百世安不用三甥谋楚计临危方觉噬脐难
　　召陵
　　小白匡周入楚郊楚王雄霸亦咆哮不思管仲为谋主争敢言征缩酒茅
　　绵山
　　亲在要君召不来乱山重曡使空廻如何坚执尤人意甘向岩前作死灰
　　鲁城
　　鲁公城阙已丘墟荒草无由认玉除因笑臧孙才智少东门钟鼓祀鶢鶋
　　骕骦陂
　　行行西至一荒陂因笑唐公不见机莫惜骕骦输令尹汉东宫阙早时归
</div>
    <div class="pagination">
<a href="御定全唐诗_page790.html">上一页</a><span>...</span><a href="御定全唐诗_page786.html">786</a><a href="御定全唐诗_page787.html">787</a><a href="御定全唐诗_page788.html">788</a><a href="御定全唐诗_page789.html">789</a><a href="御定全唐诗_page790.html">790</a><span class="current-page">791</span><a href="御定全唐诗_page792.html">792</a><a href="御定全唐诗_page793.html">793</a><a href="御定全唐诗_page794.html">794</a><a href="御定全唐诗_page795.html">795</a><a href="御定全唐诗_page796.html">796</a><span>...</span><a href="御定全唐诗_page792.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
