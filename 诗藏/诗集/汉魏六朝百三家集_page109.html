<!DOCTYPE html>
<html>
<head>
    <meta charset="UTF-8">
    <title>汉魏六朝百三家集 - 第 109 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉魏六朝百三家集 - 第 109 页/共 351 页</h1>
    <div class="content">　　公品第一执珪坐侍臣之上特进品第二执皮帛坐侍臣之下以有旧制今啓特进宜执璧继公
　　奏事
　　尚书旧奏给介士二百人人给大铜口刀各一枚
　　又
　　司中丞得糺太子而不得糺尚书臣所未譬朝廷无亦易之
　　上书
　　禁奢上书
　　臣以为谷帛难生而用之不节无缘不匮故先王之化天下食肉衣帛皆有其制窃谓奢侈之费甚于天灾古者尧有茅茨今之百姓竞丰其屋古者臣无玉食今之贾竖皆厌粱肉古者后妃乃有殊饰今之婢妾被服绫罗古者大夫乃不徒行今之贱乘轻驱肥古者人稠地狭而有储蓄由于节也今者土广人稀而患不足由于奢也欲时之俭当诘其奢奢不见诘转相髙尚昔毛玠为吏部尚书时无敢好衣美食者魏武帝叹曰孤之法不如毛尚书今使诸部用心各如毛玠风俗之移在不难矣
　　陈选举上书
　　臣咸以为夫兴化之要在于官人才非一流职有不同譬诸林木洪纎枉直各有攸施故明扬逮于仄陋畴咨无拘内外之任内外之任出处随宜中间选用惟内是隆外举既颓复多节目竞内薄外遂成风俗此弊诚宜亟革之当内外通塞无所偏耳既使通塞无偏若选用不平有以深责责之茍深无忧不平也且胶柱不可以调瑟况乎官人而可以限乎伏思所限者以防选用不能出人不能出人当随事而制无须限法法之有限其于致逺无乃泥乎或谓不制其法以何为责臣闻刑惩小人义责君子君子之责在心不在限也正始中任何晏以选举内外之众职各得其才粲然之美于斯可观如此非徒御之以限法之所致乃委任之由也委任之惧甚于限法是法之失非已之尤尤不在已责之无惧所谓齐之以刑人免而无耻者也茍委任之一则虑罪之及二则惧致怨谤已快则朝野称咏不善则众恶是归此之战战孰与倚限法以茍免乎
　　明司职掌上书
　　按令御史中丞督司百僚皇太子以下其在行马内有违法宪者弹纠之虽在行马外而监司不纠亦得奏之如令之文行马之内有违法宪谓禁防之事耳宫内禁防外司不得而行故专施中丞今道路桥梁不脩鬬讼屠沽不絶如此之比中丞推责州坐即令所谓行马内语施于禁防既云中丞督司百僚矣何复説行马之内乎既云百僚而不得复説行马之内者内外众官谓之百僚则通内外矣司所以不复説行马内外者禁防之事已于中丞説之故也中丞司俱纠皇太子以下则共对司内外矣不为中丞专司内百僚司专司外百僚自有中丞司以来更互奏内外众官惟所纠得无内外之限也而结一旦横挫臣臣前所以不罗缕者冀因结奏得从私愿也今既所愿不从而勑云但为过耳非所不及也以此见原臣忝司直之任宜当正已率人若其有过不敢受原是以申陈其愚司与中丞俱共纠皇太子以下则从皇太子以下无所不纠也得纠皇太子而不得纠尚书臣之闇塞既所未譬皇太子为在行马之内耶皇太子在行马之内而得纠之尚书在行马之内而不以纠无有此理此理灼然而结以此挫臣臣可无恨耳其于观听无乃有怪邪臣识石公前在殿上脱衣为司荀恺所奏先帝不以为非于时莫谓侵官今臣裁纠尚书而当有罪乎
　　牋
　　与汝南王牋
　　卫伯舆贵妃兄子诚有才章应作防郎然未得东宫官属东宫官属前患杨骏亲里塞路今有伯舆复越某作郎一犬吠形羣犬吠声惧于羣吠遂至叵听
　　教
　　司教
　　司校尉旧号卧虎诚以举纲而万目理提领而众毛顺
　　又
　　闻南方有蜀妪作茶粥卖之廉事毁其器具使无为卖饼于市而禁茶粥以困老姥独何哉
　　又
　　屠牛酤酒凿钱作锡皆有损害
　　草
　　相谕草
　　黄纸故事铺不上皆取急与自顷多废輙皆移病前门自今以后尚书铺上不扝急【扝音乌引也又音枯】
　　书
　　与太傅杨骏书
　　【咸为尚书左丞惠帝即位骏辅政咸言于骏】
　　事与世变礼随时宜谅闇之不行尚矣由世道弥薄权不可假故虽斩焉在疚而躬览万几也逮至汉文以天下体大服重难乆遂制既葬而除世祖武皇帝虽大孝烝烝亦从时释服制心防三年至于万几之事则有不遑今圣上欲委政于公谅闇自居此虽谦让之心而天下未以为善天下未以为善者以亿兆颙颙戴仰宸极听于冢宰惧天光有蔽人心既已若此而明公处之固未为易也窃谓山陵之事既毕明公当思隆替之宜周公圣人犹不免谤以此推之周公之任既未易而处况圣上春秋非成王之年乎得意忘言言未易尽茍明公有以察其悾欵言岂在多
　　与汝南王亮书
　　【亮辅政为大宰欲取悦众论诛杨骏之功督将侯者千八十一人咸为御史中丞致书】
　　咸以为太甲成王年在防防故有伊周之事圣人且犹不免疑况臣既不圣主非孺子而可以行伊周之事乎上在谅闇听于冢宰而杨骏无状便作伊周自谓居天下之安所以至死其罪既不可胜亦是殿下所见骏之见讨发自天聪孟观李肇与知密防耳至于论功当归美于上观等已数千戸县侯圣上以骏死莫不欣悦故论功宁厚以叙其欢心此羣下所宜以实裁量而遂扇动东安封王孟李郡公余侯伯子男既妄有加复又三等超迁此之熏赫震动天地自古以来封赏未有若此者也无功而厚赏莫不乐国有祸祸起当复有大功也人而乐祸其可极乎作此者皆由东安公谓殿下至止当有以正之正之以道众亦何所怒乎众之所怒在于不平耳而今皆更倍论莫不失望咸之愚冗不惟失望而已窃以为忧又讨骏之时殿下在外实所不综今欲委重故令殿下论功论功之事实未易可处莫若坐观得失有居正之事宜也【殿中郎孟观李肇构杨太后父骏于贾后废骏而东安公繇率众讨骏进封东安王】
　　又谏汝南王书
　　【咸复以亮辅政专权又谏之】
　　杨骏有震主之威委任亲戚此天下所以諠哗今之处重宜反此失谓宜静黙頥神有大得失乃维持之自非大事一皆抑遣比四造诣及经过尊门冠葢车马塡塞街衢此之翕习既宜弥息又夏侯长容奉使为先帝请命祈祷无感先帝崩背宜自咎责而自求请命之劳而公以为少府私窃之论云长容则公之姻故至于此一犬吠形羣犬吠声惧于羣吠遂至叵听也咸之为人不能面从而有后言尝触杨骏几为身祸况于殿下而当有惜徃从驾殿下见语卿不识韩非逆鳞之言耶而歘摩天子逆鳞自知所陈诚頟頟触猛兽之须耳所以敢言庶殿下当识其不胜区区前摩天子逆鳞欲以尽忠今触猛兽之须非欲为恶必将以此见恕
　　答杨济书
　　卫公云酒色之杀人此甚于作直坐酒色死人不为悔乃畏以直致祸此由心不直正欲以茍且为明哲耳自古以直致祸者当自矫枉过直或不忠允欲以亢厉为声故致忿耳安有悾悾为忠益而当见疾乎
　　又答杨济书
　　违距上命稽停招罸退思此罪在于不测才加贬黜用战悸何复以杖重为剧小人不德所好惟酒宜于养疮可数致也
　　答李斌书
　　吾作左丞未几而已吾为京兆虽心知此为不合然是家乡亲里自愿便从俗耳时足下问吾当去不吾答鹦鹉子言阿安乐今到阿安乐何为不去
　　尺牍
　　答曹志
　　英气泉涌逸藻波腾
　　颂
　　皇太子释奠颂
　　蒸蒸皇储既睿且聪神而明之夫岂发防谦以制礼靡事不恭企兹良辰卜近于中乃脩嘉荐于国之雍敬享先师以酬圣功亹亹皇储希心阙里光光舆服穆穆容止秪奉圣灵躬承明祀济济儒生侁侁胄子清酒千觞匪宴斯喜欣道之自今以始
　　箴
　　御史中丞箴
　　百官之箴以箴王阙余承先君之踪窃位宪台惧有忝累垂翼之责且造斯箴以自朂励不云自箴而云御史中丞箴者凡为御史中丞欲通以箴之也
　　煌煌天文众星是环爰立执法其晖有焕执宪之纲秉国之宪鹰扬虎视肃清违慢謇謇匪躬是曰王臣既直其道爰顾其身身之不顾孰有弗震邦国若否山甫是明焉用彼相莫扶其倾淮南构逆实惮汲生赫赫有国可无忠贞忧责有在绳亦必直良农耘秽勿使能植无礼是逐安惜翅翼嗟尔庶寮各敬乃职无为罚先无怙厥力怨及朋友无慙于色得罪天子内省有恧是用作箴惟以自勑
　　铭
　　犀钩铭【有序】
　　世称骇鸡之犀闻之父常侍曰犀之美者有光鸡见影而惊故曰骇鸡有以此钩见遗者乃为之铭
　　兽曰犀处自林麓食惟棘刺林兼五肉【阙】或有神表露以角含精吐英望如华烛置之荒野禽兽莫触
　　杖铭
　　嘉兹竒竹质劲体直立比髙节示世矜式
　　烛铭
　　煌煌丹烛熖熖飞光取则景龙拟象扶桑照彼夜炳若朝阳焚形监世无隐不彰
　　扇铭
　　武都太守房仲发遗扇无以报为铭以识之云
　　行藏惟时孔顔齐轨
　　碑铭
　　中郎将曹府君碑铭
　　伊公立朝雅然正色既侍皇帷谠言常则
　　诔
　　襄邑侯诔
　　言研其几文艶春兰
　　诗
　　孝经诗【二章】
　　立身行道始于事亲上下无怨不恶于人【一作不敢恶人】孝无终始不离其身三者备矣以临其民
　　以孝事君不离令名进思尽忠义则不争匡救其恶灾害不生孝悌之至通于神明
　　论语诗【二章】
　　守死善道磨而不磷直哉史鱼可谓大臣见危授命能致其身
　　克已复礼学优则仕富贵在天为仁由已以道事君死而后已
　　毛诗诗【二章】
　　无将大车维尘冥冥济济多士文王以宁显允君子大猷是经
　　聿脩厥德令终有俶勉尔遯思我言维服盗言孔甘其何能淑谗人罔极有腼面目
　　周易诗
　　卑以自牧谦尊而光进德脩业既有典常晖光日新照于四方小人勿用君子道长
　　周官诗【二章】
　　惟王建国【一作极】设官分职进贤兴功取诸【初学作时文】易直除其不蠲无敢反侧以德诏爵允臻其极
　　辨其可任以告于正掌其戒禁治其政令各脩乃职以听王命
　　左传诗
　　事君之礼敢不尽情敬奉德义树之风声昭德塞违不陨其名死而利国以为已荣兹心不爽忠而能力不为利防古之遗直威黜不端勿使能植
　　与尚书同僚诗
　　非望之宠谬加于已猥授非据奄司万里煌煌朱轩服骥骖騄晔晔初星肃肃臣仆晖光显赫众目所属斯之弗称匪荣伊辱质弱尚父受任鹰扬德非樊仲王命是将百城或违无能有匡一州之矜将弛其纲得意忘言言在意后夫惟神交可以长乆我心之孚有盈于缶与子偕老岂曰执手出司万【一作百】里牧彼朔濵服冕乘轩六辔既均威风先迈百城肃震
　　赠禇武良诗
　　爰暨于禇惟晋之祯肇振凤翼羽仪上京聿作喉舌纳言紫庭光赞帝道敷皇之明方任之重实在江扬乃授旄钺宣曜威灵悠悠遐迈东夏于征
　　赠崔伏二郎诗
　　英妙之选二生之授颙颙两城欢德之茂君子所居九夷非陋无狭百里而不垂覆人之好我赠我清诗示我周行心与道期诚发自中义形于辞古人辞谠岂不尔思
　　荅潘尼诗【并序】
　　司州秀才潘正叔识通才髙以文学温雅为博士余性直而处清论褒贬之任作诗以见规虽褒饰之举非所敢闻而斐灿之辞良可乐也答之虽不足以相训报所谓盍各言志也
　　贻我妙文繁春之荣匪荣期尚乃新其声吉甫作颂有馥其馨寔由樊仲其德克明授此瓦砾厠彼瑶琼贶非其喻闻宠若惊
　　荅栾诗【并序】
　　安乐令栾太傅钜平侯羊公辟未就而公薨后应司州之命举秀才博文通济之士余失和于府当换为防军司马赋诗见赠答之云尔
　　钜平作宰是贵是钦弓旌仍招嘉命胥寻鸾凤养仪戢翼幽林未附雅调以和韶音钜平遐逝厉志弥深肃肃京司清风裁迈乃延羣彦龙集凤防亦既斯降万里有頼声发响应好结倾葢
　　赠建平太守李叔龙
　　道兴化实在良守悠悠建平皇泽未流朝选于众乃子之授南荆注望心乎克副
　　赠何劭王济【并序】
</div>
    <div class="pagination">
<a href="汉魏六朝百三家集_page108.html">上一页</a><span>...</span><a href="汉魏六朝百三家集_page104.html">104</a><a href="汉魏六朝百三家集_page105.html">105</a><a href="汉魏六朝百三家集_page106.html">106</a><a href="汉魏六朝百三家集_page107.html">107</a><a href="汉魏六朝百三家集_page108.html">108</a><span class="current-page">109</span><a href="汉魏六朝百三家集_page110.html">110</a><a href="汉魏六朝百三家集_page111.html">111</a><a href="汉魏六朝百三家集_page112.html">112</a><a href="汉魏六朝百三家集_page113.html">113</a><a href="汉魏六朝百三家集_page114.html">114</a><span>...</span><a href="汉魏六朝百三家集_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
