<!DOCTYPE html>
<html>
<head>
    <meta charset="UTF-8">
    <title>御定佩文斋咏物诗选 - 第 236 页/共 386 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋咏物诗选 - 第 236 页/共 386 页</h1>
    <div class="content">
　　御定佩文斋咏物诗选卷二百五十六
　　钦定四库全书
　　御定佩文斋咏物诗选卷二百五十七
　　谷类
　　四言古
　　禾　　　　　　　　　　　【魏】曹　植
　　猗猗嘉禾惟谷之精其洪盈箱协穗殊茎昔生周朝今植魏庭献之庙堂以昭祖灵
　　谷　　　　　　　　　　　　曹　植
　　于穆圣皇仁畅惠渥辞献减膳以服鳏独和气致祥时雨渗漉野草萌变化成嘉谷
　　华黍　　　　　　　　　　【晋】束　晳
　　黮黮重云习习和风黍华陵顚麦秀丘中靡田不播九谷斯丰奕奕青霄蒙蒙甘霤黍发稠华禾挺其秀靡田不植九谷斯茂无髙不播无下不植芒芒其稼参参其穑稸我王委充我民食玉烛阳明显猷翼翼
　　庭前植稻苗赞　　　　　　【晋】湛方生
　　蒨蒨嘉苗离离阶侧弱叶繁蔚圎株疎植清流津根轻露濯色
　　五言古
　　行官张望补稻畦水归　　　【唐】杜　甫
　　东屯大江北百顷平若案六月青稻多千畦碧泉乱挿秧适云已引澑加溉灌更仆往方塘决渠当断防公私各地着浸润无天旱主守问家臣分明见谿畔芊芊炯翠羽剡剡生银汉鸥鸟镜里来闗山雪边看秋菰成黑米精凿传白粲玉粒足晨炊红鲜任霞散终然添旅食作苦期壮观遗穗及众多我仓戒滋蔓
　　遣兴　　　　　　　　　　　杜　甫
　　丰年孰云迟甘泽不在早耕田秋雨足禾黍已映道春苗九月交顔色同日老劝汝衡门士勿悲尚枯槁时来展材力先后无丑好但讶鹿皮翁忘机对芳草
　　东坡　　　　　　　　　　【宋】苏　轼
　　种稻清明前乐事我能数毛空暗春泽鍼水闻好语分秧及初夏渐喜风叶举月明看露上一一珠垂缕秋来霜穗重顚倒相撑拄但闻畦垅间蚱蜢如风雨新舂便入甑玉粒照筐筥我久食官仓红腐等泥土行当知此味口腹已吾许
　　籴米　　　　　　　　　　　苏　轼
　　籴米买束薪百物资之市不缘耕樵得饱食殊少味再拜请邦君愿受一防地知非笑昨梦食力免内愧春秧几时花夏稗忽已穟怅然抚耒耜谁复识此意
　　看刈禾　　　　　　　　　【明】髙　启
　　农工亦云劳此日始告成往获安可后相催及秋晴父子俱在田札札镰有声黄云渐收尽旷望空郊平日入负担归讴歌道中行鸟雀亦羣喜下啄飞且鸣今年幸稍丰私廪各已盈如何有贫妇拾穗犹惸惸
　　七言古【附长短句】
　　乌盐角行　　　　　　　　【宋】戴复古
　　凤箫鼍鼓龙须笛夜宴华堂醉春色艶歌妙舞荡人心但有欢娯别无益何如邨落卷桐吹能使时人知稼穑邨南邨北声相续青郊雨后耕黄犊一声催得大麦黄一声换得新秧绿人言此角只儿戏孰识古人吹角意田家作劳多怨咨故假声音召和气吹此角起东作吹此角田家乐此角上与邹子之律同宫商合钟吕形甚朴声甚古一吹寒谷生禾黍
　　杜伯渊送新米　　　　　　【明】杨　基
　　山人送我山田米粒粒如霜新可喜雨舂风播落红芒照眼如珠絶糠粃饥肠欲食未敢炊未及秋尝羞祖祢忆我春来歳方旱焦穂萎苗将槁矣不意兹晨见精□此寳更将何物比终歳勤劳农可念不耕而食余堪耻归买淞江雪色鲈持向髙堂奉甘防
　　五言律
　　茅堂检校收稻　　　　　　【唐】杜　甫
　　香稻三秋末平田百顷间喜无多屋宇幸不碍云山御裌侵寒气尝新破旅顔红鲜终日有玉粒未吾悭
　　暂往白帝复还东屯　　　　　杜　甫
　　复作归田去犹残获稻功筑塲怜穴蚁拾穗许邨童落杵光辉白除芒子粒红加餐可扶老仓庾慰飘蓬
　　与诸公同出城观稼　　　　【唐】白居易
　　老尹醉醺醺来随年少羣不忧头似雪但喜稼如云歳望千仓积秋怜五谷分何人知帝力尧舜正为君
　　田舍　　　　　　　　　　【明】李　玮
　　广陌度秋风田家门巷同藤花金一色豆荚箸双红穮蓘存生理篝车见歳功茅柴新酿得逼社醉南翁
　　观稻　　　　　　　　　　【明】石　沆
　　稻水千区映邨烟几处斜冷风低起树轻浪细浮花鸟雀深深圃鳬鹥浅浅沙社歌声不絶于此见年华
　　五言排律
　　秋稼如云　　　　　　　　【唐】蒋　防
　　肆目如云处三田大有秋葱茏初满墅散漫正盈畴稍混从龙势空同触石幽紫芒纷羃羃青野澹油油始惬仓箱望终无灭裂忧西成知不逺雨露复何酬
　　嘉禾合颖　　　　　　　　【唐】孟　简
　　玉烛将成歳封人亦自歌八方霑圣泽异亩发嘉禾共秀芳何逺连茎瑞且多颖低甘露滴影乱惠风过表稔由神化为祥识气和因知兴嗣歳王道旧无颇
　　太和戊申歳大有年诏赐百寮出城观稼谨书
　　盛事以俟采诗　　　　　【唐】白居易
　　清晨承诏命丰歳阅田闾膏雨抽苗足凉风吐穗初早禾黄错落晚稻緑扶疎好入诗家咏宜令史馆书散为万姓食堆作九年储莫道如云稼今秋云不如
　　嘉禾合颖　　　　　　　　【唐】阙　名
　　天祚皇王徳神呈瑞谷嘉盛时苗特秀证道叶方华气转腾佳色云披映早霞薫风浮合颖湛露净祥花六穗垂兼倒孤茎嫋复斜影同唐叔献称庆比周家
　　七言律
　　西明寺威公盆池新稻　　　【唐】唐彦谦
　　为笑江南种稻时露蝉鸣后雨霏霏莲盆积润分畦小藻井垂隂擢秀稀得地又生金粟界结根仍对水田衣支公尚有三吴思更使幽人忆钓矶
　　六月六日雨后过岳庙游从封寺观稼席上
　　【宋】韩　琦
　　暑雨频经信宿休近郊方出释潜忧虽妨麦始三停获且见苗知一半收神岳怖民藏电雹老松凭寺偃蛟虬佳游况遇从丰防好饬千仓待有秋
　　观稼　　　　　　　　　　　韩　琦
　　一夕甘滋起瘁田陡回灾沴作丰年便晴惟恐禾生耳将熟偏宜谷捺弮云退不畱驱旱迹气清浑露已秋天老翁岂独同民乐更觉诗豪似有权
　　端孺籴米龙川得粳糯数十斛以归作诗调之
　　【宋】唐　庚
　　倒拔孤舟入瘴烟归来百斛泻丰年炊香未数神江白酿滑偏宜佛迹泉饱去定知频梦与醉中何至便妨禅凭君为比长安米看直公车牍几千
　　丹阳道中观稼　　　　　　【元】张　雨
　　行遍山东黄叶邨纵横草路细难分荒鸡户暗蟏蛸月落鴈天粘防防云下泽车傍悬酒榼延陵祠畔读碑文空山更觅牛羊径入兽依然不乱羣
　　秋获喜晴　　　　　　　　【明】黄　佐
　　农事初成乐事繁即看云水接平原巾车道上黄迷垄社鼓声中绿满尊十里断霞明鴈鹜半林斜照散鸡豚丰年有愿缘忧国击壤今闻到处邨
　　米花　　　　　　　　　　【明】盛　彧
　　吴下孛娄传旧俗人间儿女卜清时釡香云阵冲花瓣火烈春声绕竹枝翻笑絶粮惊雨粟还疑煮豆泣然萁一年休咎何湏问且醉樽前金屈巵
　　七言絶句
　　禾熟　　　　　　　　　　【宋】孔平仲
　　百里西风禾黍香鸣泉落窦谷登塲老牛粗了耕耘债齧草坡头卧夕阳
　　房陵　　　　　　　　　　【宋】陈　造
　　夏田少雨富来牟多雨何妨穑事秋已戒日供皮子麪更教晚稻饱霜收
　　早行　　　　　　　　　　【宋】陈与义
　　露侵驼褐晓寒轻星斗阑干分外明寂寞小桥和梦过稻田深处草虫鸣
　　丰年謡　　　　　　　　　【宋】王　炎
　　满箔春蚕得茧丝家家机杼换新衣五风十雨天时好又见西郊稻秫肥
　　其二
　　洞丁猺户尽归耕篁竹无人弄寸兵要识二天恩德广黄云千里见秋成
　　其三
　　睡鸭陂塘水漫流离离禾稼满平畴共言官府催科缓饱饭浑家百不忧
　　东门外观刈熟民间租米船相衔入城喜作
　　【宋】范成大
　　潮到灵桥绿绕船海边力穑屡丰年淡青山色深黄稻恰似胥门九月天
　　春日田园杂兴　　　　　　　范成大
　　吉日初开种稻包南山雷动雨连宵今年不欠秧田水新涨看看拍小桥
　　晚春田园杂兴　　　　　　　范成大
　　湔裠水满菉苹洲上巳微寒懒出游薄暮蛙声连晓閙今年田稻十分秋
　　秋日田园杂兴　　　　　　　范成大
　　秋来只怕雨垂垂甲子无云万事宜获稻毕工随晒谷直须晴到入仓时
　　其二　　　　　　　　　　　范成大
　　新筑场泥镜面平家家打稻趂霜晴笑歌声里轻雷动一夜连耞响到明
　　书馆即事　　　　　　　　【元】黄　庚
　　烟拖野色入书窗一畈平田隔草塘暮雨初收新水满藕花香杂稻花香
　　一峰云外庵　　　　　　　【元】僧惟则
　　平田水语稻花香半解罗衣受晚凉景物双清秋正好乱山云外又斜阳
　　秋日即事诗三章送元辅张罗山【录一
　　明】世　宗
　　拂暑金风动衮裳满天商吹送新凉农家万宝收成后十里遥闻禾黍香
　　送汪伯昭游白门伯昭将自京口至栖霞寺因忆旧游走笔得四絶【录一　明】李流芳
</div>
    <div class="pagination">
<a href="御定佩文斋咏物诗选_page235.html">上一页</a><span>...</span><a href="御定佩文斋咏物诗选_page231.html">231</a><a href="御定佩文斋咏物诗选_page232.html">232</a><a href="御定佩文斋咏物诗选_page233.html">233</a><a href="御定佩文斋咏物诗选_page234.html">234</a><a href="御定佩文斋咏物诗选_page235.html">235</a><span class="current-page">236</span><a href="御定佩文斋咏物诗选_page237.html">237</a><a href="御定佩文斋咏物诗选_page238.html">238</a><a href="御定佩文斋咏物诗选_page239.html">239</a><a href="御定佩文斋咏物诗选_page240.html">240</a><a href="御定佩文斋咏物诗选_page241.html">241</a><span>...</span><a href="御定佩文斋咏物诗选_page237.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
