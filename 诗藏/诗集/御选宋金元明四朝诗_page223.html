<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 223 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 223 页/共 1044 页</h1>
    <div class="content">　　槐花黄尽不闗渠老向功名意自疎乞得山田三百畆青灯彻夜课农书【胜私先侍讲尝着农书三卷】
　　晚雨凉甚偶得小诗请问逰山之日并请刘平父作主人
　　几年不踏仙洲路梦入青藤古木间好趂新秋一畨雨昼寒亭下弄潺湲
　　黎岭西南水石佳处不减庐阜戏呈子厚
　　谷深石瘦水潺潺便是楞伽折桂间珍重下邳圯上客一年几度到庐山
　　次吕季克东堂九咏【録三首】
　　爱莲
　　闻道移根玉井傍开花十丈是寻常月明露冷无人见特为先生引兴长
　　月台
　　台上无人伴苦吟归鸦过尽日西沉须臾玉匣开尘镜却有孤光共此心
　　海棠屏
　　蜀树成行翠作围花开时节更芳菲主人梦亦寻春去栩栩深穿锦障飞
　　至鳯凰山再作
　　门前寒水青铜阙林外晴峰紫帽孤记得南垞通栁浪依稀全是辋川图
　　次刘正之芙蓉韵
　　浅緑深红出短篱望中都是可怜枝要看乱飐寒塘水更待金风满意吹
　　次韵择之发临江
　　千里烟波一叶舟三年已是两经由今宵又过丰城县依旧长江直北流
　　次二友石井之作
　　一窦隂风万斛泉新秋曾此弄清涟人言湛碧深无底只恐潜通小有天
　　泉嵌侧畔一川明水石萦廻更有情闻说近来疏葺好想应仍是旧溪声
　　益公道人相见信安道温陵旧逰出示近诗次韵
　　别来几度见归鸿嵗月悠悠一梦中莫道相望湖海濶争知千里不同风
　　一身十里伴征鸿北去南来羇旅中珍重故人相认得新诗重举旧家风
　　刘子澄逺寄羊裘且有懐仁辅义之语戏成两絶为谢以发千里一笑
　　短棹长蓑九曲滩晚来闲弄钓鱼竿几囘欲过前湾去却怕斜风特地寒
　　谁把羊裘与醉披故人心事不相违狂奴今夜知何处月冷风凄未肯归
　　过盖竹作二首
　　二月春风特地寒江楼独自倚栏干个中讵有行藏意且把前峰细数看
　　浩荡鸥盟久未寒征骖聊此驻江干何时买得渔船就乞与人间画里看
　　戏答杨庭秀问讯离骚之句
　　昔诵离骚夜扣舷江湖满地水浮天只今拥鼻寒窗底烂却沙头月一船【佛法不怕烂却禅家语也】
　　春和子服老弟黄杨防岩二诗【録一首】
　　闻道黄杨山上头千峰环抱百泉幽羡君拄杖年年去饱看人间万顷秋
　　寄江文卿刘叔通
　　我穷初不为能诗笑杀吹竽滥得痴莫向人前浪分雪世间真伪有谁知【仆不能诗往嵗为澹庵胡公以此论荐平生侥幸多类此云】
　　梅
　　姑射仙人氷雪容尘心已共彩云空年年一笑相逢处长在愁烟苦雾中
　　趁韵
　　千山木脱但空林天外哀鸿亦叫音认取溪亭今日意四更三月涌波心
　　吴山髙
　　行尽吴山过越山白云犹是几重闗若寻汗漫相期处更在孤鸿灭没间
　　夜
　　独宿山房夜气清一窗凉月共虚明邻鸡未作人声絶时听髙梧滴露鸣
　　题中峰杉径
　　盘囘山腹转修蛇横入中峰小隠家好把穉杉縁径插待迎凉月看清华
　　兰
　　谩种秋兰四五茎疎帘底事大闗情可能不作凉风计防得幽香到晚清
　　水口行舟二首
　　昨夜扁舟雨一蓑满江风浪竟如何今朝试卷孤篷看依旧青山緑树多
　　郁郁层峦夹岸青春山緑水去无声烟波一棹知何许鶗鴂两山相对鸣
　　题严居厚溪庄图
　　平日生涯一短篷只今囘首画图中平章个里无穷事要见三山老放翁【谓陆务观时严居厚之官剡中】
　　吕祖谦
　　春日
　　短短菰蒲緑未齐汀洲水暖雁行低栁隂小艇无人管自送流花下别溪
　　檐铎无声鸟语稀径深钟梵出花迟日斜遍绕谿南寺未信东风属酒旗
　　张栻
　　谢邢少连送葡萄豆蔲栽
　　君家小圃占春光眼看龙须百尺长移向楼边并寒井时年垂实更隂凉
　　夜得岳后庵僧家园新茶甚多輙分数椀奉伯承
　　小园茶树数十许走寄萌芽初得尝虽无山顶烟岚润亦有灵泉一派香
　　筠州曾使君寄贶中州新芽赋此以谢
　　黄蘗山前水逺沙春风吹石长灵芽午窗落硙飞琼屑乌椀翻汤涌雪花
　　仲春有懐
　　西湖景物元潇洒杨栁新来两岸垂亦有逰人往来否不应闲过看花时
　　登楼
　　风雨经旬只闭门朝来倚槛已春深不知花片飞多少但觉江城满緑隂
　　题城南书院
　　新竹成林蕉叶青隔篱深处有蝉鸣晚凉更觉长堤静自绕荷花待月明
　　秋后冬前一月晴小园佳处日经行半山木落楼台露几树霜余橘柚明
　　晓来天气更清新独倚阑干正暮春花落花开莺自语东风吹水细鳞鳞
　　并湖数畆新疏辟便有鱼儿作队行我亦随流浮小艇晚凉细看縠纹生
　　疎竹萧萧正雨声眼中日影又还晴钩窗燕坐夏将半荷叶已香湖水清
　　睡觉西山月正平荷香不断晚凉生园中双鹤知人意巳作金风警露声
　　腊月二日擕家城东观梅夜归
　　前日看花正薄隂重来晴日更精神莫敎容易飞花片且放千林自在春
　　题庾楼
　　南瞻庐阜北淮山下有长江万顷寒往事无边随去浪西风有客傍阑干
　　立春日禊亭偶成
　　律囘嵗晚氷霜少春到人间草木知便觉眼前生意满东风吹水緑差差
　　和陈择之春日四絶【録三首】
　　花落花开总可怜峤南亦复好风烟雨余起我故园梦漠漠浮鸥水拍天
　　年华冉冉春将半花事悤悤雨满城想复东郊变新緑未妨擕酒趁初晴
　　日长渐有简编乐春半已将樱笋来无数青山相慰藉有时明月共徘徊
　　和朱元晦韵
　　一见琼山眼为青马蹄不觉渡沙汀如今谁是王摩诘为写清新入画屏
　　王十朋
　　次韵潘先生寒食有感
　　无赖杨花趁暖风旅中节物与愁逢一声杜宇啼春怨知在花梢第几重
　　过盘山宿旅邸
　　一岭迢迢十里賖行人半日踏烟霞青山遮莫盘千匝归梦何曾不到家
　　鉴湖
　　胸中万顷元才子方外孤标贺季真鉴水萦回三百里风流何止两唐人
　　莼湖
　　水晶银线满湖中遥与吴江气象同我辈他年厌防宦思归应不待秋风
　　府帅王公中秋宴客蓬莱阁分茶赏月于清白亭某以幕僚与焉
　　白髪青衫老幕官蓬莱秋月两年看兴来端欲乗风去不怕琼楼玉宇寒
　　寳月师刻予旧题以寄因书絶句
　　册府经年巳倦逰梦魂随雁到峰头山中老宿如相问为道归期不待秋
</div>
    <div class="pagination">
<a href="御选宋金元明四朝诗_page222.html">上一页</a><span>...</span><a href="御选宋金元明四朝诗_page218.html">218</a><a href="御选宋金元明四朝诗_page219.html">219</a><a href="御选宋金元明四朝诗_page220.html">220</a><a href="御选宋金元明四朝诗_page221.html">221</a><a href="御选宋金元明四朝诗_page222.html">222</a><span class="current-page">223</span><a href="御选宋金元明四朝诗_page224.html">224</a><a href="御选宋金元明四朝诗_page225.html">225</a><a href="御选宋金元明四朝诗_page226.html">226</a><a href="御选宋金元明四朝诗_page227.html">227</a><a href="御选宋金元明四朝诗_page228.html">228</a><span>...</span><a href="御选宋金元明四朝诗_page224.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
