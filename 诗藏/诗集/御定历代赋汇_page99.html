<!DOCTYPE html>
<html>
<head>
    <meta charset="UTF-8">
    <title>御定历代赋汇 - 第 99 页/共 143 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代赋汇 - 第 99 页/共 143 页</h1>
    <div class="content">　　静思堂秋竹赋　　　　　　　【梁】任　昉
　　静思堂连洞房临曲沼夹脩篁竹官丰丽于甘泉之右竹殿敞于神嘉之傍绿条发丹槛翠叶映雕梁入房扫文石傍檐拂象牀常生偶兰桂结实值鸳凰逢性与之至道偶斯文之在兹欢柏梁之有赋恨相如之异时
　　大明西垣竹赋　　　　　　　【唐】髙无际
　　嶰谷脩篁移植仙堂左聨温室之树前对凤池之芳一生孤贞四时青蒨不争丽于夏色不改贞于秋霰保此嵗寒之容得荫宰衡之院露羃防以珠缀风清泠而响繁杂金丝于北掖对云髙于西垣晓视含烟朝归捧日挺八桂以独秀与三槐而交密若夫制为用也则笙可以下凤皇笛可以奏宫商笔可以播文章管可以调阴阳信无施而不可若有待而韬光乱曰托根胜地兮擢榦捎云抱贞节兮葱郁氤氲若赏七贤之清旷不可一日无此君也
　　拂崖篠赋　　　　　　　　　【陈】顾野王
　　诗咏淇水骚美江干崖怜拂石神贵扫坛既来仪于鸣凤亦攸集于翔鸾入翠壁之宵月映沅澧之惊湍带金风之爽朗杂玉润之檀栾陪嘉宴于秋夕等贞节之嵗寒
　　小筼筜赋　　　　　　　　　【元】贡师泰
　　谓木非乔谓草非繇不蔓而天不葩而条闲庭翳翳密室翛翛名小筼筜有扁之昭或曰子真以筼筜为小耶则僊标出尘直榦凌嚣声谐鸣凤影挟翔蛟洒清风之叶叶弄明月之梢梢虽并户而当轩实拂云而腾霄子以植数少为小耶则两窻三四一径五六缃实漂黄锦苞凝绿或开樽而射金或援琴而击玉虽无千顷之多聊可数竿而足然则小筼筜果何在乎主人曰肩髙于墙斗大于室门可旋履居仅容膝脩及寻丈广袤咫尺以溉以种充我余隙匪谷斯盈匪川斯溢减晋林之七贤少唐溪之六逸异蒋诩之三径慕子猷之一日况城西幽迥堂北愉平安之报维昕与晩遗形尚存先德不逺则又此心之所以思慕而忧慲也筼筜虽小其义实大谨葺谨培式萌孝爱或曰唯唯子诚是在虚心有容直节无懈庶其茂之勿翦勿败
　　种竹赋　　　　　　　　　　【宋】薛士隆
　　沔鄂之都牙堂之背久废弗治污莱有秽徙脩竹而莳焉地不改辟堂不改旧萧萧然郁郁然不移时而有拂云之意矣方其竹之始生自彼空谷颀然而脩猗然而绿叶秀卿云云兴翠筠直节虚中羌来细风春生澟冬森然万丛及其应人而出树之庭陛葳蕤之态困顿美人之春睡洒落之韵谪仙頽乎其尚醉清飇时来振叶淩柯积翠招揺萧洒交加夜风冽掲朦胧素月琐碎兮清阴横斜兮错节吾不知前日之苍凉与如今之烦热也若乃天旻得助繁阴变暑荫之以油云沐之以时雨翠榦盘根平安尔所稚子承承方流振古斯又类物之攸裁固非人之所处也至若渊明之秫潘岳之花好乐不齐咸宜厥家至人遐观匪同匪异沈酗清芬各从尔志则夫是竹之清风斯子猷之逺致也
　　对青竹赋【有序　　　　　　　宋】黄庭坚
　　余楚产也阅东南之竹多矣未尝闻对青竹者也嘉州僧从之包封见贻蓺之而成乃初识之惟范围之内有知之物一无穷无知之物一无穷一耳一目不能遍揽也况六合之外者乎感而赋之
　　竹之美于东南以节不以文也其在楚之西郁郁葱葱连山缭云也防稽之竒材任矢石春之泽夏簟箫笛沅湘泪血卭来髙节慈竹相守孝竹冬茁慈姥嶰谷笙竿笆篁长石之山一节可航犹未及其瑰怪不常也故吴楚无竹工非无竹工妇能织缉之器儿能鸡鹜之笼也今夫筥筐籯笲榱櫺翰藩巴船百丈下汉为笪贵之则律吕汗简贱之则箕箒蒸薪惟所逢遭尽于斧斤美哉斯竹黄质墨章如出杼轴织文自当解甲税枯金碧其相嵗寒在躬又免斮烹彼其文章之种性不可致诘刳心而求之不可得劚根而求之不可得匪人匪天有物有则惟其与蓬蒿共尽而无憾余亦不知白驹之过隙
　　感雪竹赋　　　　　　　　　【宋】郑刚中
　　郑子夜半闻风过庭竹细响淅沥寒入茵被光在窻壁晨兴啓户四顾皓然乃阶除之雪积也竹有髙出林表受雪既多压而低者竿拳曲以属地叶离披而附枝心固虚而自若根亦牢而不移然不畏其寒而畏其重颇见髙标困厄之可悲余乃呼童兮假长镵之巨柄使尽力兮击脩篁之冻压观负荷兮类积羽之将沈忽奋起兮信泥涂之可拔色娟娟其复净节落落以难合寒梢一伸所谓此君之风流自不可夺也盖其与蒲栁异质松柏同条遭冥之强梁兮虽抑遏而谩屈分嶰谷之余暖兮终橚矗而不雕故积累之势暂可枉其直复还旧观则又吟风而飘揺也其在人也初如蔽欺之隔君子权势之折忠臣其窘迫而寒冷则夫子之被围原宪之居贫也终则如浸润决去朋党遽消其气舒而体闲则二疏之髙引渊明之不复折其腰也虽然云兮正同雪兮未止勿抉瀌瀌之势孰见猗猗之美在物犹然人奚不尔亦有穷卧偃蹇于环堵之间者谁其引之使幡然而起
　　竹箭有筠赋　　　　　　　　【唐】李　程
　　喻人守礼如竹有筠俾脩已以自守同固本而相因操持彰于嵗暮勤德贵乎日新所以取彼后雕之色戒夫行道之人将以御冬且见檀栾而守节比于藏器讵可须臾而去身若乃清霜翻律改彼众卉之具落同受气于真宰何蓊茸而自异乃防娟而有待茍常其性寒竹何患于时移不易其心志士当怀于道在岂不以和泽自润表里相质竹无筠不能固其节人舍礼曷以法于时伊先哲之善喻作后代之元企于礼者勤而行之苞本之时已包周身之防疎茎之势更叶凌云之期当其冒霰停霜雪披风靡谅青青而斯在何冉冉而居彼是知礼之于已如我有徒筠之于竹如我有肤理无特立义必相须坚刚自持虽贯四时而莫改赏翫不足奚可一日而或无嗟乎皮之不存何以具其体心之不固何以谨其礼所以大戴之记足征相鼠之诗爰啓君子之道斯其象诸示外以固执中而虚阅寒暑之不变齐荣辱之所如天损不侵地利空积包绿箨而未改交翠叶而不易君子察于此者可学礼而受益
　　湘妃泣竹赋　　　　　　　　【唐】蒋　防
　　昔帝舜之南巡不回繄二妃兮心伤巳摧对三湘之遥兮积水无际望九疑之作兮愁云不开郁丹诚而饮恨攀绿篠以兴哀泪浪浪而千重堕睫竹冉冉而万防凝苔敛蛾之怨盈臆如狸之班变色落红脸而珠影争圆染碧纤兮缬文交织夭绍婵娟呜咽潸然沥青简兮丹书粲粲洒绿枝兮白露涟涟所谓精神达而理归其着悲哀集而物谢其坚想夫万里迎秋重江向夕引苍翠以歔欷忽阑干而委积杖巻然之手两防垂丝挥密尔之丛众防凝碧是知至哀必感有怨必通竹无情而发外泪有感而从中慷慨成行乍洗龙吟之管斓斒绕节如交鳯食之丛寜类夫声伯再怀其梦想杨朱徒叹其西东岂无芳菲渝其霜霰岂无浩淼忘其顾盼是以委檀栾寄葱蒨来非鼓瑟玉箸之滴沥双流去乃望夫粉箨之淋漓一变懿乎岩峦满目今古含情事虽迁于嵗月理不昧于坚贞或翦脩竿对潭中而锦落或成长簟施堂上而霞腾岂不以拂水捎云逾千越万庶夫知我者谓我防防而成文不知我者徒曰青青而怀怨
　　松竹林赋　　　　　　　　　【宋】李知微
　　步东园之清晓倚藜杖而践霜感万木之凋瘁倒枯荷于野塘披罥径之荒榛得瞰隰之平冈唤起山林之梦理幽思之茫茫乃课园丁翦秽锄荒丛篠萧萧野菊煌煌古栁欲偃寒藤未僵百寻丹枫屹峙其旁靡靡之山四围油油之云相望作岧嶤之一亭聊逍遥而徜徉尔乃讼庭电扫华筵绮张屏金石之轰豗延邹枚而翺翔补丰乐之嘉颂赓飞盖之名章起雄辩于座间快鲸饮而吞江导东征之明月送西尽之夕阳由平易而造理贵清净之老庄返朴素于自然除缴绕于申商因人情之所欲顺天道而布常无立的以招敌纳斯民于凯康荫松竹而读书期无愧于兹邦
　　竹花赋　　　　　　　　　　【隋】萧大圜
　　嗟春色之澄明映阳流之澈清花绕树而竞笑鸟徧野而俱鸣残陂萍合斜蹊草荣暄条絮满暖路丝横游蜂集而衔蕊戏蝶飞而带英鹃欲啼而茝歇鴈始去而芦生别有葳蕤绣簜防娟绿筒缥枝承露缃箬来风汉律依节月桂临丛乍影翻于乐沼时名留于瑞宫学应龙于葛水宿鶠凤于芳桐洛下七贤湘濵二女倾翠盖之踟蹰泛莲舟之容与倜傥傲人便嬛笑语拊嫩笋以含啼顾贞筠而命醑
　　苦笋赋　　　　　　　　　　【宋】黄庭坚
　　僰道苦笋冠冕两川甘脆惬当小苦而反成味温润缜密多啖而不疾人盖苦而有味如忠谏之可治国多而不害如举士而皆得贤是其钟江山之秀气故能深雨露而避风烟食肴以之开道酒客为之流涎彼桂斑之梦永又安得与之同年蜀人曰苦笋不可食食之动痼疾令人萎而瘠予亦未尝与之言盖上士不谈而喻中士进则若信退若焉下士信耳而不信目其顽不可镌李太白曰但得醉中趣勿为醒者传















　　御定歴代赋彚巻一百十八
　　钦定四库全书
　　御定厯代赋彚巻一百十九
　　草木
　　蓍赋　　　　　　　　　　　　【晋】傅　
　　春迈衡徳于青阳混百卉而萌生逮朱夏而脩茂暨商秋而坚贞虽离霜而未雕与潜乎通灵于是原极以道握形以度以类万物之情以通天下之故岂唯终始于事业乃叅天而倚数弃原野之萧条升云阶而内御运兹茎于掌握爻象形而星布信钩深而致逺实开物而成务
　　神蓍赋【以天生神物用　　　　唐配灵照为韵】康子玉
　　神蓍之用兮诚禀灵于自然惟神也适变之义至惟用也极数之理全钩深孰云乎筮短藏宻弥彰于徳圆再三则蒙舍我而惧渎五十以学由我而乐天揲之而虽隠必索保之而其静愈专易之重者胡可比焉原夫质禀精纯丛分薆薱覆青云以表竒伏而克配佐尔
　　筮之贞吉观我生之进退知微知章而可期何思何虑而或昧于是命彼筮人择乎上春韫之而必致其用揲之而爰动其神感以洗心遂通端策之志执之指掌空嗤握策之伦礼事其仪易赞其妙探彼幽頥观其秘要皆多假尔之能必叶穷神之照将欲观贞谅无与京乾道变化而悟神明幽赞而生原始要终思尽性于大衍知来数往翼明彖于小成非我无以昭效法之道非我无以稽作易之情于以致百虑于以类万物象四时四十九数而有常推三才三百六旬而不拂惟蓍之用惟神是听运不穷而或变通其志而遂宁且提携而成列有感应而协灵滋而后数布之而可辨生而成象审之而必形何一卉之时育配十朋之天纵耻红兰之见锄鄙白茅之借用则知夫蓍之可贵也庶类安能而共之哉
　　蓍草赋【有序　　　　　　　　元】杨维桢
　　予比年以来丧讼病患交侵并集毗陵孟侯宗镇屡为予布策筮之无以谢不敏退而作蓍赋且复作忧释以自广此又予之心蓍也
　　客有灵氛手执筳惠而告我草之灵兮上蔡之野少室阳孕毓隂阳葆元精兮仁风旁翼甘露零神下守紫雾腾煜煜炜炜盈百茎兮辟易神奸赞幽明収厥枯荄复精气择贤而畀稽疑志兮韬以纁帛皁囊閟兮纳于椟中北床置楗策定数发贞悔兮奥若定策肇羲皇兮厯代是寳假有常相乎灵孰短长涂山之兆夏后王兮百谷之筮周室昌国家将兴必有祥兮神防发动亦孔彰大哉圣人参天地鬼神吉凶不相悖兮何智有所不胜人有所不逮画方者矩画圆者规嗟彼枯茎物有所济尔有大疑谋及筮我闻其言如醉醒兮我有大疑所未明请索藑茅为余正兮盗蹠考命顔阏生阳虎据位孔卒行或弱冠司衮而七十食牛兮或三叶皓首而七世珥貂兮或死减以赂而宫以幽或捐印俱走而阁以投兮姣好嫫女恶孟娵寳噐康瓠掷天璆兮秬焚弃钩吻以为羞吁嗟乎斡流回穴纷推迁祸福去就我不知其然兮于是灵氛端策为余占兮卦遇鸟曰道无慊汝独修洁众皆贪婪毋尔直而园尔廉天其未定天懵懵亦既有定靡弗胜逍遥自然与道息兮母惑所不通确守而则兮占言惟吉鸟白兮再拜吉占服之无斁兮
　　灵茅赋　　　　　　　　　　【唐】吕岩説
　　有灵茅之繁育禀堪舆之粹晶间丛薄以孕彩候韶阳之发生与百卉而同气擅三脊而异名糅纎条以为族枝连茹以彚征蔓延亭皋铺敷原陆白华霜净翠茎云沃杂春涧之长松乱寒潭之明菊不翦彰帝尧之俭緼袍识子骞之服若乃荟蔚匝地低昻顺风或结根于江汉之澳或蓄苗于岭岫之中挺芳心兮防防吐脩叶丛丛烟霞之所荡拂昆虫之所翳蒙纳日月之光照资露雨之霑融东市验左生之术南征纪周王之功嘉此物之为用盖今昔之攸同至若锡履于齐俾侯于鲁颂容卫之所借实礼仪之攸覩纯束美夫诗人缩酒贡其任土宜有意于遗芳谅无替于终古茅之为物也贱尚见采于先王士之所贵者道岂敢昧于文章慕朝宗之涓滴对词林而抑扬若邦国之是赖希寄心于栋梁
　　江淮献三脊茅赋【以国有盛礼灵茅三脊为韵】
　　【唐】独孤授
　　茅有众灵名之为盛虽百代以呈质终三脊以居正每彰封禅之期如受鬼神之命生于古既光七十之君献于今更表千里之圣出于淮甸来彼江潭使驰于北星流于南捧执而有严有翼缄縢而再四再三及夫覩至尊呈大国致于金华之上啓于瑶池之侧施陈而百瑞慙容抚翫而千官变色美其出有常地生必旧形非成野鹿之礼宁假澄酒之馨超常伦而荐阙殊众品而实庭理尽三分似叶通三之化体皆一类欲明得一之灵隠见之时吉蠲中礼独标珍草之状悉皆兄弟之体整齐而玉匣遥传洁静而琼华新啓应盛礼而居首表常度而为后道未格也虽有采而必无岳可封焉纵不求而自有观王者之得失知礼事之臧否且夫玉帛广矣何尚于茅岂不以贵称三脊重载六爻始彚征于呉楚终遍借于陶匏奉上之时且报云亭之兆升中之后因知天地之交吾皇由是命太史诏宗伯议封山谋勒石备文物与礼噐修玉函与金策使圣功登于九天灵茅光于三脊使臣稽首称万寿以旋役
　　防茅赋【以灵茅类　　　　　　唐征吉为韵】路　荡
　　披大易而探頥伟言之杳冥惟乾坤之交泰获品物之流形惟卦也泰之义广惟卉也茅之性灵其用也洁身而白当春也应候而青或茂江国或生楚郊三脊之异是称灵茅刺其无礼诗人引之于纯束责其不入诸侯终贡于厥苞不然者草则多矣胡着之于系爻哉故可比君子喻物类惟人也能同其地人易心则两苦茅分族则双悴茍连茹以相依夫何往而不利是则传其洁守其贞荣落惟运穷通曷情道或屯蒙滋雨露而育质时逢振拔与连类而共征确乎莫移以保贞吉用之锡命既着之夏典将以缩酒又荐于周室异芝兰之禀性不用其香等葵藿之有心尚思向日嵗聿云暮霜风惨栗愿当芜没之时不弃轻微之质
　　征苞茅赋【以九合诸侯一　　　唐匡天下为韵】路　荡
　　猗彼菁茅挺生不杂缩醪醴以致洁与清明而相合荆人是职将有体其精诚王泽不流遂无闻于赋纳故小白仗义夹辅衰周言念彤弓矢实征九伯五侯惟苞茅之有阙乃伊人之所羞尔贡或愆于先职王祭诚非于异求有命是遵虽云我疆理无思不服孰曰风马牛于是戒徒无哗命众以律顾尔心之有二谅我徳之惟一楚子承摈以请罪夷吾将事而靡失陈师鞠旅见旌旆之翩翩伏轼致辞想徳音之秩秩且曰祭有百笾缩酒为先类生刍而比洁同有藇以告防职贡斯已尔则不共于命馨香罔荐我将谪见于天岂可狃尔车徒恃乃封守慢上则君臣异等黩兵则齐楚非偶议乎品列我则齿兄弟之二三揆以疆场我则吞蛮荆之八九是以来求献防岂敢定居如忧连茹而亡祸之大者乃将任土作贡礼可忽诸于以止戈寰区折冲醆斚侔洁白于粢醍肃君臣于上下太坛之礼成彼菁菁者茅问罪之师罔倦悠悠于野然彼率职四方用宾于王信耀徳于千祀岂矜功以一匡异鲁隠观鱼以犯宪笑晋文将狩以乱常曷若返行苇之积徳遵方物之旧章美哉无私之举也将厯代而弥光
　　艾赋　　　　　　　　　　　【陈】孔蕃之
　　良药弗达妙鍼莫宣竒艾急病靡身挺烟治匪君臣得用神火振淹固于有烂气絶息乎无假淳建投而招祟钳椒而贻祸伊兹艾之淑粹仍索质于中野嗟乎贞灰与邪烬迭御芳烟与苦兰竞薫是以艾正而贱兰妖而珍故言尧则桀对举兰则艾因
　　艾人赋【以悬艾为人以　　　　唐禳毒气为韵】陈　章
　　采彼艾及此佳辰标至灵以卫物因善救以成人当户而居恶莠言兮结舌负墙而立甘菜色以安身异发能以求旧方止恶以知新原夫生亦有涯寂然没齿盈腰虽贱于楚客奋臂若威乎厉鬼茍三年之疾虽云来者可追而五日为期岂复怨乎不以蓬头亦取其容直蒿目似存乎深视行止于百姓之病虽云具体而微育材于万物之灵必见尽瘁以俟直躬不坠邪气可禳每表先生之候善为君子之防类宗则之初来一朝而获顺夏正之聚蓄久要不忘终蹑虚而挂户受摭实以升堂想在野之时岂谓生无根柢及得门之后如其自有肝肠列名号于氷台载典常于玉烛免绳持而遏恶因草创而成俗以枝叶为肤革之胞借麻丝为筋骨之属待时而用益彰惟尔之能不怒而威讵可比予于毒起自蒿莱之下处乎轩屏之前奉百药而首出展四肢而脉连异萱草之忘忧孰云言树等匏之不食焉肯徒悬蔼尔端容森然屏气逾刍狗而善御并木奴而为贵虽雷奔电激宁闻乎危者使倾而暑往寒来亦见乎后生可畏故得擥兰莫比悬苇未竒委质而桐君是録焚躯而介子相随宜尔室家略备诗人之采不祈土地雅同儒者之为及夫气散于中貌萎于外吊时匪谓其徼福焦思亦齐乎逺害斯人也而有斯疾见灵沟之灵艾
　　迷迭香赋【有序】　　　　　　　　魏文帝
　　余种迷迭于中庭嘉其扬条吐香馥有令芳乃为之赋曰
　　坐中堂以游观兮览芳草之树庭重妙叶于纎枝兮扬脩榦而结茎承灵露以润根嘉日月而敷荣随回风以揺动兮吐芬气之穆清薄西夷之秽俗越万里而来征岂众卉之足方信希世而特生
　　迷迭香赋　　　　　　　　　【魏】曹　植
　　播西都之丽草兮应青春而凝晖流翠叶于纎柯兮结微根于丹墀信繁华之速寔弗见雕于严霜方暮秋之幽兰兮丽昆仑之芝英既经时而収采遂幽杀以増芳去枝叶而特御兮入绡縠之雾裳附玉体以行止兮顺微风而舒光
　　迷迭香赋　　　　　　　　　【魏】应　玚
　　列中堂之严宇跨阶序而骈罗建茂茎以竦立擢脩榦而承阿烛白日之炎隂承翠碧之繁柯朝敷条以诞节夕结秀而垂华振纎枝之翠粲动防叶之莓莓舒芳香之酷烈乗清风以徘徊
　　迷迭香赋　　　　　　　　　【魏】王　粲
　　惟遐方之珍草兮产昆仑之极幽受中和之正气兮承隂阳之灵休扬丰馨于西裔布和种于中州去原野之侧陋兮植髙宇之外庭布萋萋之茂叶兮挺苒苒之柔茎色光润而采发兮似孔翠之扬精
　　郁金赋　　　　　　　　　　【晋】傅　
　　叶萋萋兮翠青英蕴蕴而金黄树晻蔼以成防气芬馥而含芳淩苏合之殊珍岂艾纳之足方荣曜帝防香播紫宫吐芬扬烈万里望风
　　芸香赋【有序　　　　　　　　晋】傅　咸
　　先君作芸香赋词美高丽有覩斯卉蔚茂馨香同游使余为赋
　　携昵友以逍遥览伟草之敷英慕君子之覆兮超托躯于朱庭俯引泽于丹壤兮仰汲润乎泰清繁兹緑蕋茂此翠茎叶芟苁以纎折兮枝婀娜以回萦象春松之含曜兮郁蓊蔚以葱菁
　　东天竺赋【有序　　　　　　　梁】程　詧
　　中大同元年秋河东桞恽为秘书监詧以散骑为之贰雠校之暇情甚相狎监署西庑有异草数本縁茎疎节叶膏如翦朱实离离炳如渥丹恽为詧言西真书号此为东天竺其説曰轩辕帝铸鼎南湖百神受职东海少君以是为献且白帝云女娲用以链石补天试以拂水水为中断试以御风风为之息金石水火洞达无闺帝异焉命植于蓬壶之圃此其遗状也然不复如向时之验矣詧怪斯言诞而不经因窃叹曰物固有弱而刚微而彰当其时也雷轰而骑翔非其时也穴蟠而泥藏岂特斯草也感而作赋云
　　彤庭赫兮敞入端闱而延顾粤若望直之都旁开羣玉之府则有芸裛湘素兰翳轩庑琳琅曳风琼玫雨诚神明之奥壤乃尤物之所处是何弱植之蔑蒙兮榦如剖璞之玉叶碎出蓝之緑色含朱膏实正秋熟受中地腴号东天竺盖女娲补有苍之缺公孙佩遐升之箓来自西海植之蓬圃飞廉为之辍御冯夷为之止舞于斯时也神农未知药后稷未播谷蓂荚尚晦萐莆犹伏芝混菌耳苓羣狼毒神禹所未识齐谐所未悉亦既擢质于神皋之苑献名于通灵之室矣尔乃芳掩茝若气矜筼筜密束霞致骈罗星光菁茅海鳬不足以侔洁薝卜薫陆不足以袭香璀璨于九闱之上而容与乎三阶之旁者也时异事改貌存质昧孰知无用之用而不为斯世之所采畦并稂莠隰兼蒿艾王田植表则有燔芿之酷樵坚载歌则有蒸薪之悔文异沟中之断音乖防下之桐心类飞灰首如飞蓬岂非有意于上林之积翠而禁籞之摛红者哉天嘉昌明万物咸覩姬姜在御不弃翘楚王鲔登庖旁征鲂鱮曽是散材托兹邃宇卿云甘露之所濡白日阳春之所曜天鸡晨翔铜枝夜照傥穷年之若斯敢抢攘于往操愿黾勉于鸿私蹠青箱而就槁
　　采药赋【有序　　　　　　　　唐】陆蒙
　　药白芷也香草美人得以比之君子定情属思聊为赋云
　　日正融冷春归饰荒覩一时之流恨抚万古之遗香问人则不屈不宋説地则非潇非湘搴其荣烟携而动色擢其体雪挺而腾光讽畔牢愁子云于焉华皓吟哀时命曼倩由是摧藏情思矜年慵情畏晩胡绳系晷以难驻曷车载春而不返陋君折杨桞须为送行陋君采芙蓉仍劳赠逺岂如隂晴互出稚艳相迎隈回鳯喜怨盼鸿惊侍笑者青琴作号顾谓者碧玉为名偷襞积竞萦盈目斜波而水怯鬓叠叶而云争兰在口以时闻娇如连琐蕙牵心而不定飘若悬旌契叩难申融怡自许石能濳遁以求偶山亦浮来而命侣誓不为岩阿竹冉冉孤生誓不为涧底松亭亭独处于是欺皓本掩缩蕤房红者自破蔕缥者谁披望怀沙之浦咏遗襟之词烟分而麝墨犹湿绮断而龙刀合知只言长信长门年年可恨未必倾城倾国个个生悲临阶踯躅以虚徐当户蔷薇绰约蜂咋叶而先尽莺踶枝而易落未若北堂公子树芳草忘忧南国佳人佩生香辟恶露茁烟冶风条翠谑不知海傍之期逺不信人间之命薄休为上计掾空寻寳钗聊作侍中郎且乗金络别有庐江小吏蜀郡长卿或支离而筑恨或调笑以衷情不同乎禀簪裙而雾悄秉礼义以霜明郑交甫则江边佩解萼緑华则席上诗成彼怡神而致问皆防节而含贞竦惧趋前虽陈辞而往愬迁延却立终结抱而难平泪滴堪穿肠回好系虫丝织怨以成段象酒蠲愁而判剂江仆射之孤灯向壁不少凄迷张记室之少妇当垆应还细丽景芳骀荡思已低摧酒疲于子建为使花困于灵均作媒何庶物之相负痛妍华而未回莫与心伤瑶圃从惊鶗鴂如防胆怯空屏宜画魁堆乗欲追寻徒嗟缅邈柸形连理而终在扇様合欢而可学若遇刘公伯雅梦亦沉沉如逢王母少儿昼还数数
　　石菖蒲赋【有序　　　　　　　宋】张　耒
　　嵗十月冰霜大寒吾庭之植物无不悴者爰有瓦缶置水斗许间以小石有草郁然俯窥其根与石相结络其生意畅遂顔色茂好若夏雨解箨之竹春田时泽之苗问其名曰是为石菖蒲也考诸本草则为养性上药仙圣之已试者也因赋之云
　　嵗寒风霜水落石洁大木百围偃仆摧折有草于此寸根九节曽是莫伤菶然茂悦若处广深隠奥密而不知户牖之外平地尺雪也将糜而饵之私其益于我躬则不防于夺也曷若致之吾前仪之以自修庶乎此徳之琚玦也
　　石菖蒲赋【有序　　　　　　　宋】王　炎
　　予书室中有石菖蒲一本郁然畅茂盖资水石之清幽以遂其性此物医经所论可以延年可以成仙第人取而食之蒲丧其生矣然则为人养生者非蒲之愿也因读北山翁集有石菖蒲赋一篇三折四复词既妙丽而兴托高逺乃拾其遗论而赋之曰
　　老石嶙峋金铁贞兮浮云所根气濳蒸兮下漱冽泉玉锵鸣兮蹙节盘屈托以生兮附坚涵润密如积兮四时青青不改色兮烈日凝冰无能厄兮濳蓄幽馨如有徳兮后土富媪载品彚兮其秀其英拔类萃虬髯者松负劲气兮惟竹虚心古君子兮兰有国香侪高士梅也如玉胜静女兮得土则繁否则悴兮独根于石孰如蒲之精粹兮有荇有藻产涟漪兮可荐可修播声诗兮亦有芙蓉媚芳池兮红衣素裳美且都兮下视其本着淤泥兮洁净不汚孰如蒲之清癯兮来自涧谷入吾室兮凿石潴水保蓊郁零露宵珠的皪兮甘雨时濯缁尘涤中心爱之乆无斁兮方士者流言可餐兮养心益髓将引年兮一寸九节可登仙兮帝经君箓其言然兮予乃献疑进末议兮彭聃最寿终亦逝兮乔松飞升今安在兮屑而饵之蒲何罪兮毁璞雕刻玉不幸枯骨抱易陨命破为牺樽木失性兮彼美维蒲吾良朋兮前有韦编后黄庭全真育和共欣荣优游卒嵗淡然其忘情兮
　　鴈来红赋【有序　　　　　　　明】杨　慎
　　此治甲子余十七嵗时作近得其稿录于此
　　蜀城之花与玉蝉而同房汉宫之菊配黄鹄以分裳兹纎茎兮独异候阳鸟而敷芳盈盈渥赭奕奕鲜妆承景火旻之下委质金神之乡吴台草长红心不同时节楚岸枫愁赤叶逺谢煇煌迎风动彩露生光耿夫容濒枉渚杂桂蕋兮侍君堂残蝶留连而惊艳胡蜂踯躅而疑香矜陨霜之不杀笑何草之不黄脱梧楸索索销兰蕙扬扬琅玕摧兮好树箫籁响长廊桞呈疎兮绮陌荷委盖银塘矫红蘤烂然朱芳赏生兮稀有物珍非常误停车之杜牧诧剪防之隋皇江淹多才拟抽豪而赋咏班姬含怨亦却扇而徬徨乱曰春花红兮杜宇春草碧苌兹微生兮秋頴乃借荣于春工根伴寒螀名托兮霄鸿彼游龙杕杜亦诗人为风采佳名于饰羽聊以贻夫雕虫






</div>
    <div class="pagination">
<a href="御定历代赋汇_page98.html">上一页</a><span>...</span><a href="御定历代赋汇_page94.html">94</a><a href="御定历代赋汇_page95.html">95</a><a href="御定历代赋汇_page96.html">96</a><a href="御定历代赋汇_page97.html">97</a><a href="御定历代赋汇_page98.html">98</a><span class="current-page">99</span><a href="御定历代赋汇_page100.html">100</a><a href="御定历代赋汇_page101.html">101</a><a href="御定历代赋汇_page102.html">102</a><a href="御定历代赋汇_page103.html">103</a><a href="御定历代赋汇_page104.html">104</a><span>...</span><a href="御定历代赋汇_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
