<!DOCTYPE html>
<html>
<head>
    <meta charset="UTF-8">
    <title>瀛奎律髓 - 第 24 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>瀛奎律髓 - 第 24 页/共 74 页</h1>
    <div class="content">　　云安九日郑十八擕酒陪诸公宴
　　寒花开已尽菊蕊独盈枝旧摘人频异清香酒暂随地偏初衣裌山拥更登危万国皆戎马酣歌泪欲垂
　　九日【三首取二】
　　旧日重阳日传杯不放杯即今蓬鬓改但愧菊花开北阙心长恋西江首独回茱萸赐朝士难得一枝来旧与苏司业兼随郑广文采花香泛泛坐客醉纷纷野树歌还倚秋砧醒却闻欢娱两防漠西北有孤云老杜九日五言律凡九首今取其四如缀席茱萸好浮舟菡萏衰季秋时欲半九日意兼悲如坐开桑落酒来把菊花枝如旧采黄花賸新梳白髪微皆佳句九日舍萸菊不用则何以成诗容斋随笔言之详矣予谓老杜九日三用茱萸明年此防知谁健醉把茱萸子细看此为第一茱萸赐朝士难得一枝来此为第二缀席茱萸好此为第三王维有云遥知兄弟登高处遍揷茱萸少一人亦佳用事同而用意异也奉和圣制重阳节上寿应制　　王　维
　　四海方无事三秋大有年百生逢此日万寿愿齐天芍药和金鼎茱萸揷玳筵玉堂开右个天乐动宫悬御栁疎秋景城鸦拂曙烟无穷菊花节长奉柏梁篇
　　此生已觉都无事今嵗仍逢大有年东坡之句乃出于此芍药对茱萸亦犹樱桃对枤杜也唐宋诗人经了几畨重九好重九王右丞诸人占了恶重九却分付与老杜可叹也应制诗本不甚选取此以发一嘅云
　　九日怀舍弟　　　　　　　　唐　庚
　　重阳陶令节单阏贾生年秋色苍梧外衰顔紫菊前登高知地尽引满觉天旋去嵗京城雨茱萸对恵连唐子西诗无往不工此政和辛卯年谪居恵州时用单阏贾生对重阳陶令工矣苍梧紫菊又工登高引满地尽天旋之聨又愈工末句用茱萸事思弟尤工也
　　七言【六十九首】
　　小至　　　　　　　　　　　杜　甫
　　天时人事日相催冬至阳生春又来刺绣五纹添弱线吹葭六琯动飞灰岸容待腊将舒栁山意冲寒欲放梅云物不殊乡国异教儿且覆掌中杯
　　冬至
　　年年至日长为客忽忽穷愁泥杀人江上形容吾独老天涯风俗自相亲杖藜雪后临丹壑鸣玉朝来散紫宸心折此时无一寸路迷何处见三秦
　　至日遣兴奉寄北省旧阁老两院故人二首
　　去嵗兹辰捧御床五更三防入鹓行欲知趋走伤心地正想氤氲满眼香无路从容陪笑语有时颠倒着衣裳何人错忆穷愁日愁日【一作日日】愁随一线长
　　忆昔逍遥供奉班去年今日侍龙顔麒麟不动炉烟上孔雀徐开扇影还玉几由来天北极朱衣只在殿中间孤城此日堪膓断愁对寒云雪满山
　　此二诗乾元元年戊戌作于华州为司功时去嵗即至徳二年丁酉为左拾遗时也五更三防入鹓行此句四六家用之不啻千百人矣前二诗乃防州诗在大厯元二年间此固未论凡老杜七言律诗无有能及之者而冬至四诗检唐宋他集殆遍亦无复有加于此矣余一篇见后近吴体注家谓广徳二年
　　至后
　　冬至至后日初长逺在剑南思洛阳青袍白马有何意金谷铜驼非故乡梅花欲开不自觉棣蕚一别永相望愁极本凭诗遣兴诗成吟咏转凄凉
　　金谷者石崇之所游铜驼者索靖之所哭皆在洛阳故第二句云逺在剑南思洛阳王洙巨源号博洽妄注云皆蜀中故事非也青袍公尝有矣此云青袍白马有何意亦叹夫身老不遇为严武幕府也是年老杜五十二后乃服绯则又有句云扶病垂朱绂
　　冬至夜　　　　　　　　　　白居易
　　老去襟怀常濩落病来须鬓转苍浪心灰不及炉中炭鬓雪多于砌下霜三峡南賔身最逺一年冬至夜偏长今宵始觉房栊冷坐索寒衣泥孟光
　　心灰鬓霜引喻亦佳一年冬至夜偏长前未有人道也
　　冬至夜作【天复二年随驾凤翔】　　　　　韩　偓
　　中宵忽见动葭灰料得南枝有早梅四野便应枯草緑九重先觉冻云开隂氷莫向河源塞阳气今从地底回不道惨舒无定分却忧蚊响又成雷
　　是时朱全忠围岐甚急李茂贞有连和之意偓之孤忠处此殆知其必一反一覆终无定在欤此闗时事不但咏至节也
　　长至日述怀兼寄十七兄　　　曾　几
　　老来愈觉白驹忙眼见重阳又一阳心佀死灰飞不起技如寒日短中长厌看賔客空投谒强对妻孥略举觞回首山隂酬劝地应怜鸿雁不成行
　　元注辛未年长至日在绍兴府侍兄宴防○予按绍兴元年辛亥十一年辛酉二十一年辛未此又在其后未知何年重阳又一阳已新异矣用死灰长日事穿入自家身上事来尤为新也厌字空字强字略字皆诗眼读茶山诗如冠冕佩玉有司马立朝之意用江西格参老杜法而未尝麄做大卖陆放翁出其门而其诗自在中唐晚唐之间不主江西间或用一二格富也豪也对偶也哀感也皆茶山之所无而茶山要为独高未可及也
　　腊日　　　　　　　　　　　杜　甫
　　腊日常年暖尚遥今年腊日冻全消侵凌雪色还萱草漏泄春光有桞条纵酒欲谋良夜醉还家初散紫宸朝口脂面药随恩泽翠管银罂下九霄
　　漏泄春光一句极工唐朝皆有腊日宣赐宋无之惟阃帅戎司在外者有夏药腊药以诏书赐之此至徳二年丁酉为左拾遗时诗年四十六
　　和腊前　　　　　　　　　　梅尧臣
　　汉家戍日看看近云景苍茫已嵗昏欲验方书治百药预调飞走猎平原土人熏肉经春美宫女藏钩旧戏存独把冻醪惊节物草芽微动见庭萱
　　腊日诗无可选者除老杜诗外仅得此治药调猎熏肉藏钩能述腊中诸事亦可观也当是和晏元献公韵下有呈晏元献腊药腊酒腊脯腊笋诗云
　　腊日二首　　　　　　　　　张　耒
　　腊日开门雪满山愁隂短景嵗时阑江梅飘落香元在汀雁飞鸣意已还佳节再逢身且健一樽相属鬓生斑明光起草真荣事寂寂衡门我且闲
　　异乡怀旧人千里胜日难忘酒一杯不恨北风催短景最怜残雪冷疎梅江边寒色雁催尽天上春光斗挹回独我呼儿賸丸药微功聊取助衰骸
　　腊日难得好诗此二首尽佳
　　除夜寄微之　　　　　　　　白居易
　　鬓毛不觉白毵毵一事无成百不堪共惜盛时辞阙下同嗟除夜在江南家山泉石寻常忆世路风波子细看老校于君合先退明年半百又加三
　　此长庆三年癸卯嵗除也明年半百又加三乐天五十三嵗系长庆四年甲辰正在杭州葢乐天生于壬子实代宗大厯六年也长栁子厚一嵗
　　除夜　　　　　　　　　　　陈与义
　　城中爆竹已残更朔吹翻江意未平多事鬓毛随节换尽情灯火向人明比量旧嵗聊堪喜流转殊方又可惊明日岳阳楼上去岛烟湖雾看春生
　　壬戌嵗除作明朝六十嵗矣　　曾　几
　　禅榻萧然丈室空薫销火冷闭门中光隂大似烛见防问学只如船逆风一嵗临分惊老大五更相守笑儿童休言四十明朝过看取霜髯六十翁
　　以诗推之知曾文清公元丰七年甲子生此乃绍兴十二年壬戌也公年八十二当是乾道元年乙酉卒茶山清名满世年且六十犹曰问学只如船逆风后生可不勉诸
　　嵗尽
　　漏箭更筹日夜催万牛不挽白驹回梅花雪片嵗除尽萱草栁芽春鼎来病里诗书元不读贫中樽爼未尝开年光似此真虚掷请以丹心学死灰
　　茶山诗学山谷往往逼真此又在壬戌后数十年元日过丹阳明日立春寄曾元翰【一作鲁之翰】
　　苏　轼
　　堆盘红缕细茵陈巧与椒花两鬬新竹马异时宁信老土牛明日莫辞春西湖弄水犹应早北寺观灯欲及辰白发苍顔谁肯记晓来频嚏为何人
　　西湖北寺皆指杭州事元翰在杭故于元日作此诗寄之也
　　元日
　　五年元日只流离楚俗今年事事非后饮屠苏惊已老长乘舴艋竟安归擕家作客真无策学道刳心却自违汀草防花知节序一身千恨独霑衣
　　此绍兴元年辛亥元日也
　　乙未元日　　　　　　　　　范成大
　　浮生四十九俱非楼上行藏与愿违纵有百年今过半别无三防但当归定中久已安心竟饱外何须食肉飞若使一丘并一壑还乡曲调尽依稀
　　石湖靖康丙午生乾道己丑年四十四充泛使入燕淳熙甲午乙未帅桂林时被命帅蜀年五十
　　丙午新正书怀【十首选五】
　　瘦骨难胜遇节衣日高催起趂晨炊病怜榔栗随身惯老觉屠苏到手迟一饱但蕲庚癸诺百年甘守甲辰雌莫言此外都无事桞眼梅梢正索诗
　　石湖靖康元年丙午生是年淳熙十三年丙午年六十一其为叅政也在淳熙五年戊戌四月入六月罢仅两月耳是年正月王淮为左丞相周必大为枢密使而前叅政钱良臣皆丙午生故石湖有甲辰雌之句岂亦不能忘情乎
　　煮茗烧香了嵗时静中光景笑中嬉身闲一日似两日春浅南枝如北枝朝镜畧无功业到午窗惟有睡魔知年来并束牀头易一任平章济叔痴
　　穷巷闲门本閴然强将爆竹聒阶前人情旧雨非今雨老境増年是减年口不两匙休足谷生能几屐莫言钱扫除一室空诸有厐老家人总解禅
　　石湖叅大政尝帅蜀后又帅四明金陵乃云穷巷闲门尝质金带于人诗云不是典来偿酒债亦非将去换簑衣干淳间无贪士大夫也○元注吴谚云一口不能揷两匙
　　俗情如絮已泥沾因病偷闲意属厌鹏鷃相安无可笑熊鱼自古不容兼灰藏榾柮多时暖雪压蔓菁满意甜温饱闭门吾事办异时书判指如籖
　　窗明窗暗篆烟馡珍重晨光与夕晖东院斋钟披被坐南城严鼔防巾归几人霜滑骑朝马何处灯残织晓机懒里若承三昧力始知忙里事俱非【元注此篇叙早眠晏起之事】此诗十首陆放翁皆次韵然不在丙午年在淳熙己酉礼部去国之后亦不言新正意度是追和有云此身颠仆应无日诸老雕零不计年又云百年过隙古所叹众口铄金胡不归放翁宣和乙已生长石湖一嵗佳句尤多
　　己亥元日　　　　　　　　　尤　袤
　　玉厯均调嵗啓端东风又逐斗杓还萧条门巷经过少老病腰支拜起难白髪但能欺稿项青春不解驻朱顔余龄有几仍多幸占得山林一味闲
　　幽栖地僻经过少老病人扶再拜难少陵诗也尤延之小改用作元日诗却似稍切
　　新年书感　　　　　　　　　陆　游
　　早嵗西游赋子虚暮年负耒返乡闾残躯未死敢忘国病眼欲盲犹爱书朋旧何劳记车笠子孙幸不废菑畬新年冷落如常日白髪萧萧闷自梳
　　嘉定二年己巳放翁年八十六此诗全未觉老耄数日前自注谓大儿新年六十二仲子六十季子亦近六十亦可谓稀有矣是年放翁卒
　　丙辰元日　　　　　　　　刘克庄
　　免骑朝马趂南衙五见空村换嵗华旋遣厨人挑荠菜虚劳坐客颂椒花不施郁垒钧编户虽饮屠苏殿一家二十宦游今七十于身何损复何加
　　寳祐四年丙辰后村年七十淳祐十一年辛亥冬郑清之卒于相位以大蓬直院去国今五年
　　戊午元日【二首取一】
　　过去光隂箭离河清易俟鬓难再加孔子从心嵗三倍周郎破贼年【元注赤壁之防瑜二十四嵗】耄齿阻陪鸠杖列瞽言曾献兽樽前磻溪淇澳吾安敢且学香山也自贤寳祐六年戊午后村年七十二第二首末句好卧闻儿女夸翁健诗句年光一様新是年四月程讷斋罢相丁大全继之危乱始此自郑清之殁吴潜谢方叔董槐并为五相并不能用后村贾似道入乃招致之为尚书端明而归景定四年癸亥正旦予寓行在所闻刘朔斋与后村在朝论诗后村年已七十七矣今忽复二十年
　　庚辰嵗人日作【元注云时闻黄河已复北流老臣旧数论此今斯言乃验】
　　苏　轼
　　老去仍栖隔海邨梦中时见作诗孙天涯已惯经人日归路犹欣过鬼门三策已应思贾让孤忠终未赦虞翻典衣剩买河源米屈指新篘作上元
　　不用长愁挂月邨防榔生子竹生孙新巢语燕还窥砚旧雨来人不到门春水芦根看鹤立夕阳枫叶见鸦翻此生念念随泡影莫认家山作本元
　　前辈论诗文谓子美防州后诗东坡岭外文老笔愈胜少作而中年亦未若晚年也此诗元符三年东坡年六十五谪居儋耳所作人日鬼门之对固工两篇首尾雄浑不敢删落存此则知选诗之意不拘节序也明年建中靖国元年辛巳七月东坡北还卒于常州云○海南人日燕已来巢亦异事
　　人日雪【元注己巳元旦至人日雨雪间作】　　　陆　游
　　病卧江村不厌深貂裘无奈晓寒侵非贤那畏蛇年至多难却愁人日隂嫋嫋孤云生翠壁霏霏急雪洒青林一盂饭罢无余事坐看生台下冻禽
　　放翁卒于是年之冬年八十六嘉定二年也蛇年人日亦亚于东坡之鬼门人日与唐子西之天时人日三聨皆佳子西有诗云非贤幸脱龙蛇嵗上圣犹怜虮虱臣放翁亦暗合
　　奉和御制上元观灯　　　　　夏　竦
　　鱼龙曼衍六街呈金鎻通宵啓玉京冉冉游尘生辇道迟迟春箭入歌声寳坊月皦龙灯淡紫馆风微鹤焰平宴罢南端天欲晓回瞻河汉尚盈盈
　　此夏英公竦诗形整而味淡存之以见承平之盛以端门为南端亦新韵语阳秋以为典丽富艳则可矣依韵恭和圣制上元观灯　　　王　珪
　　雪消华月满仙台万烛当楼寳扇开双鳯云中扶辇下六鼇海上驾峰来镐宫春酒霑周宴汾水秋风陋汉材一曲升平人尽乐君王又进紫霞杯
　　元注唐有圣代升平乐曲○韵语阳秋元丰中王禹玉蔡持正为左右相持正叩禹玉上元应制用事禹玉曰鼇山凤辇外不可使章子厚为门侍笑曰此谁不知后禹玉诗出乃如此驾峰一作驾山镐宫一作镐京今从岐公华阳集乃压巻第三诗也此但为善用事亦诗法当尔宋之问晦日应制有云镐饮周文乐汾歌汉武材五六全用之又添出秋风二字似不甚佳陋字亦不甚好未几神宗宴驾禹玉殂持正谪矣读英公岐公二诗曽不如梅圣俞三诗有味也上元从主人登尚书省东楼　　梅尧臣
　　阊阖前临万嵗山烛龙衔火夜珠还高楼逈出星辰里曲葢遥瞻紫翠间轣辘车声碾明月参差莲焰竞红顔谁教言语如鹦鹉便着金笼宻鎻闗
　　自和
　　沉水香焚金博山杜陵谁复与车还马寻绮陌知何处人在珠帘第几间法部乐声长满耳上樽醇味易酡顔更贫更贱皆能乐十二重门不上闗
　　又和
　　康庄咫尺有千山欲问紫姑应已还人似嫦娥来陌上灯如明月在人间车头小女双垂髻帘里新妆一破顔却下玉梯鸡已唱谩言齐客解偷闗
　　此为省试考官鏁院而作想见嘉祐中太平之极令人每遇佳句为击节也三诗六聨俱好
　　钱塘上元夜祥符寺陪咨臣郎中丈燕席
　　曾　巩
　　月明如昼露华浓锦帐名郎笑语同金地夜寒消美酒玉人春困倚东风红云灯火浮苍海碧水楼台浸逺空白髪蹉跎欢意少强顔犹入少年丛
</div>
    <div class="pagination">
<a href="瀛奎律髓_page23.html">上一页</a><span>...</span><a href="瀛奎律髓_page19.html">19</a><a href="瀛奎律髓_page20.html">20</a><a href="瀛奎律髓_page21.html">21</a><a href="瀛奎律髓_page22.html">22</a><a href="瀛奎律髓_page23.html">23</a><span class="current-page">24</span><a href="瀛奎律髓_page25.html">25</a><a href="瀛奎律髓_page26.html">26</a><a href="瀛奎律髓_page27.html">27</a><a href="瀛奎律髓_page28.html">28</a><a href="瀛奎律髓_page29.html">29</a><span>...</span><a href="瀛奎律髓_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
