<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 102 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 102 页/共 1083 页</h1>
    <div class="content">　　崔液
　　崔液字润甫湜之弟工五言诗擢进士第一人湜常呼其小字曰海子我家龙也官至殿中侍御史友人裵耀卿纂其遗文为集十巻今存诗十二首
　　踏歌词二首
　　防女迎金屋仙姬出画堂鸳鸯裁锦袖翡翠贴花黄歌响舞分行艳色动流光
　　庭际花微落楼前汉巳横金台催夜尽罗袖拂【一作舞】寒轻乐笑畅欢情未半着天眀
　　代春闺
　　江南日暖鸿始来柳条初碧叶半开玉闗遥遥戍未廻金闺日夕生緑苔寂寂春花烟色暮檐燕双双落花度青楼眀镜昼无光红帐罗衣徒自香妾恨十年长独守君情【一作怜】万里在渔阳
　　上元夜六首【一作夜游诗】
　　玉漏银【一作铜】壶且莫催铁闗金鎻彻眀开谁家见月能闲坐何处闻【一作逄】灯不看来
　　神灯佛火百轮张刻像圗形七宝装影里如闻【一作开】金口说空中似散【一作放】玉毫光
　　今年春色胜常年此夜风光最可怜鳷鹊楼前新月满凤皇台上宝镫燃
　　金勒银鞍控紫骝玉轮珠幰驾青牛骖驔始散东城曲倐忽还来南陌头
　　公子王孙意气骄不论相识也相邀最怜长袖风前弱更赏新暗里调
　　星移汉转月将微露洒烟飘灯渐稀犹惜路【一作道】傍歌舞处踌蹰相顾不能归
　　冀北春望【一作崔湜诗】
　　廻首览燕赵春生两河间旷然余万里际海不见山雨歇青林润烟空緑野闲问乡无处所目送白云闗
　　拟古神女宛转歌二首【一作郎大家诗】
　　风巳清月朗琴复眀掩抑悲千态殷勤是一声歌宛转宛转和更【一作且】长愿为双鸿鹄比翼共翺翔
　　日巳暮长檐鸟应度此时望君君不来此时思君君不顾歌宛转宛转那能异栖宿愿为形与影出入恒相逐崔涤
　　崔涤液之弟多辩智善谐谑眀皇素与欵宻用为秘书监出入禁中后赐名澄从东封加金紫光禄大夫存诗一首
　　望韩公堆
　　韩公堆上望秦川渺渺闗山西接连孤客一身千里外未知归日是何年

　　御定全唐诗巻五十四
　　钦定四库全书
　　御定全唐诗巻五十五
　　王勃
　　王勃字子安绛州龙门人文中子通之孙六歳善文辞未冠应举及第授朝散郎数献颂阙下沛王闻其名召署府修撰是时诸王鬬鸡勃戏为文檄英王鸡髙宗斥之勃既废客剑南久之补虢州叅军坐事复除名勃父福畤坐勃故左迁交趾令勃往交趾省父渡海溺水悸而卒年二十八勃好读书属文初不精思先磨墨数升引被覆面而卧忽起书之不易一字时人谓之腹藁与杨炯卢照隣骆賔王皆以文章齐名天下称王杨卢骆号四杰勃有集三十巻今编诗二巻
　　倬彼我系
　　倬彼我系舍弟虢州叅军勃所作也伤廹乎家贫道未成而受禄不得如古之君子四十强而仕也故本其情性原其事业因陈先人之迹以议出处
　　致天爵之艰难也【勃兄励序】
　　倬彼我系出自有周分疆锡社别支流居衞仕宋臣【一作匡】嬴相刘廼武廼文或公或侯
　　晋歴崩坼衣冠扰弊粤自太原播徂江澨礼丧贤隐时屯道闭王室如燬生人多殪
　　伊我有器思逢其主自东施【一作旋】西择木开宇田彼河曲家乎汾浦天未厌乱吾将谁辅
　　伊我祖德思济九埏不常厥所于兹五迁欲及时也夫岂愿焉其位虽屈其言则传
　　爰述帝制大搜王道曰天曰人是祖是考礼乐咸若诗书具草贻厥孙谋永为家宝
　　伊余小子信慙明哲彼网有条彼车有辙思屏人事克终前烈于嗟代网卒余来絏
　　来絏伊何谓余曰仕我瞻先达三十方起夫岂不怀髙山仰止愿言毓徳啜菽饮水
　　有鸟反哺其声嗷嗷言念旧徳忧心忉忉今我不养歳月其滔僶俛从役岂敢告劳
　　从役伊何薄求卑位告劳伊何来叅卿事名存实爽负信愆义静言遐思中心是愧
　　上巳浮江宴韵得阯字
　　披观玉京路驻赏金台阯逸兴懐九仙良辰倾四美松唫白云际桂馥青溪里别有江海【一作汉】心日暮情何巳
　　春日宴乐游园赋韵得接字
　　帝里寒光尽神臯春望浃梅郊落晚英柳甸惊初叶流水抽竒防崩云洒芳牒清尊湛不空暂喜平生接
　　山亭夜宴
　　桂宇幽襟积山亭【一作松台】凉夜永森沈野径寒肃穆岩扉静竹晦南汀【一作阿】色荷翻北潭影清兴殊未阑林端照初景
　　咏风
　　肃肃凉景【一作风】生加我林壑清驱烟寻【一作入】磵户巻雾【一作露】出山楹去来固无迹【一作际】动息如有情日落山水静为君起松声
　　懐仙【并序】
　　客有自幽山来者起予以林壑之事而烟霞在焉思解缨绂永咏山水【一作林】神与道超迹为形滞故书其事焉
　　鹤岑有竒径麟洲富仙家紫泉潄珠液岩列丹葩常希【一作若】披尘网眇然登云车鸾情极霄汉凤想疲烟霞道存蓬瀛近意惬朝市賖无为坐惆怅虚此江上华
　　忽梦游仙
　　仆本江上客牵迹在方内寤寐霄汉间居然有灵对翕尔登霞首依然蹑云背电策驱龙光烟途俨鸾态乗月披金帔连星解琼佩浮识俄易归真游邈难【一作魂莫】再寥廓沈遐想周遑奉遗诲流俗非我乡何当释尘昧
　　杂曲
　　智琼神女来访文君蛾眉始约罗袖初薰歌齐曲韵舞乱行纷若向阳台荐枕何啻得胜朝云
　　秋夜长
　　秋夜长殊未央月明白露澄清光层城绮阁遥相望遥相望川无梁北风受节南鴈翔崇兰委质时菊芳鸣环曵履【一作佩】出长廊为君秋夜衣裳纎罗对凤皇丹绮双鸳鸯调砧乱杵思自伤思自伤征夫万里戍他乡鹤关音信断龙门道路长君【一作所】在天一方寒衣徒自香
　　采莲曲【乐府作采莲归】
　　采莲归緑水芙蓉衣秋风起浪鳬鴈飞桂櫂兰桡下长浦罗裙玉腕轻揺橹叶屿花潭极望平江讴越吹相思苦相思苦佳期不可驻塞外征夫犹未还江南采莲今已暮今已暮采【乐府诗作摘】莲花渠今【一作今渠】那必尽娼家官道城南把桑叶何如江上采莲花莲花复莲花花叶何稠【一作重】疉叶翠本羞眉花红强如颊佳人不在兹【一作兹期】怅望别离时牵花怜共蒂折藕爱连丝故情无【一作何】处所新物从【一作徒】华滋不惜西【一作南】津交佩解还羞北海鴈书迟采莲歌有节采莲夜未歇正逢浩荡江上风又值裵囘【乐府诗集无裵囘二字】江上月裵囘莲浦夜相逢吴姬越女何丰茸共问寒江【一作光】千里外征客关山路【一作更】几重
　　临髙台
　　临髙台髙台迢遰絶浮埃瑶轩绮构何崔嵬鸾歌凤吹清且哀俯瞰长安道萋萋御沟草斜对甘泉路苍苍茂陵树髙台四望同帝郷【一本无此二字】佳气鬰葱葱紫阁丹楼纷照耀璧房锦殿相玲珑东弥长乐观西指未央宫赤城映朝日緑树揺春风旗亭百隧开新市甲第千甍分戚里朱轮翠盖不胜春疉树层楹相对起复有青楼大道中绣户文窗雕绮栊锦衾夜【一作昼】不襞罗帷昼【一作夕】未空歌屏朝揜翠妆镜晚窥红为君【一作吾】安宝髻蛾眉罢花丛尘间狭路【一作狭路尘间】黯将暮云间【一作开】月色明如素鸳鸯池上两两飞凤凰楼下双双度物色正如此佳期那不顾银鞍绣毂盛繁华可怜今夜宿娼家娼家少妇不须颦东园桃李片时春君看旧日髙台处栢梁铜雀生【一作尚】黄尘
　　滕王阁
　　滕王髙阁临江渚佩玉鸣鸾罢歌舞画栋朝飞南浦云珠帘暮卷西山雨闲云潭影日悠悠物换星移几度秋阁中帝子今何在槛外长江空自流
　　江南弄
　　江南弄巫山连楚梦行雨行云几相送瑶轩金谷上春时玉童仙女无见期紫露【一作雾】香烟渺难托清风明月遥相思遥相思草徒緑为听双飞凤凰曲






　　御定全唐诗巻五十五
　　钦定四库全书
　　御定全唐诗巻五十六
　　王勃
　　圣泉宴
　　披襟乗石磴列籍【一作席】俯春泉兰气薰山酌松声韵野影飘垂叶外香度落花前兴洽林塘晚重岩起夕烟
　　寻道观【其观即昌利观张天师居也】
　　芝【一作枝】防光分野蓬阙盛规模碧坛清桂阈【一作影】丹洞肃松枢玉笈三山记金箱五岳图苍虬不可得【一作见】空望白云衢
　　散关晨度
　　关山凌旦开石路无尘埃白马髙谭去青牛真气来重门临巨壑连栋起崇隈即今扬策度非是弃繻囘
　　别薛华【英华作秋日别薛升华】
　　送送多穷路遑遑独问津悲凉千里道凄断百年身心事同漂泊生涯共苦辛无论去与住俱是梦中人
　　重别薛华【一作重别薛升华】
　　明月沉珠浦秋风濯锦川楼台临絶岸洲渚亘长天旅【一作飘】泊成千里栖遑【一作迟】共百年穷途唯有泪还望独潸然
　　游梵宇三觉寺
　　杏【一作香】阁披青磴雕台控紫岑叶齐山路狭【一作迳宻】花积野坛深萝幌栖禅影松门听【一作引】梵音遽忻陪妙躅延赏【一作想】涤烦襟
　　麻平晚行
　　百年懐土望千里倦游情髙低寻戍道逺近听泉声磵叶才分色山花不辨名羇心何处尽风急暮猿清
　　送卢主簿
　　穷途非所恨虚室自相依城阙居年满琴尊俗事稀开襟方未已分袂忽多违东岩富松竹歳暮幸同归
　　饯韦兵曹
　　征骖临野次别袂惨江垂川霁浮烟敛山明落照移鹰风凋晚叶蝉露泣【一作】秋枝亭臯分逺望延想间云涯
　　白下驿饯唐少府
　　下驿穷交日昌亭旅食年相知何用早懐抱即依然浦楼低晚照郷路隔风烟去去如何道长安在日边
　　杜少府之任蜀州【一作川】
　　城阙辅三【一作俯西】秦风烟望五津与君别离意同【一作俱】是宦游人海内存知已天涯若比隣无为在岐路儿女共霑中
　　仲春郊外
　　东园垂柳径西堰落花津物色连三月风光絶【一作绕】四隣鸟飞村觉曙鱼戏水知春初晴山院里何处染嚣尘
　　郊兴
</div>
    <div class="pagination">
<a href="御定全唐诗_page101.html">上一页</a><span>...</span><a href="御定全唐诗_page97.html">97</a><a href="御定全唐诗_page98.html">98</a><a href="御定全唐诗_page99.html">99</a><a href="御定全唐诗_page100.html">100</a><a href="御定全唐诗_page101.html">101</a><span class="current-page">102</span><a href="御定全唐诗_page103.html">103</a><a href="御定全唐诗_page104.html">104</a><a href="御定全唐诗_page105.html">105</a><a href="御定全唐诗_page106.html">106</a><a href="御定全唐诗_page107.html">107</a><span>...</span><a href="御定全唐诗_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
