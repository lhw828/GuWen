<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 368 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 368 页/共 1044 页</h1>
    <div class="content">　　老树
　　老树老且枯数柯枝缀之虫来食其叶藤来纒其皮幸然根本坚未至甚离披风霜既无损雨露犹见私如何乌鸟辈同巢自倾危鬬击翼似斧啄伤觜如锥树色歳时减树力日夜衰回首试一顾但可相扶持
　　伯收东冈麦
　　伯收东冈麦仲移西塍秧四季各有役糊口走皇皇岂不惜冠履兼尝业缣缃怜尔衣食微及兹筋力强古来经术士什九起耕桑穷通自天命谨勿事胥商
　　次韵焦治中云洞纪游十四韵
　　是身虚空中如云本无有游行又其寄纵乐安得久嵌岩大磈质镵削奇鬼手栋宇起何年名称出谁口忆昔扳藤蔓凌空讶鸡狗疎疎石生窽剡剡室悬斗乗峻开栈梯缘明挂窗牖岂无题壁堂多逢斫畬叟贤侯韦平家雅韵王谢友骊珠百四十模写已八九坐我南楼牀浇我北海酒人生主客意如此岂云偶风花命浮沈木雁天可否悠然付一嘘山灵傥回首
　　宿福海寺
　　斲岩苍龙角汲流紫云根道人不絶俗自然无耳喧屋脊挂脩岭一日过千辕此中但髙卧松风有清言聴之亦无有风定松在门炊成我欲去独鹤鸣朝暾
　　春风
　　春风吹愁端散漫不可收不如古溪水秖望乡江流新花红烁烁旧花满山白昔日金张门狼籍余废宅回首语春风莫向新花丛我见朱顔人多金亦成翁多金不足惜丹砂亦无益更种明年花春风自相识
　　八月十六张园翫月得一字
　　明河荡残云青海收晚日婆娑林端月为我良久出洗杯问劳苦天女笑肸肸月行虚空中万古无损失且可娱今宵勿复思昨日歌情天水遥坐影人树密嗔醒有征酒徼诗或呼笔仲容欢入林怀祖娇在膝初犹整褐裘久乃忘冠栉趋蹡翻奕盘笑傲惊帐室宁来共喧呶不许私暇逸蚩蚩复扰扰醉态不可一情知此月下此乐世无匹月光本天性清莹本其质动定极渟涵声沈转萧瑟忽忙记醉语悟迟已难述
　　仇逺
　　题髙房山冩山邨图巻【并序】
　　大徳初元九月十九日清河张渊甫贰车防髙彦敬御史于泉月精舍酒半为余作山邨图顷刻而成元气淋漓天真烂漫脱去画工笔墨畦町余方栖迟尘土无山可耕展玩此图为之怅然而巳
　　我家仇山阳昔有数椽屋误落城市间读书学干禄井枯灶烟絶况复问松菊如此五十年一出不可复髙侯丘壑胷知我志幽独为写隠居图寒溪入空谷苍石压危构白云养乔木向来仇池梦厯厯在我目何哉草堂资政尔饭不足视吾吾尚存吾居有时卜
　　白珽
　　题斩蛟桥
　　桓桓周将军英烈照千祀少年知自艾成仁不惜死射虎南山下斫潜北桥底腾挐三日夜沥血四十里激波为岳立挥刄电亦驶想当批鳞初见义不见水及其立人朝矫矫中不倚文学旣英发武事复霆起殱儿善丑正甘作忠义鬼至今有生气耿耿耀青史苏公百世豪气味有相似泊舟蛟川下洗石题所以平生疾恶意十有二言里丰碑刻祠宇词翰晋二美二美固足珍吾取不在是
　　同陈太傅诸公登六和塔
　　龙山古化城浮屠峙其巅开殿生妙香金碧森贝筵应眞俨若生倒飞青金莲头陀绀林丛导我丹梯缘初犹借佛日閟境儵已回头失谁何叫啸衣相牵且复忍须臾当见快意天娇儿诧先登网户相钩连炯若蚁在珠九曲随盘旋烂烂沧海开落落云气悬羣峯可俯拾背阅黄鹤鶱奇观兴懦夫便欲凌飞仙絶顶按坤维始见南纪偏神京渺何许王气须停躔舟车集百蛮岛屿通人烟一为帝王州气压三大千刚风洒毛发铎语空蝉聨红红杏花园媿乏慈恩篇
　　冷泉亭
　　灵山本清净一泉渟其中灵山孤飞来此水将无同山影厌不尽照见天玲珑分明千尺冰不独疑寒虫京洛多风尘到此一洗空炎寒无二心凛有操者风留然守空梵万刼岂终穷骊山有温泉虚筑华清宫
　　山居怀林处士
　　昔在林处士结庐邻峰巅年年不入城梅花有佳聨童鹤三数口负郭十畞田弟侄列朝裾咸平好时年人品旣已髙奉养常充然嗟我何为者日用买山钱爱诗不能佳未了区中缘空有一寸心羡杀处士贤饱看贵人面不若饥看天推牀呼伯雅且此相周旋有田足几时卓哉坡翁言
　　吾丘衍
　　龙吟轩
　　四山若龙盘精庐剡溪曲中有不蛰龙长吟破幽绿道人宴坐起拂袖窗牖开手持碧琅玕聴此风雨来
　　张伯雨赠黄精
　　山中有灵草乃云太阳精况闻天老言饵之可长生故人赤松意分赠慰我情玉津比灵芝采采三秀英我愿服此久飘然出蓬瀛绿发无秋霜身如羽翰轻举臂入霄汉丹台列髙名手把金芙蓉与君游太清
　　古诗一首送翼之回吴
　　游子动归思南风起秋声我亦当此时相送难为情交朋尚如斯况尔怀父兄三吴亦邻邦一水非逺程君还姑苏台我留凤皇城两地各相望驰心互奔倾流光若颓波彼此即寓萍浮世苦离散辗转百虑萦何能慰予怀握手徒营营
　　菌耳徧沃野
　　菌耳徧沃野琼芝亦芬芳羣隂掩其茨谁复知尔良我愿得此草移根植崇冈闲攀紫金防挹露晞朝阳服食换绿髓轻举过紫皇招防三辰游与之同辉光
　　胡长孺
　　题山外归人
　　结屋北山阿境趣适有契闲寂聊恱心深密非避世谁令赋逺游山空冷兰蕙人间万得丧欣戚随所制颇似观优伶笑语杂悲涕戏弄刻漏间陈迹安足寄防杖归去来溪深亦朝厉陟岭见我屋竹柏松杉桂雨余青一色净埽如作篲行可休此足无言得深诣
　　龚璛
　　偕林彦达天平即事
　　篮舆过西郊故指长松树幽寻得清深古藤蛟蛇聚聊为取径来复作寻涧去峩峩天门山僧坊掩其处稽首忠烈祠兹游有神助违世常独行会心有同趣手防白云泉一洗儒者腐跻攀龙门上沧海欲竟渡狂啸风雨飞血肉那可住俯观大千界莽苍尽回互病夫杖藜还数息安窘步之子凌絶顶相失不可遇俯廊把臂笑物色方受句跏趺賛公房茶瓯要深注蹇予毎多艰沮洳沾两屦肩仆亦已痡重负宁少恕前途更回首空翠洒岚雾持此将安归济胜自非具知津问长沮无泪洒羊祜平生樽酒期中秋月当户
　　题刘文伟府判收藏山庄夜归图
　　盘桓长松树莽苍归薄暮惟应门外山见我蹇驴去泠泠野水声子庄上路亦有东邻僧分卧清寒处
　　留岳仲逺处欲归赋
　　客怀迷积隂归梦理前路篠岸散清漪秧畴生绿雾蚓鸣沮洳夜鸠唤苍茫曙我本江海人安得扁舟去偕陆季道钱徳钧陆友元叶彦思张仲容饮府庠荷花池上旣而又自韩园至邓觉非家饮观莲分得色字韵
　　清樽如有期初凉意俱适肯来寂莫濵菡萏亦浮植陶然转乗兴径度一圃碧遥指城南家临水更展席酒狂易为仙风便香堪食空宇无能尘物我皆醉色谁言鬓已秋始得痛饮力愿将花上露为洗坐中客
　　题丁生所藏钱舜举山水
　　寒溪深无鱼扁舟小如屐举世相为浮更用一篙力画彼山中人憩此松下石
　　南墅散步
　　散防忘逺近看云孤野夕履石冰磵喧缘冈松林黒纷纷车轮后宛宛崎岖迹矫身一延伫金彩罅西魄遐思动盈抱百年防有息人生信少娱道心常自得山中樵者归舍南炊烟直焉知同嵗暮亦有还乡客
　　空心亭分韵得旭字【常建题处】
　　依微转樵径更上虞山麓闲寻昔人诗自悟禅房宿野木防花气幽潭得山绿日日空心亭山僧爱朝旭
　　浮图山庄冬夜
　　山田得秋稔农家共欣欣里社竞箫鼓吾生愧锄耘躭书嵗云晏五十更无闻古今转难通何能筋力勤缅兹寤寐怀拥炉取微曛荒村鸡鸣逺不知遥夜分可怜独辕车径度长冈云卖薪者谁子低回日寒昕旷望城中尘天地方絪緼
　　述怀二首
　　古道直如矢古心能断金今人思古人寥落谁知音旭日临前除暄风散幽襟相彼好鸟鸣择隂嘉树林岂无念朝饥漑之釡与鬵大川无停波髙山上嵚崟白发何由寒暑日夜侵叔孙独楚制庄生常越吟载歌行路难歌阕意弥深
　　葺荷不用织采莲尚可食芳时安可常秋风鸣摵摵美人明月珰青霓以为裳手揽北斗柄低昂挹天浆天浆解渴心下土何茫茫九牡阊阖开寸诚函緑章焉得飞仙术与陪鸾鹤翔所忧嵗年驶敢畏道阻长啓户辨夜色驱车遡晨光终然江海澨临路空徬徨
　　袁易
　　登开元寺阁观浮海石佛
　　招提控城闉飞阁峙千尺白日转棼楣朱霞覆檐隙升髙览万象目炫潜动魄天惊泱漭悬地觉虚无辟阁中两金象奇姿斲山石当年浮巨海波汜来中国未闻积水厚能负万钧力瞽俗昧津至人示灵迹区区拯世心于道讵无益危坐睨隋唐浩劫一朝夕槛前飞鸟逝户外流水疾九衢冠葢塲浮埃浩如积车马何时闲丹梯展良觌
　　春日雪中
　　萧斋聴寒雨出户霰已集飞霙防砌销緑苔稍沾湿纷纷渐填委势若包原隰冥观隂阳妙欲张故先歙定知陈荄下已有春风入
　　胡西轩道院竹石
　　灵石起微云髙篁啸飞雨解襟散幽寂清心见琳宇道人方燕坐碧鲜照巾履客来但对面庄视不得语如观温伯雪目击破千虑清风何方来泠然入窗户羣籁起虚谷众妙会灵府飘飖紫凤鸣萧瑟骊虬舞伊予堕尘网憧憧困驰骛神栖方外久梦绕云卧屡永愿继壶心终当效巢父
　　送潘鹤臞归侍母
　　冉冉虞渊月回光照我衣萧萧大隄马送客长鸣嘶穷冬霜雪繁陟冈行旅稀子何意浩荡归心如奋飞王粲故乡志江淹南浦悲丈夫各有适聚散焉可期子有白头亲天寒守重闱蟏蛸悬牖户知子行当归举觞慈顔和升轩福履绥士生食万钟高堂色养违何如衡门下菽水欢逶迤羡子敦懿义家声良不亏闲居富词藻札翰时相贻
　　郭麟孙
　　游虎丘
　　海峰何从来平地涌髙岭去城不七里幻此幽絶境芳游坐迟暮无物惜余景树暗云岩深花落春市静野草时有香风絮淡无影山行纷游人金翠竞驰骋朝来有爽气此意独谁领我来极登览妙灵应自省遥看青数尖俯仰緑万顷逃禅问防石试茗汲憨井意行忘步滑野坐怯衣冷聊为无事饮颇觉清昼永借草方醉眠松风忽吹醒
　　黄庚
　　至后
　　道人坐茅宇独抱无弦琴对此景物异夕云散还隂雨气一帘润云意千山深新阳畅微暄疎花防孤林芳时坐消歇孰同歳寒心孤梅发清夜庭树惊栖禽
　　潘淑妃
　　二八入宫掖一笑轻三千云阶渺何许步步生金莲绣鞵不胜春风若淩波仙荣华一回首荆棘生我前君恩花上露妾心井中泉井泉誓不波下照青青天
　　约王琴所不来舟中偶成
　　清飇巻炎埃碧水出秋素迢迢见山亭回首隔烟雾酒帘飏渔邨笳鼓响军戍倚篷问舟人云是三江路篱落鸡欲栖野水牛巳渡钓翁吹荻烟稚子收渔具抱琴人不来残阳在髙树
　　种松
　　去年种松树未有蒿与蓬今年松渐长埋没蓬蒿中老髯何苍苍歳华不改容回视蒿与蓬零落悲秋风
　　读文相吟歗稾
　　垂垂大厦颠一木支无力精卫悲沧海铜驼化荆棘英风傲几碪濵死犹铁脊血洒沙塲秋寒日亦为碧惟留吟歗编千载光奕奕
　　王义山
　　书永嘉嘉禾驿
　　老来倦跻攀悠悠憩山侧层峦轶穹霓纡萦困行客崖倾觉崄巇径曲盘险迫石老枕云根桥横界野色海峤吞暝晖松标挂辰极残烟罩成幄长波曳如帛天际鸟知还溪涧鱼自适几忘物无我虑澹意常寂泛观穹壤间天亦局于迹荣华忽雕枮俛仰遽今昔倾羲倐再旦急轨等寄驿愚公果何为老且欲移石
　　刘边
　　防仙岩
　　青山解随人逺近互相对寒潭入陵谷龙去知何处厯厯沙上石羣仙昔来防日暮一童归横吹卧牛背
　　仙船岩
　　仙舟等奡荡万仞架云表木石浑未分风雨能不朽恐因尧年水舣棹寄岩窦犹胜夜壑藏有力莫负走奈何苦海深忍袖慈航手我欲遡灵源乗槎问牛斗
　　茶灶
　　仙人足戏剧磐石留涡房紫阳来此游与客煮茗尝青烟久消歇白云时飞扬至今潭中水犹作笑语香蒙茸履迹在欲步不敢翔三吸此清泠回首入空苍
　　金履祥
　　游三峰山
　　九月天气清髙飇埽虚碧山色日嶙峋山意亦寥閴有来二三友劝我振双屐问道始委蛇陟巘转深密荦确碍微径藤蔓绊行色冈阜出陂陀重险更崷嵂絶壁诧天造石笋疑人立上上复攀援巍巍亦恂栗摩藓追旧题扪萝看新蹠佝偻度崎岩盘礴踞危石谁凿丹臼深碧瓦孰抟埴云胡半空中有此千载迹中峰函劒气幽洞飞灵液霏霏人间雨往往此中出隂崖采芝人东冈并游客虚谷逺应声重崦近城隔而我独油然振衣表千尺川原一以眺苍莽浩无息长风拂巾袂太清可嘘吸乃知艰险余始有髙明极益知身转髙冥然气超逸登天信有基升仙岂无术何当蹑飞烟髙举振长翮倒景凌三光达观天地窄
　　杨学文
　　梅花
　　朔风冻云低雪意光林杪北枝寒无声南枝香独早缥缈羽衣明的皪椒房小中有浩荡春笑傲烟尘表美人山店夜玉光破寒晓孤洁岂欲髙羣芳自枯槁悠悠歳寒心不为东风老乾坤万壑冰一花已不少
　　刘壎
　　补史十忠诗【幷序】
　　诗以厚伦美化为本非曰谐俗寄情而已即千篇奚益毎思张许二顔同时死国名芳唐史与天长存近代死节数公何媿往昔顾麦秀黍离无繇仿栁州状逸事上太史庶几不朽窃以慨念更后几年遗老渐尽旧闻销歇将无复知有斯人者悲夫哀哉死臣子职分古人常事尔死矣宁顾其传不传乃亦不可无传者为其系彞伦关风教厉后代之臣子媿前日之不如数公者也采清议得忠义臣十人史不书各赋十韵纂其实曰补史诗
　　知潭州湖南安抚使李公【芾】
　　三已甘退休十连起迟暮伊谁急求子流落乃不怒黒云来如山杀气震平楚恭惟君父命封疆以身防阖门义不辱呼卒汝善处飞魂随劒光自已投火去天泣鬼神愁地揺山岳仆吾非莒柱厉敢以死酬主正自常事耳命义逃安所冲逺谁与俦睢阳有张许【吉悒字祖冲丁防字彦逺皆晋忠臣】
</div>
    <div class="pagination">
<a href="御选宋金元明四朝诗_page367.html">上一页</a><span>...</span><a href="御选宋金元明四朝诗_page363.html">363</a><a href="御选宋金元明四朝诗_page364.html">364</a><a href="御选宋金元明四朝诗_page365.html">365</a><a href="御选宋金元明四朝诗_page366.html">366</a><a href="御选宋金元明四朝诗_page367.html">367</a><span class="current-page">368</span><a href="御选宋金元明四朝诗_page369.html">369</a><a href="御选宋金元明四朝诗_page370.html">370</a><a href="御选宋金元明四朝诗_page371.html">371</a><a href="御选宋金元明四朝诗_page372.html">372</a><a href="御选宋金元明四朝诗_page373.html">373</a><span>...</span><a href="御选宋金元明四朝诗_page369.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
