<!DOCTYPE html>
<html>
<head>
    <meta charset="UTF-8">
    <title>全宋诗 - 第 6830 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6830 页/共 11672 页</h1>
    <div class="content">    蝉吟兼蝶舞，风韵喜轻清。

舒岳祥　西洞宿云
    悠然岸帻看云归，出处无心也太奇。
    未是为霖苏旱日，出山不似宿岩时。

舒岳祥　溪上小憩
    鹊立碧峰远，鸡啼清昼宽。
    青苔留客醉，白发借书看。
    方枕藤花软，一瓶丹井寒。
    此时无二事，藜杖共盘桓。

舒岳祥　豩鱼
    红白豩鱼也可怜，夜凉沙静枕流眠。
    澄潭百尺无机事，自古何人作钓船。

舒岳祥　喜见早梅花
    朔雪吹吟屋，春风驻酒家。
    野塘冰上雁，断柳月中鸦。
    玉馔寒沙笋，金虀夜雨芽。
    开窗有新事，喜见梅花。

舒岳祥　喜山甫相过
    阆风有诗派，一派落山房。
    新思如春柳，另来庆更长。
    相逢无可说，不见自难忘。
    此是空圆意，雨余荷叶香。

舒岳祥　喜山甫相过
    梦回春草远，病起故人来。
    耿耿孤灯话，沈沈细雨杯。
    千愁双鸟过，一笑百花开。
    世事渺烟水，相携卧绿苔。

舒岳祥　喜食新麦
    乱后归田好，残生似可延。
    余花恋余景，新麦起新烟。
    亩浍藏科斗，园林带杜鹃。
    妻孥共甘苦，一醉慰饥年。

舒岳祥　喜帅初归剡
    吴客多流越，君寻古剡归。
    民贫官箠急，岁歉米船稀。
    岭鹿三丫入，溪鲈一尺肥。
    榆林知可隐，安得翅能飞。

舒岳祥　喜闻邻家食早麦
    七十三翁饮上池，始知糠籺也生肥。
    麦须似笔山雌下，荷叶如钱海鴆飞。
    天运无穷人自老，川流不返志多违。
    旧时此日尝新日，蚤笋窗前一尺围。

舒岳祥　戏述任翻诗句酬储梅癯见和之作
    我爱巾山去复回，城中平地起崔嵬。
    前村清景何人占，绝顶新凉几夜来。
    鹤起露翻松磴响，僧吟月上竹房开。
    任翻鍊得清新字，想见斯人百念灰。

舒岳祥　戏咏玉簪花金线草二物
    金线草头蜂展翅，玉簪花颔鹭生儿。
    窗前野草皆天巧，也有閒人为赋诗。

舒岳祥　戏赠陈用之羡渠食笋也
    食笋肥胜肉，胸吞千亩宽。
    汗青终日对，水墨一窗寒。
    吾子风流甚，此君冰雪完。
    每思参玉版，莫作北伧看。

舒岳祥　戏赠牛女
    掷果久怜潘岳好，投梭不入幼舆痴。
    彩云似扇羞郎面，新月如弓学妇眉。
    喜鹊成桥终有别，阳乌出海且教迟。
    如何自古占天者，不说经躔有动移。

舒岳祥　戏作
    莫笑山居僻，山居号令明。
    芭蕉工报雨，鸲鹆解知更。
    樵长专封拜，诗坛拥甲兵。
    开窗一壶酒，新句赏新晴。

舒岳祥　夏日山居好十首
    夏日山居好，清风报断梅。
    林深蚊却退，山合鸟飞回。
    一霎过云雨，数声深水雷。
    绕园寻蠹笋，聊以荐山杯。

舒岳祥　夏日山居好十首
    夏日山居好，吟来亦自豪。
    焚香诵周易，痛饮读离骚。
    莫讳无三甲，吾今已二毛。
    芜编三日卷，空费一生劳。

舒岳祥　夏日山居好十首
    夏日山居好，还思童冠时。
    汗流修举业，浴罢间题诗。
    边事廷绅奏，朝除邸报驰。
    槐花时节近，新说合新知。

舒岳祥　夏日山居好十首
    夏日山居好，茅檐水饼香。
</div>
    <div class="pagination">
<a href="全宋诗_page6829.html">上一页</a><span>...</span><a href="全宋诗_page6825.html">6825</a><a href="全宋诗_page6826.html">6826</a><a href="全宋诗_page6827.html">6827</a><a href="全宋诗_page6828.html">6828</a><a href="全宋诗_page6829.html">6829</a><span class="current-page">6830</span><a href="全宋诗_page6831.html">6831</a><a href="全宋诗_page6832.html">6832</a><a href="全宋诗_page6833.html">6833</a><a href="全宋诗_page6834.html">6834</a><a href="全宋诗_page6835.html">6835</a><span>...</span><a href="全宋诗_page6831.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
