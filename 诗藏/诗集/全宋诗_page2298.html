<!DOCTYPE html>
<html>
<head>
    <meta charset="UTF-8">
    <title>全宋诗 - 第 2298 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 2298 页/共 11672 页</h1>
    <div class="content">    徒知服深远，难用一善名。
    维也少顽钝，几为世网婴。
    一亲德义游，颇见外物轻。
    门墙倘枳有，他时来执经。

韩维　陪宁极游南溪夜还山墅
    南溪晚酌罢，归路笑言同。
    家在碧山下，人行清露中。
    鹊飞斜映月，虫响暗移丛。
    下马儿童喜，谁知为德公。

韩维　普安席上作得蔗字
    羞随轻薄儿，泪眼尘土下。
    朼来精舍游，置酒乐清暇。
    杯盘春物少，惟见杏与蔗。
    流阴足可惜，将子缓归驾。

韩维　普明亭赋
    杨柳飞花尽，樱桃结子成。
    蹊阴空净绿，野艳有孤明。
    访古重来地，伤春独望情。
    幽禽亦何恨，百种向人鸣。

韩维　骐骥池上与冲卿同赋
    清帘医华屋，脩树环广池。
    凉风欣然来，忽若与我朝。
    感激气节异，念言此何时。
    云霄有灵匹，嘉会方在兹。
    瓜华动都邑，举俗共遨嬉。
    嗟我独不饮，奈此天运为。

韩维　千叶梅
    南园卉木遍春光，独爱琼葩掩众芳。
    不为雪摧缘正色，忽随风至是真香。
    未经采折携樽酒，忍见飘零入野塘。
    醉客为予簪白发，栏边几作少年狂。

韩维　切切
    我怀切切重切切，今日归当去年月。
    香车不复故道来，血泪空沾旧行辙。
    严风正射人面过，冻地惟忧马蹄裂。
    举头且头愁阴开，悲揽胸肠刻霜雪。

韩维　清涟矶独坐
    绿簊清涟得钓矶，制名翻与实相违。
    沉钩不忍潜鱼乱，回棹常侵宿鸟飞。
    林霭散余知月上，水风清极怯秋归。
    兴来诗就觞来尽，不信人间有是非。

韩维　清明北园泛池舟中作
    路绕高林尽，舟篷出近湾。
    鸟啼青竹影，人对绿波间。
    野色平当坐，春愁巧作颜。
    已知湖榭近，飞絮落班班。

韩维　请微之饮
    句解章通字字安，是成进御九重观。
    更加亲切从新诏，却得高闲是旧官。
    禁阁不忧连夜直，好山应许老年看。
    菊香酒熟身无事，且尽樽前一笑欢。

韩维　秋雨南堂即事
    南堂秋雨清，竹树变愁静。
    微寒病体苏，燕坐尘事屏。
    高林飒已落，鸣雁去方永。
    何以消沉忧，予以在箕颍。

韩维　去冬蒙君实示嘉篇懒拙不即修谢临书走笔深愧浼渎
    南园百草雨中秋，把烛题诗寄驿邮。
    意重不辞终日看，韵强深愧隔年酬。
    登山屡赴幽人约，筑野犹稽圣主求。
    命驾幸无千里远，春湖舣楫待君游。

韩维　入都席上答曼叔见送
    少乏四方志，所怀在林丘。
    尘埃岂我事，义往不得留。
    进酒长亭上，离马俨行輈。
    临分子无惨，且复相从游。

韩维　润州
    雄风摇碧绿，画角吊黄昏。
    一带分江记，双峰点海门。

韩维　三月十三日游卞氏园
    窄径下深竹，有堤平若席。
    开樽荫密树，正见溪水碧。
    游鱼出柳根，翕忽无定迹。
    酒行不须遽，月色林上白。

韩维　山林
    长林翳空谷，兹惟群材府。
    石路险且跻，不为斧斤取。
    火云无时蒸，众叶朝自雨。
    仰视不见末，飞鸟安得度。
    下有灵药草，其品难记数。
    骈然花实繁，红紫贯四序。
    霜风落橡栗，投掷地{尴监换虫}怒。
    过岭林更深，欲前防猛虎。

韩维　赏梅花有怀曼叔
</div>
    <div class="pagination">
<a href="全宋诗_page2297.html">上一页</a><span>...</span><a href="全宋诗_page2293.html">2293</a><a href="全宋诗_page2294.html">2294</a><a href="全宋诗_page2295.html">2295</a><a href="全宋诗_page2296.html">2296</a><a href="全宋诗_page2297.html">2297</a><span class="current-page">2298</span><a href="全宋诗_page2299.html">2299</a><a href="全宋诗_page2300.html">2300</a><a href="全宋诗_page2301.html">2301</a><a href="全宋诗_page2302.html">2302</a><a href="全宋诗_page2303.html">2303</a><span>...</span><a href="全宋诗_page2299.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
