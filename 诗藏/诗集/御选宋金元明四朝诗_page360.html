<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 360 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 360 页/共 1044 页</h1>
    <div class="content">　　御选元诗巻十一
　　乐府歌行九
　　王逢
　　银瓶娘子辞【并序】
　　娘子宋岳鄂王女闻王被收负银瓶投井死祠今在浙西宪司之左逢感其节敬为之辞
　　苍梧月落乌号霜寒泉幽凝金井牀绮疏光流大星白梦惊万里长城亡女郎报父收囹圄匍匐将身赎无所官家圣明如汉主妾心愧死缇萦女井临交衢下通海海枯衢迁井不改银瓶同沈意有在万嵗千春露神采魂今归来风泠然思陵无树容啼防先王墓木西湖边
　　淮安忠武王箭歌题垂虹桥亭
　　淮王昔下江南城万灶兵拥双霓旌锦衣绣帽白玉带金戈铁马红鞶缨皁雕羽箭三十六一一插向鯋鱼箙鹿麛昼号猿抱木王师所过全生育彤弓亲授圣天子
　　弓影射入东呉水水波恍浸铜拄标仰见浮屠半霄起王当是时戢武功指顾草树生春风宋家降玺朝暮得思罢贯革垂无穷浮屠上层龙所宫宝盘绀碧莲花同张满月报驺发忽露半笴芗云中铙歌啁轰鼔笳竞父老顿足欢声应泗州使返睢阳亡汉闗将入天山定两贤成败闗衰盛雄才逸气王谁并我浮扁舟五湖兴载拜何由重安靖猛士经过合深省
　　妇董行【并序】
　　妇董滕人刘进妻也进与兄顺并以勇称金季山东乱盗蜂起因共募丁壮保里闬天兵驻峄山进单骑觇之中流矢死顺徙家淮南举室溺淮水董为宋招抚吕文徳禆将所获欲犯之度不免乃谓曰夫丧不逺家难荐臻一身流离娩在旦暮死生非我有愿将军勿疑夜果生一男先是顺已入济州愬于石太尉珪曰顺有弟不幸没于敌其妻在孕为南军拘幽舟中万一不得收遗息使弟为厉实顺之罪也惟明公是图石为发步卒三百人迹其所往次淮阳始知董所在阴使人侦之生子盖三日矣及见具道顺意董悲感不自胜且泪曰妾以姙不得先夫死今幸不辱先所天使有后皆伯赐敢名此子曰伯祐以志不忘遂抱授侦者目送数十步投江以死至正五年秋进元孙士行语其事于逢逢高其节义作诗哀之
　　北军南军和议时两垒对立龙鸾旗羣雄棋峙国瓦解乃与妇董光门楣星辰错乱风云气乾坤造就氷雪姿浑家性命葬鱼腹一舸涕泪随鸱夷长眠自足为义鬼后死只望予孤儿儿在腹中兵在目忆夫心头臂消肉日昼惨惨阴灵啼夜黒冥冥波浪触马驼碛逺暗尘土鸡犬村空疎树木峄山谁收白玉骨蔡州地陷黄金屋太尉前归明主化招抚姑存寡妻宿羞看人面问消息强通语笑寛羁束伯顺见义勇着鞭鋭士协力争锋先道傍弩伏荆棘底掌上珠还江海边将门有后传世世墓祭无所从年年湘妃掺袂遡寥廓汉女结佩穷幽缟衣綦巾共缥缈文鱼赤鯶长周旋唇亡未久齿亦丧独闻其风犹凛然中原山河想如故目断几防滕州烟
　　竹枝词
　　溪上鵞儿栁色黄溪边花树妾身长浮薸可是无情物采得归来好遗郎
　　道傍花发野蔷薇绿刺长条绊客衣不及沙边水杨栁叶间开眼望郎归
　　小游仙词
　　西王春宴百娉婷玉碧桃花满洞扃自饮一杯璚屑露东风吹梦不曽醒
　　云幢烟节紫霞裾齐御泠风集步虚若受人间尘一防长门又属汉相知
　　壮士歌
　　明月皎皎白玉盘大星煌煌黄金丸壮士解甲投马鞍蒺藜草深衣夜寒劒头饮血何时干
　　寒机女词
　　鸳鸯机满东西舍雪茧缲来日相射世俗竞染红蓝花妾心钟爱金丝柘君王锦绣焚殿前天孙凤梭蛛网悬织成云雾制龙衮万一熏香分御筵
　　君家栁
　　君家栁万株一色鵞黄酒龙鳞波暖袅翠烟飞花直渡江南天仓庚立晓燕穿午薄暮啄木声丁然腹中树蚀皮齧马旧阴半减金城下长条短条属行人犹有持斤睨之者秋来大地落叶鸣心忆阳春泪如泻
　　合淝束遂庵学正为画君山酹月圆长歌奉谢
　　忆携蓉城霞【吾乡酒名】醉赏君山雪兴酣俯崖面三酹大江月灵竒珍怪不可説回首十年尘土热束卿想像作此图如见当时眼为豁是山杰立气皓鲜四八賔从咸华颠【吾乡有三十三山君山为之主】银涛丝萦料角海【料角池名逺在通州】玉台镜露峨睂烟【峨睂嘴即在君山下】槎牙乱树拔虎窟撇捩小艇吞龙渊樵子罢斧僧罢磬木瓢一个沧茫前君不见江山元与天地辟有月无人景虚掷昆岷东来几万里衣冠云散三千客三千客后世屡易晓事仅有罗春伯【事见郡志】趺椔翳鬼照火鼇背苍凉兽交迹君不见采石紫绮裘赤壁洞箫歌乐者信旷达龌龊将如何嵗云暮矣双鬓皤梦恍茅屋牵青萝广寒白下相杵贝阙鲛女趋鸣梭卿闻大呌当就隐指日莫问鲁阳戈
　　古宫怨二首【录一首】
　　万年枝上月团团一色珠衣立露寒独有君王遥认得扇开双尾簇红鸾
　　江边竹枝词八首【录四首】
　　乱石砑声大小湾石中无玉作连环楚江风浪呉烟雨翠锁修睂八字山
　　社酒吹香新燕飞游人裙幄占湾矶如刀江鲚白盈尺不独河鲀天下稀
　　巫子惊湍天下闻商人望拜小龙君茹藘草染榴红纸好剪凌波十幅裠
　　潮落蟆山连狗沙黄泥鞵浦趁江斜阿侬十指年娇小曽比个中春荻芽【狗叫沙在蔡港西北嵗产荻芽予家分佃顷半沙与鰕蟇山鞵浦相连】
　　戴良
　　三妇艳词
　　大妇荡湖舩中妇歌采莲小妇独娇态含羞辞未宣牵篷掩花面何处不堪怜
　　艾如张
　　翠为衿锦为衣朝朝暮暮泽水飞泽中青草深且茂莫聴尔媒登垄雊垄头西接桃李场蓬藋艾尽有罗张罗虽可避机莫测尔误触之恐身伤请看旧日张罗处祥凤冥鸿不肯顾
　　游山至叶仲容家饮散因为醉歌
　　石林古邨郁深窈几处楼居插晴昊主人喜我携客来隔屋频呼酒家保老来厌受樊笼束十日山行恣幽讨世间万事良可知一杯且此开怀抱座中高士毛云庄满腹诗才鬬葩藻自从偕我林壑游得句几回惊絶倒况逢地主亦善诗时出新篇慰枯槁安得思如刘沈辈席上同吟醉歌好窗萦月练爱宵迟楼度日车嫌曙早众賔固尽新知乐贱子独怀心慅慅有家逺在越水东数口漂流千里道身心已同风撼木寿命何殊露垂草柴桑未返彭泽翁同谷空悲杜陵老好防涧水添酒杯尽把闲愁醉中埽
　　题何监丞画山水歌
　　至正以来画山水秘监何侯擅其美帝御宣文数召见抽毫几动天顔喜有时诏许阅内储名笔班班世所无王呉李范已心识余者山堆皆手摹海内画工亦无数才似何侯岂多遇权门贵戚虚左迎往往高堂起烟雾人间一笔不可得门外车徒漫如织叶君使还亲集送乗兴始肯留真迹于时在座总儒冠王郑歌辞晩更妍岂无片语道离恨见侯之画笔尽捐此画携归在乡县万壑千岩眼中见却忆都门送别时回头瞥覩西山面莫言短幅仅盈咫逺势固当论万里旣似山河月里明复同衡霍牖中起叶君眼力老愈光爱之不减云锦章年来行槖尽抛弃惟将此纸什袭藏何侯迁官定何处有客披图正倾慕北骑南辕傥相值烦君为我致毫素请侯一写沧洲趣
　　顾瑛
　　玉鸾谣【并序】
　　杨廉夫昔有二铁笛字之曰铁龙今亡其一偶得苍玉箫一枚字为玉鸾以配铁龙廉夫喜甚复以书来索赋玉鸾谣志来自云至正甲午三月既望界溪顾瑛书于栁塘春
　　七宝城中夜吹笛舞按白鸾三十只个中小玉号细腰尾拂广陵秋月白伐毛脱骨秋风里素颈圆长尺有咫中虚一窍混沌通上有连珠七星子羿妻久闭结璘台弄玉求之遗萧史调得仙家别鹄声吹落虎头金粟耳桂园仙伯杨铁翁昔豢洞庭双铁龙雌龙入海去不返雄龙鳏处琼林宫宫中夜夜泣寒雨幽咽悲啼作人语燃犀莫照玉镜台买丝难系蓝桥杵虎头怜之为媾防并刀翦纸招鸾魂鸾之来兮洞房晓恍然枕席生春温铁仙翁笑拍手左琼琼右栁栁琼琼细舞栁栁歌起劝虎头三进酒画堂甲开屏风翠烟凝暖春云浓大瓶酒泻鹦鹉绿满头花插鸳鸯红鸾兮运居巢龙弄横竹君山月落大江秋黄姑星陨昆冈玉不须再奏合欢辞且聴和鸾太平曲太平曲断还续一转一拍相节促谐宫协徴宣八风寒谷能令生五谷鸾龙台上凤皇来万嵗八音调玉烛
　　花游曲同张贞居游石湖和杨廉夫韵
　　真娘墓下花溟蒙碧梢小鸟啼春风兰舟摇摇落花里唱彻呉歌弄呉水十三女子杨栁门青丝盘髻郁金裠折花卖眼一回步蛱蝶双飞上春墓老仙醉弄铁笛来琼花起作回风杯兴酣鲸吸玛瑙椀立按鸣筝促象板午光小落行春西碧桃花下题新题西家忽遣青鸟使致书殷勤招再四当筵夺得凤头笺大写仙人蹋踘篇
　　西湖竹枝词
　　素云缺月挂秋河聴得临风白苎歌湖水西来流不断海潮东去是风波
　　陌上采桑桑叶稀家中看蚕怕蚕饥大姑要织回文锦小姑要织嫁时衣
　　鱼庄欸乃歌
　　返照移晴入绮窗芙蓉杨栁满秋江渔童欸乃荡舟去惊起锦鳬飞一双
　　金杯素手玉婵姢照见青天月子圆锦筝弹尽鸳鸯曲都在秋风十四弦
　　白云海铭词
　　虞山几千叠千叠白云飞出山变苍狗入山为白衣不如化作双白鹤飞向白云深处落向余能解説前身不是当初旧城郭
　　白云楼歌
　　白云深白云深白云飞来知我心笑看触石起肤寸斯须变作漫天阴山人驱云飞出牖一道龙光射南斗大星落落小星明万物区区等刍狗举手招归怀抱里三日颠风吹不起怒排雨脚走空来巻入银河一水四野纷纷未倒戈其奈山人不出何有时乗云钓东海世上空寻张志和万松岭上云如絮天赐山人作孤注明朝说与云中君白云之楼是常住
　　白云深白云深高楼结在云中心楼中之人白云友日日醉卧梨花阴大笑白云对户牖肘后黄金大于斗草间逐纵得之九鼎热油烹走狗争如高卧高楼里未聴催归聴唤起钓竿不钓北溟鱼酒杯倒吸西江水何须逐日怒挥戈其若花开雪落何空将朽索驭快马籋云放辔追羲和楼外晴云擘飞絮手拍阑干目如注青山排闼四海来面面青山白云住
　　顾元臣
　　竹枝词
　　牡丹开时花满阑芍药开时春已残等过三春今半夏重楼日日倚阑干
　　顾晋
　　竹枝词
　　杨白花开风满天花开成絮不成绵不如落向西湖水化作浮萍个个圆
　　郎子别时秋月明说道归时春水生晓起门前聴过马马嘶都是别人行
　　顾佐
　　竹枝词
　　阿侬心似潮水清愿郎心似湖月明南山云起北山雨云雨明朝何处晴
　　倪瓉
　　余不溪词【并序】
　　开元馆在余不溪濵距溪无百步上清王真人所立溪流冬夏盈演玉光澄映与他水特异故为名焉庚午嵗春因市药过浙江趋便道将归梅里俛斯水而恱之泝流闲咏盥濯平津顾瞻坛宇近在东麓遂舍舟造其下真人为出酒脯燕歗岩洞竟日乃返悠悠徂嵗忽已十有七寒暑矣余既为农畎畞身依稼穑复尔政繁奔走州里欲为昔游其可得乎链师遐鶱物表闲情夷朗周览宇内将还真馆余因仿像畴昔之所覩极道山之清婉追赋短章以饯斯别若夫超踪溷浊逍遥元迈盖深志于是矣览而咏言能无动悲慨乎
　　余不溪水涵绿薲微风吹波蹙龙鳞看山荡桨不知逺两岸桃花飞接人溪回路转松风急竹林华房霞气湿忽逢道士颀而长疑是韩国张子房相期飘拂紫烟里下揽沧溟浮玉觞
　　醉歌行次韵酬李徴君春日过草堂赋赠
　　杜陵昔年有茅屋浣花溪边锦江曲古人不见春风来桃李无言自山麓石牀藓涩青泥干决渠流水夜潺湲可怜宝劒埋黄土空余山月照波澜今我不乐空怀古短世长年谁比数花下那知李白来山鸟恣歌童亦舞酒酣大笑五情热作相形求筑岩説夷齐相逝居首阳逍遥采薇饱芳洁勿歌虞夏黄农诗贤愚等是百年期鲁连耻秦亦蹈海笑尔局促商山芝少文壁间对图画莫待老来难命驾仰看翕忽浮云驰安得乗螭与之化漠漠杨花萦逺天迸壑晴雷惊醉眠李侯神爽色不动手中茶雪落轻烟逢君此乐诚草草便欲携君卧烟岛海上千年白鹤飞世人胡为而自老
　　竹枝词【并序　录四首】
　　防稽杨廉夫邀余同赋西湖竹枝歌余尝暮春登濒湖诸山而眺览见其浦溆沿洄云气出没慨然有感于中欲托之音调以申其悲叹久未能成章也因覩斯作为之心动言宣为词凡八首皆道眼前不求工也
　　钱王墓田松柏稀岳王祠堂在湖西西泠桥边春草绿飞来峰头乌夜啼
　　湖边女儿红粉妆不学罗敷春采桑学成飞燕春风舞嫁与燕山游冶郎
　　春愁如雪不能消又见清明卖栁条伤心玉照堂前月空照钱塘夜夜潮
　　嗈嗈归鴈度春江明月清波鴈影双化作斜行筝上字长弹幽恨隔纱窗
　　闻竹枝歌因效其声
　　钿山湖影接松江橘叶青青柿叶黄要写新愁寄音信西风断鴈不成行
　　江流不住楚山青船到浔阳几日程不忍寄将双泪去门前潮落又潮生
　　恻恻行【并序】
　　三月十五日陆元素将从梁鸿山归呉淞之上是夕坐至夜分始别予入舟赋此追至梁鸿山寄之以定及冬重来之约
　　恻恻复恻恻忧思从中发感子逺来访畏子遽言别不有同心人何以慰孤寂矧兹夏春交萧艾盈路侧江水亦浩漾风帆还飘突行将阻携手转觉意忽忽交好匪在今高谊敦自昔人生宁无别所悲嵗时易坐叹辛夷紫还伤蕙草碧仆夫窃相告怪我悲愤塞山中梁鸿栖江上陆机宅井田今芜秽鹤唳亦寂寂子往经其壖徘徊但陈迹天地真旅舍身世等行客泛泛何如损皎皎奚自益修短谅同归数面聊欢怿
　　剡韶
　　寄逺曲
　　朔雪满天山征人去不还惟应陇头月照见玉门闗
　　伐桂辞
　　莫斫桂树莫斫桂树上有慈乌反哺桂树有花慈乌有母实伤汝心匪伤汝斧
　　次韵倪元镇双燕吟
　　双燕双燕复双燕年去年来几相见东风花落杏梁深不比朝飞雉带箭主人长年不知还梦随胡蝶千万山人生那似双飞燕去去来来梁栋间
　　望潮曲
　　夕风吹白波江树摇绿烟行人望湖水心与沧溟连榑桑东来三万里晓看浴日重渊底乃知碧海与天通只隔银河一丝水美人住在东海头身轻嫁与千户侯频年转粟直沽口樯头夜夜望牵牛
　　石榴花辞
　　石榴花为谁好一树垂垂向官道年年花落复花开不觉前年人易老去年花开白日长长官载酒来称觞流莺蛱蝶共飞舞不惜醉倒花树傍今年花开秋可怜累累结子满树颠无人载酒花下饮只说花开胜去年去年今年两结子雨露生成有如此人老不似花再开莫惜载酒花前来
　　西湖竹枝词六首【录四首】
　　十五女儿罗结垂照水学画双蛾睂长桥桥下弯弯月偏向侬家照别离
</div>
    <div class="pagination">
<a href="御选宋金元明四朝诗_page359.html">上一页</a><span>...</span><a href="御选宋金元明四朝诗_page355.html">355</a><a href="御选宋金元明四朝诗_page356.html">356</a><a href="御选宋金元明四朝诗_page357.html">357</a><a href="御选宋金元明四朝诗_page358.html">358</a><a href="御选宋金元明四朝诗_page359.html">359</a><span class="current-page">360</span><a href="御选宋金元明四朝诗_page361.html">361</a><a href="御选宋金元明四朝诗_page362.html">362</a><a href="御选宋金元明四朝诗_page363.html">363</a><a href="御选宋金元明四朝诗_page364.html">364</a><a href="御选宋金元明四朝诗_page365.html">365</a><span>...</span><a href="御选宋金元明四朝诗_page361.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
