<!DOCTYPE html>
<html>
<head>
    <meta charset="UTF-8">
    <title>南州集存 - 第 30 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南州集存 - 第 30 页/共 50 页</h1>
    <div class="content">　　乐清 
　　兰溪县 
　　秋林书屋为沈武功作 
　　拙逸诗为萧孟正题 
　　陈至恭病中 
　　梦云卷 
　　至感堂 
　　寿得洞字 
　　止轩为人赋 
　　题丘以望赠李户侯三香图 
　　题闲斋对雨图次韵 
　　题奚彦礼所藏竹林七贤图 
　　刘约之进士却金图 
　　竹石 

　　○恬澹斋 

　　锦绣徒适体膏粱徒适口荣禄岂长恃金玉岂长守达人贵恬澹恬澹乃悠久赵君宋宗室德义抱深厚为斋扁其名乐然真可取行之能不渝圣贤可为友仁心不外此于焉致眉寿 

　　○梦萱堂 

　　春萱茂花叶挹之有馨香秋露一朝至忘忧忧不忘昔者既蕃衍母也乐且康今者既凋瘁母也嗟云亡见萱如见母三复增悲伤悲伤牵梦寐觉来屡惊惶难将一寸心可以酬春阳孝子存孝思揭名向高堂昊天思罔极岁月其久长 

　　○画为蔡景本作 

　　群山界深涧草堂临涧阿派扉蔽松竹门墙牵薜萝孤花落晚风禽鸟声谐和有客慰岑寂日夕恒相过讨论到经史雄辩倾江河红尘事既远仙源又如何借琴未能来阳春先自歌 

　　○画为蔡友琴赋 

　　江花淡又浓江水晴且深棹□木兰艇远渡江之阴江上多好山山中饶树林有石平若砥拂拭尘不侵潜名两高士谈笑俄盍簪欲别情不忍载皷熏风琴冷冷山水趣谁道无知音幽鸟寂不喧暮霭凝徽金披图写新句惭作郢中吟 

　　○退一步为吴思德题 

　　哲人知进退斯理能独任进乃事之常退则道　深大易贵谦德自古传至今契合若符节不渝诚可钦猗欤延陵孙嗣续扬徽音所行退一步声价崇南金一命固易取下士低华簪斯名足无愧何必求规箴 

　　○采菱图为华守芳作 

　　兰艇小如梭红妆映绿波争先遡涛浪齐唱采菱歌采菱劳玉纤菱角尖还嫩菱叶不藏羞菱丝偏惹恨夫君怅别离分镜自当时从此菱花影伤心不忍窥姊妹无相妬贪多到深处惊散锦鸳鸯双双并飞去 

　　○云隐 

　　白云山前来不作山前雨却度梵王宫来作高僧侣高僧本空虚白云亦容与澹然成隐名日夕能相处变化忘去住眷恋自寒暑无心幸托渠善幻亦从汝荫覆惟如来空门久称许 

　　○云松 

　　白云日变化青松岁峥嵘爱彼云与松托此成隐名天边恒悠悠岩际还落落无心却有阴何幸自盘薄从龙肯浪传化龙亦有年君是云松俦我歌云松篇 

　　○爱日堂 

　　日轮出沧海职司在义和六龙为之驾寒暑容易过人生百岁间迅速如飞梭青镜照形影鬂发忽已皤鬂发既若此父母其奈何所以爱日者爱之叹蹉跎朝看花开初暮看花落多李白欲系绳鲁阳思借戈今君追古人孝行无偏颇载味杨子言百世名不摩 

　　○十尾神龟寿人 

　　为四灵一玉色体抱玄甲类寔推长十尾逾千年禹昔治洪水嘉运启自天洛水负书出阴阳备其传至宝数存九神功孰敢先至今衍生息质同金石坚王君遇初度捧献登华筵愿言致永寿侑之以诗篇 

　　○畵 

　　芳树乱莺啼春流绿满堤风光殊可爱浑似若耶溪溪上孤亭小曲曲朱阑遶中有看山人笑指峯峦好飞梁跨涧浔童子抱来琴欲奏南风调知君足赏音 

　　○慎节 

　　人禀天地气生质无不宜问学既己辅大节期勿亏勿亏实伊何五伦日孜孜造次惟克念战竞能自持斯乃谓慎节圣贤无越兹勉旃其惓惓味之以声诗 

　　○渡浙江 

　　维冬候小雪月满潮信高吴胥辖神　助此风与涛我行为名利乘此江上艘轻生不自戒性命如鸿毛薄暮抵富阳心悸神己劳呼童具有果旋复倾酒醪一举三叹息焉能至酕醄贫若在家乐何必长慒慒 

　　○经七里龙 

　　长溪若银汉界此千万山曲折非禹凿自成天地间飞奔入沧海东流杳无还怒势逐滩转一程凡几湾石角尽齿齿水声复潺潺舟行毛发竦易伤游子颜客途孰云乐视此知险艰 

　　○兰江道中 

　　群山青连延乱石白琐碎断岸自为滩深潭或成汇鱼虾清易数崖磴高可畏客子一经过愁心恍如醉 

　　○龙游道中 

　　长溪由天成兹来岁年久舟向石间行人从水中走牵拖惟用力呼唤但凭口惆怅一经过瞿塘亦何有 

　　○云樵为陈季昭作 

　　吴山有云樵樵采乐事多秋金铸为斧若木求作柯斩伐声丁丁云中闻唱歌畧杓横涧溪负薪出烟萝胸次饱丘壑足迹经岩阿太白称文人会稽羡翁子在昔维读书于今兼畵史圣皇梦良弼求访心未已待君写其形平步拾青紫何必老山林孜孜日劳已 

　　○兰溪道中 

　　清滩势峩峩长船走其下乱石高低象奔流快如马行迟空屈指侯浅纔及踝客路多崄?欠巇忧怀讵堪写 

　　○金华渔者 

　　烟波老渔叟小舟如浮槎捕鱼无网罟惟用水老鸦飞鸣向孤蓬出没循浅沙潜鳞任小大衔取不待乂一家老与幼视此为生涯岂曰禽鸟性驯狎自可嘉固知杜陵老千载犹矜夸 

　　○橡枓 

　　山果何琐碎其名曰橡枓比榛肉逾洁似栗壳仍厚团圆虽媚目酸苦难入口土风无兼　藉此侑樽酒 

　　○那叱石 

　　江心那叱矶乱石白琐碎界此东流水险固真可畏蕲岩啮波涛吞吐几千岁舟行或辏浅胶滞不可退俗云神使然斯理未能会经过一翘首惊悸心若醉 

　　○丁阑祠 
</div>
    <div class="pagination">
<a href="南州集存_page29.html">上一页</a><span>...</span><a href="南州集存_page25.html">25</a><a href="南州集存_page26.html">26</a><a href="南州集存_page27.html">27</a><a href="南州集存_page28.html">28</a><a href="南州集存_page29.html">29</a><span class="current-page">30</span><a href="南州集存_page31.html">31</a><a href="南州集存_page32.html">32</a><a href="南州集存_page33.html">33</a><a href="南州集存_page34.html">34</a><a href="南州集存_page35.html">35</a><span>...</span><a href="南州集存_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
