<!DOCTYPE html>
<html>
<head>
    <meta charset="UTF-8">
    <title>元诗选 - 第 348 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 348 页/共 817 页</h1>
    <div class="content">　　○己卯正月十八日与申屠彦德游虎丘得客字 

　　余适偶入城，本是山中客。舟经二王宅，吊古览陈迹。松阴始亭午，岚气忽敛夕。欲去仍徘徊，题诗满苔石。 

　　○次韵陈维允姑苏钱塘怀古四首 

　　酿酒剑池水，玉壶清若无。挥杯送落月，山鬼共歌呼。松间灯如漆，白骨漫寒芜。 
　　耕凿古隧穿，乃吴桓王墓。金雁随冷风，黄肠毕呈露。悲歌异今昔，踟蹰缓归步。 
　　仙人悲世换，宴景在清都。寒暑自来往，英雄生钓屠。钱唐江畔柳，风雨夜啼乌。 
　　江山国破后，吊古一经行。辇路苔花碧，御沟菰叶生。古迹今宁有，新城江上横。 

　　○赠惟寅 

　　隐几方熟睡，故人来扣扉。一笑无言说，清坐澹忘机。衣上松萝雨，袖中南涧薇。知尔山中来，山中无是非。三十不娶妻，四十不出仕。逍遥岩岫间，翳名以自肆。何曾问理乱，岂复陈美刺。高怀如汉阴，终老无机事。 

　　○对春树 

　　端忧对春树，影落身上衣。美人手所成，纫缝愿无违。步庭悲往躅，瞻景惜余晖。芳襟沾露湿，兰佩委风微。凝思自的的，染泽尚依依。晨鸡催梦短，夜鹊逐魂飞。欢爱自兹毕，憔悴损容辉。 

　　○送马生 

　　送子淮南行，系舟江岸柳。翠影舞晴烟，落我杯中酒。举杯向落日，春水浮天碧。时见白鸥飞，雪光翻绮席。应笑披羊裘，独钓江边石。 

　　○寄杨廉夫 

　　吴松江水春，汀洲多绿苹。弹琴吹铁笛，中有古衣巾。我欲载美酒，长歌东问津。渔舟狎鸥鸟，花下访秦人。 

　　○寄李隐者 

　　南汀新月色，照见水中苹。便欲乘清影，缘源访隐沦。君住钿山湖，绿酒松花春。梦披寒雪去，疑是剡溪滨。 

　　○题画赠岳道士 

　　义兴岳道士，野鹤如长身。我知弥明徒，不是侯喜伦。结喉吟肩耸，铁脊霜髯新。手中石棋子，头上漉酒巾。久居离墨山，自谓无怀民。丧乱不经意，松陵留十旬。香云作舆卫，长松为主宾。既滋数畦菊，复种二亩芹。乐哉以忘死，道富宁忧贫。为我具舟楫，相期桃花春。 

　　○对酒 

　　题诗石壁上，把酒长松间。远水白云度，晴天孤鹤还。虚亭映苔竹，聊此息跻攀。坐久日已夕，春鸟声关关。 

　　○寻友人不遇 

　　洲渚多落英，泝流寻远山。轻舟载美酒，摇荡绿波间。俯咏拾瑶草，遐思隘尘寰。夤缘忽失遇，怅望遂空还。 

　　○池莲咏 

　　回翔波间风，的历叶上露。清池结素彩，华月映微步。云阴花房敛，雨歇芳气度。欲去拾明珰，踟蹰惜迟暮。 

　　○徐氏南园对雨 

　　樱桃花欲落，风雨暮凄迷。忽忆郊园日，竹林通磵西。弱蔓滋野楥，兰叶长芳畦。念我当时友，蒿莱没旧溪。 

　　○题画赠九成 

　　故人郯掾史，邀我宿溪船。把酒风雨至，论诗烟渚前。晨兴就清盥，思逸爱春天。复遇武陵守，共寻花满川。 

　　至正十二年三月八日，冒风雨过九成荆溪舟中，刘德方郎官方舟烟渚，留宿谈诗。明日快晴，移舟绿水岸下，相与啸咏。仰睇南山，遥瞻飞云，夹岸桃柳相厕，如散绮霞。掇芳芹而荐洁，泻山瓢而乐志。九成出片纸，命画眼前景物，纸恶笔凡，固欲骋其逸思，大乏骐骥康庄也。欧阳公每每云「笔砚精良，人生一乐」，书画同理，余亦云焉。时舟中章炼师、岳隐者对弈，吴老生吹洞箫。 

　　○早春对雨寄怀张外史 

　　林卧苦泥雨，忧来不可绝。掀帷望天际，春风吹木末。飞萝散成雾，细草绿如发。念子独高世，南山修隐诀。抚弄无弦琴，招邀青天月。神安形不雕，迹高行自洁。思之不可见，饥渴何由歇。愿为鸾鹄翔，南游拂松雪。 【此诗集中又载改本云：「林卧对云雨，忧来不可绝。褰帷望庭际，春风动林樾。飞萝散成雾，烟草绿如发。不见高世人，饥渴何由歇。神鸾戏玄圃，巨鳞偃溟渤。尔亦碧岩中，遁形修隐诀。烧香庭竹净，洗研池苔滑。取瑟和流泉，操瓢酌明月。迹高行亦苦，冰檗忌芳洁。何当往相寻，拂石栖松雪。」今新本所刻，竟自「神鸾戏玄圃」句起，而题无「早春对雨」字，不知何所据也？】 

　　○送吕养浩之绍兴 

　　贺监宅前路，荷花今亦无。空余湖上月，照见水中蒲。送尔作官幽绝处，钱塘江头飞柳絮。听事临堤满夕岚，时有沙鸥自来去。 

　　○送徐君玉 

　　闽江之水清涟漪，隔江名园多荔枝。闽中女儿天下白，越波飞桨逐凫鹥。棹歌清绵洲渚阔，荡桨落日令人悲。蛮烟怪雨忽冥密，蒋芽蒲叶相参差。此中胜事不为少，徐郎远游牵我思。 

　　○对梓树花 

　　去年梓树花开时，美人明珰坐罗帏。今年梓树花如雪，美人死别已七月。梓花如雪不忍看，沈吟怀思泪阑干。鸣鸠乳燕共悲咽，柳绵风急烟漫漫。 

　　○刘君元晖八月十四日邀余翫月快雪斋中命余诗因赋 

　　卷帘见月形神清，疑是山阴夜雪明。长歌欲觅剡溪戴，怅然停杯远恨生。尔营茅斋名快雪，邀我吹笙弄明月。明星如银浮翳消，垂露成帷桂花发。酒波荡漾天河倾，笙声袅袅秋风咽。古人与我不并世，鹤思鸥情迥愁绝。 

　　○苦雨行 

　　孟秋苦雨稻禾死，天地晦冥龙怒嗔。南邻老翁卧不起，漏屋湿薪愁杀人。自云今年八十剩，力农一生兹始病。两逢赤旱三遇水，租税何曾应王命。吾今宁免身为鱼，死当其时良可吁！ 

　　○余不溪词 【并序。】 

　　开玄馆在余不溪滨，距溪无百步，上清王真人所立。溪流冬夏盈演，玉光澄映，与他水特异，故为名焉。庚午岁春，因市药过浙江，趣便道，将归梅里，俯斯水而悦之。泝流闲咏，盥濯平津，顾瞻坛宇，近在东麓，遂舍舟造其下，真人为出酒脯，燕啸岩洞，竟日乃返。悠悠徂岁，忽已十有七寒暑矣。余既为农畎亩，身依稼穑，复迩政繁，奔走州里，欲为昔游，其可得乎！炼师遐骞物表，闲情夷朗，周览宇内，将还真馆，余因仿像畴昔之所覩，极道山之清婉，追赋短章，以饯斯别。若夫超踪溷浊，逍遥玄迈，盖深志于是矣。览而咏言，能无动悲慨乎？ 
　　余不溪水涵绿薲，微风吹波蹙龙鳞。看山荡桨不知远，两岸桃花飞接人。 【一作「花间白鹿来迎人」。】 溪回路转松风急，竹林华房霞气湿。忽逢道士颀而长，疑是韩国张子房。相期飘拂紫烟里，下揽沧溟浮玉觞。 

　　○醉歌行次韵酬李征君春日过草堂赋赠 

　　杜陵昔年有 【一作「昔闻杜陵之」。】 茅屋，浣花溪边锦江曲。古人不见春风来，桃李无言自山麓。石床藓涩青泥干，决渠流水夜潺湲。可怜宝剑埋黄土，空余山月照波间。今我不乐空怀 【一作「怀往」。】 古，短世长年谁比数？花下那知李白来，山鸟恣歌童亦舞。酒酣大笑五情热，作相形求筑岩说。夷齐相逝居首阳，逍遥采薇饱芳洁。勿歌虞夏神农诗，贤愚等是百年期。鲁连耻秦亦蹈海，笑尔局促商山芝。少文壁间对图画，莫待老来难命驾。仰看翕忽浮云驰，安得乘螭与之化。漠漠杨花萦远天，迸壑晴雷惊醉眠。李侯神爽色不动，手中 【一作敲。】 茶雪落轻烟。逢君此乐诚草草，便欲携君卧烟岛。海上千年 【一作秋。】 白鹤飞，世人胡为而自老。 

　　○为曹佥事画溪山春晓图因题 

　　荆溪之水清涟漪，溪上晴岚紫翠围。连舸载书烟渚泊，提壶入林春蕨肥。身远云霄作幽梦，手栽花竹映山扉。矶头雪影多鸥鹭，也着狂夫一浣衣。 

　　○赋翠涛砚 

　　岳翁尝宝翠涛石，今我还珍翠涛砚。翠涛沄沄生縠纹，云章龙文发奇变。米芾砚山徒自惜，此砚颠应未曾见。我初避乱失神物，玉蟾滴泪空凄恋。珠还合浦乃有时，洗涤摩挲冰玉姿。书舟轻迅逐凫鹥，喜出火宅临清漪。松雪磨香淬毛锥，天影江波□碧滋，一咏新诗开我眉。 

　　○题张德常良常草堂 

</div>
    <div class="pagination">
<a href="元诗选_page347.html">上一页</a><span>...</span><a href="元诗选_page343.html">343</a><a href="元诗选_page344.html">344</a><a href="元诗选_page345.html">345</a><a href="元诗选_page346.html">346</a><a href="元诗选_page347.html">347</a><span class="current-page">348</span><a href="元诗选_page349.html">349</a><a href="元诗选_page350.html">350</a><a href="元诗选_page351.html">351</a><a href="元诗选_page352.html">352</a><a href="元诗选_page353.html">353</a><span>...</span><a href="元诗选_page349.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
