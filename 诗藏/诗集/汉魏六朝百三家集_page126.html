<!DOCTYPE html>
<html>
<head>
    <meta charset="UTF-8">
    <title>汉魏六朝百三家集 - 第 126 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉魏六朝百三家集 - 第 126 页/共 351 页</h1>
    <div class="content">　　中宫诗二首【按乐府载张华晋中宫所歌一首体与此同】
　　其一
　　殷汤令妃有莘之女仁教内修度义以处清谧后宫九嫔有序尹为媵臣遂作元辅
　　其二
　　天地不独立造化由隂阳乾坤垂覆载日月曜重光治国先家道立教起闺房二妃济有虞三母隆周王涂山兴大禹有莘佐成汤齐晋霸诸侯皆赖姬与姜闗雎思贤妃此言安可忘
　　行诗【一云涂中作】
　　洋洋熊耳流巍巍伊阙山髙冈碣崔嵬双阜夹长川素石何磷磷水禽何翩翩逺涉许颍路顾思邈绵绵郁陶懐所亲引领情惘然
　　游仙诗
　　盛年无几时奄忽行欲老那得赤松子从学度世道西入华隂山求得神芝草珠玉犹戴土何惜千金寳但愿垂无穷与君长相保












　　汉魏六朝百三家集巻五十二
　　钦定四库全书
　　汉魏六朝百三家集巻五十三
　　晋张载张协集题词
　　晋代文人有二陆三张之称三张者孟阳载景阳协季阳亢也季阳才藻不逮二昆文不甚显孟阳蒙汜司延誉景阳七命举世称工安平棣华名岂虚得然揆其防趣语亦犹人不能不远惭枚叔近媿平原也劒阁一铭文章典则礲石蜀山古今荣遇景阳文稍让兄而诗独劲出葢二张齐驱诗文之间互有长短若论才家庭则伯难为兄仲难为弟矣二子守道嫉众贪位高尚之怀每形诗咏时或疵其之尚白及观二凤齐倾金谷并陨华亭上蔡嗟呼叹晚然后知达人蚤识长謡二疏高歌招隐所以能自脱于巫山之火也
　　目录
　　赋
　　蒙汜池赋
　　叙行赋
　　酃酒赋
　　扇赋
　　安石榴赋
　　论
　　论
　　颂
　　平吴颂
　　铭
　　劒阁铭
　　洪池陂铭
　　首铭
　　诗
　　登成都白莵楼
　　赠虞显度
　　招隐诗
　　七哀诗
　　其一
　　其二
　　霖雨
　　拟四愁诗
　　其一
　　其二
　　其三
　　其四
　　述怀诗
　　失题
　　又
　　又
　　汉魏六朝百三家集巻五十三目録
　　钦定四库全书
　　汉魏六朝百三家集巻五十三
　　明　张溥　辑
　　晋张载集
　　赋
　　蒙汜池赋
　　丽华池之湛澹开重壌以停源激通渠于千金承纒洛之长川挹洪流之汪濊包素濑之寒泉旣乃北通醴泉东入紫宫左面九市右带阆风周墉建乎其表洋波乎其中幽渎傍集潜流独注仰承河汉吐纳云雾缘以采石葅以嘉树水禽育而万品珍鱼产而无数苍苔泛滥条修无榦绿叶覆水元隂夹防红莲炜而秀出繁葩赩以焕烂游龙曜翼而上征翔凤因仪而下观想白日之纳光覩洪晖之皓旰于是天子乗玉辇时遨游排金门出千秋造绿池镜淸流翳华葢以逍遥揽鱼钓之所收纎绪挂而鳣鲔来芳饵沉而鰋鲤浮丰伙逾于巨壑信可乐以忘忧
　　叙行赋
　　岁大荒之孟夏余将往乎蜀都脂轻车而秣马循路轨以西徂朝发轫于京防兮夕予宿于糓洛践有周之旧墟陟邱荒以寥廓讃王孙于北门问九鼎于东郭寔公目之所卜曷斯水之濆薄入函谷而长驱歴新安之西阜行逶迤以登降渉二崤之重阻经嵚岑之险巇想姬文之避雨出潼关以逝仰华岳之崔嵬动大禹之疏导豁龙门之洞开舍予车以歩趾玩卉木之璀错翳靑青之长松防肃肃之高柞缘阻岑之絶崖蹈偏梁之悬阁石壁立以切天岌瑰其欲落超阳平而越白水稍幽薆以深乗重峦之百层转木末于九岑浮云起于毂下零雨集于麓林上昭昧以青阳下杳防而昼阴闻山鸟之晨鸣听元猿之夜唫虽处者之所乐嗟寂寞而愁予心造劔阁之崇关路盘曲以晻蔼山峥嵘以峻狭仰青天其如带兼习坎之重固形束隘以要害岂乾坤之分域将隔絶乎内外
　　酃酒赋
　　惟贤圣之兴作贵垂功而不泯加康狄之先识亦应天而顺人拟酒旂于象造甘醴以頥神虽贤愚之同好似大化之齐均物无往而不变独居旧而弥新经盛衰而无废歴百代而作珍若乃中山冬啓醇酎秋发长安春御洛浪夏设漂蚁萍布分香酷烈播殊美于圣载信人神之所悦末闻珍酒出于湘东既丕显于皇都乃潜沦于吴邦往逢天地之否运今遭六合之开通播殊美于圣代宣至味而大同匪徒法用之穷理信泉壤之所钟故其为酒也殊功絶伦三事既节五齐必均造酿在秋告成在春备味滋和体色淳淸宣御神志导气养形遣忧消患适性顺情言之者嘉其防美味之者弃事忘荣于是纠合同好以遨以游嘉宾云会矩坐四周设金樽于南楹酌浮觞以施流备鲜肴以绮进错时膳之珍羞礼义攸序是献是酬赪顔既发溢思凯休德音晏晏宏此徽猷咸德至以自足愿栖迟于一邱于是懽乐既洽日薄西隅主称湛露宾歌骊驹仆夫整马言旋其居乃冯轼以廻轨骋轻驷于通衢反衡门以隐迹覧前圣之典谟感夏禹之防防悟仪氏之见疏鍳往事而作戒罔非酒而惟愆哀秦穆之既醉纎良人而弃贤嘉卫武之能悔着屡舞于初筵察成败于往古垂将来于兹篇
　　扇赋
　　有翔云之素鸟体自然之至洁飘缟羽于淸霄拟妙姿于白雪俯濯素于河汉仰晞光于日月双趾蹶而腾虚六翮挥而风厉于是傲世公子俶傥踔跞遗物独出乐此天爵飞蒲氏之修蟠萦子余之纎缴弋翔防之鹍鸡连王子之白鹤裁轻翼以为扇发淸风于劲翮若乃捜竒选妙絶色寡双鹄质皦鲜元的点锋修短虽异而光彩齐同故易称可以为仪诗美肃肃之容是以停之如栖鹄挥之如惊鸿飘缨蕤于轩幌发晖曜于羣龙夫裂素制圆剖竹为方五明起于名都九华兴于上京
　　安石榴赋
　　有石榴之竒树肇结根于西海仰靑春以啓萌晞希夏以发采辉光垂緑擢干曜鲜熻若羣翡俱栖烂若百枝并然焕乎郁郁焜乎煌煌仰映淸霄俯烛兰堂似西极之若木譬东谷之扶桑于是天节移龙火西夕流风晨激行露朝白紫房既熟赪肤自坼剖之则珠散含之则氷释
　　论
　　论
　　夫贤人君子将立天下之功成天下之名非遇其时曷由致之哉故尝试论之殷汤无鸣条之事则伊尹有莘之匹夫也周武无牧野之阵则吕牙渭滨之钓翁也若兹之类不可胜纪葢声发响应形动影从时平则才伏世乱则奇用岂不信欤设使秦莽脩三王之法时致隆平则汉祖泗上之徤吏光武舂陵之侠客耳况乎附丽者哉故当其有事也则足非千里不入于舆刅非斩鸿不韬于鞘是以驽蹇望风而退顽钝未试而废及其无事也则牛骥共牢利钝齐列而无长涂犀革以决之此离朱与瞽者同眂之説也处守平之世而欲建殊常之勳居太平之际而吐违俗之谋此欲却步而登山鬻章甫于越也汉文帝见李广而叹曰惜子不遇当高祖时万户侯岂足道哉故智无所运其筹勇无所奋其气则勇怯一也才无所骋其能辨无所展其説则顽慧均也是以吴榜越船不能无水而浮青虬赤螭不能无云而飞故和璧之在荆山隋珠之潜重川非遇其人焉有连城之价照车之名乎靑骹繁霜絷于笼中何以效其撮东郭于鞲下也白猨元豹藏于灵槛何以知其接垂条于千仞也孱夫与乌获讼力非龙文赤鼎无以明之葢聂政与荆卿争勇非强秦之威孰能辨之故饿夫庸抱关屠钓之伦一旦而都卿相之位建金石之号者或有怀顔孟之术抱伊管之略没世而不齿者此言有事之世易为功无为之时难为名也若斯湮灭而不称曾不足以多説况夫庸庸之徒少有不得意者则自以为枉伏莫不饰小辨立小善以偶时结朋党聚虚誉以驱俗进之无补于时退之无损于化而世主相与雷同齐口吹而喣之岂不哀哉今士循常习故规行矩步积阶级累阀阅碌碌然以取世资若夫魁梧儁杰卓跞俶傥之徒直将伏死嵚岑之下安能与歩骤共争道里乎至如轩冕黻班之士苟不能匡化辅政佐时益世而徒俯仰取容要荣求利厚自封之资丰私家之积此沐猴而冠耳尚焉足道哉
　　颂
　　平吴颂【并序】
　　闻之前志尧有丹水之阵舜有三苖之诛此圣帝明王平暴静乱未有不用兵而制之也夫太上成功非颂不显情动于中非言不彰猃狁旣攘出车以兴淮夷既平江汉用作斯故先典之明志不刋之美事乌可阙欤遂作颂曰
　　上哉仁圣曰惟皇晋光泽四表继天垂帝道焕于唐尧义声邈乎虞舜蠢尔鲸吴慿山阻水肆虐播毒而作豺虺菁茅阙而不贡越裳替其白雉正九伐之明典申号令之旧章布亘地之长罗振天之修纲制征期于一朝并箕驱而幕张尔乃援丹阳之峻壁屠西陵之高墉日不移晷羣丑率从望会稽而振铎临吴地而奋旅众军竞趣烽颷具举挫其轻鋭走其守御
　　铭
　　劒阁铭
　　岩岩梁山积石峨峨远属荆衡近缀岷嶓南通卭僰北达褎斜狭过彭碣高逾嵩华惟蜀之门作固作鎭是曰劒阁壁立千仞穷地之险极路之峻世浊则逆道淸斯顺闭由往汉开自有晋秦得百二并吞诸侯齐得十二田生献筹矧兹狭隘土之外区一人荷防万夫趦趄形胜之地非亲勿居昔在武侯中流而喜山河之固见屈呉起兴实在德险亦难恃洞庭孟门二国不祀自古迄今天命匪易慿阻作昏鲜不败绩公孙旣灭刘氏衘璧覆车之轨无或重迹勒铭山阿敢告梁益
　　洪池陂铭
　　开源东注出自城池鱼鳖炽殖水鸟盈涯菱藕狎獦秔稻连畦渐台中起列馆参差惟水泱泱厥大难訾
　　匕首铭
　　先民造制戒豫惟详匕首之设应速用近既不忽备亦无轻忿利以形彰功以道隐
　　诗
　　登成都白莵楼
　　重城结曲阿飞宇起层楼【一作区】累栋出云表峣临太虚高轩啓朱扉望畅八隅西瞻岷山岭嵯峨似荆巫蹲鸱蔽地生原隰殖嘉蔬虽遇尧汤世民食恒有余鬰鬰少城中岌岌百族居街术纷绮错高甍夹长衢借问杨子宅想见长卿庐程卓累千金骄侈拟五侯门有连骑客翠带腰吴钩鼎食随时进百和妙且殊披林采秋橘临江钓春鱼黑子过龙醢果馔逾蟹蝑芳茶冠六淸溢味播九区人生茍安乐兹土聊可娱
　　赠虞显度
　　畴昔协兰芳缱绻在华年嘉好结平素分着寮友前谓得终遐日绸缪永周旋吾子遭不造遘闵丁忧艰俾我失良朋谁与吐话言一日为三秋岁况乃三年离居一何濶结思如川
　　招隐诗
　　出处虽殊涂居然有轻易山林无悔恡人闲实多累鹓雏翔穷防蒲且不能视鹳鹭遵皋渚数为矰所系隐显虽在心彼我共一地不见巫山火芝艾岂相离去来捐时俗超然辞世伪得意在邱中安事愚与智
　　七哀诗二首
　　北芒【一作邙】何垒垒高陵有四五借问谁家坟皆云汉世主恭文遥相望原陵鬰膴膴季世【一作叶】丧乱起贼盗如豺虎毁壤过一坏便房啓幽户珠柙【一作匣】离玉体珍寳见剽虏园寝化为墟周墉无遗堵蒙茏荆棘生蹊迳登童狐兎窟其中芜秽不复埽頽陇并垦发萌营农圃昔为万乘君今为邱中土感彼雍门言凄怆哀今【一作往】古
　　其二
　　秋风吐商气萧瑟扫前林阳鸟【一作乌】收和响寒蝉无余音白露中【一作朝】夜结木落柯条森朱光驰北陆浮景忽西沉顾望无所见唯覩松栢阴肃肃高桐枝翩翩栖孤禽仰听离鸿鸣俯闻蜻蛚吟哀人易感伤触物增悲心邱陇日已远纒绵弥思深忧来令髪白谁云愁可任裴徊向长风泪下沾衣襟
　　霖雨
</div>
    <div class="pagination">
<a href="汉魏六朝百三家集_page125.html">上一页</a><span>...</span><a href="汉魏六朝百三家集_page121.html">121</a><a href="汉魏六朝百三家集_page122.html">122</a><a href="汉魏六朝百三家集_page123.html">123</a><a href="汉魏六朝百三家集_page124.html">124</a><a href="汉魏六朝百三家集_page125.html">125</a><span class="current-page">126</span><a href="汉魏六朝百三家集_page127.html">127</a><a href="汉魏六朝百三家集_page128.html">128</a><a href="汉魏六朝百三家集_page129.html">129</a><a href="汉魏六朝百三家集_page130.html">130</a><a href="汉魏六朝百三家集_page131.html">131</a><span>...</span><a href="汉魏六朝百三家集_page127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
