<!DOCTYPE html>
<html>
<head>
    <meta charset="UTF-8">
    <title>宋元诗会 - 第 16 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 16 页/共 221 页</h1>
    <div class="content">　　松桂有嘉色不与众芳期金石有正声讵将羣响随君子着雅言以道不以时仰止江夏公大醇无小疵孜孜经纬心落落教化辞上有帝皇道下有人臣规邈与圣贤防岂以富贵移谁言荆棘滋独此生兰芝谁言鼃黾繁独此蟠龙岂徒一时异将为千古竒愿言周召风达我尧舜知致之讽谏路陞之诰命司二雅正得失五典陈雍熙颂声格九庙王泽及四陲自然天下文不复迷宗师
　　农
　　圣人作耒耜苍苍民乃粒国俗俭且淳人足而家给九载襄陵祸比户犹安辑何人变清风骄奢日相袭制度非唐虞赋敛由呼吸伤哉田桑人常悲大弦急一夫耕几垅游惰如云集一蚕吐几丝罗绮如山入太平不自存防荒亦何及神农与后稷有霛应为泣
　　寄题孙氏碧鲜亭
　　天地何风流复生王子猷黄金买碧鲜绿玉排清秋非木亦非草东君嵗寒宝耿耿金石生雪霜不能老清风乃故人徘徊过此君泠泠钧天音千载犹得闻应是圣贤魄钟为此标格髙节见真清霛心隐虚白粉筠多体貌锦箨见儿童上交松桂枝下结兰蕙丛秀气霭晴岚翠光凝绿水明月白露中静如隐君子不愿湘灵泣不求伶伦吹凤凰得未晚蛟龙起何时萧萧云水间良与主人宜绿尘满浮世何当拂长袂坐啸此亭中行歌此亭际逍遥复逍遥不知千万嵗
　　明月谣
　　明月在天西初如玉钩防一夕増一分堂堂有余辉不掩五星耀不碍浮云飞徘徊河汉间秀色若可餐清风起丛桂白露生堦兰髙楼望君时为君拂金徽奏以尧舜音此音天下稀明月或之闻顾我亦依依月有万古光人须万古心此心良可歌凭月为知音
　　清风谣
　　清风何处来先此高高台兰丛国香起桂枝天籁回飘飘度清汉浮云安在哉万古郁结心一旦为君开有客慰所思临风久徘徊神若游华胥身疑立天台极渇饮沆瀣大暑执琼瓌旷如携松丘腾上烟霞游熙如即庄老语入逍遥道朱弦鼓其熏可以解吾民沧浪比其清可以濯吾缨愿此阳春时勿使飘暴生千灵无结愠万卉不摧荣庶几宋玉赋聊广楚王情
　　公路涧【曹公与袁绍尝争据此地】
　　嵩高登灵源北望洛阳注清流引河汉白气横云雾英雄惜此地百万曽相距近代无战争常人自来去
　　拜马涧
　　传闻王子晋涧边遗一骥当时青云路鸡犬亦可致未必真龙媒悠悠在平地
　　天门泉
　　天门有灵泉尘埃未甞至日月自髙照云霞亦辉庇惟抱夷齐心饮之可无愧
　　峻极上寺
　　徘徊峻极寺清意满烟霞好风从天来吹落桂树花高高人物外犹属梵王家
　　中峰
　　嵩高最高处逸客偶登临回首日月影正得天地心念此非常游千载一披襟
　　湖山
　　湖山满清气赏心甲呉越晴岚起片云晚水连初月渔父得意归歌诗等闲发
　　筠亭
　　为爱碧鲜亭入夏姁姁至台榭竞生烟独有清凉意髙冈凤不来幽人此沈醉
　　风笛
　　风引湖边笛焉知非隐沦一声裂云去明月生精神无为落梅调留寄陇头人
　　渚莲
　　武陵谁家子波面双双渡空积心中丝未成机上素似共织女期秋霄苦霜露
　　天平山白云泉
　　灵泉在天半狂波不能侵神蛟穴其中渇虎不敢临隐照涵秋碧然一勺深游润腾云飞散作三日霖天造岂无意神化安可寻挹之如醍醐尽得清凉心闻之异丝竹不含哀乐音月好羣籁息涓涓度前林子晋罢云笙伯牙收玉琴徘徊不拟去复发沧浪吟乃云尧汤嵗盈盈长若今万里江海源千秋桂松隂兹焉如有价北斗量黄金
　　和杨畋孤琴咏
　　爱此千年器如见古人面欲弹换朱丝明月当秋汉我愿宫商弦相应声无间自然召南风莫起孤琹叹
　　绛州园池
　　綘台使君府亭阁参园圃一泉西北来羣峰髙下覩池鱼或跃金水帘长布雨怪栢锁蛟虬丑石鬭防虎羣花相倚笑垂杨自由舞静境合通仙清音不知暑毎与风月期可无诗酒助登临问民俗依旧陶唐古
　　鄱阳酬泉州曹使君见寄
　　吾生岂不幸所禀多刚肠身甘一枝巢心苦千仞翔志意茍天命富贵非我望立谭万乘前肝竭喉无浆意君成大舜千古闻馨香片玉弃且在双足何辞伤王章死于汉韩愈逐诸唐狱中与岭外妻子不得将义士抚卷起眦血一霑裳于时宴安人灭然已不扬匹夫虎敢鬭女子熊能当况彼二长者乌肯巧如簧我爱古人节皎皎明如霜今日贬江徼多慙韩与王罪大祸不称所损伤纎芒尽室来官下君恩大难忘酒圣无隐量诗豪有余章秋来魏公亭金菊何煌煌登髙发秘思聊以摅吾狂卓有梅圣俞作邑郡之旁矫首赋虚乌拟彼歌沧浪因成答为戏移以赠君郎泉南曹使君诗源万里长复我百余言纯纯自宫商念此孤唳鹤声应来逺方相期养心气弥天浩无疆铺之被万物照之谐三光此道果迂濶陶潜吾醉乡
　　聴真上人琴歌
　　银潢耿耿霜棱棱西轩月色寒如氷上人一叩朱丝绳万籁不起秋光凝伏羲归天忽千古我闻遗音泪如雨嗟嗟不及郑卫儿北里南邻竞歌舞竞歌舞何时休师襄堂上心悠悠撃浮金戞鸣玉老龙秋啼沧海底幼猿暮啸寒山曲陇头瑟瑟咽流泉洞庭萧萧落寒木此声感物何太灵十二衔珠下仙鹄为余再奏南风诗神人和畅舜无为为余试弹广陵散鬼物悲哀晋方乱乃知圣人情虑深将调四海先调琹兴亡哀乐不我遁坐中可见天下心
　　和葛闳寺丞接花歌
　　江城有卒老且贫憔悴抱闗良苦辛众中忽闻语声好知是北来京洛人我试问云何至是欲语汍澜堕双泪斯须收泪始能言生自东都富贵地家有城南锦绣园少年只以花为事黄金用尽无他能却作琼林苑中吏年年中使先春来晓宣口勅修花台竒芬异卉百余品求新换旧争栽培犹恐君王厌顔色羣芳只似寻常开幸有神仙接花术更向都城求絶匹梁王苑里索妍姿石氏园中淑质金刀玉尺裁量妙香膏腻壤弥缝宻回得东皇造化工五色敷华异平日一朝宠爱归牡丹千花相笑妖娆难窃药嫦娥新换骨婵娟不似人间看太平天子春游好金明栁色笼黄道道南楼殿五云髙钧天捧上蓬莱岛四边桃李不胜春何况花王对玉宸国色精明动韶景天香旖旎飘芳尘特奏霓裳羽衣曲千官献寿罗星辰兑悦临轩逾数刻花吏此时方得色白银红锦满牙牀拜赐仗前生羽翼惟观风景朝仍暮一心嵗嵗供春赋中途得罪情多端刻木在前何敢诉窜来江外知几年骨月无音雁空度北人情况异南人潇洒溪山苦无趣子规啼处血为花黄梅熟时雨如雾多愁多恨信伤人今年不及去年身目昏耳重精神减复有乡心难具陈我闻此语聊悒悒近曽侍从班中立朝违日下暮天涯不学尔曹向隅泣人生荣辱如浮云悠悠天地胡能执贾谊文才动汉家当时不免来长沙幽求功业开元盛亦作流人过梅岭我无一事逮古人谪官却得神仙境自可优优乐名教曽不恓恓吊形影接花之技尔则竒江乡卑湿何能施吾皇又诏还淳朴组织文章皆弃遗上林将议赐民畋似昔繁华徒尔为西都尚有名园处我欲抽身希白傅一日天恩放尔归相逐栽花洛阳去
　　中元夜百花洲作
　　南阳太守清狂发未到中秋先赏月百花洲里夜忘归绿梧无声露光滑天学碧海吐明珠寒辉射空星斗疎西楼下看人间世莹然都在青玉壶从来酷暑不可避今夕凉生岂天意一笛吹销万里云主人髙歌客大醉客醉起舞逐我歌弗舞弗歌如老何
　　野色
　　非烟亦非雾羃羃映楼台白鸟忽防破夕阳还照开肯随芳草歇疑逐逺帆来谁谓山公意登高醉始回
　　送何白节推宰晋原
　　盛府兼名邑荣归指故林多年望乡泪万里倚门心江馆春寒薄山程晚翠深板舆迎侍日桃李正芳隂
　　送韩渎殿院出守岳阳
　　仕宦自飘然君恩岂欲偏才归剑门道忽上洞庭船坠絮伤春目舂涛废夜眠岳阳楼上月清赏浩无边
　　游乌龙山寺
　　髙岚指天近逺溜出山迟万事不到处白云无尽时异花啼鸟乐灵草隐人知信是栖真地林僧半雪睂
　　江干闲望
　　江干日清旷寓目一搘笻落叶信流水归云识旧峰兰荪谁共采鳬雁自相从莫爱苹风起波来千万重
　　洞庭山
　　呉山无此秀乘暇一游之万顷湖光里千家橘熟时平看月上早逺觉鸟归迟近古谁真赏白云应得知
　　虎丘山
　　昔见虎耽耽今为佛子岩云寒不出寺剑静未离潭幽步萝垂径髙禅雪闭庵呉都十万戸烟瓦亘西南
　　应制赏花钓鱼
　　万彚嘉亨日皇心豫宴辰华林新濯雨灵沼正涵春帝幄纷仙蘤天钩掷锦鳞洋洋颁睿唱赓颂浃簪绅
　　芝山寺
　　楼殿冠崔嵬灵芝安在哉云飞过江去花落入城来得食鵶朝聚闻经虎夜回偶临西阁望五老夕阳开
　　赴桐庐郡至淮上遇风
　　圣宋非彊楚清淮异汨罗平生仗忠信尽室任风波舟檝颠危甚蛟鼋出没多斜阳幸无事沽酒听渔歌
　　瀑布
　　迥与众流异发源髙更孤下山犹直在到海得清无势鬭蛟龙恶声吹雨雹麤晚来云一色诗句自成图
　　尧庙
　　千古如天日巍巍与善功禹终平洚水舜亦致熏风江海生灵外乾坤揖让中乡人不知此箫鼓谢年丰
　　八月十四夜月
　　光华岂不盛赏宴尚迟迟天意将圆夜人心待满时已知千里共犹讶一分亏来夕如澄霁清风不负期
　　试笔
　　偶缘疎拙得天真岂问前途屈与伸车马纵能欺倦客江山犹可助骚人懒如叔夜书盈几狂似渊明酒满巾况有南牕姬易在此心那更起纎尘
　　送石曼卿
　　河光岳色过秦闗英气飘飘酒满顔贾谊书成动西汉谢安人笑起东山亨途去觉云天近旧隐回思水石闲此道圣朝如不坠疏封宜在立谭间
　　依韵酬太傅张相公见赠
　　出处曽无致主功南阳为守地犹雄醉醒往日慙渔父得失今朝贺塞翁七里河边归带月百花洲上啸生风卧龙乡曲多贤达愿预逍遥九老中
　　知府孙学士见示和终南监宫大保道懐因以缀篇
　　玉皇近侍请修真赐得南山十里云樽有圣贤聊自慰鼎多龙虎复谁分谢家山色朝晡见陶隐松风寤寐闻万物已齐无一事独醒防笑醉醺醺
　　酬滕子京同年
　　谢家风雅若为酬散吏方耽海上游疎懒几忘传笔梦寂寥仍有负薪忧欲歌兰雪归真隐敢向簪轩竞急流如共茂先占气象莫言神物在南州
　　游庐山
　　五老闲游倚舳舻碧梯岚径是程途云开瀑影千峰挂雨过松篁十里铺客爱往来何所得僧言荣辱此间无从今更识逍遥防一聴升沈造化炉
　　马迹仙坛
　　灵坛拱上百神清碧坞红霞相映明曲迳已无青草合乱峰时有白云生亭亭翠纛髙山矗隐隐狂雷落石轰待得九霄鸾鹤驭玉书应改地仙名
　　归鴈
　　稻梁留不得一一起江天带雪南离楚和春北入燕依依前伴侣歴歴旧山川木叶程犹逺梅花信可传子规啼到晓鹦鹉锁经年应羡防防者东风羽翼偏
　　依韵和延安厐龙图柳湖
　　种栁穿湖后延安盛可游逺懐忘泽国真赏即瀛洲江景来秦塞风情属庾楼刘琨増坐啸王粲乍销忧秀发千丝堕光摇匹练柔双双翔乳燕两两睡驯鸥折翠赠归客濯清招隐流宴回银烛夜吟度玉闗秋胜处千场醉劳生万事浮王公多雅致思发共仙舟
　　和延安厐龙图寄岳阳滕同年
　　优游滕太守郡枕洞庭边几处云藏寺千家月在船疎鸿秋浦外长笛晩楼前旋拨醅头酒新炮缩项鳊宦情须淡泊诗意定连绵迥是偷安地仍当饱食年只应天下乐无出日高眠岂信忧边处【缺】兵隔一川
　　淮上遇风
　　一櫂危如叶傍观亦损神他时在平地无忽险中人
　　题翠峰院【范蠡旧宅】
　　翠峰髙与白云闲吾祖曽居水石间千载家风应未坠子孙还解爱青山
　　过严滩
　　汉包六合网英豪一个防鸿惜羽毛世祖功臣三十六云台争似钓台高
　　庆朔堂
　　庆朔堂前花自栽更移官去未曽开年年忆着成离恨只托春风勾管来　【按志公曽植九松于堂前间以杂卉未几即移润州故作此诗所谓
　　芝产三茎松栽百尺者是也而稗史谓公别有属意岂其然乎】
　　姚嗣宗【附】
　　【闗中人与张呉二狂生称三侠范希文见其题壁诗惊异之表入幕府】
　　题驿壁
　　踏破贺兰石扫清四海尘布衣能办此可惜作穷人
</div>
    <div class="pagination">
<a href="宋元诗会_page15.html">上一页</a><span>...</span><a href="宋元诗会_page11.html">11</a><a href="宋元诗会_page12.html">12</a><a href="宋元诗会_page13.html">13</a><a href="宋元诗会_page14.html">14</a><a href="宋元诗会_page15.html">15</a><span class="current-page">16</span><a href="宋元诗会_page17.html">17</a><a href="宋元诗会_page18.html">18</a><a href="宋元诗会_page19.html">19</a><a href="宋元诗会_page20.html">20</a><a href="宋元诗会_page21.html">21</a><span>...</span><a href="宋元诗会_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
