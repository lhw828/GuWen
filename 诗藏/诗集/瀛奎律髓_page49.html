<!DOCTYPE html>
<html>
<head>
    <meta charset="UTF-8">
    <title>瀛奎律髓 - 第 49 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>瀛奎律髓 - 第 49 页/共 74 页</h1>
    <div class="content">　　老妾
　　伤春感旧似中酲乐器全抛曲谱生自小抱衾无怨色有时拥髻尚风情曽陪太尉斟还唱犹记司空服与声着主衣裳为主夀莫如琴客别宜城
　　老兵
　　昔拥雕戈射铁帘可堪蓬鬓照氷髯金疮常有些儿痛斗力今难寸许添至老安能希骆甲从初悔不事防恬莫嗟身上衣裘薄犹向官中请半缣
　　初但选老将至老吏七首今加以老奴老妾老兵三首足为十首予尝谓后村诗其病有三曰巧曰冗曰俗而格卑不与焉此三诗可见矣金疮常有些儿痛俗也乐器全抛曲谱生俗也太尉司空之聨冗也毁齿长须之聨巧也又每人名单是一字尤不可法
　　牛
　　以羊相似嫌羊小与象同称笑象轻青草充肠随意饱黄钟满脰有时鸣力麄曽索寅人鬬骨朽难湔丑座名空费景升刍与藁不如羸防尚堪耕
　　驼
　　形模狞怪骇儿童技与黔驴大畧同葱岭防经尝有力岐阳载鼔竟无功效牵尚记随班后健倒安知卧棘中莫信人言君背贵肉鞍强似锦鞯防
　　后村诗涉组织此二诗尤可见然以难题取殿诸诗后云










　　瀛奎律髓巻二十七
　　钦定四库全书
　　瀛奎律髓巻二十八　　　　元　方囘　编陵庙类
　　君陵臣墓大庙小祠或官为禁樵采或民间香火祭赛不容遏盖圣贤之藏所宜重而鬼神有灵亦本无容心于其间也屈子是以有山鬼国殇之骚诗人有降迎送神之词生敬死哀寜无感乎
　　五言【二十首】
　　经邹鲁祭孔子而叹之　　　　唐明皇
　　夫子何为者栖栖一代中地犹鄹氏邑宅即鲁王宫叹凤嗟身否伤麟怨道穷今防两楹奠当与梦时同此祭孔子必于其庙所谓宅即鲁王宫也鲁共王坏孔子旧宅以为宫室后所谓灵光殿者岿然独存岂非以孔子之故哉予过兖州东望洙泗而识孔子之所在惜不及一徃拜奠读此诗为之怅然三四以下俱佳
　　重过昭陵　　　　　　　　　杜　甫
　　草昧英雄起讴歌厯数归风尘三尺剑社稷一戎衣翼亮贞文徳丕承戢武威圣图天广大宗祀日光辉陵寝盘空曲熊罴守翠微再窥松栢路还见五云飞
　　老杜先有行次昭陵五言唐律首云旧俗疲庸主羣雄问独夫防归龙凤质威定虎狼都又云文物多师古朝廷半老儒可谓善颂唐太宗以多不选此篇前八句字字佳
　　禹庙
　　禹庙空山里秋风落日斜荒庭垂橘柚古屋画龙蛇云气生虚壁江声走白沙早知乘四载疏凿控三巴凡唐人祠庙诗皆不能出老杜此等局段之外二诗葢絶唱也
　　湘夫人祠
　　肃肃湘妃庙空墙碧水春虫书玉佩藓燕舞翠帷尘晚泊登汀树微香借渚苹苍梧恨不尽染泪在丛筠
　　阆州别房太尉墓
　　他乡复行役驻马别孤坟近泪无干土低空有断云对碁陪谢傅把剑覔徐君惟见林花落莺啼送客闻少陵因救房公琯而去谏职阆州别墓足见少陵于交谊不薄也第一句是十分好他乡已为客矣于客之中又复行役则愈客愈逺此句中折旋法也近泪无干土尤佳泪一作哭可谓痛之至而哭之多矣对碁把剑一聨一指生前房公之待少陵为何如一指身后少陵之所以感房公为何如诗之不茍如此其后房公改葬东都少陵复有二诗更痛切悲悼前云一徳兴王后孤魂久客间后云风尘终不解江汉忽同流乃知陈后山丘原无起日江汉有东流实本诸此句法同诗意不同
　　蜀先主庙　　　　　　　　　刘禹钖
　　天下英雄气千秋尚凛然势分三足鼎业复五铢钱得相能开国生儿不象贤凄凉蜀故妓来舞魏宫前元注汉末称黄牛白腹五铢当复○胡澹庵有诗云须令民去思如汉思五铢自注谓五铢起于元狩五年新室罢之民思以五铢市买莽法复挟五铢者投四裔光武因马援言复之民以为便董卓悉坏五铢曹操为相复之自魏至梁陈周隋皆以五铢为便唐武徳四年铸开通元寳五铢始不复见梦得此诗用三足鼎五铢钱可谓精当然末句非事实也蜀固亡矣魏亦岂为存哉其业已属司马氏矣诸葛公之子死于难不为先主羞而魏之羣臣举国以授晋则何灭蜀之有哉
　　经伏波神祠
　　防防篁竹下有路上壶头汉垒麏鼯鬭蛮溪雾雨愁怀人敬遗像阅世指东流自负覇王畧安知恩泽侯乡闗辞石柱筋力尽炎州一以功名累翻思马少游
　　能道马伏波心事此公笔端老辣髙处不减少陵
　　山中古祠　　　　　　　　　张　籍
　　春草空祠处荒林唯鸟飞纪年碑石在经乱祭人稀野鼠缘朱帐阴尘盖画衣近来潭水黑时见宿龙归平易而新美
　　漂母墓　　　　　　　　　　刘长卿
　　昔贤怀一饭兹事已千秋古墓樵人识前朝楚水流渚苹行客荐山木杜鹃愁春草绵绵绿王孙旧此游长卿意深不露第四句盖谓楚亡汉亡惟有流水耳一漂母之墓樵人犹能识之亦以其有一饭之徳于时耳
　　屈原庙　　　　　　　　　崔　涂
　　谗胜祸难防沈魂信可伤本图安楚国不是怨怀王庙古碑无字洲晴蕙有香独醒人尚少谁与奠椒浆三四句説得屈原心事好
　　古冢　　　　　　　　　　　曹　松
　　代逺已难问累累似古城民田侵不尽客路踏还平作穴蛇分蛰依冈鹿绕行唯应风雨夕鬼火出林明尽古冢之态
　　淮阴侯庙　　　　　　　　　梅尧臣
　　汉家天下将庙古像公圭百战自亡楚一时空王齐乡人奏箫鼔舟子赛豚鸡不改寒潮水朝平暮复低先有古诗一首末云髙皇四海平有酒不共釂古来称英雄去就可以照此律诗亦佳
　　新开坟路
　　古径约城斜锄荒可过车直穿深篠去不比绕邨賖伐树侵篱脚裨塍掘涧沙欲为兰若处松柏属吾家五六细润
　　古冢【南阳道中作】
　　南阳古原上荒冢若鱼鳞剑佩不为土衣冠应化尘枯骸托魑魅细草没麒麟何必问名氏汉家多近亲五六佳
　　和叔才岸傍古庙　　　　　　王安石
　　树老垂缨乱祠荒向水开偶人经雨踣古屋为风摧野鸟栖尘座渔郎奠竹杯欲传山鬼曲无奈楚词哀三四句佳
　　双庙
　　两公天下骏无地与腾骧就死得处所至今犹耿光中原擅兵革昔日防侯王此独身如在谁令国不亡北风吹树急西日照窗凉志士千年泪泠然落奠觞
　　荆公题双庙云北风吹树急西日照窗凉及详味之其托意深逺非止咏景物而已盖巡逺守睢阳当时安庆绪遣突厥劲兵攻之日以危困所谓北风吹树急也是时肃宗在灵武号令不行于江淮诸将观望莫肯救之所谓西日照窗凉也此深得老杜句法如老杜题蜀相庙映堦碧草自春色隔叶黄鹂空好音亦自托意其中矣
　　上王荆公墓　　　　　　　　曽　肇
　　天上龙胡断人间鵩鸟来未应淮水竭所惜泰山頺华屋今非昔佳城闭不开白头门下士怅望有余哀诸曾皆出王半山门下此言亦恐太过元祐时王氏在金陵寂寞张芝叟名舜民诗亦讥之绍圣而后绍述祸作乃渐张大以至南渡乃少损云
　　光武庙　　　　　　　　　　徐　照
　　帐闭炉烟聚山龙帝者衣真人元有道社鬼忽无威画剥金犹在碑平字半非鼓鸣邨犬吠祭罢数翁归五六妙但是庙俱可用
　　郭璞墓　　　　　　　　　　刘克庄
　　先生精数学卜穴未应疎因捋虎须死还寻鱼腹居如何师鬼谷却去友灵胥此理凭谁诘人方寳葬书讥青囊之术不灵其説亦是
　　尧庙
　　帝与天同大天存帝亦存桑麻通絶徼箫鼓出深邨水至孤亭合山居列岫尊尚余土阶意樵牧践篱藩起句十字能言尧之大末句十字能言尧之小惟其能土阶之小所以能与天地同大也
　　七言【三十二首】
　　蜀相　　　　　　　　　　　杜　甫
　　丞相祠堂何处寻锦官城外柏森森映堦碧草自春色隔叶黄鹂空好音三顾频烦天下计两朝开济老臣心出师未捷身先死长使英雄泪满襟
　　子美流落剑南拳拳于武侯不忘其咏怀古迹于武侯云伯仲之间见伊吕指挥若定失萧曹及此诗皆善颂孔明者
　　长陵　　　　　　　　　　　唐彦谦
　　长陵髙阙此安刘附葬累累尽列侯丰上旧居无故里沛中原庙对荒丘耳闻明主提三尺服防愚民盗一抔千载竖儒骑瘦马渭城斜日重囘头
　　此汉髙帝陵也耳闻眼防或以为病然提三尺盗一抔属对亲切诗体如李义山彦谦又有警句云烟横博望乗槎水月上文王避雨陵
　　茂陵　　　　　　　　　　　李商隠
　　汉家天马出蒲梢苜蓿榴花遍近郊内苑只知衔凤觜属车无复插鸡翘玉桃偷得怜方朔金屋妆成贮阿娇谁料苏卿老归国茂陵松柏雨潇潇
　　义山诗织组有余细味之格律亦不为髙此诗讥诮汉武甚矣谓骄侈如此终归于尽也
　　题濮庙　　　　　　　　　　曹　邺
　　晓祭瑶斋夜叩钟鳌头风起浪重重人间直有仙桃种海上应无肉马踪赤水梦沉迷象罔翠华恩断泣芙蓉不知皇帝三宫驻始向人间着衮龙
　　诗体似李义山
　　巫山神女庙　　　　　　　刘禹锡
　　巫山十二鬰苍苍片石亭亭号女郎晓雾乍开疑巻幔山花欲谢似残妆星河好夜闻清佩云雨归时带异香何事神仙九天上人间来就楚襄王
　　尾句讥之良是然本无此事也词人寓言耳
　　阳山庙观赛神【元注梁松南征至此遂为神在朗州】
　　汉家都尉旧征蛮血食如今配此山曲葢深幽苍桧下洞箫愁絶翠屛间荆巫脉脉传神语野老娑娑啓醉顔日落风生庙门外几人连蹋竹歌还
　　予尝游此庙在今常徳府北三十里似不当祭之人马伏波为其所倾者
　　苏武庙　　　　　　　　　温庭筠
　　苏武魂销汉使前古祠髙树两茫然云边雁断胡天月陇上羊归塞草烟回日楼台非甲帐去时冠剑是丁年茂陵不见封侯印空向秋波哭逝川
　　此见别集甲帐丁年甚工亦近义山体
　　陈琳墓
　　曽于青史见遗文今日飘零过古坟词客有灵应识我覇才无主始怜君石麟埋没藏秋草铜雀凄凉起暮云莫怪临风倍惆怅欲将书剑学从军
　　谓曹操有无君之志而后用此等人甚妙
　　黄陵庙　　　　　　　　　　李羣玉
　　小孤洲北浦云边二女明糚共俨然野庙向江春寂寂古碑无字草芊芊东风近墓吹芳芷落日深山哭杜鹃犹似含嚬望巡狩九疑如黛隔湘川
　　第六句好
　　春日拜垅经田家　　　　　　梅尧臣
　　田家春作日日近丹杏破萼塲圃头南岭禽过北岭呌髙田水入低田流桑芽将绽雾露裛蚕子未浴箱筐收今我还朝固不逺紫宸已梦瞻珠旈
　　此乃田家诗然题有拜垅二字以附此
　　经秦皇墓　　　　　　　　　鲁　交
</div>
    <div class="pagination">
<a href="瀛奎律髓_page48.html">上一页</a><span>...</span><a href="瀛奎律髓_page44.html">44</a><a href="瀛奎律髓_page45.html">45</a><a href="瀛奎律髓_page46.html">46</a><a href="瀛奎律髓_page47.html">47</a><a href="瀛奎律髓_page48.html">48</a><span class="current-page">49</span><a href="瀛奎律髓_page50.html">50</a><a href="瀛奎律髓_page51.html">51</a><a href="瀛奎律髓_page52.html">52</a><a href="瀛奎律髓_page53.html">53</a><a href="瀛奎律髓_page54.html">54</a><span>...</span><a href="瀛奎律髓_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
