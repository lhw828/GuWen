<!DOCTYPE html>
<html>
<head>
    <meta charset="UTF-8">
    <title>两宋名贤小集 - 第 247 页/共 365 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两宋名贤小集 - 第 247 页/共 365 页</h1>
    <div class="content">　　黙坐
　　厌调鞍马佩金壶黙坐空窻气晏如已觉胸襟无得丧那知花草就荣枯弦何庸絶琴宁有声未曾销尘本无此语倘教游子听料应笑我一何愚
　　倦倚
　　蝉声无语细相和池面才浮防防荷倦倚阑干消永日葡萄阴薄栁风多
　　此悟
　　遑遑偶偶亦堪悲桀死尧生毕竟齐空羡驼峯烹翠釡漫思鲈鲙拌金虀荣华代谢看荆棘今古推迁望涧溪造化宻移于此悟长歌拾穂任天倪















　　两宋名贤小集卷二百六十九
　　钦定四库全书
　　两宋名贤小集巻二百七十
　　宋　陈　思　编
　　元　陈世隆　补
　　白石道人诗
　　姜夔字尧章鄱阳人工声律庆元三年进乐书乞正雅乐诏令太常与议嫉之不果行居苕溪与白石洞天为邻转庵潘柽号之曰白石道人又畀以诗云世间官职似摴蒱采到枯松亦大夫白石道人新拜号断无缴驳任称呼时夔与黄景説齐名景説亦号白石人称双白石
　　五言古诗
　　奉别沔鄂亲友【以长歌意无极好为老夫听为韵】
　　滔滔沔鄂留有腼三宿桑持鉢了白日事贱丸蛣蜣舍当去石友烟席淩江湘为君试歌商歌短意则长佳人鲁山下【谓杨大昌正之】日弄清汉波促弦调宝瑟哀思感人多咬哇秦缶击冷落郢客歌知音良不易如此粲者何
　　英英白龙孙【郑仁举次臯】眉目古人气拮据营数椽下帘草生砌文章作迳庭功用见造次无庸垂罄嗟遗安鹿门意
　　诗人辛国士【辛泌克清】句法似阿驹别墅沧浪曲緑阴禽鸟呼颇参金粟眼渐造文字无儿辈例学语屋壁祝【又作呼】蒲卢
　　山阴千载人挥洒照八极只今定武刻犹滞龙虎笔单侯出机杼【单侯讳炳文】岂是剑舞得余波入竹石絶叹咄咄逼
　　异时之罘君在守白颢黄钟欠牛铎淋漓吊遗稿有子殊可人【蔡迨坚吾子字武伯】特未见此老客来请论文但道曲肱好
　　中郎游千霜曲髙复谁为厐翁趣无弦郑伯功斵鼻春风桃花溪寒渌绕苍翠何当从两君放浪计幽事宦达羞故妻贫贱厌丘嫂上书云雨迥还舍笋蕨老江臯锄带经决计恨不早士无五羖皮没世抱枯槁伐木响虚牝我愿友褐夫九闗呀虎豹何时内髙祛黄鹄渺云树鹦鹉澹烟芜倚杖得清赏洗心观本初孤鸿度闗山风霜摧翅翎影低白云暮哀噭那忍听士生有如此储粟不满瓶著书穷愁滨可续离騒经
　　赤松图
　　山东隆准公未语心已解按剑堂下人成事汝应退非无带砺约正尔有恩害平生三寸舌松间潄寒濑
　　雪中访石湖
　　雪矸如玊城偏师敢轻犯黄芦阵野鹜我自将十万三载渠未降北面石湖范先生霸越手定自一笑粲
　　虞美人草
　　夜阑浩歌起玊帐生悲风江东可千里弃妾蓬蒿中化石那解语作草犹可舞陌上望骓来翻愁不相顾
　　花藏寺云海亭望具区【寺为张循王功徳院】
　　茫茫复茫茫中有山苍苍大哉夫差国坐占天一方夫差醉莲宫巨浪揺不醒越师何从来碎我玉万顷年年亭上秋一笛千古愁谁能知许【又作几】事飞下双白鸥
　　夏日寄朴翁时在灵隠
　　风吹松树枝懐吾松间友云从北山来令吾屡回首山云夜夜起山雨侵人衣遥知竹窻里自吟新雨诗
　　春日书懐
　　九真何苍苍乃在清淡尾衡茒依草木念逺独伯姊春来众芳滋春去众芳萎兄弟各天涯啼鴂见料理汉江出巨鱼风雷入驱使安得挟吾辀西征二千里
　　春云驿路暗游子眇归程永懐故山下风雨悲松庭翁仲不解语幽鸟时时鸣人家插垂栁客里又清明垂杨大别寺春草郎官湖家巷有石友合并不待呼痩藤倚花树花片借玊壶老郑谈絶妙辛杨句敷腴平生子姚子貌古心甚儒时邀野僧语闲与琴工俱酒阑兴未了左转城南隅大江围楚碧烟水入虚留落不自恨唯嗟故人踈一月三见梦梦中相与娯日日潮风起怅望武昌【一作陵】鱼
　　武昌十万家落日紫烟低亭亭头陁塔髙处白鸟栖白鸟忽飞去春山空四围南楼有佳人再召且再辞闭门课文史撄物深天机斯人不可致白鸟防来归
　　箜篌引
　　箜篌且勿弹老大不可听河边风浪起亦作箜篌声古人抱恨死今人抱恨生南邻卖妻者秋夜难为情长安买歌舞半是良家妇主人虽爱怜贱妾那久住縁贫来卖身不縁触夫怒日日登髙楼怅望宫南树
　　赋千岩曲水
　　红雨洒溪流下濑仍小驻鱼队猎残香故故作吞吐老子把一盏微风忽吹去
　　李陵台
　　李陵归不得髙筑望乡台长安一万里鸿雁隔年回望望虽不见时时一上来
　　待千岩
　　褰裳望洞庭眼过天一角初别未甚愁别久今始觉作笺非无笔寒雁不肯落芦花待挐舟怪底北风恶若人金石心试问洞庭浪传闻下巴陵沥酒喜无恙我行丹枫林屡骋白苹望乌鹊不可嗔论功当坐上呈徐通仲兼简仲锡通仲与诚斋为乡人近来赴调而诚斋去国又通仲久与千岩有苕霅之约而未至余挽通仲欲与同归千岩故末章及之
　　斯文准乾坤作者难屈指我从李郭游知有徐孺子春风橘洲前白月太湖尾懐哉【一作我】来无期玉唾炯在纸去年识仲氏何啻空谷喜合并忽自天倾倒见底里维君天下士竹箭东南美胡不在石渠诸公当料理千岩今林宗泉石助风轨示病【一作疾】不下堂有句髙八米此老笔砚交诚斋古元礼毫端洒秋露去国词愈伟属闻都门别回首即桑梓独怜苕溪上垂榻俟行李烟波肯寻盟归棹为君舣
　　和转庵丹桂韵
　　野人复何知自谓山泽好来禆奉常议识笳鼓羽葆谁怜老垂垂却入闹浩浩营巢犹是寓学圃何不早淮桂手所植汉瓮躬自抱花开不忍出花落不忍扫佳客夜深来清尊月中倒一禅两居士更约践幽讨
　　昔游诗
　　夔蚤歳孤贫再走川陆数年以来始获宁处秋日无谓追述旧游可喜可愕者吟为五字古句时欲展阅自省生平不足以为诗也
　　洞庭八百里玊盘盛水银长虹忽照影大哉五色轮我舟渡其中晃晃惊吾神朝发黄陵祠暮至赤沙曲借问此何处沧湾三十六青芦望不尽明月耿如烛湾湾无人家只就芦边宿
　　放舟龙阳县洞庭包五湖【澧沅滨湘大江】汹汹不得道茫茫将奈何篙师请小泊石矴沈泥沙是中大无岸强指苇与莎滞留三四晨大浪山嵯峨同舟总下泪自谓喂鼋鼍白水日以长仅存青草芽转盼又已没但见千顷波此时羡白鸟飞入青山阿
　　九山如马首一一奔洞庭小舟过其下幸哉波浪平大风忽怒起我舟如叶轻或升千丈坡或落千丈坑回望九马山正与大浪争如飞鹅车礟乱打睢阳城又如白狮子山下跳狰狞须防入别浦万死得一生始知茵席湿尽覆杯中羮
　　萧萧湘阴县寂寂黄陵祠乔木荫楼殿画壁半倾欹芦洲雨中淡渔网烟外归重华不可见但见江鸥飞假令无恨事过此亦依依
　　吾乗五板船将入沌河口大江风浪起夜黑不见手同行子周子渠胆大如斗长竿挣芦席船作野马走不知何所诣生死付之偶忽闻入草声灯火亦稍有船遂登岸亟买野家酒
　　天寒白马渡【汉川县界】落日山阳村是时无霜雪万里风奔奔外旃吹已透内纩氷不温吹马马欲倒吹笠任飞翻不见行路人但见草木蕃忽看野烧起火焰烧乾坤声若震雷震势若江湖吞虎豹走散乱麋鹿不足言夜投野店宿无壁亦无门此行值三厄幸得躯命存明发见老姊斗酒为招魂
　　扬舲下大江日日风雨雪留滞鼇背洲十日不得发岸氷一尺厚刀剑触舟楫岸雪一丈深屹如玉成堞同舟二三士颇壮不恐慑防毡开篷卧波里任倾折晨兴视毡上积雪何皎洁欲上不得梯欲留岸频裂攀援始得上幸有人见接荒村三两家寒苦衣食缺买猪祭波神入市路已絶如今得安坐闲对妻儿説
　　青草长沙境洞庭渺相连洞庭西北角云边更无边后有白河沌渺莽里数千岂惟大盗窟神龙所盘旋白湖辛已歳忽堕死蜿蜒一鳞大如箕一髯大如椽白身青鬐鬛两角上梢天半体卧沙上半体犹沈渊里正闻之官官使吏致防作斋为禳祷观者足阗阗敛席覆其体数里闻腥羶一夕雷雨过此物忽已迁遗迹陷成川中可行大船是年金亮至送死江之壖或云祖龙防诡异非偶然近日山阳人采菱不知还望见三龙浮目若电火燃见龙多见尾少见四体全一龙已为异三者亦罕传又因渔湖侧水中忽生烟烟中一驴出绕身步蹁跹俄随霹雳去欲语无由縁我闻语此事乗舟往观焉径往枯葭浦白鹭争相先湖有刘备庙实司浩渺权徘徊无所见归棹月明前
　　昔游洞源山先次白马渡【桃源县界】渡头何清深鸿鹄在髙树白马亦洞天昔人有奇遇洞门不可见但闻水声怒瞻彼羽人宅乃乗方船渡修廊夹五殿重阁映千树规模象魏壮四合緑阴护山椒望五溪壶头入指顾故宫在其北屋瓦带松雾古杉晋时物中空野人住外围四千尺内可十客聚我游瞿仙馆坛上表遗步却下八叠坡一亭众妙具两山抱澄潭老木枝榦互瞻前秀而迥坐久凛难驻桃源独不见僻在南宫路山行转深邃狙猿吟上下石窦出微涓令吾意犹豫昔闻渔舟子水际见洞戸今看去溪逺定自后人误惆怅却归来此游不得屡于今二十年歴歴经行处
　　昔游衡山下看水入朱陵半空扫积雪万万玉花凝或如生绡挂或作薄雾横纷纷虎豹吼往往蛟龙惊人语不相闻溅雹漂风缨有鱼縁峭壁上上终不停此中有神物雷雨周八弦
　　昔游衡山上未晓入幽谷欲识所坐舆横板挂两竹状如秋千垂髙下不倾覆登山九千丈中道多佛屋一峯髙一峯一峯秀林木仰看同来客木末见冠服髙堂石桥路寻常云所宿下方雷雨时此上自晴旭紫盖何突兀万里在一目余峯六七十仅如翠浪矗此有嬾瓉岩大石庇樵牧下窥半厓花杯盂琢红玊飞云身畔过揽之不盈掬祝融最髙絶紫盖不足録俯视同仰观苍苍万状伏惟余岣嵝峯南睇半空緑仿佛认潇湘向岳流屈曲髙处惊吾魂翻思宅平陆其东有雷穴灵异谨勿触云来绵世界云去一峯独僧窻或留罅云入不可逐絶顶横石渠仙人有遗躅山多金光草夜半如列烛灵药不可寻吁嗟归太速
　　濠梁四无山坡陁亘长野吾披紫茸毡纵饮面无赭自矜意气豪敢骑雪中马行行逆风去初亦畧霑洒疾风吹大片忽若乱飘瓦侧身当其冲丝鞚袖中把重围万箭急驰突更叱咤酒力不支吾数里进一斚燎茅烘湿衣客有见留者徘徊望神州沈叹英雄寡
　　既离湖口县未至落星湾舟中三两程两程见庐山庐山遮半天五老云为冠朝看金叠叠暮看紫巉巉瀑布在山半彷佛认一斑庐山忽不见云雨满人闲
　　雪霁下扬子闲望江上山山山如白玉日照金孱顔是时江水净影落清镜寒潮催庾信老云送佛貍还万古感心事惆怅垂杨湾
　　衡山为真宫道士饮我酒共坐有何人山中白衣叟问叟家何在近住山洞口殷勤起见邀徐步入林薮云深险怪黒石乱湍水吼寻源竹渐逺茅屋前如帚老烹茶味苦野啄琴形丑叟云司马君学道此仙久屋东大盘石碁画今尚有古木庇覆之清泉石根走因悲百年力汲汲成白首仙人固难值隠者亦可偶追惟恍如梦欲画无好手
　　附潘柽徳久书昔游诗后
　　我行半天下未能到潇湘君诗如画图歴歴记所尝起我逺游兴其如鬓毛霜何以舒此懐转轸清商
　　又附韩淲仲止
　　平生未踏洞庭野亦不曾登南岳峯因君谈旧游恍如尝相从江淮歴歴转湘浦裘马意气传边峯吾尝泛大江只见匡庐松乗风醉卧帆影底髙浪直溅岚光浓日暮泊船时是夜方严冬雪花压船船背重揽揺柂皷声如钟当年意浅语不到无句可写波涛桩君诗乃如许景物不易供尽归一毫端状若羣飞龙人问胜处贵着眼虽有此兴无由逢钱塘山水亦自好奈何薄宦难从容南髙北髙一千丈潮头日夜鸣灵踪应有隠者为识赏青鞵布袜扶杖笻君无説彼我愧此急还诗巻心徒忪
　　七言古诗
　　送王孟玊归山阴
　　淮南雪落云绕戍王郎鸣鞭猎狐兔问君本是山阴人何不扁舟剡溪去人生乐事将无同知君此心如太空只今去踏龙尾道也似寒江蓑笠翁鉴湖一曲荷花浦君不归来花有语旧宅应添竹几竿到家不觉秋如许十年雪里看淮南聚米能作淮南山筹边妙处须急吐正自不容脩竹闲人道长江无六月日光正射青芦叶何以赠君濯炎热雪即是诗诗是雪
　　乌夜啼
　　老乌栖栖飞且号晨来枝上啄楮桃楮桃已空楮叶死犹啄枯枝覔虫蚁老乌赋分何其贪未啼已被邻公嗔吁嗟老乌不自省墙头屋上纷成羣呉中贵游重鹦鹉千金致逺能言语花底红绦郑袖擎盘中碧果秦宫取天生灵物得人怜过者须来鹦鹉边老乌事事无足録人间犹传夜啼曲
　　余居苕溪上与白石洞天为邻潘徳久字予曰白石道人且以诗见畀其词曰世间官职似摴蒱采到枯松亦大夫白石道人新拜号断无缴驳任称呼予以长句报贶
　　南山仙人何所食夜夜山中煮白石世人唤作白石仙一生费齿不费钱仙人食罢腹便便七十二峯生肺肝真祖只在南山南吾欲从之不惮逺无方煮石何由软佳名锡我何敢辞但愁自此长苦饥囊中只有转庵诗但当掬水三咽之【转庵徳久自号云】
　　丁已七月望湖上书事
　　白天碎碎如折绵黑天昧昧如陈白黑碎处青天出海月飞来光尚湿是夜太史奏月蚀三家各是争筭术或云七八或食既或云食昼不在夕上令御史登呉山下视海门监月出年来厯失无人修三家之説谁为优乍如破镜光炯炯渐若小儿初食饼时方下令严禁铜镜破何为东海东天边有饼不可食闻説饥民满淮北是镜是饼且勿论须防还我黄金盆金盆当空四山静平波倒浸云天影下连八表共此光上接银河通一冷御史归家太史眠人间不闻钟鼓传白石道人呼钓船一瓢欲酌湖中天荷叶摆头君睡去西风急送敲窻句
　　送陈敬甫
　　十年所闻溢吾耳去年诵君书一纸古人三语得奇士况此磊落数百字相逢千岩万壑里有客如君请兄事才髙自古人所忌论髙不售反惊世好诗取客如劵契我无三者独至是如君之贫不可避呼舟径渡寒潮外
　　生云轩
　　在山长与云同侪出山忆云云不来千金买得太湖石数峯相对寒崔嵬朝来忽觉青苔湿靉靉如炊石间出白云何处不相逢却怪年年枉相忆三郎胸中横一丘在山出山云与游更呼白石老居士来倚云根吟七字
　　送项平甫倅池阳
　　项侯声名天宇窄与君俱是荆湖客向来相闻不相值长安城中乃相识论文要得文中天邯郸学步终不然如君笔墨与性合妙处突过苏李前我如切切秋虫语自谓平生用心苦神凝或与元气接屡举似君君亦许西湖一曲古墙阴清坐论诗夜向深见谓人间有公等不知来者不如今乾坤虽大知者少君不见古人拙处今人巧我徂山林口挂壁如君合救狂澜倒石渠春水緑泱泱阁下无人白日长万里江湖入归梦子云不愿校书郎九华山色梅根渡半日风帆即秋浦六条察吏安用许幸有千岩作诗侣
　　书乞米帖后
　　银钩铁画太师字从人乞米亦可怜五仓空虚胃神哭竟日悄悄无炊烟仙人留书説服气道士辟谷期引年人生不食浪自苦独不见子桑鼓琴十日雨
　　契丹歌【都下闻萧总管自説其风土如此】
</div>
    <div class="pagination">
<a href="两宋名贤小集_page246.html">上一页</a><span>...</span><a href="两宋名贤小集_page242.html">242</a><a href="两宋名贤小集_page243.html">243</a><a href="两宋名贤小集_page244.html">244</a><a href="两宋名贤小集_page245.html">245</a><a href="两宋名贤小集_page246.html">246</a><span class="current-page">247</span><a href="两宋名贤小集_page248.html">248</a><a href="两宋名贤小集_page249.html">249</a><a href="两宋名贤小集_page250.html">250</a><a href="两宋名贤小集_page251.html">251</a><a href="两宋名贤小集_page252.html">252</a><span>...</span><a href="两宋名贤小集_page248.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
