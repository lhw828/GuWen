<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 933 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 933 页/共 1083 页</h1>
    <div class="content">　　御定全唐诗巻七百六十二
　　钦定四库全书
　　御定全唐诗巻七百六十三
　　杨防
　　杨防唐末为田頵客集五巻今存诗十二首
　　宁州道中
　　城枕萧闗路胡兵日夕临唯凭一炬火以慰万人心春老雪犹重沙寒草不深如何驱匹马向此独闲吟
　　寻九华王山人
　　下马扣荆扉相寻春半时扪萝盘磴险叠石渡溪危松夹莓苔迳花藏薜荔篱卧云情自逸名姓厌人知
　　金陵逢张乔
　　殊乡防面时辛苦两情知有志年空过无媒命共竒吟余春漏急语旧酒廵迟天爵如堪倚休惊鬓上丝
　　送邹尊师归洞庭
　　众岛在波心曾居【一作为】旧隐林近闻飞檄急转亿卧云深卖药唯供酒归舟只载琴遥知明月夜坐石自开襟
　　送日东僧游天台
　　一瓶离日外行指赤城中去自重云下来从积水东攀萝跻石径挂锡憩松风廻首鸡林道唯应梦想通
　　题甘露寺
　　髙殿拂云霓登临想虎溪风匀帆影众烟乱鸟行迷北倚波涛濶南窥井邑低满城尘漠漠隔岸草萋萋虚阁延秋磬澄江响暮鼙客心还惜去新月挂楼西
　　送张相公出征
　　得意在当年登坛秉国权汉推周勃重晋让赵宣贤儒徳尼丘降兵钤太白传援毫飞凤藻发匣吼龙泉歴火金难耗零霜桂益坚从来称玉洁此更让朱妍鸳鹭臻门下貔貅拥帐前去知清朔漠行不费陶甄献画符中防推诚契上愿将班固笔书颂勒燕然
　　题郑山人郊居
　　谷口今逢避世才入门潇洒絶尘埃渔舟下钓乗风去药醖留賔待月开数片石从青嶂得一条泉自白云来竹轩相对无言语尽日【一作肆目】南山不欲廻
　　题宣州延庆寺益公院【咸通中入讲极承恩泽】
　　嘿坐能除万种情腊髙兼有赐衣荣讲经旧说倾朝听登殿曽闻降辇迎幽迳北连千嶂碧虚窓东望一川平长年门外无尘客时见元戎驻斾旌
　　寄当阳袁皓明府
　　髙人为县在南京竹绕琴堂水绕城地古既资携酒兴务闲偏长看山情松轩待月僧同坐药圃寻花鹤伴行百里甚堪留恵爱莫敎空説鲁恭名
　　送杜郎中入茶山修贡
　　一道澄澜彻底清仙郎轻棹出重城采苹虚得当时称述职那同此日荣剑防歩经【一作揺】髙障黒绮罗光动百花明谢公携妓东山去何似乗春奉诏行
　　送郑谷
　　春江防防清且急春雨蒙蒙宻复疎一曲狂歌两行泪送君兼寄故乡书
　　杜建徽
　　杜建徽字延光新登人随钱镠征伐累立战功官至丞相中书令封郧国公诗一首
　　自叙【建徽累征伐皆单衣入阵敌无不披靡年老尚能骑射尝从击毬于广场兴酣有宿中箭镞自臂中飞出人皆壮之为诗自叙】
　　中剑斫耳缺被箭射胛过为将湏有胆有胆即无贾沈韬文
　　沈韬文湖州人事钱镠为元帅府典谒累官左卫上将军改湖州刺史诗一首
　　游西湖【首句缺】
　　菰米苹花似故乡不是不归归未得
　　好风明月一思量
　　王继勲
　　王继勲审知诸孙连重遇之乱泉州军将留从效拥立为刺史后执送南唐诗一首
　　赠和龙妙空禅师
　　白面山南灵庆院茅【一作卯】斋道者雪峰禅只栖云树两三亩不下烟萝四五年猨鸟认声呼唤易龙神降伏住持坚谁知今日秋江畔独歩医王阐法筵
　　刘乙
　　刘乙字子真泉州人仕闽为凤阁舍人弃官隐安溪凤髻山集一巻今存诗一首
　　题建造寺
　　曾看画图劳健羡如今亲见画犹麄减除天半石初泐欠却防株松未枯题像阁人渔浦叟集生台鸟谢城乌我来一听支公论自是吾身幻得吾
　　句
　　扫石云随帚耕山鸟傍人【闽志】
　　夏鸿
　　夏鸿闽王氏客也诗一首
　　和赠和龙妙空禅师
　　翰林遗迹镜潭前孤峭髙僧此处禅出为信门兴化日坐当吾国太平年身同莹澈尼珠净语并锋铓慧劒坚道果已圆名巳遂即看千匝绕香筵
　　刘山甫
　　刘山甫彭城人为王审知判官诗一首
　　题青草湖神祠【并序】
　　山甫父官岭外侍从北归泊青草湖见天王祠庙宇倾頺香火不续题诗云云是夜梦为天王所责云我南岳神主张此地何为见侮俄而惊觉风浪暴起殆欲沈溺遽起令撤诗板然后方定
　　壊墙风雨防经春草色盈庭一座尘自是神明无感应盛衰何得却由人
　　张昭
　　张昭南汉时人诗一首
　　汉宗庙乐舞辞
　　髙庙明灵再启图金根玉辂幸神都巢阿丹凤衔书命入昴飞星献寳符正抚薰娱赤子忽登仙驾泣苍梧荐樱鹤馆笳箫咽酌鬯金楹劒佩趋星俎云罍兼鲁礼朱干象箾杂巴渝氤氲龙麝交青琐髣髴钖銮下蘂珠荐豆奉觞亲玉几配天合祖耀璿枢受厘饮酒皇欢洽仰俟余灵泰九区
　　顔仁郁
　　顔仁郁字文杰泉州人仕王审知为归徳场长诗二首
　　农家
　　夜半呼儿趁晓耕羸牛无力渐艰行时人不识农家苦将谓田中谷自生
　　山居
　　栢树松隂覆竹斋罢烧药灶纵髙懐世间应少山间景云绕青松水绕堦
　　王延彬
　　王延彬闽王审知弟审邽之子官节度使时中原人士杨承休郑璘韩偓归传懿杨赞图郑戬等皆避乱入闽依审邽审邽振赋以财遣延彬作招贤馆礼焉诗二首
　　春日寓感
　　两衙前后讼堂清软锦披袍拥鼻行雨后緑苔侵履迹春深红杏锁【一作启】莺声因携久醖松醪酒自煮新抽竹【一作緑】笋羹也解为诗也为政侬家何似谢宣城
　　哭徐夤
　　延夀溪头叹逝波古今人事半消磨昔除正字今何在所谓人生能防何【延夀溪夤所居也】








　　御定全唐诗巻七百六十三
　　钦定四库全书
　　御定全唐诗巻七百六十四
　　谭用之
　　谭用之字藏用五代末人善为诗而官不达诗一巻
　　塞上
　　秋风汉北雁飞天单骑那堪绕贺兰碛暗更无岩树影地平时有野烧瘢貂披寒色和衣冷劒佩胡霜隔匣寒早晚横戈似飞尉拥旄深入异田单
　　鉢略城边日欲西游人却忆旧山归牛羊集水烟黏歩雕鹗盘空雪满围猎骑静逢边气薄戍楼寒对暮烟微横行总是男儿事早晚重来似汉飞
　　赠索处士
　　不将桂子种诸天长得寻君水石边豹夜寒和雾隐骊龙春暖抱珠眠山中宰相陶景洞里真人葛稚川一度相思一惆怅水寒烟澹落花前
　　别雒下一二知已
　　金鼎光辉照雪袍雒阳春梦忆波涛尘埃满眼人情异风雨前程马足劳接塞峨眉通蜀险过山仙掌倚秦髙别来无限幽求子应笑区区味六韬
　　约张处士游梁
　　莫学区区老一经夷门闗吏旧书生晋朝灭后无中散韩国亡来絶上卿龙变洞中千谷冷劒横天外八风清好携长策干时去免逐渔樵度太平
　　送友人归青社
　　雕鹗途程在碧天防衣东去复何言三千賔客旧知巳十二山河新故园吟看桂生溪月上醉听鲲化海涛翻好期圣代重相见莫学袁生老竹轩
　　送丁道士归南中
　　孤云无定鹤辞巢自负焦桐不説劳服药防年期碧落验符何处咒丹毫子陵山晓红云宻【一作落】青草湖平雪浪髙从此人稀见踪迹还应选地种仙桃
　　月夜懐寄友人
　　劒气徒劳望斗牛故人别后阻仙舟残春谩道深倾酒好月那堪独上楼何处是非随马足由来得防白人头清风未许重携手防度髙吟寄水流
</div>
    <div class="pagination">
<a href="御定全唐诗_page932.html">上一页</a><span>...</span><a href="御定全唐诗_page928.html">928</a><a href="御定全唐诗_page929.html">929</a><a href="御定全唐诗_page930.html">930</a><a href="御定全唐诗_page931.html">931</a><a href="御定全唐诗_page932.html">932</a><span class="current-page">933</span><a href="御定全唐诗_page934.html">934</a><a href="御定全唐诗_page935.html">935</a><a href="御定全唐诗_page936.html">936</a><a href="御定全唐诗_page937.html">937</a><a href="御定全唐诗_page938.html">938</a><span>...</span><a href="御定全唐诗_page934.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
