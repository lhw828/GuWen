<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 966 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 966 页/共 1083 页</h1>
    <div class="content">　　郭绍兰
　　郭绍兰长安人巨商任宗妻也诗一首
　　寄夫【任宗贾湘中数年不归绍兰作诗系于燕足时宗在荆州燕忽泊其肩见足系书解视之乃妻所寄也感泣而归】
　　我壻去重湖临窗泣血书殷勤凭燕翼寄与薄情夫王韫秀
　　王韫秀河西节度使忠嗣女宰相元载妻也诗三首
　　同夫游秦【韫秀归载嵗乆家贫见轻妻族因同夫入秦求举】
　　路扫饥寒迹天哀志气人休零离别泪携手入西秦
　　夫入相寄姨妹【载拜相韫秀衔宿恨寄姨妹】
　　相国已随麟阁贵家风第一右丞诗笄年解笑鸣机妇耻见苏秦富贵时
　　喻夫阻客【载相肃代两朝贵盛无比宾客门或多间阻复为诗喻之】
　　楚竹燕歌动画梁春兰【一作更阑】重换舞衣裳公孙开阁【一作馆】招嘉【一作佳】客知道浮荣【一作云】不乆长
　　张夫人
　　张夫人楚州山阳人户部侍郎吉中孚妻也诗五首
　　古意
　　辘轳晓转素丝绠桐声夜落苍苔塼涓防吹溜若时雨濯濯佳蔬非用天丈夫不解此中意抱瓮当时徒自贤
　　拜新月
　　拜新月拜月出【一作画】堂前暗魄初【一作深】笼桂虚弓未引拜新月拜月妆楼上鸾镜始【一作未】安台蛾眉巳相向拜新月【一本无此三字】拜月不胜情庭花【一作前】风露清月临人自老人望月长明【一作望月更长生】东家阿母亦拜月一拜一悲声断絶昔年拜月逞容辉【一作仪】如今拜月双泪垂回看众女拜新月却忆红闺【一作闺中】年少时
　　栁絮
　　霭霭芳春朝雪絮起青条或值花同舞不因风自飘过尊浮绿醑拂幌缀红绡那用持愁翫春懐不自聊
　　拾得韦【一作华】氏花钿以诗寄赠
　　今朝妆阁前拾得旧花钿粉汚痕犹在尘侵色尚鲜曾经纎手里拈向翠眉边能助千金笑如何忍弃捐
　　诮喜鹊
　　畴昔鸳鸯侣朱门贺客多如今无此事好去莫相过
　　句
　　游蜂乍起惊落墀黄鸟衔来却上枝【栁絮】　临风重回首掩泪向庭花【寄逺】　镜中春色老枕前秋夜长【咏泪　以上见吟窗杂録】
　　王氏
　　王氏太原人永福潘令之妻诗一首
　　书石壁【王氏随夫宰永福任满祖饯留连累日王先解舟泊五里汰王滩下俟乆不至月夜登岸题诗石壁末署太原族望嵗久诗漫灭独太原二字入石邑人因以名其滩】
　　何事潘郎恋别筵欢情未【一作不】断妾心悬汰王滩下相思处猿呌山【一作空】山月满船
　　裵淑
　　裵淑字柔之元稹继室诗一首
　　荅微之【稹自防稽到京未逾月出镇武昌裵难之稹赋诗相慰裵亦以诗荅】
　　侯门初拥节御苑栁丝新不是悲殊命唯愁别近亲黄莺迁古木朱【一作珠】履从清尘想到千山外沧江正暮春赵【一作刘】氏
　　赵氏洹水人杜羔妻也诗四首
　　夫下第【一作杜羔不第将至家寄】
　　良人的的有竒才何事年年被放回如今妾面羞君靣君若【一作到】来时近夜来【别本有代羔赠诗云澹澹春风花落时不堪愁望更相思无金可买长门赋有恨空吟团扇诗】
　　杂言寄杜羔
　　君从淮海游再过兰杜【一作杜兰】秋归来未【一作不】须臾又欲向梁州梁州秦岭西栈道与云齐羌蛮【一作奚】万余落矛防自髙低巳念寡俦侣复虑劳攀跻丈夫重志气儿女空悲啼临卭滞游地肎顾浊水泥人生赋命有厚薄君但【一作自】遨游我寂寞
　　闻夫杜羔登第【一作闻杜羔登第又寄】
　　长安此去无多地郁郁葱葱佳气浮良人得意正年少今夜醉眠何处楼
　　杂言
　　上林园中青青桂折得一枝好夫壻杏花如雪柳垂丝春风荡飏不同枝
　　张氏
　　张氏袁州人评事彭伉妻诗二首
　　寄夫【贞元中伉登第辟江西幕不归张以诗寄之】
　　乆无音信到罗帏路逺迢迢遣问谁闻君折得东堂桂折罢那能不暂归
　　驿使今朝过五湖殷勤为我报狂夫从来夸有龙泉劒试割相思得断无【彭伉荅妻诗云莫讶相如献赋迟锦书谁道泪霑衣不须化作山头石待我东堂折桂枝】
　　薛馧【一作蕴】
　　薛【一作蒋】馧字馥彦辅孙女也诗三首
　　赠郑女郎【一作郑氏妹】
　　豓阳灼灼河洛神珠帘绣户青楼春能弹箜篌弄纎指愁杀门前年少子笑开一面红粉妆东园几树桃花死朝理曲暮理曲独坐窗前一片玉行也娇坐也娇见之令人魂魄【一作暗】销堂前锦褥红地鑪绿沈香榼倾屠苏解佩时时歇歌管芙蓉帐里兰麝满晩起罗衣香不断灭烛【一作烛灭】每嫌秋夜短
　　古意
　　昨夜巫山中【一作云】失却阳台女朝来香阁里【一作今朝香阁前】独伴楚王语
　　赠故人
　　昔别容如玉今来鬓若丝泪痕应共见肠断阿谁知
　　句
　　寂寞相思处雕梁落燕泥【春闺曲　见吟窗杂录】
　　杨德麟
　　杨德麟司农少卿敬之之小女也诗一首
　　题奉慈寺【寺本虢国夫人宅后为驸马郭暧第升平公主薨追福置寺德麟年十三以六韵题之今存警句二韵】
　　日月金轮动栴檀碧树秋塔分鸿鴈翅钟挂凤凰楼崔氏
　　崔氏校书郎卢某妻诗一首
　　述怀【校书娶崔时年已暮崔微有愠色赋诗述怀】
　　不怨卢郎年纪大不怨卢郎官职卑自恨妾身生较晩不及卢郎年少时
　　陈玉兰
　　陈玉兰呉人王驾妻也诗一首
　　寄夫【一作王驾诗题云古意】
　　夫戍边关妾在呉西风吹妾妾忧夫一行书信千行泪寒到君边衣到无
　　薛媛
　　薛媛濠梁人南楚材妻也诗一首
　　写真寄夫【南楚材旅游陈受颍牧之眷欲以女妻之楚材许诺因托言有访道行不复返旧薛媛善画妙属文微知其意对镜图形为诗寄之楚材大慙遂归偕老里人为语称之】
　　欲下丹青笔先拈寳镜寒巳经【一作惊】颜索寞渐觉鬓凋残泪眼描将【一作来】易愁肠写出难恐君浑忘却时展画图看【里人语云当时妇弃夫今日夫弃妇若不逞丹青空房应独守】
　　孙氏
　　孙氏乐昌【一作安】人进士孟昌期妻也善诗毎代夫作一日忽曰才思非妇人事遂焚其集诗三首
　　闻【一作聼】琴
　　玉指朱轧复清湘妃愁怨最难听初疑飒飒凉风劲【一作动一作至】又似萧萧暮雨零近比流泉来碧嶂逺如鹤下青防夜深弹罢堪惆怅露湿丛兰月满庭
　　白蜡烛诗【代夫赠人】
　　景胜银釭香比兰【一作自占清香胜蕙兰】一条白玉偪人寒他时紫禁春风夜醉草天书仔细看
　　谢人送酒【一作代谢崔家郎君送酒】
　　谢将清酒寄愁人澄澈甘香气味真好是緑窗风【一作明】月夜一杯揺荡【一作动】满怀春
　　张立本女
　　草场官张立本女少未读书忽自吟诗立本随口录之诗一首
　　诗
　　危冠广袖楚宫妆独歩闲庭逐夜凉自把玉簪敲砌竹清歌一曲月如霜
　　侯氏
　　侯氏边将张揆【一作暌】妻也诗一首
　　绣形诗【揆为边将防戎十余年不归侯为回文诗绣作形诣阙上之武宗览诗揆还乡并赐侯绢三百疋】
　　暌离已是十秋【一作年】强对镜那堪重理妆闻鴈几回修尺素见霜先为制衣裳开箱叠练先垂泪拂杵调砧更断肠绣作形献天子愿教征客早还乡
　　慎氏
　　慎氏毘陵儒家女也适蕲春严灌夫无子被出慎以诗诀灌夫感而留之诗一首
　　感夫诗【一作与夫诀一作留别】
　　当时心事巳相关雨散云飞【一作収】一饷间便是孤防从此去不堪重上【一作过】望夫山
　　薛瑶
　　薛瑶东明国人左武衞将军承冲之女嫁郭元振为妾诗一首
　　謡【一作返俗謡薛氏年十五剪髪出家六年为謡云云遂返初服归郭】
　　化云心兮思淑贞洞寂灭兮不见人瑶草芳兮思芬蒀【一作氛氲】将奈何兮青春
　　王霞卿
　　王霞卿蓝田人会稽宰韩嵩之妾嵩死霞卿流落会稽尝题诗唐安寺进士郑殷彞和诗求谒霞卿荅诗拒之诗二首
　　题唐安寺阁壁【并序】
　　琅琊王氏霞卿光启三年阳春二月登于是阁临轩轸恨覩物增悲虽看焕烂之花但比凄凉之色时有轻绡捧砚小玉看题
</div>
    <div class="pagination">
<a href="御定全唐诗_page965.html">上一页</a><span>...</span><a href="御定全唐诗_page961.html">961</a><a href="御定全唐诗_page962.html">962</a><a href="御定全唐诗_page963.html">963</a><a href="御定全唐诗_page964.html">964</a><a href="御定全唐诗_page965.html">965</a><span class="current-page">966</span><a href="御定全唐诗_page967.html">967</a><a href="御定全唐诗_page968.html">968</a><a href="御定全唐诗_page969.html">969</a><a href="御定全唐诗_page970.html">970</a><a href="御定全唐诗_page971.html">971</a><span>...</span><a href="御定全唐诗_page967.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
