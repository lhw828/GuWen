<!DOCTYPE html>
<html>
<head>
    <meta charset="UTF-8">
    <title>古诗纪 - 第 59 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗纪 - 第 59 页/共 193 页</h1>
    <div class="content">　　晋正德大豫舞歌二首　　　傅
　　【宋书乐志曰晋武帝泰始九年荀朂典知乐事使郭琼宋识等造正德大豫之舞朂及傅张华又各造舞歌咸宁元年诏定祖宗之号而庙乐同用正德大豫舞】
　　正德舞歌
　　天命有晋光济万国穆穆圣王文武惟则在天斯正在地成德载韬政刑载崇礼教我敷化臻于中道
　　大豫舞歌
　　于铄皇晋配天受命熙帝之光世德惟圣嘉乐大豫保祐万姓渊兮不竭冲而用之先帝弗违防奉天时
　　晋正德大豫舞歌二首　　　荀勗
　　正德舞歌
　　人文垂则盛德有容声以依咏舞以象功干戚发挥节以笙镛羽籥云防翊宣令踪敷美尽善允恊时邕焕炳其章光乎万邦万邦洋洋承我晋道配天作享元命有造上化如风民应如草穆穆斌斌形于缀兆文武旁作庆流四表无竞维烈永世是绍
　　大豫舞歌
　　豫顺以动大哉惟时时迈其仁世载邕熙兆我区夏宣文是基大业惟新我皇隆之重光累晖钦明文思迄用有成惟晋之祺穆穆圣皇受命既固品物咸宁芳烈云布文教旁通笃以淳素元化洽畅被之暇豫作乐崇德同美韶濩濬邈幽遐式遵王度
　　晋正德大豫舞歌二首　　　张华
　　【晋书乐志曰泰始九年光禄大夫荀朂以杜防所制律吕校太乐总章鼓吹八音与律吕乖错乃制古尺作新律吕以调声韵律成遂班下太常使太乐总章鼔吹清商施用朂遂典知乐事啓朝士解音律者共掌之使郭琼宋识等造正德大豫二舞其乐章亦张华所作云】
　　正德舞歌
　　曰皇上天鉴惟光神器周回五德代章祚命于晋世有哲王宏济区夏陶甄万方大明垂耀旁烛无疆蚩蚩庶类风德永康皇道惟清礼乐斯经金石在县万舞在庭象容表庆协律被声轶武超濩取节六英同进退让化渐无形大和宣洽通于幽
　　大豫舞歌
　　惟天之命符运有归赫赫大晋三后重晖继明绍世光抚九围我皇绍期遂在璇玑羣生属命奄有庶邦慎徽五典教遐通万方同轨率土咸雍爰制大豫宣德舞功醇化既穆王道协隆仁及草木恵加昆虫亿兆夷人悦仰皇风丕显大业永世弥崇
　　晋宣武舞歌四首　　　　　傅
　　【晋书乐志曰魏黄初三年改汉巴渝舞曰昭武舞景初元年又作武始咸熙章斌三舞皆执羽籥及晋改昭武舞曰宣武舞羽籥舞曰宣文舞咸宁元年诏庙乐停宣武宣文二舞而同用正德大豫舞云】
　　惟圣皇篇　　　　　　　矛俞第一
　　惟圣皇德巍巍光四海礼乐犹形影文武为表里乃作巴渝肆舞士劔弩齐列戈矛为之始进退疾鹰鹞龙战而豹起如乱不可乱动作顺其理离合有统纪
　　短兵篇　　　　　　　　劔俞第二
　　劒为短兵其势险危疾逾飞电回旋应规武节齐声或合或离电发星骛若景若差兵法攸象军容是仪
　　军鎭篇　　　　　　　　弩俞第三
　　弩为逺兵军之镇其发有机体难动往必速重而不迟锐精分鏄射逺中微弩俞之乐一何竒变多姿退若激进若飞五声协八音谐宣武象讃天威
　　穷武篇　　　　　　　　安台行乱第四
　　穷武者防何但败北柔弱忘战国家亦废秦始徐偃既已作戒前世先王鉴其机修文整武艺文武足相济然后德光大乱曰高则亢满则盈亢必危盈必倾去危倾守以平冲则久浊能清混文武顺天经
　　晋宣文舞歌二首
　　羽籥舞歌
　　羲皇之初天地开元罔罟禽兽羣黎以安神农教耕创业诚难民得粒食澹然无所患黄帝始征伐万品造其端军驾无常居是曰轩辕轩辕既勤止尧舜匪荒宁夏禹治水汤武又用兵孰能保安逸坐致太平圣王迈干干天下兴颂声穆穆且明明惟圣皇道化彰征四海清三光万机理庶事康潜龙升仪鳯翔风雨时物繁昌却走马降瑞祥扬侧陋简忠良百禄是荷眉寿无疆
　　羽铎舞歌
　　昔在浑成时两仪尚未分阳升垂清景隂降兴浮云中和合氛氲万物各异羣人伦得其序众生乐圣君三统继五行然后有质文皇王殊运代治乱亦缤纷伊大晋德兼往古越牺农邈舜禹参天地陵三五礼唐周乐韶武岂惟箫韶六代具举泽霑地境化充天防圣明临朝元凯作辅普天同乐胥浩浩元气遐哉太清五行流迈日月代征随时变化庶物乃成圣皇继天光济羣生化之以道万国咸宁受兹介福延于亿龄
　　晋鼙舞歌五首
　　【古今乐录曰晋鼙舞歌五篇一曰洪业篇当魏曲明明魏皇帝古曲闗东有贤女二曰天命篇当魏曲太和有圣帝古曲章和二年中三曰景皇篇当魏曲魏厯长古曲乐久长四曰大晋篇当魏曲天生烝民古曲四方皇五曰明君篇当魏曲为君既不易古曲殿前生桂树按曹植怨歌行云为君既不易为臣良独难不知与此同否○晋宋书乐志载此五诗俱不言是傅作乐府作诗或别有考也】
　　洪业篇
　　宣文创洪业盛德在泰始圣皇应灵符受命君四海万国何所乐上有明天子唐尧禅帝位虞舜惟恭已恭已正南面道化与时移大赦荡萌渐文教被黄支象天则地体无为聪明配日月神圣参两仪虽有三凶类静言无所施象天则地体无为稷契并佐命伊吕升王臣兰芷登朝肆下无失宿民声发响自应表立景来附虓虎从羁制潜龙升【一作飞】天路备物立成器变通极其数百事以时叙万机有常度训之以克让纳之以忠恕羣下仰淸风海外同懽慕象天则地化云布昔日贵雕饰今尚俭与素昔日多纎介今去情与故象天则地化云布济济大朝士夙夜综万机万机无废理明明降畴谘臣譬列星景君配朝日晖事业并通济功烈何巍巍五帝继三皇三王世所归圣德应期运天地不能违仰之弥已髙犹天不可阶将复御龙氏凤皇在庭栖
　　天命篇
　　圣祖受天命应期辅魏皇入则综万机出则征四方朝廷无遗理方表宁且康道隆舜臣尧积德逾大王孟度阻穷险造乱天一隅神兵出不意奉命致天诛赦善戮有罪元恶宗为虚威风振劲蜀武烈慴彊呉诸葛不知命肆逆乱天常拥徒十余万数来寇邉疆我皇迈神武秉钺镇雍凉亮乃畏天威未战先仆僵盈虚自然运时变固多艰东征陵海表万里枭贼渊受遗齐七政曹爽又滔天羣凶受诛殛百禄咸来臻黄华应福始王凌为祸先
　　景皇篇
　　景皇帝聪明命世生盛德参天地帝王道大创基既已难继世亦未易外则夏侯内则张与李三凶称【晋书作构】逆乱帝纪顺【乐府作从】天行诛穷其奸宄遏【晋书作边】将御其渐潜谋不得起罪人咸伏辜威风振万里平衡综万机万机无不理召陵桓不君内外何纷纷众小便成羣防昩恣心治乱不分叡圣独防济武常以文顺【乐府作从】天惟废立扫霓披浮云云霓旣已辟清和未几闲羽檄首尾至变起东南蕃俭钦为长蛇外则凭呉蛮万国纷骚扰戚戚天下惧不安神武御六军我皇秉钺征俭钦起寿春前锋据项城出其不意并纵竒兵竒兵诚难御庙胜实难支两军不期遇敌退计无施虎骑惟武进大战沙阳陂钦乃亾防走奔虏若云披天恩赦有罪东土放鲸鲵
　　大晋篇
　　赫赫大晋于穆文皇荡荡巍巍道迈陶唐世称三皇五帝及今重其光九德克明文既显武又章恩洪六合兼济万方内举元凯朝政以纲外简虎臣时惟鹰扬靡顺【乐府作从】不懐逆命斯亾仁配春日威逾秋霜济济多士同兹兰芳唐虞至治四凶滔天致讨俭钦罔不肃防化感海外海外来宾献其声乐并称妾臣西蜀猾夏僣号方域命将致讨委国稽服呉人放命凭海阻江飞书告谕响应来同先王建万国九服为藩卫亡秦坏诸侯享祚不二世厯代不能复忽逾五百岁我皇迈圣德应期创典制分土五等藩国正封界莘莘文武佐千秋遘嘉会洪业溢区内仁风翔海外
　　明君篇
　　明君御四海聴鉴尽物情顾望有谴罚竭忠身必荣兰茝出荒野万里升紫庭茨草秽堂阶扫截不得生能否莫相防百官正其名恭已慎有为有为无不成闇君不自信羣下执异端正直罹浸【一作譛】润奸臣夺其权虽欲尽忠诚结舌不敢言结舌亦何惮尽忠为身患清流岂不洁飞尘浊其源岐路令人迷未逺胜不还忠臣立君朝正色不顾身邪正不并存譬若胡与秦胡秦有合时邪正各异津忠臣遇明君干干惟日新羣目统在纲众星拱北辰设令遭闇主斥退为凡民虽薄共【晋书作供】时用白茅犹可珍冰霜昼夜结兰桂摧为薪邪臣多端变用心何委曲便辟顺【乐府作从】情指动随君所欲偷安乐目前不问清与浊积伪罔时主养交以持禄言行恒相违难餍甚谿谷昩死射干没觉露则灭族
　　晋铎舞歌
　　云门篇
　　【当魏太和时○宋书载此亦不云是作乐府作诗】
　　黄云门唐咸池虞韶舞夏夏殷濩列代有五振铎鸣金延大武清歌发唱形为主声和八音协律吕身不虚动手不徒举应节合度周其叙时奏宫角杂之以徴羽下餍众目上从钟鼓乐以移风与德礼相辅安有失其所
　　拂舞歌诗三首
　　【晋书乐志曰拂舞出自江左旧云呉舞也晋曲五篇一曰白鸠二曰济济三曰独漉四曰碣石五曰淮南王○齐多节畧旧辞而因其曲名碣石篇四章已见曹孟德淮南王一首已见汉古辞今不录也】
　　白鸠篇
　　【南齐书乐志曰白符鸠舞出江南呉人所造其歌本云平平白符思我君恵集我金堂言白者金行符合也鸠亦合也符鸠虽异其义实同宋书乐志曰晋杨舞序云自到江南见白符舞或言白鳬鸠舞云有此来数十年矣察其辞防乃云呉人患孙皓虐政思属晋也晋辞云翩翩白鸠载飞载鸣怀我君德来集君庭葢晋人改其本歌云】
　　翩翩白鸠载飞载鸣怀我君德来集君庭白雀呈瑞素羽鲜明翔庭舞翼以应仁干交交【晋书作皎皎】鸣鸠或丹或黄乐我君恵振羽来翔东壁余光鱼在江湖恵而不费敬我微躯策我良驷习我驱驰与君周旋乐道亾余【晋书作忘饥】我心虚静我志霑濡弹琴鼓瑟聊以自娯凌云登台浮游太清扳龙附凤目【晋书作自宋书作日】望身轻
　　独漉篇
　　【独漉一作独禄南齐书乐志曰古辞明君曲后云勇安乐无慈不问清与浊清与无时浊邪交与独禄伎录曰求禄求禄清白不浊清白尚可贪污杀我晋歌为鹿字古通用也疑是风刺之辞】
　　独漉独漉【晋书作独独禄禄】水深泥浊泥浊尚可水深杀我雍雍双鴈游戏田畔我欲射鴈念子孤散翩翩浮萍得风揺【晋书作遥】轻我心何合与之同并空牀低帷谁知无人夜衣锦绣谁别伪真刀鸣箾中倚牀无施父寃不报欲活何为猛虎斑斑游戏山间虎欲齧人不避豪贤
　　济济篇
　　畅飞畅舞【晋书作畅畅飞舞】气流芳追念三五大绮黄去失有时可行去来同时【晋作去来时同】此未央时冉冉近桑榆但当饮酒为欢娯衰老逝有何期【晋作何有期】多忧耿耿内怀思渊池广【晋作旷】鱼独希愿得黄浦众所依恩感人世无比悲歌且舞无极已
　　晋白纻舞歌诗三首
　　【宋书乐志曰白纻舞按舞辞有巾袍之言纻本呉地所出宜是呉舞也晋俳歌云皎皎白绪节节为双呉音呼绪为纻疑白绪即白纻也南齐书乐志曰白纻歌周处风土记云呉黄龙中童謡云行白者君追汝句骊马后孙权征公孙渊浮海乗舶舶白也今歌和声犹云行白纻焉乐府解题曰古词盛称舞者之美宜及芳时为乐其誉白纻曰质如轻云色如银制以为袍余作巾袍以光躯巾拂尘唐书乐志曰梁武帝令沈约效其辞为四时白纻歌今中原有白纻曲辞防与此全殊】
　　轻躯徐起何洋洋高举两手白鹄翔宛若龙转乍低昂凝停善睐容仪光如推若引留且行随世而变诚无方舞以尽神安可忘晋世方昌乐未央质如轻云色如银爱之遗谁赠佳人制以为袍余作巾袍以光躯巾拂尘丽服在御会佳宾醪醴盈樽美且淳清歌徐舞降祗神四座欢乐胡可陈【宋歌亦用此辞各以下句作上句无丽服二句】
　　双袂齐举鸾凤翔罗裙飘飖昭仪光趋步生姿进流芳鸣清歌及三阳人生世间如电过乐时毎少苦日多幸及良辰耀春华齐倡献舞赵女歌羲和驰景逝不停春露未晞严霜零百草凋索花落英蟋蟀吟牖寒蝉鸣百年之命忽若倾早知迅速秉烛行东造扶桑游紫庭西至昆仑戏曾城
　　阳春白日风花香趋步明玉舞瑶珰声发金石媚笙簧罗袿徐转红袖扬清歌流响绕凤梁如矜若思凝且翔转盼遗精艳辉光将流将引双鴈行欢来何晩意何长明君御世永歌昌
　　晋杯槃舞歌诗
　　【宋书乐志曰槃舞汉曲也张衡舞赋云厯七槃而纵蹑王粲七释云七槃陈于广庭顔延之云逓间闗于槃扇鲍昭云七槃起长袖皆以七槃为舞也捜神记云晋太康中天下为晋世宁舞矜手以接杯槃而反覆之此则汉世惟有柈舞而晋加之以杯反覆也五行志曰其歌云晋世宁舞杯槃言接杯槃于手上而反覆之至危也杯槃者酒食之器也而名曰晋世宁者言晋世之士茍偷于酒食之间而知不及逺晋世之宁犹杯槃之在手也唐书乐志曰汉有槃舞晋世谓之杯槃舞乐府诗云妍袖陵七槃言舞用槃七枚也】
　　晋世宁四海平普天安乐永大宁四海安天下欢乐治兴隆舞杯槃舞杯槃何翩翩举坐反覆寿万年天与日终与一左回右转不相失筝笛悲酒舞疲心中慷慨可健儿樽酒甘丝竹清愿令诸君醉复醒醉复醒时合同四座欢乐皆言工丝竹音可不聴亦舞此槃左右轻自相当合坐欢乐人命长人命长当结友千秋万歳皆老寿





　　古诗纪巻五十
　　钦定四库全书
　　古诗纪巻五十一　　　　明　冯惟讷　撰
　　晋苐二十一
　　清商曲辞　　　　　　　　　古辞
　　【清商乐一曰清乐清乐者九代之遗声其始卽相和三调是也并汉魏已来旧曲其辞皆古调晋马南渡其音亡散宋武定闗中收其声伎南朝文物斯为最盛焉后魏孝文宣武相继南伐得江左所传旧曲及江南呉歌荆楚西声总谓之清商至于殿庭飨宴则兼奏之隋平陈文帝听之善其节奏曰此华夏正声也乃微更损益以新定律吕因于太常置清商署以管之谓之清乐隋室丧乱日益沦缺唐贞观中用十部乐清乐亦在焉至武后长安已后朝廷不重古曲工伎废弛于呉音转逺矣曲之存者仅有子夜上声欢闻前溪阿子丁督护读曲神等曲俱列于呉声而西曲则石城乐乌夜啼乌栖曲估客莫愁襄阳江陵共戏寿阳等曲或舞曲或倚歌则杂出于荆郢樊邓之间以其方俗故谓之西曲及梁天监中武帝改西曲制江南弄为龙笛采莲采菱曲沈约制凤笙等曲与西曲总列于清商云讷按清商曲古辞杂出各代子夜为晋时人故以系晋其他如宋碧玉华山畿读曲寿阳乐齐共戏乐杨叛儿梁攀杨枝歌有世代可考者各従其世无可考证如黄生黄鹄等曲并附于晋従其始也】
　　呉声歌曲
　　子夜歌四十二首【晋宋齐辞】
　　【唐书乐志曰子夜歌者晋曲也晋有女子名子夜造此声声过哀苦乐府觧题曰后人更为四时行乐之词谓之子夜四时歌又有大子夜歌子夜警歌子夜变歌皆曲之变也】
　　落日出前门瞻瞩见子度冶容多姿鬓芳香已盈路芳是香所为冶容不敢当天不夺人愿故使侬见郎防昔不梳头丝发被两肩婉伸郎膝下何处不可怜自从别欢来奁器了不开头乱不敢理粉拂生黄衣﨑岖相怨慕始获风云通玉林【一作牀】语石阙悲思两心同【石阙汉碑名】
　　见娘善【一作喜】容媚愿得结金兰空织无经纬求匹理自难
　　始欲识郎时两心望如一理丝入残机何悟不成匹前丝断纒绵意欲结交情春蚕易感化丝子已复生今日已欢别合防在何时明灯照空局悠然未有期自从别郎来何日不咨嗟黄蘖郁成林当柰苦心多高山种芙蓉复经黄蘗坞果得一莲时流离婴辛苦朝思出前门暮思还后渚语笑向谁道腹中隂忆汝擥枕北牕卧郎来就侬嬉小喜多唐突相怜能防时驻筯不能食蹇蹇步帏里投琼着局上终日走博子郎为傍人取负侬非一事攡门不安横无复相关意年少当及时蹉跎日就老若不信侬语但看霜下草绿揽迮题锦双裙今复开已许腰中带谁共解罗衣常虑有贰意欢今果不齐枯鱼就浊水长与清流乖欢愁侬亦惨郎笑我便喜不见连理树异根同条起感欢初殷勤叹子后辽落打金侧瑇瑁外艳里懐薄别后涕流连相思情悲满忆子腹糜烂肝膓尺寸断道近不得数遂致盛寒违不见东流水何时复西归谁能思不歌谁能饥不食日当戸倚惆怅底不忆擥裙未结带约睂出前窻罗裳易飘飏小开骂春风举酒待相劝酒还杯亦空愿因微觞会心感色亦同夜觉百思纒忧叹涕流襟徒懐倾筐情郎谁明侬心侬年不及时其于作乖离素不如浮萍转动春风移夜长不得眠转侧聴更鼔无故欢相逢使侬肝肠苦欢从何处来端然有忧色三唤不一应有何比松栢念爱情慊慊倾倒无所惜重帘持自障谁知许厚薄气清明月朗夜与君共嬉郎歌妙意曲侬亦吐芳词惊风急素柯白日渐微蒙郎怀幽闺性侬亦恃春容夜长不得眠明月何灼灼想闻散唤声虗应空中诺人各旣畴匹我志独乖违风吹冬帘起许时寒薄飞我念欢的的子行由豫情雾露隠芙蓉见莲不分明侬作北辰星千年无转移欢行白日心朝东暮还西怜欢好情懐移居作乡里桐树生门前出入见梧子遣信欢不来自往不复出金铜作芙蓉莲子何能实初时非不宻其后日不如回头枇栉脱转觉薄志疎寝食不相忘同坐复俱起玉藕金芙蓉无称我莲子恃爱如欲进含羞未肯前朱口发艳歌玉指弄娇【亦见子夜警歌】
　　朝日照绮钱光风动纨素巧笑蒨两犀美目扬双蛾
　　子夜四时歌七十五首【晋宋齐辞】
　　春歌二十首
　　春风动春心流目瞩山林山林多竒采阳鸟吐清音绿荑带长路丹椒重紫茎流吹出郊外共欢弄春英光风流月初新林锦花舒情人戏春月窈窕曵罗裾妖冶颜荡骀景色复多媚温风入南牖织妇怀春意碧楼初月罗绮垂新风含春未及歌桂酒发清容杜防竹里鸣梅花落满道燕女游春月罗裳曳芳草朱光照绿苑丹华粲罗星那能闺中绣独无懐春情鲜云媚朱景芳风散林花佳人歩春苑绣带飞纷葩罗裳迮红袖玉钗明月珰冶游步春露艳覔同心郎春林花多媚春鸟意多哀春风复多情吹我罗裳开新燕防初调杜鹃竞晨鸣画眉忘注口游步散春情梅花落已尽柳花随风散叹我当春年无人相要唤昔别鴈集渚今还燕巢梁敢辞嵗月久但使逢春阳春园花就黄阳池水方渌酌酒初满杯调弦始成曲【成一作终】
　　娉婷扬袖舞阿那曲身轻照灼兰光在容冶春风生阿那曜姿舞逶迤唱新歌翠衣发华洛回情一见过明月照桂林【玉台作朝日照北林】初花锦绣色谁能不相思独在机中织
　　﨑岖与时竞不复自顾虑春风振荣林常恐华落去思见春花月含笑当道路逢侬多欲擿可怜持自误自从别欢后叹惜不絶响黄蘗向春生苦心随日长
　　夏歌二十首
　　高堂不作壁招取四面风吹欢罗裳开动侬含笑容反覆华簟上屏帐了不施郎君未可前待我整容仪开春初无欢秋冬更増凄共戏炎暑月还觉两情谐春别犹春恋夏还情更久罗帐为谁褰双枕何时有叠扇放牀上企想远风来轻袖拂华妆窈窕登高台含桃已中食郎赠合欢扇深感同心意兰室期相见田蚕事已毕思妇犹苦身当暑理絺服持寄与行人朝登凉台上夕宿兰池里乗风【乐府作月】采芙蓉夜夜得莲子
　　暑盛静无风夏云薄暮起擕手宻叶下浮沈朱李郁蒸仲暑月长啸出湖边芙蓉始结叶抛艳未成莲适见戴青幡三春已复倾林鹊改初调林中夏蝉鸣春桃初发红惜色恐侬擿朱夏花落去谁复相寻覔昔别春风起今还夏云浮路遥日月促非是我淹留青荷葢渌水芙蓉葩红鲜郎见欲采我我心欲怀莲四周芙蓉池朱堂敞无壁珍簟镂玉牀缱绻任怀适赫赫盛阳月无侬不握扇窈窕瑶台女冶游戏凉殿春倾桑叶尽夏开蚕务毕昼夜理机丝知欲早成匹情知三夏热今日偏独甚香巾拂玉席共郎登楼寝轻衣不重防飚风故不凉三伏何时过许侬红粉妆盛暑非游节百虑相纒绵泛舟芙蓉湖散思莲子间
　　秋歌十八首
　　风清觉时凉明月天色高佳人理寒服万结砧杵劳清露凝如玉凉风中夜发情人不还卧冶游步明月鸿鴈搴南去乳燕指北飞征人难为思愿逐秋风归开窻秋月光灭烛解罗裳含笑帷幌里举体兰蕙香适忆三阳初今已九秋暮追逐泰始乐不觉华年度飘飘初秋夕明月耀秋辉握腕同游戏庭含媚素归秋夜凉风起天高星月明兰房竞妆饰绮帐待双情凉风开窻寝斜月垂光照中宵无人语罗幌有双笑金风扇素节玉露凝成霜登高去来鴈惆怅客心伤草木不常【一作长】荣顦顇为秋霜今遇防始世年逢九春阳
　　自从别欢来何日不相思常恐秋叶零无复连理时掘作九州池尽是大宅里处处种芙蓉婉转得莲子初寒八九月独纒自络丝寒衣尚未了郎唤侬底为秋爱两两鴈春感双双燕兰鹰接野鸡雉落谁当见仰头看桐树桐花特可怜愿天无霜雪梧子解千年白露朝夕生秋风凄长夜忆郎须寒服乘月捣白素秋风入牕里罗帐起飘飏仰头看明月寄情千里光别在三阳初望还九秋暮恶见东流水终年不西顾
　　冬歌十七首
　　渊冰厚三尺素雪覆千里我心如松栢君情复何似涂涩无人行冒寒往相覔若不信侬时但看雪上迹寒鸟依高树枯林鸣悲风为欢顦顇尽那得好顔容夜半冒霜来见我辄怨唱怀冰闇中倚已寒不防亮蹑履步荒林萧索悲人情一唱泰始乐枯草衔花生昔别春草绿今还墀雪盈谁知相思老鬓白髪生寒云浮天凝积雪冰川波连山结玉岩脩庭振琼柯炭罏却夜寒重袍坐叠褥与郎对华榻歌秉兰烛天寒歳欲暮朔风舞飞雪怀人重衾寝故有三夏热冬林叶落尽逢春已复曜葵藿生谷底倾心不防照朔风洒霰雨绿池莲水结愿欢攘皓腕共弄初落雪严霜白草木寒风昼夜起感时为欢叹霜鬓不可视何处结同心西陵栢树下晃荡无四壁严霜冻杀我白雪停隂冈丹华耀阳林何必丝与竹山水有清音未尝经辛苦无故彊相矜欲知千里寒但看井水冰果欲结金兰但看松栢林经霜不堕【一作坠】地嵗寒无异心
　　适见三阳日寒蝉已复鸣感时为欢叹白髪绿鬓生
　　大子夜歌二首
　　歌謡数百种子夜最可怜慷慨吐清音明转出天然丝竹发歌响假器扬清音不知歌謡妙声势出口心
</div>
    <div class="pagination">
<a href="古诗纪_page58.html">上一页</a><span>...</span><a href="古诗纪_page54.html">54</a><a href="古诗纪_page55.html">55</a><a href="古诗纪_page56.html">56</a><a href="古诗纪_page57.html">57</a><a href="古诗纪_page58.html">58</a><span class="current-page">59</span><a href="古诗纪_page60.html">60</a><a href="古诗纪_page61.html">61</a><a href="古诗纪_page62.html">62</a><a href="古诗纪_page63.html">63</a><a href="古诗纪_page64.html">64</a><span>...</span><a href="古诗纪_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
