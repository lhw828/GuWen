<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 1048 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 1048 页/共 1083 页</h1>
    <div class="content">　　坠其前上书二十字云】
　　桃花洞口开香蘂落莓苔佳景虽堪翫萧郎殊未来席上歌【有少年于岩下逢女子留与同居十日于席上作歌赠少年云】
　　洞府深沈春日长山花无主自芬芳凭栏寂寂看明月欲种桃花待阮郎
　　凤凰台怪和歌四首【大厯中有士人独行鳯凰台见一男子与妇人相和而歌追而
　　观之乃二兽也一类豕而高一类龙而小】
　　深闺闭鏁难成梦那得同衾共绣牀一自与郎江上别霜天更自觉宵长
　　愁聼黄莺唤友声空闺曙色梦初成窗间总有花牋纸难寄妾心字字明
　　寂静璇闺度嵗年竝头莲叶又如钱愁人独处那堪此安得君来独枕眠
　　卧病匡牀香屡添夜深犹有一丝烟懐君无计能成梦更恨砧声到枕边






　　御定全唐诗巻八百六十七
　　钦定四库全书
　　御定全唐诗巻八百六十八
　　肃宗
　　梦丹书【肃宗初为皇太子天宝十三载观安禄山有悖逆之状恐危宗庙遂精诚祈梦其夜梦故内侍普寂等二人舁一案覆以黄帕自天而下直至帝前素版丹书文字甚多既寤所记者惟四句】
　　厥不云乎惟其惟时上天所保福禄不亏
　　代宗
　　梦黄衣童子歌【广徳元年吐蕃入寇代宗幸陜及回驾至潼闗夜梦黄衣童子歌云云诘旦上言其梦侍臣贺曰此土徳当王吐蕃破灭之兆也】
　　中五之德方峨峨胡胡呼呼何奈何
　　刘禹锡
　　梦扬州乐妓和诗【禹锡于扬州杜鸿渐席上见二乐妓侑觞醉吟一絶后二年之京宿邸中二妓和前诗执板歌云】
　　花作婵娟玉作妆风流争似旧徐娘夜深曲曲湾湾月万里随君一寸肠
　　邢凤
　　梦中美人歌【泾原节度李彚説贞元中有帅家子邢凤居长安平康里南质一大第即其寝而昼偃梦一美人古装髙鬟长眉执巻而吟凤发其巻美人曰君必欲传之无过一篇取防笺传其春阳曲问曲中弓弯何谓美人曰父母教妾为此舞乃起整衣张袖舞数拍为弓弯状以示凤既罢辞去凤觉仍于襟袖得其词】
　　长安少女【一作儿女】踏【一作翫】春阳【一作忙】何处春阳【一作归】不断肠舞袖弓弯【一作腰】浑忘却罗衣空换【一作罗帷空度一作蛾眉空带】九秋霜
　　石季武
　　梦中诗【凉武公愬数年攻战建殊勲以仁恕为先未尝枉杀一人长庆元年自魏博徴还将入洛其衙门将石季武先在洛梦公自北登天津桥季武为导冇道士八人持绛节幡幢从南欲上导骑呵之对曰我迎仙公可记我言闻于相公因吟诗云云后三日凉公果自北登天津桥季武为导入憩天宫寺月余薨】
　　耸辔排金阙乗轩上汉槎浮名何足恋高举入烟霞王炎
　　西施挽歌【元和初太原王炎梦游吴闻吴王宫中出辇吹萧击鼔言西施诏词客作挽歌炎进诗王甚嘉之】
　　西望吴王国云书凤字牌连江起珠帐择地【一作土】金钗满【一作铺】地红心草三层碧玉阶春风无处所凄恨不胜懐
　　沈亚之
　　秦梦诗三首【太和初亚之客槖泉邸舍梦入秦见穆公尚始平公主弄玉所居宫曰翠微宫公主芳姝明媚笔不可模画每吹萧声调逺逸悲人闻者莫不自废约一年公主卒咸阳原公命亚之作挽歌并墓铭后公辞亚之令归又为歌一章仍至翠微宫与公主侍人泣别有题宫门诗已而公命车驾送出函谷闗为别语未卒惊觉槖泉秦穆公地也】
　　泣一枝红生同死不同金钿坠芳草香绣满春风旧日闻箫处高楼当月中梨花寒食夜深闭翠微宫【挽公主】击髆舞恨满烟光无处所泪如雨欲拟着辞不成语金凤衔红旧绣衣几度宫中同看舞人间春日正欢乐日暮东风何处去【别穆公】
　　君王多感放东归从此秦宫不复期春景似伤秦防主落花如雨湿胭脂【题宫门　以上三首又见本集】
　　卢献卿
　　梦中诗【献卿范阳人尝作愍征赋时人以为庾子山哀江南之亚大中时连年不中第游衡湘至郴梦人赠诗旬日殁郴守之近郊果以夏初皆符所梦者】
　　卜筑郊原古青山无四邻扶疎绕屋树寂寞独归人刘景复
　　梦为吴泰伯作胜儿歌【吴郡泰伯祠市人赛祭多绘美女以献嵗乙丑有以轻绡侍婢捧胡琴者名为胜儿貎逾旧绘巫方献舞进士刘景复过吴适置酒庙东通波馆忽欠伸思寝梦紫衣冠者言让王奉屈随至庙揖而坐王语之曰适纳一胡琴妓艺精而色丽知吾子善歌奉邀作胡琴一曲以宠之因命酒为作歌王召胜儿授之刘寤传其歌吴中云】
　　繁已停杂吹歇胜儿调防逻娑拨四弦拢撚三五【一作四】声唤起边风驻明月大声嘈嘈奔淈淈浪蹙波翻倒溟渤小切切怨飔飔鬼哭神悲秋【一作任】窸窣倒腕斜挑掣流电春雷直戞腾秋鹘汉妃徒得端正名秦女虚夸有仙骨我闻天宝十年前凉州未作西戎窟麻衣右衽皆汉民不省沙尘暂蓬勃太平之末狂奴乱犬豕崩腾恣唐突宗未到万里桥东洛西京一时没汉土民皆【一作一朝汉民】没殊域饮恨吞声空嗢咽时看汉月望汉天【一作民】怨气冲星成彗孛国门之西八九镇高城深垒闭闲卒河湟咫尺不能收挽粟推车徒兀兀今朝闻奏凉州曲使我心神暗超忽胜儿若向边塞弹征人泪血应阑干
　　郭仁表
　　梦中辞【伪吴春坊吏郭仁表居冶城北甲寅嵗得疾沈痼梦道士衣金花紫帔入坐堂上仁表初不甚敬因问疾何时可愈道士色厉曰甚则冇之既寤疾甚复梦前道士至因叩头逊谢道士色解索纸笔书授之因尔疾愈】
　　飘风暴雨可思惟鹤望巢门敛翅飞吾道之宗正可依万物之先数在兹不能行此欲何为
　　国邵南
　　梦崔嘏妻诗【崔嘏娶曺州刺史李续女李令兵马使国邵南勾当障车后邵南梦在一防中女立牀西嘏在牀东女执笺题诗一首授嘏嘏朗吟之梦后才一嵗崔妻卒】
　　莫以真留妾从他理管容华难久驻知得几多年卢綘
　　梦白衣妇人歌词【綘后主末年为宣州节度宋平金陵綘杀歙州刺史龚慎仪谋奔表不得复降宋慎仪侄颖愬之朝坐斩初綘未遇时病痁且死梦白衣妇人颇有姿色歌菩萨蛮劝绛酒曰妾玉真也他日富贵相见于固子坡至是临刑有妇人姓耿名玉真者坐淫乱与同斩衣服姿貌宛如前梦其行刑地即固子坡也　南唐野史翰府名谈云所梦者是诗行刑地名孟家坡今并载】
　　玉京人去秋萧索画檐鹊起梧桐落欹枕悄无言月和残梦圎背灯惟暗泣甚处碪声急眉黛小山攒芭蕉生暮寒
　　清风明月夜深时箕箒卢郎恨已迟他日孟家坡上约再来相见是佳期
　　张生
　　梦舜抚琴歌【进士张生下第游蒲闗宿于舜庙梦舜抚琴歌曰】
　　南风薰薰兮草芊芊妙有之音兮归清荡荡之教兮由自然熈熈之化兮吾道全薰薰兮思何传
　　漳郡守
　　梦康仙示诗【康仙干符间卖药衢市居员山琵琶坂人为立庙郡守欲移之山椒梦示以诗庙遂不复移焉】
　　卖药因循未得还却因躭酒到人间有心只恋琵琶坂无意更登山上山
　　独孤遐叔妻白氏
　　梦中歌【贞元中遐叔游劒南归至金光门外天已暝路隅有佛堂止焉至夜分忽闻有公子女郎十数辈防酒具赏防中有一女郎忧伤摧悴乃其妻白氏也少年举杯强之歌转靣挥涕遐叔惊愤扪一砖飞击悄然一无所有遐叔谓其妻死矣至其居妻梦魇方寤説梦中与遐叔所见并同】
　　今夕何夕存耶没耶良人去兮天之涯园树伤心兮三见花
　　张生妻
　　梦中歌【张生家汴州中牟县赤城坂别妻游河朔五年而还汴出郑州门巳昏黑忽于草莾中见灯火荧煌有长须者白靣年少者紫衣者又有黑衣人緑衣少年挟其妻宴饮张扪得一瓦击之中长须头再发一瓦中妻额忽閴然无所见张君谓其妻已死矣归至家妻在问之曰昨夜梦有六七人遍令饮酒各请歌饮次冇发瓦来中奴额惊觉尚头痛因知昨夜所见乃妻梦也】
　　叹衰草络纬声切切良人一去不复还今夕坐愁鬓如雪【为长须人歌】
　　劝君酒君莫辞落花徒绕枝流水无返期莫恃少年时少年能几时【为白靣少年歌】
　　怨空闺秋日亦难暮夫婿断音书遥天雁空度【为紫衣人歌】切切夕风急露滋庭草湿良人去不回焉知掩闺泣【为黑衣人歌】
　　萤火穿白杨悲风入荒草疑是梦中游愁迷故园道【为緑衣少年歌】
　　花前始相见花下又相送何必言梦中人生尽如梦【长须人歌答】
　　张氏女
　　梦王尚书口授吟【防昌初安西市张氏有女国色昼梦至一大宅幙次女辈十许人同妆饰候紫绶天官来为吏部沈公俄呼尚书来为幷帅王公羣女进乐侍酒并州尤属意张口授之吟谓曰归辞父母异日复来惊寤泣曰尚书命我矣殆将死乎因卧病累日起膏沐艳妆拜父母而卒】
　　鬟梳闹扫学宫妆独立闲庭纳夜凉手把玉簮敲砌竹清歌一曲月如霜
　　病狂人
　　歌【周显徳中齐州有人病狂每歌云云自言梦见一红衣女子引入宫殿皆红一小姑令歌如此有道士曰此犯大麦毒所致女即心神小婢脾神也毉经萝卜治麫毒如此言以药并萝卜食遂愈】
　　踏阳春人间三月雨和尘阳春踏秋风起肠断人间白发人
　　五灵华晓玲珑天府由来汝府中惆怅此情言不尽一丸萝卜火吾宫
　　陈季卿
　　陈季卿江南人辞家十年举进士无成羁栖辇下常访青龙寺僧不值时有终南山翁亦伺僧归揖季卿同坐适东壁有寰瀛圗季卿乃寻江南路因长叹曰安得自渭泛于河游于洛渡淮济江而达于家亦不悔无成而归翁笑曰此不难致乃命僧童折一竹叶作舟置圗中渭水上曰公但注目此舟则如公所愿耳然至家慎勿久留季卿熟视之觉渭水生波叶舟渐大席帆既张恍若登舟始自渭及河维舟至禅窟兰若题诗于南楹明日次潼闗登崖题句于闗门东普通院门凡所经厯一如前愿旬余至家妻子兄弟拜迎于门侧题江亭晩望诗于书斋此夕谓妻曰吾试期近不可久留即当进櫂乃吟一章别其妻又别诸兄弟一更后复登舟而逝家人恸哭谓其死矣复遵旧路至于渭濵寺宇宛然见山翁拥褐而坐季卿谢曰归则归矣得非梦乎翁曰不久当知各别去后月余妻子来访始知果归作诗非梦也
　　题禅窟兰若
　　霜钟鸣时夕风急乱雅又望寒林集此时辍櫂悲且吟独向莲花一峯立
　　题潼闗普通院门
　　度闗悲失志万绪乱心机下坂马无力扫门尘满衣计谋多不就心口自相违已作羞归计还胜羞不归
　　江亭晩望题书斋
　　立向江亭满目愁十年前事信悠悠田园已逐浮云散乡里半随逝水流川上莫逢诸钓叟浦边难得旧沙鸥不縁齿发未迟暮吟对逺山堪白头
　　别妻
　　月斜寒露白此夕去留心酒至添愁饮诗成和泪吟离歌凄凤管别鹤怨瑶琴明夜相思处秋风吹半衾
　　别兄弟
　　谋身非不早其奈命来迟旧友皆霄汉此身犹路岐北风微雪后晩景有云时惆怅清江上区区趁试期周延翰
　　梦中句【南唐太子校书周延翰修服饵术梦神人示以书七言为句其末句云云延翰以为必得丹砂之效甚喜后死于吴大帝陵侧无妻子惟一婢名丹砂七字皆验】
　　紫髯之伴有丹砂
　　任玠
　　梦中和句【蜀人任玠字温如晩寓寜州府宅一夕梦一山叟贻诗玠和之既觉自笑曰吾其死乎数日不疾而卒】
　　故国路遥归去来【山叟】春风天逺望不尽【玠】
　　杜牧
　　梦中语【杜牧于宰执求小仪不遂请小秋又不遂梦人语之云云后果得比部员外】
　　辞春不及秋昆脚与皆头
　　胥偃
　　梦中诗【胥偃应举时梦徐将军斩下头项作诗云云以为不祥明年徐奭榜第二人及第】
　　昔作树头花今为塜中骨
　　曽崇范妻
</div>
    <div class="pagination">
<a href="御定全唐诗_page1047.html">上一页</a><span>...</span><a href="御定全唐诗_page1043.html">1043</a><a href="御定全唐诗_page1044.html">1044</a><a href="御定全唐诗_page1045.html">1045</a><a href="御定全唐诗_page1046.html">1046</a><a href="御定全唐诗_page1047.html">1047</a><span class="current-page">1048</span><a href="御定全唐诗_page1049.html">1049</a><a href="御定全唐诗_page1050.html">1050</a><a href="御定全唐诗_page1051.html">1051</a><a href="御定全唐诗_page1052.html">1052</a><a href="御定全唐诗_page1053.html">1053</a><span>...</span><a href="御定全唐诗_page1049.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
