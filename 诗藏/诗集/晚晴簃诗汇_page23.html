<!DOCTYPE html>
<html>
<head>
    <meta charset="UTF-8">
    <title>晚晴簃诗汇 - 第 23 页/共 633 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚晴簃诗汇 - 第 23 页/共 633 页</h1>
    <div class="content">　　异代论交风雪寒，飘然书剑泪痕看。楼松化石今余几，风雨如期古所难。对尔须眉堪共照，问他薇蕨许谁餐。霜天片月当年白，萧飒西风夜未残。
　　和阮亭秋柳诗原韵
　　南浦西风合断魂，数枝清影立朱门。可知春去浑无迹，忽地霜来渐有痕。家世凄凉灵武殿，腰肢憔悴莫愁村。曲中旧侣如相忆，急管哀筝与细论。
　　红闺紫塞昼飞霜，顾影羞窥白玉塘。近日心情惟短笛，当年花絮已空箱。梦残舞榭还歌榭，泪落岐王与薛王。回首三春攀折苦，错教根种善和坊。
　　无复春城《金缕衣》，斑骓蝶躞是耶非。张郎街后人何处，白傅园中客已稀。誓作浮萍随水去，好从燕子背人飞。误传柳宿来天上，一堕风尘万事违。
　　台城隋苑总相怜，忆昔萦堤并拂烟。金屋流萤俱寂寞，玉关羁雁苦缠绵。十围种就知何代，千缕垂时已隔年。最恨健儿偏欲折，凉秋闻道又临边。
　　小秦淮曲
　　何处能令客思消，沿流出郭到红桥。更无丽瞩堪娱悦，随苑风光是柳条。
　　千丝吐尽尚为蚕，花月心情事事堪。前夕家园争乞巧，穿针小妇忆江南。
　　游侠髯麻柳敬亭，恢谐笑骂不曾停。重逢快说隋家事，又向河亭一日听。
　　冒褒
　　冒褒，字无誉，号铸错，如皋人。诸生。有《铸错老人集》。
　　送别陈其年
　　城角苍凉夜如水，江干北风一千里。故人驾言欲遄征，薄暮呼童具行李。慷慨握手出城隅，欲别不别歌《骊驹》。酒酣相顾各叹息，仰天熟视西飞乌。须臾月落孤城堞，茫茫万里江涛叠。挥手河梁归去来，孤帆六幅轻如叶。吁嗟聚散何太悲，人生自有别离时。去年惜别寒江畔，今年又作送君词。君归勿复伤迟暮，世人谁爱扬雄赋。铜官山头百草枯，好向霜天猎狐兔。
　　李孔昭
　　李孔昭，字光四，号潜翁，蓟州人。明崇祯癸未进士。入国朝，不仕。私谥安节先生。有《秋壑吟》。
　　遂情
　　夙昔志旷间，奋毅脱俗累。日急食与眠，余若悉可已。淡极精神生，随意娱笔纸。当暑卧南轩，客至常不起。忘谢迎送失，坦然废冠履。扪心无是非，何暇计誉毁。白云上古来，就我行复止。好客懒贳酒，清谈顾移晷。留去皆自然，交情信如水。吾方学草木，委形阴阳里。傥人患我真，弃置同泥滓。
　　酬杜纯一年兄久别相见赠言
　　宇内甚旷远，日月一何速。久别十余年，容颜易昔夙。把酒话浮沈，世事良反覆。感君云霄客，谆谆念朴<木敕>。薄才安蹇劣，非能爱林麓。况值愁病侵，甘心学草木。所恃有故人，脱蓑方秉轴。立贤遍远迩，造我苍生福。四海息兵荒，野老乐耕读。转瞬功成时，偕手说蕉鹿。
　　哭友人魏台司避乱山居遂亡
　　蓟门英敏士，避世筑山阿。浩歌响林木，心气高嵯峨。坐待天地清，自恃发未皤。造化竟无情，贤豪如之何。是为志士师，猛省惧蹉跎。
　　泛舟夕阳
　　水自孤竹来，积清不可易。循兹削岩侧，溪峰相配碧。逸者五六人，荡舟日之夕。怡然山水中，此身欲木石。动静悟天机，心歇悔形役。随兴坐矶岛，垂钓怀在昔。
　　登盘山云罩寺
　　绝顶盘空际，登攀近日华。一峰邻造化，四顾俯云霞。东海神仙宅，西山帝子家。连氛遮不见，予意满天涯。
　　立春有感
　　杀运正当三十载，东风暂送一年春。寒梅卧雪山中老，弱柳蒙尘路畔新。对酒依稀当日事，吟诗寥落故园人。阳和早入桃源去，我欲寻花急避秦。
　　盘山李靖菴秋
　　古刹高山秋早寒，幽居清景隔尘寰。天空野色连窗际，人尽风声在树间。片月独涵潭水净，万松长锁白云闲。静中禅客无闻见，嘹喨西风雁自还。
　　魏一鳌
　　魏一鳌，字莲六，直隶新安人。明崇祯举人，官忻州知州。有《雪亭诗草》、《虫音》。
　　读明忠烈朱先生霞淑遗册
　　拂拭瑶篇光气寒，淋漓纸上见忠肝。风鸣泉畔魂哀啸，雨洒霜林血染丹。落日无戈回晚照，中流有柱挽颓澜。我今心事凭谁说，泣拜先生仰面难。
　　苍岩山限韵
　　山怒拔天外，云闲不受拏。檀林失白日，药草荐新茶。磵陡梯登岸，楼空昙放花。黄昏钟磬发，惊起欲栖鸦。
　　张拱垣南师山庄
　　一水下园蔬，千山环敝庐。晓云填断岭，暮鸟唤归锄。树荫天疑雨，沙明虫著书。无劳知魏晋，午梦正蘧蘧。
　　曾灿垣
　　曾灿垣，字惟闇，号即庵，闽县人。明举人。有《即庵诗存》。
　　幽州马客吟
　　北人重骅骝，南人习驽马。幽州马客雄北方，年年买马出西夏。朝闻羽骑驰江南，驱马千群自南下。千金不惜表霜蹄，百金不惜连障泥。南方土热违马性，南方技浅薄马医。朝夕掉尾扑蛟蠛，霜毛落尽露筋脊。今年壮士食马肉，明岁燕台悬骏骨。东市买马鞭，西市买马鞍。锦障秋风裂，荒槽晓月寒。南人款段日驰逐，归饱豆栈果下宿。马客朝来出无车，行向人家借黄犊。
　　卜居
　　野老蜗牛舍，渔翁梭子船。各自不相易，同寄一山川。儵鱼喜浮阳，往往为饵牵。当其胠泥沙，岂不愿深渊。人生各有营，阅途纷万千。苟欲宅其身，岂不在圣贤。世人尚眉睫，小喜快当前。朝菌与蟪蛄，分争大小年。多谢繁华子，厚意似微怜。凫鹤不相续，贱性靡所迁。不疑又何卜，中情良谓然。
　　喜二谢至
　　幽梦不相期，开门適所思。楼当山缺处，客到酒香时。乱草十余步，闲花三两枝，忍看今夜月，已隔柳阴迟。
　　丙申除夕
　　最是劳人处，残年待夕阳。忧危身易老，离乱日尤长。腊酒酬穷鬼，文章落战场。独怜天地大，醉眼混玄黄。
　　向夕平安火，千门望寂然。役夫徵隔岁，征吏急穷年。敝屦行荒市，余生付石田。谁知此日月，数里异风烟。
　　偕吴友圣登吴山
　　西山突兀俯城隈，客里同过坐石苔。绝顶风烟愁立马，百年邂逅几登台。海门浪屋潮头见，郡市鱼鳞水面开。吴越兴亡俱在眼，那能词赋不生哀。
　　向文焕
　　向文焕，字亦庵，贵筑人。明桐梓教谕。有《孤云亭集》。
　　山中访邱醉石见小径菊花有作
　　秋菊经霜老，霜高汝亦寒。偶将摇落意，惜此晚芳残。为与故人约，相期今日欢。黄花小径外，鸡犬款门阑。
　　访舫公不遇老僧同回
　　物外访禅隐，萋萋霜草深。香云沉佛阁，落叶点松阴。木纳老僧性，幽栖寒鸟心。重门扃阗寂，何处作孤寻。
　　上林山庄雨中刈稻
　　山田不耐雨，霡霡只经旬。秋事勤朝夕，生涯多苦辛。公家有常赋，邻叟不嗟贫。寄谢远游子，吾生甘隐沦。
　　梓木冲山庄云心菴赠老僧佛然
　　结菴清净里，夜夜报疏钟。古佛寒花供，香粳野水舂。山深无虎迹，岸缺自云封。篱外多闲地，好栽三两松。
●卷十四
　　申涵光
　　申涵光，字孚孟，一字和孟，号凫盟，永年人。贡生。有《聪山诗集》。
　　岁晏
　　岁晏百物息，草木随风沙。松柏惨不舒，况彼园中花。层阴昼萧条，微霰时复加。林中常鸣狐，屋上常鸣鸦。岂不思远游，负手还咨嗟。阳气动飞灰，枯荄渐萌芽。严威蕴华滋，深藏古所嘉。
　　荆吴隔大江，风涛不可涉。短衣凌荒岑，挂桨拨寒月。玄云闭河梁，故人书久绝。目招谁家儿，轻扬弄绮陌。投我蛱蝶罗，系以双玉玦。我畏不敢过，中途自改辙。弱草披涧阴，梧桐峙高阙。本非同根生，荣瘁应各别。
　　亭亭西山云，万仞青芙蓉。下临不测渊，土有太古松。松顶巢黄鹤，渊中藏蛟龙。蹑屐披云根，乱石翳蓊茸。隔溪三五人，濯足吟疏风。白发好容颜，无乃商山翁。汉庭亦已出，书币凋淳蒙。真隐自草木，岂贪世上功。落日凌紫烟，挥手吾焉从。
　　匡庐吟问李饶州志清
　　汝从江右返，正当秋雁分。几时离却鄱阳水，衣裘尚带匡山云。我闻匡山天下绝，飞泉百丈吹琼雪。香炉五老没层云，影入波涛峰势折。闻有陆羽井，又有远公台。李白读书心所好，至今魂魄应常来。我曾东入吴，扬帆下西浙。杨子太湖水，满眼吴山北固皆丘垤。十载匡庐幽梦结，西江血满鄱湖热。兵戈遥隔子猷船，汝若曾登可细说。
　　邯郸行
　　西风吹落叶，飒飒邯郸道。邯郸兵火后，人家生白草。我闻邯郸全盛时，朱楼银烛光琉璃。赵女临窗调宝瑟，楼前走马黄金羁。即今富贵皆安在，惟有西山青不改。不见游侠子，白日报仇饮都市。亦不见垆边倡，华袿凤髻明月珰。旧城寥落荆榛里，楼台粉黛皆茫茫。城边过客飞黄土，城上凭临日正午。照眉池畔落寒鸦，不信此地曾歌舞。探鷇沙丘去不回，霸图消歇更堪哀。邯郸之人思旧德，至今犹上武灵台。
　　春雪歌
　　北风昨夜吹林莽，雪片朝飞大如掌。南园老梅冻不开，饥乌啄落青苔上。破屋寒多午未餐，拥衾对雪空长叹。去岁雨频禾烂死，冰消委巷生波澜。吴楚井乾江底坼，北方翻作蛟龙宅。豪客椎牛昼杀人，弯弓笑入长安陌。长安画阁压氍毹，猎罢高悬金仆姑。歌声入夜华镫暖，不信人间有饿夫。
　　张覆舆自西山来
　　何事须城郭，人间复见君。全家依涧草，短褐带山云。薄俗居难定，忘形鹿可群。四方多战伐，羡尔未全闻。
　　遣兴
　　岂敢名高尚，山园已定居。数椽风雨外，万事死生余。避地寻丹诀，传家有《素书》。天寒松酒熟，日日溷樵渔。
　　小筑容高卧，荒林失曙更。人从多难老，心向远天清。野屋悬鱼筍，霜滩落雁声。一年看又暮，新月几回明。
　　谒张尚书湛虚先生
　　结茅飞鸟上，秋色满悬壶。白发增幽事，黄冠屈壮图。琴樽山月好，风雨老臣孤。莫讶披云至，浮名此地无。
　　不忘
　　江上前朝酒，同人意不忘。衣冠临水榭，烟雨下金阊。入箸龙须软，登盘佛手香。归来南北异，生死各茫茫。
　　旅食多归梦，庭帏正北悬。重来轻齿发，千里入烽烟。书画江城市，弓刀塞草天。至今明月夜，无地拜啼鹃。
　　雨后林虑道中早行
　　晓渡青泥坂，秋花乱马蹄。不知山寺近，渐觉远村低。万事惊鼙鼓，孤云入杖藜。苏门高卧处，为访碧峰西。
　　宝鸡巷访吴见末比部即订九日之游
　　卜宅依寒水，朝回只闭关。见君当落叶，此地有空山。雨歇秋仍暖，官贫老更闲。登高何处好，屦杖许追攀。
　　登岱
　　殿阁盘空界，镫香出绛霄。到门诸念绝，终夜百灵朝。石闼驯双虎，天风落皂雕。玉浆如可待，未觉沃州遥。
　　西郊
　　风吹荻叶满渔梁，野菊乘秋亦暂香。边郡早寒沙漠漠，水村多雨月苍苍。常持白羽寻云壑，敢羡华裾负草堂。何事暗蛩催鬓发，一年今已过重阳。
　　寄宋吏部玉叔
　　风雨常怀宋玉悲，岳云海树远离离。春生太液鱼龙啸，月满空陂雁鹜饥。先辈风流成李贺，同时歌咏附王维。定知脱略能倾倒，竹仗从为汗漫期。
　　无才
　　窗下平田细路分，樵歌几处远犹闻。涛声夜落漳南树，山色晴分冀北云。曲岸人家依紫蓼，衡门客到煮青芹。无才合就穷途老，车马休惊白鹭群。
　　己丑生日
　　行歌何处问幽栖，滏口孤亭郡堞西。渐觉悲欢从俗懒，漫将怀抱向人低。惊猿莫讶频移树，羸马犹能惜障泥。烽火近连冬未雪，每逢喧乐倍凄凄。
　　灵岩寺
　　天畔灵岩已昔闻，石桥花雨正纷纭。枫林乱掩浮图出，黛色遥从泰岳分。古殿横阑迷赤箭，秋泉带叶下青云。伊蒲会罢僧厨饭，倚杖看碑到日曛。
</div>
    <div class="pagination">
<a href="晚晴簃诗汇_page22.html">上一页</a><span>...</span><a href="晚晴簃诗汇_page18.html">18</a><a href="晚晴簃诗汇_page19.html">19</a><a href="晚晴簃诗汇_page20.html">20</a><a href="晚晴簃诗汇_page21.html">21</a><a href="晚晴簃诗汇_page22.html">22</a><span class="current-page">23</span><a href="晚晴簃诗汇_page24.html">24</a><a href="晚晴簃诗汇_page25.html">25</a><a href="晚晴簃诗汇_page26.html">26</a><a href="晚晴簃诗汇_page27.html">27</a><a href="晚晴簃诗汇_page28.html">28</a><span>...</span><a href="晚晴簃诗汇_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
