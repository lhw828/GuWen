<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 537 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 537 页/共 1083 页</h1>
    <div class="content">


　　御定全唐诗巻四百五十二
　　钦定四库全书
　　御定全唐诗巻四百五十三
　　白居易
　　题裵晋公女几山刻石诗后【并序　一本此篇无此题序即题也】
　　裵侍中晋公出讨淮西时过女几山下刻石题诗末句云待平贼垒报天子莫指仙山示武夫果如所言克期平贼由是淮蔡迄今底宁殆二十年人安生业夫嗟叹不足则咏歌之故居易作诗二百言继题公之篇末欲使采诗者修史者后之徃来观者知公之功徳本末前后也
　　何处画功业何处题诗篇麒麟髙阁上女几小山前尔后多少时四朝二十年贼骨化为土贼垒犂为田一从贼垒平陈蔡民晏然骡军成牛户【蔡防号骡子军陈蔡间农骁鋭者人畜牛者呼为牛户】鬼火变人烟生子已嫁娶种桑亦丝緜皆云公之徳欲报无由缘公今在何处守都镇三川旧宅留永乐新居开集贤公今在【一作作】何官被衮珥貂蝉战袍破
　　犹在髀肉生欲圆襟懐转萧洒气力弥精坚登山不拄杖上马能掉鞭利泽浸入地福降升自【一作自升】天昔号天下将今称地上仙勿追赤松逰勿拍洪崖肩商山有遗老可以奉周旋
　　洛阳有愚叟
　　洛阳有愚叟白黒无分别浪迹虽似狂谋身亦不拙防检盘中饭非精亦非粝防检身上衣无余亦无阙天时方得所不寒复不热体气正调和不饥仍不渴闲将酒壶出醉向人家歇野食或烹鲜寓眠多拥褐抱琴荣启乐荷锸刘伶达放眼看青山任头生白髪不知天地内更得几年活从此到终身尽为闲日月
　　饱食闲坐
　　红粒陆浑稻白鳞伊水鲂庖童呼我食饭热鱼鲜香筯筯适我口匙匙充我肠八珍与五鼎无复心思量扪腹起盥潄下阶振衣裳绕庭【一作亭】行数匝却上檐下牀箕踞拥裘坐半身在日旸可怜饱暖味谁肯来同尝是嵗太和入兵销时渐康朝廷重经术草泽搜贤良尧舜求理切夔龙启沃忙懐才抱智者无不走遑遑唯此不才叟顽慵恋洛阳饱食不出门闲坐不下堂子弟多寂寞僮仆少精光衣食虽充给神意不扬扬为尔谋则短为吾谋甚长
　　闲居自题
　　门前有流水墙上多髙树竹迳绕荷池萦廻百余歩波闲戏鱼鳖风静下鸥鹭寂无城市喧渺有江湖趣吾庐在其上偃卧朝复暮洛下安一居山中亦慵去时逢过客爱问是谁家住此是白家翁闭门终老处
　　览镜喜老
　　今朝览眀镜须鬓尽成丝行年六十四安得不衰羸亲属惜我老相頋兴叹咨而我独微笑此意何人知笑罢仍命酒掩镜捋白髭尔辈且安坐从容听我词生若不足恋老亦何足悲生若茍可恋老即生多时不老即须夭不夭即须衰晩衰胜早夭此理决不疑古人亦有言浮生七十稀我今欠六嵗多幸或庶几傥得及此限何羡荣启期当喜不当叹更倾酒一巵
　　风雪中作
　　嵗暮风动地夜寒雪连天老夫何处宿暖帐温炉前两重褐绮衾一领花茸【一作丛】氊粥熟呼不起日髙安稳眠是时心与身了无闲事牵以此度风雪闲居来六年忽思逺逰客复想早朝士蹋冻侵夜行凌寒未眀起心为身君父身为心臣子不得身自由皆为心所使我心既知足我身自安止方寸语形骸吾应不负尔
　　对琴酒
　　西窗眀且暖晩坐巻书帷琴匣拂开后酒瓶添满时角尊白螺醆玉轸黄金徽未及弹与酌相对已依依泠泠秋泉韵贮在龙凤池油油春云心一桮可致之自古有琴酒得此味者稀祗因康与籍及我三心知
　　雪中晏起偶咏所懐兼呈张常侍韦庶子皇甫郎中【杂言】
　　穷隂苍苍雪雰雰雪深没胫泥埋轮东家典钱归碍夜南家贳米出凌晨我独何者无此弊复帐重衾暖若春怕寒放嬾不肎动日髙眠足方频伸瓶中有酒炉有炭瓮中有饭庖有薪奴温婢饱身晏起致兹快活良有因上无臯陶伯益廊庙材的不能匡君辅国活生民下无巢父许由箕颍操又不能食薇饮水自苦辛君不见南山悠悠多白云又不见西京【一作北阙】浩浩唯红尘红尘閙热白云冷好扵冷热中间安置身三年徼幸忝洛尹两任优稳为商賔非贤非愚非智慧不贵不富不贱贫冉冉老去过六十腾腾闲来经七春不知张韦与皇甫私唤我作何如人
　　和裵侍中南园静兴见示
　　池馆清且幽髙懐亦如此有时帘动风尽日桥照水静将鹤为伴闲与云相似何必学留侯崎岖觅松子
　　春寒
　　今朝春气寒自问何所欲酥暖薤白酒乳和地黄粥岂惟厌馋口亦可调病腹助酌有枯鱼佐餐兼防蓄省躬念前哲醉饱多惭忸君不闻靖节先生尊长空广文先生饭不足
　　菩提寺上方晩望香山寺寄舒员外
　　晩登西寳刹晴望东精舎反照转楼台辉辉似圗画冰浮水眀灭雪压松偃亚石阁僧上来云汀雁飞下西京閙扵市东洛闲如社曽忆旧逰无香山眀月夜
　　二月一日作赠韦七庶子
　　园杏红萼坼庭兰紫芽出不觉春已深今朝二月一去冬病疮痏将养遵医术今春入道场清浄依僧律尝闻圣贤语所慎斋与疾遂使爱酒人停桮一百日眀朝二月二疾平斋复毕应须挈一壶寻花觅韦七
　　犬鸢
　　晩来天气好散歩中门前门前何所有偶覩犬与鸢鸢饱凌风飞犬暖向日眠腹舒稳贴地翅凝【去声】髙摩天上无罗弋忧下无羁锁牵见彼物遂性我亦心适然心适复何为一咏逍遥篇此仍着扵适【一作迹】尚未能忘言
　　梦刘二十八因诗问之
　　昨夜梦梦得初觉思踟蹰忽忘来汝郡犹疑在吴都吴都三千里汝郡二百余非梦亦不见近与逺何殊尚能齐近逺焉用论荣枯但问寝与食近日两何如病后能吟否春来曽醉无楼台与风景汝又何如苏相思一相报勿复慵为书
　　闲吟
　　贫穷汲汲求衣食富贵营营役心力人生不富即贫穷光阴易过闲难得我今幸在穷富间虽在朝廷不入山看雪寻花翫风月洛阳城里七年闲
　　西行
　　衣裘不单薄车马不羸弱蔼蔼三月天闲行亦不恶寿安流水馆硖石青山郭官道桞阴阴行宫花漠漠常闻俗间语有钱在处乐我虽非富人亦不苦寂寞家僮解管骑从携桮杓时向春风前歇鞍开一酌
　　东归
　　翩翩平肩舆【一作舁】中有醉老夫膝上展诗巻竿头悬酒壶食宿无定程仆马多缓驱临水歇半日望山倾一盂借草坐嵬峩【并上声】攀花行踟蹰风将景共暖体与心同舒始悟有营者居家如在途方知无系者在道如安居前夕宿三堂【三堂在虢】今旦逰申湖【申湖在陕】残春三百里送我归东都
　　途中作
　　早起上肩舁【一作舆】一杯平旦醉晩憩下肩舁一觉残春睡身不经营物心不思量事但恐绮与里只如吾气味
　　小台
　　新树低如帐小台平似掌六尺白藤牀一茎青竹杖风飘竹皮落苔印鹤迹上幽境与谁同闲人自来往
　　睡后茶兴忆杨同州
　　昨晩饮太多嵬峩【并上声】连宵醉今朝餐又饱烂漫移时睡睡足摩挲眼眼前无一事信脚绕池行偶然得幽致婆娑緑阴树斑駮青苔地此处置绳牀傍邉洗茶器白瓷瓯甚洁红炉炭方炽沫下麴尘香花浮鱼眼沸盛来有佳色咽罢余芳气不见杨慕巢谁人知此味
　　题文集柜
　　破柏作书柜柜牢栢复坚收贮谁家集题云白乐天我生业文字自幼及老年前后七十巻小大三千篇诚知终散失未忍遽弃捐自开自锁闭置在书帷前身是邓伯道世无王仲宣只应分付女留与外孙传
　　早热二首
　　彤云散不雨赫日吁可畏端坐犹挥汗出门岂容易忽思公府内青衫折腰吏复想驿路中红尘走马使征夫更辛苦逐客弥顦顇日入尚趋程宵分不遑寐安知北窗叟偃卧风飒至簟拂碧龙鳞扇揺白鹤翅岂唯身所得兼示心无事谁言苦热天元有清凉地
　　勃勃旱尘气炎炎赤日光飞禽飐将坠行人渇欲狂壮者不耐饥饥火烧其肠肥者不禁热喘急汗如浆此时方自悟老瘦亦何妨肉轻足健逸髪少头清凉薄食不饥渴端居省衣裳数匙粱饭冷一领绡衫香持此聊过日焉知畏景长
　　偶作二首
　　战马春放归农牛冬歇息何独狥名人终身役心力来者殊未已去者不知还我今悟已晩六十方退闲犹胜不悟者老死红尘间
　　名无髙与卑未得多健羡事无小与大已得多厌贱如此常自苦反此或自安此理知甚易此道行甚难勿信人虚语君当事上看
　　池上作【西溪南潭皆池中胜地也】
　　西溪风生竹森森南潭萍开水沈沈丛翠万竿湘岸色空碧一泊松江心浦派萦廻误逺近桥岛向背迷窥临澄澜方丈若万顷倒影咫尺如千寻泛然独逰邈然坐坐念行心思古今菟裘不闻有泉沼西河亦恐无云林岂如白翁退老地树髙竹宻池塘深华亭双鹤白矫矫太湖四石青岑岑眼前尽日更无客膝上此时唯有琴洛阳冠葢自相索谁肯来此同抽簪
　　何处堪避暑
　　何处堪避暑林间背日楼何处好追凉池上随风舟日髙饥始食食竟饱还逰逰罢睡一觉觉来茶一瓯眼眀见青山耳醒闻碧流脱袜闲濯足解巾快搔头如此来几时已过六七秋从心至百骸无一不自由拙退是其分荣耀非所求虽被世间笑终无身外忧此语君莫怪静思吾亦愁如何三伏月杨尹谪防州
　　诏下
　　昨日诏下去罪人今日诏下得贤臣进退者谁非我事世间宠辱常纷纷我心与世两相忘时事虽闻如不闻但喜今年饱饭吃洛阳禾稼如秋云更倾一尊歌一曲不独忘世兼忘身
　　七月一日作
　　七月一日天秋生履道里闲居见清景髙兴从此始林间暑雨歇池上凉风起桥竹碧鲜鲜岸莎青靡靡苍然古磐石清浅平流水何言中门前便是深山里双僮侍坐卧一杖扶行止饥闻麻粥香渴觉云汤美【胡麻粥云母汤】平生所好物今日多在此此外更何思市朝心已矣
　　开襟
　　开襟何处好竹下池邉地余热体犹烦早凉风有味黄萎槐蘂结红破莲芳【一作房】坠无奈每年秋先来入衰思
　　自賔客迁太子少傅分司
　　头上渐无髪耳间新有毫形容逐日老官秩随年髙优饶又加俸闲稳仍分曹饮食免藜藿居处非蓬蒿何言家尚贫银榼提緑醪勿谓身未贵金章照紫袍诚合知止足岂宜更贪饕黙黙【一作然】心自问扵国有何劳
　　自在
　　杲杲冬日光眀暖真可爱移榻向阳坐拥裘仍解带小奴捶我足小婢搔我背自问我为谁胡然独安防安防良有以与君论梗概心了事未了饥寒迫扵外事了心未了念虑煎扵内我今实多幸事与心和防内外及中间了然无一碍所以日阳中向君言自在
　　咏史【九年十一月作】
　　秦磨利刀斩李斯齐烧沸鼎烹郦其可怜黄绮入商洛闲卧白云歌紫芝彼为葅醢机上尽此为鸾皇天外飞去者逍遥来者死乃知祸福非天为
　　因梦有悟【一作寤】
　　交友沦殁尽悠悠劳梦思平生所厚者昨夜梦见之梦中几许事枕上无多时欵曲数杯酒从容一局碁【碁酒皆梦中所见事】初见【一作是】韦尚书【景】金紫何辉辉中遇李侍郎【建】笑言甚怡怡终为崔常侍【亮】意色苦依依一夕三改变梦心不惊疑此事人尽怪此理谁得知我粗知此理闻扵竺干师识行妄分别智隐迷是非若转识为智菩提其庶几
　　春逰
　　上马临出门出门复逡巡回头问妻子应怪春逰频诚知春逰频其奈老大身朱顔去复去白髪新更新请君屈十指为我数交亲大限年【一作言】百嵗几人及七旬我今六十五走若下坂轮假使得七十祗有五度春逢春不逰乐但恐是痴人
　　题天竺南院赠闲元旻清四上人
　　杂芳涧草合繁緑岩树新山深景晩四月有余春竹寺过微雨石迳无纎尘白衣一居士方袍四道人地是佛国土人非俗交亲城中山下别相送亦殷勤
　　哭师臯
　　南康丹旐引魂回洛阳篮舁送葬来北邙原邉尹村【一作草树】畔月苦烟愁夜过半妻孥兄弟号一声十二人肠一时断往者何人送者谁乐天哭别师臯时平生分义向人尽今日哀寃唯我知我知何益徒垂泪篮轝回竿马回辔何日重闻扫市歌谁家收得琵琶伎【师臯醉后善歌扫市词又有小妓工琵琶不知今落何处】萧萧风树白杨影苍苍露草青蒿气更就坟前哭一声与君此别终天地
　　隐几赠客
　　宦情本淡薄年貌又老丑紫绶与金章扵予亦何有有时独【一作犹】隐几荅【音塔】然无所偶卧枕一巻书起尝一杯酒书将引昬睡酒用扶衰朽客到忽已酣脱巾坐搔首疎顽倚老病容恕惭交友忽思荘生言亦拟鞭其后
　　夏日作
　　葛衣疎且单纱帽轻复寛一衣与一帽可以过炎天止扵便吾体何必被罗纨宿雨林笋嫩晨露园葵鲜烹葵炮嫩笋可以备朝餐止扵适吾口何必饫腥羶饭讫盥潄已扪腹方果然婆娑庭前歩安稳窗下眠外养物不费内归心不烦不费用难尽不烦神易安庶几无夭阏得以终天年
　　晩凉偶咏
　　日下西墙西风来北窗北中有逐凉人单牀独栖息飘萧过云雨揺曵归飞翼新叶多好隂初筠有佳色幽深小池馆优稳闲官职不爱勿复论爱亦不易得
　　酬牛相公宫城早秋寓言见示兼呈梦得【时梦得有疾】
　　七月中气后金与水交争一闻白雪唱暑退清风生碧树未揺落寒蝉始悲鸣夜凉枕簟滑秋燥衣巾轻疎受老慵出刘桢疾未平何人伴公醉新月上宫城
　　小台晩坐忆梦得
　　汲泉洒小台台上无纎埃解带靣西坐轻襟随风开晩凉闲兴动忆同倾一杯月眀柴户藜杖何时来
　　种桃歌
　　食桃种其核一年核生芽二年长枝叶三年桃有花忆昨五六嵗灼灼盛芬华迨兹八九载有减而无加去春已稀少今春渐无多眀年后年后芳意当如何命酒树下饮停杯拾余葩因桃忽自感悲咤成狂歌
　　狂言示诸侄
　　世欺不识字我忝攻文笔世欺不得官我忝居班秩人老多病苦我今幸无疾人老多忧累我今防嫁毕心安不移转身泰无牵率所以十年来形神闲且逸况当垂老嵗所要无多物一裘暖过冬一饭饱终日勿言舎宅小不过寝一室何用鞍马多不能骑两匹如我优幸身人中十有七如我知足心人中百无一傍观愚亦见当已贤多失不敢论他人狂言示诸侄
　　偶以拙诗数首寄呈裵少尹侍郎防以盛制四篇一时酬和重投长句美而谢之
　　投君之文甚荒芜数篇价直一束刍报我之章何璀璨累累四贯骊龙珠毛诗三百篇后得文选六十巻中无一麋丽絶报赛五鹿连柱难支梧髙兴独因秋日尽清吟多与好风俱银钩金错两殊重宜上屏风张座隅



</div>
    <div class="pagination">
<a href="御定全唐诗_page536.html">上一页</a><span>...</span><a href="御定全唐诗_page532.html">532</a><a href="御定全唐诗_page533.html">533</a><a href="御定全唐诗_page534.html">534</a><a href="御定全唐诗_page535.html">535</a><a href="御定全唐诗_page536.html">536</a><span class="current-page">537</span><a href="御定全唐诗_page538.html">538</a><a href="御定全唐诗_page539.html">539</a><a href="御定全唐诗_page540.html">540</a><a href="御定全唐诗_page541.html">541</a><a href="御定全唐诗_page542.html">542</a><span>...</span><a href="御定全唐诗_page538.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
