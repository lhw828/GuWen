<!DOCTYPE html>
<html>
<head>
    <meta charset="UTF-8">
    <title>全宋诗 - 第 5940 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 5940 页/共 11672 页</h1>
    <div class="content">    顶门自有通窍。

释法薰　三祖赞
    觅罪不可得，更於何处忏。
    云翳豁然开，青天孤月上。

释法薰　上张及庵乞米
    南山近日饭篱空，衲子难教口歜风。
    引臂上方香积界，须劳金粟展神通。

释法薰　示众
    剑刃翻身犹是钝，屋头问路太无端。
    楚鸡不是丹山凤，何必临风刷羽翰。

释法薰　受业师孙请赞
    削发村院里，僻陋少见闻。
    信脚到南地，也作住山人。
    龙床角畔脱空话，引得衲子如蜂屯。
    思归未得，故国梦频。
    殷勤藉汝将予去，且看梨花二月春。

释法薰　四睡图赞
    一等骑虎来，两个挨肩去。
    松门外聚头，辊作一处睡。
    梦蝶栩栩不如，孰为人孰为虎。
    待渠眼若开时，南山有一转语。

释法薰　四祖赞
    谁缚无人缚，何更求解脱。
    未必右军鹅，便是支郎鹤。

释法薰　送炳藏主妇乡
    江海浮游岁月移，五峰曾契少林机。
    白拈果有超师作，和我南山载取归。

释法薰　送巢道士
    一点灵光触处通，心空不见太虚空。
    五千言把为玄妙，湿纸如何裹大虫。

释法薰　送琮监寺住院
    桐江江上一丝风，不钓盲龟只钓龙。
    浮定有无谁识意，夜凉如水月如弓。

释法薰　送干钟
    大炉鞴裹笑翻身，空腹高心许十成。
    好听玉楼撞动处，和声送出太分明。

释法薰　送圭士庵归蜀
    昔日随流今逆流，昔时今日有来田。
    李将军本穿杨手，误向南山射石头。

释法薰　送珪上人归乡
    南高峰对北高峰，两峰矗上摩青穹。
    上人阁锡在其下，咬姜呷醋期心空。
    心空一物无依倚，却笑老胡成曲指。
    回头重觅旧家山，莫学我行荒草裹。

释法薰　送吉州云上人
    语言动静总天真，叉手徒劳问别人。
    旧说青原白家酒，子归切忌再沾唇。

释法薰　送皎中庵住广寿
    名字馨香满道途，挽将洞水注南湖。
    他时把杖来轻探，莫谓从前一滴无。

释法薰　送僧
    久旱吴田半不收，子今西浙往东州。
    且图有展炊巾处，佛法从教烂却休。

释法薰　送韶化士干灵云古寺基
    剑客重寻眼翳生，至今孤露不堪闻。
    老韶直下能扶起，十□精神减八分。

释法薰　送韶铁鞭住西余
    西余旧说端狮子，解弄如今有几人。
    不是区区谩相屈，要看手眼一时亲。

释法薰　送师孙昧禅人
    十五为僧二十归，途中莫比在家时。
    老僧留浙汝回蜀，三昧从来古不知。

释法薰　送小然还乡
    及早游方及早归，参禅须是后生时。
    傍人不必轻相笑，临际元呼小厮儿。

释法薰　送小师游方
    莫辞脚力造诸方，佛法无多要久长。
    历尽崎岖到平地，归来掀倒破禅床。

释法薰　送圆禅人
    灵山无地可容身，好泛江潮去问津。
    东浙丛林如海阔，但参露柱莫参人。

释法薰　送月道座住庵
    结草为庵自昔贤，古今谁后复谁先。
    客来须得通方句，莫只随邪竖起拳。

释法薰　送照上人归蜀
    我堕南来鬓已衰，汝今何得悔来迟。
    乌藤{左足右孛}跳还归那，佛祖从教不展眉。
</div>
    <div class="pagination">
<a href="全宋诗_page5939.html">上一页</a><span>...</span><a href="全宋诗_page5935.html">5935</a><a href="全宋诗_page5936.html">5936</a><a href="全宋诗_page5937.html">5937</a><a href="全宋诗_page5938.html">5938</a><a href="全宋诗_page5939.html">5939</a><span class="current-page">5940</span><a href="全宋诗_page5941.html">5941</a><a href="全宋诗_page5942.html">5942</a><a href="全宋诗_page5943.html">5943</a><a href="全宋诗_page5944.html">5944</a><a href="全宋诗_page5945.html">5945</a><span>...</span><a href="全宋诗_page5941.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
