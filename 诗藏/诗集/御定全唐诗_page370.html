<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 370 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 370 页/共 1083 页</h1>
    <div class="content">









　　御定全唐诗巻二百九十七
　　钦定四库全书
　　御定全唐诗巻二百九十八
　　王建
　　凉州行
　　凉州四边沙皓皓【一作浩浩】汉家无人开道边头州县尽胡兵将军别【一作当】筑防秋城万里人家【一作征人】皆巳没年年旌节发西京多来中国収妇女一半生男【一作来】为汉语蕃人旧日不耕犂相学如今种禾黍驱羊亦着锦为衣为惜毡裘防鬬【一作树】时养蚕缲茧成疋帛那堪【一作得一作将】绕帐作旌旗城头山鸡鸣角角洛阳家家学【一作教】胡乐
　　寒食行
　　寒食家家出古城老人看屋少年行丘垅年年无旧道车徒散行【一作车踪散乱】入衰草牧儿【一作童】驱牛下塜头【一作边】畏有家人来洒扫逺人无坟水头祭还引妇姑望乡拜三日无火烧纸钱纸钱【一作哀哀】那得到黄泉但看垅上无
　　新土此中白骨应无主
　　促刺词【一作促促行】
　　促刺复促刺【一作促促复刺刺】水中无鱼山无石少年虽嫁不得【一作将】归头白犹着父母衣田边旧宅【一作四边田宅】非所【一作我】有我身不及逐鸡飞出门若有归死处猛虎当衢【一作途】向前去百年不遣踏君【一作居】门在家谁唤为新妇岂不见他邻舎娘嫁来常在舅姑傍
　　垅【一作陇】头水
　　垅水何年垅头别不在山中亦呜咽征人塞耳马不行未到垅头闻水声谓是西流入蒲海还闻北去【一作海】绕龙城垅东垅西多屈曲野麋饮水长簇簇胡兵夜回水旁住忆着来时磨劒处向前无井复【一作亦】无泉放马回看垅头【一作西】树
　　北邙行【一作北邙山】
　　北邙山头少闲土【一作坐】尽是洛阳人旧墓旧墓【一作洛阳】人家归葬多堆着黄金无买处天涯悠悠葬日促冈坂﨑岖不停毂髙张素幙绕铭旌夜唱挽歌山下宿洛阳城北复【一作西并】城东魂车祖马长相逢车辙广若长安路蒿草少【一作多】于松栢树涧底盘陀【一作山头涧底】石【一作古】渐稀尽向坟前作羊虎谁家石碑文字灭后人重取书年月朝朝车马送葬回还起大宅与髙台
　　温泉宫行
　　十月一日天子来青绳御路无尘埃宫前内里汤各别每个白玉芙蓉开朝元阁向山上起城绕青山龙【一作笼】暖水夜开金殿看星河宫女知更月眀里武皇得仙王母去山鸡昼鸣【一作啼】宫中树温泉决决出宫流宫使年年修玉楼禁兵去尽无射猎日西麋鹿登城头棃园弟子偷曲谱头白人间教歌舞
　　春词
　　红烟满戸日照梁天丝软弱【一本缺】虫飞扬菱花霍霍绕帷光美人对镜着衣裳庭中并种相思树夜夜还栖防凤凰
　　辽东行
　　辽东万里辽水曲古戍无城复无屋黄云盖地雪【一本缺此三字】作山不惜黄金买【一作贵】衣服战回各自収弓箭正西囘面家乡逺年年郡县送征人将与辽东作丘坂宁为草木乡中生有身不向辽东行
　　塞上梅【一作曲】
　　天山路傍一株【一作枝】梅年年花发黄云下昭君巳殁汉使囘前后征人惟繋马日夜风吹满陇头还随陇水东西流此花若近长安路九衢年少无攀处
　　戴胜词
　　戴胜谁与尔为名木【一作水】中作窠墙上鸣声声催我急种谷人家向田不归宿紫冠采采【一作深深】褐羽斑衔得蜻蜓飞过屋可怜白鹭满緑池不如戴胜知天时
　　秋千【一作秋千】词
　　长长丝绳紫复碧嫋嫋横枝髙百尺少年儿女重秋千盘巾【一作中】结带分两边身轻裙薄易生力防手向空如鸟翼下来立定【一作地】重繋衣复畏斜风髙不得傍人送上那足贵终赌【一作睹】鸣【一作明】珰鬬【一作闻】自【一作鬬身】起囘囘若与髙树齐头上寳钗从堕地眼前争胜难为休足踏平地看始愁
　　开池得古钗
　　美人开池北堂下拾得寳钗金【一作全】未化凤凰半在双股齐钿花落处生【一作作】黄泥当时堕地觅不得暗想窗中还夜啼可知将来对夫婿镜前学梳古时髻莫言至死亦不遗还似前人初得时
　　赛神曲
　　男抱琵琶女作舞主人再拜听神语新妇上酒勿【一作莫】辞勤使尔舅姑无所苦椒浆湛湛桂座新一双长箭系红巾但愿牛羊满家宅十月报赛南山神青天无风水复【一作损】碧龙马上鞍牛服轭纷纷醉舞踏衣裳把酒路旁劝行客
　　田家留客
　　人家【一作客】少能留我屋客有新浆马有粟逺行僮仆应苦饥新妇防中炊欲熟不嫌田家破门戸蚕房新泥无风土行人但饮【一作饭】莫畏贫明府上来何【一作可】苦辛丁宁囘语屋【一作房】中妻有客勿令儿夜啼双冢【一作井】直西有县路我敎丁男送君去
　　精衞词
　　精衞谁敎尔塡海海边石子青磊磊但得海水作枯池海中鱼龙【一作鼈】何所为口穿岂为空衔石山中草木无全枝朝在树头暮海里飞多羽折时堕水髙山未尽海未平愿我身死子还生
　　老妇叹镜
　　嫁时明镜老犹在黄金镂画【一作缕尽】双凤背忆昔咸阳初买来【一作时】灯前自绣芙蓉带十年不开一片铁长向暗中梳白发今日后牀重照看生死终当此长别
　　望夫石
　　望夫处江悠悠化为石不囘头上【一作山】头日日风复雨行人归来石应语
　　别鹤曲
　　主人一去池水絶池鹤散飞不相别青天漫漫碧水【一作海】重知向何山风雪中万里虽然音影在【一作隔】两心终是死生同池边巢破松树死树头年年乌生子
　　乌栖曲
　　章华宫人【一作中】夜上楼君王望月西山头夜深宫殿门不锁白露满山山叶堕
　　雉将雏
　　雉吚喔雏出□毛斑斑觜啄啄学飞未【一作不】得一尺髙还逐母行旋母脚麦垄浅浅难【一作虽】蔽身逺去恋雏低怕人时时土中鼓两翅引雏拾虫不相离
　　白纻歌二首
　　天河漫漫北斗璨【一作灿】宫中乌啼知夜半新缝白纻舞衣成来迟邀得吴王迎低鬟转面掩防袖玉钗浮动秋风生酒多夜长夜【一作天】未【一作不】晓月明灯光两相照后庭歌声【一作舞】更窈窕
　　馆娃宫中春日暮茘枝木花满树城头乌栖休击鼓靑娥弹瑟白纻舞夜天曈曈不见星宫中火照西江眀美人醉起无次第堕钗遗佩满中庭此时但愿可君意囘昼为宵亦不寐年年奉君君莫弃
　　短歌行
　　人初生日初岀上山迟下山疾百年三万六千朝夜里分将强半日有歌有舞须早为昨日健于今日时人家见生男女好不知男女催人老短歌行无乐声
　　饮马长城窟
　　长城窟长城窟边多马骨古来此地无井泉赖得秦家筑城卒征人饮马愁不囘长城变作望乡堆蹄踪【一作迹】未【一作不】干人去近续后马来泥汚【一作泞】尽枕弓睡着待水生不见隂山在前阵马蹄足脱装马头【一作马装头】健儿战死谁封侯
　　乌夜啼
　　庭树乌尔何不向别处栖夜夜夜半当戸啼家人把烛岀洞戸【一作房】惊栖失羣飞落树一飞直欲飞上天囘囘不离旧栖处未明重绕主人屋欲下空中黒相触风飘雨湿亦不移君家树头多好枝
　　簇蚕辞
　　蚕欲老箔【一作薄】头作茧丝皓皓场寛地髙风日多不向中庭防【一作燃】蒿草神蚕急作莫悠扬年来【一作老】为尔祭神桑但得青天不下雨上无苍蝇下无鼠新妇拜簇愿茧稠女洒桃浆男打鼓三日开箔【一作薄】雪团团先将新茧送县官巳闻乡里催织作去【一作送】与谁人身上着
　　渡辽水
　　渡辽水此去咸阳五千里来时父母知隔生重【一作里一作褁】着衣裳如送死亦有白骨归咸阳营家【一作茔冢】各与题本乡身在应无囘渡【一作渡辽】日驻马相看辽水傍
　　空城雀
　　空城雀何不飞来人家住空城无人种禾黍土间生子草间长满地蓬蒿幸无主近村虽有髙树枝雨中无食长苦饥八月小儿挟弓箭家家畏向【一作我】田头飞但能不出空城里秋时百草皆有子报言【一作黄口】黄口莫啾啾长尔得成无横死
　　水运行
　　西江运船立红帜万棹干帆绕江水【一作去】去年六月无稻苖巳说水乡人饿【一作饥】死县官部船日算程暴风恶雨亦不停在生有乐当有苦三年作官一年行坏舟畏鼠复畏漏恐向太仓折升防辛勤耕种非毒药看着不入农夫口用尽百金不为费但得一金即为利逺征海稻供边食岂如多种边头地
　　当窗织
　　叹息复叹息园中有枣行人食贫家女为富家【一作人当窗】织翁母隔墙不得力水寒手澁丝脆断续来续去心肠烂【一作急】草虫促促【一作织】机下啼【一作鸣】两日催成一疋半输官上顶【一作头】有零落姑未得衣身不着当窗却羡靑楼倡十指不动衣盈箱
　　失钗怨【一作叹】
　　贫女铜钗惜于【一作如】玉失却来寻【一本缺】一【一作三】日哭嫁时女伴与【一作为】作妆头戴此钗如凤凰双杯行酒六亲喜我家新妇宜拜堂镜中乍无失髻【一作髻无】样初起犹疑在【一作堕】牀上髙楼翠钿飘舞尘明日从头一遍新
　　春燕词
　　新燕新燕【一作春燕春燕】何不定东家緑池西家井飞鸣当戸影悠扬一绕檐头一绕梁黄姑说向新妇女【一作去】去年堕子污衣箱已能辞山复过海幸我堂前故巢在求食愼勿爱髙飞空中饥鸢为尔害辛勤作窠【一作巢】在画梁【一本缺此三字】愿得年年主人富
　　主人故池
　　髙【一作曲一作西】池髙阁上【一作相】连起荷叶团团盖秋水主人巳逺凉风生旧客不来芙蓉死
　　古宫怨
　　乳【一作乱】乌哑哑飞复啼城【一作宫】头晨夕宫中栖呉王别殿绕江水后宫不开美人死
　　关山月
　　关山月营开道白前军发冻轮当碛光悠悠照见三堆两堆骨边风割面天欲明金沙岭西【一作头】看看没
　　赠离曲
　　合欢叶堕梧桐秋鸳鸯背飞水分流少年使我忽相弃雌号雄鸣夜悠悠夜长月没虫切切冷风入房灯焰灭若知中【一作去】路各西东彼此不忘【一作结】同心结収取头边蛟龙枕留着箱中双雉裳我今焚却旧房物免使他人登尔牀
　　宛转词【一作古謡】
　　宛宛转转胜上纱红红緑緑苑中花纷纷泊泊夜飞鵶寂寂寞寞离人家
　　水夫謡
　　苦哉生长当驿边官家使我牵驿船辛苦日多乐日少水宿沙行如海鸟逆风上水万斛重前驿迢迢后【一作波】淼淼半夜縁堤雪和雨受他驱遣还复去衣【一作夜】寒衣湿披短蓑【一作莎】臆穿足裂忍痛何到明辛苦无【一作何】处说齐声腾踏牵船出【一作歌】一间茆屋何所直父母之乡【一作邦】去不得我愿此水作平田长使水夫不怨天
　　田家行
　　男声欣欣女顔恱人家不怨言语别五月虽热麦风清檐头索索缲车鸣野蚕作蠒人不取叶间扑扑秋蛾生麦収上场绢在轴的知输得官家足不望【一作愿】入口复上身且免向城卖黄犊囘【一作田】家衣食无厚薄不见县门身即乐
　　去妇
　　新妇去年腁【一作胝】手足衣不暇缝蚕废簇白头使我忧家事还如夜里烧残烛当初为取【一作信】傍人语岂道如今自辛苦在时纵嫌织绢迟有丝不上邻家【一作人】机
　　神树词
　　我家家西老棠树须晴即晴雨即雨四时八节上杯盘愿神莫【一作不】离神处所男不着丁女在舎官事上下无言语老身长健树婆娑万嵗千年作神主
　　祝鹊
　　神鹊神鹊好言语行人早囘多利赂我今庭中栽好树与汝作巢当报汝
　　古謡【一作杂咏】
　　一东一西垅【一作陇】头水一聚一散天边霞一来一去道上客一顚一倒池中【一作上】麻
</div>
    <div class="pagination">
<a href="御定全唐诗_page369.html">上一页</a><span>...</span><a href="御定全唐诗_page365.html">365</a><a href="御定全唐诗_page366.html">366</a><a href="御定全唐诗_page367.html">367</a><a href="御定全唐诗_page368.html">368</a><a href="御定全唐诗_page369.html">369</a><span class="current-page">370</span><a href="御定全唐诗_page371.html">371</a><a href="御定全唐诗_page372.html">372</a><a href="御定全唐诗_page373.html">373</a><a href="御定全唐诗_page374.html">374</a><a href="御定全唐诗_page375.html">375</a><span>...</span><a href="御定全唐诗_page371.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
