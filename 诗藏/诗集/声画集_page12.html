<!DOCTYPE html>
<html>
<head>
    <meta charset="UTF-8">
    <title>声画集 - 第 12 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>声画集 - 第 12 页/共 16 页</h1>
    <div class="content">　　跌宕平生万里程盘车一展老心惊溪昏树老牛争力似聴当年风雨声
　　画车诗二首【苏东坡】
　　何人画此双轮车便是当年欹器图上易下难须审细左提右挈免疎虞
　　九衢歌舞颂王明谁测寒泉独自清赖有千车能散福化为膏雨满重城
　　同原甫咏秘阁藏古器图【刘叔赣】
　　黄占金宝气天瑞告成功绩事今时絶书文自古同掊钩记巫锦按刻异桓公尘世无由覩昆山防府中
　　题齐安新刻雪堂图【周少隐】
　　名驹汗血乆不闻天遣两苏空马羣当时二十出西蜀已説贾生能过秦玉堂词翰不起草建隆以来能几人功名后世只忠谠流落一生尝苦辛心知才大难为用小折波涛入嘲弄偶结江边一把茅来作黄州六年梦劝君愼勿剪柔柯雪堂杨栁公亲种扁舟夜入赤壁江手持杯酒浇周郎酒醒月落赋已就东方日白天相将尔来不知谁好事尽写公诗画图里短披虽在人已亡空看江波接天起浮云灭尽名不磨千古长流似江水
　　屏扇
　　题海图屏风【白乐天】
　　海水无风时波涛安悠悠鳞甲无小大遂性各沈浮突兀海底鼇首冠三神丘钓网不能制其来非一秋或者不量力谓兹鼇可求赑屭牵不动纶絶沈其钩一鼇旣顿颔诸鼇齐掉头白涛与黒浪呼吸绕咽喉喷风激飞廉鼓浪怒阳侯鲸鲵得其便张口欲吞舟万里无活鳞百川多倒流遂使江汉水朝宗意亦休苍然屏风上此画良有由
　　呉子野将出家赠扇山枕屏【苏子瞻】
　　峩峩扇中山絶壁信天剖谁施大员镜衡霍入户牖得之老月师画者一醉叟常疑若人胸自有云梦薮千岩在掌握用舍弹指乆低昂不自知恨寄儿女手短屏虽曲折高枕谢奔走出家非今日法水洗无垢浮游云释峤燕坐栁生肘忘怀紫翠间相与到白首
　　画枕屏【苏子由】
　　绳牀竹簟曲屏风野水遥山雾雨蒙长有滩头钓鱼叟伴人间卧寂寥中
　　和张耒高丽松扇【苏子瞻】
　　可怜堂堂十八公老死不入明光宫万牛不来难自献裁作团圆手中扇屈身防垢君一洗挂名君家诗集里犹胜汉宫悲婕妤网虫不见乘鸾子
　　书皇亲扇
　　十年江海寄浮沈梦绕江南黄苇林谁谓风流贵公子笔端还有五湖心
　　题小景扇【黄山谷】
　　草色青青栁色黄桃花零落杏花香春风不解吹愁却春日偏能惹恨长
　　谢郑闳中恵高丽画扇二首
　　防稽内史三韩扇分送黄门画省中海上人烟来眼界全胜博物注鱼虫
　　苹汀游女能骑马传道蛾睂画不如宝扇真成集陈隼史臣今得杀青书
　　题恵崇画扇
　　恵崇笔下开江面万里晴波向落晖梅影横斜人不见鸳鸯相对浴红衣
　　画雪扇子【刘叔赣】
　　洒落瑶花溥苍茫杀气深因风惊拂面濯热幸开襟夜色非闗月朝云不待阴秋风未应起好在郢中吟
　　题宗室大年画扇四首【晁无咎】
　　栁动燕初来波生鴈将去惟有小崧高苍苍自如故鸜之仍鹆之尔名今是非人言不逾济何事满苔矶西风入丛竹惨澹带秋阴惊起中泜鴈衡阳万里心王孙蕴竒意绕素淡云烟借与王摩诘含毫思邈然
　　题世南画扇【蔡天啓】
　　野水潺潺平落涧秋风瑟瑟细吹林逢人抱瓮知村近隔屋闻钟觉寺深
　　子瞻画扇【林子仁】
　　夫子江湖客毫端托渺茫攒峰埋暮雨古树困天霜偪侧余僧舍溟蒙失鴈行死生随化尽此意独难忘
　　题画扇【程叔易】
　　万里稻粱高兴谁将出入君怀已讶天边月上更疑苹末风来
　　徐叔明校书篆笔竒古复作丹青为予作汉江莫霭扇材极妙力求鄙句作此以赠【李商老】
　　曩时徐骑省篆古逼秦相后来得仍孙毫端溟渤壮能回顿挫姿丹青生意匠余酣写便面万里烟莽苍何许捕鱼郎落日荡双桨无劳剪吴松安用买叠嶂真欲老是间尘境孰非攘怜君俱入妙简逺复清旷定为造物嗔觅句聊分谤
　　蒲元亨画四时扇图【僧慧洪】
　　画工妙物无不可谁能笔端自忘我醉蒲睡着呼不闻但见解衣盘礴臝起来潄墨滋破研霜绡咫尺开纨扇防缀四时无不有但觉眼前红绿云破连峰青碧开林梢时复见楼台断桥落日空流水为问秦人安在哉春山杳霭知何处夏木森森蔽云雨秋阴未破雪满山笑指千峰欲归去看山对客忆峩嵋客去愁多自不知满眼匡庐看画轴平生坐愧虎头痴万法浮云定何有白鹤归来千载后江山长在世身忙嵗月不移舟壑走对此未归心欲折借君玉斧脩圆月防看谈笑满清风讵使人间长炎热
　　题扇【王介甫】
　　玉斧脩成宝月圆月边仍有女乘鸾青防风露非人世鬓乱钗横特地寒





　　声画集卷六
　　钦定四库全书
　　声画集巻七
　　宋　孙绍逺　编
　　畜兽
　　画龙【刘叔赣】
　　南人谒雨争图龙画师放笔为老雄烟云满壁夺昼色雷电应手生狂风观者皆惊爪牙动攫挐意似翻长空吾疑奋迅出户牖何事经时留此中共言叶公初好画当时亦有神龙下天意为霖非尔能世俗慕真聊事假
　　赠徐微中画龙【王佐才】
　　阴阳变化万物从其间至神惟真龙庸夫俗眼不得见或跃或潜无定踪后来高士探元窟素缣摹画求形容在昔擅名能几人争为妍巧夸殊功东朐徐氏奋竒趣俊笔醉挥欺古风为余好事辄写寄老鳞苍鬛惊盲聋怒搏沧海喷白浪暗拖暮雨横长空双双头角战初罢奔腾半没寒云中只恐霹雳生坐上爪牙活动挐寰穹轩昂当世称独步贵臣襃誉闻宸聪黄金扇成争进入雄声一日喧深宫从此毫端愈珍重千嵗万嵗传无穷
　　虎图【王介甫】
　　壮哉非罴亦非防目光夹镜坐当隅横行妥尾不畏逐顾盼欲去仍踌躇卒然我见心为动熟视稍稍摩其须固知画者巧为此此物安肯来庭除想当盘礴欲画时睥睨众史如庸奴神闲意定始一扫功与造化论锱铢悲风飒飒吹黄芦上有寒雀惊相呼槎牙死树鸣老乌向之俛噣如餔雏山墙野壁黄昏后冯妇遥看亦下车
　　隂山画虎图
　　隂山健儿鞭控急走势能追北风及逶迤一虎出马前白羽横穿更人立回旗倒防四边动抽矢当前放蹄入爪牙蹭蹬不得施碛上流丹看来湿胡天朔漠杀气高烟云万里埋弓刀穹庐无工可貌此汉使自解丹青包堂上绢素开欲裂一见尤能动毛髪低回使我思古人此地搏兵奋驰夺禽逃兽遁亦萧然岂若封疆今晏眠契丹弋猎汉耕作飞将自老南山边还能射虎随少年
　　题伯时画揩痒虎【黄山谷】
　　猛虎肉醉初醒时揩磨疴痒风助威枯楠未觉草先低木末应有行人知
　　画虎【王佐才】
　　炳毛威骨自精神好祝提毫防刷人纵使不成犹胜狗休添角翼乱天真
　　画虎行为吉州假守苏公作【徐师川】
　　昔日何人画于菟君家独有他家无宣城老包骨已朽纷纷俗子尚谁呼大虎蹲踞小虎戏目光注射百歩外名画多闻内府收人间岂惜千金费巉巉岩岩谷中石老树穹枝拂秋色鋭头将军射不得却挂江南使君壁林间一啸四山风麏惊狐号为堕空不向南山随李广只愁东海笑黄公忆昔余顽少小时先生教诵荆公诗只今耆旧无新语赖有庐山病可师
　　再次韵题于生画二首
　　耽酒丰城客子醉画山崦人家他日营丘伯仲高名逺出长沙
　　彭蠡何限秋鴈此君胸次为家醉里举羣飞出着行排立平沙
　　丹青引赠曹将军霸【杜子美】
　　将军魏武之子孙于今为庶为清门英雄割据虽已矣文彩风流今尚存学书初学卫夫人但恨无过王右军丹青不知老将至富贵于我如浮云开元之中尝引见承恩数上南薫殿凌烟功臣少顔色将军下笔开生面良相头上进贤冠猛将腰间大羽箭褒公鄂公毛髪动英姿飒爽来酣战先帝天马玉花骢画工如山貌不同是日牵来赤墀下迥立阊阖生长风诏谓将军拂绢素意匠惨淡经营中斯须九重真龙出一洗万古凡马空玉花却在御榻上榻上庭前屹相向至尊含笑催赐金圉人太仆皆惆怅弟子韩干早入室亦能画马穷殊相干唯画肉不画骨忍使骅骝气凋丧将军尽善葢有神必逢佳士亦写真即今漂泊干戈际屡貌寻常行路人途穷反遭俗眼白世上未有如公贫但看古来盛名下终日坎防纒其身
　　韦讽录事宅观曹将军霸画马图引
　　国初已来画鞍马神妙独数江都王将军得名三十载人间又见真乗黄曽貌先帝照夜白龙池十日飞霹雳内府殷红马脑盘婕妤传诏才人索盘赐将军拜舞归轻纨细绮相追飞贵戚权门得笔迹始觉屏障生光辉昔日太宗拳毛騧近时郭家狮子花今之新图有二马复令识者乆叹嗟此皆骑战一敌万缟素漠漠开风沙其余七匹亦殊絶迥若寒空动烟雪霜蹄蹴踏长楸间马官厮养森成列可怜九马争神骏顾视清高气深稳借问苦心爱者谁后有韦讽前支遁忆昔巡幸新丰宫翠华拂天来向东腾骧磊落三万匹皆与此图筋骨同自从献宝朝河宗无复射蛟江水中君不见金粟堆前松栢里龙媒去尽鸟呼风
　　天育骠骑歌
　　吾闻天子之马走千里今之画图无乃是是何意态雄且杰骏尾萧梢朔风起毛为绿缥两耳黄眼有紫焰双瞳方矫矫龙性合变化卓立天骨森开张伊昔太仆张景顺监牧攻驹阅清峻遂令大奴守天育别养骥子怜神骏当时四十万匹马张公叹其材尽下故独写真传世人见之座右乆更新年多物化空形影呜呼健步无由骋如今岂无騕褭与骅骝时无王良伯乐死即休
　　题壁上韦偃画马歌
　　韦侯别我有所适知我怜君画无敌戏拈秃笔扫骅骝歘见骐驎出东壁一匹龁草一匹嘶坐看千里当霜蹄时危安得真致此与人同生亦同死
　　八骏图【白乐天】
　　穆王八骏天马驹后人爱之写为图背如龙兮颈如象骨竦筋高脂肉壮日行万里疾如飞穆王独乘何所之四荒八极蹋欲徧三十二蹄无歇时属车轴折趁不及黄屋草生弃若遗瑶池西赴王母宴七庙经年不亲荐璧台南与盛姬游明堂不复朝诸侯白云黄竹歌声动一人荒乐万人愁周从后稷到文武积徳累功世勤苦岂知才及四代孙心轻王业如灰土由来尤物不在大能荡君心即为害文帝却之不肯乘千里马去汉道兴穆王得之不为戒八骏驹来周室坏至今此物世称尊不知房星之精下为怪八骏图君莫爱
　　八骏图【并序　元微之】
　　良马无世无之然而终不得与八骏并名何也吾闻八骏日行三万里夫车行三万里而无毁轮壊轴之患盖神车也车人行三万里而无丧精褫魄之患亦神人也无是二神而得是八马乃破车掣御踬人之乗也世焉用之今夫画古者画马而不画车驭不画所以乘马者是不知夫古者也余因作诗以辨之
　　穆王志空阔将行九州野神驭四来归天与八骏马龙种无凡性龙行无暂舍朝辞扶桑底暮宿昆仑下鼻息吼春雷蹄声裂寒瓦尾掉沧波黒汗染白云赭华辀木修密翠葢尚妍冶御者腕不移乘者寐不假车无轮扁斵辔无王良把虽有万骏来谁是敢骑者
　　八骏图【杜荀鹤】
　　丹雘传真未必真那知筋骨与精神秖今市骏凭毛色绿耳骅骝赚杀人
　　申王画马图【苏子瞻】
　　天宝诸王爱名马千金争致华轩下当时不独玉花骢飞电流云絶潇洒两坊岐薛宁与申凭陵内廏多清新肉騣汗血尽龙种紫袍玉带真天人骊山射猎包原隰御前急诏穿围入扬鞭一蹙破霜蹄万骑如风不能及鴈飞走惊开翠华按辔从天回五家锦绣变山谷百里舄珥遗纤埃青骡蜀栈两超忽高凖浓蛾散荆棘回首追风趁日飞五陵佳气春萧瑟
　　书韩干牧马图
　　南山之下汧渭之间想见开元天宝年八坊分屯隘秦川四十万匹如云烟骓駓骃骆骊骝騵白鱼赤骍皇防龙颅鳯颈狞且妍竒姿逸徳隐驽顽碧眼胡儿手足鲜嵗时剪刷供帝闲柘袍临池侍三千红妆照日光流渊楼下玉螭吐清寒往来蹙踏生飞湍众工防笔和硃铅先生曹霸弟子韩廏马多肉尻脽圆肉中画骨夸尤难金羁玉勒绣罗鞍鞭棰刻烙伤天全不如此图近自然平沙细草荒緜惊鸿脱争后先王良挟防飞上天何必俯首服短辕
　　韩干十四马
　　二马并驱攅八蹄二马宛颈騣尾齐一马任前双举后一马却避长鸣嘶老髯奚官骑且顾前身作马通马语后有八匹饮且行微流赴吻若有声前者既济出林鹤后者欲涉鹤俛啄最后一匹马中龙不嘶不动尾摇风韩生画马真是马苏子作诗如见画世无伯乐亦无韩此诗此画谁当看
　　书韩干二马
　　赤髯碧眼老鲜卑回防如萦独善骑赪白紫骝俱絶世马中岳湛有妍姿
　　次韵子由书李伯时所藏韩干马
　　潭潭古屋云幙垂省中文书如乱丝忽见伯时画天马朔风胡沙生落锥天马西来从西极势与落日争分驰龙膺豹股头八尺奋迅不受人间羁元狩虎脊聊可友开元玉花何足竒伯时有道真吏隐饮啄不羡山梁雌丹青弄笔聊尔耳意在万里谁知之干惟画肉不画骨而况失实空余皮烦君巧説腹中事妙语欲遣黄泉知君不见韩生自言无所学廏马万匹皆吾师
　　题孙叔静所蓄韦偃十马图
　　神工妙技帝所收江东曹韩逝莫留人间画马惟韦侯当年为谁扫骅骝至今霜蹄踏长楸圉人困卧沙垅头沙苑茫茫蒺藜秋风騣雾鬛寒飕飕龙种尚与驽骀游长稭短豆岂汝羞八銮六辔非良谋古来西山与东丘
　　次韵黄鲁直画马试院中作
　　少年鞍马勤逺行卧闻龁草风雨声见此忽思短防横十年髀肉磨欲透那更陪君作诗瘦不如芋魁归饭豆门前欲嘶御史骢诏恩三日休老翁羡君怀中双橘红【黄有老母】
　　和王晋卿题李伯时画马
　　督邮有良马不为君所竒顾收纸上影骏骨何由归一朝见萦防蚁封惊肉飞岂惟马不遇人已半生痴
</div>
    <div class="pagination">
<a href="声画集_page11.html">上一页</a><span>...</span><a href="声画集_page7.html">7</a><a href="声画集_page8.html">8</a><a href="声画集_page9.html">9</a><a href="声画集_page10.html">10</a><a href="声画集_page11.html">11</a><span class="current-page">12</span><a href="声画集_page13.html">13</a><a href="声画集_page14.html">14</a><a href="声画集_page15.html">15</a><a href="声画集_page16.html">16</a><a href="声画集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
