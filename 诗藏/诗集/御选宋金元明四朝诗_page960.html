<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 960 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 960 页/共 1044 页</h1>
    <div class="content">　　寒食逢社贤良饮
　　杨柳无烟江水长邻家风雨杏饧香逢君共把金陵酒忘却今朝在异郷
　　读韦苏州诗
　　扫阁焚香画巻帷緑槐疎雨夏初时客忧何物能消遣一帙苏州刺史诗
　　西园即事
　　緑池芳草满晴波春色都从雨里过知是邻家花落尽菜畦今日蝶来多
　　东归至枫桥
　　故人当日送登畿此地停舟醉落晖慙愧临河旧攀栁尚留青眼看人归
　　江行
　　家家渔网映回桥春水初生没树腰客路江南烟雨里緑芜芳草恨迢迢
　　蜀山书舍图
　　山月苍苍照烟树碧浪湖头放船去隔林夜半见孤灯知是幽人读书处
　　行乐
　　冠触花梢露湿衣晓因行乐到南圻日高雾散春江曲緑满平田双雉飞
　　柳塘飞燕
　　身轻不奈晚多风春尽回塘落絮空杨柳隂迷三十里画楼何处巻帘栊
　　题芭蕉仕女
　　秋宫睡起试生罗闲向芭蕉石畔过怪底早凉欺匣扇夜来叶上雨声多
　　和王耕云与愚庵倡和诗二首
　　灌花移石不辞勤苔润流泉雨后新一坞緑杨鸡犬静老来欣作太平人
　　欲望城西礼白云数峰苍翠晚嶙嶙谁知邂逅东归客亦是香山社里人
　　梦余唐卿
　　路隔城臯万里闗何由得见故人还灯前梦里匆匆见猿叫枫林月在山
　　过湖南舟中卧作
　　野客分携水店前浪平舟稳称酣眠午鸡啼处前村近过尽平湖几曲天
　　疎竹三禽图
　　棘枝疎瘦竹枝低三鸟寒多毎并栖月落山空秋梦断不知谁个最先啼
　　客舍春暮
　　酒醒闲写送春诗细雨残花尚一枝莫向天涯望芳草客愁多似去年时
　　雨中晓卧二首
　　井桁乌啼破曙烟轻寒薄被落花天闲人晴日犹无事风雨今朝正合眠
　　香断牀帏冷未开雨窗寥落满櫺苔休轻一枕江边睡抛却腰金换得来
　　晚立西浦渡
　　鬓丝微映钓丝轻水叶惊风细浪生谁见晚凉人立处数株杨柳一蝉鸣
　　江上雨中
　　江涨随沤欲到门湿云依树易黄昬幽居常日无来客何况萧萧雨满村
　　过北庄访友
　　浅水平沙冻鸭眠秋声和过石桥邉寻君兼得寻诗兴野树江云欲雪天
　　效香奁体
　　扬州梦断十三年底事犹存未了縁不见拥鬟帘下立断肠骑马过门前
　　游石湖
　　緑杨揺曳蘸湖波鸥鹭频惊画舫过白纻歌残风欲起美人应怯暮寒多
　　刺绣图和杨孟载
　　翠丝盘叶碧玲珑小萼花铺茜缕红梦里鸳鸯留不得分明却在绣牀中
　　杨基
　　天平山中
　　细雨茸茸湿栋花南风树树熟枇杷徐行不计山深浅一路莺啼送到家
　　红緑蕉二仕女图
　　两树红蕉隔禁扉晓凉携伴试罗衣金铃小犬迎人吠应怪秋来出院稀
　　故山春日四首
　　千花万萼委尘埃只有荼防独自开应是邻家更零落过墙蝴蝶又飞来
　　梨花两枝春可怜下马折花山径邉山中人家改新火隔树吹来榆柳烟
　　寂寂青山一鸟啼紫藤花落午风微不知刻漏长多少但觉桐隂半日移
　　春来芳草踏成蹊半是车轮半马蹄多谢清明三日雨旧痕新緑一般齐
　　寄陈惟寅惟允
　　坐有重毡食有鱼眼能识字手能书山于秋水船头看家在春波门外居
　　遇史克敬询故园
　　三年身不到姑苏见説城邉柳半枯纵有萧萧几株在也应啼杀树头乌
　　忆挹翠亭听歌示徐防文余唐卿
　　清歌一曲动梁尘只忆当时泪满巾何况春归花落尽眼前漂泊两三人
　　舟泊南湖有懐二首【并序】
　　二月十二日舟泊彭蠡南湖嘴风雨甚寒忆吴中是日郡人皆试夹纱衣单罗扇徃范家园看杏花入春来此为行乐之首
　　纱衣罗扇一时裁两两三三作伴来正是吴中好风景范家园里杏花开
　　单罗小扇夹纱衣冠子梳头插翠薇知是范家园里醉无人不戴杏花归
　　到江西省看花次韵四首
　　青丝茵褥是柔莎白苎衣裳胜绮罗千树桃花红一色春光谁道不湏多
　　小小旗亭曲曲防禁烟时节未莺残便湏连夜烧银烛莫待他年雾里看
　　东湖东畔柳枝长满苑飞花乱夕阳何处祓除儿女散过来流水欝金香
　　生色屏风一靣开轻罗团扇合欢裁深深院落青青柳纵是无花也看来
　　鲤鱼山阻风天甚寒雨皆成霰
　　江南天气大无凭草色烟光暖欲蒸向晚鲤鱼风乍急尽吹小雨作春氷
　　望武昌二首
　　吹靣风来杜若香离离烟柳拂鸥长人家鹦鹉洲邉住一向开门对汉阳
　　春风吹雨湿衣裾緑水红妆画不如却是汉阳川上女过江来买武昌鱼
　　祁阳道中二首
　　疎烟小雨湿流光愁得杨花不暇狂半晌春晴便飘荡缀人帘幙上人牀
　　愁红怨白满江濵一树盈盈恰破春正是情多开自晚雨中知有断肠人
　　张羽
　　画
　　疎散元非用世才日高林户尚慵开为怜湖上青山好行到冬青树底来
　　暮过西疃
　　白水泱泱绕壊堤隔林遥聼夕阳鸡闲行每到东邉少为有青山在屋西
　　赠琴士
　　有客夜半来山中横琴坐石弹松风松风曲罢抱琴去落月一声天外鸿
　　取胜亭感旧
　　緑雨微消紫陌尘湖光冷落似无春朱门记得曽游处杨柳青青不见人
　　寄友
　　客路寻常怨别离况逢秋色倍堪悲一封书到千山暮正是思君独坐时
　　梅雪轩
　　山如东郭先生里屋似西湖处士家为问轩中清白吏还应比雪比梅花
　　小游仙
　　洞口春泉潄碧沙楼台彷佛蔡经家赤鸾衔得金盘子掷向窗前树树花
　　朝游碧海不骑鱼鳯引霓旌鹤引车吟得歩虚谁觧和归来闲倩少霞书
　　维阳春晚
　　烟笼柳影乱莺啼雨湿芹香乳燕飞二十四桥春又尽江南词客正思归
　　燕山春暮
　　金水桥邉蜀鸟啼玉泉山下柳花飞江南江北三千里愁絶春归客未归
　　徐贲
　　雨后慰池上芙容
　　池上新晴偶独过芙容寂寞照寒波相看莫厌秋情薄若在春风怨更多
</div>
    <div class="pagination">
<a href="御选宋金元明四朝诗_page959.html">上一页</a><span>...</span><a href="御选宋金元明四朝诗_page955.html">955</a><a href="御选宋金元明四朝诗_page956.html">956</a><a href="御选宋金元明四朝诗_page957.html">957</a><a href="御选宋金元明四朝诗_page958.html">958</a><a href="御选宋金元明四朝诗_page959.html">959</a><span class="current-page">960</span><a href="御选宋金元明四朝诗_page961.html">961</a><a href="御选宋金元明四朝诗_page962.html">962</a><a href="御选宋金元明四朝诗_page963.html">963</a><a href="御选宋金元明四朝诗_page964.html">964</a><a href="御选宋金元明四朝诗_page965.html">965</a><span>...</span><a href="御选宋金元明四朝诗_page961.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
