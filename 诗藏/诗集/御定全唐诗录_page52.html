<!DOCTYPE html>
<html>
<head>
    <meta charset="UTF-8">
    <title>御定全唐诗录 - 第 52 页/共 207 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗录 - 第 52 页/共 207 页</h1>
    <div class="content">　　月下独酌
　　花下一壶酒独酌无相亲举杯邀眀月对影成三人月旣不解饮影徒随我身暂伴月将影行乐须及春我歌月徘徊我舞影凌乱醒时同交欢醉后各分散永结无情游相期邈云汉
　　天若不爱酒酒星不在天地若不爱酒地应无酒泉天地旣爱酒爱酒不愧天已闻清比圣复道浊如贤贤圣旣已饮何必求神仙三杯通大道一斗合自然但得酒中趣勿爲醒者传
　　三月咸阳城千花昼如锦谁能春独愁对此径须饮穷通与脩短造化夙所禀一樽齐死生万事固难审醉后失天地兀然就孤枕不知有吾身此乐最爲甚
　　寻山僧不遇作
　　石径入丹壑松门闭青苔闲阶有鸟迹禅室无人开窥窗见白拂挂壁生尘埃使我空叹息欲去仍徘徊香云徧山起花雨从天来已有空乐好况闻清猿哀了然絶世事此地方悠哉
　　待酒不至
　　玉壶系青丝沽酒来何迟山花向我笑正好衔杯时晩酌东窗下流莺复在兹春风与醉客今日乃相宜
　　独酌
　　春草如有意罗生玉堂隂东风吹愁来白发坐相侵独酌劝孤影闲歌面芳林长松尔何知萧瑟爲谁吟手舞石上月膝横花间琴过此一壶外悠悠非我心
　　春日独酌
　　我有紫霞想缅怀沧洲间思对一壶酒澹然万事闲横琴倚髙松把酒望逺山长空去鸟没落日孤云还但恐光景晚宿昔成秋顔
　　金陵江上遇蓬池隐者
　　心爱名山游身随名山逺罗浮麻姑台此去未返遇君蓬池隐就我石上饭空言不成欢强笑惜日晩绿水向雁门黄云蔽龙山叹息两客鸟徘徊吴越间一语一执手留连夜相久解我紫绮裘且换金陵酒酒来笑复歌兴酣乐事多水影弄月色清光奈愁何眀晨挂帆席离恨满沧波
　　日夕山中忽然有怀
　　久卧青山云遂爲青山客山深云更好赏弄终日夕月衔楼间峯泉漱阶下石素心自此得眞趣非外惜鼯啼桂方秋风灭籁归寂缅思洪崖术欲往沧海隔云车来何迟抚已空叹息
　　春日醉起言志
　　防世若大梦胡爲劳其生所以终日醉頽然卧前楹觉来盼庭前一鸟花间鸣借问此何时春风语流莺感之欲叹息对酒还自倾浩歌待眀月曲尽已忘情
　　对酒
　　劝君莫拒杯春风笑人来桃李如旧识倾花向我开流莺啼碧树眀月窥金罍昨日朱顔子今日白发催棘生石虎殿鹿走姑苏台自古帝王宅城阙闭黄埃君若不饮酒昔人安在哉
　　嘲王歴阳不饮酒
　　地白风色寒雪花大如手笑杀陶渊眀不饮杯中酒浪抚一张琴虚栽五株柳空负头上巾吾于尔何有
　　秋夕旅怀
　　凉风度秋海吹我乡思飞连山去无际流水何时归目极浮云色心断眀月晖芳草歇柔艳白露催寒衣梦长银汉落觉罢天星稀含悲想旧国泣下谁能挥
　　感遇
　　吾爱王子晋得道伊洛濵金骨旣不毁玉顔长自春可怜浮丘公猗靡与情亲举首白日间分眀谢时人二仙去已逺梦想空慇懃
　　可叹东篱菊茎疎叶且微虽言异兰蕙亦自有芳菲未泛盈樽酒徒沾清露辉当荣君不采飘落欲何依昔余闻姮娥窃药驻云发不自娇玉顔方希錬金骨飞去身莫返含笑坐眀月紫宫夸蛾睂随手会凋歇宋玉事楚王立身本髙洁巫山赋彩云郢路歌白雪举国莫能和巴人皆卷舌一感登徒言恩情遂中絶
　　寻阳紫极宫感秋作
　　何防闻秋声翛翛北窗竹回薄万古心揽之不盈掬静坐观众妙浩然媚幽独白云南山来就我檐下宿嬾从唐生决羞访季主卜四十九年非一往不可复野情转萧散世道有翻覆陶令归去来田家酒应熟
　　江上秋怀
　　餐霞卧旧壑散发谢逺游山蝉号枯桑始复知天秋朔雁别海裔越燕辞江楼飒飒风卷沙茫茫雾萦洲黄云结莫色白水扬寒流恻怆心自悲潺湲泪难收蘅兰方萧瑟长叹令人愁
　　秋夕书怀
　　北风吹海雁南渡落寒声感此潇湘客凄其流浪情海怀结沧洲霞想游赤城始探蓬壶事旋觉天地轻澹然吟髙秋闲卧瞻太清萝月掩空幕松霜皓前楹灭见息羣动猎微穷至精桃花有源水可以保吾生
　　题嵩山逸人元丹丘山居【幷序】
　　白久在庐霍元公近游嵩山故交深情出防无间嵒信频及许爲主人欣然适会本意当冀长往不返欲便举家就之兼书共游因有此赠
　　家本紫云山道风未沦落沈怀丹丘志冲赏归寂寞朅来游闽荒扪涉穷禹凿夤缘泛潮海偃蹇涉庐霍凭雷蹑天窗弄影憇霞阁且欣登眺美颇惬隐沦诺三山旷幽期四岳聊所托故人契嵩颍髙义炳丹雘灭迹遗纷嚻终言本峯壑自矜林湍好不羡朝市乐偶与眞意幷顿觉世情薄尔能折芳桂吾亦采兰若拙妻好乗鸾娇女爱飞鹤提防访神仙从此链金药
　　嘲鲁儒
　　鲁叟谈五经白发死章句问以经济防茫如坠烟雾足着逺游履首戴方山巾缓步从直道未行先起尘秦家丞相府不重褒衣人君非叔孙通与我本殊伦时事且未达归耕汶水滨
　　寄逺
　　青楼何所在乃在碧云中宝镜挂秋水罗衣轻春风新妆坐落日怅望金屏空念此送短书愿因双飞鸿本作一行书慇懃道相忆一行复一行满纸情何极瑶台有黄鹤爲报青楼人朱顔凋落尽白发一何新自知未应还离居经三春桃李今若爲当窗发光彩莫使香风飘留与红芳待
　　玉筯落春镜坐愁湖阳水闻与隂丽华风烟接邻里青春已复过白日忽相催但恐荷花晩令人意已摧相思不惜梦日夜向阳台
　　逺忆巫山阳花眀渌江暖踌躇未得往泪向南云满春风复无情吹我梦魂断不见眼中人天长音信短妾在舂陵东君居汉江岛一日望花光往来成白道一爲云雨别此地生秋草秋草秋蛾飞相思愁落晖何由一相见灭烛解罗衣
　　鲁缟如玉霜笔题月氏书寄书白鹦鹉西海慰离居行数虽不多字字有委曲天末如见之开缄泪相续泪尽恨转深千里同此心相思千万里一书直千金
　　代赠逺
　　妾本洛阳人狂夫幽燕客渴饮易水波由来多感激胡马西北驰香騣揺绿丝鸣鞭从此去逐冦荡边陲昔去有好言不言久离别燕支多美女走马轻风雪见此不记人恩情云雨絶啼流玉筯尽坐恨金闺切织锦作短书肠随回纹结相思欲有寄恐君不见察焚之扬其灰手迹自此灭
　　秋浦寄内
　　我今寻阳去辞家千里余结荷愁水宿却寄大雷书虽不同辛苦怆离各自居我自入秋浦三年北信疎红顔愁落尽白发不能除有客自梁苑手防五色鱼开鱼得锦字归问我何如江山虽道阻意合不爲殊
　　自代内赠
　　宝刀截流水无有断絶时妾意逐君行纒绵亦如之别来门前草秋卷春转碧扫尽更还生萋萋满行迹鸣凤始相得雄惊雌各飞游云落何山一往不见归估客发大楼知君在秋浦梁苑空锦衾阳台梦行雨妾家三作相失势去西秦犹存旧歌管凄清闻四隣曲度入紫云啼无眼中人妾似井底桃开花向谁笑君如天上月不一回照窥镜不自识别多憔悴深安得秦吉了爲人道寸心
　　秋浦感主人归燕寄内
　　霜凋楚关木始知杀气严寥寥金天廓婉婉绿红潜胡燕别主人双双语前檐三飞四回顾欲去复相瞻岂不恋华屋终然谢珠帘我不及此鸟逺行歳已淹寄书道中叹泪下不能缄
　　感兴
　　十五游神仙仙游未曽歇吹笙吟松风泛瑟窥海月西山玉童子使我链金骨欲逐黄鹤飞相呼向蓬阙西国有美女结楼青云端蛾眉艶晓月一笑倾城欢髙节不可夺炯心如凝丹常恐彩色晩不爲人所观安得配君子共乗双飞鸾
　　朅来荆山客谁爲珉玉分良宝絶见弃虚持三献君直木忌先伐芬兰哀自焚盈满天所损沈溟道所羣东海有碧水西山多白云鲁连及夷齐可以蹑青芬
　　寓言
　　揺裔双防凤婉娈三青禽往还瑶台里鸣舞玉山岑以欢秦娥意复得王母心区区精卫鸟衔木空哀吟长安春色归先入青门道绿杨不自持清风欲倾倒海燕还秦宫双飞入帘栊相思不相见托梦辽城东
　　送王昌龄
　　漕水东去逺送君多莫情淹留野寺出向背孤山眀前望数千里中无蒲稗生夕阳满舟檝但爱微波清举杯林月上解衣沙鸟鸣夜来莲花界梦里金陵城叹息此离别悠悠江海行




　　御定全唐诗录卷二十一
　　钦定四库全书
　　御定全唐诗录卷二十二
　　李白【三】
　　古体诗【三】
　　蜀道难
　　噫吁嚱危乎髙哉蜀道之难难于上青天蚕丛及鱼鳬开国何茫然尔来四万八千歳不与秦塞通人烟西当太白有鸟道可以横絶峨睂巓地崩山摧壮士死然后天梯石栈相钩连上有六龙回日之髙标下有冲波逆折之回川黄鹤之飞尚不得过猿猱欲度愁攀援青泥何盘盘百步九折萦岩峦扪参历井仰胁息以手抚膺坐长叹问君西游何时还畏途巉巗不可攀但见悲乌号古木雄飞雌从绕林间又闻子规啼夜月愁空山蜀道之难难于上青天使人听此凋朱顔连峯去天不盈尺枯松倒挂倚絶壁飞湍瀑流争喧豗砯厓转石万壑雷其险也若此嗟尔逺道之人胡爲乎来哉劒阁峥嵘
　　而崔巍一夫当关万夫莫开所守防匪亲化爲狼与豺朝避猛虎夕避长蛇磨牙吮血杀人如麻锦城虽云乐不如早还家蜀道之难难于上青天侧身西望长咨嗟【严武传云武爲劒南节度使房琯以故相爲部内刺史武慢倨不爲礼最厚杜甫然欲杀甫数矣李白作蜀道难爲房杜危之也韦臯传云天宝时李白爲蜀道难以斥严武陆畅更爲蜀道易以美韦臯防曰太白蜀道难讥章仇兼琼萧士赟注曰太白深知眀皇幸蜀之非故作是诗以达意　按太平广记云太白初自蜀至京师贺知章闻其名访之旣奇其姿又请所爲文白出蜀道难示之读未竟称叹数四号爲谪仙人观此蜀道难作于眀皇幸蜀之前亦非严武节度劒南之日前诸说俱不足据】
　　梁父吟
　　长啸梁父吟何时见阳春君不见朝歌屠叟辞棘津八十西来钓渭滨宁羞白发照绿水逢时吐气思经纶广张三千六百钓风期暗与文王亲大贤虎变愚不测当年颇似寻常人又不见髙阳酒徒起草中长揖山东隆凖公一闻游说骋雄辩两女辍洗来趋风东下齐城七十二指挥楚汉如旋蓬狂客落魄尚如此何况壮士当羣雄我欲攀龙见眀主雷公砰訇震天鼔帝傍投壶多玉女三时大笑生电光倐烁晦冥起风雨阊阖九门不可通以额扣关阍者怒白日不照吾精诚杞国无事忧天倾猰防磨可竞人肉驺虞不折生草茎手接飞猱搏雕虎侧足焦原未言苦智者可卷愚者豪世人见我轻鸿毛力排南山三壮士齐相杀之费二桃吴楚弄兵无剧孟亚夫咍尔爲徒劳梁父吟梁父吟声正悲张公两龙劒神物合有时风云感会起屠钓大人屼当安之
　　将进酒
　　君不见黄河之水天上来奔流倒海不复回君不见髙堂眀镜悲白发朝如青丝暮成雪人生得意须尽欢莫使金樽空对月天生我材必有用千金散尽还复来烹羊宰牛且爲乐会须一饮三百杯岑夫子丹丘生将进酒君莫停与君歌一曲请君爲我倾耳听钟鼎玉帛岂足贵但愿长醉不愿醒古来贤圣皆寂寞惟有饮者留其名陈王昔时宴平乐斗酒十千恣讙谑主人何爲言少钱径须沽取对君酌五花马千金裘呼儿将出换美酒与尔同销万古愁
　　行路难
　　金樽清酒斗十千玉盘珍羞直万钱停杯投筯不能食防劒四顾心茫然欲渡黄河氷塞川将登太行雪暗天闲来垂钓坐谿上忽复乗舟梦日边行路难行路难多岐路今安在长风破浪会有时直挂云帆济沧海
　　长相思
　　长相思在长安络纬秋啼金井防微霜凄凄簟色寒孤灯不眀思欲絶卷帷望月空长叹美人如花隔云端上有青冥之髙天下有渌水之波澜天长路逺魂飞苦梦行不到关山难长相思摧心肝
　　日色已尽花含烟月眀欲素愁不眠赵瑟初停凤凰柱蜀琴欲奏鸳鸯弦此曲有意无人传愿随春风寄燕然忆君迢迢隔青天昔时横波目今爲流泪泉不信妾肠断归来看取眀镜前
　　春日行
　　宫髙楼入紫清金作蛟龙盘绣楹佳人当窗弄白日弦将手语弹鸣筝春风吹落君王耳此曲乃是升天行因出天池泛蓬瀛楼船蹙沓波浪惊三千双蛾献歌笑挝钟考鼔宫殿倾万姓聚舞歌太平我无爲人自宁三十六帝欲相迎仙人飘翩下云軿帝不去留镐京安能爲轩辕独往入窅冥小臣拜献南山寿陛下万古垂鸿名
　　前有一樽酒行
　　春风东来忽相过金樽绿酒生微波落花纷纷稍觉多美人欲醉朱顔酡青轩桃李能几何流光欺人忽蹉跎君起舞日西夕当年意气不平白发如丝竟何益
　　夜坐吟
　　冬夜夜寒觉夜长沈吟久坐坐北堂氷合井泉月入闺金缸青凝照悲啼金缸灭啼转多掩妾泪听君歌歌有声妾有情情声合两无违一语不入意从君万曲梁尘飞
　　独漉篇
　　独漉水中泥水浊不见月不见月尚可水行人没越鸟从南来胡雁亦北度我欲弯弓向天射惜其中道失归路落叶别树飘零随风客无所托悲与此同罗帏舒巻似有人开眀月直入无心可猜雄劒挂壁时时龙鸣不断犀象绣涩苔生国耻未雪何由成名神鹰梦泽不顾防鸢爲君一击鹏抟九天
　　阳春歌
　　长安白日照春空绿杨结烟垂褭风披香殿前花始红流芳发色绣戸中绣戸中相经过飞燕皇后轻身舞紫宫夫人絶世歌圣君三万六千日歳歳年年奈乐何
　　杨叛儿
　　君歌杨叛儿妾劝新丰酒何许最关人乌啼白门柳乌啼隐杨花君醉留妾家博山炉中沉香火双烟一气凌紫霞
　　幽涧泉
　　拂彼白石弹我素琴幽涧愀兮流泉善手眀徽髙张清心寂历似千古松飕飗兮万寻中见愁猿吊影而危防兮叫秋木而长吟客有哀时失职而听者泪淋浪以霑襟乃缉商缀羽潺湲成音吾但写声发情于妙指殊不知此曲之古今幽涧泉鸣林
　　王昭君
　　汉家秦地月流影照眀妃一上玉关道天涯去不归汉月还从东海出眀妃西嫁无来日燕支长寒雪作花蛾睂憔悴没胡沙生乏黄金枉圗画死留青塜使人嗟
　　中山孺子妾歌
　　中山孺子妾特以色见珍虽然不如延年妹亦是当时絶世人桃李出井花艶惊上春一贵复一贱关天岂由身芙容老秋霜团扇羞网尘戚姬髠发入舂市万古共悲辛
　　久别离
　　别来几春未还家玉窗五见樱桃花况有锦字书开缄使人嗟至此肠断彼心絶云鬟雾鬓罢梳结愁如回飇乱白雪去年寄书报阳台今年寄书重相催东风兮东风爲我吹行云使西来待来竟不来落花寂寂委青苔
　　白头吟
</div>
    <div class="pagination">
<a href="御定全唐诗录_page51.html">上一页</a><span>...</span><a href="御定全唐诗录_page47.html">47</a><a href="御定全唐诗录_page48.html">48</a><a href="御定全唐诗录_page49.html">49</a><a href="御定全唐诗录_page50.html">50</a><a href="御定全唐诗录_page51.html">51</a><span class="current-page">52</span><a href="御定全唐诗录_page53.html">53</a><a href="御定全唐诗录_page54.html">54</a><a href="御定全唐诗录_page55.html">55</a><a href="御定全唐诗录_page56.html">56</a><a href="御定全唐诗录_page57.html">57</a><span>...</span><a href="御定全唐诗录_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
