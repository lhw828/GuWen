<!DOCTYPE html>
<html>
<head>
    <meta charset="UTF-8">
    <title>御选唐诗 - 第 59 页/共 83 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐诗 - 第 59 页/共 83 页</h1>
    <div class="content">　　松
　　倚空髙树净无尘【陆龟防诗绣岭花残翠倚空陆云诗鸡鸣髙树巅顔延之诗回飚巻髙树沈约赋郁彼髙松栖根得地耿湋诗山河迢逓净纎尘曹唐诗树入天台石路新云和草净迥无尘】往事闲徴梦欲分【史记自序述往事思来者白居易诗闲徴雅令穷经史吴志孙皓传注丁固为尚书梦松树生其腹上谓人曰松字十八公也后十八年吾其为公乎元稹诗人生同大梦梦与觉谁分】翠色本宜霜后见【谢偃髙松赋独洁固而不渝常猗猗而结翠李徳林诗嵗寒无改色孟郊诗青松多夀色曹毗文松以负霜称隽陶潜诗懐此贞秀姿卓为霜下杰】寒声偏向月中闻【沈约寒松诗梢耸拔寒声青葱标暮色谢朓髙松赋懐风音而送声当月路而留影刘得仁听松声诗况复当秋暮偏宜在月明白居易诗萧寥发为声半夜明月前】啼猿想带苍山雨【徐陵诗猿啼知谷晚唐太宗诗别鹤栖琴里离猿啼峡中韦应物诗春潮带雨晚来急岑参诗夜猿啼山雨】归鹤应和紫府云【元结诗乡园不见重归鹤李峤松诗隺栖君子树白居易诗不见千年鹤多栖百丈松十洲记青丘有紫府宫天真仙女逰于此地庾信广成子赞治身紫府问政青丘刘孝绰诗舒云类紫府陶潜诗云隺有竒翼】莫向东园竞桃李【阮籍诗嘉树下成蹊东园桃与李王勃诗东园垂栁径韩愈诗迩来又见桃与梨交开红白如争竞李白诗愿君学长松愼勿作桃李】春光还是不容君【李百药赋眷春光而怡送白居易诗时时偷眼看春光史记孔子世家不容何病不容然后见君子顾况诗为报烟霞道人间久不容】
　　崔涂【字礼山江南人光啓四年登进士第】
　　鹦鹉洲即事【水经注江水又东迳叹父山江之右岸当鹦鹉洲庾信赋落帆黄鹤之浦藏船鹦鹉之洲一统志鹦鹉洲在武昌府城南跨城西出江中黄祖杀祢衡处衡尝作鹦鹉赋故名列子周之尹氏有老役夫昼则呻呼而即事陶潜诗即事多所欣】
　　怅望春襟郁未开【谢朓诗停骖我怅望元稹诗怅望残春万般意江淹诗忧襟未能整潘岳西征赋开襟乎清暑之馆陶潜诗凯风因时来回飚开我襟】重吟鹦鹉益堪哀【楚辞立江介而长吟兮愁哀哀而累息李白诗重吟真曲和清吹后汉书祢衡传黄祖长子射大防賔客人有献鹦鹉者射举巵于衡前曰愿先生赋之以娱佳賔衡揽笔而作文无加防辞采甚丽李白望鹦鹉洲怀祢衡诗吴江赋鹦鹉落笔超羣英刘妙容歌歌宛转宛转凄以哀】曹瞒尚不能容物黄祖何因解爱才【魏志武帝纪太祖武皇帝姓曹讳操字孟德注太祖一名吉利小字阿瞒又吴人作曹瞒传后汉书祢衡传衡少有才辨气尚刚傲曹操欲见之不肯往而数有恣言操怒谓孔融曰衡竪子孤杀之犹雀鼠耳顾此人素有虚名逺近将谓孤不能容之今送与刘表视当如何于是遣人骑送之复侮慢于表表以江夏太守黄祖性急故送衡与之衡为祖作书记祖大防賔客衡言不逊顺祖慙恚遂杀之李白诗魏帝营八极蚁视一祢衡黄祖斗筲人杀之受恶名】幽岛暖闻燕雁去【陶雍诗幽岛曲池相隠映王逸九思风习习以和暖李益诗忽闻燕雁一声去回鞍挟弹平陵园荆州图记沮县西北平里有雁浮山髙三十余里脩岩遐亘擢干干霄雁南翔北归徧径其上】晓江晴觉蜀波来【温庭筠诗开屏见晓江杨炯浮沤赋状若初莲出浦映晴江而未开　元稹诗秦人惟识秦中水长忆吴江与蜀江】何人正得风涛便【晋书王濬传濬将至秣陵王浑遣信要令暂过论事濬举帆直指报曰风利不得泊也王粲浮淮赋于是帆风兴涛征鼔若电孔德绍诗思得乘风便萧然河汉游】一防轻帆万里回【杜甫诗轻帆好去便钱起诗凉吹片帆轻郭璞江赋呼吸万里吐纳灵潮南史宗慤传愿乗长风破万里浪】杜荀鹤【字彦之池州人有诗名自号九华山人大顺二年第一人擢第复还旧山宣州田頵遣至汴通好朱全忠厚遇之表授翰林学士主客贠外郎知制诰自序其文为唐风】冬末同友人泛潇湘【水经注湘水出零陵始安县阳海山即阳朔山也湘中记曰湘水之出于阳朔则觞为之舟至洞庭日月若出入于其中也又二妃神逰洞庭之渊出入潇湘之浦潇者水清深也湘中记曰湘川清照五六丈下见底石如樗蒲矣五色鲜明白沙如霜雪赤崖若朝霞是纳潇湘之名矣】
　　残腊泛舟何处好【风俗通夏曰嘉平殷曰清祀周曰大蜡汉改曰腊李频诗零落梅花过残腊故园归去醉新年魏明帝歌泛舟黄河随波潺湲王彪之诗泛舟理飞棹杜牧诗借问春风何处好绿杨门巷马头斜】最多吟兴是潇湘【李白诗镜湖流水漾清波狂客归舟逸兴多杜甫诗吟多兴有余曹植诗夕宿潇湘沚谢朓诗潇湘帝子逰】就舟买得鱼偏美【晋书夏统传贾充就船与语其应如响杜甫诗鱼知丙穴由来美酒忆郫筒不用沽张籍诗鄠陂鱼美酒偏浓】踏雪沽来酒倍香【张九龄诗不辞山路逺踏雪也相过诗无酒酤我张籍诗好酒问人沽王绩诗稍觉池亭好偏宜酒瓮香白居易诗更愧殷勤留客意鱼鲜饭细酒香浓】猿到夜深啼岳麓【萧显题猿诗挂月影才通啼迥入风徐安贞诗巴东下归棹莫待夜猿啼刘瑗诗月光移数尺方知夜已深一统志岳麓山在湖广长沙府善化县西南亦名灵麓峰即衡山七十二峯之一上有岳麓书院】雁知春近别衡阳【刘孝绰诗洞庭春水绿衡阳旅雁归王勃滕王阁序雁阵惊寒声防衡阳之浦唐书地理志衡州衡阳郡本衡山郡天宝元年更名衡阳县一统志回雁峯在湖广衡州府雁至此不过遇春而回】与君剰采江山景【晋书乐志逺详经籍近采故事王勃兠率寺浮图碑野净川明风景挟江山之助】裁取新诗入帝乡【李商隠诗十嵗裁诗走马成张华诗良朋贻新诗后汉书刘隆传河南帝城多近臣南阳帝乡多近亲常建诗玉帛朝回望帝乡杜甫诗草奏何时入帝乡】
　　山居寄友人
　　野吟何处最相宜【许棠诗野吟声自髙陆龟防诗纵调为野吟梁简文帝诗春风本自竒杨栁最相宜张谓诗南园春色正相宜】春景暄和好入诗【梁元帝纂要春景曰和景梁简文帝书暮春美景风云韶丽隋书田德懋传春日暄和气力何似杜甫诗日出清江望暄和散旅愁朱庆余诗空余孤屿来诗景】髙下麦苗新雨后【国语髙髙下下谢灵运诗纎纎麦垂苗刘商诗麦苗萦陇雉初鸣梁简文帝诗麦雨交新溜史记日者传天新雨道少人王维诗空山新雨后】浅深山色晚晴时【孟浩然诗山明翠微浅宋之问赋爽气浮兮黛壑深李白诗叠春山色郎士元诗山色知残雨何逊诗振衣喜初霁褰裳对晚晴王维诗天气晚来晴】半岩云脚风牵断【温庭筠诗紫气氤氲捧半岩韩愈诗云脚飞银线易林北风相牵提笑言语元稹诗风牵卧栁丝朱超诗孤生若防云刘禹锡诗防云发山色】平野花枝鸟踏垂【梁简文帝铭郁郁翠微辽辽平野杜甫诗星随平野濶刘孝威诗隔墙花半隐犹见动花枝太平御览鸷鸟不立垂枝】倒载干戈是何日【礼记倒载干戈包之以虎皮将帅之士使为诸侯名之曰建櫜然后知武王之不复用兵也史记留侯世家偃革为轩倒置干戈书传千楯也説文戈平头防也】近来麋鹿欲相随【孟子与木石居与鹿豕游魏文帝赋践麋鹿之曲蹊听百鸟之羣鸣杜甫诗荆扉对麋鹿应共尔为羣钱起诗春山载酒逺相随】
　　苏广文【名字世次无考】
　　归华山因寄幕府【周礼夏官职方氏河南曰豫州其山镇曰华山注华山在华隂山海经太华之山削成而四方其髙五千仞其广十里又西曰小华之山史记李牧传市租皆输入幕府为士卒费索隠注古者出征以幕帟为府署故曰幕府】
　　山村寥落野人稀【王维诗山村人夜归杜甫诗归云拥树失山村王勃序琴台辽落犹停隠遁之賔元稹诗寥落古行宫庾信赋名为野人之家王季友诗野人宿在山家少杜预论水利疏往者东南草创人稀王维诗寉巢松树遍人访荜门稀】竹里衡门掩翠微【李白诗竹里无人声杜甫诗竹里行厨洗玉盘诗衡门之下可以栖迟南史袁粲传席门常掩三径才通尔雅山未及上曰翠微尹式诗山髙翠转微】溪渡夜随明月入【杜甫诗溪行一流水曲折方屡渡左传宵涉颍注夜渡畏晋知之庾信诗姮娥随月落子夜歌冶逰步明月谢朓诗西户月光入】亭臯春伴白云飞【汉书司马相如传亭臯千里靡不被筑注言为亭堠于臯隰中栁恽诗亭皋木叶下陇首秋云飞杜甫诗青春作伴好还乡隂铿诗海上春云杂汉武帝秋风辞秋风起兮白云飞】嵇康嬾慢仍躭酒【晋书嵇康传嵇康字叔夜谯国铚人有竒才不自藻饰好老庄拜中散大夫山涛将去选官举康自代康乃与涛书告絶康书纵逸来久简与礼相背嬾与慢相成浊酒一杯弹琴一曲志愿毕矣白居易诗懒慢不相访隔街如隔山杜甫诗躭酒须微禄説文躭乐也】范蠡逋逃又拂衣【史记范蠡事越王勾践二十余年以为大名之下难以久居乃自与其私徒属乘舟浮海变姓名称陶朱公易归而逋其邑人三百户晋书郭瑀传张天锡备礼征之瑀指翔鸿以示之曰此鸟也安可笼哉遂深逃絶迹谢灵运诗髙揖九州外拂衣五湖里】汀畔数鸥闲不起【广韵汀水际平沙也杜甫诗但见羣鸥日日来髙适诗念兹川路濶羡尔沙鸥闲卢照邻诗迸水惊秋鹭腾沙起狎鸥】只应知我已忘机【老子知我者希则我贵矣李白诗杖策寻英豪立谈乃知我又我醉君复乐陶然共忘机储光羲诗达士志寥廓所在能忘机】
　　周朴【字太朴吴兴人避地福州寄食乌石山僧寺】
　　桐柏观【书导淮自桐柏风俗通南阳平氏县桐柏大复山在东南淮水所出也水经注桐柏山南有淮源庙庙中有石龟十二枚极大名胜志桐柏山在南阳府桐柏县东南一里峰峦竒秀上有玉女卧龙紫霄翠微莲华诸峰淮水出其下】
　　东南一境清心目【河图括地象西北为天门东南为地户古乐府日出东南隅后汉书伏湛传为平原太守郡内以安平原一境湛所全也吴均诗空香清人心杜甫诗出郊已清目孙绰游天台山赋恣心目之寥朗任缓步之从容】有此千峰插翠微【梁简文帝诗百岭相迂蔽千峰共隐天唐太宗诗碧峰插遥天刘绘诗翠微上拂景庾信诗金鞍上翠微】人在下方冲月上【南史傅昭传袁粲每经昭户辄叹曰经其户寂若无人披其室其人斯在李峤文诵经则上界遥闻弹指则下方俱动杜甫诗秀气冲牛斗李白诗暮从碧山下山月随人归】鹤从髙处破烟飞【鲍照舞鹤赋惊身蓬集矫翅云飞何逊诗连翩御飞鹤杜甫诗兰若山髙处烟霞障几重诗有鸟髙飞亦傅于天独孤及诗逺空霞破露月轮刘绘诗驾鹤乘紫烟】岩深水落寒侵骨【水经注伏陵山髙峻岩障寒深隂崖积雪江总诗桥平疑水落沈君道诗水落金沙浅庾信诗中流觉水寒杜甫诗北来肌骨苦寒侵】门静花开色照衣【崔颢诗夜直千门静刘孝威诗花开人不归梁元帝诗日移花色异风散水纹长髙适诗门前驷马光照衣】欲识蓬莱今便是【汉书郊祀志自威宣燕昭使人入海求蓬莱方丈瀛洲　此三神山者相传在渤海中去人不逺常有至者山海经注上有仙人宫室皆以金玉为之鲁范诗乗空向紫府控鹤下蓬莱】更于何处学忘机【刘长卿诗何处恋海鹤岑参诗忘机压尘喧浪迹向江海】
　　吴融
　　太保中书令军前新楼【本传韦昭度讨蜀表掌书记唐书章昭度传僖宗再狩山南昭度平李昌符迁太保兼侍中昭宗即位守中书令王建攻陈敬瑄于成都以昭度为西川节度使敬瑄不受诏顾彦朗与建合兵以讨拜昭度兼行营讨抚使乃建幢节行城下谕其众】
　　十二防干压锦城【汉书郊祀志黄帝时为五城十二楼以神人乐府古词防干十二曲垂手明如玉江淹诗尽日防干头益州记锦城在益州南笮桥东流江南岸其处号锦里城元和郡国志锦城在成都南十里李白诗日照锦城头】半空人语落滩声【薛道衡诗浮云半空上清吹隔池来子夜歌中宵无人语杜甫诗黄牛峡静滩声转】风流近接平津阁【晋书王献之传献之髙迈不羁风流为一时之冠王维诗风流三接令公香汉书公孙传元朔中封丞相为平津侯又自起徒步数年至宰相封侯于是起客馆开东閤以延贤人孙逖诗开閤宠平津】气色髙含细栁营【谢恵连诗气色少谐和李华铭景象光彻江湖含气汉书周亚夫传以河内守亚夫为将军军细栁王维诗忽过新丰市还归细栁营】尽日卷帘江草绿【后汉书桓荣传诏诸生雅吹击磬尽日乃罢乐府西洲曲巻帘天自髙海水摇空绿孙逖诗二月飞花满江草栁恽诗深庭秋草绿髙门白露寒】有时欹枕雪峰晴【元稹诗谁怜独欹枕斜月透窓明李白诗江带峩嵋雪又万防雪峰晴钱起诗晞阳瑞雪晴】不知奉诏朝天后【魏书叔孙俊传每逢诏宣外必告示殷勤杜甫诗奉诏许牵裾贾至诗银烛朝天紫陌长刘长卿诗向日三千里朝天十二楼】谁此登临看月明【梁宣帝赋尽登临之雅致庾信诗逰客喜登临王建诗遇晴须看月魏武帝诗月明星稀】
　　禁直偶书【本传以礼部郎中为翰林学士昭宗御南阙羣臣称贺融最先至帝有指授叠十许藁融跪作诏少选成语当意详后迁承防】
　　玉皇新复五城居【翼圣传玉皇君居于云房常有红云绕之元稹诗我是玉皇香案吏汉书郊祀志方士有言黄帝时为五城十二楼以候神人李白诗天上白玉京十二楼五城刘孝绰诗佳丽实皇居】仙馆词臣在碧虚【王褒铭明庭朝礼仙馆羽衣班固两都赋序言语侍从之臣朝夕论思日月献纳唐太宗诗言谈延国辅词赋引文雄杨巨源诗云陛临黄道天门在碧虚】锦砌渐看翻芍药【卢照邻诗封霜连锦砌防露拂瑶阶诗赠之以芍药谢朓诗红药当堦翻苍苔依砌上江总诗欲题芍药诗不成】鏁窓还咏隔蟾蜍【后汉书梁冀第舍窓牖皆有绮疏青琐鲍照诗玉钩隔琐窓韵谱琐或作鏁西京杂记汉广川王得玉蟾蜍腹容五合水以为书滴常衮诗缀帘金翡翠赐砚玉蟾蜍】敢期林上灵乌语【汉书宣帝纪时鸾凤集长乐宫东阙树上束晳诗嗷嗷林乌受哺于子唐太宗诗仙驭随轮转灵乌带影飞韩愈诗朝日照屋百鸟语】贪草云间彩凤书【汉书武帝方好艺文尝召司马相如等视草翰林志学士于禁中草书诏谓之视草宗楚客诗窈窕神仙阁参差云汉间事始石季龙置戏马观上安诏书用五色纸衔于木凤口而颁行谢朓诗防凤鸣朝阳司空曙诗紫凤朝衔五色书】争奈沧浪频入梦【书嶓冢导漾东流为汉又东为沧浪之水一统志沧浪水在均州四十里即禹贡沧浪之水任昉诗长泛沧浪水杜甫诗故人入我梦明我长相忆】白波无际落红蕖【庄子白波若山水经注白波奋流自成潭渚徐陵文巴汉楼船凌波无际江总赋绿芰悬插红蕖倒生杜甫诗雨浥红蕖冉冉香庾信诗莲衣落夏蕖】
　　新雁【杜牧诗为问寒沙新到雁去时还向杜陵无】
　　湘浦春波始北归【水经注湘水又北左防瓦官水口湘浦也湘水左迳麓山东山北有白露水口湘浦也湘水左合誓口又北至石廓口并湘浦也右合麻溪水口湘浦也谢灵运缓歌行娥皇发湘浦又孝感赋起春波于寒川江淹赋春草碧色春水绿波礼记季冬之月雁北乡杜甫诗万里衡阳雁今年又北归】玉闗摇落又南飞【后汉书班超传臣不敢望到酒泉郡但愿生入玉门闗注玉门闗属炖煌郡今沙州也吴孜诗玉闗信使防借　问不相谙楚辞九辨萧瑟兮草木摇落而变衰刘孝绰诗禁林寒气晚方秋未摇落蔡邕胡笳十八拍雁南飞兮欲寄边声潘岳秋兴赋雁飘飘而南飞】数声飘去和秋色【杜牧早雁诗长门灯暗数声来范云诗沧流未可源髙飘去何已綦母潜诗钟声和白云谢朓诗芸黄共秋色】一字横来背晚晖【张继诗一行斜字早鸿来滕王宇文逌至渭源诗斜去卧天半横来对始平记仲秋之月鸿雁来欧阳詹诗千山江上背斜晖】紫阁髙翻云羃羃【岑参诗东望白阁云半入紫阁松明一统志陜西西安府紫阁峯在鄠县东南三十里崔湜诗雁翻蒲叶起席豫诗树深烟羃羃】灞川低度雨微微【上官昭容诗万乘观风出灞川明一统志陜西西安府灞水在府城东庾信集池雁诗逢风时迥度逐侣乍争飞李白诗雁度潇湘烟曹植赋迎朔风而爰迈兮雨微微而逮行陶潜诗闲雨纷微微】莫从思妇台边过【常建诗愿与黄麒麟欲飞而莫从曹植诗明月照髙楼流光正徘徊上有愁思妇悲叹有余哀古诗思妇临髙台韩愈诗嵗晚鸿雁过】未得征人万里衣【楚辞九章愿径逝而未得兮诗武人东征不遑朝矣鲍照诗去嵗征人还王昌龄诗万里长征人未还谢惠连诗裁用笥中刀缝为万里衣】
　　忆山泉【易山下出泉谢朓诗山泉谐所好】
　　穿云落石细湔湔【栁宗元晋问林立峰崒穿云蔽日水经注激石云洄环波怒溢宋之问诗石响细泉回何承天石流篇石上流泉湔湔其波】尽日疑闻弄管弦【越絶书昔者范蠡越王尝与言尽日鲍照朗月行当户弄清弦汉书张禹传后堂理丝竹管弦湘中记衡山有县泉滴沥岩间泠泠如弦音】千仞洒来寒碎玉【管子利之所在虽千仞之山无所不上枚乘七发上有千仞之峰下临百尺之谿杜甫诗雨洒石壁来韦应物诗石罅寒泉洁开天遗事岐王宫中于竹林内悬碎玉片每夜闻相触之声即知有风陆机诗飞泉潄鸣玉】一深去碧涵天【白居易新葺水斋诗喷时千防雨澄处一油裴子野文澹乎若深泉之静管子水之性环环则中中则涵李白诗拂珠跃晴月皎镜涵空天】烟迷叶乱寻难见【刘禹锡诗扬子江头烟景迷梁简文帝棹歌行叶乱由牵荇丝飘为折莲白居易诗寻泉上山逺看笋出林迟卢象诗灵境信难见】月好风清听不眠【李白泛郎官湖诗当时秋月好不减武昌都白居易诗人道中秋明月好世説许掾尝诣简文尔夜风清月朗乃共作曲室中语辞寄清婉有逾平日宋文帝诗林下夕风清李白诗倚树听流泉列子东极之北隅有阜落之国多驰步少休息常觉而不眠】春雨正多归未得【庾信碑文春雨润木自叶流根谢朓诗多雨亦凄凄杜甫诗白水雨偏多又故林归未得陶岘诗白发数茎归未得】只应流恨更潺湲【蔡琰胡笳十八拍七拍流恨兮恶居于此沈约诗流恨满青松屈原九歌观流水兮潺湲谢灵运诗石浅水潺湲】
　　春雨【管子五政得时春雨乃来】
　　霏霏漠漠暗和春【诗雨雪霏霏杨雄河东赋云霏霏而来迎杜甫诗寒雨下霏霏谢朓诗生烟纷漠漠张缵秋雨赋甘泉集而溟溟油云兴而漠漠虞羲诗风迟蝶弄蘤景丽鸟和春】羃翠凝红色更新【终南十志羃翠庭歌曰草跗绵羃翠防龙李贺诗芙蓉凝红得秋色刘孝威春林晚雨诗蝶濡飞不动花沾色更红王维诗渭城朝雨裛轻尘客舍青青栁色新】寒入腻裘浓晓睡【庾肩吾喜雨诗隂云助麦寒张籍诗瘴衣常腥腻杜甫诗尘生彤管笔寒腻黒貂裘魏志王昶传救寒莫如重裘温庭筠诗雨后牡丹春睡浓又晓睡朦胧百啭莺】细随油壁静香尘【梁元帝诗雨细未沾衣后汉书谢传注谢承书曰行春大旱随车致雨乐府苏小小歌妾乘油壁车郎骑青骢马苏味道单于川对雨诗己见静边尘杨巨源诗南陌尘香曙色分】连云似织休迷雁【江总摄山栖霞寺碑连云出没泄雨沈浮杜牧诗连云接塞添迢递李白词平林漠漠烟如织虞骞诗细雨织斜文孟浩然诗落雁迷寒渚】带栁如啼好赠人【唐太宗小山赋岫带栁而合双眉石澄流兮分两镜白居易杨栁枝曲花含浓露如啼眼三辅黄图灞桥在长安东汉人送客至此折栁为赠韩翃姬栁氏诗杨栁枝芳菲节可恨年年赠离别】别有空阶寂寥事【江总诗别有仙姬入瑶台何逊诗夜雨滴空堦晓灯暗离室宋玉九辨寂寥兮收潦而水清杜牧咏雨诗洒幕侵灯送寂寥】绿苔狼籍落花频【拾遗记灵帝起舘千门采绿苔而被阶刘遵诗宁顾空房里阶下绿苔生史记滑稽传杯盘狼籍堂上烛灭韩愈诗狂风簸枯榆狼籍九衢内孟浩然诗夜来风雨声花落知多少李绅诗落英频处乍闻惊】
　　即事【沈约诗即事既多美孟浩然诗更闻书即事】
　　抵鹊山前寄掩扉【郝天挺注刘子昆山之下以玉抵鹊彭蠡之濵以鱼饲犬而人不爱者非性轻财所丰故也抵鹊山在荆山山出玉故名之明一统志河南河南府荆山在阌乡县南二十五里张正见诗峰防玉山前何逊诗蓬门己掩扉】更甘终老脱朝衣【沈约郊居赋旁阙吴娃前无赵瑟以斯终老于焉消日元结诗谁能家此地终老以自全国语脱衣就功以从事于田野孟子朝衣朝冠张协诗抽簮解朝衣】晓窥清镜千峰入【战国策邹忌脩八尺形貌昳丽朝服衣冠窥镜谓其妻曰我孰与城北徐公美谢朓诗窥镜比蛾眉沈佺期诗清镜红埃入郎士元诗一入青山里千峰不可寻朱湾诗回潭百丈映千峰李白诗遥看二桃李双入镜中开】暮倚长松独鹤归【杜甫诗暮倚髙楼对雪峰王维田园乐诗抱琴好倚长松穆天子传天子升长松之隥谢朓诗独鹤方朝唳李绅诗夕岚生处鹤归松】云里引来泉脉细【谢朓诗望山白云里隂铿诗云里望楼台岑参诗引泉通竹竿博物志无水之时人不知泉脉乘骆驼寻之其停不肯行之处掘之得泉鲍照诗金涧测泉脉李端诗石窦红泉细】雨中移得药苗肥【杜甫诗雨中百草秋烂死阶下决明顔色鲜王建诗仙药成窠见即移宋之问游陆浑南山诗石髓非一岩药苗乃万族郑常诗儒衣荷叶落野饭药苗肥】何须一筯鲈鱼脍【白居易诗秋风一筯鲈鱼脍张翰摇头唤不回李白诗此行不为鲈鱼脍自爱名山入剡中】始挂孤帆问钓矶【南史邓琬传欲沿流挂帆直取白下李白诗直挂云帆济沧海梁简文帝与刘孝绰书夕鸟归林悬孤帆而未息孟浩然诗钓矶平可坐李商隠诗嗟余久抱临卭渴便欲因君问钓矶】
　　韩偓
　　残春旅舍【左传保于逆旅潘岳上客舍议谨按客舍逆旅之设行者赖以顿止】
　　旅舍残春宿雨晴【岑参诗夜眠旅舍雨晓辞春城鸦温庭筠啓通津加叹旅舍伤懐李嘉祐诗山木暗残春江总诗初晴原野开宿雨润条枚张九龄诗初逢山雨晴李颀诗鸬鷀山头微雨晴】恍然心地忆咸京【梁简文帝六根懴文于一念中恍然入悟璎珞四不得经菩萨心等如地李颀诗顿令心地欲皈依崔颢行径华隂诗岧嶤太华俯咸京郝天挺注秦为咸阳汉为京兆】树头蜂抱花须落【王建江南三台词树头花落花开温庭筠诗蜂重抱香归李商隠诗花须栁眼各无赖紫蝶黄蜂俱有情杜甫诗清夜沈沈动春酌灯前细雨檐花落】池面鱼吹栁絮行【白居易诗低风洗池面斜日拆花心杜甫诗鱼吹细浪摇歌翁燕蹴飞花落舞筵梁简文帝诗栁絮飘春雪庾信诗荷风惊浴鸟桥影聚行鱼】禅伏诗魔归净域【楞严经清净心中麤漏已伏名为二禅皇甫冉诗禅功久伏魔灌顶经百亿诸魔皆来降伏白居易诗惟有诗魔降不得每逄风月一闲吟梁简文帝神山寺碑自非庄严妙土吉祥福地何以标兹净域置此伽蓝栁宗元诗华堂开净域】酒冲愁阵出竒兵【易林酒为欢伯除忧来乐白居易诗驱愁知酒力庾信愁赋攻许愁城终不破荡许愁门终不开魏武帝孙子注先出合战为正后出为竒正者当敌竒兵击不备南史陈暄传江议有言酒犹兵也兵可千日而不用不可一日而不备酒可千日而不饮不可一饮而不醉】两梁免被尘埃汚【后汉书舆服志进贤冠公侯三梁中二千石以下至博士两梁自博士以下至小史私学弟子皆一梁唐书车服志缁布冠者始冠之服也天子五梁三品以上三梁五品以上二梁九品以上一梁礼记前有尘埃则载　鸣鸢史记屈原传浮游尘埃之外不获世之滋垢】拂拭朝簮待眼明【南史殷景仁传景仁卧疾五年及将收刘湛之日景仁便拂拭衣冠寝疾既久左右皆不悟其意其夜上出华林园延贤堂召之吴均诗争先拂拭生光辉郑愔诗趋拜侣朝簮杜甫春水生诗鸬鷀鸂莫漫善吾与汝曹俱眼明】
　　鹊
　　偏承雨露润毛衣【苏硕诗细草偏承回辇处吕氏春秋甘露时雨不私一物武元衡诗尧年雨露多曹植白鹤赋同毛未之气类苏子卿鼔吹曲金隄丽羽翮丹水浴毛衣】黒白分明众所知【春秋繁露黒白分明然后民知所去就杜甫花鸭诗羽毛知独立黒白太分明史记屈原传众莫不知王粲诗达人共所知】髙处营巢亲凤阙【梁简文帝诗下枝低可见髙处逺难知诗维鹊有芜元稹诗双燕营巢始西别史记建章宫东凤阙髙二十丈潘岳闗中记建章宫圎阙临北道凤在上故曰凤阙也繁钦赋策双凤之崇阙】静时闲语上龙墀【白居易诗静话多同待漏时又相逢不闲语争奈日长何説文墀涂地也礼天子赤墀】化为金印新祥瑞【搜神记张颢为梁相有小鹊飞翔化为圎石颢椎破之得一金印其文曰忠孝侯印张正见赋堕鹊山之金印曹植赋殊俗归义祥瑞混并韩愈贺表风雨以时祥瑞辐辏】飞向银河旧路岐【鲍泉诗夕鸟飞向月淮南子七夕乌鹊填河而渡织女白帖天河谓之银汉亦曰银河江总歌织女今夕渡银河王廙笙赋发千里之长思咏别鹤于路岐韦应物诗回车首路岐】莫怪天涯栖不稳【古诗各在天一涯刘长卿诗天涯望月自沾衣魏武帝诗月明星稀乌鹊南飞绕树三匝何枝可依杜甫诗草根吟不稳】托身须是万年枝【魏文帝赋跨天涯而托身陶潜饮酒诗托身己得所千载不相违谢朓诗风动万年枝沈约诗髙梨有繁露何减万年枝】
　　曹松
　　陪湖南李中丞宴隐溪
　　竹林啼鸟不知休【穆天子传天子乃树之竹是曰竹林庾信思旧铭王子猷之旧居惟余竹林孟浩然诗清风在竹林古乐府但闻林鸟啼髙适诗只言啼鸟堪求侣刘琨诗有鸟翻飞不遑休息】罗列飞桥水乱流【古鸡鸣曲鸳鸯七十二罗列自成行徐陵诗飞桥对石梁赵彦昭诗飞桥象河汉鲍照诗乱流灇大壑】触散栁丝回玉勒【隋炀帝诗逶迤风栁散枚乘栁赋吁嗟细栁流乱轻丝王褒诗岸栁被青丝庾信赋控玉勒而星摇薛道衡诗卧駈飞玉勒李绅诗香径草中回玉勒】约开莲叶上兰舟【薛道衡诗集凤桐花散胜龟莲叶开古乐府莲叶何田田述异记木兰川在浔阳江中多木兰树鲁般刻为舟张籍诗兰舟桂檝常渡江】酒边旧侣真何逊【卢藏用诗菊向酒边开谢灵运诗羁雌念旧侣南史何逊传逊工诗与吴均俱得幸武帝范云见其文大加称赏因结忘年交沈约尝谓逊曰每读卿诗一日三复犹不能已其为名流所称如此杜甫诗东阁官梅动诗兴还如何逊在扬州】云里新声是莫愁【隂铿诗云里望楼台江总诗鸟声云里出古诗新声如入神庾信诗新声入手调乐府解题石城有女子名莫愁善歌谣故石城乐和中复有莫愁声其辞曰莫愁在何处莫愁在城西艇子打两桨催送莫愁来】若值主人嫌昼短【史记淳于髠曰主人留髠而送客钱起诗山月随客来主人兴不浅古诗昼短苦夜长】应陪秉烛夜深游【魏文帝与吴质书古人秉烛夜逰良有以也陆彦章诗明月偏怜汝幽人独夜深辛德源诗若畏春风晚当思秉烛逰】
　　王贞白
　　庾楼晓望【一统志庾楼在九江府治后晋庾亮刺江州时所建】
　　独凭朱槛亦凌晨【王粲登楼赋凭轩槛以遥望兮向北风而开襟杜甫诗滂沱朱槛湿白居易诗朱槛在空虚王褒诗严驾早凌晨唐太宗诗凌晨丽城去】山色初明水色鲜【陶潜诗山色日夕佳皇甫冉六言诗山色东西多少顔延之诗山明望松雪江淹赋园桃红防流水碧色刘孝标诗罗绫文水色王勃滕王阁序秋水共长天一色李白诗纱窓曙色新】竹雾晓笼衔岭月【鲍照诗仿佛萝月光缤纷篁雾隂梁简文帝诗晓雾晦堦前王勃诗野色笼寒雾唐太宗诗岭含宵月桂】苹风暖送过江春【宋玉风赋夫风生于地起于青苹之末唐明皇诗苹风向晚清岑参诗风暖日暾暾司空曙诗送暖初随栁色来杜审言诗梅栁渡江春李峤诗霞满蜀江春】子城隂处犹残雪【元和郡国志李吉甫请脩天德旧城以安军镇曰西城是开元十年张説所筑今河水壊其半不堪重脩其子城犹坚量留千人足得居住苏味道诗川暮广城隂杜审言诗梅花落处疑残雪】衙鼓声前未有尘【白居易诗卧听咚咚衙鼓声崔知贤诗鼔声撩乱动杜甫诗风多杂鼓声岑参诗石路无飞尘】三百年来庾楼上【杜甫诗池要山简马月静庾公楼独孤及诗风前孟嘉帽月下庾公楼】曽经多少望乡人【李白诗此地曽经为近臣陶潜诗未能明多少章山有竒歌范云诗延首望乡云李益诗天晴共上望乡楼】
　　李中【字有中陇西人仕南唐登仕郎守新淦县令】
　　江边吟
　　风暖汀洲吟兴生【鲍照赋风暖凌开土昌泉动沈佺期诗风暖叶还开楚辞搴汀洲兮杜若栁恽诗汀洲采白苹日暖江南春王勃滕王阁序遥吟俯畅逸兴遄飞刘得仁诗吟兴忘饥冻】逺山如画雨新晴【谢灵运诗杪秋寻逺山储光羲诗落日登髙屿悠然望逺山诸葛亮文乃见江左大山壁立林麓峯峦如画李白诗江城如画里潘岳闲居赋微雨新晴六合清朗杜甫诗新晴锦绣文】残阳影里水东注【张希复诗宿雨香添色残阳石在隂杜荀鹤诗斜阳潭影闲庾信诗夕阳含水气诗丰水东注鲍照赋波沈沈而东注王勃文荥波东注霸岸南登】芳草烟中人独行【楚辞芳草生兮凄凄陶潜桃花源记芳草鲜美落英缤纷范云诗春草醉春烟诗独行睘睘耿湋诗不语看芳径悲春懒独行卢纶诗幽人好独行】闪闪酒帘招醉客【张九龄诗闪闪青崖落郑谷诗青帘认酒家王绩诗春来日渐长醉客喜年光李白诗但使主人能醉客不知何处是他乡】深深绿树隠啼莺【杜甫诗穿花蛱蝶深深见钱起诗黄鹂好鸟摇深树沈佺期诗芳郊绿树散春情李白诗绿树闻歌鸟韦应物诗东方欲曙花防防啼莺相唤亦可听】盘桓渔舍忘归去【嵇康琴赋盘桓毓养从容秘翫陶潜归去来辞抚孤松而盘桓栁宗元诗渔舍茨荒草九歌留灵脩兮澹忘归晋书许迈传迈入临安西山登岩茹芝眇尔自得有终焉之志羲之造之未尝不弥日忘归相与为世外之交】云静髙空月又明【薛据诗云开天宇静月明照万里白居易赋天泬寥而云静杜甫诗一雁入髙空古子夜歌天髙星月明杜甫诗峡险江声急楼髙月迥明】
　　竹
　　森森移得自山庄【陆机赋播芳蕤之馥馥发清条之森森白居易诗玉立竹森森种树书栽竹无时雨过便移杜甫诗花亚欲移竹梁昭明太子诗命驾出山庄李百药诗懐音自兰室徐步返山庄】植向空庭野兴长【何逊诗空庭秋月华骆賔王文滴沥空庭竹响共雨声相乱杜甫秋夜诗山林引兴长】便有好风来枕簟【陶潜诗微雨从东来好风与之俱礼记鸡初鸣咸盥潄衣服敛枕簟萧颖士诗涧声连枕簟包佶诗谁家枕簟清】更无闲梦到潇湘【白居易诗朦胧闲梦初成后曹植诗朝逰江北岸暮宿潇湘沚王昌龄诗留君夜饮对潇湘从此归舟客梦长】廕来砌藓经疎雨【沈约诗桑竹垂余廕权德舆铭疏清流廕碧藓郑谷诗酒醒藓砌花隂转岑参诗北山疎雨防朝衣杜甫诗湥云疎雨过髙城】引下溪禽带夕阳【窦常诗闗闗乍引禽许浑诗溪禽上钓舟谢朓诗尔乃日晒榆栁霞照夕阳孤蝉已散去鸟成行刘琨诗夕阳忽西流】闲约羽人同赏处【白居易诗晚有退闲约楚辞仍羽人于丹丘拾遗记昭王昼而假寐梦白云蓊蔚而起有人衣服并皆毛羽因名羽人江洪斋前竹诗本生出髙岭移赏入庭蹊杜甫诗竹深留客处】安排棋局就清凉【庄子安排而去化乃入于寥天一杜甫诗安排用庄叟后汉书张衡传奕秋以棋局取誉曹植文碁局逞巧博奕惟贤杜甫诗老妻画纸为棋局楚辞风伯为予先驱兮氛埃辟而清凉张籍诗新竹气清凉】题吉水县防前新栽小松【唐书地理志江南西道吉州庐陵郡一统志吉安府县吉水本汉晋吉阳石阳二县地隋以二县省入庐陵县南唐割庐陵置吉水县宋因之】
　　劚开幽涧藓苔斑【杜甫诗当为劚青防刘孝威诗涧流急易转溪竹暗难开江总栖霞寺碑涧户幽深湛方生赋幽涧泮氷而流清广韵鱼衣湿者曰濡菭亦作苔又藓也独孤及诗药院鸡犬静酒垆苔藓斑】移得孤根植砌前【庾信诗栢谷移松树隋炀帝古松诗孤生小庭里尚表嵗寒心沈约髙松赋郁彼髙松栖根得地鲍照诗根孤地寒隂梁简文帝诗翻花满堦砌孙楚赋植茅茨之前庭】影小未遮官舍月【谢朓髙松赋髙月路而留影唐太宗诗松小未含烟栁宗元诗岭树重遮千里目史记陈豨传豨尝告归过赵賔客随之者千余乘邯郸官舍皆满岑参诗海树青官舍吴均诗何当数千尺为君覆明月】翠浓犹带旧山烟【皇甫冉诗霜淸野翠浓庾肩吾诗云甍犹带雨何逊诗山烟含树色顔延之诗松风遵路急山烟冒陇生】羣花解笑香宁久【卞伯玉赋伤众花之飘落沈攸之诗花笑莺歌咏岑羲诗花笑莺歌迎帝辇马戴诗虚室焚香久】众木虽髙节不坚【杜甫诗栀子比众木人间诚未多诗南有樛木疏説文以朻为木髙易其于木也为坚多节世説庾亮谓和峤如千丈松虽砢多节自有栋梁之用吕氏春秋雨不信其谷不坚】输我婆娑栏槛内【尔雅婆娑舞也王维诗婆娑数株树南史齐髙帝纪上即位后后宫器物栏槛以铜为饰者皆改用铁庾信贺新乐表轩墀敞栏槛眺听】晚风萧飒学幽泉【鲍照诗猎猎晚风遒江朝请诗桂棹及晚风陈后主诗季冬初阳始寒气尚萧飒李白诗萧飒古仙人了无是赤松蜀都赋火井沈荧于幽泉孙楚井赋幽泉腾涌津泽旁润】
　　韦庄
　　西塞山下作【吴志孙策传注刘勲闻策已克皖投西塞筑垒自守一统志武昌府西塞山在大冶县东九十里孙防击黄祖于此】
　　西塞山前水似蓝【水经注荆门虎牙楚之西塞也孟浩然诗西塞沿江岛张志和渔父辞西塞山前白鹭飞张正见诗峯防玉山前白居易诗山光水色緑于蓝】乱云如絮满澄潭【杜甫诗乱云低薄暮庾信诗秋云粉絮结杜牧诗晴云似絮惹低空隂铿诗洞庭春溜满水经注筑阳水中有孤石挺出其下澄潭沈佺期诗碧水澄潭映逺空】孤峰渐映湓城北【李白诗振锡还孤峰异苑衡山有三峰一峰名芙蓉峰上有泉飞派如一幅绢分映青林唐书地理志浔阳本湓城武德四年更名又别析置湓城县王维诗白头浪里出湓城宋之问诗杜陵城北花盈满】片月斜生梦泽南【徐陵诗片月窥花簟张若虚诗江潭落月复西斜礼记月生于西古乐府两头纎纎月初生书云土梦作乂传云梦之泽在江南汉书地理志南郡华容县南有云梦泽韩愈诗朝逰孤屿南】防动晓烟烹紫蕨【诗执防踖踖易暌火动而上陆机诗民动如烟刘孝绰诗朱旗曳晓烟诗七月烹葵及菽栁恽诗野蕨开初紫李德裕诗饭思飡紫蕨】露和香蔕摘黄柑【谢庄表珍露呈味于禁林广志柑有二十一种有成都平蔕柑桂海果志馒头柑近蒂起馒头尖者味香胜庾肩吾啓仙厨始摘犹堆青玉之盘南史张畅传太武求黄柑唐书萧嵩传荆州进黄柑】他年却棹扁舟去【九歌桂棹兮兰栧刘孝绰诗扁舟去平乐朱超道诗扁舟已入浪孤帆渐逼天长孙佐辅诗独随孤棹去孟浩然诗前路舍舟去】终傍芦花结一庵【刘长卿诗秋傍竹花多江总诗芦花霜外白骆賔王诗雁起芦花晚齐书竟陵王子良传编草结庵不违凉暑续仙传酆去奢登山结庵以居陆龟防传寻僧助结庵】
　　罗邺
　　题沧浪峡【水经注武当县西北四十里汉水中有洲名沧浪洲地记曰水出荆山东西流为沧浪之水是近楚都一统志沧浪水在均州北四十里即禹贡沧浪之水储光羲诗自有沧浪峡谁为无事人】
　　门向红尘日日开【风俗通门亦昏闭晨开扞难守固应璩书红尘蔽于几榻祖咏诗走马入红尘梁简文帝诗日日春禽变沈佺期诗气冲鱼钥九闗开】入门襟袖逺尘埃【仪礼士相见礼主人揖入门右賔奉贽入门左古辞饮马长城窟行入门各自媚谁肯相为言陶潜赋顾襟袖以缅邈王融诗襟袖三春隔礼记前有尘埃则载鸣鸢丘迟诗野马杂尘埃】暗香惹步涧花发【许浑诗早莲飘暗香刘孝威杂言香出衣步近气逾飞徐摛诗岸曲斜梁阻何时香步归古辞至今衣袖惹天香徐陵诗落花承歩履流涧写行衣韩愈诗百花寥落梨花发】晚景逼檐溪鸟回【庾信诗凄清临晚景张何赋晚景弥秀晴江转春陶景寻山志夕鸟依檐敬括花萼楼赋飞鸟拂檐而斜度綦母潜诗窓外无人溪鸟飞杜甫诗渚清沙白鸟飞回】不为市朝行路近【周礼夏官量人掌建国之法营国城郭营后宫量市朝道巷门渠国语大者陈之原野小者致之市朝华阳国志京师天下之市朝也潜夫论君臣义重行路礼轻李峤诗云霞仙路近】有谁车马看山来【礼记献车马者执策诗我有车马阮籍诗出门临永路不见行车马陶潜诗晨夕看山川事事悉如昔庾肩吾诗看山通迥枝刘长卿诗日暮更看山又转岸前山来】可怜严子持竿处【沈约诗且纵严陵钓岑参诗滩上思严子云中想许由列子临河持竿心无杂虑惟鱼之念徐陵书持竿而钓徴聘不来】云水终年锁绿苔【杜甫诗稻获空云水川平对石门李颀诗铁马嘶云水郭璞游仙诗终年不华皓李商隠诗宻锁重闗掩绿苔拾遗记灵帝起舘千间采绿苔而被阶丘迟诗檐际落黄叶堦前网绿苔】
　　题水帘洞【栁宗元水帘诗悬尔粲成帘罗注无时休案一统志水帘洞醴陵县及衡山华山俱有水从石顶流下如帘适当洞口】
　　乱泉飞下翠屏中【后汉书耿恭传飞泉涌出楚辞吸飞泉之微液兮陆机诗飞泉潄鸣玉李白庐山瀑布诗飞流直下三千尺天台山赋搏壁立之翠屏唐明皇诗翠屏千仞合】名共珍珠巧缀同【尹文子一曰命物之名方圎白黒是也洛阳伽蓝记西域塔初成用珍珠为罗网覆其上李商隠诗岂得珍珠始是车晋书苻坚载记悬珠帘于正殿又张骏传穷尽珍巧任昉苦热诗霡霂类珠缀沈约诗网轩映珠缀】一片长垂今与古【庾信至仁山铭瑞云一片仙童两人王融联句玉溜檐下垂闗尹子古之善揲蓍灼龟者能于今中示古古中示今孔颖达礼记正义序博物通人知今温古】半山遥听水兼风【鲍照书半山以下纯为黛色王粲诗残月半山低顔延之诗侧听风薄木遥睇月开云张正见诗影照龙门水声入洞庭风】虽无舒巻随人意【淮南子隂阳嬴缩舒巻沦于不测王融乐府烟云乍舒巻朱超诗舒巻听人裁梁简文帝诗栁枝无极软春风随意来又可怜年几十三四工歌巧舞入人意】自有潺湲济物功【楚辞九歌观流水兮潺湲江淹赋欷潺湲兮沬袖广韵潺湲水流貌张祜题御沟诗都縁济物心无阻从此恩波处处流杜甫诗知君才是济川功刘长卿诗名达济时功】每向暑天来往见【孔融诗岩岩钟山首赫赫炎天路杜甫诗炎天避欝蒸易日往则月来月往则日来王维诗今人自来往】疑将仙子隔房栊【李白诗伯阳仙家子容色如青春李商隠诗仙子玉京路主人金谷园唐明皇诗迹与尘嚣隔王维诗隔窓云雾生衣上班偼伃赋房栊虚兮风泠泠傅亮赋鉴明月于房栊张华诗房栊自来风梁元帝诗无因谢神女一为出房栊】
　　谭用之
　　赠索处士
　　不将桂子种诸天【晋书郄诜传犹桂林之一枝唐书五行志垂拱四年三月雨桂子于台州旬余乃止韩终采药诗闇河之桂实大如枣得而食之后天而老骆賔王诗桂子月中落白居易诗因何栽种在人家云笈七籖一唱万真和九徧诸天朝】长得寻君水石边【异苑可于水际见寻枣据诗髙迹可寻宋书隠逸传论岩壑闲逺水石清华范云诗盈盈一水边白居易诗吟诗石上坐引酒泉边酌】元豹夜寒和雾隠【山海经即谷之山多元豹子虚赋其下则有白虎元豹曹植升天行元豹逰其下列女传陶答子化陶三年名誉不兴其妻谓之曰妾闻南山有元豹雾雨七日而不食欲泽其衣毛而成其文章故藏隠以逺害今君与此背得无后患乎白居易诗庭际萧疎夜气寒谢朓诗虽无元豹姿终隠南山雾董思恭诗终南晨豹隠】骊龙春暖抱珠眠【庄子河上有家贫恃纬萧而食者其子没于渊得千金之珠其父谓其子曰取石来锻之夫千金之珠必在九重之渊而骊龙颔下子能得珠者必遭其睡也使骊龙而寤子尚奚微之有哉谢灵运诗含悲忘春暖七啓缀以骊龙之珠李德裕诗碧海宵澄骊龙跃出杜甫诗此时骊龙亦吐珠袁淑文抱梁而眠】山中宰相陶景【刘逖诗纵意在山中梁书陶景传景字通明丹阳秣陵人自号华阳隠居时人谓为山中宰相諡贞白先生南史陶景传景止句曲山梁武帝早与之逰及即位恩礼愈笃书问不絶时人谓为山中宰相】洞里眞人葛稚川【隂铿诗洞里阅仙书庄子闗尹老明乎古之博大真人哉文子得天地之道故谓之真人贾谊赋真人恬漠兮独与道息晋书葛洪传洪字稚川又传论稚川束发从师老而忘倦杨炯浑天赋明入于地葛稚川所以有辞】一度相思一惆怅【潘岳诗嵗寒守一度王翰诗落花一度无再春李陵与苏武诗行人难久留各言长相思古诗上言长相思下言久离别九辨惆怅兮而私自怜张衡诗路逺莫致倚惆怅】水寒烟澹落花前【史记荆轲传风萧萧兮易水寒庾信诗半道闻荷风中流觉水寒白居易诗烟澹月蒙蒙舟行夜色中又天晓烟景澹刘令嫺诗落花扫更合萧子范诗惟愿落花迟张正见诗竞噪长枝里争飞落木前】









　　御选唐诗巻二十三
　　钦定四库全书
　　御选唐诗巻二十三补编
　　李颀
　　寄綦母三【唐书艺文志綦母潜字孝通开元中由宜夀县尉入为集贤院待制】
　　新加大邑绶仍黄【书今朕作大邑于兹新洛左传大官大邑身之所庇也汉书百官志比二千石以上皆铜印黄绶】近与单车向洛阳【李陵荅苏武书足下昔以单车之使汉书循吏传龚遂为渤海太守单车独行到府又地理志河南郡县洛阳梁简文帝乐府洛阳佳丽所大道满春光】顾盻一过丞相府【扬雄荅賔戏虞卿以顾盻而捐相印张蒙赋聊登陟兮一过史记萧相国世家何以丞相留收巴蜀填抚谕告使给军食荀绰晋百官表注汉丞相府门无防不设铃不警鼓言其深大濶逺无节限也萧子显诗丞相府中乌未飞】风流三接令公香【后汉书王畅传士女沾教化黔首仰风流庾信赋殷仲文风流儒雅海内知名易晋康侯用锡马蕃庶画日三接习凿齿襄阳记荀令君至人家坐幕三日香气不歇】南川稉稻花侵县【谢朓诗息驾南川涘梁简文帝书分竹南川剖符千里魏文帝书新城稉稻上风吹之五里闻香谢灵运诗滮池溉稉稻刘长卿诗暮天江色里野鹤稻花中李白诗河阳花作县】西岭云霞色满堂【庾阐诗拂驾升西岭陶潜诗峩峩西岭内江淹诗云霞冠秋岭鲍照诗重岩秋云色唐太宗诗组练辉霞色九歌芳菲菲兮满堂】共道进贤防上赏【周礼夏官大　司马进贤兴功以作邦国史记萧相国世家上曰吾闻进贤受上赏】看君几嵗作
　　台郎【杜甫诗看君多道气孔融荐祢衡表路粹严象亦用竒才擢拜台郎衡宜与为比】
　　韩翃
　　寄徐州郑使君
　　江城五马楚云边【杜甫诗江城孤照日山谷逺含风李白诗江城五月落梅花遯斋闲览汉时朝臣出使为太守増一马故曰五马晋书天文志楚云如日鲍照诗林际无穷极云边不可寻梁简文帝诗纵意白云边】不羡雍容画省年【诗无然歆羡史记司马相如传从车骑雍容闲雅甚都傅毅赋雍容惆怅不可为象汉书典职尚书省皆以粉壁画古贤烈士曰画省亦曰粉省】才子旧称何水部【左传昔髙阳氏有才子八人天下之民谓之八恺髙辛氏有才子八人天下之民谓之八元南史何逊传天监中兼尚书水部郎唐书百官志水部郎中贠外郎各一人掌津济船舻渠梁堤堰沟洫渔捕运漕碾硙之事】使君还继谢临川【后汉书冦恂传使君建节衔命以临四方古乐府使君从南来五马立踟蹰宋书谢灵运传太祖不欲使东归以为临川内史赐秩中二千石】射堂草遍收残雨【晋书成帝纪帝尝欲于后园作射堂庾信春赋拂尘看马埒分朋入射堂王勃诗草遍南亭合　应璩与岑文瑜书雨垂落而复收江淹赋雨萧索光烟艳烂杜审言诗日气含残雨】官路人稀对夕天【六朝事迹净妙寺旧临官路王褒诗黄山猎地广青门官路长杜甫诗赤甲山下行人稀谢庄诗夕天霁晚气】虽卧郡斋千里隔【陶潜诗夏月虚闲髙卧北窓之下韦应物诗今朝郡斋冷谢庄月赋隔千里兮共明月李白诗日暮千里隔】与君同见月初圎【韦应物诗如何日夕待见月三四圎梁简文帝诗月色与池同刘孝威诗今夜月轮圎魏征诗露重麟胶劲风髙月影圎】
　　戴叔伦
　　和汴州李相公勉人日喜春【一统志祥符县汉为浚仪县属陈留郡后周改汴州隋废陈留郡以县属郑州唐于此置汴州唐书李勉传代宗诏勉节度汴宋德宗立就加同中书门下平章事董勋荅问礼俗正月一日为鸡二日为狗三日为猪四日为羊五日为牛六日为马七日为人李充传正月七日厥日惟人】
　　年来日日春光好【梁湘东王诗春心日日异张正见诗春光落云叶王僧孺诗非愿嵗物华徒用风光好】今日春光好更新【荀子欲观千载则审今日鲍泉春日诗新光新气早】独献菜羮怜应节【荆楚嵗时记人日以七种菜为羮李乂人日应制诗幸陪人胜节长愿奉垂衣京房传万物应节而生】遍传金胜喜逢人【典戒人日造华胜相遗像瑞图金胜之形又像西王母戴胜也】烟添栁色看犹浅【何逊诗轻烟淡栁色萧子范诗春情寄栁色李适诗淑气初含梅色浅】鸟踏梅花落己频【萧子范诗鸟语出梅中何逊诗村梅落早花】东阁此时闻一曲【杜甫诗东阁官梅动诗兴鲍照诗一曲动情多】翻令和者不胜春【宋玉文为之歌阳春白雪国中属而和者不过数人宋之问诗阳桥花栁不胜春】
　　崔峒【博陵人登进士第为拾遗集贤学士终于州刺史大厯十才子之一也】
　　题桐庐李明府官舍【唐书地理志睦州新定郡有桐庐县】
　　讼堂寂寂对烟霞【王勃文轩堂清寂左思诗寂寂扬子宅门无卿相舆北史隠逸传飡松饵术栖息烟霞】五栁门前聚晓鸦【晋书陶潜传尝着五栁先生传以自况曰先生不知何许人不详姓字宅边有五栁树因以为号焉古子夜歌暂出白门前杨栁可藏乌李白诗东方日出啼早鸦】流水声中视公事【江总诗罕有知音者空劳流水声礼记公事不私议杨巨源诗不妨公事资髙卧无限诗情要细论】寒山影里见人家【王维诗寒山转苍翠秋水日潺湲岑参诗药椀摇山影鱼竿带水痕王维诗雨中春树万人家】观风竞美新为政【礼记命太史陈诗以观民风杜甫诗姚公美政谁与俦又为政风流今在兹】计日还知旧触邪【杜审言诗红粉楼中应计日燕支山下莫经年晋书舆服志法冠一名柱后或谓之獬豸冠髙五寸凡执法官皆服之或谓獬豸神羊能触邪佞苏颋诗冠危有触邪】可惜陶潜无限酒【陶潜诗归去来山中山中酒应熟】不逢篱菊正开花【江总诗故乡篱下菊今日几花开卢照邻诗东篱菊正芳沈约诗开花已匝树流莺复满枝】
　　王建
　　上杜元颍相公【唐书杜元颍传如晦五世孙贞元末及进士　第以右补阙为翰林学士敏文辞宪宗特所赏叹吴元济平论书诏勤迁司勲贠外郎知制诰穆宗以元颍多识朝章尤被宠拜中书舍人户部侍郎为学士承防以本官同中书门下平章事】
　　学士金銮殿后居【唐书百官志唐之学士文集贤分中书门下省而翰林学士独无所属又李白传天宝中贺知章言之召见金銮殿论当世事西京记大明宫紫宸殿北曰蓬莱殿西北曰金銮殿】天中行坐侍龙舆【沈佺期诗书报天中赦人从海上闻后汉书循吏传光武数行公卿郎将列于禁坐隋文帝诗翠霞乘凤辇碧雾翼龙舆】承恩不许离牀拜【王台卿诗承恩奉教义杜甫诗承恩数上南薰殿后汉书仇览传林宗与融赍刺就房谒之遂请留宿林宗嗟叹下牀为拜】宻诏常教倚案书【翰林志学士于禁中草诏唐书温造传授山南西道节度使许以便宜从事造曰臣计诸道戎蛮之兵方还愿得宻诏受约束用此足矣庾肩吾啓登玉案而上陈】马上唤遮红觜鸭【史记陆贾传马上得之宁可以马上治之乎岑参诗火山五月行人少看君马上疾如鸟李白秋猎孟诸诗要遮相驰逐遂出城东田杜阳杂编建中二年南方贡朱来鸟形有类于戴胜而红觜绀尾杜甫诗红觜漫多知】船头看钓赤鳞鱼【杜甫诗风急打船头崔颢诗渚畔鲈鱼舟上钓杜甫诗泉出巨鱼长比人丹砂作尾黄金鳞】闲曹散吏无相识【孟浩然诗官曹幕府贤晋书周访传访为县功曹陶侃为散吏左传吴公子札聘于郑见子产如旧相识王维寄张丞相诗举世无相识终身思旧恩】犹记荆州拜谒初【书荆及衡阳惟荆州汉书袁盎传盎告归道逢亟相申屠嘉下车拜谒髙适诗人当汲引初】
　　刘禹锡
　　送李尚书鎭滑州【唐书李德裕传德裕为浙西观察使再期而俗大变军用充足太和三年召拜兵部尚书出为郑滑节度使又地理志滑州灵昌郡本东郡天宝元年更名】
　　南徐报政入文昌【元和志润州本吴之朱方邑始皇改为丹阳三国吴号曰京城刘宋改为南徐州治京口鎭王昌龄诗楼头广陵近九月在南徐史记鲁世家三年而报政晋书成公绥传辅臣列位于文昌唐明皇诗八座起文昌】东郡须才别建章【元和郡县志滑州本春秋时卫地战国属魏秦初置东郡袁宏三国名臣赞才为世出世亦须才括地志建章宫在雍州长安县西二十里长安故城西庾肩吾诗临云出建章】视草名髙同蜀客【汉书淮南王安传武帝好艺文以安属为诸父辨博善为文词甚尊重之每为报书及赐帝名司马相如等视草乃遣注草谓文之藁草庾信诗名髙六国共史记司马相如者蜀郡成都人也】拥旄年少胜荀郎【班固文杖节拥旄钲人伐鼓晋书荀羡传羡字令则弱冠与琅琊王洽齐名后迁建威将军吴国内史除北中郎将徐州刺史监徐兖二州扬州之晋陵诸军事假节时年二十八中兴方伯未有如羡之少者】黄河一曲当城下【元和志滑州黄河去外城二十步汉王尊为东郡太守河水盛浸瓠子隄尊临决河不去后人为立河侯祠赵整诗昔闻孟津河千里作一曲】缇骑千重照路傍【徐陵文缇骑盈道张正见诗栁叶飘缇骑张説诗连营火百里纵观人千重刘桢诗辇车飞素盖从者盈路傍】自古相门还出相【诗自古在昔南史王训传训年十六召见文德殿应对爽彻上目送之谓朱异曰可谓相门有相唐书列传李德裕宰相吉甫子也】如今人望在岩廊【后汉书卢植传卢尚书海内大儒人之望也唐太宗赋今拱已于岩廊髙适诗樽俎资髙论岩廊挹大猷】
　　送周使君罢渝州归郢州别墅【唐书地理志渝州南平郡本巴郡天宝元年更名隋书地理志义阳郡齐置司州魏改曰郢州广韵墅田庐也晋书谢安传安命驾出山墅与幼度围棋赌别墅】
　　君思郢上吟归去【晋书陶潜传义兴三年解印去县乃赋归去来辞】故自渝南掷郡章【汉官仪二千石以上银印龟纽文曰章刻曰某官之章】野戍岸边留画舸【庾信诗野戍孤烟起陈子昂诗野戍荒烟防梁元帝诗画舸覆缇油岑参诗红亭移酒席画舸逗江村】绿萝隂下到山庄【曹植诗绿萝缘玉树郭璞诗绿萝结髙林谢朓诗解佩拂山庄梁昭明太子诗命驾出山庄】池荷雨后衣香起【谢朓诗愿缉吴山杜宁摘楚池荷又风碎池中河北周明帝诗香飘莲叶衣梁元帝牛渚矶碑花飞入袖荷香入衣又采莲曲莲花乱脸色荷叶杂衣香】庭草春深绶带长【刘铄诗庭中绿草滋杜审言诗杜若幽庭草芙蓉曲沼花杜甫诗鸣鸠乳燕青春深三齐记畧郑康成居不其城南山中　教授山下草如薤叶长尺余人号康成书带草唐明皇赐镜诗更衔长绶带留意感人深杜甫诗水荇牵风翠带长】只恐鸣驺催上道【洛阳伽蓝记髙阳王雍出则鸣驺御道文物成行北山移文鸣驺入谷鹤书赴陇晋书李宻传郡县逼迫催臣上道】不容待得晚菘尝【南史齐周颙隠钟山王俭谓曰卿在山中何所食荅曰赤米白盐緑葵紫蓼又问何者为佳曰春初早韮秋末晚菘】
　　题王郎中宣义里新居
　　爱君新买街西宅【南史吕僧珍传百万买宅千万买隣韩愈诗街东街西讲佛经】客到如逰鄠杜间【钱起诗客到衡门下汉书宣帝尤乐鄠杜之间注杜属京兆鄠属扶风】雨后退朝贪种树【国语公父文伯退朝南史徐勉传穿池种树少寄闲情潘岳赋序筑室种树逍遥自得】申时出省趁看山【説文申者吏以晡时申旦政也杜甫诗宫中每出归东省钱起诗对巻也看山】门前巷陌三条近【古子夜歌暂出白门前西都赋披三条之广路骆賔王诗三条九陌丽城隈】墙内池亭万境闲【孟浩然诗言避一时暑池亭五月开陈造诗一鉴照万境】见拟移居作邻里【江洪诗移居玉池上周礼地官遂人五家为邻五邻为里王维诗斗酒为隣里】不论时节请开闗【孔融书时节如流古诗时节忽复易楚辞吾令帝阍开闗兮羽猎赋戏八鎭而开闗】
　　李逺【字求古蜀人太和五年进士第累官忠建江三州刺史终御史中丞诗一巻】赠文杜校书【唐书百官志武徳四年置修文馆于门下省九年改曰文馆又校书郎掌讐校典籍刋正文章唐六典文馆校书郎二人】
　　髙倚霞梯万丈余【易林登髙安梯李白诗长啸倚天梯元稹诗愿登青云路别望丹霞梯后汉书苏充传天有白虹长可万丈僧皎然诗髙枝不知几万丈世人仰望徒攀援】共看移步入宸居【唐太宗诗移步出词林刘长卿诗移步竒屡易班固典引髙光二圣宸居其域袁朗诗宸居法太微】晓随鹓鹭排金锁【岑参诗晓随天仗入梁简文帝南郊颂序运谧时平鹓鹭咸修其文德隋书音乐志懐黄绾白鹓鹭成行崔掖诗铁闗金锁彻明开】静对铅黄校玉书【孙擢诗坐静对嘉林刘长卿诗鸣琴静对言西京杂记扬雄尝懐铅提椠从诸计吏访殊方絶域之语作方言韩愈诗不如觑文字丹铅事防勘梦溪笔谈误书以雌黄涂之尝校改字之法粉涂数过方能漫灭惟雌黄一漫则灭且久而不脱古包山谣禹得金简玉字书黄庭内景经思咏玉书入太清】漠漠禁烟笼逺树【谢朓诗逺树暖阡阡生烟纷漠漠赵彦昭诗寒烟收紫禁王湾诗院遍青霄路厨和紫禁烟梁元帝赋登楼一望惟见逺树含烟】泠泠宫漏响前除【沈佺期诗溪水泠泠逐行漏阎朝隠诗箭水泠泠刻漏长汉旧仪夜漏起宫衞李益诗似将海水添宫漏共滴长门一夜长李兰漏刻法以器贮水以铜为渴乌状如钩曲以引器中水于银龙中口吐入权器漏水一升秤重一斤时经一刻王勃诗頽华临曲磴倾影赴前除杜甫诗清夜置酒临前除】还闻汉帝亲词赋好为从容奏子虚【史记司马相如传事孝景帝为武骑常侍防景帝不好辞赋因病免客逰梁得与诸生逰士居数嵗乃着子虚之赋蜀人杨得意为狗监侍上上读子虚赋而善之得意曰臣邑人司马相如自言为此赋上惊乃召相如又留侯世家所与上从容言天下事甚众左思诗作赋拟子虚】
　　李商隐
　　郑州献从叔舍人褎【本集注防昌中讨刘稹褎为郑州刺史一统志郑州在河南开封府城西二百四十里唐初于武牢置郑州贞观中移置管城天宝初又改为荥阳郡乾元初复郑州六典中书舍人正五品】
　　蓬岛烟霞阆苑中【神仙传海上三神山蓬莱方丈瀛洲谓之三岛北史隠逸传餐松饵术栖息烟霞孔稚圭碑泉石依情烟霞入抱葛仙翁传昆仑之山有阆风苑庾肩吾诗阆苑秋风暮南史齐武帝置钟于景阳楼以应五鼓】三官笺奏附金龙【真诰有上圣之德受三官书为地下主者又二天宫立一官凡六天立为三官如今刑名之职主诸考谪后汉书顺帝纪令举孝防者文吏课笺奏东斋记道家有金龙玉简学士院撰文具一嵗中斋醮投于名山洞府金龙以铜制玉简以阶石为之六典中书舍人掌侍奉进奏叅议表章】茅君奕世仙曹贵【神仙传茅蒙字初成即东卿司命君盈之髙祖集仙传大茅君盈南至句曲山天皇大帝拜为东岳上卿王母命上元大夫授盈之二弟茅固茅冲四部宝经国语奕世载德不忝前人沈炯诗栾巴有妙术云是神仙曹白帖诸曹郎称为仙郎故曰仙曹】许掾全家道气浓【神仙传许翽字道翔小字玉斧郡举上计掾主簿父穆长史为上清佐卿掾居方隅山洞石坛上焚香礼拜因得仙去十二真君传许逊字敬之祖琰父肃世慕仙道太康二年于洪州西山拔宅上升晋尚书郎迈散骑常侍穆皆逊之族子后俱得道杜甫诗鄙人寡道气卢僎诗道浓礼自略】绛简尚叅黄纸案【本集注绛简即赤章仙经硃书亦曰绛简沈约书方当书名绛简身逰阙冯简续事始贞观十年诏用黄麻纸写诏勑文髙宗上元二年勑曰制勑施行既为永式比用白纸皆有虫蠧自今尚书颁上诸州县并用黄麻纸】丹炉犹用紫泥封【王绩游北山赋拭丹炉而调石髓真诰庆云纒丹炉汉书舆服志玺皆以紫泥封西京杂记中书以武都紫泥为玺室加绿绨其上本集注唐置舍人掌丝纶故用黄纸紫泥事】不知他日华阳洞【南史陶景传止于句容之句曲山此山下是第八洞宫名金坛华阳之天周回一百五十里储光羲茅山华阳洞诗华阳洞口片云飞细细蒙蒙欲湿衣】曽上经楼第几重【神仙感遇传陶贞白拜表解职入茅山自称华阳隠居然勑命饷赉常为烦剧乃造三层楼身居其上弟子居中接賔客于其下令一小竪传授而已杜甫诗烟霞障几重】
　　贾岛
　　早秋寄题天竺灵隐寺【元和志灵隠山在钱塘县西十二里本名西山又名仙居山一统志寺在杭州府武林山晋咸和元年梵僧慧理登山叹曰此中天竺国灵鹫山之小岭不知何年飞来仙灵隠窟今复尔否因名灵隠建寺焉】
　　峰前峰后寺新秋【杭州府志胜灵隠寺后山为北髙峰前山为飞来峰张正见诗髙轩扬丽藻自是赋新秋】絶顶髙窓见沃州【王褒诗山窓临絶顶沈约诗髙窓时动扉刘长卿诗早晚来香积何人在沃州云笈七籖七十二福地沃州在越州剡县南】人在定中闻蟋蟀【白居易诗人定月胧明法苑珠林以禅定为乐后汉书裴楷传蟋蟀吟于始秋】鹤曽栖处挂狝猴【淮南子千嵗之鹤栖于松栢诗毋教猱升木疏猱狝猴也楚人谓之沐猴】山钟夜渡空江水【山海经丰山有九耳钟霜降则鸣庾信诗山寺响晨钟李华文氷河夜渡张泌诗空江浩荡景萧然枚乘七发江水逆流】汀月寒生古石楼【崔涂诗汲带寒汀月古诗两头纎纎月初生南史陈武帝纪广州言仙人见于罗浮山寺小石楼武元衡诗乱流长响石楼风】心忆悬帆身未遂【闗尹子心忆者犹忘饥梁武帝乐府知我心相忆郑谷诗悬帆兴正长】谢公此地昔年逰【图经灵隠山畔有梦谢亭为灵运建相传晋杜明禅师夜梦有贤人相访翌日灵运至遂建新亭焉一名客儿亭又传飞来峰顶有灵运翻经台杜甫诗游山忆谢公魏文帝与吴质书追思昔游犹在心目】
　　温庭筠
　　题李处士幽居
</div>
    <div class="pagination">
<a href="御选唐诗_page58.html">上一页</a><span>...</span><a href="御选唐诗_page54.html">54</a><a href="御选唐诗_page55.html">55</a><a href="御选唐诗_page56.html">56</a><a href="御选唐诗_page57.html">57</a><a href="御选唐诗_page58.html">58</a><span class="current-page">59</span><a href="御选唐诗_page60.html">60</a><a href="御选唐诗_page61.html">61</a><a href="御选唐诗_page62.html">62</a><a href="御选唐诗_page63.html">63</a><a href="御选唐诗_page64.html">64</a><span>...</span><a href="御选唐诗_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
