<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 314 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 314 页/共 1044 页</h1>
    <div class="content">　　李献能
　　玉华谷同希顔裕之分韵得秋字
　　玉龙落峡喷飞流空翠霏霏晚不收软脚山堂一壶酒暮凉闲对两峰秋
　　四皓图
　　弋缯安足致冥鸿自是兼怀翊賛功谩说壶闗有遗老望思台上已秋风
　　二老雪行图
　　自笑胶胶扰扰身十年匹马走红尘何时雪满平生屐太华峰前约故人
　　抱琴冲雪又冲风二老风流阿堵中未似村翁眵抹眼火炉头上话年丰
　　从猎口号四首
　　莲烛金纱簇簇齐宫槐笼晓尚凄迷景阳钟罢听残漏万马衔霜不敢嘶
　　阊阖传符启九闗一声清跸驻南山虎贲先导三千士天马初离十二闲
　　烂烂龙旂捧日旂从臣遥认赭红衣天王清晓亲弧矢初合今冬第一围
　　的皪金鎞堕晓星晴天霹雳应弦声风毛雨血燕云在未要草间狐兔惊
　　李献甫
　　夏夜
　　银潢淡淡没疎星一阵凉从雨后生仰看浮云成独卧数围蛛网络中庭
　　九龙池春望
　　五年外地看清明袖手低回过客亭谢絮楚萍无定着春光如我更飘零
　　兴庆池书所见
　　短短菰蒲刺水青翠萍开处鉴波明画船转过垂杨外水面风来闻乐声
　　河堤
　　河堤一决岂天穷失在当年固白公谁与麻冈开故道暂教版籍见山东
　　新筑河堤要策勲万人采净北壖薪青青好借曹州栁旧是中原一段春
　　万夫巻土障横流负土成山水未收明日落成真盛事谁能作赋拟黄楼
　　王渥
　　蒙城县斋
　　谷雨连朝没麦塲官粮未入长官忙堦庭有雨青蛙閙牢户无人白日长
　　被檄再至扬州制司驿亭有题诗讥予和事不成者云来往二年无一事青山也解笑行人因为解嘲
　　二年奔走道途间知被青山笑往还只向江南南岸老行人应更笑青山
　　马天来
　　山中
　　青林寂寂鸟闗闗画出风烟落照间脱却草鞋临水坐野云分我一边闲
　　张本
　　九日月中对菊同禧伯郎中赋
　　花上清光花下隂素娥惜此万黄金一杯寒露三更后谁信幽人更苦心
　　九日余香伴月明一觞亦足畅幽情青楼夜半琵琶语不说人间有此清
　　子山牢落去江南赋主悲哀尚一堪只恐秋天闻亦苦并催红雨下霜岩【庾信哀江南赋唯以悲哀为主】
　　病魂招得未浑全暝倚秋屏岂是禅一梦忽成霜蝶去草深三迳若为眠
　　鬼化斯文念贾生精神雕琢坐寒更一书草就浑衣卧恨杀东方不肯明
　　龙山戏马赏秋光多少新诗入锦囊磨灭英雄岂胜数千年依旧一花香
　　申万全
　　南征道中
　　回首秋风谢敝庐﨑岖又复逐戎车人生行止元无定一苇江湖纵所如
　　李过庭
　　读公孙传
　　古来好客数平津我道真龙未必真一个仲舒容不得不知开閤为何人
　　李天翼
　　还家三首
　　幽花杂草满城头华屋唯残土一丘乡社旧人何处在语音强半是陈州
　　牡丹树下影堂前几醉春风谷雨天二十六年浑一梦堂空树老吾华颠
　　殊音异服不相亲独倚荒城泪满巾秖有青山淡相对似怜我是此乡人
　　刘微
　　春栁应制得城字
　　翠纽圆匀緑线轻着行排立弄新晴更看三月春风里散作飞花满鳯城
　　冯辰
　　雨后【时年十三】
　　东风花外锦鸠啼唤起西山雨一犁緑满蔬畦人不到桔橰闲立夕阳低
　　王世昌
　　方城东寺海棠
　　苦苣如针草有芒桃花轻薄絮颠狂少陵例有诗沾丐只枉无言到海棠
　　李广
　　自灵泉寺诣偃月山
　　立马松间首重回乱峰无数翠成堆为寻偃月山前路直向白云深处来
　　史士举
　　超化
　　石根寒溜迸珠玑寻丈惊看雪浪飞我是玉川烟水客蹔来盘礴亦忘归
　　晋祠
　　小桥流水竹萧森竹里人家一径深只欠东风小篱落梅花疎淡月笼隂
　　郭邦彦
　　秋夜闻弹箜篌
　　露重花香飘不逺风微梧叶落无声倡楼何处教新曲夜静月髙索鸣
　　村行
　　枣花初落路尘香燕掠麻池乍颉颃一片云隂遮十顷卖棚下午风凉
　　芹叶芦花岸两边钓溪石畔落孤鸢小畦引入平流水麻秆森森已拍肩
　　豆叶芃芃麻叶光植禾得雨又催黄田家乐事谁真得牧子行歌醉叟狂
　　田锡
　　牧牛图
　　干戈扰扰徧中州挽粟车行似水流何日承平如画里短蓑长笛一川秋
　　元好古
　　中秋无月
　　佳辰无物慰相思先赏空吟昨夜诗莫怪更深仍坐待宻云或有暂开时
　　读裕之弟诗藁有鸎声栁巷深之句漫题三诗其后
　　阿翁醉语戏儿痴说着蝉诗也道竒吴下阿防非向日新篇争遣九泉知
　　鸎藏深树只闻声不着诗家画不成慙媿阿兄无好语五言城下把降旌
　　传家诗学在诸郎剖腹留书死敢忘【先人临终有剖腹留书之语】背上锦囊三箭在直须千古说穿杨
　　题江村风雨图
　　渡口舟横水拍空墨云倾雨树号风江山不到红尘眼半幅烟绡想像中
　　秦略
　　雪行
　　匹马东来冰雪天苍山手冷堕吟鞭烟中髣髴闻鸡犬不觉人家到眼前
　　鸟影过寒塘
　　着眼分明莫作疑从来形影本同归不应水底青天上更有飞禽仰面飞
　　同希顔裕之赋乐真竹拂子
　　觅个毛抵死难直教击碎钓鱼竿世人不用生分别信手拈来总一般
　　少室山卓劒峰
　　神威洗尽世间讐电歇雷闲怒气收一柄太阿留少室却擎空掌华山头
　　此身
　　此身日日一箪贫贫里留残自在身独把笻枝行又立东风花栁不嗔人
　　麝香
　　山麝逃风逺谷藏一山行过四山香脐堂自养千钧弩枉怨虞人鼻孔长
</div>
    <div class="pagination">
<a href="御选宋金元明四朝诗_page313.html">上一页</a><span>...</span><a href="御选宋金元明四朝诗_page309.html">309</a><a href="御选宋金元明四朝诗_page310.html">310</a><a href="御选宋金元明四朝诗_page311.html">311</a><a href="御选宋金元明四朝诗_page312.html">312</a><a href="御选宋金元明四朝诗_page313.html">313</a><span class="current-page">314</span><a href="御选宋金元明四朝诗_page315.html">315</a><a href="御选宋金元明四朝诗_page316.html">316</a><a href="御选宋金元明四朝诗_page317.html">317</a><a href="御选宋金元明四朝诗_page318.html">318</a><a href="御选宋金元明四朝诗_page319.html">319</a><span>...</span><a href="御选宋金元明四朝诗_page315.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
