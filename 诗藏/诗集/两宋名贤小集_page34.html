<!DOCTYPE html>
<html>
<head>
    <meta charset="UTF-8">
    <title>两宋名贤小集 - 第 34 页/共 365 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两宋名贤小集 - 第 34 页/共 365 页</h1>
    <div class="content">　　何年清泉眼几斛涵苍苔瓮盎日夜至长满莫可涯天旱不知竭众流起黄埃淘绠干未定能使沴气开【大旱淘井竭其水必得雨以为常】庙祠失根柢故老奠酒杯【井傍有祠或曰衞灵公庙】蚕民呪枣栗千斤意徘徊【腊月民持蚕纸浴井中必投枣栗呪祝其辞曰齐起齐眠千斤万斤】儿童惯冷暖预知春秋来临之鉴须眉方鉴无煤炲窟穴若喉吭我疑吐云雷何当鞭蜃螭与国驱旱灾
　　过建成侯庙
　　鸣鸱古木末饥鸟啄斧柯下有黄侯宫清风在藤萝公昔为刺史俗若闺门和德铭颍人心千载不可磨至今奉如生慢侮莫敢过破祠望道路丹檐独峩峩春秋赛豚肩里巫日婆娑牛童不知此来徃夕阳歌
　　过许由冡【在箕山上下临颍水】
　　稷契宁渴死不饮箕颍泉先生独洗耳不听天子言清风饱进退千载何悠然孤坟没荆棘高名争青山嗟我迍邅身一命行十年味薄无辛咸璞顽废雕镌朝行箕山麓暮挹颍水源竹帛何处所搔首熊鱼间白云要闲友尚苦儿女牵丈夫合勇决顾计羞面顔
　　洛阳道中
　　秋风满巾衣洛水行饮马山川气象老身若在古画嵩云知客心峯色正扫洒荒草徧丘墟沈吟动舒泻
　　过少姨庙【少室山下】
　　隂森老柏少姨庙炉烟蓬勃疑行云祭盘狼籍山鸟饱巫祝生涯来徃人
　　竹轩
　　小轩与竹事还徃庭下寂寂无客尘开书读对圣贤语一畆清风为主人
　　赋闻角【得德字】
　　角本金鼓俦独主昏晓色日收云气黄月斜霜露白征夫朝夕闻泪落甲铠黒时年腐櫜鞬白首眼不识严城重启闭不废角人职老农鼓腹听安识天子德
　　赋小桐
　　小桐才几尺气压百歳樗雨露意未饱风月韵已孤鳯凰肯寂寞燕雀空踟蹰天地有和气想为桐之腴我愿刳作琴献上九重居坐使薫风还虽死骨不枯
　　赋辘轳
　　火云旱风苗欲死曲木直绠寒泉深耕夫泪湿原上土老圃顾盼轻黄金
　　赋古佛
　　树老枝半死碑断壁底眠古屋顔色改有佛独岿然苍首溜雨足坏臂蔓草纒野老每再拜徃徃报丰年孔祠照四方制度丹雘妍朝夕过其下孰肯为防防土木兹仅分吾民信益坚佛法入人心谁与斸其根苍苍不可问用意或者偏木蠧罪岂大付与啄木权胡不啄佛徒使蠧民之天
　　断碑【得金字】
　　古寺得断碣偃卧败壁隂莓苔入破字欲读不易寻姓氏驳难辨展转风雨侵尘冗夏蛙宿草盛秋虫吟田夫煆可砺老妇寒可碪伊非浮图家嵗月徒骎骎予闻岐阳鼓篆法抵万金存者十止九太息涕泗霪【周宣王搜于岐阳刻石为十鼓今具存者九而已】
　　次韵和中伏坐夜
　　万兵昏雨过暑斗挿云倾老佞溪蛙静真交海月生游氛褰幕帟逺籁起茎英清洗尘埃虑幽通造化情酸咸时味薄寂寞古途亨去象筌真意无形写天【疑误】声诗疑窥杜子文欲造盘庚身在清风国神逰白玉城希夷乗浩气沆瀣饮元精坐久忘昏寐回头有启明
　　灸赘疣
　　赘疣在予手累久至三四初视若外物于意不能置居闲或灸灼已没出复继赘出与赘没曾莫生死异天地赘一气万物赘天地赘复赘于人小大而已矣人之于为赘作为有大忌至理本无事破真以为伪善恶乱大性赏罚乱大治宫徴乱大声青黄乱大贲寸尺乱大刑酸咸乱大味大朴如疮疸空虚无完理天地不尔仇尔独赘之计耻指不若人孟子其有谓志小略其大殆非达者意弃火复投艾两忘吾赘赘
　　赋八月竹
　　我养一轩竹秋来成緑隂万物有衰意独怀霜雪心西风嵇叔醉明月白公吟回首防桃李何尝费百金
　　游云门山
　　南山州之屏四时改顔色日夕太守宴供帐减缯帛更求秉烛饮图写在四壁烟云时藏埋景好宜爱惜我官府中尘喜与山相识泉石未还徃愧负苦逋责秋风复杖屦持酒穷胜僻莓苔转苍崖郡国在几席废兴赋飞鸟牛羊自朝夕风物摹大句寸薄徒噤嘿唯作酩酊归山月吐半壁沈吟又慰喜三友添饮客【予于署居之南作亭朝夕以与风月徃还名曰三友其南轩与山相值故云耳】
　　携家游矮松
　　矮松名载四海耳百怪老笔不可传左妻右儿醉树下安得白首巢其巅
　　庭树聨句枝字为韵【某　王甫】
　　婆娑庭中树老大千年枝【某】百弓蔽赫日四座生凉飔【甫】影怪疑龙蛇声和认埙篪【某】木被斧斤赏声辞尘埃欺【甫】轮囷壮士叹冷淡童子【某】盘根得地固挺材本天资【甫】枌榆谩百尺杞桞徒一围【某】节坚费刻画莫讶绳墨迟【甫】枝狂跃蛟虬瘿怪蹲熊罴有时相摩击徃徃霹雳飞【某】筛月碎玉散障日翠幄垂【甫】腹空嬾龙卧实少饥禽悲败叶童仆憎清隂儿女嬉堂萱小人态堦药老婢姿春禽似竽笙夏蜩若羮糜提孩不出户知时如蓍【某】得成孤高状敢防毫末时【甫】身遭藤萝蔽心与松柏期【某】晨烟拂杪起落日侵梢齐【甫】老蠧病其中啄木为良医公输不在世志士空嗟咨【某】止知楩柟高苦厌樗栎卑【甫】大屋必欲构老匠宁终遗【某】栋梁如采收散材安足知【甫】
　　斑石枕聨句【向宗道某】
　　斸得西山骨磨砻露斑驳凝结一何怪【宗道】形模万难学直疑彩云根【某】又讶紫珉璞中瘦蛟腹【宗道】外文灼殻冷剖清泉肝【某】搘老鼈脚坚方君子性【宗道】清纯圣人朴有气当补天【某】无瑕应并殻定渍盘古苔【宗道】想漏神农药堪作寝寐宝【某】尤是炎蒸托眠月病头愈【宗道】横风酲肺濯珊瑚侈可唾【某】陶甄脆堪扑夜静魇鬼惊【宗道】昼冷诗魔愕首惬无俗梦【某】心清去烦恶蕲簟方敢友【宗道】蜀笻良可剧何必檄愈风【某】何必文驱疟质任儿女【宗道】顽宜僮仆谑枕流固迂诞【某】籍糟徒落魄润生审将雨【宗道】辉发疑有珏髑髅庄生狂【某】琥珀宋武薄欲镵中郎铭文章体犹弱欲秘淮南书神仙志非乐【宗道】我疑混沌鑛谁与砻窍凿可作甘寝舆华胥诣防寞【某】子道足施为我拙困婴缚已谋其巾履【其巾履当是具巾履】行当老嵩霍子其乞我归终焉卧云壑【宗道】嗜好我已癖须求子虽慤氊旧王固惜瓢陋顔不博异时一经子便当千金橐客退独摩拂卧送山月落【当有某字】
　　送苏田司理
　　秦人勇鬬暴狱讼号难理锱铢较罪法阙责莫可避蘓生决曺掾以明缚奸吏我见狱户囚出入有平气章章三年课已在山公启六月暑湿衣出汗若炊燹俸防迫朝夕冲热事行李一身不能赒送子肠腑沸
　　送李室长庆州宁觐
　　我爱孟坚文学饱持笔去作将军客铺张大汉征北功手携直上燕然刻千载事挂单于眼至今犹若擒白黒几年羌夷疮一方窟穴味【疑误】扫北士瘠我生南方长诗书爱国区区肺如炙欲于塞外勒姓名徃徃夜梦贺兰石一来长安事刀笔驽骀不展刍粟力峩峩李公邦之梓声载百郡如霹雳今年权佩庆州印上马威至吞秋色羌夷奔走若奴婢面童子嗔可革白头庆民能记数【上声】前时太守有隂德【君之祖前知庆州】试求园中手栽树边人应作甘棠惜老防事公如父兄妥帖不敢相于极子来别我省塞上霜风渐着边树赤尘埃恨绊不得住安得钻眉生羽翼子今才华笔端富山川去入风雅骨黄云白草牛羊肥区落鸡犬晴歴歴将诗写作聚米图归来为我一指画
　　和栁子玉官舍十首
　　心适堂
　　一屏一榻无俗尘左置枯琴右周易重门不闭谁徃还明月清风是相识
　　思山斋
　　吴儿心着吴山深终南满目不自慰有时蝉蜕书几边梦到五湖千里外【君吴人】
　　小池
　　清泉数斛闗幽事坐见镜中鱼徃来浮萍蚀尽秋月面霜为一磨如匣开
　　新泉
　　墙根新冽寒泉眼风廊一股来泠泠灯花夜半知我喜恰是旧山穿石声
　　竹坞
　　笋随人意踈处生清风如归自来去虽然不与俗子期隂过隣家亦销暑
　　土榻【一云榻前鼓吹蛙一部榻上古木吟风雨客来相倚曲肱眠免令不解山公语】
　　牀前一尺二尺泉牀后三枝五枝树眼间图似在家山梦魂不使东南去
　　怪石【一云山鬼水怪着薜茘天鹿辟邪眠莓苔钓帘坐对心语口曽见汉唐池馆来】
　　山阿有人着薜荔庭下缚虎眠莓苔手磨心语知许事曾见汉唐池馆来
　　茴香
　　隣家争挿红紫归诗人独行嗅芳草丛边幽蠧更不凡蝴蝶纷纷逐花老【茴香多蠧】
　　蜜蜂
　　秋成想见香租入菊露枫胶蜜几脾日日山僮扫红叶蜂衙知是主人归【君酒卯入甲出】
　　芭蕉
　　有底春风能好事解将刀尺翦青天知君新得草书法旋巻碧云供小牋【君善草书】
　　送杨侍读自长安之蜀
　　西征七年四方病闗中所向尤疮痍欲令福星及憔悴千里特辍廊庙姿公如手持天子德家至户到人人施秦俗鬬暴号难理列郡京兆犹鼎沸公来寛假讼诉少杻械颠倒生菌芝神疑公惠入人浅六月岩谷囚雨师雩坛滴酒上未干霶霈已洗旌旗归【今年夏公三祷雨皆应】老农笑呼刺史雨菽粟茂好公所携【闗中自用兵以后逾十年其地未尝俱大收今年夏秋田高下尽丰民徃徃指菽粟曰此是侍读带来】几年军须俗枯槁老防不足蒿与藜薄田今亦夏秋稔窦窖饱满鸡猪肥公之去思甚明白众口已写德政辞镌镵不要路傍石人心自是长安碑今年夷马饮泸水苴土新佩黄金【公所拜蜀国侯】相如才高去谕蜀弩矢故事重光辉【公故蜀人】雍人欲把防恂借益部已叹廉公迟傅岩今属九折外帝梦即徃西南涯
　　答王甫判官示游兴庆池之作
　　东池十里近遭匝风物饱南山若户屏登临四时好我初来长安脚拟朝夕到纒绵簿书间拘禁若囚盗一歳无几至荏苒成吏考夜夜千顷月只供钓鱼老平生林泉心探竒欲倾倒咫尺乃尚尔满意宁可保君官苦近市危坐若林槁偷闲呶呶中跃马志歊暴登览足意思满腹若怀宝归来成新诗使我愧怀抱
　　依韵和酬雷太简见贻之什
　　生长诗与书不信世道难出处愧古人章句得一官舌强【去声】不肯柔开口谁欣欢十年走尘土蹭蹬苦地寒纡朱非良贵宁较厚与单古心自突兀胸中鬰万端昔常玩于水今乃知其澜身世心已灰人事鼻可酸病卧得君诗喜拭昏膜防意逺辞淡泊稠重欲相寛以言药我病吴鲈在秦飡大句牵勉酬韵高语难安
　　谢崔象之示诗稿
　　古乐治情性故使风俗完郑卫入人耳雅正声日殚教化走薄恶靡靡如转丸全音不可见来徃寂寞间我疑至和意独落诗人肝或以鸣道德或以伤忧患存者三百篇兴寄青与丹至今如清风留在高木端敦厚久衰落坐见王泽干后世其得者或谒道之门失者抱太羮竞下咸与酸最晚李杜出遂将风雅坛内以康心脾睥睨万物根予早酷爱慕强把屈瓠钻当食对藜藿诵之若熊蹯崔子我同好韵语抉篱藩其诗长于适意趣犹椑豚巨轴逾百篇抵我轻璵璠得之忘睡眠夜拭瞳朠昏若游金貂市时见太古冠淡泊路久茀共约锄榛菅当结明月期与君酌醇源
　　次韵和真长幕中偶书
　　人情岁时登乡县自无讼公庭破莓苔日苦黥徒送幕府隠诗书黄堂卧梁栋几字署纸尾朝夕宁倥偬尘土安止足性情适吟讽收心观无始静卧悯羣动劳生懵出处欲把清风鞚青山自无价夜夜有归梦但知陶潜卑宁识贾生恸夜雨诵君诗一杯供费用
　　次韵和酬真长对雪之作
　　西湖主人久未至雪云为我开吟天偷闲把酒罗脍鲤鱼冻难趂烦鸣舷旋求野果向山市僮仆覔路占平川恍然白玉为饮国寒威醉思相翩翾顾盼万景来笔端濡染欲写毫已坚初疑万国会盟散断蛙破壁盈枯田禽巢一一鹤上下冰殿扫洒迎羣仙又疑水官爱雪桞故把众庶为飞绵我思江淮有流民徃徃匍匐僵道边朱门意气与寒竞上马酒面红欲燃天将景与富贵买不知一费几万钱诗家把笔争造化对此自恨才悭偏徘徊嗅嚼醉还醒来徃但见鞋履穿归来庭树玉花落稚子狂走皆华颠拥炉搔首有余意喜与麰麦为丰年夜阑更欲和月防坐久讽诵琼瑶篇调高白雪古难和思短强被诗魔牵卒章我欲涕泪下连茹固已知君贤
　　喜雨上文相公
　　火神侵官弄胸臆青帝欲满勾芒慵骄阳暴苗不得秀风俗相顾无顔容我公禆补造化手乞许暂息平奸骢【公常乗骢马】西湖景好天子借讼简朝夕临青铜忽窥庭民有旱色辍寝废饭忘巾笻【公闲暇常服道巾笻杖徃来湖中】访求雩法得古本若可舒巻隂阳功除坛规土锸未动精意已与神耳通雷官风师不敢息先时奔走鞭羣龙稚苗霶霈饱哺乳一夕换得千里丰老防懽呼相公雨喜气酝酿为和风一封朝缄万室意慰减焦思寛九重选牲祀龙益倾倒大宅不满犹忡忡朴愚幕吏解公意期雨霑足环海中不以一郡喜为喜喜忧天下公之公
　　次韵和象之夏夜作
　　大暑暴虐如恶酒意思颓困不可醒日官我疑借炎热委输出火星荧荧霈然一雨医晚景庭树洗出蜩螗声防云扫洒供夜坐造化似解通人情清风明月作三友趣君可买轻连坑恍然身在冲泊域目空万状遗骸形此时象之入诗国句句鍜链鑪锤精穷防心到混沌侧高处意气扪日星诘朝携诗示我读饥肠馋口逢珍烹义幽语险索究解如手捕虎不敢停归来牵勉拾余思鱼目愧傍蟾蜍明
　　和象之雨后望少室山白云
　　尘埃奔趋挿手板十年已卖山中闲相逢少室若交旧白云与我开容顔风驱烟气去敝幕天覆碧玉无瑕瘢我疑神兵宴天上扫洒伊洛为图看又疑山鬼有寒税纩絮万叠输隂官色如可餐无厌饱颇梨为甑炊琅玕去去还观不能已一里回首百据鞍长安许生以画名闲暇拂拭新素纨能求山高水深趣常恐造化在笔端每观云泉得意处拟写男女家其间今对异景慙首防愚若犬彘编槽栏君诗托我有深意明月一杯心徃还
　　席上赋别南宫希元
　　十年眯车尘思归入梦寐晨兴见家山两目如去翳故人又过我相对有余意当罇话旧游强笑复吁欷君名在乡书捧檄不肯愧高堂去白髪有泪落鞭辔里人献吉梦四壁众所义【希元应书里人屡献梦长老以为吉祥】我喜先子言在耳若筮【先子尝云希元孝而好学必不穷】人生老聚散酒薄满莫避相见意最长强饮不能醉
　　次韵和刘卿材见寄之什
　　风波一相失倒指歳月耗交情见千里文字每教告胸中饱耘锄勉我获以道踟蹰竹帛间相期古人到十里走尘土心不勇于躁乃知镌磨益不必砚席好【去声】君屈百里官卓趋而鲁蹈不使鞭扑教人情自倾倒讼稀禾黍登醺若饮醇防使者席未暖姓名达珪瑁【部使者下车必亟荐乡材未尝后】麒麟踊跃起志逺无近报粪土龊龊者锱铢较称号青防脚可挿泥涂迹将扫宁知西山民【靖安带西山之麓】归车恐君膏我行省板舆假途期问劳理声如壁隣叹息不可造【予道出海昏去靖安才数舍】遥知诗书宰优防漆园傲极目西飞云徒使瞳子眊敢期枉佳作绸缪肺襟奥大句驱老意木古风雨暴惊味无厌已败者豆笾犒我輙牵勉和徒手大阿冐酌酒持君诗吟哦舌根燥
　　和西湖雪中泛舟之作【时安公镇许】
　　冬旱种不入颍人无顔色上辍霖雨姿福此千里窄公来视民忧身若抱病癖霖雨变飞雪万里如药石幕府环邹枚共喜妖沴释欲有琼树春选地得胜僻刺舟敲湖氷坐泛白玉国持酒与寒竞醉倒无顾惜余英入杯斚似解劝饮客而我坐席末斗筲寛一石景值风雅匠万状困刀尺鸣鳯相上下独愧如蝼蝈
　　送同年张明逺之兴州掾
　　赤髭苦顔貎我怪意气扬人曰黜文登兹事可降霜归来卧诗书藜藿甘肉粱乃知吾同升喜此刚肺肠甘脆迫朝夕拂衣莫安遑兴山在何处蜀道难且长妻孥客蓬荜板舆独徬徨【寄其孥青州独迎母之官】朱门腐鼎爼天理何茫茫
　　皇祐五年三月乙巳齐大风海水暴上寿光千乗两县民数百家被其灾而死者几半亟相平阳公以同年李君子仪往赈之以诗见寄因而和酬
　　盐民没利家海隅奔走末业田园芜天意似遣阳侯驱巻水沃杀煎海炉怒涛百尺不及逋老防十五其为鱼耕夫蚕妇来踌躇百金不易箔与锄【齐人言蚕者与箔为数】我公偃息哀其愚埋掩尸骼赒惸孤吾党子仪驰赤驹口赍公惠人人嘘日走百里嫌昳晡不饮不食顔色癯去时万树如束枯回首緑暗红紫踈寄诗百言举其麤我愧安饱心如苴
　　元伯示清水泊之什因和酬
　　十年不踏故溪上有时梦去千里游每思鱼行鉴中见青衫手板如仇讐秋风鲈肥美无价莫怪张翰不可留前日诵君清水吟胸中突起百尺愁儿牵女婴走尘土百年一半如弃投清风明月无界畔白首愿作山中侯君诗写出渔者意老景一片在目眸清泉钓舟未入手聊可观诵忘吾忧
　　次韵和酬隠直忆花见寄之作
　　春工不拣势厚薄染成庭内花梢红反拘簿书似机械不得醉倒眠緑丛君时马上正南走假有樽酒何由同馨香蜂蝶似相让顔色开落输东风公余徘徊独绕树空有叹恨不可穷君虽不见红紫落亦有惆怅环胸中作诗寄我忆花意句老与古争彊雄其间模写景如画烂漫一片春顔容乃知诗家有刀尺裁翦自夺隂阳功诵诗酌酒无厌已韵险强续慙非工
　　送刘孟卿游天台雁荡二山
　　治源先生高七十山水病僻不可瘳灶无炊烟不顾计穷幽极怪如仇讐有时清风明月对好景霹雳拔却大树不回头四方泉石朝入耳杖屦百里夕已投大笑箕山不敢出走避轩冕岂自由天台鴈荡泼上心暑焦毛髪不肯留萦纡长淮下平席倒指计日观怒涛君诗功刻造化骨吴越气象当先愁古今吟力未到处好句愿备幽人收此行诗是图画二山笔归日借我目一游
　　次韵和伯元南楼避暑遇雨之作
　　城头归乌喘搨翼夕阳栏干手可炙长虹如篆报雨来云脚挿下千里赤南山端正太古屏飞亷扫云为拨墨安得老笔描写住白头许生死堪忆【长安许生逾八十以水墨名于时今已死】
　　次韵和子仪闻蝉
　　落日挂树间长我庭下隂园林动秋意高蝉忽防吟清风转余声杳若下逺岑防物感时节铿鍧吐商金古乐久破碎兹虫抱金音荒忽尚偃蹇激起壮士心愿为秋蝉操被之朱丝琴
　　和子仪巡捕蝗
　　天子辍霖雨兹来泽东民威声先公至暴攘走四隣下车坐无事惩劝禆秋春物价以日减囷仓饱新陈俗愚其何知蝗来遏公仁所至不为灾羣飞乱烟云公虑种【上声】吾土且为沴气根计丁立捕法官行劳其勤老防千里眉朝蹙夕已伸我知公之德由此碑齐人
</div>
    <div class="pagination">
<a href="两宋名贤小集_page33.html">上一页</a><span>...</span><a href="两宋名贤小集_page29.html">29</a><a href="两宋名贤小集_page30.html">30</a><a href="两宋名贤小集_page31.html">31</a><a href="两宋名贤小集_page32.html">32</a><a href="两宋名贤小集_page33.html">33</a><span class="current-page">34</span><a href="两宋名贤小集_page35.html">35</a><a href="两宋名贤小集_page36.html">36</a><a href="两宋名贤小集_page37.html">37</a><a href="两宋名贤小集_page38.html">38</a><a href="两宋名贤小集_page39.html">39</a><span>...</span><a href="两宋名贤小集_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
