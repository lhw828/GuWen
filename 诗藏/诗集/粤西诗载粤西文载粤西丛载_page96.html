<!DOCTYPE html>
<html>
<head>
    <meta charset="UTF-8">
    <title>粤西诗载粤西文载粤西丛载 - 第 96 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>粤西诗载粤西文载粤西丛载 - 第 96 页/共 153 页</h1>
    <div class="content">　　范碑诗跋　　　　　　　　　岳　珂
　　赵履常崇宪所刋四説堂山谷范滂传余前记之矣后见跋巻乃太府丞余伯山禹绩之六世祖若着倅宜州日因山谷谪居是邦慨然为之经理舍馆遂遣二子滋浒从之游时党禁甚严士大夫例削札扫迹惟若着敬遇不怠率以夜遣二子奉几杖执诸生礼一日携纸求书山谷问以所欲拱而对曰先生今日举动无愧东都党锢诸贤愿写范孟博一传许之遂黙诵大书尽巻仅有二三字疑误二子相顾愕服山谷顾曰汉书固非能尽记也如此等传岂可不熟闻者敬叹若着满秩持归上饶家居宝藏之再世散逸归东武周氏又归忠定家伯山仅传摹本其子子夀铸为四明制属携之笈中之官楼攻媿见之为作诗曰宜人初谓宜于人菜肚老人竟不振承天院记顾何罪一斥致死南海滨贤哉别驾眷迁客不恤罪罟深相亲哀哀不容处城闉夜遣二子从夫君一日携纸匈奇画引笔行墨生烟云南方无书可寻问默写此传终全文补亡三箧比安世偶熟此卷非张巡嵓嵓汝南范孟博清裁千载无比伦坡翁侍母曽啓问百谪九死气自伸别驾去官公亦己身虽既衰笔有神我闻此书久欲见摹本尚尔况其真辍君清俸登坚珉可立懦夫羞佞臣及履常登朝以真迹呈似攻媿乃复题其后又面命幼子治录里士愈惠叔畴诗一篇亟称其佳焉其辞曰貂珰羣雏擅天网手驱名流入钩党屯云蔽日日光无卯金神器春冰上汝南节士居危邦志刬萧艾扶兰芳致君生不逮尧舜死合夷齐俱首阳千年兴壊真暮旦殷鉴讵应如许逺安知后人哀后人又起诸贤落南叹宜州老子笔有神蝉蜕顔扬端逼真少模龙爪已名世晩用鸡毛亦絶人平生孟博吾尚友时事骎骎建宁旧胸蟠万巻老蛮乡独感斯文聊运肘老子书名横九州一纸千金不当醻此书岂但翰墨设心事悢悢闗百忧人言老子味禅悦疾恶视滂宁尔切须知许国本精忠不幸为滂甘仗节九原莫作令人悲遗墨败素皆吾师从君乞取宜州字要对崇宁党籍碑二诗明白痛快足以吊二老于九垓之期矣独惠叔末章颇伤峻厉跋卷又有柴中守一诗曰小春昼日如春晩饮罢披图清兴逺夜光照屋四座惊金薤银钩真墨本当年太史谪宜州肠防梅花栖戍楼拾遗不逢东道主翰林长作夜郎囚蛮烟瘴雨森鈇钺更值韩卢搜兔窟老色上面欢去心惟有忠肝悬日月郡丞嗜好殊世人投笺乞字传儿孙平生孟博是知己笔下写出精神骞兴亡万古同一辙党论到头不堪説刋章下郡汉道微清流入河唐祚絶先朝白昼狐亦鸣正气消尽邪气生殿门防碑仆未起中原人马来纵横生蛟入手不敢玩徃事凄凉重三叹兰亭瘗鹤徒尔为好刻此书裨庙算牛腰轴虽大诗之者惟此三人柴作亦佳特未免唐人所谓昌黎淮西碑犹欠冒头不得之戏耳伯山前辈老成尝为九江挍官余又及同班行子寿世科今为镇江外辖葢方乡用者
　　跋重修兴安灵渠记后　　　【明】张　智
　　右重修桂林之兴安渼潭灵渠功绩记并诗赋题志一帙乃今工部尚书吴兴严公为监察御史时奉命修筑而郡儒从而纪载之称扬讽诵欲其传于永逺也迨予以菲才承乏史氏公持其帙过史馆请识其后予谓士之遇时而有所作为其功绩之巨细自有史官书之藏之金匮以示悠久是以世之仕者惟患道之不行不患名之不彰惟患利泽之不施不患功绩之不着今尚书公之修是渠也上奉天子之明诏下兴一方之水利其所系诚非细故今之职纪载者宜特为公书之名当与国家之史并传于无穷尚焉用郡儒之纪述又焉用芜谫之辞乎然公之名固见于实录矣殊不知实录秘藏石室非千百年之久弗传于世公有此匡世之良防利民之徳政而使数千百年以前之人不预闻之岂非士君子之缺典乎故弗辞而书其左方以归之若夫渠之始末已见郡儒记志兹不复云
　　跋胡忠简公封事藳　　　　　杨士奇
　　右吾郡宋胡忠简公封事藳有周文忠公杨文节公题跋在后忠简孙搢刻于融州真仙嵓刘长吾得之以惠余者忠简笔法出颜鲁公葢忠义之性有相契矣掲文安公谓此书本左司郎中丰城范濬舜文所为将奏之以示忠简忠简曰书奏即不免南迁子有老母不可以累母吾以奏之遂有新州之命余近于内府检志书见丰水志载范濬事云为戸部检详时欲与胡铨相继论奏和议胡首抗章范实从臾之胡之逐又赆其行未尝云此书范所为也丰水志作于宋南渡后当得实不知文安何自而云然也然文安云庐陵胡氏杨氏皆国家之元气故以所作杨氏忠节祠记附此帖之后
　　按察司题名记后识　　　　　周进隆
　　昔温公记谏院题名有某忠某诈某曲某直之言欲人观之使知警惧以求其益于人大哉是司题名前吉水熊公金华章公后曲阜孔公俱如故事举行有碑有记但一移于亭后之墙人不及观一立于堂北之隂人不常观予视篆之初有慨于斯谨将后立防碑易以新石仍续未题之名与迁墙间之碑俱置堂南之东西用存观感以不忘警惧之心亦温公之意也
　　跋东坡和人梦游桂林西峰诗刻　吴　寛
　　此东坡和人梦游桂林西峰诗也石刻在桂林府学字画纤细颇不类他刻葢其石嵌壁间嵗久为人手摸而平故文浅而然顾工部以公事至广西知予所欲得也搨而见赠惜乎纸墨不甚精耳
　　总府记跋　　　　　　　　　湛若水
　　总府者三府同寅协恭之地也书称三后协心易称同心之言其臭如兰如总府之设凡欲以协同也府创于总督韩公永熙总镇陈公总兵陈公赞成之府题名肇于今总督竹田林公舜举总镇潘公世贞总兵郭公世臣赞成之自陈公迄潘公总镇者凡七公自陈公迄郭公总兵者亦凡七公自韩公迄林公总督者凡十有五公于是总府始有题名记而缺典肇修葢公于抚绥之余海宇平定之后尤欲以继徃绩而示来世其有功斯府大矣若水适以安南之使道过苍梧而见夫三公者礼遇甚勤间尝道三府之事潘公曰予岂有事事哉予惟以镇以静予应曰然林公曰予职无所弗督督责在予予应曰然郭公曰予惟戎事是统其敢弗防予应曰然若三公其有不协同者乎然而自三公而上等而辨之其然与否者可知矣虽或继三公者其然与否又可以类而知矣是故后之观题名者曰某也然某也否某也贤某也不贤某也协以成功某也乖以偾事其将起敬起畏是効是惩勿使后之人复议我也林公遂俾予跋于下方云
　　跋掲文安公全州学记后　　　蒋　冕
　　右记出掲文安公文粹公讳傒斯字曼硕豫章之丰城人仕元终翰林侍讲学士文安其諡也其为此记在泰定帝纪元之四年丁卯葢公以翰林国史院编修官丁艰家居之笔记为吾州学作而学无石刻州志亦不登载冕尝录之以托藩宪二三君子及州之守贰皆不果刻提学佥宪慈谿姚公镆以授州守龙溪陈侯璜刻之而顾不书作者姓名冕因考元史及黄文献公集得其歴官之概书之以属陈侯并刻于石俾诵其文者知其人焉昔掲公作记在泰定丁夘之嵗今姚公刻记于石亦以正徳丁夘丁于五行为火文明之象也吾州文运其将自此而兴乎文运之兴非以督学得人而鼓舞振作之有其道邪初姚公拜督学之命吾广西士大夫皆以文翁常衮之化闽蜀者望之公莅任未数年文风士习翕然丕变夐异于昔非公身任教化之责竱心一力孜孜不倦何以能然也公先是行部各郡县归择士之质美而可教者聚于宣成书院中严立规条因材而笃教有次第不亟不徐务令学者涵养本原辨析义理讲求制度以成明体适用之学而于时文之险怪者则痛抑之一切诡经畔道之言虽工弗取且聘江浙闽楚间儒者及各郡邑学官之明经术者分经教授一时人材多所造就其有功于吾藩甚大虽文翁之于蜀常衮之于闽亦不是过至于惓惓先正之遗文而表章之以作士气以兴文化先一州以为诸郡邑之倡特公笃意学校中之一事耳未足以尽公也记刻既成附书其后以致感仰之意云
　　题唐曹祠部诗集后
　　桂林在唐有二曹诗人皆负重名于时其一讳邺字邺之阳朔县人尝作四怨三愁五情诗为中书舍人韦慤所知力荐于主司大中间登进士第由天平节度掌书记迁太常博士晋祠部郎中仕终洋州刺史其一讳唐字尧宾桂林附郭人尝为道士太和中举进士中第累为诸府从事以暴疾卒于家二公诗欧阳文忠公撰唐艺文志谓其集各三卷近年浙中刻唐四十家诗有邺之诗止二卷而尧宾诗集则无传焉惟文苑英华选其大小游仙及病马等作唐诗鼓吹选其买劒双松等作唐音选其小游仙等作唐诗品彚选其武陵词等作皆七言律及七言絶句凡古体五七言者皆无之郝天挺注鼓吹谓尧宾有集二卷今无传则其集在金元之间已无传于世矣鼓吹顾以尧宾大游仙诗十一首为宋邕所作则遗山之误也尧宾诗见于诸家所选者皆杰出一时可歌可诵邺之视尧宾差后出而其诗格调髙古意深语健诸体略备其集虽止二卷才百余篇而为诸家所选殆三之一尤世之不可少者其为太常博士在懿宗朝有诏召劒南东川节度使髙璩拜中书侍郎同中书门下平章事阅月卒赠司空邺之建言璩宰相交游丑杂进取多蹊迳諡法不思妄爱曰刺请諡曰刺从之事载新唐书璩父元裕列传中其为博士持正守职防防乎不茍若此葢非独能诗也冕自髫龀时见邺之公读李斯传诗于书坊所刻古文真宝中难将一人手掩得天下目之句喜而诵之甚习而不知为谁所作及游京师读唐文粹始知为公诗今考之集中其诗全篇十二句姚铉节其首尾八句而以此四句载于文粹中古文真宝因而取之文粹又载公杏园即席上同年一诗冕尝次韵以寓景慕之意葢冕于公诗寤寐不忘者五十余年嘉靖甲申秋得谢过浙中始获覩其全集其冬琼山唐君平侯以按察佥事督学来广西见公浙本诗于武选主事郑徳甫处读而善之取以刻置宣成书院中且以尧宾诗附于其后刻成徳甫首以一册见遗阅之欣然者累日因敬题其卷末使读者知二公之诗皆为世所重而公则公忠刚直能言人之所不敢言表然为时之正人君子尤足以楷范后学诗葢其余事云
　　再书曹祠部诗后
　　诗之显晦系乎时尤系乎人有其时矣而表章之无其人焉欲望其显而不晦葢亦难矣邺之尧宾二曹公诗在唐宋时尝显矣至元有国垂百年乃皆湮没无闻皇明混一区宇以来至我皇上纪元嘉靖歴百五六十年葢稽古右文极盛之时也于是前代遗文古书徃徃出于江南好事之家而邺之诗集始获与中唐晩唐诸集号四十家者偕显于世浙中既有刻本桂林寻亦刻焉刻本在桂林序于提学佥事唐君者未七八年其板已日渐朽蠧广西按察使瓯宁范君邦秀得之于尘埃防翳中命工浣涤修补而取予所书诗跋刻附集末置之宪司公署中令掌故典守惟谨桂林本字多鲁鱼亥豕之讹予因取浙本正之且据浙本増其脱落者三首又检诸家所选尧宾诗凡唐君旧所未附者三十五首悉附于其后范君亦一一刻之予故不揆鄙陋再为之书海内之士自是而知桂林有二曹诗人者实范唐二君先后表章之功也
　　书威信侯庙记后
　　右威信侯庙记宋人祝禹圭所作其文载在宋清湘志及本朝正统间州志中二志所载详略不一而首尾皆同尾皆至封威信侯而止其文恐非当时全文也自国朝洪武以下六十三字则今代人所书成化中续修州志乃以此六十三字连属上文合为一记遂以禹圭为国朝人则误矣偶阅前后诸志见其抵牾不合参考而正之庶俾后之续州志者不至仍袭其误也
　　题敬所相公考全州科第补遗説后
　　顾　璘
　　全州自秦汉以来属零陵郡其地居九疑苍梧之间葢帝舜所尝巡行渐被礼乐声教之懿固已久矣莫可究而原也歴代为县为州不一国初始自永州割桂林正徳癸酉间璘出守于是按其山川形胜融朗清峻宜多贤人奇士生乎其间即今观之可知也顾前代文献疎阙志记多所遗脱岂非守土者之咎与观相国敬翁所考窦衜翁陈孟宾诸贤皆表表者且复遗之斯阙略固多矣璘尝欲检歴代史作清湘人物志以表见地灵值迁任未就今固不能不望诸交承君子尔
　　跋敬所相公奉总制陈公请赈书后
　　右相国敬翁奉总制太保陈公请赈本州书也既而折粮发粟咸如所议饥民赖以全活者甚众传曰仁人之言其利溥哉殆谓是也璘闻朝臣言相国居禁密惴惴焉恒以四方弗靖为己任忧形于色此人人得而见之然其图回和辑敷之百司之间而成之庙堂之上者人安得知之哉此其乡国一事其恳到委曲必期万全如此可以观相国之心矣璘故与今守章君诤刻于石俾邦人世世以无忘笃近之仁也
　　跋赠逺卷　　　　　　　　　孟　洋
　　始顾子被诏逺谪何子洎余并集田给事宅余谓逺方山水佳胜莫如全当是时岂有他虑明日余即被系顾子果得全州田何诸君复饯之赠诗盈巻余独不与焉然当时诸君又岂知余有桂林之谪哉及余与顾子同时来此文字相徃来弗絶几二年矣今年夏余得量移过全留十日全之山水佳胜者相与歴览殆尽此岂遐裔常有而赠言诸君又弗得与矣顾因出是卷示余余曰今日与吾子游幸矣过此以徃幸而再遇屡遇固弗可知也其不幸终身弗复遇亦未可知也故知赠言者之意岂有穷哉遂书诸卷末
　　跋林都宪察院题名记后　　　潘希曽
　　院署之有题名俾可考也可考则其人其政其名位所到勲业所就有不容以揜者而劝戒彰矣大中丞长乐林公家藏此刻乃广西察院所为题名者也公在治中尝以御史按广西去之二十载遂以右都御史总督两广回视列名诸君子上下百余年间勲名赫然无出其右者葢公之盛固不待是以传而是刻将借公以为重然犹手之不置抑以自考也此古人不自满假之心而公之所以过人者欤宜其位益崇功益懋勒鼎彛而垂竹帛不特斯名之题而已也徃时公迁浙宪某在诸生中受知最久敢附其説以致景仰之私
　　跋林都宪平蛮奏凯巻
　　大都宪长乐林公治中以御史按广西决防运筹削平诸蛮一时能言之士相与歌诵之题其卷曰平蛮奏凯后公累迁今官奉勅巡抚两广遂总军戎之务焉葢公胸中兵甲素所蓄积当时歌颂之者已卜其有今日矣孔子尝谓有文事必有武备又谓不出樽俎而折冲千里公得之矣视彼占毕陋儒平居诵説唐虞仓卒不能一时退敌者岂亦吾夫子之教使之然邪三复兹巻不能不为之太息
　　鹿原稿跋　　　　　　　　　戴希显
　　士君子发云雷之屯以经纶天下才以济世文以华国懋着勲迹以昭文明之化固足以副其志矣然丰城之劒卒没于尘埃合浦之珠竟沉于渊薮而有不尽然者是以君子未尝不惜之也予叔鹿原殆此谓与先世居江西之宁州洪武初乃戍于栁距叔则六代也叔幼而资性明敏颖悟超絶弱冠甫过荐正徳庚午乡魁登甲戍进士庚辰官刑曹歴至正郎一日谓予曰胜已之友不可无也予昔登第尝谓天下士谅不多让及与大复川甫君采棠陵诸君子游见其英迈不凡议论髙古乃幡然悟惕然省曰此奇才也因而闭门自奋数月出示所有诸君相顾骇愕曰子何过人之速乎向当为伍今百尺竿头更出一步矣以是知友道之系匪轻而学问之成有自也嗣是学益闳肆才益充拓每忧时爱国而愤发兴思或览胜寻幽而触物感兴信笔成章如探囊取物真所谓鉢韵方残而精华已铺锦矣观之者不觉令人神方期适用不意丙戌卒于京邸遗稿漫散大半予即检拾仅获百余篇耳以是深为痛惜幸赖吾栁东台蒙泉二公一刻于闽再刻于滇既足以表彰之矣然予旧所辑闻徒为蠧蚀遂合前二集传刻于鲁适振斋孔君曰干者先圣六十一代孙也力加订正以赞厥成予以状请序于都宪任公公览而嘉美之且叹其有用之才深慨其未竟之志俾予叔愿欲弗达之情灿然以着非公阐扬之宁不至于冺灭也乎呜呼昔没于尘埃劒之未遇也今就淬砺而霜刃矣昔沉于渊薮珠之未遇也今饰冠冕而华美矣晦于始而明于终虽不能大试于用亦犹夫用也此珠劒之所以为幸也合滇闽二集而并观之则予叔之才之志明显益着匪徒以文之着为幸也予受业于叔有师弟之谊存焉仰诵是集而精蕴之雅手泽之嘉宛然在目若亲领其謦欬焉者又予之所以深幸也因僭数语于篇末以示欲言之意云
　　题徐武功与诸贤送韩襄毅公总督两广卷后
　　王世贞
　　此韩襄毅公再起帅岭南而故相徐武功先生饯而叙之一时诸君子若夏太常防徐方伯瑄张太参颢刘宪佥珏钱方伯昕冯宪副定并徐先生为十人以少陵氏上哥舒翰开府勲业青防上交亲气概中诗语为韵而分赋之者也今独业字韵阙葢徐先生叙而不及赋故先生既以分韵而悔谓襄毅公之忠勲戡乱与哥舒之贪残起衅不可同日语奈何以哥舒拟公虽然亦仅取一时之致云尔以哥舒之不能当襄毅岂俟徐先生言之少陵氏异日不云乎寄语防边将慎勿学哥舒譬之韩昌黎之奉于司空书与实録顺宗纪故自为氷炭也是之则为诗与书非之则为史故文士恒例耳独怪宗委膈而付哥舒者十余年必使之尽耗河西陇右之财力以病剧不任而后暂已襄毅公之繇中丞而晋大夫由提督而拜总督宁不隆寄渥锡哉公筚路蓝缕以开岭外百世之安然未能竟三载不病而强以病免嗟乎何幸将之久而贤将之弗克久也是二语也以哥舒则不可以襄毅公则可而是十君子也其名位词翰皆三吴一时选片语零落无异吉光之羽人且宝之而况为公之子若孙者哉
　　书胡文顺卷　　　　　　　　杨起元
　　胡公宥休宁人以御史按治广西随二苍头曰文顺文学未及一载转佥云南宪抚夷染瘴病亟文顺焚香刲股以进公服之良愈又半月有冏寺之命忽郁郁不乐病复作势不可起文学拜天以身祷遂自刎然公亦竟以是日逝嗟夫兹二士者求之于古罕见其俦矧今之人邪尝读东汉书载李善存抚孤儿彼一苍头与独行之君子并列范氏其能史也然当时瑕丘令钟离意上书荐善行状诏拜善太子舍人迁至日南太守能以惠爱为政懐来异俗则范史非能传苍头也今二士之义过于李善而上书之举孰为钟离日南之誉不宣独行之传其可必乎嗟夫吾不能不有所感也聊书其卷以坚文顺之善于将来
　　桂海志续跋　　　　　　　　王士性
　　桂林无山而不鴈宕无石而不太湖无水而不严陵武夷兹特就人所已物色者而志之余言説不能穷矣栁之立鱼融之仙嵓亦皆得其一隅而阳朔江行抑又过之谭粤胜者每云借令巨灵六甲可移于吴楚间不知游屦何如噫何渠知其不终而为吴楚邪
　　书林勲比校书后　　　　　　魏　濬
　　考万厯二十二年桂州一郡丁田之数田倍于比校书所载而丁口加之十二按绍兴元年全灌始改属广南西路未几李纲奏仍属湖南勲所云在全灌未改之先则今之丁田实未能有加于宋也入我明来惟治间厥数颇益此后惟桂州一郡稍増于旧通计全粤实惟日减长民者不可不深求其故也








　　粤西文载卷五十九
　　钦定四库全书
　　粤西文载卷六十
　　桂林府通判汪森编
　　赞
　　桂林刘真人赞　　　　　　【宋】张孝祥
　　河目甚口须髯怒张人貌而天者邪其骨已朽其人不死与天地齐年者邪山髙谷深变化成空一笑相从惟我与公【乙酉中月付嵓中道士文道华使刻之石】
　　庆太平春图赞　　　　　　【明】韩　雍
　　一鼓而平桂州白面之厓已刳峡贼之腹心再鼓而空横石大坑之寨复防峡贼之喉颈五征不克之险巢悉灰烬于两战之余百年难制之狂冦皆族灭于旬日之顷黄童白叟鼓舞得更生之懽碧水丹山清肃无烽烟之警是固监军总戎亲督战以成功而实天佑国家锡南邦之嘉靖掀天动地威风震慑乎百蛮旋干转坤懽声沸腾乎五岭赞军台老目击盛大奇勲画图张筵齐庆太平春景
　　成化元年乙酉冬十二月大军次浔州进攻大藤峡贼太监卢公总戎赵公亲统兵直捣桂州厓等处太监陈公亚卿薛公游击和公与予及御史汪霖刘庆亲统兵直到横石岭等处背腹夹攻势如破竹俘斩以万计不半月而峡贼尽平凯旋之明日适值新正因置酒大防作此以纪其盛是月除日
　　三公井赞　　　　　　　　　吴廷举
　　苍梧防府雄峙南边东山之麓下有源泉东泉姚公崇相后裔简在帝心总督粤地惟时总镇郑公其人干城重托心膂良臣总戎朱公王侯阀阅铃阁运筹虎符龙节三公仗钺先后光临中外异秩彼此同心近念梧人逺忧戍士羣饮于河虺蛇为盭城中四井次第经营晩尝此水色味清泠公等合谋予赞其决日给万家无幕无渫井傍大泽滙为小池徃来澡濯想像浴沂士庶感恩名三公井惷子述词庸示久永
　　颂
　　唐检校右散骑常侍容州刺史李公去思颂【并序
　　唐】于　邵
　　维贞元二年秋八月天子以郡国二千石之髙第者曰陇西李某字某利泽施于裔土美化被乎遐甿是用遵虞书陟明之义参周官进律之典俾之由检校右散骑常侍兼御史中丞容州刺史本管经略守捉招讨处置等使为御史大夫岭南节度经略观察处置等使实授兵符加拥使节某月自合浦如南海于是县道谿谷鳏寡孤老洎于士吏相与懐思隠然不去乎心森然不离乎目愿所以昭明其徳光显于后岭南经略使判官权知容州留后事监察御史里行同郡李牢始以文学居辟选之首遂参帷席复以某能当器任之重留总军府美公之政大备感公之礼有加因其人之情而上之上可其奏夫其郡之四封滨于百越外则有山冦海孽比境杂处之虞内则有勤戍劳师流散转徙之弊亲帅其下以抚吾人慰荐伤夷安集疲耗惧货贡之阙至助之以家财悯徭事之繁至代之以私属选武艺归老疾罢减塞卒四千余人以趋农时率浮堕辟污莱开置屯田五百余顷以足军实舍冦贼之为缧囚者释而遣之以除其怨而狙犷以顺禁人民之相卤卖者执而诛之以去其害而童昏以安常嵗有灾滥炎而连烧于庐舍公创其制以御其郁攸而邑居以葺旧俗多怨睚眦而致毒于饮食公立其防以解其悁忿而乡党以和树板干而啓闭毕修列亭燧而阨害斯控差重轻以行征令无不均之讥量逺近以纳贡职无不供之责人用富庶家有储峙敦之以礼懐之以仁洁己而不汚未尝有贳贷勤身而不怠未尝有懈弛明足以照遁情隠慝而不为察威足以制猾人暴吏而不为苛古之良能何以加此其人之献状云尔惟公我有唐宗室枝属之选监州刺史讳孝诜府君之曽孙农郡太守讳憬府君之孙太子太傅赠司徒讳齐物府君之子洪绪丕绩之余裕休纯懿之下钟寛博而柔良髙明而疏达根于经义饰以艺文故其仕王畿宰京邑累执宪简且登轺车备重臣宾介之职居大府纪纲之任三亚京尹兼中司之贵复为宫相在常伯之位歴饶州刺史而后至于是州恩结于人功加于物必闻理效而兴颂声且夫有美焉有刺焉诗人之义也善善而褒之恶恶而绌之春秋之事也使贤士大夫之事业不没于后太史公之制也以余之尝修史记而为训辞缘人之懐心而颂之曰
　　帝念南方迫界蛮夷人亲被冦嵗或劳师属之于公俾养牧之匪直勤身亦帅其属赡我贫匮字我惸独息人便农垦田积粟修其教化被以威徳贼害既除祸灾斯息完我庐舍亲我骨肉咸保其生且易其俗蚩蚩羣族孰不蒙福播为颂声公受百禄彤弓旅矢以长诸侯人之懐徳刋石垂休
　　宋颂【刻在　　　　　　　　宋桂林】李师中
　　神武颂太祖也以天下授太宗永有休功其古之聪明睿智神武而不杀者夫
　　于赫神武不显其功天命在我图惟厥终不卜不谋付命太宗惟帝之心天地之公
　　文明颂太宗也焕乎其有典常始作乐告其成功焉
　　于昭文明继序其皇既有典常底定四方清庙用章徳音不忘
　　仁功颂真宗也能申上帝之祐以宁中外以安万民
　　于穆仁功己任天覆万民咸寿懐尔遐逖以及鸟兽吁嗟仁功草木溃茂如文武之囿
　　广西经略赵公徳政颂【并序】　　张茂良
　　绍定四年秋有诏帅广西赵公进直显谟阁易镇宝婺桂人徳公之久结恋不释即无量夀佛西偏肖像建祠寓其去思犹以为未足乃相与诵述善政刻之水月洞石厓此石永存徳名不朽公丞相忠定公之子名崇模字履规屏翰我邦六阅嵗纪政先仁恕镇静不扰捐利予民恩惠周浃本端末整阖境晏清人享和平之福形诸歌颂理则宜然颂曰
　　帝奠区宇粤居南土连帅之尊桂其治所始时桂人憔悴数罟诏公于蕃拯其疾苦宣上恩防涤以膏雨疏剔蟊蠧民胥蹈舞喧喧歌謡谓来何暮帝曰嘉哉寛我忧顾赐玺増秩事循汉故维公之徳不茹不吐施于有政威以仁寓安民民安弗庸钩距耘耨缉绩仓箱筐筥赋尔代输屡捐帑贮环堵晏眠吏无叩戸平价发廪以哺饥阻敛散循环邑有髙庾攻坚易朽加惠黉宇有美南轩绍其遗矩吁嗟先贤魑魅是御掲祠烝尝兰借椒醑风化所系人心起慕什伍其旅乃搜乃补筑室万楹蠭屯分部粤俗禨鬼妖巫防貐发摘窜斥絶其根绪邻荒民流襁负蓝缕赋粟结庐于是处处槥敛道殣分命缁侣嘬免狸蚋惠及胔腐凿石他山康庄坦步虹梁广济屹若砥柱南渠可舟濬堙疏淤潭潭督府匠石斤斧丽谯凌云铁瓮安堵篸带改观水亭坡墅游刃所及百废具举民不知役约已有裕江闽湖湘跳梁狗鼠逾岭以南寂然桴鼓莫猺岛居种蔓盘瓠易扰难安頫首妥附为政以徳计效如许稚耋相告公我父母今舍我去如孩失哺我言匪私感在心膂俾炽而昌奚斯颂鲁公夀无疆受天之祜爰作声诗磨崖江浒崕石嵓嵓昭示千古
　　庆逺銕城颂【并序】　　　　　　黄应徳
　　岭右自淳祐以来南有冦患朝廷重我南郡移师戍之今太师宝文胡公时以郎官专对上前独言遣戍非经久之防当如唐李徳裕筹边故事按山河道里择险筑城以扼其阻上虽可其议未果行也宝祐甲寅秋前闻复棘上思公言乃命经略一道公至阅履封以宜当西南夷间道必能干城者可徃剖虎符得武经大夫云侯守之侯谒帅府受约束公曰惟事事有备无患耳昔佛貍来冦元嘉时昭守沈璞以郡居要冲缮城浚隍上下皆谓过计及魏兵南向所至赤地而大将臧质独保城以挫敌徃事明验可见矣今震乎其邻独不营为苞桑计乎侯奉命惟谨至宜顾城陋不足恃则经营距郡二里而近有山环绕皆峭壁悬渊内可容万灶飞泉在中取不竭侯熟视叹曰设险无逾此矣亟闻于公以闻庙堂得防以币百万下之郡鸠工计材伐石畚土因山之势联络而成之周图一十八百余丈为城栉如为门翼如直与相缪山之前下瞰龙江后倚天河四面形胜屹然天成虽钧衡联步无所施也凡州县置寨舍糗粮器械峙积之所咸备而侯来以民迁姑徙附邑宜山治焉宜民休养生聚亦莫不爰适有居用永是城于兹新城又以见侯之是役非独地利人和从可知矣役始于乙夘季春之望落成于仲冬之朔侯指授规画必躬必亲其协力相之者郡从事钟鼇文学掾林均清逺节度推官颜得遇也城成以其垒皆石乃名铁城图上帅府宝文公命应徳记之夫王公设险以守其国不能自为险也而设险则人力存焉重门击柝以待暴客此王政之所不废也今宜得侯为保障重门设险岂得无唇齿忧彼穷伏草莽候时观衅者将不复作噫亦造物者设是久而有待于侯之来也亦岂南方常无北患而侯之遂立斯城也侯闗表老将熟闲战守自领郡后阅丁壮治戈甲明斥堠结藩邻为宜备无不周城其大可书者然伐柯匪斧不克所以成侯之绩者胡公与焉胡公名显字叔献长沙人文武伯又被命入秦是为之颂曰惟天惠民惟辟奉天惟臣承辟于藩于垣明明天子不我遐弃亲命帅臣经略西事永惟宜阳外控西夷居广之冲实为藩篱蠢尔强冦谋斡吾腹天子曰吁保障谁属乃眷乃顾畴咨虎臣帅臣乃言云公其人天子曰俞俾镇斯土安边立功外御其侮公拜稽首曰徃钦哉徒御啴啴惠然肯来自公来宜奉命悉力熟视地形设险守固乃经乃营因山为城石壁四环屹然天成双流淼淼如带斯绕维石嵓嵓角立崖表诸闗宏修髙无与俦内容万灶外扼咽喉四面如铁形胜卓絶车不得驰骑不得列牢不可破险不可夷虽有贲育勇无所施乃立府库储财积粟细栁分屯兵食具足复用石工凿井于中山下出泉混混不穷重城外维下瞰渊水东西对峙摩空五垒郡邑既迁廨宇森严民居云集接栋连檐道便坦履其直如矢贸迁有无日中为市猗欤我公尽心竭忠指授规画必亲必躬贤哉长幕暨郡文学同我倅事运筹帷幄所卫宜民民咸赖之安堵乐业春台熙熙卤人闻风心寒股栗迸迹而遁边境宁谧宜山峨峨龙水汤汤铁城之功山髙水长四民交忻磨崖刻颂亿万斯年永戴我宋
　　大司空严公平反寃狱政绩颂【并序】
　　【明】莫士安
　　今工部尚书严公震直吴兴之钜室也世为乌程人公之先府君乐隠不仕以谨厚忠正为乡里推重为当时宦达所敬礼官有劳烦不易集之事必延府君询访其举行次第及损益之宜府君详言不隠任事者卒听纳其説果能无扰而底于成公私咸徳府君之善料多中焉尚书严公其长子也尚书处家时一不以门戸事经其志但治内而不屑其外素厚重有威望人莫不以重器期公知其积徳乐善根蔕久固其发必昌大府君卒厥后果起身为御史太祖髙皇帝奇其状貌尝语近臣曰此子南人北相得福必厚试使安南奉扬徳意及谕戒为藩之礼各臻其极使还以其所闻见有开国体者悉陈之上悦其知要复使广西举廉革贪清谅益着又即命董役修治灵渠公以用民力首当足民食幸嵗有収则河役可为也祷于南岳愿雨旸时若俾嵗稔以资民用是嵗果如公祷民不知役之为难暨刑部以主事舒仲参将上意就公同决重狱时天久不雨公黙祷以天不时其雨岂以狱之重者有困于枉邪狱诚枉天仍旱狱非枉天不宜靳雨以殃民是日遂雨越二日雨复大澍公尚以狱为人命至重虽天雨可卜其无枉尤当尽诚详谳以审且详不可付之他人也狱至谳之再诉以无枉遂就决既决之日大雨明夜雨复达旦有为公贺者公举手加额仰天告曰此圣徳格天小臣何能致焉吁予以见公之诚谨皆厚徳之至也故公能敬事先帝保爵上卿迨奉圣朝克熙令绪非自始至终一本于诚其何以孚感神灵负戴天宠若是其至哉宜颂之以铭以示后人颂曰
　　笃哉严公生兹庆门兰茁其玉繄徳之存为天子吏出使于藩海南有国于宣王言王言既宣藩礼载论维中之向维上之尊有闻必献帝听勿繁乃察西广懦立薄敦董治巨役民不知烦详审大罪囚不告冤神之祷之有感无谖岳灵可渎天瓢遽援维公之徳如璵如璠维帝之徳如干如坤肆予作颂式示后昆
　　出师颂　　　　　　　　　　刘　节
　　皇帝登极十有四年广右守臣以用师平古洛诸邑蛮冦闻事下集廷议大司马若曰广右兵试且敢第鲜之患请走符檄征他藩戍卒及诸土著之勇悍者余十万乃事事大司徒若曰厥藩以嵗歉告储峙且素乏罔备请出醝金十万给之太宰若曰广重镇也视师者中台右丞必才贤誉望出中外诸优异右乃宜徃乃归诸南台中丞萧公曰是尝抚畿甸抚贵阳抚河陜诸重镇者兹人其可哉佥曰可哉乃疏名请于上制曰可乃授使者以玺书节钺驰诣留都速公以徃公拜受命乃发传取道于江黄入楚趋衡湘直抵桂郡嵗将改问兵卒曰未集也问馈饷曰未足也公慨然曰是诚在我乃檄偏将领其事乃遣武弁持节征兵于田兰诸部落曰不用命者戮乃给醝若千金籴于湖曰遏籴者有罚乃驰檄于东广诸郡邑令转输粟石五万供饷约以金若干偿其值曰不给者有罚令下奉持而奔走绎络于道明年三月征兵者来告曰兵集矣罔敢后籴者输者咸来告曰饷足矣罔敢后公乃按地易险分兵为五道以入某也由某道入攻某寨某也由某道入破某穴某也入自某道戮某众某也入自某道擒某元恶某也取道自某入伐某地尽合于某地俘防而禽狝之乃至某也以戎阃为统帅某也藩某也臬监某帅师某也率某部伍兵某也率某番戍兵某也率某土著兵某也率某道募兵某也率某郡邑民兵某也为正兵某为奇兵某为翼兵某为疑兵某为援兵某为犄角兵某也饷储某兵给之某也饷储某地需某兵给之用命者赏否者罚甚者戮罔贷闻者股栗咸殚智竭力効死以从事未几某以斩首若干级告某以俘获人若干畜若干器械若干告某以擒某渠魁告某以戮某羣丑告某以平某寨扫某穴告偏将乃类以其成功来告公曰可矣乃振旅弓者曰櫜已矢者曰服已干盾者曰戢己旌斾曰反而藏已乃奏凯而入农懽于野工懽于市商者贾者懽于途老者迎少者趋壮者椎牛醑酒争持以献于道咸举手加额曰完我室庐保我妇子康我谷我生我育我我公之徳冒我民者溥矣歌谣之声拥马而进公顾曰有是哉师既入始而藩而臬继而偏将而阃卫郡邑诸属邑咸稽首于公之庭曰广右蛮夷为冦甚如饮食矧兹古洛肆侮者三十年矣盘踞数邑延毒未已我公诛之若艾菅然不劳余力公之功丰矣伟矣庇佑我有众者大矣敢不拜稽首为公贺公答曰有是哉诸贤之力也佥复再拜曰安黎庶奠邦土靖蛮夷以辑绥诸夏公之功百世之功也敢不拜稽首为公祝公让曰我皇上神武威加于海以日者厪西顾授予以节钺专制师事予恪共罔敢懈乃克有济予敢居成功哉乃北面稽首曰明明庙谟赳赳雄防皇上之功也休哉佥亦北面稽首曰休哉先是公遣诸裨将将兵以行公亲视师于郊钲鼓旗斾不令而肃前者导后者掖左者翼右者拥堂堂之阵落胆羣凶而夺之气师还公复整兵劳诸将以入士跃马腾完矢整甲视出师之期精鋭若倍焉宜哉民之迎士之欢羣吏之相庆咸以为广右数十年太平复见于今日矣时有画史执笔为图貌公出师之容之盛以献于公公谓节曰是惟如何节再拜曰似矣请述其事为我公颂之颂曰
　　我皇圣神蛮夷来宾悉主悉臣孰奠而壥孰艺而田既顺乃宣爰有南苗世为獞猺族类悍骄盘居阻修生灵是讐尧仁弗柔肆其防顽盗戈窃干桂象暴残守臣弗宁疏于大廷勤我甲兵帝命煌煌我公肃将经营四方骎骎载驰秉钺而西赫而徳威我兵我戎如罴如熊徂征既同千旗万旟戈矛厹殳奄其长驱彼悖而狂昔为豺狼锋猬斧螗今也虺蛇兎躅于罝汚我莫铘扫其穴巢斮彼枭鷔川丹原膏险阻既除结茅为庐一炬而墟干戈指麾旌旄翻飞公曰还归山川廓清天开日明蛮方以平有骊伾伾一矢不遗师完而嘻凡此武功既隆既丰惟公始终告成于皇厥绩用彰邦家之光有崇者巅可磨可镌公功万年
　　铭
　　井铭【并序　　　　　　　　唐】栁宗元
　　始州之人各以甖甈负江水莫克井饮崖岸峻厚旱则水益逺人陟降大艰雨多涂则滑而颠恒惟咨嗟怨惑讹言终不能就元和十一年三月朔命为井城北隍上未晦果寒食冽而多泉邑人以灌其土坚垍其利悠久其相者浮屠谈康军士牙将米景凿者蒋晏凡用罚布六千三百役庸三十六大甎千七百其深八寻有二尺铭曰
　　盈以其神其来不穷惠我后之人噫畴肯似于政其来日新
　　元岩铭　　　　　　　　　　李　涉
　　桂之有山潜灵亿年状如腾云防列劒攒嵓之有洞窈窕郁盘虎挂龙悬形状万端旁驰杳防仰踏巑岏玉落磬坠幽深昼寒巴陵地小别有洞天文籍之囿吾何有焉酒一巵兮琴一曲元嵓之下可以穷年
　　风洞铭【并序　　　　　　宋】栁　开
　　出桂城东抵庆林观背山下有洞出风淳化元年开知州事徃避秋暑因刻铭于洞左曰
　　桂东丛峰穴空通风凄肌森襟没骨侵心莹雪若洁凝氷若冽暑宇苦燠周陬流毒其何如斯为能安之岭山峨峨岭水汤汤亘古绵今气炎土荒物爽迩情候乖节夏雨多凉秋旱多热春裘冬扇朝顺夕变反侧无恒天疠相仍我来洞中百虑时穷翛然自释忘归终日勒铭嵓石用纪罔极
　　桂州延龄寺西峰僧咸整新堂铭【并序】
　　桂州西峰僧咸整淳化元年不下山十二年矣整之师洎祖师悉如整开与赞善大夫张洲为整作新堂以居之有问整之行何为奇者对曰若时入阵战贼勇能进不顾死者足为善将矣况如孙吴乎交朋间视其交无欺者足为义士矣况如管鲍乎为政廉以平足为良吏矣况如龚黄乎入朝事君直能言必尽诚者足为贤臣矣况如伊周乎父兄在视其室无私者足为孝子矣况如曽颜乎为文理胜辞者足为大儒矣况如荀孟乎惟整焦然坐一室足不践山下寸地况入豪贵汚贱之门嗃嗃如狗鼠謟窃哉百善万恶心动即生身逺自藏几灭半矣方之外殊而内周者止是整能洁其行与之善将之下商较其轻重整亦足为真僧矣由溯湘而南问僧者语整为诸先冬十二月堂成开诏罢州任得归阙留文堂下为整以铭之
　　知生为役兮无息无利畏同陷逺兮出求以异复本逾元兮尤耽其味宁如不殊兮益増乎累整之专严兮洁行世世超然遐迈兮时谁可洎穷观永古兮何足有贵万类千变兮终焉若是包极六合兮未充贪意精明至止兮深藏自闭维堂斯皇兮犹多余地羣性草树兮藤藤茂翠环邻俯觌兮胜情与智祖源师兮成流善继于家于国兮有慙名位昼尘夜烛兮昏嚣若醉城闉嵓岫兮疑尽相视浑沦奔纷兮孰思而议跬步天违兮海賖难既吁嗟整之兮离垢脱秽我宁尔及兮膓填滓滞
　　感应泉铭【并序】　　　　　　　邹　浩
　　昭平江水不可饮饮辄发瘴日用汲井乃在二三里外又石路崎岖当风雨寒暑时尤以为病忽于余居乐川之上仙宫岭之下有泉出焉甘凉莹彻一邦之井无与比者因疏道为小池日得四五斛用遂有余而人不劳名之曰感应泉铭曰
</div>
    <div class="pagination">
<a href="粤西诗载粤西文载粤西丛载_page95.html">上一页</a><span>...</span><a href="粤西诗载粤西文载粤西丛载_page91.html">91</a><a href="粤西诗载粤西文载粤西丛载_page92.html">92</a><a href="粤西诗载粤西文载粤西丛载_page93.html">93</a><a href="粤西诗载粤西文载粤西丛载_page94.html">94</a><a href="粤西诗载粤西文载粤西丛载_page95.html">95</a><span class="current-page">96</span><a href="粤西诗载粤西文载粤西丛载_page97.html">97</a><a href="粤西诗载粤西文载粤西丛载_page98.html">98</a><a href="粤西诗载粤西文载粤西丛载_page99.html">99</a><a href="粤西诗载粤西文载粤西丛载_page100.html">100</a><a href="粤西诗载粤西文载粤西丛载_page101.html">101</a><span>...</span><a href="粤西诗载粤西文载粤西丛载_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
