<!DOCTYPE html>
<html>
<head>
    <meta charset="UTF-8">
    <title>先秦汉魏晋南北朝诗 - 第 62 页/共 415 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>先秦汉魏晋南北朝诗 - 第 62 页/共 415 页</h1>
    <div class="content">
　　【吁嗟篇】〖一作瑟瑟歌。〗

　　〖乐府解题曰：曹植拟苦寒行为吁嗟。〗

　　吁嗟此转蓬。居世何独然。长去本根逝。宿夜无休闲。东西经七陌。南北越九阡。卒遇回风起。吹我入云间。自谓终天路。忽然下沉渊。惊飚接我出。故归彼中田。当南而更北。谓东而反西。宕宕当何依。忽亡而复存。飘飖周八泽。连翩历五山。流转无恒处。谁知吾苦艰。愿为中林草。秋随野火燔。糜灭岂不痛。愿与根荄连。（○《三国志》本传注作瑟瑟歌。《乐府诗集》三十三。本集六。广《文选》十三。《诗纪》十三。又《类聚》四十二引然、闲、燔三韵。《文选》二十一北使洛诗注引之一韵。《御览》五百七十三作琴调歌。引闲、阡、燔、连四韵。又吴棫韵补二引然、闲二韵。）

　　【豫章行二首】

　　〖乐府解题曰：曹植拟豫章行为穷达。〗

　　穷达难豫图。祸福信亦然。虞舜不逢尧。耕耘处中田。太公未遭文。渔钓终渭川。不见鲁孔丘。穷困陈蔡间。周公下白屋。天下称其贤。（○《类聚》四十一。《乐府诗集》三十四。本集六。《诗纪》十三。）

　　鸳鸯自朋亲。不若比翼连。他人虽同盟。骨肉天性然。周公穆康叔。管蔡则流言。子臧让千乘。季札慕其贤。（○同上）

　　【浮萍篇】〖蒲生行。〗

　　浮萍寄清水。随风东西流。结发辞严亲。来为君子仇。恪勤在朝夕。无端获罪尤。在昔蒙恩惠。和乐如瑟琴。何意今摧颓。旷若商与参。茱萸自有芳。不若桂与兰。新人虽可爱。无若故所欢。行云有返期。君恩傥中还。慊慊仰天叹。愁心将何愬。日月不恒处。人生忍若寓。悲风来入怀。泪下如垂露。发箧造裳衣。裁缝纨与素。（○玉台新咏二。《乐府诗集》三十五作蒲生行浮萍篇。本集六。广《文选》十三。《诗纪》十三。又《类聚》四十一作蒲生行。引流、仇、尤、兰、欢、还六韵。《尔雅》翼十二引兰一韵。）

　　【野田黄雀行】

　　〖《宋书》云。空侯引亦用此曲。〗

　　置酒高殿上。亲友从我游。中厨办丰膳。烹羊宰肥牛。秦筝何慷慨。齐瑟和且柔。阳阿奏奇舞。京洛出名讴。乐饮过三爵。缓带倾庶羞。主称千金寿。宾奉万年酬。久要不可忘。薄终义所尤。谦谦君子德。磬折欲何求。惊风飘白日。光景驰西流。盛时不可再。百年忽我遒。生存华屋处。零落归山丘。先民谁不死。知命复何忧。（乐府云。右一曲本辞。○《文选》二十七、《乐府诗集》三十九、本集六、文章正宗二十九俱作箜篌引。又《书钞》百十引柔一韵。《类聚》四十二引游、牛、柔、讴、羞、酬、流、忧、丘九韵。又《初学记》十七引游、牛、尤、求四韵。）

　　置酒高殿上。亲交从我游。中厨办丰膳。烹羊宰肥牛。秦筝何慷慨。齐瑟和且柔。阳阿奏奇舞。京洛出名讴。乐饮过三爵。缓带倾庶羞。主称千金寿。宾奉万年酬。久要不可忘。薄终义所尢。谦谦君子德。磬折欲何求。盛时不再来。百年忽我遒。惊风飘白日。光景驰西流。生存华屋处。零落归山丘。先民谁不死。知命复何忧。（四解。乐府云。右一曲晋乐所奏。○《宋书》乐志。《乐府诗集》三十九。《诗纪》十三作箜篌引。）

　　【同前】

　　高树多悲风。海水扬其波。利剑不在掌。结友何须多。不见篱间雀。见鹞自投罗。罗家得雀喜。少年见雀悲。拔剑捎罗网。黄雀得飞飞。飞飞摩苍天。来下谢少年。（○《乐府诗集》三十九。本集六。风雅翼选诗补遗下。《诗纪》十三。）

　　【门有万里客】

　　门有万里客。问君何乡人。褰裳起从之。果得心所亲。挽裳对我泣。太息前自陈。本是朔方士。今为吴越民。行行将复行。去去适西秦。（○《类聚》二十九作曹植诗。《乐府诗集》四十。本集六。《诗纪》十三。）

　　【泰山梁甫行】

　　〖乐府解题曰：曹植改泰山梁甫为八方。〗

　　八方各异气。千里殊风雨。剧哉边海民。寄身於草墅。妻子象禽兽。行止依林阻。柴门何萧条。狐兔翔我宇。（○艺文《类聚》四十一。《乐府诗集》四十一。本集六。《诗纪》十三。）

　　【怨歌行】

　　〖《诗纪》云。技录、乐府解题皆以为古辞。文章正宗作曹子建。○逯案。《乐府诗集》四十一怨诗行下引王僧虔技录曰：荀录所载。古为君一篇。今不传。又引乐府解题曰：古词云。为君既不易。为臣良独难云云。《诗纪》本此。又案。《乐府诗集》五十三引古今乐录曰：魏曲五篇。一、明明魏皇帝。二、大和有圣帝。三、魏历长。四、天生烝民。五、为君既不易。并明帝造。以代汉曲。其辞并亡。是古今乐录以此为魏明帝诗。而《书钞》又引作魏文帝。众说纷歧如此。今据艺文《类聚》、《乐府诗集》、文章正宗等。仍编入曹植诗中。〗

　　为君既不易。为臣良独难。忠信事不显。乃有见疑患。周公佐成王。金滕功不刊。推心辅王室。二叔反流言。待罪居东国。泣涕常流连。皇灵大动变。震雷风且寒。拔树偃秋稼。天威不可干。素服开金滕。感悟求其端。公旦事既显。成王乃哀叹。吾欲竟此曲。此曲悲且长。今日乐相乐。别后莫相忘。（乐府云。右一曲晋乐所奏。○《类聚》四十一。《乐府诗集》四十二。文章正宗二十九。《文选》补遗三十四。风雅翼选诗二。《诗纪》十三。又《书钞》二十九作魏文帝。引难一韵。《晋书》桓伊传作怨诗。引难、患、刊、言四韵。万花谷十引刊、言二韵。）

　　【鼙舞歌五首】

　　〖汉灵帝西园鼓吹有李坚者。能鞞舞。遭乱播迁。西随段煨。先帝闻其旧有伎。召之。坚既中废。兼古曲多谬误。异代之文未必相袭。故依前曲。改作新歌五篇。不敢充之黄门。近以成下国之陋乐焉。（○《宋书》乐志。《御览》五百七十四。事类赋舞赋注。）〗

　　【圣皇篇】

　　圣皇应历数。正康帝道休。九州咸宾服。威德洞八幽。三公奏诸公。不得久淹留。蕃位任至重。旧章咸率由。侍臣省文奏。陛下体仁慈。沈吟有爱恋。不忍听可之。迫有官典宪。不得顾恩私。诸王当就国。玺绶何累縗。便时舍外殿。宫省寂无人。主上增顾念。皇母怀苦辛。何以为赠赐。倾府竭宝珍。文钱百亿万。采帛若烟云。乘舆服御物。锦罗与金银。龙旂垂九旒。羽盖参班轮。诸王自计念。无功荷厚德。思一效筋力。糜躯以报国。鸿胪拥节卫。副使随经营。贵戚并出送。夹道交辎軿。车服齐整设。韡晔耀天精。武骑卫前后。鼓吹箫笳声。祖道魏东门。泪下沾冠缨。扳盖因内顾。俯仰慕同生。行行将日暮。何时还阙庭。车轮为徘徊。四马踌躇鸣。路人尚酸鼻。何况骨肉情。（○《宋书》乐志。《乐府诗集》五十三。《诗纪》十三。又《文选》二十七京路夜发诗注引慈一韵。）

　　【灵芝篇】

　　灵芝生王地。朱草被洛滨。荣华相晃耀。光采晔若神。古时有虞舜。父母顽且嚣。尽孝於田垅。烝烝不违仁。伯瑜年七十。彩衣以娱亲。慈母笞不痛。歔欷涕沾巾。丁兰少失母。自伤早孤茕。刻木当严亲。朝夕致三牲。暴子见陵侮。犯罪以亡形。丈人为泣血。免戾全其名。董永遭家贫。父老财无遗。举假以供养。佣作致甘肥。责家填门至。不知何用归。天灵感至德。神女为秉机。岁月不安居。呜呼我皇考。生我既已晚。弃我何其早。蓼莪谁所兴。念之令人老。退咏南风诗。洒泪满袆抱。乱曰：圣皇君四海。德教朝夕宣。万国咸礼让。百姓家肃虔。痒序不失仪。孝悌处中田。户有曾闵子。比屋皆仁贤。髫乱无夭齿。黄尽心其年。陛下三万岁。慈母亦复然。（○《宋书》乐志。《乐府诗集》五十三。《诗纪》十三。《文选》三十一杂体诗注引一句。）

　　【大魏篇】

　　大魏应灵符。天禄方甫始。圣德致泰和。神明为驱使。左右宜供养。中殿宜皇子。陛下长寿考。

　　群臣拜贺咸悦喜。积善有馀庆。宠禄固天常。众喜填门至。臣子蒙福祥。无患及阳遂。辅翼我圣皇。众吉咸集会。凶邪奸恶并灭亡。黄鹄游殿前。神鼎周四阿。玉马充乘舆。芝盖树九华。白虎戏西除。含利从辟邪。骐骥蹑足舞。凤皇拊翼歌。丰年大置酒。玉樽列广庭。乐饮过三爵。朱颜暴己形。式宴不违礼。君臣歌鹿鸣。乐人舞鼙鼓。百官雷扌卞赞若惊。储礼如江海。积善若陵山。皇嗣繁且炽。孙子列曾玄。群臣咸称万岁。陛下长寿乐年。御酒停未饮。贵戚跪东厢。侍人承颜色。奉进金玉觞。此酒亦真酒。福禄当圣皇。陛下临轩笑。左右咸欢录。杯来一何迟。群僚以次行。赏赐累千亿。百官并富昌。（○《宋书》乐志。《乐府诗集》五十三。《诗纪》十三。又《文选》六十吊魏武帝文注引始一韵。）

　　【精微篇】

　　精微烂金石。至心动神明。杞妻哭死夫。梁山为之倾。子丹西质秦。乌白马角生。邹衍囚燕市。繁霜为夏零。关东有贤女。自字苏来卿。壮年报父仇，身没垂功名。如休逢赦书。白刃几在颈。俱上列仙籍。去死独就生。太仓令有罪。远徵当就拘。自悲居无男。祸至无与俱。缇萦痛父言。荷担西上书。盘桓北阙下。泣泪何涟如。乞得并姊弟。没身赎父躯。汉文感其义。肉刑法用除。其父得以免。辩义在列图。多男亦何为。一女足成居。简子南渡河。津吏废舟船。执法将加刑。女娟拥棹前。妾父闻君来。将涉不测渊。畏惧风波起。祷祝祭名川。备礼飨神祇。为君求福先。不胜酹祀诚。至令犯罚艰。君必欲加诛。乞使知罪愆。妾愿以身代。至诚感苍天。国君高其义。其父用赦原。河激奏中流。简子知其贤。归聘为夫人。荣宠超后先。辩女解父命。何况健少年。黄初发和气。明堂德教施。治道致太平。礼乐风俗移。刑措民无枉。怨女复何为。圣皇长寿考。景福常来仪。（○《宋书》乐志。《乐府诗集》五十三。《诗纪》十三。）

　　【孟冬篇】

　　孟冬十月。阴气厉清。武官诫田。讲旅统兵。元龟袭吉。元光著明。蚩尢跸路。风弭雨停。乘舆启行。鸾鸣幽轧。虎贲采骑。飞象珥鹖。钟鼓铿锵。箫管嘈喝。万骑齐镳。千乘等盖。夷山填谷。平林涤薮。张罗万里。尽其飞走。趯趯狡兔。扬白跳翰。猎以青骹。掩以修竿。韩卢宋鹊。呈才骋足。噬不尽绁。牵麋掎鹿。魏氏发机。养基抚弦。都卢寻高。搜索猴猨。庆忌孟贲。蹈谷超峦。张目决眦。发怒穿冠。顿熊扼虎。就豹搏貙。气有馀势。负象而趋。获车既盈。日侧乐终。罢役解徒。大飨离宫。乱曰：圣皇临飞轩。论功校猎徒。死禽积如京。流血成沟渠。明诏大劳赐。大官供有无。走马行酒醴。驱车布肉鱼。鸣鼓举觞爵。击钟釂无馀。绝纲纵麟麑。弛罩出凤雏。收功在羽校。威灵振鬼区。陛下长欢乐。永世合天符。（○《宋书》乐志。《乐府诗集》五十三。《诗纪》十三。）

　　【当欲游南山行】

　　东海广且深。由卑下百川。五岳虽高大。不逆垢与尘。良木不十围。洪条无所因。长者能博爱。天下寄其身。大匠无弃材。船车用不均。锥刀各异能。何所独却前。嘉善而矜愚。大圣亦同然。仁者各寿考。四坐咸万年。（○《乐府诗集》六十一。本集六。《诗纪》十三。又《类聚》四十二作当欲游南山篇。引川、尘、然、年四韵。）

　　【名都篇】

　　〖歌录曰：名都篇。齐瑟行也。〗

　　名都多妖女。京洛出少年。宝剑直千金。被服丽且鲜。斗鸡东郊道。走马长楸间。驰骋未能半。双兔过我前。揽弓捷鸣镝。长驱上南山。左挽因右发。一纵两禽连。馀巧未及展。仰手接飞鸢。观者咸称善。众工归我妍。归来宴平乐。美酒斗十千。脍鲤臇胎鰕。寒鳖炙熊蹯。鸣俦啸匹侣。列坐竟长筵。连翩击鞠壤。巧捷惟万端。白日西南驰。光景不可攀。云散还城邑。清晨复来还。（○《文选》二十七。《乐府诗集》六十三。本集六。《诗纪》十三。又《书钞》百四十八作齐琴行。引千一韵。《类聚》四十二引年、鲜、间、前、连、鸢、千七韵。《初学记》十引间、贤、千三韵。草堂诗笺十五遣兴诗注引两句。《御览》七百四十六作乐府歌。引间、前、山、连、鸢、妍六韵。吴棫韵补二引千、蹯二韵。）

　　【美女篇】

　　〖歌录曰：美女篇。齐瑟行也。〗

　　美女妖且闲。采桑歧路间。柔条纷冉冉。落叶何翩翩。攘袖见素手。皓腕约金环。头上金爵钗。腰佩翠琅玕。明珠交玉体。珊瑚间木难。罗衣何飘飖。轻裾随风还。顾盻遗光采。长啸气若兰。行徒用息驾。休者以忘餐。借问女安居。乃在城南端。青楼临大路。高门结重关。容华耀朝日。谁不希令颜。媒氏何所营。玉帛不时安。佳人慕高义。求贤良独难。众人徒嗷嗷。安知彼所观。盛年处房室。中夜起长叹。（○《文选》二十七。玉台新咏二。本集六。《诗纪》十三。又《书钞》百三十六引玕一韵。又引翩、环二韵。《类聚》十八引闲、间、环、玕、难、还、兰、餐、端、关、颜十一韵。《初学记》十九引闲、间、翩、环、玕、难、还、兰、餐九韵。《御览》三百八十一引间、翩、镮、玕四韵。七百十八引头插金爵钗一句、头戴合欢钩一句。）

　　【白马篇】

　　〖歌录曰：白马篇。齐瑟行也。〗

　　白马饰金羁。连翩西北驰。借问谁家子。幽并游侠儿。少小去乡邑。扬声沙漠垂。宿昔秉良弓。楛矢何参差。控弦破左的。右发摧月支。仰手接飞猱。俯身散马蹄。狡捷过猴猿。勇剽若豹螭。边城多警急。胡虏数迁移。羽檄从北来。厉马登高堤。长驱蹈匈奴。左顾陵鲜卑。弃身锋刃端。性命安可怀。父母且不顾。何言子与妻。名编壮士籍。不得中顾私。捐躯赴国难。视死忽如归。（○《文选》二十七。乐府诗六十三。文章正宗二十九。本集六。《诗纪》十三。又《类聚》四十二引驰、儿、垂、支、蹄、移、堤、怀、私、归十韵。《御览》三百五十九作游侠篇。引驰、儿二韵。七百四十六作乐府歌。引支、蹄二韵。）

　　【升天行】

　　乘蹻追术士。远之蓬莱山。灵液飞素波。兰桂上参天。玄豹游其下。翔鹍戏其巅。乘风忽登举。仿佛见众仙。（○《类聚》四十二。文苑英华百九十三作刘孝威。注云。《类聚》作曹植乐府。诗集六十三。本集六。刘孝威集。《诗纪》十三。又《文选》十二海赋注作苦寒行。引山一韵。二十一游仙诗注作苦寒行。引天一韵。略为四言。）

　　扶桑之所出。乃在朝阳谿。中心陵苍昊。布页盖天涯。日出登东干。既夕没西枝。愿得纡阳辔。回日使东驰。（○《类聚》四十二。文苑英华百九十三作刘孝威。《乐府诗集》六十三。本集六。刘孝威集。《诗纪》十三。）
</div>
    <div class="pagination">
<a href="先秦汉魏晋南北朝诗_page61.html">上一页</a><span>...</span><a href="先秦汉魏晋南北朝诗_page57.html">57</a><a href="先秦汉魏晋南北朝诗_page58.html">58</a><a href="先秦汉魏晋南北朝诗_page59.html">59</a><a href="先秦汉魏晋南北朝诗_page60.html">60</a><a href="先秦汉魏晋南北朝诗_page61.html">61</a><span class="current-page">62</span><a href="先秦汉魏晋南北朝诗_page63.html">63</a><a href="先秦汉魏晋南北朝诗_page64.html">64</a><a href="先秦汉魏晋南北朝诗_page65.html">65</a><a href="先秦汉魏晋南北朝诗_page66.html">66</a><a href="先秦汉魏晋南北朝诗_page67.html">67</a><span>...</span><a href="先秦汉魏晋南北朝诗_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
