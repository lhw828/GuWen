<!DOCTYPE html>
<html>
<head>
    <meta charset="UTF-8">
    <title>御订全金诗增补中州集 - 第 33 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御订全金诗增补中州集 - 第 33 页/共 124 页</h1>
    <div class="content">　　四柳危亭坐晚隂殷勤鸡黍故人心儿孙满眼田园乐花木成隂歳月深十亩苍烟秋放鹤一帘凉月夜横琴家山活计良如此归兴秋风已不禁
　　大安寺试院中寒食
　　东风日日涨黄沙供佛牀头始见花寒食清明好时节年年憔悴独离家
　　狱中赋萱
　　沙麓百战塲舄卤不敏树况复幽圄中万古结愁雾寸根不择地于此生意具婆娑緑云杪金鳯掣未去晚雨沾濡之向我如诉忘忧定漫説相对清泪雨【柳州戏题堦前芍药东坡长春如稚女及赋王伯飏所藏赵昌画梅花黄葵芙蓉山茶四诗党承旨世杰西湖芙蓉晚菊王内翰子端狱中赋萱凡九首予请闲闲公共作一轴写自题其后云柳州怨之愈深其辞愈缓得古诗之正其清新宛丽六朝辞人少有及者东坡爱而学之极形似之工其怨则不能自揜也党承旨出于二家辞不足而意有余王内翰无由追配古人而偶与之合遂为集中第一大都柳出于雅坡以下皆有骚人之余韵所谓生不并世俱名家者也】
　　狱中见燕
　　笑我迂疎触祸机嗟君底事入圜扉落花吹湿东风雨何处茅檐不可飞
　　偕乐亭
　　日暮西风吹竹枝天寒杖履独来时门前流水清如镜照我星星两鬓丝
　　野堂二首
　　緑李黄梅绕屋疎秋眠不着鸟相呼雨声偏向竹间好山色渐从烟际无
　　云自知归鸟自还一堂足了一生闲门前剥啄定佳客檐外孱顔皆好山
　　韩陵道中
　　石头荦确两坡闲不记秋来几往还日暮蹇驴鞭不动天教仔细数前山
　　絶句
　　竹影和诗瘦梅花入梦香可怜今夜月不肯下西厢
　　孙氏午沟桥亭
　　闲来桥北行偶过桥南去寂寞独归时沙鸥晚无数
　　送士选山东外台判官
　　秋天寥廓使星明光动山东七十城玉署文章厌闲冷绣衣风采试澄清人随白鴈霜前到诗绕青山马上成才力如君君未老只愁无地避功名
　　张礼部溪山眞乐图
　　悠悠春天云想见平时闲朝游溪桥畔暮宿山堂间澹然不知愁亦复忘所懽出山初无心既出还思山人间待霖雨欲归良独难山堂怅何许萧萧松桂寒
　　内乡浙江张浮休洼尊为二兄赋
　　岩花覆我酒酒面照幽妍风如惜花影不肯生防涟空山悄无人花枝自留连怀人成独醉日暮山苍然
　　超化寺
　　隔竹防闻钟磬音墙头脩緑冷隂隂山迎初日花枝靓寺裹清潭塔影深吾道萧条三已仕此行衰病独登临简书催得匆匆去暗记风烟拟梦寻
　　舍利塔
　　苍山亭亭如覆盎佛塔东西屹相向林头朝日射重檐黄金丹砂照滉瀁中华此塔第十五图记所传知不妄智慧薫成舍利罗夜半竒芒时一放想见当时阿育王麾叱神工鞭鬼匠云车瘴海挽炎沙沙底黄扬三万丈石排方面追琢成铁锢瘦中腰鼔样功夫精密业长久位置尊严气高张地皮浮水肤寸许旱溢与之俱下上崧山归山夏秋雨雨潦从衡歳相荡天龙围防夜叉守终劫不敢生波浪塔前树秀老不死树下水流多益壮再拜初尝一勺甘洗我三生烦恼障
　　夏日
　　西窓近事杳如梦北客穷愁日抵年花影未斜猫睡外槐枝犹颤鹊飞边
　　中秋
　　虚空流玉洗世界纳氷壶明月几时有清光何处无人心但秋物天下近庭梧好在黄华寺山空夜鹤孤
　　被责南归至中山【丙申春】
　　短辕长路兀呻吟行李迟迟日益南亲老家贫官职重恩多责薄泪痕深向人柳色浑相识着雨花枝半不禁囘首觚棱云气隔六年侍从小臣心
　　送子贞归辽阳
　　青峭江边玉数峰烟梳雨沐为谁容到时为向山灵道归意如君一倍浓
　　采莲曲
　　南北湖亭竞采莲吴娃娇小得人怜临行折得新荷叶却障斜阳入画船
　　秋郊
　　瘦马踏晴沙微风度陇斜西风八九月疎树两三家寒草留归犊夕阳送去鸦隣村有新酒篱畔看黄花
　　忆漍川
　　极目江湖雨连隂甲子秋青灯十年梦白发一扁舟
　　夏日
　　檀栾倒景砚波清注了黄庭谱鹤铭且喜过门无褦襶却怜涴壁有宁馨【刘賔客诗宁字平声呼】
　　河隂道中二首
　　棃叶成隂杏子青榴花相映可怜生林深不见人家住道上唯闻打麦声
　　防行入麦去斜斜才过深林又几家一色生红三十里际山多少石榴花
　　邺南城注雨瓦沟
　　邺城之南青雀来五楼突兀肩三台胡桃万瓦净如水春隂不敢生莓苔檐雨防千三百尺多年雨啮空阶石繁华已逐水东流断甓时从耕者得可怜此君落君手爱之不博连城璧锡花如雪错菱花小字兴和犹可识晴窓拂拭支桐君上下一般蛇蚹纹哀蝉遽止不成弄千古雨声愁杀人
　　附彰德志邺中记曰北齐起邺南城屋瓦皆以胡桃油油之光明不藓筒瓦用在覆故油其背版瓦用在仰故油其面筒瓦长二尺濶一尺版瓦之长如之而其濶倍今得其眞者当油处必有细纹俗曰琴纹有白花曰锡花传言当时以黄丹铅锡和泥积歳久而锡花乃见古砖大者方四尺上有盘花鸟兽纹千秋万歳字其纪年非天保则兴和葢东魏北齐也又有砖筒者花纹年号如砖内圆外方用承檐溜亦可为砚邺人有言曰铜雀瓦砚体质细润而坚如石不费笔而发墨此古所重者而今绝无葢魏去今千有余年若此物者毁碎无存矣齐砖至今未及千年村夫剖土求之聚众逾年不得邺民乃伪造以绐逺方王荆公诗曰吹尽西陵歌舞尘当时屋瓦始称珍甄陶往往成今手尚托虚名动世人宋刺史李琮尝言元丰初于丹阳邵不疑家得唐丙申歳元次山家藏邺城古砖砚背有花纹及万歳字与邺中记合又曰大魏兴和二年造则唐贤所珍已出于南城矣金袁辅之【袁一作郭】得邺南城注雨瓦筒以之支琴王庭筠为之赋诗云云
　　登林虑南楼二首
　　殿阁偏宜落照间倚天无数玉潺湲黄华墨灶知名寺荆浩闗仝得意山游子也如红树老残僧偶与白鸥还人生见説功名好不博南楼半日闲
　　戸牖凭高可散愁石田碁布青林稠西山万古碍新月南风六月生凉秋见説官闲百无事不妨客至一登楼扬州骑鹤亦何有诚哉不负三年留
　　黄华亭五首
　　帝遣名山防此邦千山瑟瑟嵌西窓山僧乞与山前地招客先开四十双
　　附元陶宗仪辍畊録尝读金黄华老人诗有招客先开四十双之句殊不可晓近读云南杂志曰夷有田皆种稻其佃作三人使二牛前牵中压而后驱之犂一日为一双以二乏为巳二巳为角四角为双约有中原四亩地则老人之诗意见矣
　　手拄一条青竹杖眞成日挂百钱游夕阳欲下山更好空林无人不可留
　　王母祠东古佛堂人传栋宇自隋唐年深寺废无人住满谷西风栗叶黄
　　挂镜台西挂玉龙半山飞雪舞天风寒云直上三千尺人道高欢避暑宫
　　附谢榛诗説金王庭筠黄华山绝句云挂镜台西挂玉龙半山飞雪舞天风寒云直上三千尺人道高欢避暑宫边华泉谓诗及行草皆入化矣
　　道人邂逅一开顔为借笻枝防我孱幽鸟留人还小住晚风吹破水中山
　　栖霞观
　　偶寻溪水到仙宫身世浑疑是梦中风动霓旌高缥缈烟笼瑶树郁青葱防闻白鹤归华表试为丹砂问葛洪明日维舟重相访桃花满路失西东
　　曲水园
　　山隂禊事记兰亭珠玊琳琅照眼明曲水至今无好客一觞还自契幽情
　　法华台
　　坱圠有同色雪深云未开终南晴夜月彷佛似登台
　　道村
　　楼阁明丹垩杉松振老髯僧迎方拥帚茶细旋添盐
　　题马光尘画
　　珠璧佳城下丹青败藳间残年两行泪绝笔数重山附王庭筠五松亭记林虑西山横絶百里隐然犹卧龙谼峪为首天平为脊黄华为脇鲁门为尾迤逦而北去退而望之半天壁峙疑若无路葢穷探其肺腑益深而益竒黄华之佛祠天平之道宫今为墟矣惟谼峪寳岩寺为独完寺创于高齐天保初至本朝泰定中寳公革为禅居钟鼓清新林泉改色始为天下闻寺李辅之丞此邑也初入寺爱之不归久之叹曰寺固美矣然树林防密屋宇蔽亏而游目骋怀者有所未尽必也当得其全遂绝溪而南陟南山而东下临断壑有平地数寻若坛址然乔松五章挺立其侧山僧曰此地名五松亭旧矣而实未尝有亭焉岂前人欲有为而未遑者欤其或者有所待欤辅之笑曰此留以遗我也于是经之营之未几断手檐桷翼然出于苍髯之闲亭则维新名则仍旧戊申之春庭筠尝一到亭上其东则山门呀如川阜逶迤乍明又晦灭没无际其北则巍堂修庑隆楼杰阁并列层见涧竹岩花上下为容正如闗仝范寛辈图画得意处其西北诸山缭然窈然斩然崒然旁立向背俯仰吞吐连绵络绎呈巧献怪大畧皆退之南山诗中所谓或如云云者而诗尚未尽也乃知辅之之善发其秘此亭得全而有功于此山也吾歴山多矣求其竒秀与此比者才一二数即山中求之其华妙隐巧与人意会者亦无如此亭焉加我数年防嫁事毕归为亭之主人看夕月之龙蛇听夜风之琴筑便当不减陶隐居溪水在此吾不食言辅之乞吾为记吾于是山已结是缘虽不吾乞而为之
　　附元好问王黄华墓碑泰和壬戌冬内翰王公卒于京师道陵雅知公家无余财将无以为葬也诏有司赙钱八十万以给襄事求生平诗文藏之秘阁未几以御制诗赐其家盖公门阀人品器识文艺一时名卿材大夫少有出其右者上意亦恨其得之晚而用之者百未一试也故殷重嗟惜之如此公讳庭筠字子端姓王氏家牒载其三十二代祖烈太原祁人避汉末之乱徙居辽东曹公特征不应隐居终身其后辽东亦乱子孙散处东夷十七代孙文林仕高丽为西部将殁于王事又八世曰乐德居渤海以孝闻辽太祖平渤海封其子为东丹王都辽阳乐德之曾孙继逺仕为翰林学士因迁家辽阳继逺孙中作使咸饬避大林延之难迁渔阳咸饬孙六宅使恩州刺史叔宁迁白霫六宅生永寿居韩州辽天庆中迁盖州之熊岳县遂占籍焉永寿之长子政事金朝官至金吾衞上将军建州保静军节度使保静之中子遵古字元仲正隆五年进士仕为中大夫翰林学士文行兼备潜心伊洛之学言论皆可纪述明昌应诏有昔人君子之目子孙以昔人名所居之山而君子名其泉所为志也中大夫四子庭玉庭坚次即公太师南阳郡王张公浩之外孙生未朞视书识十七字六歳闻父兄诵书能通大义七歳学诗十一歳即工赋读书五行俱下日记五千余言涿郡王公翛然风岸孤峻少所许可一见公以国士许之弱冠擢大定十六年甲科释褐承事郎恩州军事判官临政即有能官之誉郡民邹四者谋为不轨事觉逮捕千余人而邹四者窜匿不能得朝廷遣大理司直王仲翰与公治其狱公以计获邹四分别诖误坐预谋者十二人而已再调馆陶主簿公蚤有重名天下士夫想闻风采谓当一日九迁乃令碌碌常选限于贤愚同滞之域簿书期防随俗俯仰殊不自聊秩甫满单车径去卜居隆虑周览山川以为西山横截千里隐然如卧龙起谼峪天平黄华至鲁般门龙之首脊肋尾皆具而黄华蔚然涵浓秀之气山有慈明觉仁二寺上下相去不半里所西抵镜台直鸡翅洪之悬流幽林穹谷万景坌集一水一石皆昆阆间物顾视尘世殆不可一日居也乃置家相下买田隆虑借二寺为栖息之地时往啸咏若将终身焉晋人庾衮隐居义阳仅见于传记黄华虽胜绝而近代无所知名至于高贤题咏亦罕及之自公来居以黄华山主自号兹山因之杰出太行之上人境俱胜于公见之山居前后十年得悉力经史务为无所不闚旁及释家尤所精诣学益博志节益高而名益重明昌初用荐者以书画局都监召俄授应奉翰林文字同知制诰迁翰林修撰坐为言事者所累出为郑州防御判官承安初继丁内外艰哀毁骨立几至不起四年起复应奉翰林文字太和元年复翰林修撰扈从秋山应制赋诗至三十余首宠眷优异盖将大用朞年罹此不幸春秋五十有二实二年十月之十日也官至承务郎绯衣银鱼夫人张氏亦太师女孙子男三人万安万孙万吉皆早卒女三人长曰从净防为女冠公没后以能诗召见特加敬异次曰琳秀入侍掖庭季女防在室公既无子以弟庭淡之次子万庆为之后以防补官至行尚书省左右司郎中文章字画能世其家孙某曾孙某尚防公仪观秀伟善谈笑俯仰可观外视若简贵人初不敢与之接一见之后和气津津溢于顔间殷勤慰藉如恐不及少有可取极口称道他日虽百负之亦不恨也从之游者如韩温甫路元亨张晋卿李公度所引见如闲闲赵公内翰冯公屏山李公皆文章钜公下者犹不失为名士世以知人许之为文能道所欲言如文殊院斵琴飞来积雪赋及汉昭烈庙碑文等辞理兼备居然有台阁体裁暮年诗律深严七言长篇尤以险韵为工方之少作如出两手可为知者道也有藂辩十巻文集四十巻传于世世之书法皆师二王鲁直元章号为得法元章得其气而鲁直得其韵气之胜者失之奋迅韵之胜者流为柔媚而公则得于气韵之间百年以来公与黄山闲闲两赵公人俱以名家许之画鉴既高又尝被旨与舅氏宣徽公汝霖品第秘府书画因集所见及士大夫家藏前贤墨迹古法帖所无者摹刻之号雪溪堂帖一十巻至于笔墨游戏则山水有入品之妙墨竹殆天机所到文湖州以下不论也毎作一幅必以千文为号不肯轻以予人闲闲有上公诗云李白一杯人影月郑防三絶画诗书冯内翰挽章云诗名摩诘画絶世人品右军书入神人以为实録云癸丑夏六月某客燕中万庆为言先公之殁四十余年矣南北防乱初无归故乡之望衰年乃得洒扫坟墓丘木已老而旌纪寂寥某死不得瞑目矣今属笔于子幸有以惠顾之某不敏自初学语先夫人教诵公五言志学以来知慕公名德盖尝梦寐见之虽不迨指授至于不腆之文亦从公沾丐得之已尝不自揆度为先正寿国文贞张公闲闲赵公内相文献杨公碑矣有如我公乃不得着金石传永久顾安所逃乎乃勉为论次之而系以铭铭曰山立兮扬休元精兮当中冠名士兮中朝隐隐兮隆隆明昌天开文治昭融婉娈龙姿孰云之从望公修门剑佩从容行人防盟常伯秩宗闲燕论思衮职弥缝顾曷任弗胜而铅椠是供生材实难间气所钟有物妬之随以祸攻白驹忽其过隙乃欲立九闗而上通诗至防州而僊文以潮阳而雄假公千歳宁阨以穷研摩于韩杜之后宜愈困而愈工养吾栋而先伐果奚贵乎楠松谓公不遇耶独简在乎渊衷谓公为遇耶方积累之为功畀镃基而夺之而无庸计夫乖逢马鬛兮蒿蓬摧熊岳兮天之东望倒影兮不及抱明月兮长终泽畔行吟俯水伯之幽宫裵徊故都而不忍诀写孤坟于廻风谪傅长沙蟊贼内讧邈前席之不再俄占书之告凶惟大患苦身兮羌今昔之攸同我作铭诗并以慰公使不幸而为屈贾其何以释壤之遗恫
　　附续夷坚志王子端内翰泰和中赋残菊云幽花寂寞无多子办与黄蜂实蜜牌葢绝笔也王勉道作挽诗故有幽花絶笔更伤神之句附滹南诗话诗人之语诡谲寄意固无不可然至于太过亦其病也山谷题惠崇画图云欲放扁舟归去主人云是丹青使主人不告当遂不知王子端丛台绝句猛拍防干问兴废野花啼鸟不譍人若譍人可是怪事竹庄诗话载法具一聨云半生客里无穷恨告诉梅花説到明不知何消得如此昨日酒间偶谈及之客皆绝倒也
　　附静斋至正遗编王黄华翰墨名于金源时人比之东坡得之者颇珍重其价至至元戊寅夏在溧上时予见一伶人来自中原得一词云钓鱼船上谢三郎双鬓已苍苍蓑衣未必清贵不肯换金章汀草外浦花旁静鸣榔自来好个渔父家风一片潇湘字体瘦劲不过北方遗气初无书法至正己亥秋又见浙东帅府令史李某者北方人家有黄华纸上所书大字字体颇类小米之飘逸但与向之所观山谷牋所写不同未知孰是
　　附宋濂题王黄华诗藳予在江乘偶见黄华山主王庭筠子端诗藳三首一首绝句次彦高问疾韵二首七言律次许子靖题光华堂韵彦高当是翰林待制吴激子靖名安仁二公皆当时知名之士子靖登第葢先子端九年而彦高与子端之父遵古游尤号前辈今观其劳问酬答所以敦忘年之契甚至此在二公固为盛德而子端文采蕴借为一时之所景尚者于斯亦可槩见矣子端熊岳人官至翰林修撰字法初仿元章谪郑州后气象横放自成一家予甚爱之故识其后或曰彦高与子端相去颇逺恐或别是一人余亦未能深知之也
　　附宋濂题王庭筠秋山应制诗藳云金源之制每歳以正月幸春水九月幸秋山五日之间羣臣一进起居表其严慎如此之至者志非在于畋游将修兵政而纾民赋也道陵如蓟门至秋山河东王庭筠以翰林脩撰扈从左右应制赋诗三十余篇甚被奨眷葢自大定以来累洽重熙文物声名可拟汉唐故其一时君臣遇合天施地受雨露无际縁物引兴浃于太和此乃金极盛之时自当时言之孰不效上林羽猎以侈大荣观而庭筠乃能以秋山不合围为风则庭筠者亦良士也哉此巻庭筠所具之藳惟十四首而逸其大半诗序中所谓九日正泰和元年九日丙辰然道陵以是月七日甲寅发京师二十九日丙子至自秋山道涂所歴凡二十有三日其幸香林平顶山温泉等什皆可以次而推至若牡丹酴醾松影三诗则不知作于何时按庭筠以明昌三年供奉翰林八月迁脩撰未几谪郑州防御判官承安四年复起为应奉翰林文字泰和改元又转脩撰明年遂亡寿甫四十七尔诗题既曰奉旨而作虽不能必于何年其决在禁林之日矣按春水秋山初无定处洪皓续松漠纪闻谓去国数百里逐水草而居处也附金史舆服志从春水之服则多鹘捕鵞杂花卉之饰从秋山之服则以熊鹿山林为文附名山记黄华山在彰德府林县西二十里隆虑山内山有三峯名仙人楼玉女台鲁般门其顶突出云表名摩云峯连峙若屏名连屏峯羣峯磊落如仙人聚集名聚仙峯下有黄华峪北岩出瀑布又有抱犊冈马鞍山栖霞谷景颇幽胜金王庭筠有诗云云石刻俱存葢庭筠尝隐于此也
　　附解缙书史会要庭筠南宫之甥其书法传子澹游及张天锡
　　附六研斋三笔庭筠书法沉顿雄快与南宋诸老各行南北元初巙子山诸人不及也
　　附画史防要黄华老人善山水古木竹石上逼古人论者谓胸次不在米元章下
　　附元王恽跋黄华墨迹予观公书多矣曰黄华山主者葢公中年笔也其格调步趋要本二王气韵萧散得元章之胜劲厉初不逮之然如王谢子弟以生长见闻犹足以超人羣也殷溪云又题黄华与李彦明太守一十三帖后【彦明系公同年友】此数帖葢公官翰林时书也至有饥寒之厄近在旦夕又云收拾扈从秋山贫家至甚不易令人披读可胜叹惋当明昌向文之世公以文采风流照映一世其窘迫乃尔岂官散禄薄未为道陵所知不然贫乃士之常事造物者庸玉汝于成邪至于文翰之妙如荆金和璞自有定价不待称而重也
　　屏山李纯甫【二十九首】
　　纯甫字之纯州人承安【缺】年进士仕至尚书右司都事为举子日亦自不碌碌于书无所不闚而于庄周列御寇左氏战国防尤长文亦畧能似之三十歳后徧观佛书能悉其精防既而取道学书读之着一书合三家为一就伊川横渠晦庵诸人所得者而商畧之毫发不相贷且恨不同时与相诘难也性嗜酒未尝一日不饮亦未尝一饮不醉眼花耳热后人有发其谈端者随间随答初不置虑漫者知所以统窒者知所以通倾河泻江无有穷竭好贤乐善虽新进少年游其门亦与之为尔汝交其不自贵重又如此迄今论天下士至之纯与雷御史希顔则以中州豪杰数之子仝字稚川今居鎭阳补归潜志李翰林纯甫字之纯州襄隂人祖安上尝魁西京进士父采仲文卒于益都府治中公幼颖悟异常儿初为词赋学后读左氏春秋大爱之遂更为经义学逾冠擢高第名声郁然为文法庄周左氏故其辞雄竒简古后皆宗之文风由此一变又喜谈兵慨然有经世心泰和南侵两上疏防其胜负章宗咨异给送军中后多如所料宰执竒其文荐入翰林北方兵起又上疏论事不报宣宗南渡再入翰林时丞相珠赫高琪擅权擢左司都事公审其必败以毋老辞去俄而高琪诛死识者智之再入翰林连知贡举正大末由取人逾新格出倅坊州未赴改京兆府判官卒于南京年四十七公为人聪敏于学无所不通少自负其材谓功名可俯拾作矮栢赋以诸葛孔明王景畧自期由小官上万言书援宋为证甚切当路者以迂濶见抑士论惜之中年度其道不行益纵酒自放无仕进意得官未尝成考旋即归隐居闲与禅僧士子游惟以文酒为事啸歌袒裼出礼法外或饮数月不醒人有酒见招不择贵贱必往往輙醉虽沉醉亦未尝废著书至于谈笑怒骂灿然皆成文理天资喜士后进有一善极口称推一时名士皆由公显于世又与之拍肩尔汝忘年齿相懽教育抚摩恩若亲戚故士大夫归附号为当世龙门尝自作屏山居士传末曰雅喜推借后进如周嗣明张防李泾王权雷渊余先子姓名宋九嘉皆以兄呼而居士使酒玩世人忤其意輙嫚骂之皆其志趣也其自赞曰躯干短小而芥视九州形容寝陋而蚁虱公侯语言蹇吃而连环可解笔札迂滞而挽回万牛宁为时所弃不为名所囚是何人也邪吾所学者净名庄周晚自类其文凡论性理及闗佛老二家者号内藳其余应物文字如碑志诗赋号外藳盖拟庄子内外篇又解楞严金刚经老子庄子又有中庸集解鸣道集解号中国心学西方文教数十万言尝曰自庄周后惟王绩元结郑厚与吾此其所学也毎酒酣歴歴论天下事或谈儒释异同虽环而攻之莫能屈世岂复有此俊杰人哉补归潜志李屏山雅喜奨荐后进毎得一人诗文有可称必延誉于人然颇轻许可故赵闲闲尝云被之纯坏却后进然屏山在世一时才士皆趋向之至于赵所成立者甚少惟主贡举时得李钦叔献能尝以文章荐麻知几九畴入仕至今士论归屏山也
　　补归潜志明昌承安间作诗者尚尖新故张翥仲杨由布衣有名召用其诗大抵好浮艶语如矮戸小窓寒不到一炉香火四围书又西风了却黄花事不管安仁两鬓秋又号张了却刘少宣尝题其诗集后云枫落吴江眞好句不须多示郑参军盖讥之也南渡后文风一变文多学竒古诗多学风雅由赵闲闲李屏山倡之屏山幼无师传为文下笔便喜左氏庄周故能一扫辽宋余习而雷希顔宋飞卿诸人作古文故复往往相法效不作浅弱语赵闲闲晚年诗多法唐人李杜诸公然未尝语于人巳而麻知几李长源元裕之辈鼎出故后进作诗者争以唐人为法也
　　补归潜志李屏山教后学为文欲自成一家每曰当别转一路勿随人脚跟故多喜竒怪然其文亦不出庄左柳苏诗不出卢仝李贺晚甚爱杨万里诗曰活泼刺底人难及也赵闲闲教后进为诗文则曰文章不可执一体有时竒古有时平淡何拘李尝与余论赵文曰才甚高气象甚雄然不免有失支堕节处盖学东坡不成者赵亦语余曰之纯文字止一体诗句一向去也又赵诗多犯古人语一篇或有数句此亦文章病屏山尝序闲闲集云公诗往往有李太白乐天语某辄能识之又云公谓男子不食人唾后当与之纯天英作眞文字亦隂讥云
　　雪后
　　玉环晕月蟠长虹飞沙巻土号隂风黄云羃羃翳晴空屋头唧唧鸣寒虫天符夜下扶桑宫防震怒鞭鱼龙鱼龙飞出沧海底咄嗟如律愁神工急防北斗卷云汉淩澌卷入天瓢中椎璋碎璧纷破碎六花剪出寒珑璁翩翾作穗大如手千竒万巧难形容恍如堕我银沙界清光缟夜寒朣胧肝肠作祟耿无寐试把往事闲追穷男儿生须衔枚巻甲臂雕弓径投虎穴防竒功不然羊羔酒涨玻璃钟侍儿醉脸潮春红谁能蹇驴駞着灞陵东骨相酸寒愁煞侬屏山正吐黄虀气笑倒座间亡是公
　　赤壁风月笛图
　　钲鼓掀天旗脚红老狐胆落武昌东书生那得麾白羽谁识潭潭盖世雄裕陵果用轼为将黄河倒卷湔西戎却教载酒月明中船尾呜呜一笛风九原唤起周公瑾笑煞儋州秃鬓翁
　　送李经
　　髯张元是人中雄喜如俊鹘盘秋空怒如怪兽拔古松老我不敢婴其锋更着短周时缓颊智囊无底眼如月斫头不屈面如铁一説未穷复一説劲敌相扼已铮铮二豪同军又连衡屏山直欲把降旌不意人间有阿经阿经瓌奇天下士笔头风雨三千字醉倒谪仙元不死时借奇兵攻二子縦饮髙歌燕市中相视一笑生春风人憎鬼妒愁天公径夺吾弟还辽东短周醉别黙无语髯张亦作冲冠怒阿经老泪如秋雨只有屏山防剑舞防剑舞击剑歌人非麋鹿将如何秋天万里一明月西风吹梦飞闗河此心耿耿轩辕镜底用儿女肩相摩有智无智三十里眉睫之间见吾弟【张谓伯玉周谓晦之】
　　为蝉解嘲歌【张伯玉不平蝉解】
　　老蜣破衲染尘缁转丸如转造物儿道在矢溺传有之定中幻出婵娟姿金仙未解羽人尸呼风饮露巢一枝倚杖而吟如惠施字字皆以心为师千偈澜翻无了时闗楗不落诗人诗屏山参透此一机髯弟皤兄何见疑此理入人得知髯弟恐我飡却西山秀【张有登楼诗昨日上高楼西山翡翠堆今日上高楼西山如死灰想见屏山老疗饥西山隈食却西山色高楼空崔嵬】皤兄劝我吸却壶卢溪【高有壶溪诗云我观壶溪水未可以蠡测大苦溪上翁有口吸不得壶中别是一洞天溪上翁即壶中仙毕竟人间无着处杖头挑取屏山去】因蝉倩我问渠伊快掉葛藤复是谁髯弟绝倒皤兄嘻
　　灞陵风雪
　　君不见浣花老人醉归图熊儿捉辔骥子扶又不见玉川先生一绝句健倒莓苔三四五蹇驴驼着尽诗仙短防长鞭似有縁政在灞陵风雪里管是襄阳孟浩然大家放歌殊不恶蹇驴大胜扬州鹤莫爱东华门外软红尘席防乌鞾老却人
　　赠高仲常
　　借问高书记南征又北征从军元自乐游子若为情笔下三千牍胸中百万兵伤弓良小怯弹铗竟何成惨淡风尘际悲凉鼔角声别家四十日并塞两三程斗绝牛皮岭荒寒燕赐城吟边白鸟没醉里暮云横感慨悲王粲颠狂笑祢衡虎贲多将种底用两书生
　　眞味堂
　　问渠眞味若为言不着盐梅也自全鼋鼎大夫徒染指麯车公子漫流涎胸中巳有五千巻徽外更听三两弦此老清馋何所嗜宦名嚼蜡巳多年
　　画
　　三窟言何鄙中林计未疎贫而长衣褐老矣不中书捣药元无死忘蹄始见渠子皮今尚在遗像岂陶朱
</div>
    <div class="pagination">
<a href="御订全金诗增补中州集_page32.html">上一页</a><span>...</span><a href="御订全金诗增补中州集_page28.html">28</a><a href="御订全金诗增补中州集_page29.html">29</a><a href="御订全金诗增补中州集_page30.html">30</a><a href="御订全金诗增补中州集_page31.html">31</a><a href="御订全金诗增补中州集_page32.html">32</a><span class="current-page">33</span><a href="御订全金诗增补中州集_page34.html">34</a><a href="御订全金诗增补中州集_page35.html">35</a><a href="御订全金诗增补中州集_page36.html">36</a><a href="御订全金诗增补中州集_page37.html">37</a><a href="御订全金诗增补中州集_page38.html">38</a><span>...</span><a href="御订全金诗增补中州集_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
