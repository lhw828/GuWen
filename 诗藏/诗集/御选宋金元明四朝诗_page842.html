<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 842 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 842 页/共 1044 页</h1>
    <div class="content">　　晚春三首
　　旌旗猎猎绕髙城曲水飘香出绣楹雨颉风颃枝外蜨花遮柳映树头莺乍笼纱帻羞容老试着罗衣觉体轻犹忆醉归湖上路满身飞絮马纵横
　　宫树参差带苑墙暖尘兼雾扑衣裳新蒲细柳皆春色紫燕黄莺欲断肠沽酒客来花未落祓除人去水犹香老怀无复登临赏坐对钟山到夕阳
　　辛夷如雪照庭柯老去愁惊日易过芳草渐于歌馆宻落花偏向舞筵多故人别后皆黄土南浦春来又緑波便欲移家勾曲住采芝种玉此山阿
　　寓江宁村居病起写懐十首
　　落梅风急晚萧萧病起愁惊雪未消巵酒不添前日量带围初减旧时腰髙楼锦瑟花连屋深巷珠帘柳映桥准拟青鞋踏春草看他翡翠戏兰苕
　　病体支离倦裹巾偶因行药见阳春梅缘无恨寻常瘦栁故多愁日夜颦梦里笙歌随騕褭画中罗绮绣麒麟相期欲就吴姬饮却恐江花笑客贫
　　性懒逢春睡转昏晓莺多在梦中闻故人锦字凭谁寄学士银鱼每自焚布谷雨晴宜种药葡萄水暖欲生芹相思未信蓬山逺只隔江东一片云
　　望尽吴山是楚峰一缄芳信托归鸿丁香暗结盈盈露豆蔻微含细细风春水染衣鹦鹉绿江花落酒杜鹃红此身曾是登瀛客未信扶桑弱水东
　　不知残雪是春光起见轻云覆野塘春草春江相妬緑新莺新柳鬭争黄囊无太史新颁厯衣有容台旧赐香但使清尊花底醉任教白发镜中长
　　东风拂栁软婆娑野鸟啼春聼未和世事不随人意好雨声偏为客愁多回文篆小香如蚁凹面杯深酒胜鵞一带春江皆碧草却愁无地着渔蓑
　　醉舞狂歌四十年老来参得一乗禅东风未湿墙腰雪细雨微添石眼泉无数白鸥闲似我一江春水碧于天莫言笠泽非彭泽定拟金川是辋川
　　坐对青山觉眼明山应怜我眼偏青一官不博三竿日万事无过两鬓星花底蛛丝迷蛱蜨草根虾族变蜻蜓文章无预封侯相莫向人夸识一丁
　　十里吴堤踏暖尘老懐忽忆故乡春泥金孔雀裁歌扇刻玉麒麟压舞茵翠袖锦筝邀上客画船银烛照归人而今白发东风里疑是前身与后身
　　门外春泥一尺深窗间云气十分阴寒氊溜雨衾如铁湿灶凝烟火似金酒解驱愁时强饮诗多感旧懒长吟贫家不愿千金粟但得阳乌照晚林
　　新柳
　　浓如烟草淡如金濯濯姿容袅袅阴渐软已无憔悴色未长先有别离心风来东面知春浅月到梢头觉夜深惆怅吴宫千万树乱鸦疎雨正沈沈
　　江畔寻花偶成二首
　　细草平沙暖更融谩随蝴蝶步东风衰髯照水疑添白老眼看花觉厌红且自细聼莺宛宛莫教深惜燕悤悤江村到处皆春色聊与行人吊客中
　　偶随流水到花边便觉心清似昔年春色自来皆梦里人生何必尽樽前平原席上三千客金谷园中百万钱俛仰繁华竟陈迹野花啼鸟谩留连
　　书事
　　春来不到凤皇坡辜负江头白苎歌轻薄衣裳宜换裌软红泥土不沾靴莺缘梦短嗔啼早雨为花疎厌听多只恐新晴便零落南风吹老树阴萝
　　春日白门写懐用髙季廸韵五首
　　得归虽喜未忘悲梦里愁惊在别离尚短柳如新折后已残梅似半开时江雷殷夜虫蛇早山雨崇朝蛱蜨迟制取乌纱笼白发免教春色笑人衰
　　柴门斜对曲江头农具渔罾晚自收细雨短莎寒似腊淡烟新柳暝如秋鸥能来往縁曾识莺或丁宁解说愁回首故交零落尽更将诗酒与谁游
　　緑发无多白发长谪居还复是他乡风纫晚佩猗兰弱雨滴春蔬早韭香碧柳五株千本菊黄牛十角一羣羊得闲随地为农好不独长安与洛阳
　　逺归偏惜窜余身多难番为异姓亲前度刘郎非故物当时燕子总西邻家贫母老难为客酒薄愁深不醉人走向津头看春色緑波芳草却伤神
　　緑芜迷渚水漫沙断岸无舟路转赊细柳已黄千万缕小桃初白两三花烟中晚棹兼沤逺雨里春旗趂屋斜野趣莫嫌浑寂莫近来沙觜有人家
　　春暮有感二首
　　春色鲜明不称贫越罗川锦照乌巾斜阳芳草迟迟晚流水桃花去去春万里归心沤送客片时间梦鸟催人五湖风雨烟波阔便着青蓑采白苹
　　啼鸟悤悤变物华雨池科斗渐成蛙青鞋谩踏闲边草白发羞簪醉里花此日骅骝思苜蓿当时鹦鹉唤琵琶遥怜箫鼓追游地荠麦青青已没鸦
　　渐老
　　渐老无营万虑沈莺声唤起向来心春风颠似唐张旭天气和如鲁展禽结客每酬双白璧纒头曾费万黄金短笻消得江村路步步蔷薇緑树阴
　　荅李仲写懐次韵
　　休对清江叹逝波且抛簪佩着渔蓑愁边巵酒欢娱少乱后文章感慨多燕子緑芜三月雨杏花春水一羣鹅聊将白髪归来意总和东风懊恼歌
　　寄张学録孟兼揭应奉孟同二文学
　　何用聪明万巻书自须卑陋一廛居草于闲处生偏宻花到春深看渐疎緑水满渠浇药后青山无数巻帘初相过莫道柴门窄细柳髙槐可荫车
　　雨中独坐有懐荥阳道中用寄潜斋夜坐韵
　　山色秋光澹绕斋雨声虫响互悲哀清尊怜我攻愁去白发欺人送老来江柳净无余叶在渚莲迟有一花开马蹄却忆成臯路野烧西风满面埃
　　早秋江墅晚步
　　秋前秋后十日雨村北村南千顷麻晚渚芙容轻落片午前秔稻细含花仙翁蜡屐髙巾帻溪女银钗小髻髽老我不知官府事水边吟到日西斜
　　梅花
　　落莫香魂绕旧宫讵知色相本来空笛声黄鹤髙楼上诗句孤山小店中晓树轻霜千万防晚篱松竹两三丛相思咫尺凭谁寄目断天南字字鸿
　　桃花
　　深深翠竹映婵娟湘女梳妆立晓烟流水落花成怅望舞裙歌袖是因縁也无人折休相妬才有莺啼更可怜却忆东阑碧千叶暖风香雨为谁妍
　　李花
　　忆与卢仝共看来花光月色两徘徊江村逺处常相识风雨寒时已早开霁雪玲珑愁易湿春冰轻薄笑难裁江城二月城西路谁惜柔香满翠苔
　　寄诸葛同知彦飞
　　白发慵梳步屧迟老于田野最相宜每当酒熟花开日正值身闲客到时雪屋夜灯因妇织月波秋舫为僧移而今此乐同谁说只有乡人马逺知
　　豫章早春
　　茸茸草色变枯荄簌簌寒梅落径苔山顶雪惟朝北在水边风己自东来不须银管催莺出便好珠帘为燕开见说岭南春更早桃花流水胜天台
　　浦口逢春忆禁苑旧游
　　春冰消尽草生齐细雨香融紫陌泥花里小楼双燕入栁边深巷一莺啼坐临南浦弹流水步逐东风唱大堤还忆当年看花伴锦衣骢马玉门西
　　省垣对雨有怀方员外
　　煮得新醅滟滟红省垣谁与晚樽同人当暂别情偏恶诗到无聊语更工江浦荷花双鹭雨驿亭杨栁一蝉风论文若到虞杨地应对清江忆范公
　　立秋日忆方员外
　　几日西清昼掩扃緑尘幽藓遍闲防病中事少翻嫌健醉里愁多只愿醒悮响阁铃飞夜鹊偶摊书巻落秋萤萍踪已办东西别风雨长更各自听
　　谒小姑庙
　　月帔星冠敞翠屏白腮红颊两睂青鱼鳞小殿波纹滑龙尾长旗雨气腥巫女沈牛歌宛转彭郎回马拜娉婷兰舟愿祝东风便一夜夷犹过洞庭
　　晚泊湓浦逢冷节
　　小雨笼阴防晚霞柳边停棹聼啼鸦湖光己緑皆春草风信犹寒是杏花到处青鞵随蛱蜨谁家红袖泣琵琶悤悤客里逢佳节那得行人鬓不华
　　舟中闻邻船吴歌有怀幼文来仪
　　轻帆短檝泝烟波叠渚回舟奈逺何一路诗从愁里得二分春向客中过江通汉水晴偏緑山入湘云晚更多何处思君肠欲断楚妃祠下听吴歌
　　祁阳道中见海棠
　　桂阳江口望祁阳叠叠烟云入渺茫髙树緑阴千嶂湿野棠疎雨一篱香纵无春在犹回首况有鹃啼合断肠惆怅东湖堤上柳暖风轻絮正悠扬
　　客中寒食有感
　　减衣时节正寒天暂倚东风泊画船十里楼台仍细雨五侯池馆又新烟且簪杨柳酬佳节莫对桃花忆去年纵是无情也肠断鹧鸪声里又啼鹃
　　春日山西寄王允原知司五首【并序録四首】
　　并州春半无花可赏追忆旧游情动于中因赋长句五首公退之暇咏而味之庶几春色之在目也允原知司善咏诗者就録以赠
　　十里烟光湿翠苕二分春色到花朝无人快击华奴鼓有伴同吹弄玉箫遍地锦围歌处席满身珠压舞时腰莫嗔老子疎狂甚曾醉扬州廿四桥
　　画船揺桨荡晴波步障围风踏软莎箫鼓队冲黄鸟散绮罗人比白鸥多不知酒与愁成敌长恨花为病作魔回首六桥青草徧水光山色近如何
　　花时无处不黄鹂偏到垂杨着意啼人立晚风携便面马临春水惜障泥踏歌趂拍催腔急旋舞回身应节齐遥想故山行乐地紫苔侵徧十年题
　　一茎白髪己堪嗟况是东风两鬓华醉里误将裙作纸老来羞以帽簪花疎狂不识眉双结敏捷曾经手八义闲喜日长公馆静自分新火煮新茶
　　无题和唐李义山商隠【并序】
　　尝读李义山无题诗爱其音调清婉虽极其秾丽然皆托于臣不忘君之意而深惜乎才之不遇也客窗风雨读而悲之为和五章
　　一瓣芙蕖是防舟棹歌离思两夷犹风鬟雾鬓遥相忆月户云窗许暂留波冷緑尘罗袜晓恨添红叶翠颦秋双鸾镜里瑶台雪任是无情也上头
　　才向瑶台觅旧踪曙鸦啼断景阳钟薄施朱粉妆偏媚倒插花枝态更浓立近晚风迷蛱蜨坐临秋水乱芙蓉多情莫恨蓬山逺只隔珠帘抵万重
　　细骨轻躯不耐风春来帘幕怕朝东人间玉宇三山隔天上银河一水通眉晕浅颦横晓緑脸销残缬腻春红冰弦莫奏清商曲满地霜华泣翠蓬
　　夜合花边待月来宫中轣辘响春雷笙调恨谱参差度锦织愁纹宛转回楼上緑珠知报主座中红拂解怜才伤心两炬绯罗烛吹作银河叶下灰
　　为雨为云事两难蕙心兰质易摧残筝移锦柱秋先断漏滴铜壶夜不干罗幕有香鸳梦暖绮窗无月雁声寒芙容一树金塘外只有芳卿独自看
　　张羽
　　过吴即景
　　片帆迢递入吴烟竹溆芦汀断复连栁荫浓遮官道上蝉声多傍驿楼前近湖渔舍皆悬网向浦人家尽种莲行到吴王夜游处满川芳草独堪怜
　　首夏闲居
　　门巷闲临曲水濵緑阴悄悄四无邻雨余髙笋初迎夏风逗残花尚驻春倚杖多因闻好鸟开樽每为爱幽人疎帘清簟终朝静只有琴书自可亲
　　川上暮归
　　此地频经画舫过暮归元不畏风波烟中渔网悬杨柳浦口船灯照芰荷归鸟去边行客少夕阳尽处乱山多此时诗思浑无赖听得前溪子夜歌
　　秋日郊居
　　萧萧晴日户庭幽无数青山枕碧流白露雨余砧欲动黄花风冷扇初收云迷征雁牵秋梦烟引寒蝉急暮愁此际不堪揺落恨蒹葭如雪满汀洲
　　秋日登戴山佛阁
　　风物澄明宿霭收登山欲尽更登楼一行白雁投南下百道清溪向北流野嶂云归初歇雨湖田稼熟始知秋空门寂寂无尘事骋望端能散客愁
　　嵗暮山居
　　寂寂闲居隠翠微萧萧寒日映柴扉叶声乱响莓苔屐云气时生薜荔衣雪满石牀门闭早草侵棋局客来稀嵗寒正好看书巻不用登髙怨落晖
　　行药过西崦
　　白日都消笔砚间偶因行药到松闗秋声不尽萧萧叶夕景无多淡淡山蛩响寒斋僧自定苔荒深院客常闲已知身世俱成幻莫叹西风鬓易斑
　　僧居寒夜
　　山馆萧条寝复兴经声遥出最髙层客愁无伴依童子禅学多难忆古僧堦下鸣蛩沿定石竹间栖鸽避悬灯逺游亦有幽居志拟絶尘縁愧未能
　　寄王止仲髙季廸
　　秖恨孤城未解围围开番遣别相知夕阳江上悤悤酒细雨灯前草草诗有梦直从花落后无书空过雁来时郭西古寺题名处今日重游却共谁
　　唐叔良溪居
</div>
    <div class="pagination">
<a href="御选宋金元明四朝诗_page841.html">上一页</a><span>...</span><a href="御选宋金元明四朝诗_page837.html">837</a><a href="御选宋金元明四朝诗_page838.html">838</a><a href="御选宋金元明四朝诗_page839.html">839</a><a href="御选宋金元明四朝诗_page840.html">840</a><a href="御选宋金元明四朝诗_page841.html">841</a><span class="current-page">842</span><a href="御选宋金元明四朝诗_page843.html">843</a><a href="御选宋金元明四朝诗_page844.html">844</a><a href="御选宋金元明四朝诗_page845.html">845</a><a href="御选宋金元明四朝诗_page846.html">846</a><a href="御选宋金元明四朝诗_page847.html">847</a><span>...</span><a href="御选宋金元明四朝诗_page843.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
