<!DOCTYPE html>
<html>
 <head>
  <meta charset="utf-8"/>
  <title>
   十朝诗乘 - 第 10 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   十朝诗乘 - 第 10 页/共 27 页
  </h1>
  <div class="content">
   甘肃逆回田五之乱，亦福文襄平之。生擒贼酋张文庆等，以功封嘉勇侯。台湾平，晋公爵。田五者，黠回也，谋倡新教，啸聚石峰堡，约期起事。适回民李应得赴官首告，未及期，遂反自海城，攻靖远。官民疏于堵截，因得沿流直下，劫西安州营。田五毙于狼山之战，余党百余人与安定回匪合，势益炽，进陷通渭。明都统、孙参将驰剿，遇贼高庙山，战死。时金匮杨蓉裳（芳灿）宰伏羌，与通渭接境。风鹤骤警，城中回民马称骥兄弟阴附贼，约为内应，其甥马映龙与白中炜、马宏元密告于县。县城未设兵，星驰告急，猝不能至，蓉裳乃躬率汉、回民夫守城。称骥等逆迹渐著，掩捕之。逾日，贼由县乡巴斯坪驱胁回民，大掠而进，及姚家庄，武生姚以宁等率众拒之，被害。遂据天门山，距城里许。蓉裳募乡勇至千余，与邑诸生魏辅君、王表等登陴固守，流人李忠等从御贼。贼积草盈车，伏车下，屡逼城，辄为枪石击毙。围攻四昼夜，城上矢石如雨，毙贼百余，始渐却。会制府李公督师至，与贼战，大败之，遁走秦安。绅民初谓回民不便守城。李公录映龙等举发内应及城守功，给武弁付，议乃息。其时，羽书旁午，皆出幕客戴晓岚及蓉裳族弟篑山、伯初手。篑山登城，竟射毙一贼。迨福公统京营兵赴剿，秦蜀援军云集。贼已退守石峰堡，大兵围攻，破之。事定，有诏，良善回民，仍令安业，毋许株累，向从新教者，许改从旧教。又诏，被害村庄，均予赈。蓉裳《伏羌纪事》诗有云：“陆地机才发，萧墙祸早萌。搜牢宁有术，钩距遣谁侦。狼卜阴谋泄，犀然诡状呈。么磨方扰扰，数土独铮铮。义可捐妻子，情谁顾舅甥。矢心先告密，雪泣自输诚。”谓马映龙等举发内应也。又云：“狡窟凭熏灌，袄酋竞抗衡。交衢长锻满，狭巷短刀迎。螳臂穷犹奋，蜂眸死尚瞠。骈头填犴狱，连颈缚徽缨。”谓贼党马称骥等就捕也。又云：“黑子城三版，青萍水一泓。射雕惊斛律，倚马笑袁宏。势只伸孤掌，危还藉众擎。带刀农佩犊，持戟士离黉。健妇俱行汲，羸童亦践更。奔驰劳仆隶，奋厉逮髡黥。流电飞髀落，狂雷巨礟轰。登陴均受甲，给廪免呼庚。四日孤墉在，千夫一瞻并。徒劳设梁丽，屡见碎冲棚。”述守城也。又云：“玉节来枢部，铜符事远征。指挥皆颇牧，趋走尽韩彭。茇舍严刁斗，辗门急鼓钮。两甄排称促，列骑杂斑辞。贰负强遭梏，防风窘待烹。长围罗剑槊，险道断沟坑。群慝应箫勺，神奸首满盈。脐膏明似烛，项骨脆于菁。困兽攀笼槛，游魂恋釜铛。肘跗纷磔裂，骸骼乱枝撑。”述大军度陇及围攻石峰堡也。术云：“温语传丹康，恩纶出玉京。蠲租怜瘠壤，给复慰疲氓。赍溥金兼粟，仁先独与悍。遗墟修板屋，残龇掩荒茔。”则述赈恤恩诏也。是役，官民死守，功并诸罗。蓉裳后迁灵州牧，入赀为产部郎而已。

高宗尝谓历来用兵，无如征廓匪之艰险者。大兵入后藏，碉寨多据峻，至缚木为梯，令屯兵蚁附以上。及进攻密哩，山径益仄。日越大山数重，迭克大小贼寨十一、贼营三、石碉四、木城五十、卡二十。福文襄为首功，次则参赞海兰察也。文襄不好乘马，每选与夫精壮者，四班番替，日行千里，虽临阵亦然。舆夫首领某，素横暴，一日，闯入苗民家。强夺簪珥。巡视都司徐斐呵禁，即摔徐下马，裂其衣殴之。时杨荔裳以川东道随营，而候补道姚一如（令仪）为副。姚刚直，喜任事，闻之，趋白文襄。值昼寝，巡捕官林某谓姚曰：“将军以焦劳不豫，是细事，二公决之可矣。”遂捕犯者，至犹咆哮，挝至百，竞毙。往白文襄，亦不怒，曰：“抢夺断殴，军令当重惩。”但命亟选代者。越数日移营，与具而夫役不集。严督之，则环跽崩角，曰：“役等舍命奔走，供贵人驱使。今随员皆可专戮，继此，恐无死所，惟将军主之。”文襄赫然曰：“孰毙役者？”姚抗声曰：“令仪以是役掠民间簪珥，且殴伤命官，故杖毙之。”文襄曰：“何不请命？”曰：“琐事细人，何足上。”文襄不得已，曰：“责之固当，毙之过矣。”撤姚差。时已论荐川北道，并撤之。久之，乃得迁。后官至蜀藩。云间许小欧在都下间之，为赋小乐府云：“杨干仆，叔向戮。泾水兵，段尉刑。书痴白面太憨生，一怒能使三军惊。上公帐醉眠熟，狐鼠凭陵恣威福。就中舆阜尤狰狞，日日肩公作公足。入市手掣幼妇钗，毁垣刃椹门官腹。监纪咨嗟军尉怒，忌器情多空局促。闯然一骑来，意气颠如雷。行法先贵近，何物此重僵。呼吏ㄏ之下，倔强胡为哉。赤棒掴盈百，血肉飞尘埃。上公谢首频俯，实应且憎谓余侮。从此蛾眉摇琢生，鹦雀纷晓鸩鸟诉。片语何缘解忤公，三年终竟难淹汝。岩廊传说作奇文，想像须眉齐起舞。君不见曹黄门纠刘秃子，几辈寒蝉羞欲死。不分茸城强项多，二妙同时照青史。”黄门，谓曹剑亭侍御（锡窨），尝劾和砷仆车服、房屋腧制，部议镑秩，特旨革职留任。坤败，剑亭前卒，赠宪副，照赠官瘤子。盖当时劾和坤者，此为仅见。

淞沪风气积靡，固不乏忠毅士。乔公子一琦者，力开五石弓，能左右射，娴诗辞。从刘将军（蜒）战死积水崖，乾隆四十年，予谧忠烈。又，乌都督（景超），康熙十七年率乡勇从闽督姚熙止征台，积功擢左都督。事平，辞官归。有闽南纪捷词云《记仙霞》：“秋尽玉关西，寒月照征袍。听严城画角，边风四急，战骑初骄。铁甲三秋暗度，猛士气全枭。饮马长城远，雪压弓刀。细柳营开列垒，正军惊韩范，将说嫖姚。拟投鞭直下，势竭海南潮。誓指日，妖氛净扫。笑终朝，鼷鼠技潜消。看捷奏，三军乐贺，凯唱还朝。”南汇杨徵男（光辅）《淞南乐府》有云：“殉国将军书梵顺，征南都督赋仙霞。”即分咏二公事。乔有手书《金刚经》，石刻行世。

顾容堂《感旧诗》述冯拙圃大令（圣世）轶事云：“仙凫自北来，东南作良吏。下车释罪囚，笞杖日挥泪。自云县官卑，牵制由上意。但恐负我民，日夜忝此位。乾隆卒丑秋，海潮入内地。刘河民死亡，委尸若山积。完卵安其巢，施槽及骼龇。饥黎僵道旁，探望公与至。公也惨不欢，擅粥为民计。上叩大吏辕，大吏怜公志。飞章达圣君，万户春温被。于是老佛称，羸弱口无异。”拙圃宰镇洋，值水灾，抚恤周至，部民怀之。容堂为其弟子，感而追咏也。监司太守分稍尊、临民稍远，而尽瘁民事者，亦多有之。周子振守松江，雍正时修娄水渠，躬督其役，舟覆以损。焦南浦有绝句二十二首，颂其治行。张瑞书，乾隆时分巡陕汝，亦以督河工殁于水。姚惜抱诗云：“王尊勇竟为民死，赵孟侪还谢禹庸。”吊瑞书也。拙圃为佛，二君当为神矣。

纯庙题李迪《鸡雏待饲图》云：“双雏如仰望，其母竟何之。未能率场啄，谁怜空腹饥。展图一挈矩，触目切深思。灾壤民待哺，晓哉群有司。”题竟，念及灾区饥黎，命工摹其画，复依前韵题之，颁发各州县，并勒于石，以勖为民父母者。诗云：“待饲摹李画，吾心重念之。设如歉岁值，谁拯斯民饥。藐我诚深惧，诸臣愿慎思。子与举稷语，垂诫勉攸司。”所以责望于牧令者深矣。阳湖左杏  中丞（辅）初宰皖中，有惠政。《过儿邱集》诗云：“泽雁哀鸣急，河流积潦深。畴纡济时策，我愧读书心。”行役  耽，不忘民瘼，使县官皆如此存心，庶几不负牧民之寄。

缅匪之乱，康再可（思）官云南呈贡令，权腾越州。贼挟众数万迫境，居民谋徙避。再可谓之曰：“贼已迫，走而遇贼，必无幸。不如持刀杖示无惧心，可不战却也。”众从之。再可自持矛跃马，率以出，贼不敢迫，州城获全。有《军中》诗云：“貔貅万众树奇勋，破垒搴旃水陆分。牧马汗嘶干帐月，战船尘压一江云。诸蛮翘首云霓望，穷寇惊心风鹤闻。大纛分明新部曲，旁人犹号旧将军。”后来陆建瀛、何桂清辈，动以书生自诿，其亦闻再可之风乎？

郑板桥为令，遇灾，则封积粟者，责令平耀；听讼，则每右窦人。尤恶监生，每以事干谒，辄叱曰：“驼钱粮有何所陈！”呼阜卒脱其帽蹴之，或摔首黔面，驱以出。胡云持有诗《寄潍令郑燮》云：“一县持团扇，争来乞草书。风流看似此，为政果何如。每叹清才少，能容傲吏疏。十年怜髻发，闻道亦非初。”板桥于朝贵，少所许可，独心折鄂文端。其挽文端诗云：“西华门外草萋萋，白塔金鳌树影迷。北斗有光清漏肃，三台无力晓云低。上方一夜调丹药，七校春风送紫泥。其奈巫阳下霄汉，钧天尺诏竟先裔。”文端晚年，独肩国重，宿禁中，恒经月不出。躬受顾命，嗣立高宗。诗中“上方调药”语本此。末首又云：“布衣屡卧平津阁，远泪难挥杜曲花。”是见受知之切。

雍乾时，文字之狱颇盛。曹谔廷在谏垣，尝请宽文禁、罪诬告、免株连，疏草为当时传诵。锷廷先以文字受知于陈沧洲，其呈沧洲诗云：“百折孤忠奉至尊，黄杨闰后厄犹存。臣心似水甘分谤，天语如雷敢负恩。直恐汉廷成党祸，重教楚泽有冤魂。三吴父老频遮道，圣世何劳叫九阍。”已见謇謇之概。其建言特早，惜不见用。

国初，武科人才称盛，如焦效朱都闽（熹）工书，张履中侍卫（和）工诗，皆名盛一时。又江都张发生、发青兄弟，俱武进士，列宿卫，发生诗才尤美。丹阳于一川（震）为《白纡歌》赠之，有云：“将军弱龄便登仕，秋风一鹄南天起。同时兄弟垂金貂，晓入甘泉侍天子。铁衣扈从猎上林，一箭射杀两青兕。兴酣下马赠新诗，大贝南金光满纸。中黄虎贲皆叹息，街霍当年诅有此。”至今传为佳话。盖鼎运之隆，材彦毕显，初不限于一途也。其以爱民为政，尤推白秋斋游击（云）上。蒋心余有诗述其扬州政绩，云：“将军大开扬州营，两城安肃四野清。忠信感被万室宁，百姓愿作将军兵。扬州旱，火四起。扬州潦，薪断市。屋毁数家愁，薪断万家馁。将军救火向火飞，骑屋似夺火马驰，手挽天河水淋漓。火鸦火鸽绝翅奔，火神回避白将军。将军救馁如救焚，鞭挞瓜船移积薪。薪船带雨不敢停，衔尾纷纷来郡城，炊烟万缕柴价平。妇孺爱说将军名，文宫无此知民情。”其为民御灾捍患，若急其私，良有司所不逮也。李晴山送其之松江、金山诗，有云：“途州白公忠孝人，事亲事君秉一真。扑火灭贼余事耳，真心付与扬州民。”又云：“十年服官迁一次，独以真诚感大吏。匹马南行百姓扳，消受穷民万行泪。”揭其胸臆，所见尤深。秋斋，河内人，亦武进士也。





●卷一○

文渊合在朱明即为藏书之府，马笏斋明经（玉堂）《书目绝句》有云：“文渊阁本创文皇，册数虽详卷未详。御览全书云散尽，令人那不恨西杨。”乾隆时，《四库全书》第一部缮成，凡三万六千册，为函六千一百有余，命奉贮于阁，庋以高架，每架四层，各四十八函。翁覃溪时充校理，获观陈设，作歌恭纪云：“《四库》四部编摩新，十年秘帙承丝纶。特开高阁仿天一。文渊文源溯与津。仲春上日御经幄。赐茗阁下优儒臣。文华主敬相次北，方池汇监渊写神。岧岧合影矗云汉，万椟栉比罗青雯。去冬缮书初报蒇，雪晴春仲前一旬。铜乌风定下照水，金戺日丽无纤尘。帘卷栏回静如镜，签排帛拭光流银。琅函铙目贮之椟，册以椟计参差匀。三万六千括象数，二十八舍环星辰。内以经部外子史，经纬表里齐衡钧。芸香宝气近帝座，四壁彝训敷言申。羲文字画即《河?洛》，范畴锡福于下民。线装黄袱珍重捧，字字伦叙纲纪陈。鱼鲁常教忆扫叶，典谟诳止思书绅。臣自去冬忝再直，屈指癸岁交庚辛。阁旁小松昔新植，已复茂绿承温仁。冉冉红云傍檐宿，唁唁好鸟来喧晨。但给扫除亦荣幸，何况登阁铀书人。”《四库》总裁以金坛于文襄为领袖，提调则纪文达、陆耳山。耳山先直枢密，叙劳改翰林，官至宪副。以盛京文溯合庋书有阙，命往覆校，旅次中寒骤卒。文达题其遗像有云：“蓬莱三岛昔共到，开元《四库》曾同编。两心别有胶漆契，多年皆似金石坚。”即追述编书事。尝见金坛遗札致耳山及文达者，多商榷体例、咨询典故。耳山曾督闽学，陈恭甫得游其门。吊耳山诗云：“蓬观曾骑杏叶鞍，乐浪空掩惠文冠。生裁郑默中经富，死惜张堪布被寒。忆昨南州振鼓龠，同时东阁集虬鸾。十年楚畹风流尽，肠断秋江采蓝兰。”“南州”句兼谓抚部徐两松也。两松亦爱士，士望归之。

《四库全书》设馆，始于乾隆癸巳。命词臣取院藏嘉靖重录本之《水乐大典》，分类编辑，每卷尾有余纸，即以赐之。覃溪纪诗云：“中天帝文四库叙，秘馆特遣儒臣披。尾曰侍郎臣拱上，脘体细楷沙画锥。幅余茧素灿如雪，诏给臣等供其私。归来作胰学减样，试墨但愧无好辞。院斋去春宿旬月，篇目二万重寻恩。借编《崇文》秘书录，因思解缙刘季篪。历城周髯要我咏，六十卷第钞已疲。莫生界画索小字，灯前絮语又及。笑人装潢熟纸辈，万番堆案徒手胝。勿言文董但一艺，赝语想象何由追。”相传《永乐大典》有文待诏、董宗伯手迹，覃溪选觅之不得，因孜是书重录于嘉靖四十一年，至隆庆初年而竣。待韶卒于嘉靖三十八年，宗伯生于嘉靖二十四年，计其时未及十龄，皆无写是书之理，足证传讹。莫生名赡隶，后宫至侍郎。是书手迹，余于瞻菜后人处见之。

是时，有韶徵遗书，备采辑。浙江鲍土恭、范懋柱、汪启淑，淮南马裕，所进最多，至六七百种，各赐《图书集成》一部。其进书百种以上者，江苏周厚、蒋曾莹，浙江吴玉墀、孙仰曾、汪汝璨，及朝臣董登贤。纪昀、励守谦、汪如藻等，各赐《佩文韵府》一部。进呈各书，择其精本，御题简端。汪汝所进有宋朱弁《汴都朝野旧闻》十卷，高塞题诗云：“留金弗纪金间事，《曲洧》依然纪旧闻。二帝播迁虽自取，祸缘新法变更纷。建隆端拱政堪徽，绍圣宣和百事兴。若使子孙循祖制，何愁万世不绳承。”揽今衡古，覆辙相寻，谟训昭垂，追诵增慨。

由他途改授馆职者，雍乾后犹多有之，如励文恪以州同授编修，王懋豌以安庆府教授授编修，皆其例也。《四库全书》馆既辟，以翰林宫不敷纂辑，徵及宿儒：刘文正举进士邵晋涵、周水年，裘文达举进士余集、举人戴震，王文庄举举人杨昌霖，称“五徵君”，后俱入翰林。武康高文照有诗寄五君云：“丹纬旁求石室书，晋天光气吐蝉鱼。洽闻端赖终军豹，薄技空黔地驴。亡去篇增安世荚，载来学富惠施车。诸公衮衮蒲轮出，一夜多空风雨庐。”“屈指浮生几甲寅，孤身天地一微尘。魏收木榻经穿久，刘勰《雕龙》自鬻频。正派百川归学海，空山四壁有逋臣。大官厨昧应多羡，珍重青藜照读人。”盖以扬滞飞翘，不无青云之羡。全书既成，复于扬州、镇江、杭州增建文汇、文宗、文澜三阁，颁藏钞帙，用惠士林。汪容甫以拔贡掌三阁事，后因校勘阁籍，赴浙检书，骤卒。杭之诂经精舍、金山之精法楼，皆奉其遗像。黄承吉诗云：“三合原来重一人，当时名誉高如此。”亦寒儒之殊遇矣。光绪初年，陈琴斋广文（其泰）掌文澜合事，自写《西湖掌书图》。江弢叔题诗云：“不读中秘书，乃为外翰林。”其时犹艳羡之。

昭代家法几务，悉出亲裁。枢臣撰拟诏旨，往往经朱笔改定，其御笔亲书者曰“朱谕”，批答内外臣工摺奏曰“朱批”。康熙中，饬年终汇缴，著为例。所谓“批本”者，例行本章而已。高宗尝有《咏朱砚》诗，常日治政所御也。钱萚石只领世宗朱批谕旨一百十二册。恭纪云：“特金函赐，先皇宝字瞻。心心贯终始，语语镜洪纤。家法敷天旧，官箴向日严。重惟推至教，于以巩劳谦。”“上下交无咎，天人际有常。十三年纪握，亿万世谟彰。在野传如见，趋朝拜是将。绍衣申百职，总为兆民康。”盖高宗刊印成帙，颁赐诸臣者。丹豪日御，仰见精勤。

故事，嘉平朔日，开笔书“福”。宫中有“锡福苍生”笔管，髹色黝字，填以金，盖圣祖所遣，凡书“福”，必用之。初仅颁赐王公大臣及内直侍从，世宗始颁及各直省将军督抚，后遂沿之。高宗每值开笔日，御重华宫书第一“福”字，揭之乾清官正殿，次及各宫殿御园，又次颁赐皇子宗藩以及诸臣。自乾隆十一年始建阐福寺，每腊朔，先诣寺拈香。回宫书“福”，开笔时，蒸香致敬，始从容挥翰。乾隆己巳，御制《书福》诗云：“近始藩屏逮百僚，临轩书福庆恩昭。《九畴》箕子畴书衍，一笔王家笔阵超。嘉与红笺迎介祉，相敷彩胜焕元朝。不徒弄翰钦敷锡，家法绳承仰圣尧。”自是，岁必有诗。六十年乙卯，嘉平月朔开笔，有“六旬忽周纪，明岁合移畴”之句，注谓明年为嗣皇帝嘉庆元年，亦应书“福”颁赐天下。自此，岁承天恩，以敷锡寰宇，诚国庆也。仁宗每岁书“福”有诗，又以元旦子刻御养心殿东暖阁，案设金瓯玉烛，用万年管濡朱墨，各书吉语数字，后来所谓“春条”者，防此。其书“福”，面领者跽候御案前。书毕，内侍捧“福”字，自其上过，然后赐之，谓之“满身都是福”，尤为异数。王文庄内直久，以“二十四福”名堂，当世荣之。

高宗几余，究及音律，钦定《诗经乐谱全书》，宫商工尺，分注朱墨，以御制《补笙诗》录于《小雅》之首。玉阆峰学士直内廷，尝于浴德堂恭录《诗经乐谱全书》，有诗《呈朱爰亭前辈》云：“风振宫槐激涧泉，琅琅何处奏钧天。元音久闷二千载，古调重赓《三百篇》。绿字丹文同《易》画，《南陔》、《华黍》媲虞弦。穆然正始超凡响，靡曼甯夸载编。”末句谓有诏命邹念桥重订明朱载堉《乐律全书》也。又，《元史》地名人名多有歧舛，久失孜订。高宗特删正，命皇八子仪郡王为总裁。辽之裔为索伦，以索伦语为主；金以满洲语为主；元以蒙古语为主，其近于番回者，仍以番回语译之。乾隆壬寅告成。祝止堂纪诗云：“我朝同文莫限隔，卫藏唐兀洋回于。聪明天直靡弗贯，如纲挈网丝穿珠。魃权颅目便殿对，土音历历邀都俞。国书字头一十二，囊括今古穷芒铢。谐声生

字悉合，自有书契谁能腧。以此配隶诸国语，似斗四向旋神枢。昔年《韵统》禀睿授，义由音译音由呼。阴阳子母华梵协，神珙俯伏《龙龛》逋。索伦蒙古况宿卫，畴咨亲切根源符。圣心正大学精博，肯听信史遭揶揄。敕命馆臣亟厘正，自我作古要非诬。”《韵统》者，乾隆庚午敕撰之《同文韵统》，以梵音合国书切韵，复以国书切韵叶华音字母者也。西域平，钦定《西域同文志》，首国书，次对音汉文，又次汉字，三合切音，附以蒙古、西番、托忒各书。其汉字下，又详注，或为准语，或为回语。圣祖敕撰《清文监》，乾隆三十六年复经增订，以国语与汉、蒙书互为音释，既译语以明其义，复对音以定其声。汉字音所无者，则三合以取之；蒙古字音所无者，则分各种读法、写法、收法以取之。孜订精审，孜为创制。往者译科未设，庶吉士年少者，例习国书。止堂丙戌散馆廷试，高宗临阅译稿称善。《四库》馆开，充详校，继司音译。故是诗颇能举其端要。

文渊阁以大学士领阁事，学士直阁事，相沿久矣。首充直阁事者，河间纪文达也。洪北江怀文达诗云：“子云笔札君卿舌，当代无人可并论。直阁新衔同掌院，曲台故事号专门。研心十载譬皇览，快意千编续《琐言》。祗我最饶知己感，下春官第枉高轩。”其时秘阁初开，朝士羡其清切。结韵谓甲辰春闱事。是科，文达主试，得北江卷，亟赏之，即拟首列。监试御史某纠其违式，不得已，扩之，为赋《惜春词》六首，题其卷后，有云：“万紫干红号花海，冠春毕竟让姚黄。”出闱，复迂道访之，极致惋惜，故北江有知己之感。文达与韭江，先后戍乌鲁木齐。《阅微草堂笔记》谓董文恪曾为作《秋林觅句图》，及抵戍所，城西有深林，老干参云，弥亘数十里。前将军伍公弥泰建一亭于中，榜曰“秀野”，散步其间，宛然文恪画境。因有句云：“霜叶微黄石骨青，孤吟自怪太零丁。谁知早作西行谶，老木寒云秀野亭。”北江所居城西别墅，当即其地。文字缘深，复同迁谪，三生石上，或有前因。

乾隆乙卯大考，侍郎以下至编检各官，诗题为“黄花晚节香”。铁冶亭诗中用白衣送酒事，取列第七。高宗召对，笑问：“尔当嗜酒？”因对曰：“素性不饮。”归而为诗自嘲云：“试罢归来日未央，墨池犹带御炉香。都缘习用糟邱语，博得君王笑酒狂。”一时盛传之。冶亭屡主文衡，称得士，汪文端、那文毅、阮文达、型金门、钱裴山皆出其门。壬子典试江南，得潘文恭、史望之、吴棣华会、状四元。官铨曹久，擢至少詹，仍兼部，镑级为吏部郎。寻迁侍讲学士，兼部如故。同时袁清殷以仆卿兼掌选司，亦其例也。

同科鼎甲，同时长六卿者，乾隆时惟钱文敏、王文庄、庄方耕宗伯。三公又观直南斋，称“玉堂佳话”。文庄主癸未礼闱，蒋定翁《胪唱日公宴纪事》诗所谓“十年鼎足台司地，还嗣钱塘座主音”者也。嘉庆癸西，茹古香、王勿庵、胡西庚同为工那堂上宫，俱起家鼎甲。铁冶亭与座主王文僖同宫大宗伯，而侍郎英煦斋、胡西庚、秀楚翘、汪瑟庵又皆冶亭门人。时人为之语曰：“水部三堂三鼎甲，春官六座六师生。”可谓巧合。

程鱼门与校《四库》书，由吏部主事改编修，已垂老。随园与鱼门交最密，有诗云：“一行丹诏下兰台，海内风人笑口开。争说圣朝能得士，此官终儿此人来。”既而贫甚，依毕秋帆于陕，死客中，秋帆为经纪之。随园复有诗云：“暂辞东观走西秦，幕府风高遽丧身。到耳忽惊肠欲断，痴心还想信非真。三吴屈指推名土，四海同声哭善人。料得中丞骚雅主，不教遗稾付沈沦。”“结辍名场卅载余，中年作赋迓銮与。称心竟领三清职，悦目还修《四库》书。避债台高难恋阙，招贤馆好易呼车。伤心二月初三札，犹自殷勤讯阿如。”阿如，随园幼女，寄鱼门膝下者。鱼门会试出朱竹君房，都人为之语曰：“竹君死士无谈处，鱼门死土无走处。”先是，鱼门官吏部、僦居琉璃厂火神庙之西夹道。火神庙为都人嬉春地，有《移居》诗传诵于时，句云：“室小闰人傅语竞，巷偏客子出车难。”足见僻隘。又云：“势家歇马评珍玩，冷客摊钱问故书。倘趁春灯倦游历，煮茶烧笋幸过余。”则的是琉璃厂矣。其移居亦以贫故，冷官风味、正复耐思。

乾隆九年，重葺翰林院落成，车驾临幸。掌院鄂文端、张文和率学士以下至阶下行礼，如大朝仪。旋命赐宴，大学士以至翰詹，并部寺科道之由翰林出身者，咸与焉。上召鄂、张等十三人至御座前赐酒，谕曰：“时富阳月，和煦如春，天心欣洽，朕与诸臣交庆之。”群臣咸顿首称贺。宣示诗题，以张说《东壁图书府》五律字分韵赋诗。御制“东”“音”韵二首云：“抚序权居北，占星壁在东。斯干歌翰苑，子乐鬯儒风。改殿当年异，登瀛此日同。三台司道笑，二老亮天工。乐具《卿云》奏，筵开湛露融。底希光旧史、长此赞微躬。”“木天临翠辇，鹓侣集华簪。广学心常切，因文道可寻。横汾阴岂若，来泮水犹今。礼乐于焉盛，觥罍取次斟。诗欣资国典，辞喜洽官箴。返辔重城暮，犹间歌颂音。”复以原诗字少，不能遍及，更为柏梁体。御制苜句云：“重开甲子文治昌。”群臣以次赓绩成篇。上举十八学士登瀛洲事，顾谓鄂张二公曰：“卿等无愧房杜，朕不逮唐太宗耳。”二公惶恐避席曰：“陛下上法尧舜，臣等孜孜日赞，愧出房杜下，有负圣翰。”因顿首谢。上起更衣，复宜示御制七律四章。是日，颁赐诸臣《乐善堂全集》、《性理精义》各一部，及绮绢茶果有差。右文之治，于斯为盛。承明生晚，蜷焉笔之。

明永乐时，翰苑设禁城内，学士以下，晚朝即帘其中。正统七年，始别建翰林院署。于王河侨畔有亭曰“敬一”，内建嘉靖《五箴碑》，又抚勒圣祖赐陈廷敬“龙飞凤舞”四宇及《昇平嘉宴诗》，堂额二：曰“集贤清秘”、曰“稽古论思”，皆乾隆九年十月重修落成所赐也。厥役刘井、柯车，递增掌故，并见纪载。光绪二十六年，提督董福祥部卒与拳匪协攻各国使馆，院介其间，顿烬。次年回跸，通政司裁，即以其署为翰林院。秦佩鹤侍郎《重周翰林院故址》诗有云：“长安门东隅，翰院遥相望。平坡亘沙脊，玉河流共旁。有明迄昭代，崇构增辉煌。昔为图书府，今为瓦砾场。驻马不能去，一一烦思量。登灭门嶪嶪，甬道乎且畏。厅事左右翼，其后颜玉堂。南荣转相向，敬一亭名详。柯亭与刘并，东西分两厢。蓬莱五云多，瀛洲水一方。“集贤”“清秘”额，宸翰摘天章。中为治事所，簪绂时迥翔。”犹略见往日规制。又云：“道旁遇故吏，蓝缕形如尫。谓是旧承直，典守居东廊。军府忽下令，此地宜屯防。乱兵讶膳集，搜括倾资粮。寇至兵已遁，复壁穷潜藏。轰然陋车裂，大宅声雷硠。屋瓦揭空舞，何论榱与{亡木}。古藤百年物，倒卧收枝僵。图书十万卷，狼藉堆缥缃。遭典溯永乐，废址陨灵光。况闻中台坼，辅星已陨芒。万事不堪说，襟涕沾淋浪。”则述庚子兵劫。中台。谓李文忠也。诗中谓刘并柯亭，东西对峙。按《殿阁词林记》云：“敬一亭左为刘文定井，井外有莲池，池右则柯竹岩亭，亭前为土山。”与所云合。《日下旧闻考》则据焦《玉堂丛话》云：“清风亭下，凿池植莲。”则柯亭当在池上。今以后堂庭内对刘井者当之，殆非故迹。侍郎诗又有云：“往岁按诏狱，祸及同类戕。书生百无用，何罪牵银铛。”当指沈北山编修上书逮系事也。

京师试院“龙”字三号有古槐，余年十六应京兆试，犹及见之。高十寻，荫可亩许，其身几与舍埒。庚子之乱，试院毁于兵，槐本中断丈余，旁滋萌蘖。李石贞太守（瀚）作《古槐叹》云：“龙虎五采团幽燕，老槐轮困数百年。风霜劫火经万千，鬼神所卫人不颠。四人合抱不可连，东鳞西爪虬蜿蜒。南柯之下蚁盘旋，清者麟凤浊貂蝉。红绫丹杏明花鞯，往过来续如流川。我皇开元岁再迁，我始逐队虱其间。当年蔓叶何肥鲜，楼阁云藻光联翩。乾坤日月今依然，胡为摇落如荒原。”相传乾隆某科京兆试，上微服杂诸生中，领卷归舍。迨纳卷，大书一诗，有“从今不薄读书人”句，所坐舍即“龙”字三号，后遂虚置。何乎斋丈丁丑会试，坐是巷，见第三舍朱书“龙”字宛然，后檐古槐覆之，有诗云：“名场艰苦要亲尝，数典前王未可忘。圣主飞龙占巷遇，绿槐如盖尚高张。”亦谓洼有其事。按《东华录》载：乾隆甲子，纯庙亲幸贡院，赐额曰“旁求俊义”，联曰“立政在英材，慎乃攸司，知人则哲；与贤共天位，勖哉多士，观国之光”。并赋诗四章，其首章云：“翰苑琼筵酌令辰，棘闱来接凤城闺。百年士气经培养，寸晷风檐实苦辛。自古曾闻观国彦，从今不薄读书人。白驹翩羽传周雅，佐我休明四海春。”是日，翰林院重修落成，上亲送掌院鄂张二公进院赐宴。礼成，随幸贡院及紫微殿、观象宫，还跸。“龙”字号舍或经试御，遂为虚座。鱼服之谈，不足据也。是科因怀挟风盛，命题较僻，曳白者六十八人；不完卷者三百二十九人；真草违式及文不对题者二百七十六人；因稽查严密，临场散去者二千八百余人。士习浇漓极矣。故是年整顿场务之诏不绝于册，复躬幸贡院以振儒风，诚重之也。张观察（凤孙）时为副贡，纪诗云：“玉堂遥接聚奎堂，雉扇轻笼宝鼎香。卤簿两行传警跸，《韶》音一片勰归昌。龙门真得风云气，髦士亲瞻日月光。千百年来成创举，右文雅化轶前王。”见《藤阴杂记》。

科场舞弊，立法綦严，张弛亦因时而异。康熙乙未会试，副总裁刘衡、同考储在文等以关节被劾，词连安溪。时刘衡另案夺官，竟免议。乾隆己丑，张垲似少詹与分校，为主试刘文正所重，荐卷中者特多。榜发，磨勘，摘所荐梁泉卷疵类，革垲似官，逮问。既而事白，复梁泉举人，而垲似由是斥废，后历主讲席。姚惜抱送其应晋阳书院之聘用东坡韵有云：“懿君清素怀，室阙奉匣盥。联居幸时近，呻吟闻郑缓。倏遭浮云翳，孰辨清济贯。”当时两刘相国皆知其贤，而不合一伸正论，竟终于谪籍。又，窦东皋都宪主乙卯会试，取归安王以错、以衔兄弟联名榜首，致滋物议。和坤不赚于东皋，欲以此倾之。以街应殿试，淡墨书成。和误认某卷，拔第一。及揭晓，乃以衔。上询知和取，曰：“汝岂亦与有私？外间语固不足信。”然东皋仍镑秩去官，即于是年疾卒。秦小岘为铭其墓，且赋《感旧》诗云：“先生岳岳冠朝班，大节还留天地间。岂有石亨援与弼，更无蔡氏荐龟山。世人欲杀缘招忌，圣主终怜已赐闲。一著残应悔错，白头仍未返乡关。”洪北江上成邸书，谓东皋颇附和相，观于是事，足证其诬。以错补殿试入翰林，旋卒。以街字勿庵，官至侍郎。

往时惟鸿博大科及巡幸召试用试律。乾隆丁丑，始定春秋试去表、判，易以五言八韵唐律一首，自是沿之。蔡青周比部（立）即以试律体为诗纪之云：“昭代文章炳，英才雅颂宣。休明凭鼓吹，教育荷陶埏。慎宪赓歌再，论思奏御千。陈诗颁甲令，校士肇丁年。艺苑工程巧，词垣业谢专。同风群辈出，近制九家传。”九家者，钱塘吴锡麒，长乐梁上国，蒙古法式善，长洲王芑孙，南丰雷维霈，灵石伺兀娘、何道生，江阴王苏，大庾李如筠也。厥后鲍觉生、陈秋肪、陈左海均有刊稿。先中丞公亦有《天开图画楼试帖》行世。五言外，兼尚七言试律，鸿博及大考翰詹用之。殷桐高以《圣驾亲征噶尔丹》，《荡平凯旋，正值太和殿鼎建工成，覃恩肆赦》为题，恭赋七言排律百韵，传播词林，最推钜制。

科场有拨房之例，良以诸房取额有定，而分卷优劣不齐，故设此以调剂之。乾隆壬戌礼闱，诸襄七充分校，独不受拨，故本房仅中七卷，总裁亦听之，论者颇病其隘。夫科举为国家抡才，非为试官树党，果求鉴衡之允，何有畛域之私？朱文正官翰林时，与顾晴沙员外同与乾隆庚辰会试分校，晴沙拨出卷最多，文正拨入卷最多。纪文达题晴沙所绘蓝笔牡丹云：“深浇春水捆培沙，养出人间富贵花。好是艳阳三四月，余香风送到邻家。”即隐指其事。边秋和其韵云：“一番好雨净尘沙，春色全归上苑花。此是沈香亭畔种，莫教移到野人家。”又题文正画云：“乞得仙园花几茎，嫣红姹紫不知名。何须问是谁家种，到手相看便有情。”文正引为知已。复和之云：“春风春雨剩枯茎，倾国何曾一问名。心似维摩老居士，天花来去不关情。”时钱萚石同在闱中，先以蓝笔写牡丹赠同事。于是分校诸君竞效之，递相题咏，传为佳话。蒋文恪为总裁，见之云：“诸君子跌宕风流，一时盛事。然昔人嫌隙往往起于俳谐，不如并此无之。”众服其远见。张镜壑和诗云：“黛为花片翠为茎，欧谱知居第几名。却怪玉盘承露冷，香山居士太关情。”微辞托讽，与文恪用意亦同，然谑不伤雅，终胜于强分门户者。

故事，与试诸生年至八九十以上者，例得恩赐。乾隆时，东粤诸生谢启祚年九十八，犹入秋闱，年例当赐举人，大吏列其名，辄峻却之，曰：“科名，定分也。老手未颓，安见此生不为耆儒吐气！”丙子乡试，果中式。戏赋《老女出嫁诗》云：“行年九十八，出嫁不胜羞。照镜花生靥，持梳雪满头。自知真处子，人号老风流。寄语青春女，休夸早好逑。”是科同榜有十二龄童子，巡抚某公《鹿鸣恩宴纪事》诗有“老人南极天边见，童子春风座上来”之句。明年应礼部试，特恩赐进士，予司业衔。又三年，恭祝高宗八旬万寿，晋秩鸿胪少卿。濒行，赐奎章及御书额以宠之。又十余年乃卒，盖寿近百二十矣。有见其朱卷履历者，先后三娶二媵，举十三男、十二女，得孙二十九人、曾孙三十八人、元孙二人。登第之晚，家门之盛，罕与比俪。会试举人年老者，亦有恩赐之例，率于榜后行之。嘉庆戊辰会试，有山东王服经者，以年老诸生赐举人入试，竟得中式。总裁富阳董文恭复命日面陈，上嘉悦曰：“比梁灏尚多三岁。”盖服经是年八十有三。廷试，改庶常，特旨授编修，回籍，一时羡其恩遇。厥后又有孟椿山者，亦山东人，年八十成进士，以书不入格，归班。使不入彀，转得邀恩，赐检讨矣。惜无董文恭者为之先事上陈也。

天聪初，命儒臣分直，记注朝政，是为起居注之权与。康熙初元，始置起居注，命满汉记注官，每月各一人侍直。十八年谕并记拆本、启奏诸事，五十七年劾韧停起居注，并归内阁。雍正元年，复设日讲起居注官，凡八旗奏事、授官及各省题奏本章，俱送起居注，按月编纂，月为二册。册成，扃以铁匦。每封印时，起居注官会同内阁学士，裔至午门具奏。俟旨下，则送贮合库。钱晓徵尝充起居注官，乾隆二十八年，书成入奏，恭纪六首云：“时政年年注起居，编成常届岁将除。寻常卷帙休标拟，此是人间第一书。”“纪月编年例发凡，卷分廿四秘瑶函。一言一动无虚美，特许儒臣手自缄。”“元日千官贺紫宸，岁除曲宴酒三巡。四时典礼从头纪，一统于今百六春。”“跋尾千言注后头，轻尘足岳露添流。清班久占何分，四度书中姓氏留。”“平明启事入乾清，一队仙班蟒服更。中贵向前相指点，玉皇案吏奏书成。”“银海光摇六出骈，仙居处处是琼田。呵融雪水濡新翰，更纪明年大有年。”起居注馆在太和门西、熙和门南，每大典，馆臣皆侍直，钱萚石所谓“门西先夕候，殿右厥明襄”者，馆宿时所作也。自读、讲、洗马以下，必兼讲官，乃得言事。

澄怀园赐内直翰林居之，始自雍正二年。漳浦蔡文恭初以词臣直上斋，作《澄怀八友图》，汪文端为之记。八友者，梁确轩少詹（锡碘）、周药栏学士（玉章）、程莘田兵侍（景伊）、周兰坡学士（长发）、陈月溪宪副（惑华）、张曲堂编修（泰开）、补亭兵侍（观保）及文恭也。后又作《澄怀二十友图》。成哲亲王有《八怀诗》，为钱塘孙虚船通政、无锡王晋川大理、钱塘陈句山通副、仁和金海住侍郎、武进庄方耕侍郎、河间李廉衣学士、上元秦硐泉学士、嘉定钱晓徵詹事，皆上斋翰林。上斋自壅正元年始设，其先，徐文定、佟渊若虽内直，授皇子读，未有是名也。故事，皇子初入学，见师傅，互揖。世宗特命设师傅座，皇子向之行礼。若逊谢，则向座一揖。盖尊师之礼，通于九重。成哲亲王《题上书房消寒衤集咏册子》云：“天上书堂尽宝书，岁寒讲贯弟兄俱。瞻依日月光华地，启发篇章老大儒。咏雪梁园虚节序，吟诗吴地满江湖。金铺玉陛迥翔处，彩笔端应气象殊。”想见花萼赓酬之盛。其在圆明园，设砚之所，称“三天”，以世宗题额，前曰“前垂天贶”，中曰“中天景物”，后曰“后天不老”，故有是目。孙琴西太仆《斋直》诗有云：“谈经况作三天趋，天上自与人间殊。”意本于此。

蔡文恭《澄怀二十友图》，十年前见于厂肆，盖乾隆壬寅，文恭予假归里时所作，画者武林钱江，而皇六子质庄亲王序之。二十友者，文恭及新建曹文恪、涪州周文恭、满洲德文庄、武造庄方耕（存与）、镇洋汪持斋（廷碘）、合县叶毅庵（观国）、秀水钱萚石（载）、嘉善谢金圃（墉）、钱塘汪晓园（永锡）、仁和倪萸江（承宽）、满洲阿雨斋（肃）、夏邑彭六一（冠）、山阴童梧冈（凤三）、满洲达香圃（椿）、无锡嵇晴轩（承谦）、青阳王文僖、山阴吴蓉塘（寿昌）、侯官郑云门（际唐）、昭文李纲斋（学锦），皆同时内直两斋者。仁宗时在潜邸，为皇十五子，与皇八子仪慎亲王、皇十一子成哲亲王、皇十七子庆僖亲王、皇孙定恭亲王、恕斋贝勒，皆有诗，自余朝贵题者二十八人，三文敬为冠。冒钝宦亦见之，有诗恭和睿庙原韵云：“群公皆衮衮，盛事不区区。宿彦黄扉擅，恒春绿野摹。国家逢治化，礼数重师儒。祖帐纷车马，工程给玺符。惟皇恩独眷，元子教先敷。杏是尚书种，梅看东阁癯。冠裳联禁苑，吟咏彻天冲。丹阙宸章贲，青宫宝墨濡。启心觇密勿，拜手想俞都。广受差堪拟，耆英合有图。明良千载仰，感叹一时俱。所祝嵩精降，还将泰运扶。”文恭尝拜赐“黄扉宿望”额。又“绿野恒春”额，则嘉庆年九十生口所赐也。同时见有皇三孙（绵亿）《幽篁独坐图》，熙锡毕冠所绘。皇六子，皇八子，皇十一子，皇孙绵德、绵恩、绵惠、绵志、绵憝、绩  ，皇曾孙奕绍，皆有题什。朝贵嵇文恭、刘文清辈题者，亦四十七人。皇三孙为荣纯亲王子，后袭封为荣恪郡王。绅王与仁宗同为愉贵妃出，谢金阑诗有“北渚帝子”语，谓纯王也。振振麟趾，济济鸿儒，艺苑流传，一何其盛。

圣祖幸阙里诗云“銮辂来东鲁，先登夫子堂。两楹陈俎豆，数仞见宫墙。道统庸虞接，儒宗沫泅长。入门抚松柏，瞻拜肃冠裳。”初，礼臣议释奠行两跪六叩礼。特旨从三跪九叩。又遣太常官窃太学乐舞生袍服至阙里肄习，并留曲柄黄盖，庙中四时飨祀用之。礼成，复幸孔林，酹酒三叩，赐增广孔林地十一顷有奇，免其粮税，煌煌然盛举也。雍正初元，复追封先师五代，并如王爵，颁内府周范铜器十事，陈列庙庭，有御制诗纪之。乾隆时，上奉皇太后束巡。抚臣某关山通道，得末真宗时玉检，驰驿进呈，时谓瑞应。全谢山《东幸》诗云：“七百余年玉检出，五十八盘石磴雄。太连朝召云雨，恭迎翠辇入神宫。”“帝出乎震长六索，人生于寅昭三微。先皇奎墨映星斗，元气淋漓露未曦。”“和风旭日护慈宁，夹道春晖百灵。七十二君圆录尽，更添螈姒宠山庭。”“葱葱佳气集圣林，蓍茎楷干长十寻。四氏诸生齐入觐，是谁来献孔融琴。”“出震”、“生寅”二语，圣祖登岱亲题；孔融琴。则康熙甲子东巡，致祭孔林，衍圣公所进也，汉琴仅见。

南越出侧理纸，海苔成，质坚而润，赵意林得之。值南巡，献行在，赐宫锦四端。沈椒园为名其堂曰“赐锦”，沈归愚制记，梁瑶峰题额。丁诚斋（健）于意林为后进，作《侧理纸歌》云：“旧闻海苔曾作纸，南越主人能造此。水绵万杵出蛮槽，芨皮松皮未足拟。今朝握睹形模奇，高尺有七径四咫。皤腹虚心类鼓腔，旁无接联下无底。映空谛视文庚庚，白雨斜飞白云裹。小山主人清合藏，一幅世宝缄藤箱。蔡伦左伯造不得，肌理妍妙坚而光。不敢自私献天子，亲洒宸翰辉天章。”高宗有御制《咏侧理纸》诗，即意林所进也。石诗云：“是纹非帘纹，是纹非苔纹。好风一向吹片云，回塘绉毅春。游丝半买花影曛。”形容绝妙。意林与兄谷林并举词科，时拟双丁二陆。

高宗南巡，厉樊榭与吴瓯亭分撰迎銮新曲。金江声（志章）题云：“笙鹤瑶天复出尘，湖山春丽日华新。百灵拥卫群仙集，齐捧三浆寿一人。”盖曲中《王母集浙东西众仙献寿行宫》者，瓯亭所撰。又，《观音大士召集山只海若迎驾添筹》者，樊榭所撰。结以《水仙王领四季花神舞花摆天子万年字歌》云：“只把这无数花须，从今将圣寿数。”以西湖有花神庙也。相传李敏达督浙时，自塑其像，杂花神中。后楼别塑小像，并列夫人及左右夫人像。高宗莅浙，幸花神庙，召询嵇文恭曰：“花王何麓俗乃尔。”对曰：“李卫像也。东楼二女，其最宠者。”问旁坐者谁，对曰：“季麻子也。善说稗官野史，卫喜之，故使侍侧。余著蛮华衣短后者，皆慊从耳。”上曰：“卫本贾人，何狂悖至此！”因命署布政德克精布毁其像投湖，而重塑湖神祀之。后楼塑花神、花后二像。王德甫诗云：“云作衣裳月作钿，蕙帏春暖更清妍。如何瑶岛如花女，却伴伧奴五十年。”德甫时扈跸湖山，盖亲睹其事。

随园《迎銮应制》四律云：“一曲《南风》入舜琴，百年重见翠华临。得瞻云日苍生福，欲问桑麻圣主心。卤簿不嫌吴市小，恩波原共越江深。微臣曾作中牟令，联袂应歌《于荐》吟。”“凤辇亲扶圣母慈，金根紫扇耀坤仪。承欢须得江山助，教孝行看士女知。锡类高年加粟帛，采风南国补笙诗。宸游五载虞廷例，只恐民间尚道迟。”“黄河堤上簇金鞍，玉满群山雪未乾。日驭岂辞千里照，天容原许万人看。梅花不落红云护，春水方生御舫宽。野麦青青蚕蜿婉，爱从此处问艰难。”“听说先皇驾六巡，迎銮还有白头民。松云不改尧心旧，河海重看禹力新。虑损田禾行缓缓，怕伤物力诏频频。琼林烟雨瑶池水，流到江南总是春。”同时作者，无其雅切。钱萚石《驾幸天津恭纪》诗注引御制诗，如《台头行馆》云：“无过昼夜憩而去，何必轩庭缀以纷。”《天津行馆》云：“何必管弦绘民乐，伊予所喜在还漓。”《偕乐堂》云：“无过停信宿，颇觉费鹾商。”《清宴堂》云：“却以延闲赏，还嫌费洁除。”是时，海宇雍熙，而宸衷轸念如伤，钦钦在抱。御制《豁免天津府属积欠银谷及通省积欠》诗云：“民足孰与不，司农莫恪惜。”藏富于民，睿见尤远。津沽柳墅旧为行宫，合肥李文忠建武校于此，拳乱遭毁，今废址俱湮。每过荒陂古柳间，追话献赋迎銮之盛，感慨系之。

高宗上法圣祖，屡举南巡。既命儒臣纪述盛典，供奉画家复有图绘。往见虞山王氏所绘《南巡图》凡四钜束，纤悉咸备。近年莫柳丞归自俄都莫斯科，购得《南巡登陆图》，疑庚子之乱流播海外者，幅端有于文襄恭录御制诗。余为题七古，中述画境云：“稻塍蔽亏闲厘，迎骑络绎趋道旁。羽林前导渐成列，倏如鹄踌如鸾翔。山桥僻径两僧遇，指说銮驭区闲忙。青林路转见黄盖，骑而导者纷甲裳。六飞高拥龙颜出，碉鞍白马神轩昂。衿缨跽候顾微笑，天日俯照春台穰。联鞯交辔盛侍从，腾骧磊落干脯骗。或如侧觇或对语，鹅黄孔翠俱急装。冲牙铮枪扈豹尾，殿以车乘和鸾锵。图终旷望但烟水，想从来处辞舟艘。”览此，足觇其。蔡邕谓幸义通“幸”。车驾所至，臣民被泽，以为侥幸，是诚有之。然世传孙豹人《咏史诗》十三首，为康熙甲子十月扬州作，意存讽谏。而乾隆初，故相讷公奉命赴浙查道，归言苏州城外惟虎邱差胜，实类坟堆，城中巷窄，又皆临河，河道迫仄，粪船拥挤，殆无足观。吴槐江制府且为睿庙重达之，并言曩侍上皇，蒙谕云：“朕临御天下六十年，曾无失德。惟六次南巡，劳民伤财，至今悔之。异日帝如欲南巡，当举此言为诫。”盖虽意主恤民，亦非无劳费，所谓“无作无益害有益”者，垂训深矣。

来文端以库使擢侍卫，为圣祖赏拔。乾隆初擢尚书，旋正揆席。后御制《怀旧》诗，与鄂文端、张文和、傅文忠、刘文正并列为五阁臣。其与史文靖同与“香山九老会”，御制诗以比宋臣富弼、文彦博，有“元丰二相今犹在，履道诸贤诅可方”之句。文端笃勤厚重，为上所称。善相马，每言相马如相人，用违其才，则人与马俱败。在直庐，闻马声，即知其骏驽，不待相也。高宗制《相马歌》赐之，云：“值乐善相马，车下老骥出。今岂无其人，来保称第一。曩时有黄海，亲授相马术。谓不相其皮，亦莫称其力。心端德自优，万中无一失。天闲云锦群，一顾靡不悉。为余辨骊黄，六飞协安吉。此术固云美，相人亦可则。况兹居八柱，亮采汝所职。勉此空冀心，佐余敷九德。”其卒也，年逾大耋，复有御制诗悼之。

乾隆时，御闲畜十骏，曰万吉骈、曰合虎骈、日师子玉、曰霹雳骧、曰雪点雕、曰自在骄、曰奔霄聪、曰赤花鹰、曰英骥子、曰箭云，盖喳尔喀、翁牛特、和拖辉、科尔沁诸部所进。西洋人郎世宁绘之为《十骏图》。别有《八骏图》，亦世宁手笔。行立跪卧，啮草滚尘，意态各异。高宗题诗云：“今之哈萨古大宛，崤山神种昔所传。乌孙中阂阻声教，攘为已有曾贡闲。不仁之守再世斩，伊犁万里开幅员。哈萨布鲁胥向化，无他为赛致敬虔。驶裹汗血实方物，左右部长及可汗。遣其首领远来献，却之失望厚资还。全驶验骝雕类夥，校人辨物陈墀前。辟疆勤远非本意，人归天与宁可捐。”是纪哈萨贡物诗，则于文襄所书也。嘉庆时，复有“八骏”之目，为驯良骄、平安骗、庆云骄、超闲骄、履安聪、云锦聪、安吉黄、吉云骈，亦见图绘。

花提督（连布）由世职致专阃。乾隆乙卯，从福文襄剿铜仁红苗时，永绥被围八十余日。率百余骑直入，破苗寨数十，且战且前。苗人皆乌合，望风惊溃。每战，著豹皮裙，董人呼为“花虎”。尝畜驼罗聪马，剽捷善战，云得自西藏。索钱叔美貌之，姚太守、施总戎即席有诗。松壶诗云：“紫金盘陀七宝串，雄姿尺幅开生面。坜下牵来气独豪，营前骑出人争羡。万人辟易战士呼，突围夜上山梁趋。四蹄蹴蹋沙石裂，项下髑髅如贯珠。飞身击贼贼胆碎，将军新破松毛寨。卸鞍猛气犹夺人，十万降苗马前拜。”提督后御贼山梁，中石坠入深涧，伤重遽殒，谧壮武。后来推杨昭勇侯云青马，侯征张格尔，得自西域。嗣入京师，为江龙门所有。元和陈梁叔（克家）歌云：“天山坑谷如履夷，将军事毕诗人骑。古来赞马千万语，不如辕下逢相知。”两马皆可谓得主。

海东青，一曰“海青”，实雕类，爪白者为上。一贡于乾隆甲申，曰“白海青”，霍罕汗额尔得尼所进。命郎世宁图之，而纪以御制长句。再贡于嘉庆庚申，曰“海东青”，科尔沁达尔汉王怎旺布所进，命工绘图，廷臣分赋。童萼君《和赵谦士喀尔喀贡白海青》诗云：“天产呈东海，皇灵被八埏。狼荒冬献蛰，凤阙远通虔。名属调鹰使，形参《振鹭》篇。滦河盘雪月，辽塞阅山川。影淡悬空碛，声高接素烟。羽中曾号虎，巢下肯同鸢。金距双纟修艳，瑶光一颗圆。气凌青汉路，瑞应紫微天。”工于貌物，洵为名制。乾隆癸未，阿文成自伊梨还，进所获鸶鸾尔鸟，色正黝，尾白点如糁雪，赤睛黄匡，翎若雉扇。高宗亦命郎世灯图之，而系以诗，尤创见也。

辽东向无沙鸡，天聪七年，忽此鸟群集，国人谓为蒙古归顺之兆。明年，察哈尔果降。乾隆癸酉、甲戌，连年冬月，沙鸡群来万许，集于都城西北。次年，准噶尔来降。沙鸡，一名“突厥鸡”。和太葺诗云：“鹅产风沙镇可怜，褐身毛足羽翩翩。群飞两献熙朝瑞，禽鸟由来得气先。”今太庙有灰鹤，以时群集，疑亦关地气。

乾隆十一年，诏令前代帝王陵寝及圣贤忠烈坟墓，一体修葺防护；不载《会典》、无陵户者，酌筑围墙以禁作践。至哉圣治，泽及九原。于时阮文达抚浙，则重修明项襄毅墓，命有司守护。项氏子孙重建宋代孝友堂，文达为题额，并复其故宅为祠。高宗《南幸》诗所谓“西山作记无多许，说项还称孝友堂”者也。朱梓庐亦有诗云：“府辟灵光里，堂仍‘孝友’名。诵芬衍先泽，遗爱协乡评。阅世邀宸鉴，巡方荷宠旌。中丞来秉铍，直道主持衡。”汪守愚为忻州牧，则重修元遗山墓，立祠，访其裔孙主之，且于墓旁建野史亭。何兰士诗云：“一代典章谁信史，中州坛坫此雄师。浣花心事坡翁笔，不及成都有旧祠。”又，陆宣公墓在忠州屏风山麓，而苏州齐女门外云和里，亦相传有公墓在。乾隆十六年，奉诏重修。墓旁一古柏，中分四枝，并枯。至是，北向一枝枯干忽青，森然渐茂。王冈龄写图，公裔孙陆阎庭作记。萨厚庵尚书（载）时守松江，有诗云：“天上恩光及地灵，还从画里睹仪型。烟荒马鬣悲陈迹，日绕纠枝识幻形。一代丹心能建白，千秋铁干尚回青。我来守土临风吊，珍重摩厘座右铭。”厚庵后官至江督，谧诚恪。

诸城刘文正、文清，两世称贤相。文正之薨，高宗亲临其丧，见室无长物，寒风萧然，大恸回跸，哭至乾清门，谓枢臣曰：“朕失一股肱矣。”冯文肃挽文正诗云：“半夜台星黯欲湮，朝来音讯动中宸。王商不愧称贤相，温崤终当是毅人。百事无心惟直道，一生报国有清贫。銮与过处分明记，争道天颜镇怆神。”盖纪实也。文正强直，励节，其出视杨桥漫工，属吏以刍茭不给为辞，久停滞。公微行，见大小车载刍茭者数百辆，皆弛装困卧。有泣者，询知县丞某索贿扌背勒。还邸，即令缚某至，数其罪，将斩之。巡抚力请，乃予杖，荷校以徇。薪刍一夕收尽，逾月工竣。在朝，尝疏言桐城张姚二氏仕籍之盛、尚书公讷亲兼官之多，请裁抑之。西疆甫定，户部奏州县府库多空阙。上怒，欲尽罢州县不职者，以旗员代之。召公谘及，且曰：“朕思之三日矣。”公嘿不对，上变色，诘责。公徐曰：“圣聪思至三日，臣昏耄不敢率对，容熟思之。”翌日入对，曰：“州县以治百姓，当使身为百姓者任之。”上霁颜，曰：“然”。事得寝。文肃诗，一曰“毅人”，再曰“直道”，固知公深者。公自谓为书不及文清，朱笥回句云：“小米谨题争力胜，大王掣笔让名谦。”姚惜抱题文正手迹云：“后来董令思文律，惟许王郎继穆之。”皆推美文清，自系公论。文清继正揆席，天下称“小诸城。”

嵇文恭与高宗同庚。乾隆庚戌，八十生辰，本在六月，以臣不敢先君为辞。上嘉其知礼，代定八月十九日，赐诗云：“诞日原当六月初，后移称庆实谦虚。还乡未可便从尔，恋阙依然尚起子。赐马赐与仍赞阁，日来日使未悬车。同庚待我归政后，南北应同林下居。”公以恭谨著，而当大事不苟。台湾道永福坐贪酷当死，勾决日，廷臣多袒之。上顾公，公抗声曰：“守土大员，不可纵。”乃决。督河，值工险驰勘，堤岌岌欲崩，或劝勿行。公曰：“堤扫去，则我与俱。”卒无恙。和坤乞书，故召翰林数人饮，皆坤门人。侍者具研墨进，对客书之，甫半，侍者覆其墨。公起诟责，客为请，乃已。明日，谢坤曰：“败公佳纸。”盖能不夺所守云。

列圣于甘盘旧学，眷注尤笃。高宗《怀旧》诗，于蔡文勤云：“先生长鳌峰，陶淑学者众。奉命训吾曹，风吟而月弄。虽未预懋勤，八载寒暑共。常云三不朽，德功言并重。立言亦岂易，昌黎语堪诵。气乃欲其盛，理乃欲其洞。是定为学力，虚车徒驾窆。因以书诸绅，未敢妄操纵。德功吾何有，言则企该综。呜呼于先生，吾得学之用。”又于朱文端云：“皇考选朝臣，授课我兄弟。四人胥宿儒，徐朱张嵇耳。设席懋勤殿，命行拜师礼。其三时往来，可亭则恒矣。时已熟经文，每为阐奥旨。汉则称贾董，宋惟宗五子。恒云不在言，惟在行而已。如在春风中，十三年迅尔。先生抱病深，命与亲往视。未肯竟拖绅，始终敬没齿。呜呼于先生，吾得学之体。”高宗嗣阼，文勤已前卒，追赠尚书。文端薨于乾隆元年，赠尤渥。遗疏请慎用人，永禁加赋，皆言其大者。两诗拳拳于尊师之义，所谓王者师臣，兹乃觏之，基于家法之美。

庄方耕宗伯，乾隆乙丑，由二甲擢榜眼。仲消学士，乾隆甲戌，由二甲第一擢状头。兄弟巍科，皆出非常之遇。先是，尊人南村兵备，雍正丁未廷对，初拟第一，嗣易置二甲第二。张文和谓抑于前者，必伸于后，至是竟验。仲漓胪唱前一日，值久旱得雨，高宗笑谓侍臣曰：“可谓状元雨矣。”丙子，方耕典浙试，仲澶典闽试，皆道出里门。试竣，乞假归省，时南村尚健在，钱文端赠句云：“天上卿云传两见，膝前天使喜同归。”一时播为佳话。

高宗即位之四年，魏尚书（廷珍）罢，已而大旱。陶犀中以擢太常卿，谢恩入对，上问以时政阙失，逡巡未有所陈。上曰：“尔尚鲠直，其质言之。”陶因言近日庶政修举，惟廷珍负清望，无大过，突放还，天语峻厉，似非所以优老臣。上霁颜听之，且曰：“尔为朕特简，尚当进用。”辞谢出。逾两旬，忽严旨申饬，下部议，左迁，陶即南归。贫甚，则授徒自给。或谓上之申谕谓“方欲用陶某以侍郎学士，不料其妄言至此”，是上眷尚不薄也，劝入都补官，陶笑而不答，未几卒。全谢山哭以诗云：“五湖音问久寥寥，渴欲相逢话久要。一夜怪风吹梦冷，廿年旧雨泣魂销。直言去国良无愧，醇酒伤生岂所料。从此故人狂简性，更谁散发共招邀。”李穆堂与谢山、犀中皆素契，尝曰：“谢山狂放甚矣，而犀中又过之。”及闻以直言左宫，叹曰：“不图犀中乃能如此。”
  </div>
  <div class="pagination">
   <a href="十朝诗乘_page9.html">
    上一页
   </a>
   <span>
    ...
   </span>
   <a href="十朝诗乘_page5.html">
    5
   </a>
   <a href="十朝诗乘_page6.html">
    6
   </a>
   <a href="十朝诗乘_page7.html">
    7
   </a>
   <a href="十朝诗乘_page8.html">
    8
   </a>
   <a href="十朝诗乘_page9.html">
    9
   </a>
   <span class="current-page">
    10
   </span>
   <a href="十朝诗乘_page11.html">
    11
   </a>
   <a href="十朝诗乘_page12.html">
    12
   </a>
   <a href="十朝诗乘_page13.html">
    13
   </a>
   <a href="十朝诗乘_page14.html">
    14
   </a>
   <a href="十朝诗乘_page15.html">
    15
   </a>
   <span>
    ...
   </span>
   <a href="十朝诗乘_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
