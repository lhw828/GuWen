<!DOCTYPE html>
<html>
 <head>
  <meta charset="utf-8"/>
  <title>
   十朝诗乘 - 第 25 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   十朝诗乘 - 第 25 页/共 27 页
  </h1>
  <div class="content">
   ●卷二三

叶鞠裳学使《储徽》诗云：“震象储徽自有真，黄袍末易即加身。渥丹冠制红绒结，幸绿车随绛漆轮。汉有曾孙名病己，晋迎周子逮成人。少阳春陆非常选，特切锺心耀掌珍。”纪端邸子溥亻隽之立为大阿哥也。又云：“妙选宾僚自不凡，一条冰是好头衔。春坊正宇兼新职，大诰金縢启旧缄。谢范刁羊充四友，郭邻蔡霍放三监。东朝济济虽多士，犹咏周京兔舞。”谓高学士（赓恩）等奉命为大阿哥师傅也。国朝自康熙後不立储宫。光绪初元，懿旨於异日继统承祧者，固已权衡至当。至是，东朝再训政，忽别议为穆宗立嗣，盖预为废立地也。近支中惟端王福晋出入椒掖，承眷特隆，吴纲斋宫词所谓“佛香高阁盘旋上，亲挽筷舆有福金”者，即咏其事。溥亻隽得立，实由此。其时朝士虽无敢昌言抗议，而私忧窃叹，每见篇章。黄公度《感事》诗云：“谁知高后垂帘日，又见成王负扆图。”又云：“怪事闻呼奈何帝，假诗敢唱厉怜王。”皆寓讽谏。李亦元《陶然亭题壁》云：“车走雷声不动尘，千门驰道接天津。杜鹃九死魂应在，鹦鹉余生梦尚新。抱蔓黄台成底事，看花紫陌已无春。汉家陵阙都非故，残照西风独怆神。”词婉义严，则《春秋》之笔也。王小航诗注谓：“戊戌政变後，东朝宣言圣躬不豫，造脉案示中外官署及交民巷使馆。外使荐西医入诊，拒之。荣文忠密告刘忠诚，忠诚电奏谓“君臣之分已定，中外之口难防”，事得寝。然徐荫轩、崇文山辈谋之甚力，尝草拟《中外大臣吁请废立疏》，密呈於慈圣。慈圣使就商於荣文忠，以文忠方握兵柄也。徐崇至，述中旨，出疏稾示之。文忠阅未竟，遽投诸炉，以铜筋拨之，焰腾起。徐大怒曰：“中旨交阅，何得乃尔？”文忠曰：“此非太后意也，有罪我自任之。”二人怏怏去。次日，入对痛哭，曰：“各国皆称皇上英主，非臣等口舌可争，废立策行，则太后数十年人望为列邦尊仰者，一旦尽失。万一冒险轻举，致召事变，臣等万死不足惜，如太后何？”言毕，复碰头大哭，慈圣诛而止。端邸等知慈意之刦於外议，於是拳乱以作。然溥亻隽固非可当大位者，鞠裳诗云：“北场南馆好驱车，博簺弹棋乐有余。周鼎重轻君莫问，楚弓得失子原虚。龙潜邸宅堪归否，辞角山川竟舍诸。日月光轮谁望气，贺兰山下白云居。”首二语，述其轶事，固都人所共闻共见者，盖不待撤号归藩，识者知其不称矣。

德宗自返政东朝後，遂居瀛台。鞠裳《瀛台诗》云：“紫光阁下接螭坳，中峙瀛台水外包。昼地为宫规狴犴，刺闺在户有肃蛸。上书待复房陵辟，演《易》频观羑里爻。试问橐饘谁职纳，瑶池珍馔自充庖。”语虽过情，亦见龙德居潜，敷天共痛。李亦元《西苑》诗则兼及珍丝，云：“芙蓉别殿锁瀛台，落叶鸣蝉尽日哀。宝帐尚留琼岛药，金缸空照玉阶苔。神山已遣青鸾去，瀚海仍闻白雁来。莫问禁垣芳草地，箧中秋扇已成灰。”时有诏示疾，遍徵各行省之善医者，於是陈莲舫、杜子良、周松孙辈，皆以疆吏荐入宫供奉，黄公度诗所谓“九鼎齐鸣惊雉雊，千金悬格购龙医”者也。松孙内直尤久，每为人述深宫服御之菲，有寒素所不堪者，言之涕下。先是珍妃斥贬，寻复位号，至是复降为贵人，无复进御。文芸阁《金缕曲》有云：“太液朝霞和梦远，更微波、隔断鸳鸯语。”为妃作也。时有寇连喜者，以小奄事东朝，忽具疏，请归政於帝，所言非一事，亦不具条理。慈圣面讯之，曰：“祖宗成法，奄寺于政者死，尔不知耶？”连喜对曰：“奴亦知之，顾少日尝读书，以为事君尽忠当如是耳。”遂死杖下。伯高有诗哀之，云：“正可岩岩愧具瞻，张承业後有斯奄。金刚力士年犹少，敫日秋霜义并严。山绕军都围故宅，宫依王母隔堂廉。庐陵史传归何传，《宦者》君真《一行》兼。”诗语奖许甚至，盖外间未见其疏，徒闻其敢言归政也，遂以“张承业”美之。

林暾谷罹法，其妇为沈涛园女，亦能诗，有《哭外词》传诵於人。涛园亦好谈新政，是年於大沽舟中闻人谈都下近事，因为诗二首见意。云：“事亦有至难，百为无一可。千钧系一发，征澜欲转柁。濯濯少年锐，侧眼自颐朵。出门占《同人》，立谈侈负荷。江湖望南斗，中夜重起坐。之子亦可念，世路殊测叵。痴儿已见几，谓迟恐不果。我倦答痴儿，月固不胜火。”其二云：“灵苗与毒草，辨别几微间。可怜采药人，荷鉏入名山。众中野狐禅，说法亦点顽。白日真飞升，何须论九还。群生无主宰，天寔假神奸。我独念王子，仙骨非等闲。速化尔何心，辛苦方跻攀。既茹不可吐，哽喉难驻颜。”其诗即为暾谷而作。成败得失间，当局者往往昧之。然使黾贾不生，汉史亦无色矣。范肯堂诗云：“势极犹翻手，功高亦转环。”此中固有数在。

政变既作，保荐康梁诸人皆获咎，徐王静学士坐系狱，李苾园尚书固尝荐康，督过不及逾旬，具疏自劾，亦夺职遣戍。时长沙张文达督粤学，自以尝举康应诏，内不自安，具疏检举，加恩革职留任。说者谓王小航言事见阻，礼部六堂俱罢。毖园擢尚书，子静与王季樵俱擢署侍郎，诸老尤忌之。文达非其比也，然文达感恩畏谤，赋诗以“东坡岭海”自况。刘广文《凤辉》因贻以《居儋录》，且附诗广其意，文达报以二律云：“奇才知遇感先皂，晚岁亻亶回徙瘴乡。万里岭南余涕泪，千秋海外有文章。风手校《居儋录》，醉月心悬载酒堂。一事类公差不恨，七年供奉殿西廊。”“要使天骄识凤麟，读公诗句气无伦。岂期变法纷朝政，差免书名到党人。修怨古闻章相国，推恩今见宋宣仁。过书举烛明何在，削牍真惭旧侍臣。”末语仍以荐举非人，引咎自责。文达久依禁近，类东坡之直延和，与瞿文慎同时召还，将入政府，为忌者所抑，在朝以兴学被谤。晚长邮曹，与侍郎某交忤，上两责之，郁郁以卒，命宫磨蝎，亦相类。生平务宏奖，其殁也，门生故吏醵资建岳云楼祀之。罗掞东同年，亦文达门下士，所赋挽章尤沈痛，其第二首云：“忆昔辛壬间，筹学集众谤。忧危耿不寐，委曲跂一当。积诚恃信主，卓绝赖冥创。于黄文章宗，吴严天下望。汪王号博物，张李寔宗匠。五百识聚贤，时流孰堪抗。辟新惊众聋，露刃森相向。屹立镇骇流，百川此东障。侁侁生徒会，天门开讠失荡。群材待陶甄，皇风日敷鬯。志未竟百一，孤怀冀谁谅。”“于黄”谓晦若、仲弢。“吴严”谓挚甫、又陵。“汪王张李”谓颂年、书衡、小圃、亦元，皆从公治学务者。陈郇庐哭文达诗云：“济乱无长策，忧疑日万端。民愚重贫弱，文胜转艰难。蜀洛非师说，权衡有学官。只今遗疏在，语语见心肝。”兴学苦心，数语尽之。

戊戌新政，基於湘省之“南学会”。时陈右铭抚湘，江建霞、徐研甫先後为学政，创行《湘报》，延梁卓如主之，风气一变。然湘绅守旧者隐不相容，王祭酒（先谦）、孔观察（宪教）为之砥柱。黄芥沧赋《长沙二松歌》有云：“风涛一夕自天下，警若暮鼓长槌桴。名材异产有呵护，何物贸贸操斧鈇。”谓王孔也。政变後，陈徐皆谴罢，江擢京卿，亦夺职。黄公度《己亥怀人诗》怀右铭云：“白发沧江泪洒衣，别来商榷更寻谁。闲云野鹤今无事，可要篮舆共护持。”怀建霞、研甫云：“南岳云开华路初，归来秋雨卧相如。零星几卷灵鹣阁，只算江郎制锦余。”“臣罪当诛父罪微，呼天呼父血沾衣。白头玄鬓哀蝉曲，减尽维摩旧带围。”时研甫父子静学士方系狱，且丧偶也。章行严亦“南学会”之秀，为人题《戊戌湘报》，言其事历历，有云：“戊戌初变政，湖南首有功。经始时务堂，厥在丁酉冬。义甯为中丞，元和士所宗。湘隽谁举首，岳岳凤皇熊。榜书食蛤蜊，三君坐斋中。诸生就听事，管墨争斗磐。吾年十六耳，伸纸走蛇龙。时见绛袍者，凝意瞰众童。蔡生名艮寅，摄影肩相从。与吾校一岁，弱亦将毋同。炳寰文炳然，气度尤和雍。陈公激赏识，特假词色隆。时余方病疟，细瘦如秋虫。程令重躯干，乃蹈孙山空。新会乍入湘，举邦争迎逢。祠堂一夕宴，裘带殊从容。明年开新黉，综持推钜公。汝南一登呼，万籁若应钟。吾不入梁门，势迫非由衷。题名赫然在，再览神为恫。尔时数湘政，警保堪追崇。嘉应黄公度，智略蟠在胸。会友号南学，房虚递始终。鹿门皮先生，致用经早通。《湘报》罗群言，民气何蓬蓬。浏阳两奇杰，一扫空浮。延年不缠足，载笔赅纤洪。新闻此嚆矢，语语明朴忠。图新卅余载，所志昭宋聋。不知中何梗，视天犹梦梦。既壮倏乃老，不阅於我躬。缅怀先觉士，愧憾兼无穷。“绛袍”谓建霞。蔡生艮寅，後更名锷。李生炳寰，後从“富有会”，与唐才常、何来保俱死於庚子汉口之乱。

方右铭抚湘，曾重伯太史为文正公孙，亦时与宾座，其《天运篇赠邹价人、向乐谷》述右铭旧事云：“一别湘州事势新，其间岁月颇嶙峋。前辈将才余几个，义甯孤立古君臣。我时谒告游巡署，日接黄（遵宪）梁（启超）一辈人。健者谭（嗣同）唐（才常）时抵掌，论斤麻菌煮银鳞。廖（树蘅）梁（焕奎）诗伯兼攻矿，一洗骚人万古贫。沅水黄（忠浩）熊（希龄）来应梦，双珠（萼生鞠生）盐铁佐经纶。中丞东阁贪宾客，公子西园赏好春。楚士英英多入彀，十梅礼绝平原宾。兰亭醉本搜辛亥，只欠人间一陆云。”当时人物略备。而谭唐先後罹法；黄殉辛亥长沙之难，死事特烈；梁自海外归，於丁巳复辟，举异帜，洼为主谋。其结局又复互异，是岂当日所及料哉！重伯是篇，追慨光宣时事，有云“娲皇遗憾辞华裔，手造中兴成叔季。哭殉尊亲古所希，崇陵野史多同异。海外犹怀赵武灵，殿前已胁柴恭帝。星火初然翼际山，楼船旋失落星湾。外盟北据飞狐塞，雄镇西争倒马关。茂苑吴山俱入手，汉阳纵陷也开颜。八千子弟停桡待，五百童男渡海还。”语挟阳秋，洵为一代诗史。又云：“挑灯重话兴亡史，为言成败皆天意。八十万人围邵州，不及书生数行字。”则词意别有所指。时会趋新，群流竞奋，庸知金堤一决，顿迫横流，遂有载胥及溺之惧耶。

蒯礼卿京卿，子范太守子也，与赵寅臣同典黔试，得戴寿臣（锡之）卷，礼卿亟赏之，而寅臣意不合，遂各为去取。戴得隽，壬辰，复捷春官，其人贫甚，且拙於书，自分外用。礼卿谓之曰：“寅臣自负工书，乃不入承明，吾当助子馆选以娩之。”为备贽假冠服以谒师门，且使助同年龚某为文，而龚资其旅用。每试，以书劣，皆置下等。迨朝考，龚为分致卷头，戴卷在薛云阶尚书手，已摈落矣，诸公潜移之，遂以高等入翰林。甲午，当散馆，不至；乙未，预托同乡官投卷，及期，复不至。点名官诘具结者，饰言戴临场患病，使馆人结证，事得寝。台谏闻而劾之，兼及朝考关节。命大臣按之，检其卷，则文理草率，书尤拙劣。奏上，阅卷大臣皆夺俸，戴撤销庶吉士，以知县即用。是科胡宗武（嗣芬）入翰林，戴与素契，为《明妃奇汉宫人》诗云：“君似碧桃种天上，我随飞絮落人间。和亲也是君恩重，从此琵琶去不还。”“学画颦眉本未工，承恩偏在画图中。愁心愿化光明烛，夜夜长门照辇红。”颇得风人遗旨。卷头之说，见於赵瓯北《檐曝杂记》，其风相沿久矣。余癸卯通籍，先文安公独不许预送。张冶秋师阅覆试卷，置余前列，谬承奖许。出闱，即诣先公称贺，且索殿试卷头。先公婉谢之，既而诏余曰：“士大夫进身之始，不可苟也。”余谨识之，附录以示子孙。

白云观，为长春真人羽化之地。每岁正月十九日，四方黄冠毕集。俗传是日有真仙下降，都人联袂往游，宝马斗风，香车塞路，极喤呷之观。是日亦称“燕九节”。钱萚石《白云观》诗云：“岂为南宗别，重寻太极墟。先生蓑好在，止杀语何如。柏子微风际，梅花细雨余。十年登阁意，只益鬓毛疏。”李越缦燕九日游白云观，亦有《忆旧游》词纪之。观中老人堂，耆年修道者所居。有刘老人者，中州人，年百四十矣，须眉奇古。翁文恭见之，赠以诗云：“秋槐古观夕阳黄，偶遇仙踪问禁方。举世但知君子馆，故应遗却老人堂。”“齯齿梨颜百卌翁，掉头万事付虚空。要知揭地掀天业，都在寻常言语中。”光绪季年，住持道士高姓者，结交权贵，能代营竿牍，猎官者骛趋之。余《癸亥春日重游》有句云：“莫问终南前日径，春旗影里乱斜阳。”小劫笼华，非复昔年盛矣。

殊俗投赠，往古所希。张文襄镇武昌日，适俄罗斯太子来游，置酒晴川阁款之，赠以诗云：“海西飞犬软历重瀛，储贰祥锺比德城。日丽晴川开绮席，花明汉水迓霓旌。壮游雄揽三洲胜，嘉会懽联两国情。从此敦盘传盛事，江天万里喜澄清。”同游者希腊世子，为俄罗斯太子懿戚，文襄亦赠以诗云：“乘兴来搴楚畹芳，海天旌旆远飞扬。偶吟鹦鹉临舂水，同泛葡萄对夜光。玉树两邦联肺腑，瑶华十部富缣缃。汉南司马今衰老，多感停车问七襄。”两诗皆见《广雅集》中，不知当日如何传译。李文忠有《谒英皇奥峙澎行宫》诗，罗稷臣译，竟用杜句书後，云：“西望瑶池见王母，东来紫气满函关。”亦至今传诵。又：周悫慎抚东时，巡海过胶州澳，赋诗云：“朔风雨雪海天寒，满目沧桑不忍看。列国尚尊周版籍，遗民犹见汉衣冠。是谁持算盘盘错，相对枯棋著著难。挽日回天甯有力，可怜筋骨已衰残。”时青岛为德意志租借地，故寓感而作。日本使臣高平译为英吉利文，以致美利坚外部，为其总统罗斯威路特所见，且索原稾互校。盖暄庭星使闻高平言之，为书以告悫慎。悫慎复纪二绝句云：“万里传书为索诗，雅人深致最堪思。巴音那可赓瑶瑟，鸟弄虫吟祗自知。”“东赢明月照西州，为羡乘风快壮游。鸾鹤钧天饶雅奏，采风何意到沙鸥。”篇什流播敦盘间，此尤仅见。後来汶田复返，其诗不为无功。

黄公度《书愤》句云：“如何盟白马，无故卖卢龙。”谓光绪丙申使俄密约也。又云：“一自珠压弃，纷纷各效尤。”言青岛割借，遂连及旅顺、大连、威海、广南湾也。其时连鸡势成，剥床祸迫，辄以伊川之叹，托诸楚泽之吟。丁叔雅（惠康）《胶州近事》二律尤沈痛，其诗云：“蹙国日百里，匡时徒万言。山河蒙耻事，江海几人存。罢黜伤元老，忧危感至尊。书生亦何补，流涕泣王孙。”“莽苍天仍醉，民劳汔未康。中原还逐鹿，歧路竟亡羊。苌楚欣在隰，苕华嗟已黄。微生亦安有，永夕此彷徨。”其自序有云：“《小雅》失而四夷侵，《春秋》亡则乱臣恣。内治不修，乃构外侮。至今为梗，谁生厉阶。”固当局所厌闻，寔探原之至论也。叔雅为禹生中丞季子，与谭复生、吴彦复、陈伯严同时有“四公子”之目。於时见国纪不张，谋创立“正气会”，以《诗序》为之无导。赍志不酬，且以贫客死，何翙高挽以诗云：“坐脱僧伽月半宵，单衾孤馆极萧条。一寒遂死陈无己，自序颇同刘孝标。朱噣羁魂终雨绝，绛云旧录半烟消。海王村亦西州路，碎器何心问董窑。”“南国朱鸾处士多，百年风雅数潘罗。应知别有伤心事，可是不求闻达科。茛逐花鍼悲目幻，木瓜瓤子问头陀。盘我已输灵运，遗种&lt;门舀&gt;浮唤奈何。”“潘罗”谓孺初、雪谷，皆海南名士。陈鹤柴亦有《哭叔雅》二律云：“戊己天将堕，尘嚣羿彀多。奋心起寒日，高睨狎层波。孤尚事栖Т，佯狂时醉歌。看朱漫成碧，醒眼对山河。”“与世亦多否，能羁讫未归。无家寒食客，有梦故园扉。物外澹生死，尘中荧是非。抱琴终寂寂，辽鹤任长饥。”曩与叔雅共学成均讲舍，槐阴剧谈无间，感音而叹，如见其人焉。

张文襄之治楚，务舰举新政，亦广罗才彦。尝规设汉阳链钢厂，使徐仲虎观察（建寅）综其事，成绩粗著。值试念药质，突炸发，轰死。仲虎以通西学著称於时，海内闻者咸惜之。文芸阁诗云：“去年尊酒对雍容，送客江边唱《懊侬》。才见玄珠求赤水，惊闻烈火燎黄琮。干将殉剑知何益，绉衍谈天更不逢。雪涕欲书《平子传》，一帘凄雾暗吴淞。”其诗作於沪上旅次。先是，仲虎归自欧洲，尝浼无锡画家华翼纶为作《海外归舟图》，芸阁题云：“徐侯磊落天下奇，学兼中外国良医。歉然不足更远适，穷究政体张纲维。损上益下语英绝，今不能用後世师。如此归来不虚美，明珠大贝空尔为。”所云“损上益下”者，盖用仲虎译《德意志议院章程自序》语。其人不独精於艺，亦政事才也。链钢厂之设，取材於汉阳铁钅广。汉阳、大冶皆产铁，萍乡产煤，二者相因为用。文襄莅鄂，始建议辟汉冶萍钅广，而盛杏孙尚书集资举之。黄陂范眉生（轼）《大冶铁山歌》有云：“传闻此地富珍储，英英云气时呵嘘。一自当年禁掘，山灵守护缄丹书。地不爱宝汁流浦，铁花铁树露三五。苗旺初惊凫雁翔，芒寒微讶虹霓吐。四夷宾服新政平，千夫缒凿声丁丁。不待拣沙游丽水，居然插剑望丰城。大吏殷勤费讨讲，山民焉敢持鹬蚌。矿师远致碧眼胡，火轮近试黄石港。十里五里官符催，千斤万斤载铁回。大别山头驾炉备，朝朝暮暮声如雷。鬼斧神工世罕见，要使精金成百链。为铫为待匐，诅只商民称利便。”盖地利之兴，此为创举。自有明以来，采矿有禁，搏搏宝藏，听其渝，海外巨贾，时复觊觎及之。汪玉泉（泉）《采矿行》云：“虹光夜半冲南斗，陵石见荣神所守。镇州地接昌化军，谁向穷荒挟山走。风轮迅疾云飘开，径从溟渤嘘阴霾。碧眼胡能窥宝气，黄头奴待铸横财。何人竟把卢龙卖，黎婺峰前见光怪。任教铅水位仙人，那识银官分地界。谁期陡触山灵怒，鞭叱蛇作神雾。腰由来铸不成，狼荒毕竟寻无路。”此亦光绪初年事也。若汉冶萍集资邦人，蓝草兴凿，殆不多觏。文襄既去，尚书旋殂，九仞功亏，遂成弩末，惜哉！

陈右铭中丞抚湘日，尝以官帑创辟宜阳银矿，任其事者为廖荪亥学博（润鸿）。入山躬督凿采，由敲刷淘洗以至水陆起运，悉费人工，一一赋诗纪之。曰《观矿》、曰《明&lt;谷龙&gt;》、曰《挖&lt;谷龙&gt;》、曰《监班》、曰《拖沙》、曰《敲砂》、曰《水夫》、曰《炮夫》、曰《淀夫》、曰《滴金》、曰《烧磺》、曰《运砂》。“淀夫”者，用竹筛承砂，置水桶内，抟洗数转，乃得精砂，谓之“淀”，而淀夫任之。“炮夫”即石工也。《拖沙诗》云：“下缘蚁孔上羊肠，赤体不缠丝一缕。烟煤塞窍苦无风，湿雾蒸肤疑有雨。”《敲砂诗》云：“宜阳小儿泥满膝，旦从老父踏寒日。双瞳翦水辨矿质，但望日落吹筚篥。”《水夫诗》云：“乍前而俯似推毂，忽後而仰若抽椟。十十五五形瑟缩，渴乌侧翅饮崖腹。”《炮夫诗》云：“耳聋目眩驱尘分，摄魄收魂人渐近。不识谁能铸，此身幸免成齑粉。”《烧磺诗》云：“瓦器装排泥作床，熊熊烈焰覃朱光。{艹子}屋尖风火龙怒，炉炷寒泉成沸汤。”人力险艰，可觇其略。茭源银冶，宋明时已重之，至是地利始兴。右铭《酬荪亥见贻石山》诗云：“匡庐五老饶乡思，真面何人写照来。混沌凿开犹有魄，娲皇链後未全灰。虎邱夜气今谁识，鱼浦军屯古所哀。此日济时须楚宝，看君满载万艘回。”“石山”，即常宁矿厂所获也。王湘绮《赠荪亥》诗有云：“谁知百万银铅涌，尽道中丞计画宽。”则当时亦颇有异论。

戊戌新政，朝臣守旧者虽不悦，腹诽而已，其敢抗言谏阻者，独文仲恭侍御（悌），疏上，以阻挠新政斥罢。慈圣训政，起为南阳守。故事：郡守以下见长吏，必屈膝为礼，寔不载《会典》。仲恭上谒，独长揖，同辈目以为狂。杞县步啸梧司马（翔藻）与仲恭交契，有《庚子秋日和仲恭太守》四律云：“京华旧梦逐朝班，此日相逢一解颜。东道拚为十日饮，西部还望五云间。吴公治行今犹在，汉代官仪去不还。相勖此身同效死，悲风先过北邙山。”“尊前乍浣洛阳尘，乱後堪惭剩此身。自是东山崇赤舄，非关北地起黄巾。奉春终建和戎策，大夏曾忘倚汉亲。海水群飞如鼎沸，折冲御侮问何人。”“填膺热泪浩纵横，慷慨何人赋《北征》。氵厘涧东西遗胜地，山河表里望新城。北来怕过铜驼陌，南渡空怀夹马营。故国岂胜禾黍感，咸阳今日是周京。”“驹隙白日过，惟将痛哭当长歌。渥洼龙种今犹健，篝火狐鸣古未多。贾谊有才空抱策，鲁阳无计可挥戈。伤

心怕说虫沙劫，何处招魂无定河。”啸梧，乙未进士，廷试未终卷归班。许仙屏督东河，爱其才，赠以巨金，使纳捐知府，啸捂尽挥之歌楼伎馆中。仙屏知之，复奇二千金，劝就知县，仍入河督幕。啸梧厌外吏，乃以中书官京师，後出为漳州同知。太翁里居，以非命死，一恸而殉。生平斥也不羁，而笃於至性如此。

张季直未第时即负盛名，朝贵争欲罗致之。壬辰会试，闱中得刘葆真（可毅）卷，误以为季直，置首列，寻入词馆。葆真额有恶纹，自恐不得令终，至是，红录误其名为“可杀”，益心恶之。念词臣无犯刑辟理，惟科场法重，然不考差，则赊贷益艰。於是每试皆潦草完卷，不望简，亦终不得简。庚子夏，仓卒南归，途遇拳匪，竟被害。其弟葆良观（树屏）和《金氵桂生》诗有云：“伯氏文章伯，惊心汗漫游。临歧才一句，小别竟千秋。薜荔魂无语，榛荆骨未收。名山倘不朽，遗箧忍重搜。”又云：“风尘正Е洞，畿甸况空虚。白梃交衢乱，红灯闪月疏。虫沙卿相血，豺虎帝王居。重我原痛，张图问野渔。”时未得葆真确耗，方沿途访觅也。其友幼ぎ有《贺新凉》词吊之云：“我欲呼阊阖。问青天、孝标无命，教人咄咄。冠盖京华如昨梦，回首故人长别。更无计、寻消觅息。谶语不祥缘底事，好头颅、镜里常嗟惜。魂归也，枫林黑。枪满地金瓯缺。料英灵、死为厉鬼，定能杀贼。忠愤一腔今已矣，枉向沙场埋骨。知何处、仓皇马革。从此潞河明月夜，剩西风、衰草鹃啼血。真腹痛，黄炉侧。”葆真初名毓麟，以避俗更名，无端成谶。

祸福倚伏难言哉！当戊戌变法，台臣建言者推杨漪川、宋芝洞。漪川既罹祸，人咸为芝洞危。幸而褫职羁管，久之得释。陈子言（诗）闻其出狱，喜而赋诗云：“不见醴泉今两载，模糊消息使人疑。汉家已赦甘陵狱，坡老曾书元佑碑。放鹤且嬉闲岁月，看花重理旧尊垒。荒冈拥膝还如昨，《梁父吟》成寄与谁。”俞恪士重晤芝洞，亦有诗云：“党论渐宽公亦老，相逢百感到平生。河山已分成孤注，孔墨何曾有定评。元佑声名终盛世，西京文献在荒城。寻碑莫上昭陵望，恫怅明良涕泗横。”王义门尝与间变法，其《赠芝洞》二律云：“东都厨及半漂流，热泪填膺不可收。新鬼《大招》湘水曲，故山归梦华峰头。神羊自昔伤孤角，翩凤何年下九州。好待圣朝宣室问，未容投老觅菟裘。”“白日荒荒下野原，巫咸无地诉烦冤。云阳市上收忠骨，广柳车中出死门，虚惜景光供涕泪，苦防声伎铄精魂。悲秋目断赢台路，肯放闲情到酒尊。”皆有无限感。芝洞晚年重入都门，丰采如故，犹能为人书细楷也。

先文安公久直枢垣，有《与枢直旧友迫话诸老轶事》诗数首。其云：“图谶说淳风，祸唐知不免。乡曲老书生，乃亦妖梦践。前生故渺茫，置身忽鼎铉。私印默自镌，昼禅且游衍。”谓南皮张文达也。文达微时，尝梦跪大士前，一白猿前跪，与大土言不可辨。大士顾文达曰：“汝善辅之。”又尝梦大学士陆润庠、粤督袁树勋为割地使，二公时犹未贵。又云：“南压非奸相，门下乞削籍。谬种孰流传，亦被《春秋》责。和议处两难，群矢期中的。智哉卫足葵，急流能勇决。”谓济甯孙文恪也。文恪以主和被谤，门生某至绝迹其门，後其人亦为清议所斥，二者非一事也。和议成，文恪遂引退。又云：“烽火照甘泉，宫车急西迈。七十秃老翁，抱印趋行在。八议首懿亲，青蒲偶独对。吕端不糊涂，沈默姑养晦。”谓仁和王文勤也。拳乱时，端邸有疏劾文勤，请正法。慈圣以问荣文忠，文忠曰：“他人臣不敢知，若文勤，则共事日久，臣敢以百口保之。”因得免。文勤同入对，病聋，初不闻，见文忠叩首亦叩首，及退始知之，犹震惧失色。迨端刚斥罢，文忠方留京，文勤独对者兼旬，惩凶诏旨，胥由手定，世以摸棱目之，失文勤矣。又云：“藏地连西南，全蜀藉屏蔽。维州已归顺，庙谟忍轻弃。桑榆犹及收，荐贤亟自代。碧血埋苌宏，谁理西康议。”盖记定兴鹿文端论西事语。“碧血”句，谓伊犁将军志文贞也。又有《过故相荣文忠东厂旧第感赋》云：“沙堤旧迹未全芜，猛忆遗言重感吁。作柱持荷嘲太枉，成围种柳计终迂。蛟龙岂是池中物，蝼岂先为地下驱。今日朱门谁是主，夥颐富贵亦须臾。”自注谓：“项城初任直督，即求兼领山东。公询余故事，余举年羹尧、鄂尔泰、李卫以对，且云：‘此康雍时事，非今日所宜援。’公首肯，因言‘此君志望甚奢，吾常裁抑之，然环顾无人，异日恐终当执持朝局’。”又：卒丑回鸾後，中外复言变法，孝钦亦欲藉是镇群议，时公已抱病，间谈及，谓“兹事体大，非吾力所胜。其成其败，幸病躯当不及见耳。”言次皆叹息不已。此为外人所未尽知者，敬汇纪之。

庚子四月，有禁逐拳民之旨，以朱古微诗郎疏请也。侍郎时官侍讲学土，其疏谓：“中国自强，固系兵事，然联络邦交，执言一国可也，激犯众怒、构衅寰球不可也。一方受敌，合国力御之可也，八方受敌，分国力应之不能也。且军火何自购，饷源何自筹，势则彼众我寡，理则彼直我屈，纵将其宫商兵卒数千人一时歼尽，其能使彼众不报复耶？其能使我沿边沿海数万里不放一骑一舰阑入耶？逞忿一时，而无以善其後，是直以宗社为孤注，恐不止震惊宫阙、危及乘舆已也。”疏上，因有是旨。次日，刚子良协揆、赵展如尚书自涿州回京，拳民随至，纵火市厘，延烧城阙，遂不可收拾。然慈圣犹召集廷议，亲贵皆袒拳主战。古微班次在後，言拳民、董军皆不可恃，兵事宜用袁世凯，议和则急召李鸿章。张文厚时官奉常，亦稍言之。太后不识古微，问：“高声目者何人？”命移前具对。古微言之益力，卒定议抚拳，遂有戕害德使之事。复疏请“约期停战，护送各使出都”。有诏命枢臣传询方策，古微援笔立对，请依战时公法。荣文忠持以覆奏，良久乃退曰：“幸无事，可归矣。”盖所言忤旨，几获罪，赖文忠力全之。然袒拳王大臣皆侧目，其不从袁许後者，有天幸焉。两宫西幸，古微留滞部下，与王半塘、刘伯崇同居，日课一词自遣，唱和成帙，名以《庚子秋词》。宋芸子检讨题诗云：“大笑苍蝇蚓窍闻，联吟石鼎调翻新。欲言不敢思公子，私泣何嫌近妇人。隐语题碑生石阙，啸声碧火唱秋磷。二豪侍侧何须问，镜里频看却忆君。”古微後迁少宗伯，督粤学，请申禁闱姓赌例，格不行，遂挂冠归。晚岁以词人自鸣，而风节几掩。

义和团者，初起自山东，自云有异术，枪炮不入，愚民多惑之，寔教匪余孽也。袁慰庭抚东，捕治甚严，乃窜入畿辅，直督裕寿山颇袒之。寿山夙为东朝宠任，故郑太夷诗有云：“戊戌变法际，独宜用裕禄。”其在节署，尝以兴从迎“红莲圣母”，具衣冠谒拜，所属郡邑，遂无敢治拳匪者。独劳王初宰吴桥，博徵旧间，证为邪教，戒绅民勿附匪。是时，匪氛驿骚近畿，吴桥境内，安堵如故。其治邑有惠政，尝作《车厂歌》云：“车厂村，青山为壁溪为门。中有良田畿千亩，父祖畲子孙守。上有租税供天家，下有余粮活子妇。生不见县吏面，老不入县官衙，年年饱看桃源花。一朝部符忽下县，农家田是王家佃。分茅故府有藏书，蕞尔部民敢私擅。赫赫王家奴，巍巍贤令君。红旗耀白日，插头云。峰头云，泪如雨，从此农家无寸土。王家赋重皇家轻，嗟我乃作王家氓。催租吏来谷未熟，鸡飞过篱儿女哭。吞声不敢惹吏瞠，拚向前村卖黄犊。我今捧檄来谘询，村民语我双泪沦。但愿死作皇家鬼，不愿生作王家人。村民村民勿蹙蹙，此日明良正相勖。为尔谱作《车厂歌》，聊当监门图一幅。”入关时，立功王公有近畿圈地之例，故民田多入私邸，此诗极言其病民，寔则贵邸所得亦微，长史中官据为利薮而已。又：《後车厂歌》则自述其平反之绩云：“晴峦抱丛薄，野水萦孤村。驱车荦确中，来款村肆门。坐中一老叟，白发垂缤纷；叩我来何方，问姓惊重陈。曩有劳委员，按事曾来存。今君与同族，彼是君何人。笑言我即是，狂喜如有神。大呼是天降，果是吾神君。吾村昔年狱，家家皆戴盆。鹰一搏击，怨毒从兹伸。荏苒三十年，念诵今犹新。导我还其家，儿女罗饣喜饣奔。偕我涉林麓，指点鸿雪痕。峰岚犹蔼蔼，原隰犹匀匀。老者间我来，重道当日恩。壮者闻我来，缕述儿时间。杂Ш话琐事，语拙情弥真。愧我德凉薄，得此殊不伦。此邦俗良厚，足可称里仁。愿言挈细弱，来结山家邻。”玉初志节卓绝，盖能承其乡“杨园三鱼”之遗绪者，其为政得民，故民信从之，而乱以弭。

拳乱亟时，匪众口号曰：“必斩一龙二虎。”“二虎”谓荣李二文忠，“一龙”谓德宗也。李文忠先以大学士留京，荣知其不容於众，假监捕康梁为名，荐之督粤，使仍留京者，危矣。董福祥军亦隶武卫，当奉命攻使馆，阴取荣意旨。荣教以向空发枪，但使禁中闻之，故使馆得保。其时保护外使诏旨，及馈使馆瓜果，亦皆荣主之。王壬秋《过荣文忠故宅》诗云：“丞相新居近御垣，当年枢马夜常喧。宫衣一品三朝贵，门客长裾四海尊。调护无惭狄仁杰，池亭今似奉诚园。祗应遗恨持节使，重忆茶瓜感梦痕。”归功调护，实公论也。“东南互保”之约，外则李文忠、刘忠诚协谋定策，而荣文忠、王文勤居中策画，亦力赞厥成，其间往返商榷，胥由先文安公任之，故知之特详。当纵拳毁教诏下，忠诚知拳祸已成，密谘於李文忠，文忠覆云：“此乱命也，粤不奉诏。”忠诚因与文忠谋，权宜订约，两不相犯。张文襄初颇持重，至是亦赞其议。或谓朝廷诏令不行於疆吏，国纪之堕山此，故时人有诗云：“楚襄云雨暗高唐，谊士徵文痛子长。不道范韩兼节钺，却成吴越画封疆。登楼八座惟清啸，吹角三公是拍张。左毂争鸣青史在，君臣大义未销亡。”盖托於《春秋》责贤之义，不知所谓大臣者，首在安宗社，况两宫困於危城，韶令半由矫托，权宜靖变，事岂得已！忠诚之薨，追封男爵，赐其子京卿，以奖成劳，益彰公是。荣文忠挽以联云：“老成谋国，中外同孚，大局倚安危，天许忠诚无愧色；道义订交，初终一致，平生共休戚，我尤凄痛失知音。”对语隐指其同争废立及协筹“互保”诸事。王薇隐《挽忠诚诗》云：“恻怆黄台谏，绸缪《丹扆箴》。抗言惟正色，变局足寒心。君实知名久，夷吾属望深。如何倾一柱；江海未销。”“往者黄巾乱，东南半壁支。画江成奠定，专阃有权宜。读史知周勃，论功首傅岐。分茅公望在，终勒颍川碑。”亦分述二事，语特深重，是可谓知忠诚者。张季直《送新甯督部入都》诗云：“戊己堂堂两奏传，勋名况自中兴年。主恩新锡黄银美，物论终归赤舄贤。岂有皋夔容老退，应无牛李到公前。锋车江上来还日，尧日正满天。”则作於庚子事前，仅即其匡扶皇极者美之。

李瘦生（佳），丹徒诸生，所作己庚之间新乐府，意以刺刚子良。《括财使》云：“九重之天高漫漫，妖星夜落牛斗寒。怪鸱大鸣鬼聚语，相公轺车入境土。口含天宪恣尊贵，疆吏承迎降心气。借问相公何事来，别有调剂非盐梅。司农仰屋莫愁叹，相公妙才思过半。多取於民不为虐，官之所科谁敢畔。小民忠厚蒙天恩，不惜尽室献至尊。流血成渊骨成岳，相公观之色不作。再拜出境送相公，公之动业无比隆。相公色喜回青聪，江南万户成哀鸿。”时大农告匮，朝廷以子良尝抚苏，特命赴江南清厘财赋，所至搜括，闾厘苦之，光绪己亥事也。又：《吾技神》云：“乱民干纪何纷纷，齐鲁之间多如云。吞刀吐火望不见，贼乃自谓吾技神。黄天当立苍天死，邪党惑民有故智。伪托秦人敌忾忠，富思张角乘时起。小官惶骇飞羽书，大官镇定神豫如。谓此劲卒信可用，以梃挞敌今有余。良金美帛内府出，不赏吾民赏乱贼。贼徒得宠势益骄，辇毂纵横制不得。呜呼宰相须用读书人，此辈何堪典要津。霍光不学诅足惜，可惜齐州化为尘。”是诗刺其袒匪。子良识字不多，有“弄獐伏猎”之诮。拳乱时，与端邸主持最力。“以梃制敌”，用宣战诏中语，连聪叔枢部（文冲）手笔也。又：《杀朝官》云：“承平之世贼畏官，捕获斩杀刑无宽。乱离之世官畏贼，露刃相仇避不得。巍巍尚侍呵殿来，贼徒反眼相嫌猜。并刀一挥断绝，霎时洒血随飞埃。卿寺小官更不计，屠之有若牛羊易。朝堂渐渐晨星稀，名在直班身在地。借问贼胆何敢然，有主此者天潢贤。可怜相公手握禁兵尚千万，鉏乱不啻冰沃炭。为贪禄位习摸棱，坐视神京日糜烂。”此则哀大臣之冤﹃者，而责荣文忠手握重兵，不能戡乱。许袁被戮，犹见矫诏；立徐而後，则并诏旨无之。堂堂重臣，如屠鸡狗，朝纲紊乱，无过此时者矣！荣相虽有曲突徙薪之智，而怀投鼠忌器之嫌，仅得於其间挽旋事机，顾全善类，外间不尽喻也。

许文肃、袁忠节同直译署。拳乱作，召对廷臣。上以文肃屡使外洋，每特垂谘问。文肃与忠节廷争尤力，以是为端刚辈所深恶。忠节疏凡三上，最後云：“臣明知言出祸随，不敢惜身负国。”语尤激切，益触其忌，遂与文肃同弃市。陈仲英太守与忠节有旧，《读韶感赋》云：“世事江河日夜浮，酒酣怒目看吴钩。椒山抗疏身先死，贾傅忧时涕枉流。万里烟尘魑魅笑，九重宫殿鸟乌愁。庙堂明圣从无阙，此错伊谁铸六州。”会南中有请乩者，忠节降坛，自云：“鲠直为上帝所谅，今为保定府城隍。”留诗而去。仲甚复步其韵为四绝句，云：“谏草留传炳汗青，千秋不朽是忠经。聪明正直天终许，特敕新封下紫廷。”“城狐篝火化磷青，退角妖书语不经。四裔犹知公道在，近闻褒典出尧廷。”“太华三峰未了青，西邮王气此重经。奉春新建陪都策，欲列侯封上汉廷”。“当日逢君眼特青，南楼官烛夜谈经。英灵纵与虫沙尽，终胜长绳系北廷。”末首谓袒拳大臣启秀、徐承煜辈为联军所繁也。袁许罹刑，承煜以少司寇监视，扬扬有得色。不两月，联军请惩祸首，亦就戮於市。冥冥若有因果焉。忠节以江藩入觐，改京卿，见时事日非，隐有退志，尝绘《富春归隐图》，曹东寅参议为赋四言诗，有云：“遐想何为，毕志相从。国步艰，王臣匪躬。无曰《招隐》，有如盟约。归欤孔咏，时哉季诺。”乃终及於难，天哉！金夔伯（石）与忠节初不相识，於其葬也，躬往执绋，有“芳兰益见焚余烈，恨海难从劫後平”之句，一时传诵。古云神交，无此深切。

柯凤孙学士感忠节事，赋《哀城南》云：“黄尘萧萧晴白日，右翼总兵严队出。道旁观者不敢问，逮捕城南事仓卒。考词未竟狱已决，坡陀西市流冤血。名浇身毁谁能谕，眼中十鼠埋同穴。哀哀寡妇哭向天，数谏不用终可怜。平日能知陶子，今朝肯见孔彦先。读书万卷真何益，台阁声名俱第一。孔翠文章衔羽毛，蚍蜉性命投甘炙。回首城南落日昏，招魂无路入修门。茫茫祸福谁能料，羡汝青山独往人。”“右翼总兵”，谓某亲贵，亦袒拳者，後戍新疆。袁许既斩，越旬余，徐小云、立豫甫两尚书，联仙蘅阁学亦弃市。小云立朝，以和同称，独与徐荫轩不协，其罢枢直，即由荫轩疏劾。仙蘅为过员中健者，寿伯庶常为其女夫，直译署未久，即值拳乱，与袁许连章力谏，遂并撄众忌。郑太重过伯宅，见其夫人，有句云：“不祥名节嗟为崇，一往孤孀渺此才。”兼惜仙蘅也。豫甫久领内府，初无所表见。廷议攻使馆，墓圣曰：“此大事，当决之帝。”上素缄默，乃力言不可。王文勤叩首曰：“圣虑及此，国之福也。”端邸怒叱之。豫甫继言宜先派大员宣谕，不孚，然後图之。慈圣曰：“孰可往者？”端邸奏曰：“立山既主是议，当即派之。”豫甫复请增派徐小云，未及复命，拳匪已集其邸，大肆搜掠，勒令长跪焚表，而缇骑踵至矣。或谓端刚辈目仙蘅、豫甫为满洲汉奸，故必杀之。或云匪众夙涎其富，拦公又与同眷一妓名绿云者，更挟妒倾陷。皆非无因。凤孙赋《哀城西》云：“西安门内酒醋坊，杨家第宅临康庄。连甍累栋郁相望，文皮藉地锦衣墙。蹋筵歌舞罗名倡，百僚上寿争趋跄。两宫恩礼逾寻常，出入禁掖连貂当。祸机猝构谁能量？柴车西市真抢攘。侃侃廷争袁太常，从署牍者两侍郎。老臣无罪尤昂藏，白头饮刃可怜伤。象齿焚身兆厚亡，竟与謇谔同罹殃。秦人不用哀三良，危身奉上名俱彰。”豫甫隶包衣旗籍，原姓杨氏。“两侍郎”谓许联。“老臣”谓小云也。当日朝士传述，几有老韩同传之慨。陈侍御（恒庆）与豫甫交厚，其邸中园亭，即侍御手稿。宅毁後改建家祠，侍御再经其地，有句云：“旧日豪门歌舞地，空余老树噪寒鸦。”盛衰转烛，正不仅凭吊山邱也。

官吏死於匪者，若唐照青所赋《二哀》可纪也。“二哀”者，为兰午亭明府（维均）、王湘岑参戎（燮）。照青述午亭云：“三辅起暴徒，爬梳不可止。红巾塞里巷，朝人暮犬豕。官吏莫谁何，父老肃拜跽。君曰乃盗耳，蕴祸在内宄。忌者走相告，凶党抽刃俟。俄顷悉坌集，大索不移晷。倔强就执缚，ん呶配酝之已。枯暴原野，家人幸料理。不日渠魁诛，沥血为君祀。”又述湘岑云：“东邻氛正恶，庙堂事倥偬。我适登君堂，独居心有恫。太息事至此，国是尚昏。一战将不国，祸变由斯种。我闻疑信参，君言果亿中。岂料庚子夏，畿近暴徒哄。咄咄密勿臣，乃为市井哄。杀掠遍衢，横流如决壅。君守朝阳门，匹马力制控。鸱叫画日昏，聚凶徒众。乱刃随交下，须臾毕酷痛。白骨荡灰尘，碧血滴乳。妻孥仓皇避，凛凛焚巢恐。书史付一炬，遗稿莫甄综。”午亭，沧州人，以孝廉需次县令，未补官，被劾归，益究心时务。拳乱作，独斥拳为匪，乱众支解之。湘岑，甯河人，小航京卿兄也。少力学，以曾祖刚节公死难，袭轻车都尉，不得已，就武职，教两弟，皆成进士。张勤果奇其才，劝辞京营入幕府，欲为论荐大用，湘岑以母老谢之。乱作初，主剿匪，为匪众所忌，乱刃戕之。是役，北人多惑於匪，二君皆北籍，乃力辟之，以及於祸，可谓佼佼者矣。

庚子之变，士节未坠，犹多死事者。徐荫轩相国、崇文山上公父子、李监堂制军皆主用拳匪，事败死之。荫轩以道学自许，而不近人情。子承煜，为刑部侍郎，尤乖愎。京师陷，荫轩自裁，承煜逡巡不决，越两月，竟戮於市。何平斋太守追怀荫轩诗云：“蹇蹇平生矢匪躬，颇疑拗癖半山同。污尘每恶元规起，关节从无孝肃通。道学渊源休辨似，老臣愚ウ未忘忠。是非千古原难定，竖子甯真败乃公。”序称其“秉性侃直，不阿权贵”，有恕辞焉。文山为孝哲毅皇后之父，光绪初引退，至是，议为毅皇立嗣，乃复起用。京师陷，西行至保阳，自经於莲池书院。子葆初，袭承恩公，留京师，阖门殉难。叶伯高诗云：“自古求仁竟得仁，登台何异坐燔薪。微臣下报先皇帝，元舅尊为国懿亲。宫掖一门通属籍，河山两界掷陶轮。莲池殉後无遗类，百口《焚椒录》里人。”咏文山父子也。监堂在节镇中颇负清望，以勤王率师北上，与联军战於河西务，兵败自杀。荆门蒋则先刺史有诗纪其事特详。则先名楷，尝客监堂幕。其诗云：“乱民乱兵两不戢，百官狼狈万家泣。於时津沽方陆沈，传召海城尚书入。尚书昔者鹑衣儒，三退三起志不污。长江闻韶走且趋，不知有它知京都。都人梦梦昼亦夜，好沥肝胆向天泻。我有蝥贼我火之，西邻更无口可借。尚书上殿何慨慷，不言蝥贼言豺狼。豺狼怒发蝥贼喜，都人落胆重复张。七月壬子成师出，闻道杨村巳前失。麾兵直向敌来处，敌人已据河西务。癸丑甲寅锋屡交，先锋左军当前茅。晋军同进同败退，陈书未战先魂消。丙辰齐军犹备战，先锋左右军不见。通州城下方不支，通州城上扬白旗。尚书一怒不可遏，北望觚棱心如削。正气浩然还太虚，汝曹胡颜尚苟活。咸丰之季海波沸，忠王虽忠难屏蔽。午年倾国疲一倭，如倭十数当奈何。众寡强弱本不敌，何况壮老在曲直。死者已矣生者悲，方叔召虎今为谁。”监堂初亦主剿拳，既抵京，知其策不能用，乃奋身死敌。当联军犯阙，万众披靡，犹有是军焉。捍大难以勤王事，不可没也。

先文安公《题芦台聂忠节祠》句云：“鼓鼙今日思应晚，萋菲盈廷死亦休。”伤其以谤死也。忠节统武卫右军，称精锐，知拳匪之不足恃，尝主戡乱保境，言於直督裕公，不能用。拳匪深恨之。未几，联军入犯，谣诼益繁，群指其通敌。忠节愤甚，督师赴敌，力战死，以自明也。诏犹有“多年简练，不堪一战”之语，盖群奸构诬，非出上意。邹崖《庚子围城杂感》有云：“作事使人疑，将军乃死之。罪臣同马谡，朝论比刘。但使心如水，终当革裹尸。健儿分水岭，故垒飒秋ざ。”即述其事。忠节战死，遗蜕杂乱军中，不可得。时两军方鏖战，其部将王懋宣提军（怀庆）乘夜冒锋镝，周涉苇塘，摸索得之。殓以礼，护其丧南归。途经沧州诸坛，犹屡濒於厄。论者并高其风义。先是，甲午之役，忠节军驻朝鲜成欢，以五百卒当日军数千卒，击退之。会高升运船毁，援断粮绝，乃全军从统帅叶曙卿由牙山退至平壤，其勇略可见。周殷慎《闻聂功亭军奏捷志喜》诗云：“出险二千里，艰危一月中。浑身都是胆，绝口不言功。莫补亡羊计，真成搏虎雄。从来多算胜，谁为策元戎。”然则忠节岂怯於大敌者哉！

京师之陷，两祭酒并殉：福山王文敏（懿荣），满洲熙文贞（元）也。文敏时兼充京师团练大臣，自谓有城守之责；文贞为裕寿山督部子，督部先死天津之难，其死兼以殉亲。都人为立祠国学祀之，张文襄有《拜熙王二公祠兼观石鼓》诗云：“戟门阶下绿苔生，凤翥鸾翔老眼明。人纪未湮文未丧，归然十鼓两司成。”又：竹坡侍郎子伯庶常（寿富）、仲笔政（富寿）同仰药死。文襄拜其墓，有诗云：“赋断《怀沙》不可听，宗贤忠愤薄苍冥。荆高燕市沈沈醉，莫使重泉叹独醒。”意以讽亲贵之用事者。伯承家学，通时政，以是为朝贵所嫉，故其绝命诗末首云：“薰蓿相杂东林党，党祸牵连竟陆沈。今日海枯看白日，二年重谤不伤心。”盖犹自伤积毁。曰“二年”者，谓戊戌以後也。郑太夷壬午领解，出竹坡门下，尝有《伤伯仲》诗，结句云：“莫怪褒忠殊不及，朝衣东市又何人。”亦兼感戊戌事。伯固力主变法者也。诗中又有“高林奋笔倾酸泪，张卓函书带战尘”之句，自注云：“啸桐、琴南、弼俞、芝南与予书，皆以褒却不及为憾。”四君俱竹坡门人。按：伯赠学士，仲却视四品。或当时远道，未及知耳。

联文直之内召入译署，与袁忠节同时，其在皖同官，亦相契洽。忠节赠诗有云：“妙迹虞艾新柴几，冰衔刘井旧藏山。”谓其由翰林出守，衙斋清寂如僧舍，时手一卷，枯坐其中，日课临庙堂碑半本，风致可想。陈臬时有李唪嗳者，英吉利籍，多为不法，文直逮系之。英领事请其公使胁政府宥释。文直疏请入朝面陈，乃有诏以京堂内用。殁後，其诗不传，仅与忠节酬唱诗附见於《于湖小集》，有《大观亭和袁重黎韵》云：“危亭鹤俯啄，奇石兽仰搏。林衣青缤纷，山果丹崔错。洼疑仰叵罗，凸俨弯繁弱。张之嵇生琴，韵以洞庭乐。佳客赏心同，主人嫌酒薄。湛醪乞芳邻，轰饮吸巨壑。清浊一中之，贤圣欣所托。哦如坚金撞，契比蕤铁跃。浮澜竦层观，胜寄标夙约。未觉秋为气，浮云扫萧索。时乎多忧虞，兴到足斟酌。青鹄瞰楼船，白猿探秘钥。海图开曲纡，善策戒肤廓。东&lt;今戈&gt;思前筹，北拱伟庙略。师以後直强，奕贵先机著。雄藩规朱蒙，铭勒靖松漠。方将封云亭，勿为安蠖。”大观亭踞皖南之胜，其诗刻画幽眇，雅近涪翁。篇末蒿目沧海，思为先事之谋，尤具伟识。

王伯唐驾部，初颇附和主战，联军陷京师，自缢於米市巷六安馆。其人务仆学，兼精金石，识者谅而惜之。胡夔文（璧城）於广和居酒肆壁上得其遗墨，为题四绝句云：“妖星奕奕照都城，画策狂奴进郭京。太息九门传火饭，犹期六道出神兵。”“儿戏军容事事非，小臣言论本来微。祗今米市东头屋，尚有阴房鬼火飞。”“生气龙蛇未可扪，汉唐金石意犹存。墨光出纸浮深碧，疑是当年化血痕。”“蓬头垢面饿侏儒，坏壁残灯读佛书。欲话牢愁呼酒保，不堪回首广和居。”伯唐能诗，不多见，世传其《和易实甫》二律，云：“才名海内更无兄，汗漫当年谒太清。闲道旧悲经丧乱，新亭还见泣公卿。黄尘夕警甘泉火，白帽云屯左辅兵。仓卒东山安石去，可令回首计苍生。”“怨别伤离真谓何，故应惧喜葬江波。死为厉鬼魂犹毅，命有中年寿已多。尚恐雷霆收震怒，苦因冠带恋委它。来生莫洒英雄泪，可笑荆卿变徵歌。”次首竟似绝命语，盖死志早决矣。临终遗笔云：“铁珊弃母不养十余年，乃千古第一不孝，今主忧臣辱，实不可再活。且以自伏不孝罪，非为效忠也。恐人误曰‘忠’，故辨之。”余初不解其意所在，近见谭复生、唐才常往来函札，痛诋以死报君者，谓自居於宦官妾妇，且谓铁珊甚韪之，乃知耻言效忠者以此。

广和居酒肆，著称宣南。其南与伏魔寺邻，对宇为严氏听雨楼故址。初名隆盛轩，道光十一年改今名。僻在城西，市侩热客所不至，而文人乐就之，尝有以“朝朝流汗广和居”为试律者。其食谱多传自南客，“潘鱼”属耀如太史（炳年），“吴鱼”属润生舍人（），“江豆腐”属韵涛太守（澍匀）。陶凫侍郎有“清蒸白菜”、“瑶柱肚块”等四种，曰“陶菜”，近惟广和居能之。翁文恭每出城访书画，辄过饮。何诗孙观过其肆，主人与论四世交，盖先世子贞太史居巷南，以为外庖，颇有积逋，岁久不复计矣。夏闰枝太守作《广和居感旧》绝句云：“城南雅集忆承平，近局时时隔巷迎。酒肆未随朝市改，《梦华》故老话东京。”“听雨楼东萧寺北，蜗庐肇自道光年。公卿小巷常停辙，也作贞元轶事传。”“阅世青帘漾冷坊，名流几辈醉鲈旁。东洲诗老留佳话，酒债诸孙尚未偿。”“不为珍错竞肥甘，春韭秋菘味自覃。肉号东坡鱼宋嫂，食单掌故补宣南。”“画壁旗亭结习存，赵行秦草各专门。周髯竟欲移樽避，抹煞颜家屋漏痕。”“四十年来万事非，闭关颂酒抵餐薇。黄公炉下重经过，嵇阮徒悲旧侣稀。”“赵行秦草”，谓尧生、佑衡二君疥壁为多，秦书尤自负。泊园师不喜之，每择坐，室有秦书者不入，传以为谈柄。

叶鞠裳学使《觏&lt;疒昏&gt;篇》甲乙两集，述庚子拳祸，备详颠末，兹撮录之。其诗有云：“欲将左道作干城，国步蜩螗复沸羹。蝗溃宣房惟一孔，狐鸣篝火正三更。军中蹴踟兼抛，陇上鉏尽辍耕。尝胆卧薪非一日，从今制梃挞坚兵。”“银刀小队赤云都，马足蛛丝已在涂。莠到害苗犹未，草成滋蔓本难图。栖丛社奉淫昏鬼，镇宅家书度索符。一国中风狂且走，石言神降谓非诬。”“扫地为坛启道场，炉香结篆纸焚黄。红灯作罩惊空坠，绛帕跳刀善蹶张。煜烩飞光蚕出蛊，咆哮食肉虎为伥。不须骢马人争避，横绝长安卅六坊。”“烛天光焰忽熊熊，三月阿房一炬红。旧是东林书院地，今为西域化人宫。条衣欲坏呼基督，杯水难施助祝融。犹忆升墟遥望处，南鍼楚室定方中。”言拳匪绿起及焚毁西仕库教堂也。又云：“十字凌空建国徽，铜墙鬼榜郁崔嵬。一丸泥塞偏能固，百道梯冲未易围。虎兕有时排柙出，熊罢空望凯铙归。可怜韦杜城南曲，禾黍荒凉怅夕晖。”“坛坫交邻远赠环，突如竟至死如还。岂堪刺客侔荆聂，安得封侯望傅班。戈或扌舂喉长狄毙，弓谁揎臂越人弯。早知化鹤留华表，悔未开笼放白鹏。”“县贲父诛大书幢，吊&lt;贝冒&gt;临轩遣使艘。阮能文为记室，韩宣观礼到宗邦。但闻丹归神户，未掷金钱卜客窗。似此扬汤求止沸，纤儿能得几回撞。”言拳匪与董军协攻使馆，德使克林德、日本书记官杉山彬先後於途次被戕。後来分遣谢唁专使，且建直林德牌坊也。又云：“旁门开处别开门，黑白谁能定一尊。林鸟池鱼同浩劫，豆兵纸马尽讹言。毒如乌喙还攻毒，元到狐禅又有元。夜半都亭新鬼哭，星陶淑问岂无。”“一鼓填然再鼓哀，曳兵弃甲笑于思。但看绕树惊飞鹊，专待烹桑祸老龟。毁瓦画墁求食耳，投衡拔肺数奔推。八公草木风声恶，到此汪童怯死绥。”言拳匪挟亲贵之势，横戮朝绅，联军一至，相牢溃散也。又云：“鼙鼓声喧可奈何，坚冰天幸合滹沱。长星杯酒先酬汝，寒雨铃当莫怨他。项羽未闻尘钜鹿，郭京早巳溃牟驼。地安门外通秦晋，且驾巾车策健骡。”“行旅仓皇避敌氛，打包僧似趁闲云。吴公洛下逢循吏，桓氏闺中有少君。加璧壶殓从况瘁，鱼轩重锦馈殷勤。故人信有绨袍谊，驻跸归来第一勋。”“銮舆且住亦为佳，周览长安左右街。仃在小朝权设，升中太华特燔柴。重关龟塞难逾海，运道邗沟可达淮。此是神皋天府地，奉春建策早安排。”言两宫间道西幸，怀来令吴永迎驾，得擢车骑，遂由晋入秦也。又云：“中台赤毡裘，风雨横飞自美欧。麦秀黍苗悲故阙，瓜分豆剖视神州。河山忽现新棋局，朝市真成小地球。欲废《周书?王会》解，讴歌讼狱集群侯。”“贾楚今真上大夫，老拳鸡肋饱还无。株连律竟遭笞背，切近灾应筮剥肤。辱国岂惟羞父老，择邻原要远屠沽。相公席上方行炙，饭後钟鸣日已晡。”“等闲奇货笑千金，骏骨频来燕市寻。黑雪狐裘光绊缥，碧霞犀带直ギ琳。天青雨过柴窑片，云转雷回秘殿琴。每到宝山空手返，难禁墨癖与书淫。”言联军据京师，画地分界，朝官徒行辄遭辱。豪门被掠，珍货遍地，几无顾者。盖鞠裳居京师所目击也。又云：“峤南万里玺书徵，奉命登坛若饮冰。退敌老臣无上策，偾军诸将再中兴。河山已碎谁收拾，朝野交讧尚沸腾。免胄望公如望岁，愿间割地献金缯。”“片纸怀中证异同，兔爰不少雉罹。纷纷簿鬼名终点，怏怏钱神路莫通。已见槛车徵窦武，亦如巫蛊责江充。可怜北海孙宾石，百口难全卖饼翁。”“毳衣如槛车收，蒙袂都亭看决囚。天道好还君入瓮，家传良冶学为裘。须知乐魇生怀子，不少元亘讼卫侯。读得尊王金锁匙，未能汉律附《春秋》。”言李文忠奉诏议和，西酋索惩罪魁及徐承煜之就戮也。又云：“臣民中外喜瞻天，龙武钩陈扈跸旋。少室登封开母庙，离宫小驻贵妃泉。二ゾ太华经千里，两置三河复一年。亦有奉春能演策，暂移卧榻等鼾眠。”“高轩过去疾如飞，敕赐鹅黄短後衣。赭马络头嘶辇道，紫貂带素直军机。共迎卤簿呼三祝，恍听《铙歌》杀一围。九陌铜街天上近，龙颜有泪不禁挥。”则纪辛丑回銮，是役枢臣及跸路大臣俱拜黄马褂之赐，故有“敕赐鹅黄”句也。

周泊园师《庚辛杂感》诗则综括其事云：“妖兴真似蔽天蝗，禁卫传夸蹈火汤。绛帕佩符朝过市，红灯吹剑夜登堂。金人可取祠天帝，铜马何知拱汉皇。赤子潢池原盗弄，那堪儿戏到诸王。”“斗米痴愚召鬼兵，尺书哀痛乞行成。同时覆辙分先後，几道枯棋半死生。遗事怕从开宝说，新诗都作徵商声。白登幸脱高皇，终见龙飞渭水清。”“御床执手涕淋浪，西市朝衣事可伤。楚客苍[A084]甘九死，秦人《黄鸟》痛三良。遗言尚足安天下，精爽终应在帝旁。误国何人夷甫最，不曾身首付排墙。”“见说三秦父老欢，只今近日是长安。金缯络绎来诸道，钟鼓凄凉聚百官。姓字早朝桑版署，羽书宵殿葛灯寒。南中传遍兴元诏。急拂麻衣洒泪看。”“立马山头大有人，责言无已怒西邻。惊传盘剑擎藩邸，屡见灰钉索贵臣。朔雪难寻苏武节，秋风犹起庾公尘。凭谁决志谋兴复，空有风流说扇巾。”“部曲良家尽锦袍，何曾报国有秋毫。《白华》久已成《杨叛》，青草惟间唱《董逃》。舞袖《凉州》歌未毕，藏金坞筑犹高。可怜当日临淮战，命尽靴中暗置刀。”“尺书”谓罪己之诏，鲍枢部（心增）手笔也。时仓卒西狩，枢僚中惟鲍得扈从。其“御床执手”句，则谓许文肃。当御前集议，上顾问文肃，且挥泪引其手。见宋芸子诗注。其诗云：“青蒲造膝泪空挥，荆棘铜驼事已非。到死无言看日影，似闻白首怨同归。”庚子事急，芸子往见文肃问状，文肃曰：“见铜驼於荆棘耳。”且属避去。诗中即用其语。“董逃”谓董提军（福祥）。“临淮”谓李监堂督部，监堂死难，事已见前。董素骄蹇，西酋索罪魁及之，全权大臣力争，乃得从轻遣戍。董犹自谓”奉命驰驱，不当有罪”，意愤愤不平。两宫召对抚慰之，谕以“为国忍辱”，乃俯首听命。其人特绛灌之流，当局欲倚为干城腹心，所见左矣。胡瘦唐诗御亦有《纪事》绝句之作，语尤多讽，云：“四字红幡夜集枭，春灯谜语杂歌谣。可怜一炬成焦土，使相登楼拜火妖。”“捷书一夕奏甘泉，六贵同时拜贺笺。欲倚淮东平寇难，高骈但解媚神仙。”“滦洲灯影幻妖烽，床上痴猪欲化龙。十族牵连同日死，大将军是酒家佣。”“十万缠腰上玉河，沙棠载使荡秋波。嗷嗷野哭多新鬼，《薤露》声中发艳歌。”“宗伯辞官早积疑，当年名在党人碑。荒陵暮雨昌平道，一骑从亡哭路歧。”“朱家结客散黄金，酒後论交一片心。末路惨遭文字祸，空余一剑作龙吟。”“击筑悲歌酒未销，尊前涕泪听童谣。百年文物销沈尽，相宅凄凉卖赐貂。”“艳歌”当指联军统帅瓦德西事。“宗伯”谓寥仲山尚书，尝避地昌平。“朱家”则指王五。先是，甲午後，京师童谣云：“这苦不算苦，二四加一五，满街红灯照，那时才算苦。”及拳乱作，有所谓“红灯照”者，以少女为之，遍体衣红，云“夜挈红灯，能飞翔空际”，童谣竟騐。

当联军入犯，德宗从慈圣仓皇出居庸关，车从甚简，韶书所谓“素衣豆粥”者，想见鱼服凄凉之况。行抵怀来，知县事者为吴渔川（永）。湘乡曾惠敏婿也，迎两宫至署，稍进服御。启跸时，即命扈从，与岑云阶同任前驱。岑素骄愎，不相能。旋命吴赴鄂，与张文襄商筹运输。受知慈圣，擢至道员。近年尚在，每述当日遭际，辄感慨欷不置。赵坡邻太守为赋《怀来行》云：“荧惑入南斗，天子下殿走。扶持王母车，同出居庸口。孤城蕞尔绾其毂，夜半羽书惊入手。仓皂供帐亟缒城，重门早为黄巾守。泥涂积潦曳朝衣，望拜马前九顿首。翠华惨淡苦无光，中涓意气犹如旧。两宫相见涕沾膺，三日水浆断罂缶。今宵夹道尽焚香，恸哭江山犹在否。三间廨屋住东西，六校军屯护前後。滹沱豆粥逮臣工，旧绣天吴进妃后。明朝万骑复西行，诏令前驱弩先负。赫赫藩侯从陇来，银刀金粟供求取。驿骝开道需此才，某也追随幸无咎。崎岖汾晋达泰中，行殿茅茨罢雕钅口。天书哀痛盼勤王，奉使荆襄谕耆。旋闻除道返銮舆，复见收京赐圭卣。受知从此历监司，十载诸州印悬肘。”盖本渔川自述者纪之。天心未去，坠鼎复完，朝局中乖，袒呼遽尽。坡邻结句云：“兴亡百辈岂人谋，且听长星劝杯酒。”呜呼，岂不系人谋哉！

入关之始，国纲如茶，谶纬诸书，悉悬厉禁。近代文法寝疏，於是李淳风、袁天罡之《推背图》始传播於世，而青田之歌、黄蘖之诗，同时并出。诠证近事，辄有徵验。邱仓海《己亥秋感》有诗云：“遗偈争谈黄蘖禅，荒唐说《饼》更青田。戴鳌岂应迁都兆，逐鹿休讹厄运年。心痛上阳真画地，眼惊太白果经天。只愁谶纬非虚语，落日西风意惘然。”次年黄巾构乱，銮驭西巡，黄蘖诗所谓“赖有金鳌能戴主，旗开八面下秦州”者，果如合契。士夫蛰处危时，撄心残局，《苕华》、《板》、《荡》，多见咏歌。邝斋诗云：“鸾辂蒙尘虎节斜，不堪回首望京华。坐令韦粲抛忠骨，犹许张骞返汉槎。海内纷纷传羽檄，城头历历起胡笳。长门寂寞宫车去，秋雨秋风长藓花。”“登高忍看旧河山，赵汉旌旗一瞬间。乍报乘舆过陇水，忽传敌骑下秦关。相公议真能事，诸将蒙恩亦厚颜。寥落从臣三五辈，伤心犹白序朝班。”邹崖诗云：“六甲玄符下紫清，宣和北伐太无名。蛮烟瘴雨朝飞舶，落日青磷晚闭城。海外文章成党锢，淮南方伎好谈兵。玉津园外刀如雪，碧血涔涔入敌营。”“讠喜讠喜袄庙委煨尘，景教东来误大秦。两戒河山仍黑劫，一朝忠义属黄巾。朝衣遗恨悲诛错，史墨名言忆降莘。不为旱荒甯有此，燕云赤地尽饥民。”“翠华间道出居庸，河岳风云护六龙。苜蓿万家燕市马，觚棱一点蓟门烽。凄凉夜半滹沱粥，寥落秋深景运钟。宰相新充祈请使，安排清酒誓黄龙。”皆极沈痛。若都人传诵所谓“国自兴亡谁管得，满城争唱叫天儿”者，亦雪香俳体耳。

西酋之议惩祸首，先及端刚。时端刚尚在政府，慈圣犹豫不发，合肥不得已，使台臣以“迁延误国”劾己，乃得乘以进言。一日，召对枢臣，端刚辈犹持谬论，德宗怒曰：“误国至此，尚不退耶！”即叱去之，命王文勤独留草诏，罢二人枢直，慈圣嘿然而已。论者谓德宗自训政以来，得专断者，独此事耳。先是端刚矫诏，命荣文忠留京办事。文忠已出都，遂逗留途次。至是，始奔赴行在。渐乃诛窜首祸王大臣，而重颁罪己之韶。李亦元《读卒丑十月二十日诏书恭纪》二首云：“世论多翻覆，天心有废兴。仓皇诛管蔡，羽翼失疑丞。国狗应难噬，城狐未可凭。夜来看北斗，佳气满昭陵。”“百万生灵血，东朝悔祸深。易名传玉册，流涕发《金縢》。载笔他年事，逋臣海外心。祖宗遗训在，覆辙莫相寻。”亦元著有《庚子传信录》，纪述尤备。当两宫驻陕，以巡抚署为行宫，以贡院为枢部公廨，供张简率，略同草昧，然以视单车辞阙，荆棘载途，豆粥难求，素衣将敝，固已为小康矣。樊云门时为陕臬，有诗五首纪之，云：“晋阳西指王衣寒，跋履真同蜀道难。虫满液池伤仆柳，马嘶宫禁泣幽兰。嘛鞋间道奔行在，豆粥无人劝御餐。犹有前朝豹房月，居庸夜出揭帷看。”“大同宣府羽书频，郡县交迎玉辂尘。乍进翟辉跸路，渐看豹尾备钩陈。金戈铁马风云惨，紫盖黄旗日月新。不意今年秋社饭，百官齐念老来身。”“宫车晓度雁门深，御宿逶迤白日阴。夜雨淋铃双眼泪，长星劝酒万年心。蛟蟠一峡愁青玉，虎卧重关扼紫金。谁识幽燕诸败将，执戈争拥翠华临。”“太原亦是龙兴地，日角当年此建都。南渡至今悲晋宋，中天真欲返唐虞。已颁北阙求言诏，尽免西巡所过租。好制《浯溪中兴颂》，雪香俳体莫悲吁。”“回首金台落照余，奉先宫殿近何如。太妃两膳开蟾锁，留守双丸走蜡书。畿辅百城等侨置，朝官连日有新除。行宫夜见伤心月，争怪寒簧绿鬓疏。”注谓：联军陷京，问“宫中尚有何人？”守者曰：“有咸同主位在。”“主位”者，妃嫔也。西酋命仍照常进膳。时岑云阶制军以甘藩率师勤王，抵宣化，即扈跸西行，沿途宿卫惟恪，其受知慈圣由此。联军既陷京师，复进踞正定，或谓涎晋省富阜，或谓以晋抚毓贤仇教，图报复，讹言数惊，人心惴栗。江督遣湘军宿将刘光才入卫，驻娘子关，与相持。迨议和使者抵京，西酋力持必撤兵而後开议。使者以间，枢廷莫能决；诏晋抚酌夺，亦莫决；和议遂梗。云阶继抚晋，濒行，以撤兵事请命，不得上旨，疏请亦留中。既就途，念联军果至，刘部岂足敌，径檄令退兵。光才不从，复使部将以令箭往，始退。联军不知也，以我军久不退，复进逼，一战而刘军尽溃。幸退军在前，庆李据以抗争，西酋语塞，於是西军退而和议成。大计所关，相率推诿，可谓朝无人矣。云阶著称粗疏，此举殊有毅力。

黄公度《闻驻跸太原》诗云：“南海昆明付劫灰，西风汾水雁声哀。勤工莫肯倡先晋，乐祸人犹奉子颓。兵甲谁清君侧恶，衣冠各自贼中来。壶浆夹道民争献，愿祝桥从万里回。”时端刚扈从，朝纲未整也。又：《闻车驾幸西安》云：“群公累月道旁谋，扰扰干戈未肯休。太白去天真一握，裨瀛环海更西流。河山形胜成牛角，神鬼威灵尚虎头。差喜长安今夜月，千年还照帝王州。”车驾初拟久驻太原，闻联军西犯，乃复幸陕。瞿文慎《回銮篇》追纪西幸，述慈圣面谕云：“当其乱初生，匪党倡习拳。讹言御外侮，诡谋肆神奸。从来设厉禁，左道惩白莲。贵近及老成，奈何主其间。为虺不即摧，如螗滋益棼。赤血流波涛，杀人轻草营。火攻藁街馆，儿戏棘门军。朝旨等弁髦，怀柔不得伸。竟戕日本土，又害德使臣。我曲彼有辞，巨衅成兵连。协谋突内犯，长驱入国门。仓卒避非常，蒙难更蒙尘。我为丧胆魄，心痹忧如焚。帝与后妃从，柴车乘短辕。零丁乏扈卫，跋履疲山川。贯市止民家，茹苦亦忘餐。颠沛至怀来，人马略骈阗。日在阽危中，诚不自意全。帛书得息耗，友邦肯联欢。全权始入都，讲款口舌烦。亦悲城下盟，所冀疆宇完。”当日仓皇播越，历历如绘。其述回銮渡河云：“灵只争劝顺，御舟平不颇。”盖河神幻形毕见也。

文慎先以侍郎督苏学，庚子秋，闻西幸，专摺奔问，得旨嘉慰，寻迭擢总宪、工、尚，其纪恩诗所谓“诏传行在叠殊荣，骤躐穹阶玷六卿”也。迨趋陕，遂入直枢廷，故其诗多详朝政。李文忠之薨，时两宫迥跸在途，电奏至，震悼失声，文慎纪诗云：“元辅骑箕去莫攀，收京方待乘舆还。九重雨泣天容惨，一个山颓国步艰。”盖外廷所不及知者。当六飞驻陕，孝钦后鉴於守旧之失，既次第颁行新政。及还都，益重邦交，於礼见使臣外，且命之挈眷入宫游宴，寔出创举。文慎长译部，每宴必与，尝导使臣入瞻寝宫，有诗纪之。又：尝宴使臣，太后立御案前，亲书丈许长“寿”字，一一分赐。文慎纪诗云：“王会冠裳飨燕开，珠宫奎藻下蓬莱。外臣鹄立惊殊遇，亲见槐眉洒翰来。”尤旷典也。时新政繁兴，海内喁望，而文慎《言臆诗》颇怀忧盛危明之见。论宪政云：“汉家自制度，故步或失真。筑室但道谋，不如求治人。”论科举学校云：“敷教用明伦，旧坊胡可弃。谁言毁郑校，莫忽子衿刺。”论兵柄集中云：“束缚从中枢，号令秉两府。暌孤不用命，仓卒畴御侮。”论计政云：“尽笼天下利，专欲胡为乎。综省烦费，示俭寔远图。”论刑律云：“大法敢轻变，一切纵之出。九章无或畏，五教其奚弼。”於後来流弊，洞若眉，惜一篑江河，且不竟其用。

拳祸肇端，由於废立。端庶人既谪戍，溥名位如故，廷臣亦无敢议及，虑伤慈圣心。其终废者，则张文襄言之也。《抱冰堂弟子记》云：“文襄密电枢廷，劝其面奏，趁回銮前，以慈断发之，藉全国体，其时尚驻跸大梁。”吴渔川（永）《西狩丛谈》谓：尝将文襄命於奏对时陈及，慈圣沈吟良久，曰：“尔且秘之，俟到汴，即有区处。”王小航诗注则谓：梁文忠应诏赴行在，密语荣文忠、王文勤，谓：“此事外人必干涉，不如自决之。”小航盖闻於梁，其诗有云：“辛苦挥戈盼日中，谈言微中狄梁公。”以梁公喻梁文忠也。是时梁尚官监司，遽陈大计，不无越分。其为述文襄意忄旨，以致於枢府，殆无疑义。端庶人与西蒙阿拉善王有姻连，既减死遣戍，遂往依之，初无异辞。辛亥变作，乃被逐，奔甯夏，见俞恪士《东归杂咏》诗注。其诗有云：“世绝天亲贱，兵荒互市停。凄凉逐客令，十口已伶仃。”谓其事也。

京师陷，两宫将出走，慈圣召珍妃至，谓：“国难至此，势无苟全。”迫令投井。妃曰：“婢子从太后耳。”牵后衣跽泣，慈圣怒，命内竖推之入井，上饮泣不能顾也。曾&lt;角及&gt;尝赋《落叶》诗多首，托名於其室人，有云：“银床玉露冷金铺，碧化长虹转鹿卢。姑恶声声啼苦竹，子规夜夜叫苍梧。破家叵耐云昭训，殉国争怜李宝符。料得佩环归月下，满身星斗泣红芙。”“朱雀乌衣莽战场，白龙鱼服出边墙。鸥波亭下春光惨，鱼藻宫中秋夜长。水殿可怜珠宛转，冰绡赢得玉凄凉。君王莫问三生事，冷驿梨花梦佛堂。”哀感顽艳，一时传唱。金孙（兆藩）赋《宫井曲》，追述宫史，兼及朝事，有云：“是时长信方虚位，妙选良家循故事。苹涧谘诹季女贤，椒涂郑重君王意。霞帔云拜早朝，双芙蓉压百花娇。绿签当御丹毫染，共识春风属二乔。史臣虚颂宣仁后，调护官家复何有。但冀门楣重外家，几曾钟鼓求嘉耦。手书特下定中宫，以侄从姑礼数隆。仙近瑶池班自贵，娇藏金屋语旋空。”言选后时，上意属妃，而慈意属孝定也。又云：“普天同慑金轮圣，嘉礼初成诏归政。廿年再撤白纱帏，此事朝家未为盛。排云楼阁瞰昆明，却借军兴助水衡。乍可武皇劳习战，竭来文母祝长生。贤妃心沭危机伏，灶臼新来语还恧。昭训何缘忤独孤，樊姬岂敢言孙叔。螟赢由来衅易寻，中宫督过复相侵。佩卖朝正嫌位迫，盟钅义夜半嫉恩深。小印亲钤婕妤赵，慈甯怒却宣华表。罗织《焚椒》一卷成，录中罪状知多少。鞭鸾笞凤肯相宽，座上君王掩面看。兰定当锄珠泪咽，{艹}因屡折玉容残。强颜甘受泥中辱，名花摧折罡风酷。点额何须獭髓医，断肠谁乞鸾胶续。纨扇悲凉感不禁，况教同调累要砧。共看永巷三更月，依旧君王万古心。”历言妃获非之山及瑾妃同贬也。又云：“从此龙颜常不怿，欲还阿柄嗟无策。易得苏张辩士才，难收产禄诸军籍。徙木威轻今不行，投梭谤急事谁明。若为扶得潜龙起，至竟空期画虎成。碧鸾顷刻重回驭，霜晨不许神州曙。紫气争迎西母来，青阳暗逐东皇去。表吁临轩作奏工，内传刑赏出宫中。太液池西显阳殿，寂寥真不减楼东。”述戊戌政变也。又云：“骄王迁怒违言始，欲册王孙作天子。主鬯三朝策定无，叩关六国兵来矣。丁甲神奇戊己屯，并成大错铸蒙尘。从亡已分偕良娣，临发犹能杀太真。拜诏但言赐卿死，阿武相残何至此。自合缣囊扑杀休，初无复壁求生耻。未悲此变起仓黄，但恨他生事渺茫。妾心早办井波定，妾身甘化井泥香。”言庚子变乱及宫井之痛也。回銮後，有诏复妃位号，以礼殡殓，故诗中有云：“经年播越复收京，歌舞斑衣饰太平。彤陛九朝严礼法，黄台一摘噤歌声。太息北宫仍闭置，楚歌楚舞同挥泪。九龙殿侧夕阳中，念奴指点伤心地。趼鲜庭院立多时，落尽桐花断丝。倩影犹疑鉴环佩，血痕那肯作胭脂。万一微波通缱绻，高唐梦亦君王愿。枉费东朝锡隧文，难偿南内闻铃怨。”或谓妃尝降神养心殿，待两宫同赴玉京结案，故诗中有云：“帝江尤惧鬼谋验，黯驱重泉求故剑。身到虞渊判共沈，心知炎井难重焰。上阳病亦向秋孱，先後生天一日间。若使真泠迟旦暮，倘能返照满河山。遗诏同颁事倥偬，里巷相传语尤痛。攀得龙髯证异间，折残鹉翼猜妖梦。碧落还应见玉妃，桥山风雨黯同归。斧声前夕多疑信，史笔他年孰是非。”“斧声”句，则当日别有谣传也。末云：“守祧重赖旁枝续，委裘负戾深相属。邵陵兄弟中外军，会稽父子东西录。殿前钟ね忽苍凉，禅诏无端出未央。姑妇残分胜负，祖孙绣褓论兴亡。沧波留取灵鹣翼，昭阳非复寒鸦色。随例铜作太妃，断肠《玉树》悲亡国。”则谓後来逊政，事由孝定，为妃惜，不仅为妃惜也。王燕泉观亦有《宫井曲》之作，以叙事不详，故舍彼录此。

仇教矫诏，诸行省皆寝不行。浙抚刘景韩中丞不及察，遽通行各属。恽崧耘方伯与先按察公同谒大府，力争之，已无及，遂有衢郡戕宫戕教之事。衢俗亻塞而悍，闻韶下，揭竿群起，毁教堂，杀教民，城市骚然。西安令吴季清（德氵肃）出弹压，众目为通教，竟缚之，挟至道署，请惩处。时鲍祖龄为金、衢、严道，春霆提军子也，以门阴得官。衢多花船，鲍有所昵，恒微行就之。季清与同乡，不敢面诤，伺其出，辄衣冠迎候，意使知愧，鲍啣之。至是，快其被祸，使人传谕曰：“听若所为。”於是令被戕，复拥入邑署，屠其家属，而教堂、教民俱尽。後鲍坐是谴戍。余旧作《七里泷》记某公事云：“富春江上高舶舟，客来载欢不载愁。夸人载得绣衣使，东船弦管西船醉。出泷复入泷，钓台解意偏成双。下水复上水，七里真成七十里。山城老令迎负弩，讽谏微辞触公怒。市民仓卒拥官来，喋血戟门公不顾。官卑命薄何重轻，荷戈公亦天山行。祸由所溺是足戒，独怪高牙付公辈。”鲍尝乘妓船赴省，途中往复流连，三见钓台，抵省语人，传以为笑。季清以名进士通时务，与乔茂萱交厚，茂萱有《记梦二首哭季清》云：“昨夜梦故人，对案相与坐。右为西安君，曾笃在其左。共话西安事，哭罢俯首卧。嗟我神明衰，梦境亦昏惰。明明西安君，浓须色不挫。却谓是他人，扼腕叹奇祸。无乃示佛谛，曰此非真我。水火与刀锯，皆似空中过。我老心学荒，只有泪雨堕。何当语潍县，谓是何因果。”其二云：“困果谁复识，思君涕重流。堂上有老母，西南驶归舟。儿孙各幼小，劫後嗟遗留。颇闻山中妻，孝爱良独周。我时在官守，俯仰煎沈忧。事后百余日，凶问始见投。我亦愿九死，六驭方悠悠。黾勉循旧职，含泪推疲囚。嘿念平生友，存者各九州。斋居勘真契，只坐不自修。却忆十载前，惧会甯易谋。终须挂冠去，长与亡何游。”时茂萱以提牢留京，目睹劫尘，故言之凄悒。

当两宫驻陕，留京诸臣累疏请回銮，廷议逡巡莫决，贵近至有主移都襄汴者，独荣文忠力排群议，坚请还京。诏既下，人心始定。胡观察（延）时督办行宫供亿，集所闻见，为《西安宫词》多首。有云：“今年八骏东归日，去岁六龙西幸时。圣主还京天下乐，老臣谋国几人知。”美文忠也。诗中述两宫俭德云：“南院高寒北院低，御厨东设炭房西。日中殿上呼宽达，零落貂瑶总不齐。”“宽达”者，主管太监之称。内监从者不及百人，给事御前者数人而已。“凤池春暖衍恩波，玉纽朱丝字不讹。竹契鱼符遣制在，不愁少府费缗多。”谓慈圣虑中官婪索，凡宫中支一钱一粟，必以朱文小印为信，文曰“凤沼恩波。“玉食何尝备万方，黄绋轻幂试羹汤。大官选得雏盈握，别有金钱出便房。”谓每月茶膳不过四千金，日限鸡三四只，豕肉十斤。若添进时鲜，则别于内司房领价。“几日南薰满汉宫，初看寝殿展凉篷。桃笙象簟何曾见，御褥轻黄葛布蒙。”谓行宫惟寝殿，召见殿设凉棚，御妆茵蓐皆棉，慈圣命以黄葛蒙之，秋后撤去。凡此皆不忘在莒之意。又云：“播迁倍觉君王重，翼蔽方知圣母慈。”谓驾出居庸，上在车内，慈圣坐辕上。突匪弹四起，上固请易位，慈圣曰：“帝关系宗社，余老，殆无妨也。”止孝止慈，见于患难中矣。

樊云门《彩云曲》，为傅彩云作也。彩云，吴妓，负盛名，洪文卿侍郎纳之，从文卿使海外，摄晕翟。传闻驻英时，尝与女皇维多利亚宴游摄影，《曲》中有云：“深宫欲得皇华使，才地容斋最清异。梦入天骄帐殿游，关氏含笑听和议。博望仙槎万里通，霓旌难得彩鸾同。词赋环球知绣虎，蚁钿横海照惊鸿。双成雅得西王意，出入椒廷整环佩。妃主青禽时往来，初三下九同游戏。凤纸宣来镜殿寒，玻琉取影御妆宽。谁知坤媪山河貌，只与杨枝一例看。”盖闺檐之奇逢，在乐籍为仅见。文卿既还使舶，旋赴玉楼，飘泊狂花，复沦曲部，其诗所谓“章台依旧柳毵毵，琴操禅心未许参。杏子衫痕学宫样，枇杷门榜换冰衔”者，绮梦迷离，不堪回首矣。庚子之变，适寓凤城。联军统帅瓦德西者，夙耳其名。香聪亲访，犹认蓝桥；宝扇迎归，并栖青琐；绸缪星月，依附风云。蛮撩服其微辞，朝吏仰其余息。德军挟愤而来，得稍戢淫威者，彩云力也。后以凌虐养女故，流徙江南。云门复作《后彩云曲》，有云：“柏林当日人争看，依稀记得芙蓉面。隔越蓬山二十年，琼华岛畔邀相见。隔水疑通银汉槎，催妆还用天山箭。”“将军携手下瑶墀，未上迷楼意已迷。骂贼翻嗤毛惜惜，入宫自捌李师师。”“谁知九庙神灵怒，夜半瑶台生紫雾。火马飞驰过凤楼，金蛇炎冉燔鸡树。”盖指仪鸾殿被灾事。或谓瓦酋挈之僭居，塞誓言也。又云：“言和言战纷纭久，街巷虔刘及鸡狗。彩云一点菩提心，操纵撩夷在掺手。胜箧休探赤仄钱，操刀莫逼红颜妇。始信倾城哲妇言，强于辩士苏张口。后来虐婢如虺蛇，此日能言赛鹦鹊。较量功罪相折除，侥幸殊恩免缳首。”述其弭乱保民，语皆纪实。又云：“从此茫茫隔云海，将军也有连波悔。君王神武不可欺，遥识军中妇人在。”则瓦酋亦以是获谴也。时彩云已改名赛金花，袁翟园吏部别赋《赛娘曲》绝句云：“十五盈盈碧玉姿，状元夫胥定情时。蓝桥玉杵盟无准，记取前生负阿儿。”“曾说凭肩誓女牛，海波红处系鸾舟。天魔舞罢春风歇，惆怅人间燕子楼。”“艳帜重张十丈红，渔阳鼓震戏场空。天教老作咽脂虎，保障金城第一功。”“飞絮沾泥太可怜，阖闾门外锁秋烟。云司毕竟多情种，不要儿家买命钱。”相传文卿未贵时，眷一妓，有啮臂盟，既而负之，妓自经死，彩云即其转生。首篇意本此。知其事者谓妓已他适，初未尝投缳，则其说不足信也。今彩云尚在，年已七十，时为人述旧时轶事，贫甚，以芦帘障屋，几如李师师青裙白发，掬饮檐溜时矣。

拳乱首祸，当推毓贤。毓初任曹州守，曹故多盗，莅官日即置站笼，每捕盗至，辄非法毙之，中多冤死，然盗氛以戢，郡境肃然。由是上官谓其能，累疏荐，氵存擢至鲁抚。鲁民习拳者，以邪术号召，党徒日众。毓独信之，谓可敌枪，揭其帜曰“扶清灭洋”。迨毓移晋抚，鲁境匪氛已遍地。袁慰庭继任，剿平之。其莅晋，复倡集拳民，属境教堂，几无不毁者，戕教士教民无算。三十年来，教民恃势横行，良善多受其害，闻仇教，皆踊跃奔赴，以为快事。西酋请惩罪魁，毓初谴戍，寻正法。临刑坦然，犹自谓以身报国也。张殉卿《纪事》诗云：“冤血当年染赐绯，曹南草木识余威。妖氛坐见吞刀起，天道甯无入瓮讥。磔鼠张皇夸吏术，捶羝仓卒伏戎机。太行山下摧轮处，目极萧萧露冕归。”余于庚秋客太原，闻土人谈拳匪必曰“义民”，无敢诋斥者。时毓已去官，而余威犹著。

壬寅秋，蜀巾拳匪忽作，突入成都。陈鹿笙布政（橘）方自督署归，遇诸通衢，即率卫卒与战，短兵交绥，擒获泰半。是岁值乡闱，方三场扃试，上吏集者将万人，偏师定变，安堵如故。事闻于朝，赐号“义勇巴图鲁”以旌之。外舅乐静翁副毓少岑学士为主试，躬值其事，有《题庞笙衣冠巷战图》诗，录其三首云：“宿德兼儒将，惟公迥轶伦。英雄犹似昨，图画亦惊人。班剑威仪肃，靴刀壁垒新。囊中余智在，谈笑定黄巾。”“浩气斯无敌，危机总不惊。短兵交狭巷，赤手障全城。圣主褒奇勇，灾黎感至诚。兴酣挥露布，椽笔势峥嵘。”“琐院方求士，潢池遽诘戎。万人俱托命，一骑报成功。隐患机先烛，苍颜气转雄。翦灯重对卷，飒爽见英风。”论者谓鹿笙才能济变，意当大用，乃一摄川督，旋罢。

外舅乐静翁《蜀辎纪程》有《铁索桥诗》。盘江居川黔间，亦组铁为桥，横亘两崖间，岁久ㄨ坏，蓝镇军（炳堂）镇安义，督部卒重复之，勒石纪事。叶稚侍御督黔学，按试经其地，作歌寄镇军云：“潜蛟生角隘潭穴，击水飞行越危届。浮槎木石互撞秘，严隙冲波半偏裂。长江战衄失首尾，波落江心见丛铁。二三残短远可数，宪窜犹鸣阴雨节。江流入夏悍且深，来一苇愁行人。蹑空诅有鞭石手，骇目更甚缘幢身。健儿触险尔勿矜，善泅常遇龙蛇嗔。冲流祯尾坐太息，延颈望有仁人仁。觥觥镇军顾我语，期我重来兹役举。千金之诺果如响，万口同谵固其所。峰回路转见栏，耸碧流丹映烟雨。导行一骑已欣欣，方驾群绉相衙衙。炉锤百链力无惴，妪泡万钉巧能补。众材骈列直中弦，巨缆下垂勾若股。谛观颇识巧工精，小憩都忘行役苦。昔年当辙弄螳斧，捣穴偏师絷穷虏。飘飘大纛自舒卷，如此釜鱼何足武。牙门分般输籍，次第庀材料山泽。澜沧之制今宛然，更念西征恢旧驿。要令千里通滇池，亭堠画一悬旌旃。建牙出为方面守，古有举者勿废之。利民岂必舰奇绩，凿空不若培其基。知君嘿嘿用此意，实事求是良可师。”篇长节之，是又一铁索桥也。侍御《去年今日》诗云：“凤德栖栖览九州，尊王所以事诸侯。《春秋》独盛《公羊》学，竟取何休说黜周。”“嫌如绛灌阻长沙，不惜任文占禁衙。霜鸯雪眉忧国瘦，委蛇风度激昂差。”亦感戊戌政变。

电信规行久矣，罕入诗者，唐赞襄明经（际虞）《电线歌》云：“空江忽作惊蛇走，铁索盘旋如贯柳。大驿云连百步杆，机中似有神人守。泰西制电分阴阳，略似磺强水清浏。搅以精插以铜，耀然电气生蚴蟛。蝉联两线递相衔，万里音书才脱口。英吉利接佛兰西，两京机轴成骈拇。陆依车道水通津，筒凿罗轮不停手。彼此钟铃互报声，字文廿六分其母。”刻画神奇，可谓町畦独辟。庚子拳乱，所在电杆，悉力摧毁，误以为西人所设也。蚩蒙无识，正复可悯。

风会递嬗，不期而然。夏蔚如两作《厂甸竹枝词》，其云：“玻琉一尺亚轻纱，灼灼钗光溜鸯鸦。浪蝶游蜂误相逐，车帘斜插象生花。”光绪中年情事也，迨末年所作则云：“窄袖长袍结束新，蛮靴细碎蹙香尘。女儿爱作男儿样，扑朔迷离辨未真。”“无遮会里竞时新，忉利华现色身。游兴未阑闲斗茗，大家齐上上林春。”“上林春”，茶棚额也。廿年间，迁变如此。甲辰夏，京师瓶设工艺局，附商品陈列所，杂罗百货，纵人游览。汪子贤《陈列所谣》五绝云：“杰阁凌霄汉，经营费万千。何人师卜式，慷慨纳金钱。”“百丈鹅黄锦，千金狐白裘。明珠光百，更列最高楼。”“制器师前代，犹传景泰名。蔚蓝天一色，仿造及东瀛。”“采绿多休暇，同占五日期。游观不辞远，日暮趱城归。”局、所皆隶商部。富绅吴懋鼎输金五万，特擢京卿。

宣文靖诗云：“雨华峻阁插青冥，法鼓金铙震百灵。佛意去邪期务尽，鸳鸯桥畔撂巴苓。”所谓“撂巴苓”者，宫中年例，腊八日，于中正殿送祟，召喇嘛襄事，铙鼓杂作，排当甚盛，以面作鬼怪状，送至神武门西弃之。盖即驱罗之意。先文安公尝言：“每岁除，循例诣慈圣，行辞岁礼，见庭次堆松枝秫秕，宫女艳妆者数十辈蹋行其上，周绕不已，亦满俗也。”惜无赋之者。
  </div>
  <div class="pagination">
   <a href="十朝诗乘_page24.html">
    上一页
   </a>
   <span>
    ...
   </span>
   <a href="十朝诗乘_page20.html">
    20
   </a>
   <a href="十朝诗乘_page21.html">
    21
   </a>
   <a href="十朝诗乘_page22.html">
    22
   </a>
   <a href="十朝诗乘_page23.html">
    23
   </a>
   <a href="十朝诗乘_page24.html">
    24
   </a>
   <span class="current-page">
    25
   </span>
   <a href="十朝诗乘_page26.html">
    26
   </a>
   <a href="十朝诗乘_page27.html">
    27
   </a>
   <a href="十朝诗乘_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
