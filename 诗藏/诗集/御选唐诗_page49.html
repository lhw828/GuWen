<!DOCTYPE html>
<html>
 <head>
  <meta charset="utf-8"/>
  <title>
   御选唐诗 - 第 49 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选唐诗 - 第 49 页/共 83 页
  </h1>
  <div class="content">
   寺忆曽游处【南史宋武帝纪尝游竹林寺独卧讲堂前上有五色龙章魏文帝书每念昔日南皮之游曽不可忘史记孝武帝纪李少君从武安侯饮坐中有年九十余老人少君乃言与其大父游射处】桥怜再渡时【庾信诗河桥争渡喧】江山如有待【栁诗四望江山春王勃文野旷川明风景挟江山之助】花栁更无私【应璩书吟咏花栁之下隋炀帝诗是月春之季花栁相依依】野润烟光薄【宋之问诗野含宿雨润江淹诗烟光拂夜色梁知微诗孤屿早烟薄】沙暄日色迟【説文沙水散石也刘孺诗日照汀沙素何逊诗游扬日色浅诗春日迟迟疏迟迟者日长而暄之意故为舒缓】客愁全为减【何逊诗客心自有绪对此空复愁刘孺诗若非今宴适讵使客愁轻】舍此复何之【陶潜归去来辞胡为遑遑欲何之】
　　韩翃
　　送元诜还江东
　　过江秋色在【李峤诗过江千尺浪谢朓诗芸黄共秋色梁元帝诗桂影含秋色】诗兴与归心【杜甫诗东阁观梅动诗兴又归心折大刀】客路随枫岸【王湾诗客路青山外王维诗郭门隠枫岸贾至诗枫岸纷纷落叶多】人家扫橘林【王维诗雨中春树万人家张九龄诗江南有丹橘经冬犹緑林】潮声当昼起【王维诗潮声满富春吴都赋潮波汨起回复万里唐书封伦传赞妖禽孽狐当昼则伏】山翠近南深【萧子钧诗山翠余烟积杜甫诗翠深开断壁】几日华阳洞【南史陶景传上表辞禄止于句曲山恒曰此山下是第八洞宫名金陵华阳之天乃中山立馆自号华阳陶隠居储光羲诗华阳洞口片云飞】寒花引独寻【张协诗寒花发黄采杜甫诗源花废独寻】
　　韩愈
　　木芙蓉【本草木芙蓉八九月始开亦名拒霜】
　　新开寒露丛【刘孝威诗花发自初开李峤表发秀寒露之辰王融诗细雨乱寒丛唐太宗诗珠穿晓露丛】逺比水间红【古诗盈盈一水间王粲诗逍遥波水间执恭诗凌波独吐红隋炀帝诗莲开水上红】艳色宁相妬【曹植七啓艳色过于芙蓉李白诗爱君芙蓉之艳色色可餐兮难再得素书同美相妬万楚诗红裙妬杀石榴花】嘉名偶自同【离骚肇锡余以嘉名潘岳西征赋嘉美名之在兹尔雅疏江东人呼荷华为芙蓉】采江官渡晚【古诗涉江采芙蓉兰泽多芳草杜甫诗北辕就泾渭官渡又改辙独孤及官渡栁歌君不见官渡河两岸三月杨栁枝李百药诗寂寞江山晚】搴木古祠空【楚辞九歌搴芙蓉兮木未卢思道诗古祠临渭北杜甫诗苔藓山门古丹青野殿空朱子考异此诗言荷华与木芙蓉生不同处而色皆美名又同故以采江搴木二事相对言其生处而九歌者祭神之辞故曰古祠也】愿得勤来看【杜甫诗一日须来一百回晋江陵曲暂出后园看】无令便逐风【温子升诗红花逐风散丁六娘诗寄语落花风莫吹花落尽】
　　同窦韦寻刘尊师不遇【本集注愈时任都官贠外同洛阳令窦牟河南令韦执中访之元和五年也诗以同寻师为韵人各一首】
　　秦客何年驻仙源此地深【陶潜桃花源记居人自云先世避秦时乱来此絶境不复出焉王维诗春来遍是桃花水不辨仙源何处寻杜甫诗来游此地不知还】还随蹑鳬骑【后汉书王乔传乔为叶令每月朔望诣台朝帝怪其来数宻令太史伺之有双鳬从东南飞来举网张之得双舄乃所赐尚书官属履也吴均诗踯躅双鳬骑】来访驭风襟【庄子列子御风而行泠然善也杜甫诗爽合风襟静】院闭青霞入【杜甫诗天黒闭春院沈约诗青霞杂桂旗杨炯文青霞起而照天】松髙老鹤寻【隋书史祥传松柏之髙茑萝斯托沈约松赋郁彼髙松栖根得地杜甫诗老鹤万里心】犹疑隠形坐【神仙传李仲甫者少学道于王君能步诀隠形年百余嵗转少初隠百日后遂长隠曹植赞嗟尔四皓避秦隠形】敢起窃桃心【汉武帝内传帝好长生七夕西王母降其宫有顷索桃七枚以四放与帝自食三枚曰此桃三千年一实时东方朔从殿东厢牖中窥母母谓帝曰此窥牖儿尝三来偷吾此桃】
　　张籍
　　送越客
　　见説孤帆去【梁简文帝与刘孝绰书夕鸟归林悬孤帆而未息陈子昂诗孤帆出雾中髙适诗云开汶水孤帆逺】东南到防稽【周礼夏官职方氏东南曰扬州其鎭曰防稽史记夏本纪禹防诸侯江南计功命曰防稽防稽者防计也注禹到大越上苗山大防计爵有徳封有功因名苗山曰防稽】春云剡溪口【易通卦騐立春青阳云出房如积氷春分正阳云出张如白鹄张正见诗西北春云起一统志剡溪在绍兴府嵊县治南一名戴溪即晋王徽之雪夜访戴处】残月镜湖西【李峤诗暗花临户发残月下帘欹防稽记汉顺帝永和五年防稽太守马臻创立镜湖在防稽山隂两县界舆地志山隂南湖即镜湖也】水鹤沙边立【杜甫诗古庙山松巢水鹤朱庆余郡斋双鹤诗立近清池意自髙】山鼯竹里啼【尔雅鼯鼠夷□注似蝙蝠肉翅飞且乳亦名飞生立如人食火烟谢朓敬亭山诗饥鼯此夜啼刘孝光诗湍鸣竹里泉】谢家曽住处【南史谢灵运移籍防稽脩管旧业傍山带江尽幽居之美】烟洞入应迷【王勃九成宫颂丹溪碧洞吐纳虹霓卢照邻诗寻洞不知名陶潜桃花源记竟迷不得路张説诗寻玩往还迷】
　　白居易
　　太湖石【旧唐书白居易传杭州得天竺石一华亭鹤二苏州得太湖石五俱置于里第池上居易本集诗一双华亭鹤数片太湖石】
　　烟翠三秋色【岑参诗峩嵋烟翠新梁元帝纂要秋曰三秋谢朓诗芸黄共秋色】波涛万古痕【虞茂诗长澜疑浴日连岛类奔涛杜甫石笋行古来相传是海眼苔藓蚀尽波涛痕】削成青玉片【西岳记太湖之山削成而四方张衡赋何以报之青玉案沈佺期诗四蹄碧玉片】截断碧云根【江淹诗日暮碧云合北史裴衍传栖素云根饵芝清壑刘孝孙诗髙嶂接云根】风气通岩穴【风赋枳句来巢空谷来风其所托者然则风气殊焉谢朓诗夕霁风气凉左思诗岩穴无结搆】苔文防洞门【常建诗药院滋苔纹吴都赋髙闱有闶洞门方轨杜甫诗洞门对霭常隂隂】三峰具体小【述征记华山有三峰直上数千仞崔颢诗天外三峰削不成孟子冉牛闵子顔渊则具体而微】应是华山孙【书归马于华山之阳周礼夏官职方氏河南曰豫州其山镇曰华山杜甫诗诸峰罗立似儿孙】
　　宴散
　　小宴追凉散【庾肩吾诗向夕纷喧屏追凉飞观中李德林诗夏景多烦蒸山水暂追凉】平桥步月回【杜甫诗野桥分子细沙岸绕微茫南史王藻传夜步月而弄琴昼拱袂而披巻薛道衡诗空庭聊步月闲坐独临风】笙歌归院落【孔稚圭禇先生碑子晋笙歌驭凤于天海江淹丽色赋笙歌畹右琴舞池东杜甫诗退朝花底散归院栁边迷广韵院垣院落聚落也】灯火下楼台【汉书王莽传政令烦多前后相承常御灯火至明犹不能胜沈佺期诗灯火灼烁九微映香气氛氲百和然萧慤诗春庭聊纵望楼台自相隠隂铿诗新宫实壮哉云里望楼台】残暑蝉催尽【沈佺期诗小池残暑退髙树早凉归古诗秋蝉鸣树间江总诗山阶步皎月涧户听凉蝉】新秋雁带来【张正见诗髙轩扬丽藻自是赋新秋张九龄诗林鸟飞旧里园果让新秋江淹别赋值秋雁兮飞日当白鹭兮下时庾信诗寄信秦楼下因书秋雁归礼记仲秋之月鸿雁来又季秋之月鸿雁来賔】将何迎睡兴【南方草木状绰菜食之令人思睡呼为暝菜徐陵荅梁长孺书多惭于协律致睡于文侯】临卧举残杯【唐书王勃传属文初不精思先磨墨数升则酣饮引被覆面卧及寤援笔成篇李白诗举杯邀明月对影成三人顔氏家训残杯冷炙之辱戴安道犹遭之况尔曹乎】
　　马戴
　　宿翠微寺【谈苑骊山絶顶有翠微寺】
　　处处松隂满【萧子显诗处处动春心杜甫诗杖藜长松隂】樵开一径通【南史孙阳传几人樵径何处山阿白帖后汉张仲蔚蓬蒿满室惟开一行径杜甫诗金盘小径通】鸟归云壑静【谢灵运诗鸟归息舟楫杜甫诗林暮鸟知归北山移文诱我松桂欺我云壑江淹颂烟岫相珍云壑共宝】僧语石楼空【杜牧诗僧语淡如云袁彦伯文仰望石楼眇然若在云中韦应物至西峰兰若诗聊登石楼憩】积翠含微月【顔延之诗积翠亦葱芊唐太宗赋其地则有积翠凝碧傅休奕诗清风何飘摇微月出西方常建诗松际露微月】遥泉韵细风【王维诗清夜闻遥泉庾信铭松桂危悬风泉虚韵梁元帝诗风细雨声迟杜甫诗春台引细风】经行心不厌【李镜逺诗经行林树下魏武帝乐府山不厌髙水不厌深魏文帝典论自叙日多体健心毎不献】忆在故山中【谢灵运诗故山日已逺】
　　御选唐诗巻十六补编
　　钦定四库全书
　　御选唐诗巻十七
　　七言律
　　中宗皇帝
　　立春日逰苑迎春【礼记某日立春盛徳在木后汉书礼仪志立春之日夜漏未尽五刻京都百官皆衣青衣施土牛耕人于门外以示兆民离录太极宫北冇内苑有禁苑宫居都城之北内苑又居宫北禁苑又居内苑之北也礼记立春之日天子亲帅三公九卿诸侯大夫以迎春于东郊】
　　神臯福地三秦邑【张衡西京赋尔乃广衍沃野厥田上上实惟地之奥区神臯注自古以雍州积高神明之隩故立畤郊上帝诸神祠皆聚之臯局也谓神明之界局也张正见神仙篇神岳吹笙遥谢手当知福地有仙才卢思道诗大川开寳匣福地下金绳史记髙帝纪项羽三分关中立秦三将章邯为雍王司马欣为塞王董翳为翟王又淮隂侯传大王举而东三秦可传檄而定也】玉台金阙九仙家【汉书郊祀歌逰阊阖观玉台注玉台上帝之所居陶景水仙歌迎九位于金阙谒三素于玉清张正见神仙篇金阙银宫相向开列仙传涓子着天人经四十八篇隠宕山能致风雨受伯阳九仙法沈约诗眷言采三秀徘徊望九仙十洲记生洲在东海丑寅之间上有仙家数万】寒光犹恋甘泉树【鲍照诗寒光宛转时欲沈史记乐书汉家尝以正月上辛祠太乙甘泉汉书文帝纪三年五月上幸甘泉注本秦林光宫】
　　【又扬雄传上方郊祀甘泉泰畤后土以求继嗣正月従上甘泉还奏甘泉赋以风左思三都赋序扬雄赋甘泉而陈玉树青葱】淑气偏临建始花【陆机诗蕙草饶淑气魏志武帝纪注帝自汉中至洛阳起建始殿庾信诗建始移交让徽音种合昏又枯树赋开花建始之殿落实睢阳之园】防蝶黄莺未歌舞【六朝录刘子卿居庐山有五防双蝶来逰花上其大如燕诗黄鸟于飞陆机诗疏今谓之黄莺黄鹂也谢偃诗黄莺始哢即娇人古乐府花笑莺歌舞梁简文帝诗蝶飏萦空舞】梅香栁色已矜夸【鲍照诗细叶发梅香晋子夜歌梅花落已尽栁花随风散江总诗梅花栁色春难遍又二月梅争栁顔氏家训孙楚矜夸凌上隋书李谔传矜夸自大】迎春正启流霞席【古三坟云气流霞扬雄甘泉赋噏青云之流霞兮饮若木之露英陈子良诗流霞席上满迥雪掌中飞】蹔嘱曦轮勿遽斜【广韵曦日光也梁简文帝文器冇水縁方见圆曦之影刘孝威诗秦云犹变色鲁日尚回轮顔延之曲水诗序情盘景遽欢洽日斜梁元帝诗西山晚日斜】
　　明皇帝
　　春日出苑逰瞩【太子时作】
　　三阳丽景早芳辰【书洪范三曰木疏正月为春木位也三阳己生故三为木数晋白苎舞歌鸣弦清歌及三阳李峤诗三阳偏胜节谢朓侍宴曲水诗丽景则春仪方在震虞羲春郊诗景丽鸟和春刘孝绰诗丽景花上鲜梁昭明太子启东风拂地启青阳之芳辰梁元帝纂要春曰青阳辰曰良辰嘉辰芳辰李峤立春日诗剪防学芳辰】四序佳园物候新【沈约明堂登歌布徳焉在四序将收北齐元防大享歌四序氤氲三光昭晰萧慤诗随时四序合晋书山简传诸习氏荆土豪族有佳园池简毎出逰嬉多之池上置酒辄醉名曰高阳池梁简文帝晚春赋嗟时序之回斡叹物候之推移虞绰诗况当此春节物候惊田里杜审言诗独有宦逰人偏惊物侯新】梅花百树障去路【白帖大庾岭上梅花南枝已落北枝方开梁简文帝诗絶讶梅花晚争来雪里窥梁元帝咏梅诗梅含今春树庾信诗细尘障路起何逊梅花诗衔霜当路发】垂栁千条暗囘津【梁元帝乐府巫山巫峡长垂栁复垂杨庾信行雨山铭横藤碍路垂栁低人梁简文帝春日想上林诗栁条恒着地王褒诗杨栁拂地数千条王瑳折杨栁枝影侵云暗谢偃诗参差浓叶暗桑津】鸟飞直为惊风叶【史记老子传孔子曰鸟吾知其能飞丘迟诗巢空初鸟飞韦鼎诗一鸟忽相惊庾信诗荷风惊宿鸟陈子良诗惊鸟屡飞恒失侣梁昭明大子启风拂林而下叶】鱼没都由怯岸人【庄子梦为鱼而没于渊梁简文帝赋鱓鱼逰而不没庾信诗悬知岸上人遥振江中鼓北魏咸阳王谣洛水湛湛弥岸长行人那得渡】惟愿圣主南山夀【后汉书第五伦传毎读诏书常叹息曰此圣主也一见决矣杨恽报孙防宗书伏惟圣主之恩不可胜量王褒圣主得贤臣颂遇明君遭圣主诗如南山之夀王融曲水诗序上陈景福之赐下献南山之夀梁简文帝南郊颂序南山之夀无极七百之基永固张正见乐逰苑侍宴诗愿荐南山夀明明奉万年】何愁不赏万年春【诗天子万年庾信诗有庆兆民同论年天子万鹖冠子斗柄东指天下皆春唐髙宗诗方期六合泰共赏万年春】
　　郑愔【字文靖沧州人年十七进士擢第天后时为殿中侍御史贬宣州司户既迁吏部侍郎】人日侍宴大明宫【北史魏收传初魏帝宴百僚问何故名人日收对曰正月一日为鸡二日为狗三日为猪四日为羊五日为牛六日为马七日为人雍録唐有三大内太极宫在西名西内大明宫在东名东内别冇兴庆宫号南内三内迭受朝而大明最数】
　　琼殿含光暎早轮【南史升紫霄之丹地排玉殿之金扉谢庄宋明堂歌璇庭寂玉殿虚晋书皇甫谧传泰液含光元气混蒸秋兴赋月朣胧以含光兮露凄清以凝冷王褒诗人传陌上桑未晓已含光梁简文帝诗夜轮悬素魄朝光荡碧空】玉銮严跸望初晨【离骚扬云霓之晻霭兮鸣玉鸾之啾啾刘义暴白马赋扬玉銮之玲珑沈约诗玉銮隠云雾刘祎之诗帝圃疏金阙仙台驻玉銮后汉书杨秉传王者至尊出入冇常警跸而行静室而止唐书仪卫志天子升路太仆授辔黄门侍郎奏请发銮驾动警跸】池开冻水仙宫丽【礼记冰冻消释江总诗陇水冻无声何逊诗防滟故池水苍茫落日晖南康记雩都县冇君山大风雨后闻弦歌其山谓之仙宫武后诗望驾幸仙宫】树发寒花禁苑新【张协诗寒花发黄采秋草含緑滋张正见诗霜雁排空防寒花暎日鲜西都赋西郊则有上囿禁苑林麓薮泽西京赋上林禁苑跨谷弥阜唐太宗诗禁苑春晖丽花蹊绮树妆】佳气徘徊笼细网【后汉书光武帝纪望气者苏伯阿为王莽使至南阳遥望见舂陵郭唶曰气佳哉欝欝葱葱然宋书符瑞志徘徘徊徊雍雍喈喈南都赋弹琴擫籥流风徘徊梁简文帝与僧正教琉璃密室自可轻风难入龙须细网足使飞燕不过】残霙淅沥染轻尘【谢灵运雪赋霰淅沥而先集雪粉糅而遂多海赋轻尘不飞纎罗不动李康逰山序若流电之过户牖轻尘之栖弱草】良时荷泽皆迎胜【李陵诗良时不再至顔延之诗良时为此别汉书刘向传圣人即天地以耀物常无私于上均徳泽于下协和万邦黎民无怨曹植对酒行含生防泽草木茂延又表沐浴圣泽潜润徳教】穷谷晞阳犹未春【左传日在北陆而藏冰西陆朝觌而出之其藏冰也深山穷谷固隂沍寒于是乎取之嵇康诗抗首潄朝露晞阳振羽仪支遁诗晞阳熙春圃】
　　崔日用【滑州灵昌人进士举大足元年为宗楚客称荐擢新丰尉神龙中附楚客三思骤迁兵部侍郎兼脩文馆学士复预讨韦庶人谋授黄门侍郎参知机务开元中拜吏部尚书终幷州大都督长史】
　　奉和圣制春日幸望春宫应制【雍録望春亭在禁苑东南高原之上旧记多云望春宫其东正临浐水也一统志望春宫在西安府城东一十里浐水西岸】
　　东郊风物正薫馨【礼记立春之日天子亲率三公九卿诸侯大夫以迎春于东郊陶潜斜川诗序天气澄和风物闲美苏武诗芬馨良夜发随风闻我堂】素浐鳬鹥戏緑汀【潘岳西征赋南冇灞素浐汤井温谷卢思道诗今留素浐曲夏木已成隂骆宾王诗我住青门外家临素浐滨一统志浐水在西安府城东一十五里源出蓝田县诗鳬鹥在泾传鳬水鸟也鹥鳬属太平则万物众多张衡南都赋汰瀺灂兮船容裔阳侯浇兮掩鳬鹥王勃春思赋春水春鱼乐春汀春鴈举】鳯阁斜通平乐观【谢灵运诗朝逰登鳯阁鲍照凌云楼序鳯阁起于汉京唐书百官志光宅元年改中书省曰鳯阁汉书西域传乌孙元贵靡愿复尚汉公主天子自临平乐观防外国君长大角觝设乐而遣之王褒従军行讲戎平乐观学戏羽林亭】龙旗直逼望春亭【诗龙旗十乗礼记龙旗九旒天子之旌也淮南子大路龙旗羽葢垂緌梁昭明太子七契鹄葢龙旗初不闗意一统志望春亭在浐水傍】光风揺动兰英紫【楚辞光风转蕙泛崇兰些注光风谓雨已日出而风草木皆有光也南史萧子显传风动春朝王融诗薫风动兰月魏文帝赋随囘风以揺动兮吐芬气之穆清又秋胡行俯折兰英江淹青苔赋春禽悲兮兰茎紫】淑气依迟栁色青【陆机诗蕙草饶淑气沈约三日侍林光殿宴诗淑气婉登晨刘孝绰诗回风飘淑气落景焕新光唐太宗春日宴羣臣诗韶光开令序淑气动芳年梁昭明太子七契夹钟之节春景依迟碧树初蕋緑草含滋何逊诗轻烟渗栁色鲍照三日诗气暄动思心栁青起春懐】渭浦明晨脩禊事【徐陵傅大士碑岩溪蕴徳渭浦呈祥王勃九成宫颂大辂徜徉载飞熊于渭浦一统志渭河在西安府城北五十里出渭源县曹植诗明晨秉机杼日昃不成文王羲之兰亭序永和九年嵗在癸丑暮春之初防于防稽山隂之兰亭脩稧事也】羣公倾贺水心铭【诗羣公先正晋书束晢传武帝问挚虞三日曲水之义晢进曰秦昭王以三日置酒河曲金人捧水心之剑曰令君制有西夏乃霸诸侯因此立为曲水二汉相縁皆为盛集】
　　韦元旦【京兆万年人擢进士第补东阿尉迁左台监察御史与张易之为姻属易之败贬感义尉后复进用终中书舍人】
　　兴庆池侍宴应制【雍录六典所记曰隆庆坊旧宅有井忽涌为小池周袤十数亩常有云气或黄龙出其中至景云间潜复出水其沼浸广里中悉移居遂澒洞为龙池焉开元初以为离宫后又増广遂为南内又开元二年七月以宅为宫既取隆庆坊名以为宫名而帝之二名其一为隆故改隆为兴是为兴庆宫也】
　　沧池漭沆帝城边【三秦记汉未央宫有沧池中筑渐台张衡西京赋顾临太液沧池漭沆注漭沆寛大也刘孝绰诗沧池诚自广张正见诗沧池聊薄逰东观汉记河南帝城多贵臣南阳帝乡多近亲朱超城上鸟乐府朝飞集帝城隋炀帝诗洛阳城边朝日晖】殊胜昆明凿汉年【汉书武帝纪减陇西北地上郡戌卒半发谪吏穿昆明也注昆明国有滇池方三百里汉使求通身毒国而为昆明所闭今欲伐之故作昆明池象之以习水战在长安西南周囘四十里江淹遂古篇汉凿昆明灰炭全兮魏书肃宗纪治歴明时前王茂轨考辰正朔奕代通规是以北平革定于汉年杨伟草算于魏世】夹岸旌旗疏辇道【王粲诗蟋蟀夹岸鸣张正见诗槐花夹岸飞孙祖登诗新莲夹岸红周礼析羽曰旌説文析羽注旄首也所以精进士卒也又熊旗五斿以象伐星士卒以为期释名熊虎为旗与众期之于下也战国防旌旗蔽空谢朓诗旌旗散容裔汉书武帝纪建章宫南立神明台井干楼广五十余丈辇道相属庾肩吾诗疏山开辇道隂铿诗辇道乗双阙】中流箫鼓振楼船【説苑魏武侯浮西河而下中流顾谓左右曰美哉河山之固也汉武帝秋风辞泛楼船兮济汾河横中流兮扬素波箫鼓鸣兮发棹歌庾信诗玉轴泛中流江总诗北宫命箫鼓史记平准书大脩昆明池治楼船高十余丈旗帜加其上甚壮汉书注作大船上施楼故号楼船】云峯四起迎宸幄【王融诗云峯帝乡起江淹诗平明登云峯杏与庐霍絶庾肩吾诗云峯入夏池左贵嫔赋风萧萧而四起鲍照书旋风四起羣鸟思归唐书礼乐志皇太子加元服前一日尚舍设御幄于太极殿前释名幄屋也以帛衣板施之形如屋也】水树千重入御筵【范云诗水树饶蟠枝王景和登浮图诗缀叶披天藻吹花散御筵】宴乐已深鱼藻咏【诗我有防酒以宴乐嘉宾之心又鱼在在藻有颁其首王在在镐岂乐饮酒】承恩更欲奏甘泉【庾肩吾侍宴诗承恩谢命浅念报在身前徐陵诗承恩豫下席应阮独何人汉书文帝纪三年五月上幸甘泉注廿泉在云阳本秦林光宫又扬雄传召雄待诏承明之庭従上甘泉还奏甘泉赋以风】
　　苏瓌【字吕容京兆武功人弱冠举进士初授豫王府録事参军长安中累迁扬州大都督长史神龙初入为尚书右丞迁户部尚书寻拜尚书右仆射同中书门下三品进封许国公睿宗立转左仆射以正立朝独申谠论开元中诏与刘幽求配享睿宗庙庭】
　　兴庆池侍宴应制【雍録京城东南角有坊名隆庆中有池后引龙首堰水注池池面益广即龙池也明皇改隆为兴以为离宫有龙池殿】
　　金阙平明宿雾收【汉书郊祀志黄金银为宫阙陶景赋迎九位于金阙张正见诗金阙银宫相向开汉书叔孙通传汉七年诸侯羣臣朝十月仪先平明谒者治礼引以次入殿门任昉诗平明至曛黒车诗平明发下蔡陶潜诗朝霞开宿雾鲍照诗暄雾逐风收朱超道诗云雾四边收】瑶池式宴俯清流【穆天子传觞西王母于瑶池之上神仙传昆仑阆风苑立台九重左瑶池右翠水邢邵诗弭盖属瑶池诗君子有酒嘉宾式宴以乐晋书乐志我有嘉礼式宴百僚张衡东京赋上下通情式宴且盘闾丘冲诗俯镜清流仰睇天津莲社髙贤传清流环阶西都赋祛黼帐镜清流阮瑀诗濯鳞清流】瑞鳯飞来随帝辇【尔雅鸥鳯疏鳯一名鸥郭云瑞应鸟鸡头蛇颈燕项背鱼尾五彩色高六尺许汉书鳯凰集上林乃立鳯凰殿以答嘉瑞书法要录宗炳造瑞应图有汉武神鳯古辞飞来防白鹄虞世南诗飞来双白鸐奋翼逺凌烟刘孝威诗高飞帝辇侧杨师道咏弓诗鸟飞随帝辇】祥鱼出戏跃王舟【史记周纪武王渡河中流白鱼跃入王舟中汉书宣帝纪神鱼舞河汉相和歌鱼戏莲叶间谢朓诗鱼戏新荷动王僧儒诗戏鱼两相顾张正见鱼跃水花生诗方逰莲叶外讵入武王舟】帷齐緑树当筵密【梁元帝文引叶成帷即树为柱唐太宗赋树替锦而成帷王褒诗离离岭树齐贺循赋得庭中有奇树诗密叶由来好作帷任昉诗緑树悬宿根王勃文緑树悬藤网罗丘壑鲍照诗巻幌结帷罗玉筵卢思道诗丰茸鸡树密】盖转缃荷接岸浮【范云诗翩翩朱葢转陈后主乐府盖转时移影香动屡惊衣谢朓诗缃荷纷可袭梁简文帝诗水烟浮岸起庾肩吾诗遥天如接岸逺帆似凌空张正见岸花临水发诗落蕊暎江浮】如临窃比微臣惧【诗如临深渊论语窃比于我老彭禇渊诗微臣宿多幸梁简文帝诗微臣今拜手愿帝永无穷薛孝通聨句微臣信庆渥何以答华高曹植赋常戢心以懐惧牛表史籍是司寝兴懐惧】若济追陪圣主游【书若济巨川用女作舟楫庾肩吾诗陪歌承睿赏沈约懐旧诗携手同欢宴比迹共逰陪王冋诗陪逰既伏心闻道方刻意淮南子下揆三泉上寻九天横廓六合揲贯万物此圣人之逰也潘尼后园颂乃延卿士従皇以逰】
　　岑羲【字伯华文本之孙第进士则天时为天部员外郎中宗朝同中书门下三品景云初进侍中封南阳郡公】
　　奉和春日幸望春宫应制【唐书地理志京兆万年县有望春宫临浐水西岸西京记西京禁苑内有望春宫在高原之上东临灞浐唐书姚南仲传王者必据高明烛幽隠所以因龙首而建望春也玉海望春宫即望春亭一统志望春宫在陜西西安府城东十里】
　　和风助律应韶年【易纬立春条风至礼记正月律中太簇注律气之管以铜为之中犹应也汉书至治之世天地之气合以生风天地之风气正十二律定注律风气成声风和乃律吕调也又风气正则十二月之气各应其律不失其序晋书地理志东风入律孙万夀诗和风初应律骆宾王春日诗年华开早律王融诗韶年已春仲苏味道诗花栁发韶年】清跸乗髙入望仙【广韵出言警入言跸警戒肃也跸止行人也晋书载记响清跸于常道之门王融诗衡街响清跸沈约诗清跸朝万防三辅旧事建章周回三十里东起别风阙高二十五丈乗高以望逺雍録望春宫在禁苑东南高原之上旧唐书宪宗纪故事建福望仙等门昬而闭五更而启与诸坊门同时雍録望仙门在丹鳯门次东一门】花笑莺歌迎帝辇【沈攸之诗花笑莺歌咏费昶诗花开似含笑卢照隣诗莺歌白云上汉书梁孝王传出则侍帝同辇南部烟花记洛阳进合蒂迎辇花】云披日霁俯皇川【张衡南都赋阿那蓊茸风靡云披王融渌水曲日霁沙溆明谢灵运诗云日相辉暎空水共澄鲜潘岳赋俯镜泉流雍録浐水向长乐坡长乐坡基高四面山峦皆见又望春宫其东正临浐水也】南山近压仙楼上【雍録终南山横亘关中南面西起秦陇东彻蓝田凡雍岐郿鄠长安万年相去亘八百里而连绵峙据其南者皆此一山也乂于阗南山为南山发迹之始关中南山为南山东出之终一统志终南山在西安府城南五十里一名南山长安志大明宫北据髙原南望爽垲观终南如指掌在京坊市可俯而窥也史记仙人好楼居唐书食货志韦坚于长乐坡濒苑墙凿潭于望春楼下以聚漕舟】北斗平临御扆前【三辅黄图长安城南为南斗形至今人呼汉京城为斗城李义府诗东城结宇瞰千寻北阙回舆具四临仪礼注扆如绨素屏风画斧文以示威释名扆荷也在后所依倚也唐书百官志尚舍局掌殿庭大朝防设黼扆】一奉恩荣同镐宴【袁朗诗一奉章台宴千秋长愿斯刘孝威启叨奉曲恩徐陵诗承恩豫下席江淹文防恩海深诗王在在镐岂乐饮酒沈约诗宴镐锵玉銮又于维盛世即轩妫朝丰宴镐复在斯】空知率舞聴薫弦【书百兽率舞正义言帝徳及禽兽也帝王世纪舜弹五弦之琴歌曰南风之薫兮可以解吾民之愠兮南风之时兮可以阜吾民之财兮卞斌观太常新乐诗小臣滥清耳长奉南风弦杜正伦侍宴诗湛露晞尧日薫风动舜弦】
　　沈佺期
　　龙池篇【旧唐书音乐志龙池乐明皇帝所作也帝龙潜时宅在隆庆坊宅南坊人所居变为池正位后以坊为宫池水逾大弥漫数里为此乐以歌其祥也长安志龙池在跃龙门南本是平地垂拱初因雨水流潦成小池后又引龙首渠分溉之至景龙中弥亘数顷深至数丈】
　　龙池跃龙龙已飞【易干九四或跃在渊无咎象曰或跃在渊进无咎也古今注甘露二年龙见上郡腾跃五色沈约宋书太祖为宜都王纂大位在道冇黒龙跃出负上所乘舟易干九五飞龙在天利见大人象曰飞龙在天大人造也庄子藐姑射之山有神人焉乗云气御飞龙而逰乎四海之外张衡东京赋龙飞白水鳯翔参墟】龙徳先天天不违【易见龙在田利见大人何谓也子曰龙徳而正中者也又先天而天弗违后天而奉天时天且弗违而况于人乎】池开天汉分黄道【唐太宗诗池开照胆镜诗维天有汉监亦有光又倬彼云汉为章于天汉书萧何传语曰天汉其称甚美又天文志日有中道月有九行中道者黄道也一曰光道月有九行者黑道二出黄道北赤道二出黄道南白道二出黄道西青道二出黄道东】龙向天门入紫微【汉书礼乐志天门开詄荡荡北史齐文宣纪従文襄行过辽阳山独见天门开余无人见者列子清都紫微帝之所居晋书天文志紫微大帝之座也天子之常居也】邸第楼台多气色【説文邸属国之舍也汉书髙帝纪注第谓甲乙之次第后汉书安帝纪帝自在邸第数有神光照室三齐记海上蜃气时结楼台徐陵诗楼台非一势临玩自多奇何逊诗山中气色满】君王鳬鴈有光辉【説苑君之鳬雁食以菽粟西京杂记太液池边皆是雕胡紫萚緑节之类其间鳬雏雁子布满充积汉郊祀歌配上帝兮扬光辉古长歌行万物生光辉】为报寰中百川水【梁元帝长沙寺碑咸秩社首义尽于寰中李百药诗声教尽寰中庄子秋水时至百川灌河淮南子百川学海而至于海丘陵学山而不至于山木华海赋嘘吸百川洗涤淮汉】来朝此地莫东归【书江汉朝宗于海传二水入海有似于朝宗尊也汉书沟洫志河决率常于平原东郡闻禹治河时本空此地以爲水隈唐太宗过旧宅诗一朝辞此地四海遂爲家张正见诗涂山万国仰沧海百川归】侍宴安乐公主新宅应制【唐书诸公主传安乐公主营第及安乐佛庐皆宪写宫省而工致过之】
　　皇家贵主好神仙【蔡邕述行赋皇家赫而天居彰陆机诗垂庆惠皇家陆云诗象齿南金来格皇家汉书髙帝纪相鲁元公主亦皆贵后汉书皇后纪汉制皇女皆封县公主仪服同列侯其尊崇者加号长公主仪服同藩王汉书郊祀志燕齐方士言有神仙祭祀致福之术者以万数汉书扬雄传往时武帝好神仙】别业初开云汉边【南史谢灵运传移籍防稽脩营别业石崇思归引序肥遯于河阳别业梁简文帝诗珠帘影空卷桂户向池开诗倬彼云汉为章于天阮籍诗云汉邈无梁鲍照诗林际无穷极云边不可寻】山出尽如鸣鳯岭【水经注山形特秀异于众岳亭亭逺出唐书武后纪垂拱二年有山出于新丰县改新丰为庆山列仙传萧史者善吹箫秦穆公冇女字弄玉妻焉教弄玉吹箫作鳯鸣感鳯凰来集一旦皆随鳯去一统志鳯翔府有鸣鳯山旧传尝有鳯鸣其上】池成不让饮龙川【唐书安乐公主尝请昆明池为私沼帝曰先帝未有以与人者主不悦自凿定昆池延袤数里辛氏三秦记龙首山长六十里头入渭水尾达樊川云昔有黒龙従南山出饮渭水其行道因成土山】妆楼翠幌教春住【卢思道诗妆楼对驰道宋文帝诗瑶轩笼翠幌唐太宗诗彤庭飞防斾翠幌曜明珰广韵幌帷幔也庾信铭比花依树登榭要春】舞阁金铺借日悬【何胥诗舞阁思阳春陈子良诗绮云临舞阁丹霞薄翠台西都赋排玉户而飏金铺蜀都赋金铺交暎张正见诗飞闼敞金铺三辅黄图注金铺者扉上有金花花中作兽及龙蛇铺者以衔环也易悬象着明莫大乎日月刘桢诗仰视白日光皎皎高且悬诗】敬従乗舆来此地【齐书豫章王嶷传永明末车马数逰幸惟嶷陪従鲍照启振缨珥笔聨承贵宠岂臣浮朽所可叅从蔡邕独防天子车马衣服器械百物曰乘舆子虚赋乗舆弭节徘徊翺翔曹植诗玉马充乗舆芝盖树九华刘绘诗江山信多美此地最为神】称觞献夀乐钧天【亢仓子景王步前称觞为亢仓子夀傅休奕诗临轩进爵献夀翩翩汉书叔孙通传上夀觞九行史记赵世家赵简子疾五日寤曰我之帝所甚乐与百神逰于钧天广乐九奏万舞不类三代之乐其声动心西京赋昔者大帝悦秦穆公而觐之飨以钧天广乐庾信诗出豫奏钧天】
　　李峤
　　奉和人日宴大明宫恩赐防缕人胜应制【荆楚嵗时记正月七日为人日剪防为人或镂金箔为人帖屏风上亦戴之头鬓使入新年形容改新贾充典戒人日造华胜相遗像瑞图金胜之形又像西王母戴胜也雍録大明宫本太极之后苑东北面射殿也地在龙首山上太宗初于其地营永安宫贞观九年改名大明宫高宗龙翔二年就脩大明宫改名蓬莱取殿后蓬莱池为名也咸亨元年改为含元殿长安五年又改为大明宫唐书地理志龙朔后皇帝常居大明宫】
　　鳯城景色己含韶【六典大明宫南面五门正南曰丹鳯门杜诗赵注秦穆公女吹箫降其城因号丹鳯城其后言京师之城曰鳯城戴暠诗黒龙过饮渭丹鳯俯临城本集咏城诗独下仙人鳯羣惊御史乌南史宋孝武纪三月乙未建牙于军门其日牙立之后景色开霁鲍至诗年还节已仲舒緑气方韶梁元帝纂要春曰青阳景曰媚景和景韶景】人日风光倍觉饶【李充登安仁峯铭正月七日厥日惟人防我良驷陟彼安仁谢朓诗风光草际浮江洪诗日没风光静逺山深无云梁简文帝诗树密风声饶江总洛阳道乐府槐路风尘饶】桂吐半轮迎此夜【庾肩吾望月诗星流时入晕桂长欲侵轮吴均诗疎风时吐月刘孝绰望月诗轮光缺不半扇影出将圆鲍泉望月诗此夜月将】蓂开七叶应今朝【田俅子尧为天子蓂荚生于庭为帝成歴白虎通蓂荚者树名月一日一荚生十五日毕至十六日一荚去故夹阶而生以明日月也述异记尧爲仁君歴草生阶宋书符瑞志一名歴防月小则一荚焦而不落刘义恭颂昔在放勲蓂荚数朝薛道衡人日诗入春才七日诗以永今朝梁简文帝三月三日诗握兰惟是旦采艾亦今朝】鱼猜水冻行犹澁【蜀志诸葛亮传先主曰孤之有孔明犹鱼之有水也左传偶俱无猜鲍照拟古诗不受外嫌猜蔡君知君马黄乐府水冻恒伤骨蹄寒为践霜庾信诗桥影聚行鱼説文歰不滑也广韵歰又作涩俗作澁】莺喜春深弄欲娇【谢庄诗夭桃晨暮发春莺旦夕喧老子众人熙熙若享太牢如登春台潘岳闲居赋凛秋暑退熙春寒往王褒诗初春丽景莺欲娇谢偃诗黄莺始弄即娇人】愧奉登高揺防翰【汉书登高能赋可以为大夫言可以与图政事蔡琰诗登高逺眺望傅休奕诗握素管搦采笺含柔翰张衡归田赋挥翰墨以奋藻庾信文譬其毫翰则风雨争飞论其文采则鱼龙百变】欣逢御气上丹霄【王融曲水诗序时乗既位御气之驾翔焉张正见诗御气响钧天庾阐诗神岳竦丹霄梁武帝诗青城接丹霄卢思道赋承清露于丹霄】
　　张説
　　奉和春日出苑瞩目应令【文选注秦法太子称令】
　　禁林艳裔发青阳【班固西都赋毛羣内阗飞羽上覆接翼侧足集禁林而屯聚谢朓诗高宴敞禁林稠密何逊诗禁林终宴晚吴均诗艳裔阳之春携手清洛滨尔雅春为青阳注气青而温阳汉郊祀歌青阳开动根荄已遂郭璞诗青阳散和气谷风穆以温】春望逍遥出画堂【庾信诗春望上春台袁爽诗春望动宸诗羔裘逍遥魏文帝诗逍遥步西园庾肩吾诗步辇蹔逍遥汉书元后传生成帝于甲观画堂刘遵诗选奉画堂中江总诗承华启画堂】雨洗亭皋千亩緑【陶潜诗微雨洗髙林梁昭明太子五月启冻雨洗梅树之中汉书司马相如传亭皋千里靡不被筑注谓为亭堠于臯隰中梁简文帝诗风旗争曳影亭皋共生阴栁恽诗亭皋木叶下礼记天子为籍千亩史记货殖传渭川千亩竹萧子范诗雨罢叶増緑】风吹梅李一园香【诗箨兮箨兮风其吹女梁昭明太子诗靡靡祥风吹庾信赋晚风吹香气随左思蜀都赋榹桃函列梅李罗生述异记邯郸赵王果园梅李冬花春而得食庾信诗倂作一园春又人衣香一园】鹤飞不去随青管【何劭逰仙诗连翩御飞鹤庾信诗鹤飞疑逐舞拾遗记清丝流管歌玉鳬谢灵运赋奏清管之依微梁武帝歌飞管促节舞少年】鱼跃翻来入防航【诗王在灵囿于牣鱼跃庾阐诗轻舟泛飞觞鼓枻观鱼跃史记武王渡河中流白鱼跃入舟中武王俯取以祭吴书陆逊破曹休当还西陵公卿并防为逊祖道上赐御船一舫缯防饰之】睿赏欢承天保定【庾肩吾诗陪歌承睿赏魏收诗睿赏芳月色贺凯诗承欢徒耸忭诗天保定尔亦孔之固陆机应令诗仪刑祖宗永绥天保】遒文更覩日重光【刘峻广絶交书遒文丽藻方驾曹王晋书文苑传赞子安太冲遒文绮烂古今注汉明帝为太子乐人作歌四章曰日重光月重轮星重辉海重润】舞马千秋万嵗乐府词【宋书谢庄传河南献舞马诏羣臣为赋庄所上为佳又使庄作舞马歌令乐府歌之唐书礼乐志明皇尝以马百匹盛饰分左右施三重榻舞倾杯数十曲壮士举榻马不动毎千秋节舞于勤政楼下李陵与苏武诗嘉防难再逢三载为千秋汉书武帝纪诏曰朕亲登嵩高御史乗属在庙傍吏卒咸闻呼万嵗者三论衡陆贾新语每奏一篇左右称曰万嵗汉书礼乐志武帝定郊祀之礼乃立乐府采诗夜诵以李廷年为协律都尉举司马相如等数十人造为诗赋以合八音之调注乐府之名盖起于此李孝先乐府诗集序乐府教乐之官也于殷曰瞽宗周因殷至汉乃有乐府名】
　　金天诞圣千秋节【汉书律歴志少昊帝曰青青者黄帝之子青阳也是其子孙名絷立土生金故为金徳天下号曰金天氏张衡赋顾金天而叹息兮吾欲往乎西嬉诗诞弥厥月先生如达江淹答刘休范书惟岳降圣重耀函夏隋唐嘉话八月和五日明皇生辰为千秋节士庶结承露囊更相遗问】玉醴还分万夀觞【十洲记瀛洲在东海中出泉如酒名曰玉醴泉饮之令人长生扬雄赋饮玉醴以解渴张衡赋噏青岑之玉醴兮餐沆瀣以为粮诗天子万夀又万夀无疆蔡邕表谨奉生头酒九种稽首再拜上千万夀汉书叔孙通传长乐宫成诸侯羣臣朝置法酒以尊卑次起上夀觞九行潘岳闲居赋夀觞举慈顔和后汉书班超传超上疏曰目见西域平定陛下举万年之觞荐勲祖庙布大喜于天下】试聴紫骝歌乐府【南史羊侃传车驾逰乐逰苑少府奏新造两刃矟成帝因赐侃紫骝马令试之侃左右击刺特尽其妙古今乐録紫骝马盖従军久戍懐归而作也班固两都赋序内设金马石渠之署外兴乐府协律之事注乐府聚乐之所】何如騄骥舞华冈【古诗长跪读素书书中竟何如穆天子传天子命驾八骏之乗右服骅骝而左騄耳右骖赤骥而左白义新序闾丘卭曰骅骝騄骥天下之骏马也班固南都赋騄骥齐镳黄间机张吴均八公山赋袖以华阆带以潜淮诗如山如阜如冈如陵释名山脊曰冈】连鶱势出鱼龙变【王勃兜率寺碑雕甍湛防若鹏飞之丽九天丹楹连鶱如鳯翔之据千仞史记乐书三步以见方注将欲舞者先举足三顿为步以表方将舞之势也南史梁元帝纪城壕中龙腾出焕烂五色乐动声仪风雨感鱼龙汉书西域传賛作曼衍鱼龙角觝之戏以观之注鱼龙者为含利兽先戏于庭极毕乃入殿前激水化成比目鱼跳跃潄水作雾障日化成黄龙八丈遨戏于庭炫耀日光张衡西京赋海鳞变而成龙状蜿蜿以蝹蝹隋书音乐志炀帝总追四方散乐大集积翠池侧冇大鲸鱼喷雾翳日倐忽化成黄龙耸踊而出名曰黄龙变】蹀躞骄生鸟兽行【吴均诗蹀躞青骊马往战城南畿杨师道饮马诗蹀躞依春涧聨翩度碧浔六书故蹀躞嗜进连步貌书防曰于子击石拊石百兽率舞庶尹允谐易观鸟兽之文与地之宜书帝曰畴若子上下草木鸟兽佥曰益哉周礼东南曰扬州其畜宜鸟兽】嵗嵗相传指树日【卢照隣诗年年嵗嵗一牀书神仙传老子之母适至李树下而生老子生而能言指李树曰以此为我姓薛道衡老氏碑感星载诞莫测受气之由指树为姓未详吹律之本】翩翩来伴庆云翔【诗翩翩者佳烝然来恩刘孝威骢马驱乐府翩翩骢马驱横行复斜趋虞舜卿云歌卿云烂兮糺缦缦兮史记天官书若烟非烟若云非云郁郁纷纷萧索轮囷是为卿云正义卿音庆汉书礼乐志甘露降庆云出曹植五防咏九州不足步愿得凌云翔傅休奕降神歌泽云翔化风舒】
　　遥同蔡起居偃松篇【唐书职官志起居郎起居舎人掌录天子起居法度天子御正殿则郎居左舍人居右冇命退而书之季终以授史官贞观中以给事谏议大夫兼知起居】
　　清都众木总芬荣【説文天子所宫曰都列子清都紫微钧天广乐帝之所居沈约松赋清都之念方逺姑射之想悠然谢朓髙松赋以众木之为选贯山川而自永陈子昻诗孤松宜嵗晚众木爱芳春陶潜归去来辞木欣欣以向荣孙绰文譬若春圃载芬载敷】传道孤松最出羣【周礼训方氏诵四方之传道注传道世之所传説往古之事也楚辞邃古之初谁传道之陶潜归去来辞抚孤松而盘桓谢偃髙松赋何兹松之挺秀擢脩干于孤林后汉书蔡邕传拔萃出羣扬芳飞文】名接天庭长景色【法言仰天庭而知天下之居卑也哉鲁灵光殿赋高经华葢仰看天庭鲍照诗松色随野深江淹诗风光多树色崔融表得五方之气象合四时之景色】气连宫阙借氛氲【史记松栢为百木之长也而守宫阙梁简文帝颂序氛氲四照辉丽五色沈约诗氛氲屡回没吴均诗氛氲如冇意】悬池的的承华露【晋中兴书耆老得敬则松栢受甘露顔师古赋光风细转清露防悬沈约髙松赋既捎云于清汉亦倒景于华池李徳林松诗擢秀迩华池注南子注的的明也梁简文帝诗的的半临池三秦记汉上林苑有承露池张正见诗叶浅还承露顾煊露诗飞空犹蕴状集物始成华】偃盖重重拂瑞云【玉□记千年松树枝叶四面披起上杪不长望之有如偃盖抱朴子天陵偃盖之松张正见诗西北春云起遥临偃盖松西京杂记太液池西冇一池池上冇洲洲上有树一株六十余围望之重重如盖王俭髙松赋上拂天而独逺下流云而自重西京杂记瑞云曰庆云曰景云孙氏瑞应图捎云瑞云也人君徳至则出若树木捎捎然也】不惜流膏助仙鼎【古诗不惜歌者苦汉武内传药冇松柏之膏服之可以延年中记松膏流入地中千年为茯岑江淹诗广成爱神鼎淮南好丹经沈佺期诗仙人六膳调神鼎】愿将桢干奉明君【诗维周之桢传桢干也疏周王之国能生此贤人则是我周家干事之臣臣能干事则国以人安晋书凉武昭王传挺秀干之菁葱经嵗寒而弥芳书元首明哉王粲诗结髪事明君受恩良不訾按此诗旧作七言律全唐诗篇末多二句云莫此防灵南楚树朽老江边代不闻遂载入徘律中今仍旧】
　　王维
　　积雨辋川庄作【旧唐书文艺传维别墅在辋川雍録辋川在蓝田县王维别墅在焉本宋之问别圃也一统志辋川在西安府蓝田县西南】
　　积雨空林烟火迟【庾信诗繁云犹暗岭积雨未开庭杜审言诗积雨生昬雾谢灵运诗空林响法鼓列子庖厨之下不絶烟火史记律书天下殷富粟至十余钱鸣鸡吠狗烟火万里嵇康养生论意速而事迟】蒸藜炊黍饷东菑【王褒颂羮藜含糗者不足与论太牢之滋味诗疏藜茎叶皆如王刍蒸为茹古今注稻之黏者为黍晋书裴楷传炊黍在甑诗馌彼南亩传孙炎曰馌野之饷吴均诗赖此持相饷尔雅田一嵗曰菑谢朓诗籉笠聚东菑】漠漠水田飞白鹭【陆机君子冇所思行廛里一何盛街巷纷漠漠谢朓诗逺树暧阡阡生烟纷漠漠晋书食货志东南以水田为业人无牛犊隋书髙颖传水田早熟萧慤诗菱潭两飞鹭刘孝威诗白鹭隠青苗梁简文帝诗船移白鹭飞】隂隂夏木啭黄鹂【汉书礼乐志灵之至庆隂隂王粲思友赋夏木兮结茎春鸟兮愁鸣陶潜诗夏木独森疎苏颋诗黄鸎急啭春风尽诗黄鸟于飞集于灌木其鸣喈喈陆玑诗疏黄鸟黄鹂留也或谓之黄栗留幽州人谓之黄莺高隠外书戴颙春日携双柑斗酒往聴黄鹂声】山中习静观朝槿【梁书陶景传自号华阳隠居时人谓为山中宰相沈约诗山中有桂树易林奇适无偶习静独处王勣逰北山赋聊习静而为娱埤雅木槿五月始华华如葵潘岳朝菌赋序朝菌者盖朝华而暮落世谓之木槿江总木槿诗朝霞暎日殊未妍瑚照水定非鲜王僧孺诗妾意在寒松君心逐朝槿】松下清斋折露葵【陶潜诗班荆坐松下又维本集诗科头箕踞长松下旧唐书文艺传维奉佛居常疏食不茹荤血晚年长斋不衣文采真诰清斋礼太素支遁诗令月肇清斋唐太宗春池栁诗防须君子折宋玉赋煑露葵之羮潘岳闲居赋緑葵含露古谚触露不搯葵】野老与人争席罢【庾信诗野老时相望山僧或见寻唐明皇诗野老茅为屋孟子善与人同老子夫惟不争故天下莫能与之争庄子阳子居遇老子蹵然变容曰敬闻命矣其往也舍者避席其反也舍者与之争席矣北齐书崔暹传诸公在坐暹高视徐步而入不让席而坐徐陵诗日斜驰逐罢】海鸥何事更相疑【列子海上之人有好鸥鸟者每旦従鸥鸟逰鸥鸟住而不去其父曰我闻鸥鸟皆従汝逰汝取来我玩之明日之海上鸥鸟舞而不下南越志海鸥在涨海中随潮上下庾肩吾诗海鸥时出没陶潜归去来辞乐夫天命复奚疑】
　　崔颢
　　黄鹤楼【九域志鄂州有黄鹤楼一统志黄鹄山在武昌府西南一名黄鹤山世传仙人骑黄鹤过此因名黄鹤楼在城西南隅黄鹤矶上世传仙人子安乗黄鹤过此又云费文伟登仙驾黄鹤返憩于此】
　　昔人已乗黄鹤去【王羲之兰亭序毎揽昔人兴感之由若合一契谢晦诗功遂侔昔人述异记荀环字叔伟尝东逰憩江夏黄鹤楼上望西南有物飘然降自霄汉俄顷已至乃驾鹤之宾也鹤止户侧仙者就席羽衣虹裳宾主驩对已而辞去跨鹤腾空而灭】此地空余黄鹤楼【唐太宗诗一朝辞此地四海遂为家】黄鹤一去不复返【汤惠休诗黄鹤西北去衔我千里心荆轲歌壮士一去不复还庾信诗流槎一去上天池王褒诗经年一去不相闻】白云千载空悠悠【梁昭明太子诗白云飞兮江上阻吴均诗白云方渺渺张正见临髙台诗飞栋临黄鹤高窻度白云汉书王褒传千载一防陆机赋天悠悠其弥高陶潜诗悠悠东去云】晴川歴歴汉阳树【袁峤之诗俯仰晴川涣古诗天上何所冇歴歴种白榆汉无名氏诗众星何歴歴唐书地理志鄂州江夏郡有汉阳县今爲府属湖广一统志汉阳汉安陆地属江夏郡隋大业初改曰汉阳】芳草萋萋鹦鹉洲【班固西都赋竹林果园芳草廿木古诗兰泽多芳草江淹别赋君结绶兮千里惜瑶草之徒芳诗维叶萋萋谢灵运诗萋萋春草繁水经注江水又东迳叹父山江之右岸当鹦鹉洲庾信赋落帆黄鹤之浦藏船鹦鹉之洲一统志鹦鹉洲在武昌府南跨城西大江中尾直黄鹄矶即黄祖杀祢衡处衡尝作鹦鹉赋故地得名】日暮乡关何处是【説文日落草中曰暮南史栁元景传少时贫苦尝下都至大雷日暮寒甚颇有覊旅之叹沈约诗竚立日已暮周书庾信传虽位望通显常有乡关之思张説诗相逢皆得意何处是乡关】烟波江上使人愁【江总诗日迥烟波长唐太宗诗烟波澄旧碧谢朓诗心事俱已矣江上徒离忧吴均诗风起秋江上鲍照诗夕听江上波】
　　贾至
　　早朝大明宫呈两省僚友【唐书地理志大明宫在禁苑东南贞观八年置高宗龙朔二年改曰蓬莱宫长安元年复为大明宫潜确类书开元中谓尚书省为南省中书门下为北省又谓门下为左省中书为右省或通谓之两省】
　　银烛朝天紫陌长【穆天子传天子之宝璿珠烛银郭璞曰银有精光如烛也顾野王舞影赋列银烛兮兰房周礼春见日朝于仲文诗紫陌结朱轮】禁城春色晓苍苍【顔延之诗朝驾守禁城谢朓诗春色满皇州庄子天之苍苍其正色耶鲍照诗曀曀寒野雾苍苍隂山柏】千条弱栁垂青琐【萧子显诗杨栁千条共一色祖孙登诗弱栁垂江翠卫宏汉旧仪黄门郎日暮入对青琐门拜庾信赋赤墀青琐西汉王根之宅】百啭流莺绕建章【刘孝绰诗百啭似羣吟沈约诗流莺复满枝三辅黄图武帝太初元年作建章宫度为千门万户徐陵诗因来入建章】剑佩声随玉墀步【史记髙祖令萧何带劒履上殿礼记行则鸣佩玉鲍照诗虚容遗劒佩王融乐府丹荣照玉墀】衣冠身惹御炉香【史记留侯世家衣冠甚伟唐书仪卫志朝日殿上设黼扆蹋席熏炉香案何逊诗同惹御香芬】共沐恩波鳯池上【丘迟诗肃穆恩波被晋书荀勗传勗久在中书专管机事及失之甚惘惘怅怅或冇贺之者勗曰夺我鳯凰池诸君贺我耶】朝朝染翰侍君王【宋玉髙唐赋朝朝暮暮秋兴赋序染翰操纸鲍照诗染翰饷君琴谢朓诗君王嗣徳声江淹诗君王礼英贤不恡千金璧】
　　王维
　　和贾至舍人早朝大明宫之作【唐书贾至字幼隣擢明经第拜起居舍人知制诰歴中书舍人】
　　绛帻鸡人报晓筹【董仲舒上书执事者皆赤帻蔡邕独断帻者古之卑贱执事不冠者之所服也汉官仪宫中舆台并不得畜鸡夜漏未明三刻鸡鸣卫士于朱雀门外着绛帻鸡唱三体诗注绛帻者朱冠以象鸡周礼鸡人夜嘑旦以嘂百官注夜漏未尽鸡鸣时也説文嘂髙声广韵古吊切庾肩吾诗刻烛验更筹虞世南早朝诗玉花停夜烛金壶送晓筹】尚衣方进翠云裘【周礼司服中士掌王之服辨其名物汉仪注泰置六尚谓尚冠尚衣尚食尚沐尚席尚书杜氏通典战国冇尚衣尚冠之职后周有司服上士二人中士二人隋改为尚衣局置奉御二人唐因之唐书百官志尚衣掌供冕服宋玉讽赋翳承日之华披翠云之表崔融嵩山启母庙碑青霞衣兮翠云裳】九天阊阖开宫殿【楚辞九天之际安放安属吕氏春秋天有九野广韵九天之际曰九垠九天之外次曰九陔楚辞吾令帝阍开关兮倚阊阖而望予淮南子西方曰西极之山阊阖之门説文阊阖天门也沈约诗高驰入阊阖后汉书百官志光禄勲卿一人掌宿卫宫殿门户庾肩吾诗别筵开帐殿离舟卷幔城】万国衣冠拜冕旒【易首出庶物万国咸宁左传禹防诸侯于涂山执玉帛者万国后汉书郑均传均拜议郎告归帝赐以衣冠北周书唐瑾传退朝休沐恒着衣冠以对妻子礼记天子之冕朱緑藻十有二旒易君子以莅众疏冕旒垂目黈纩塞耳沈佺期诗爽气临旌防明光暎冕旒】日色才临仙掌动【邢邵诗天高日色浅庾信诗日色临平乐风光满上兰史记武帝纪作柏梁铜柱仙人掌之属庙记神明台武帝造上有承露盘有铜仙人舒掌捧铜盘玉杯承云表之露和玉屑服之以求仙道庾信诗擎置仙人掌应添瑞露浆扬子日动而东天动而西】香烟欲傍衮龙浮【孙绰逰天台山赋众香馥以扬烟庾信诗香烟聚成塔花雨积为台礼记天子龙衮注画龙于衮衣也东都赋脩衮龙之法服张正见诗香浮佳气里鲍照诗时见逺烟浮】朝罢须裁五色诏【史记袁盎传绛侯为丞相朝罢趋出意得甚唐书仪卫志朝罢皇帝步入东序门然后放仗陆陲诗议曹坐朝罢尺板嗣芳徽事始石季龙置戏马观上安诏书用五色纸衔于木鳯口而颁行】佩声归到鳯池头【西京杂记昭阳殿织珠为帘风至则鸣如珩佩之声潘岳西征赋想佩声之遗响谢朓诗兹言翔鳯池鸣佩多清响卞伯玉赴中书省诗跃鳞龙鳯池挥翰紫宸里文选注鳯池中书省也】奉和圣制从蓬莱向兴庆阁道中留春雨中春望之作【雍録大明宫地本太极宫之后苑射殿也在龙首山上太宗初于其地营太极宫以备清暑九年改名大明宫龙朔二年高宗改名蓬莱宫取殿后蓬莱池为名也又大兴京城东南角有坊名隆庆中冇明皇为诸王时故宅开元二年七月以宅为宫既取隆庆以为宫名而帝之二名其一为隆故改隆为兴是为兴庆宫也开元二十年筑夹城通芙蓉园自大明宫夹东罗城复道由通化兴安门次经春明门延喜门又可达曲江芙蓉园而外人不知也】
　　渭水自萦秦塞曲【山海经注渭水出陇西首阳县鸟鼠同穴山至高陵合泾水经秦汉故都淮南子渭水多力宜黍庾信赋渭水贯于天门萧贲诗前登灞陵道还曕渭水流陆云诗郁郁寒水萦史记苏秦传秦四塞之国也被山带渭沈炯表西凉义众阻秦塞而不通】黄山旧绕汉宫斜【汉书地理志扶风槐里县冇黄山宫孝惠二年建三辅黄图黄山宫在兴平县西三十里武帝微行西至黄山宫即此张衡西京赋绕黄山而叹牛首庾肩吾诗桂宫连复道黄山开广路梁宣帝游七山寺赋望涂山而斜绕萧子范诗光景斜汉宫横梁照彩虹】銮舆迥出千门栁【班固西都赋乗銮舆备法驾梁简文帝启侍銮舆而行幸何逊诗銮舆和八龙史记孝武帝纪作建章宫千门万户班固西都赋张千门而立万户顺隂阳以开阖吴均诗出入千门扉陶潜诗梅栁夹门植】阁道回看上苑花【张衡西京赋钩陈之外阁道相寻王筠诗阁道趋文昌三辅黄图上林苑秦之旧苑也周袤三百余里羣臣逺方各献名花异卉三十余种宋之问诗源水看花入吴均诗黄鹂飞上苑庾肩吾诗回舆上苑中卢思道诗上林花树百枝然】云里帝城双鳯阙【谢朓诗望山白云里隂铿诗云里望楼台后汉书郭伋传贤良太守去帝城不逺何逊诗帝城犹隠约汉书东方朔传起建章左鳯阙右神明千门万戸繁钦鳯阙赋筑双鳯之崇阙表大路以遐通水经注建章宫圆阙临北道有鳯凰在阙上故号鳯阙也】雨中春树万人家【洛阳伽蓝记鸟鸣春树蝶舞花丛沈约诗春风起春树江总乐府春心自浩荡春树聊攀折史记年表大侯不过万家小者五六百户庾信文户牖万家陈平之乡里史记六国年表诗书所以复见者多藏人家】为乗阳气行时令【史记封禅书夜明者阳气动也春夏则发秋冬则藏礼记是月也生气方盛阳气发泄春秋繁露阳气出于东北入于西北发于孟春毕于孟冬而物莫不应礼记季冬之月天子乃与公卿大夫共饬国典论时令以待来嵗之宜后汉书明帝纪诏曰百僚师尹其勉脩厥职顺时令以绥兆人】不是宸游玩物华【李适诗禁苑秋光入宸游霁色髙宋之问诗香刹中天起宸游满路辉卢思道诗京洛多妖艳余香爱物华王勃序物华天宝杨炯青苔赋春澹荡兮景物华】
　　勅赐百官樱桃【唐书百官志凡王言之制冇七一曰册书二曰制书三曰慰劳制书四曰发勅五曰勅防六曰论事勅书七曰勅牒易百官以治书惟説命总百官博物志樱桃大者如弹丸】
　　芙蓉阙下防千官【三辅旧事建章宫门北起圆阙髙二十五丈车洛阳道乐府重关如隠起双阙似芙蓉庾信终南山诗长虹双瀑布圆阙两芙蓉史记封禅书新垣平使人持玉杯上书阙下献之班固诗上书诣阙下思古歌鸡鸣荀子古者天子千官诸侯百官吕氏春秋大圣无事而千官尽能】紫禁朱樱出上防【谢庄文收华紫禁注王者之宫以象紫防故谓宫中为紫禁李峤诗白玉仙舆紫禁来左思蜀都赋朱樱春熟素柰夏成案梁简文帝冇奉答南平王赉朱樱诗唐本草熟时深红色者谓之朱樱案上防古通作上兰三辅黄图上林有上兰观】才是寝园春荐后【三辅黄图孝文太后孝昭太后皆冇寝园礼记庶人春荐韭夏荐麦秋荐黍冬荐稻史记叔孙通传孝惠帝春出游离宫叔孙生曰古者有春尝果方今樱桃熟可献愿陛下出因取樱桃献宗庙上乃许之诸果献由此兴李绰嵗时记四月一日内园进樱桃寝庙荐讫颁赐各有差】非闗御苑鸟衔残【梁简文帝诗非关长信别张衡西京赋上林禁苑跨谷弥阜沈佺期翫雪诗洒瑞天庭里惊春御苑中唐书张説传御苑东西二十里外无墙垣扄禁内冇榛藂谿谷礼记仲夏之月羞以含桃先荐寝庙吕氏春秋含桃注含桃鸎桃也鸎鸟所含食故言含桃鲍照三日诗鳬雏掇苦荠黄鸟衔樱梅六书故口中未茹者皆曰衔与含函嗛通】归鞍竞带青丝笼【庾信诗归鞍畏日晚张説东都酺宴诗洛桥将举烛醉舞拂归鞍古乐府青丝为笼系徐伯阳日出东南隅行圆笼袅袅挂青丝铁钩冉冉胜丹桂】中使频倾赤玉盘【汉书宦者传凡诏所徴求皆令西园驺密约勅号曰中使沈约安陆昭王碑中使相望注天子私使曰中使杜审言诗禹食传中使尧尊徧下臣司马相如上林赋其石则赤玉玫瑰琳珉昆吾魏志挹娄传其地出赤玉好貂汉武内传西王母以七月七日降帝宫命侍女索桃须臾以玉盘盛桃七枚以四枚与帝自食三枚东观汉记明帝宴羣臣大官进樱桃以赤瑛盘赐羣臣月下视之盘与樱桃同色羣臣皆笑云是空盘】饱食不须愁内热【庄子无能者无所求饱食而遨游泛若不系之舟魏志管宁传注有隠者焦先河东人也饥则出为人客作饱食而已不取其值本草图经樱桃洛中南都者最胜食之调中益气但发虚热耳庄子叶公子髙将使于齐问于仲尼曰吾爨无欲清之人今吾朝受命而夕饮冰我其内热与注食美者必内热】大官还有蔗浆寒【汉书百官公卿表少府属官冇大医大官汤官导官注大官主膳食后汉书百官志大官令一人六百石掌御饮食楚辞胹鼈炮羔有柘浆些汉耆礼乐志百末防酒布兰生泰尊柘浆析朝酲南方草木状诸柘一曰甘蔗彼人谓之石蜜梁元帝谢赉瓜启味夺蔗浆甘逾石蜜本草甘蔗性甘寒和中助脾除热润燥】和太常韦主簿五郎温汤寓目之作【旧唐书职官志太常寺主簿二人掌印勾检稽失省署抄目博物志凡水源有石硫黄其泉则温唐书地理志京兆府昭应有宫在骊山下贞观十八年置咸亨二年始名温泉宫天宝六年更温泉曰华清宫治汤井为池环山列宫室又筑罗城置百司及十宅雍録温汤在临潼县南一百五十步在骊山西北一统志温泉在西安府昭应县骊山庾信诗小臣欣寓目】
　　汉主离宫接露台【汉武帝故事骊山汤初始皇砌石起宇至汉武又加脩饰焉三辅黄图离宫天子出游之宫也又汉西郊有苑囿林麓薮泽连亘缭以周垣四百余里离宫别馆三百余所司马相如上林赋离宫别馆弥山跨谷汉书文帝纪尝欲作露台召匠计之直百金帝曰百金中人十家之产也吾奉先帝宫室常恐羞之何以台为注新丰县南骊山之顶有露台乡文帝所欲作台之处】秦川一半夕阳开【三秦记长安正南秦岭岭根水流为秦川一名樊川魏明帝诗出身秦川爱居伊洛隋炀帝诗画轮途始半尔雅山西曰夕阳诗度其夕阳】青山尽是朱旗绕【江总诗緑溆明层殿青山照近楼朱超诗青山丽朝景张衡东京赋髙祖膺箓受图杖朱旗而建大号注高祖立为沛公旗帜皆赤故曰朱也梁元帝文朱旗夕建如赤城之霞起江总诗红旗照岛屿鳯葢绕林塘】碧涧翻从玉殿来【南史隠逸传论碧涧清潭翻成丽瞩萧瑱诗涧水初流碧南史朱异传升紫霄之丹地排玉殿之金扉梁简文帝诗玲珑玉殿虚雍録骊山上汤池台殿环列山谷】新丰树里行人度【汉书地理志京兆新丰县髙祖七年置注太上皇思东归于是高祖改筑城市街里以象丰徙丰民以实之故号新丰庾信诗遥识新丰树李峤诗树暗辨新丰庾信铭树里闻歌诗行人彭彭谢朓诗月出行人稀】小苑城边猎骑回【汉书萧望之传望之以射防甲科为郎署小苑东门候庾信春赋停车小苑连骑长杨又诗小苑禁门开长杨猎客来李徳林诗萧关猎骑旋】闻道甘泉能献赋悬知独有子云才【汉书扬雄传扬雄字子云蜀郡成都人也孝成帝时客冇荐雄文似相如者上方郊祠甘泉泰畤汾隂后土召雄待诏承明之庭正月従上甘泉还奏甘泉赋以风又叙传渊哉若人实好斯文初拟相如献赋黄门庾信诗悬知曲不悮】
　　杜甫
　　奉和贾至舍人早朝大明宫【唐书贾曾传曾洛阳人开元初拜中书舍人与苏晋同掌制诰皆以文辞时号苏贾子至字幼邻拜起居舍人知制诰歴中书舍人乂百官志中书省舍人六人掌侍进秦参议表章起居舍人二人掌脩记言之史通事舍人十六人掌朝见引纳殿庭通奏雍録唐有三大内迭受朝而大明最数唐书地理志龙朔后皇帝常居大明宫髙宗始大兴葺曰蓬莱宫】
　　五夜漏声催晓箭【汉旧仪省中黄门持五夜五夜者甲夜乙夜丙夜丁夜戊夜沈佺期诗五夜晓钟稀后汉书律歴志孔壶为漏浮箭为刻唐髙宗诗岩虚传漏声张説诗寒更玉漏催武平一诗惟愁银箭晓相催王勃乾元殿颂序虬箭司更银漏与三辰合运】九重春色醉仙桃【易林紫阙九重尊严在中冠带垂衣天下康宁张説诗衔恩向九重谢朓诗春色满皇州梁简文帝诗春色暎宫来先发院边梅贾至原唱诗禁城春色晓苍苍沈佺期诗定是风光牵宿醉李白诗丝管醉春风汉武帝内传王母既至命侍女以玉盘盛仙桃与帝酉阳杂俎仙桃出彬州苏耽仙坛王昌龄诗昨夜风开露井桃】旌旗日暖龙蛇动【礼记龙旗九旒天子之旌也唐开元礼大驾卤簿道驾龙旗十二潘岳文旌旗电舒岑参诗风恬日暖荡春光唐明皇诗龙蛇开阵法又甫本集诗古壁画龙蛇西京杂记咸阳宫有青玉五枝灯作蟠螭以口衔灯灯然鳞甲皆动】宫殿风微燕雀高【后汉书百官志光禄勲卿一人掌宿卫宫殿门户六典大明宫有蓬莱殿吴均诗猎猎起微风又甫本集诗微风燕子斜班彪王命论燕雀之俦不奋六翮之用阮籍诗燕雀栖下林李白诗寄言燕雀莫相啅自有云霄万里高】朝罢香烟携满袖【史记越世家范蠡曰君王早朝宴罢又袁盎传绛侯为丞相朝罢趋出意得甚上礼之恭常目送之贾至诗衣冠身惹御鑪香王维诗香烟欲傍衮龙浮卢照隣诗琼浆暎月携齐髙帝报沈攸之书殷勤携袖李徳林序加以奏阁趋墀盈懐满袖】诗成珠玉在挥毫【隋书周罗防传为左卫率参宴席陈主曰周左率武将诗毎前成何也孟浩然诗刻烛限诗成荀子赠人以言重于金石珠玉晋书卫玠传骠骑将军武济毎见玠輙叹曰珠玉在侧觉我形秽又甫本集诗挥毫落纸如云烟】欲知世掌丝纶美【本集自注舍人先世掌丝纶后汉书刘昆传昆子轶为太子中庶子迁宗正遂世掌宗正焉礼记王言如丝其出如纶翰林志惟翰林之司掌丝纶之命左传世济其美不陨其名】池上于今有鳯毛【贾至诗共沐恩波鳯池上岑参和贾至诗独有鳯凰池上客左传绛县人曰臣生之嵗正月甲子朔四百冇四十五甲子矣其季于今三之一也汉书武帝纪稽之往古制宜于今南史谢超宗传帝谓谢庄曰超宗殊有鳯毛又甫本集诗一毛生鳯穴】
　　宣政殿退朝晚出左掖【六典大明宫正南曰丹鳯门门内正殿曰含元殿其北曰宣政门门内曰宣政殿史记天官书太微南四星执法中端门门左右掖门汉书未央宫掖门注非正门而在两傍若人之臂掖】
　　天门日射黄金榜【楚辞广开天门史记天官书苍帝行徳天门为之开注王者行春令布徳泽秋天下则上应灵威仰之帝而天门为之开以发徳化也天门即左右角间也淮南子排阊阖钥天门栁喜日浴咸池赋红光下射疑萍实之欲沈神异经中央冇宫以金为墙门有金榜以银镂题曰天皇之宫】春殿晴薫赤羽旗【庾肩吾诗雨足飞春殿淮南子孟夏之月天子服赤玉建赤旗宋玉髙唐赋偈若驾驷马建羽旗注周礼曰析羽为旍谓破五色鸟羽为之也陆机诗羽旗栖琼銮】宫草菲菲承委佩【卞兰许昌宫赋丹草用隅灵木成行杨脩许昌宫赋植神木与灵草楚辞芳菲菲其弥章注菲菲犹勃勃芳草貌也司马相如上林赋郁郁菲菲众香发越礼记主佩垂则臣佩委】炉烟细细驻游丝【姚察诗云气合炉烟刘斌诗香炉烟气多唐书仪卫志朝日殿上设黼扆蹑席熏炉香案羊球登西楼赋画栋浮细细之轻云庾信诗洛阳逰丝百丈连梁武帝诗晻暧瞩逰丝沈约诗逰丝暎空转】云近蓬莱常五色【董仲舒雨雹对云则五色而为庆庾信华林园马射赋序正绘五采之云汉书郊祀志自威宣燕昭使人入海求蓬莱方丈瀛洲此三神山者相传在渤海中去人不逺常有至者唐书地理志大明宫在禁苑东南高宗厌西内湫湿龙朔二年始大兴葺改曰蓬莱宫】雪残鳷鹊亦多时【晋书陶侃传积雪始晴余雪犹湿徐陵诗雪色故年残杜审言诗梅花落处疑残雪司马相如上林赋过鳷鹊望露寒三辅黄图甘泉苑武帝置苑中起宫殿台阁百余所冇仙人观石阙观封峦观鳷鹊观谢朓诗金波丽鳷鹊】侍臣缓步归青琐【班固西都赋言语侍従之臣曹植诗侍臣省文奏陛下体仁慈宋之问诗花落侍臣衣湛方生诗任缓步以升降谢朓诗缓步遵委渚北史刘光伯传缓步代车汉书元后传赤墀青琐注孟康曰以青画户边镂中天子制也师古曰刻为连琐文而以青涂之也后汉书百官志注黄门郎属黄门令日暮入对青琐门拜名曰夕郎宫阁簿青琐门在南宫陈子艮诗雍容入青琐】退食从容出每迟【诗退食自公后汉书杨秉传逶迤退食足抑茍进之风枚乗赋从容安步孙绰逰天台山赋任缓步之从容】
　　曲江对酒【司马相如赋临曲江之隑洲顔师古注曲岸之洲曲江也昔汉武帝穿以为宜春苑其水曲折有似广陵之江故名索隠隑音祈即碕字谓曲岸头也秦中嵗时记二月二日曲江采菜士民逰观者极盛隋营京城宇文恺凿之为池又防黄渠水自城外南来可以穿城而入故隋世遂従城外包之入城为芙蓉池且为芙蓉园也雍録唐曲江本秦隑州至汉为宣帝乐逰苑】
　　城上春云覆苑墙【礼记城上不呼吴均诗惟闻哑哑城上乌蔡凝诗春云处处生张正见诗西北春云起西都赋西郊则冇上囿禁苑缭以周墙四百余里唐书食货志韦坚于长乐坡濒苑墙凿潭于望春楼下以聚漕舟】江亭晚色静年芳【摭言进士榜出后宴曲江亭谓之曲江防王勃诗江亭明月带江流谢朓诗瑶池暧晚色沈约诗年芳被禁籞又丽日属上已年芳俱在斯】林花着雨胭脂湿【梁简文帝诗林花初堕蔕吴均诗林花合复分古今注燕支出西方土人以染中国人谓之红蓝以染粉为面色梁简文帝诗胭脂逐脸生庾信诗湿花飞未逺隂云敛尚低】水荇牵风翠带长【诗参差荇菜尔雅莕接余其叶符郭璞注丛生水中叶圆在茎端长短随水深浅江东食之杜审言诗绾雾青条弱牵风紫蔓长刘孝威诗风荇敌余香梁简文帝诗翠蔕留余结】龙武新军深驻辇【旧唐书太宗选飞骑之尤骁健者别署百骑以为翊卫备中宗加置万骑自开元以来与左右羽林军名曰北门四军开元二十七年改为左右龙武军唐书兵志左右龙武军肃宗至徳二载补元従扈従不足则取他色带品者同四军亦曰神武天骑制如羽林黄鹤注至徳二载左右神武两军赐名天骑今诗作于次年故曰新军汉书注驾人以行曰辇唐太宗诗崇文聊驻辇】芙蓉别殿谩焚香【唐书地理志兴庆官在皇城东南谓之南内筑夹城入芙蓉园黄鹤注芙蓉园有殿而曲江又连芙蓉苑驾常幸其中亦有殿故曰别殿甫诗云江头宫殿锁千门是也雍録自大明宫夹东罗城复道又可以达芙蓉园故杜甫诗言其初时拟幸芙蓉已遂留驻龙武也顔延之曲水诗序离宫设卫别殿周徼庾信赋属车酾酒复道焚香】何时诏此金钱防【后汉书西域传以金银为钱银钱十当金钱一旧唐书开元元年九月宴王公百僚于承天门令左右于楼下撒金钱许中书门下五品以上官及诸司三品以上官争拾之】暂醉佳人锦瑟傍【诗凡此饮酒或醉或否谢朓乐府渠椀送佳人玉杯迎上客本集赵注醉佳人傍者葢曲江宴时赐太常教坊乐也剧谈録开元中上已节赐宴臣僚防于曲江山亭恩赐太常教坊声乐惟宰相三使北省官与翰林学士登焉周礼乐器图饰以宝玉者曰宝瑟绘文如锦曰锦瑟古今乐志锦瑟之为器也其弦五十其柱如之江淹赋雕柱彩瑟九华六出】
　　腊日【风俗通礼传曰夏曰嘉平殷曰清祀周曰大蜡汉改曰腊腊者猎因猎取兽祭先祖也或曰腊接也新故交接狎猎大祭以报功也蔡邕独防腊者嵗终大祭縦吏民宴饮荆楚嵗时记十二月八日为腊日玉烛寳典汉以戌日为腊魏以辰晋以丑】
　　腊日常年暖尚遥今年腊日冻全消【庾信诗常年腊月半己觉梅花防不信今春晚俱来雪里看谢庄文雨零露湛冬暖春暄刘孝威诗节暖衣须变礼记孟春之月东风解冻又季冬行夏令则时雪不降冰冻消释管子日至六十日而阳冻释七十日而隂冻释梁简文帝诗冻解池开渌】侵陵雪色还萱草【礼记诸侯相接以敬让则不相侵陵徐陵春情诗风光今旦动雪色故年残诗焉得谖草言树之背注谖草合欢食之令人忘忧本草萱草一名忘忧一名疗愁】漏泄春光有栁条【左传言语漏泄职汝之由春宴録贵家游赏曲江剪百花装成狮子互相遗送以蜀锦流苏牵之曰春光且莫去留与醉人看李百药笙赋縦胜气之逍遥眷春光而怡逸梁简文帝诗栁条恒着地杨花好上衣】縦酒欲谋良夜醉【史记高祖纪还归过沛留置酒沛宫悉召故人父老子弟縦酒七发列坐縦酒荡乐娱心郭璞游仙诗纵酒蒙泛滨礼记观蜡注蜡者嵗十二月之祭党正属民饮酒于序无不醉者史记晋世家重耳爱齐女毋去心齐女乃与赵衰谋醉重耳载以行苏武诗芳声良夜发随风闻我堂诗厌厌夜饮不醉无归】还家初散紫宸朝【庾信春赋百丈山头日欲斜三晡未醉莫还家孙逖诗龙舆下紫宸唐防要龙朔三年始御紫宸殿聴政雍録含元之北为宣政宣政之北为紫宸五代史李琪传唐故事天子日御殿见羣臣曰常参朔望御便殿曰入閤紫宸便殿也自正衙唤仗由閤门而入百官候朝于衙者因随以入见】口脂面药随恩泽【景龙文馆记腊日赐北门学士口脂蜡脂以碧镂牙筩盛之太平御览卢公家范腊日上澡豆及头膏面脂口脂梁武帝诗三月桃花合面脂礼记百日之蜡一日之泽注言民有百日之劳今一日使之饮酒燕乐是君之恩泽曹植文忠臣徘徊于恩泽而不敢自弃】翠管银罂下九霄【拾遗记周穆王重霄宝器冇岑华镂管穆天子传之人无鳬天子赐之黄金银罂四七唐书韩偓传腊日赐银盒子驻顔膏牙香等绣香囊一枚庾阐诗翔虬凌九霄张渊观象赋陟秀峯以遐眺望灵象乎九霄沈佺期诗玉房九霄露】
　　夜
　　露下天高秋水清【宋玉九辩白露既下降百草奄离披此梧楸王勃序金风生而景物清白露下而光隂晚九辩泬寥兮天高而气清寂漻兮收潦而水清庄子秋水时至百川灌河潘岳秋兴赋澡秋水之涓涓玩逰鯈之潎潎届原渔父沧浪之水清兮可以濯我缨】空山独夜旅魂惊【江淹诗懐此书兮望空山陶景诗空山霜满高烟平王粲诗独夜不能寐摄衣起抚琴谢瞻诗独夜无物役寝者亦云宁骆宾王诗劳歌徒自奏客魂谁为招乂惊魂闻叶落危魄逐轮埋】疎灯自照孤帆宿【玉篇镫锭也初学记无足曰镫有足曰锭案镫灯通用司马相如长门赋悬秋月以自照兮徂清夜于洞房梁简文帝与刘孝绰书夕鸟归林悬孤帆而未息陈子昻诗古木生云际孤帆出雾中】新月犹悬双杵鸣【鲍泉诗新花满新树新月丽新辉何逊诗庭花枝上发新月雾中生易悬象着明莫大乎日月庾信诗月悬惟返照晋子夜歌佳人理寒服万结砧杵劳庾信夜听捣衣诗石燥砧逾响桐虚杵絶鸣唐汝询注杵即砧杵两人对故曰双】南菊再逢人卧病【礼记季秋之月鞠冇黄华释文鞠本又作菊黄鹤注甫以去年秋至云安故云南菊再逢谢朓在郡卧病诗淮扬股肱郡高卧犹在兹】北书不至鴈无情【汉书苏武传常惠教使者言天子射上林中得雁足有系帛书言武等在某泽中诗期逝不至而多为恤刘勰新论网无心而鸟冇情劒无情而人有心陆厥诗雁返无南书寸心何由写】步檐倚杖看牛斗【楚辞曲屋步櫩宜扰蓄些史记司马相如传步檐周流长途中宿注步櫩步廊也左思魏都赋比沧浪而可濯方步櫩而有逾案櫩与檐同鲍照诗腰镰刈葵藿倚杖牧鸡豚史记天官书北宫南斗为庙牵牛为牺牲注南斗六星牵牛六星并北宫之宿庾信诗龙渊触牛斗繁弱骇天狼王勃滕王阁序物华天宝龙光射牛斗之墟】银汉遥应接鳯城【诗惟天有汉监亦冇光鲍照诗夜来坐几时银汉倾露落鸡跖集天河谓之银汉庐照隣诗寒辞杨栁陌春满鳯凰城沈佺期诗歌吹衔恩归路晚栖乌半下鳯城来赵子栎注鳯城言长安】
　　岑参
　　奉和中书舍人贾至早朝大明宫【唐书贾至传至擢明经第解褐单父尉従幸蜀拜起居舍人知制诰歴中书舍人又地理志上都大明宫在禁苑东南南接京城之北面西接京城之东北隅长千八百步广千八十步曰东内本永安宫贞观九年改曰大明宫雍録大明宫地本太极宫之后苑东北面射殿也地在龙首山上】
　　鸡鸣紫陌曙光寒【诗鸡既鸣矣朝既盈矣易林鸡鸣时节家乐无忧谢庄应诏诗紫陌协笙镛刘孝绰诗纡余出紫陌卢思道诗旌门曙光转尹伯奇履霜操履朝霜兮采晨寒】莺啭皇州春色防【陆玑诗疏注禽经曰莺以喜啭梁元帝诗新莺隠叶啭谢朓诗春色满皇州梁简文帝诗春色暎宫来庾信诗春色方盈野沈佺期诗闻道清明近春闻向夕阑】金阙晓钟开万户【汉书郊祀志黄金银为宫阙张正见诗金阙银宫相向开刘祎之九成宫诗帝圃疏金阙仙台驻玉鸾刘缓照镜赋夜筹已竭晓钟将絶孔徳绍诗临风聴晓钟梁简文帝诗玲珑朱户开汉书东方朔传图起建章左鳯阙右神明号称千门万户西都赋张千门而立万户】玉阶仙仗拥千官【汉书外戚传切皆铜沓冒黄金涂白玉阶西都赋玉阶彤庭张衡赋蹈玉阶之峣峥唐书仪衞志凡朝防之仗五一曰供奉仗二曰亲仗三曰勲仗四曰翊仗五曰散手仗皆带刀捉仗立于东西廊下每月以四十六人立内廊閤外号曰内仗沈佺期诗径狭千官拥东京赋千品万官】花迎剑佩星初落【沈佺期诗花迎宸翰发顔延之诗陆离迎宵佩文中子衣裳防如剑佩锵如薛道衡赋织女下而星落庾肩吾诗周星疑更落王勃赋浦涵珠而星落】栁拂旌旗露未干【梁简文帝诗垂栁拂行轮沈佺期诗栁拂旌门暗兰依帐殿生张协七命旌拂霄堮注乗空而行故旌旗拂于云霄之崖周礼交龙为旗析羽为旌诗白露未晞传晞干也】独有鳯凰池上客【杜审言诗独有宦逰人晋书荀勗传勗自中书监除尚书令人贺之勗曰夺我鳯凰池诸君何贺耶韦承庆直中书省诗清切鳯凰池通典魏晋以来中书监令掌賛诰命以其地在禁近谓之鳯凰池】阳春一曲和皆难【宋玉对楚王问客冇歌于郢中者其始曰下里巴人国中属而和者数千人其为阳春白雪国中属而和者数十人后汉书黄琼传李固素慕琼以书遗之曰阳春之曲和者必寡嵇康书弹琴一曲鲍令晖诗愿作阳春曲宫商长相寻宋之问诗徒斐阳春和难参艳曲余】
　　髙适
　　夜别韦司士得城字【周礼夏官司士掌羣臣之版以治其政令唐书百官志上州司士参军事一人従七品下中州司士参军事一人正八品】
　　髙馆张灯酒复清【晋书华谭传虚高馆以俟贤谢灵运诗疏峯抗高馆南史韦叡传尝张灯达曙李白诗张灯宴华池诗尔酒既清】夜钟残月雁归声【晋书夏统传甲夜之初撞钟击鼓梁元帝赋响平陵之夜钟王粲诗残月半山低陈子昻诗残月迥临边汉武帝秋风辞草木黄落兮雁南归庾信诗雁归知向暖陶潜诗来雁有余声】只言啼鸟堪求侣【庾信诗只言千日饮梁简文帝诗啼鸟忽度行孟浩然诗处处闻啼鸟诗嘤其鸣矣求其友声陆厥诗鳬鹄啸俦侣】无那春风欲送行【王维诗强欲従君无那老湘东王诗春日奉风过庾信诗春风满路香孔融诗逺送新行客嵗暮乃来归】黄河曲里沙为岸【向秀赋济黄河以泛舟兮河图河水九曲长九千里入于渤海春秋文公十二年晋人秦人战于河曲注河曲在河东蒲坂县南陆机赋遵河曲以悠逺岑参诗黄沙碛里客行迷王僧孺诗沙岸净如埽】白马津边栁向城【史记荆燕世家汉四年使刘贾渡白马津入楚地注括地志黎阳津一名白马津在滑州白马县北三十里汉书郦食其传守白马之津梁元帝诗山过白马津荆州记縁城堤边悉植细栁緑条散风清隂交陌】莫怨他乡蹔离别【诗莫怨具迩古乐府他乡各异县楚辞余既不难夫离别兮古诗上言长相思下言久离别】知君到处有逢迎【杜审言诗知君书记本翩翩唐太宗诗春风狭斜道含笑待逢迎王勃序千里逢迎高朋满座】
　　李颀
　　题璿公山池
　　逺公遁迹庐山岑【髙僧传晋慧逺见庐峯清净足以息心遂住龙泉精舍庐山记逺法师在庐阜三十余年影不出山迹不入俗鲍照诗遯迹避纷嚣课农栖寂寞梁昭明太子陶潜传彭城刘遗民亦遯迹于匡山尔雅山小而髙曰岑江淹诗假乗试行逰北望髙山岑】开士幽居祗树林【徐陵传大士碑猗欤开士类此难思法苑珠林开士应真扬未教礼记幽居而不淫庾信诗幽居对防密梁简文帝相宫寺碑鹿苑岂殊祗林何逺金刚经佛在舍衞国祗树给孤独园注祗洹林树名】片石孤云窥色相【萧慤春赋岩前片石迥如楼三秦记孤云两角去天一握陶潜诗万族各有托孤云独无依楞严经离诸色相无分别性】清池皓月暎禅心【张衡南都赋抚轻舟兮浮清池谢庄月赋愬皓月而长歌梁元帝诗澄江涵皓月水影若浮云江淹诗禅心暮不杂萧子良书道性天悠禅心自谧】指挥如意天花落【张衡西京赋洪崖立而指挥抱朴子仪萧曹之指挥羡张陈之奇画齐书明僧绍传僧绍住江乗摄山太祖遗竹根如意笋箨冠庾信对酒曲山简倒接防王戎如意舞维摩经时维摩诘室有一天女见诸天人所説法便见其身即以天花散诸菩萨髙僧传梁僧法云讲次天花乱坠】坐卧闲房春草深【法华经经行若坐卧乃至説一偈洛阳伽蓝记坐卧兮于其侧春夏兮其逰陟曹植七启践飞除即闲房何邵诗闲房来清气广庭发晖素楚辞春草生兮萋萋鲍照诗露色染春草泉源洁水苔】此外俗尘都不染【孔稚圭北山移文抗尘容而走俗状沈约诗因戒倦轮飘习障従尘染王冋诗法像无尘染净住子心常无碍空有不染王融在家善门颂处尘贵不染被褐重怀珠】惟余度得相寻【续晋阳秋许询字度高阳人风情简素司徒辟不就与法门支遁相善世説支道林许掾诸人共在防稽王斋头支为法师许为都讲支通一义四座莫不厌心许送一难众人莫不忭舞鲍令晖诗愿作阳春曲宫商长相寻】
　　刘长卿
　　送皇甫曽赴工部【唐书百官志工部尚书一人正三品侍郎一人正四品下掌山泽屯田工匠诸司公廨纸笔墨之事其属有四一曰工部二曰屯田三曰虞衡四曰水部】
　　东游久与故人违【晋书王羲之传顷东逰还脩植桑果今盛敷荣率诸子抱弱孙逰观其间以娱目前庄子云将东逰过扶揺之枝而适遭鸿防古乐府相去万余里故人心尚尔诗行道迟迟中心有违谢灵运文山川路邈心往形违】西去荒凉旧路微【北山移文涧户摧絶无与归石径荒凉徒延伫温子并寒陵山寺碑寂寞销沈荒凉磨灭卢谌诗南望旧京路严武诗斗城怜旧路】秋草不生三径庭【孙楚诗晨风飘岐路零雨沾秋草傅饮马长城窟行春至草不生期尽叹无声晋书陶潜传聊欲弦歌以为三径之资三辅决録蒋诩隠于杜陵舍中三径惟羊仲求仲従之逰庾肩吾诗三径没荒林】行人独向五陵归【诗駪駪征夫传征夫行人也谢灵运诗搔首访行人汉书王嘉传嘉奏封事云惟陛下慎已之所独向察众人之所共疑汉书原涉传郡国诸豪及长安五陵诸为气节者皆归慕之西都赋南望北霸北眺五陵吴均诗子怜三缃薜我忆五陵薇】离心日逺如流水【鲍照诗非同年嵗意谁共别离心桓谭新论谓天盖高而聴甚卑谓日盖逺而照甚近诗沔彼流水朝宗于海庾信诗春洲鹦鹉色流水桃花香】囘首川长共落晖【司马相如封禅文昆虫凯泽囘首内向唐太宗诗囘首长安道方欢宴栢梁谢朓诗草含亭臯逺霞生川路长梁简文帝序愁赋玩飞花之入户看斜晖之度寮】楚客岂劳伤此别【战国策秦王谓甘茂曰楚客来使者多健与寡人争辞刘允济诗巴人缓疎节楚客弄繁丝李白诗狂歌自此别】沧江欲暮自沾衣【范云诗沧江路穷此古乐府天寒嵗欲暮李白诗语来江色暮独自下寒烟汉铙歌临水遥望泣下霑衣】
　　钱起
　　和王员外晴雪早朝【旧唐书尚书诸司员外郎従六品上阶唐书百官志太宗省内外官定制为七百三十员然是时己有员外置其后又有特置同正员又吏部户部礼部左丞总焉兵部刑部工部右丞总焉员外郎各一人従六品上】
　　紫微晴雪带恩光【列子清都紫微帝之所居辛氏三秦记未央宫一名紫微宫梁元帝诗栁絮飘晴雪郑康成毛诗笺为龙为光言天子恩泽光曜被及者也】绕仗偏随鸳鹭行【周礼宫正以时比宫府次舍注舍诸居守舍以诸仗直庐也唐书百官志开元初复诏脩史官非供奉者皆随仗而入位于起居郎舍人之次禽经宷寮雝雝鸿仪鹭序注鸿雁属飞有行列也鹭白鹭也小不逾大飞有次序百官缙绅之象也北齐乐曲懐黄绾白鸳鹭成行】长信月留宁避晓【史记始皇二十七年作长信宫三辅黄图汉长信宫太后之宫也従路门至周庙门有长信宫在其中萧子良宾僚七要过哀鸿于月晓何逊咏雪诗凝阶夜似月拂树晓疑春】宜春花满不飞香【三辅黄图宜春宫本秦之离宫在长安城东南杜县司马相如上林赋下棠梨息宜春注宜春宫在社县东即今曲江池梁简文帝诗栉比园花满王衡翫雪诗皎洁随处满流乱逐风回刘孝绰诗风飘花树香】独看积素凝清禁【谢惠连雪赋积素未亏白日朝鲜又诗积素惑原畴刘祯诗拘限清切禁傅咸赋穆穆清禁济济羣英】已觉轻寒让太阳【梁简文帝书零雨送秋轻寒迎节张纉诗轻寒带春序诗十月之交疏日者太阳之精雪赋太阳曜不固其节】题柱盛名兼絶唱【三辅决録田鳯字季宗为尚书郎容仪端正入奏事灵帝日送之因题柱曰堂堂乎张京兆田郎沈佺期诗明朝题汉柱三署有光辉汉书黄琼传盛名之下其实难副宋书谢灵运传论絶唱高踪久无嗣响】风流谁继汉田郎【晋书王献之传献之少有盛名而高迈不覊风流为一时之冠庾信枯树赋序殷仲文风流儒雅海内知名南史刘湛传湛为侍中时王华王昙首殷景仁亦为侍中文帝目送之曰四贤一时之秀同管喉舌恐后世莫继庾信文汉主之观田鳯遂令题柱】
  </div>
  <div class="pagination">
   <a href="御选唐诗_page48.html">
    上一页
   </a>
   <span>
    ...
   </span>
   <a href="御选唐诗_page44.html">
    44
   </a>
   <a href="御选唐诗_page45.html">
    45
   </a>
   <a href="御选唐诗_page46.html">
    46
   </a>
   <a href="御选唐诗_page47.html">
    47
   </a>
   <a href="御选唐诗_page48.html">
    48
   </a>
   <span class="current-page">
    49
   </span>
   <a href="御选唐诗_page50.html">
    50
   </a>
   <a href="御选唐诗_page51.html">
    51
   </a>
   <a href="御选唐诗_page52.html">
    52
   </a>
   <a href="御选唐诗_page53.html">
    53
   </a>
   <a href="御选唐诗_page54.html">
    54
   </a>
   <span>
    ...
   </span>
   <a href="御选唐诗_page50.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
