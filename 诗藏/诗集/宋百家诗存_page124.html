<!DOCTYPE html>
<html>
<head>
    <meta charset="UTF-8">
    <title>宋百家诗存 - 第 124 页/共 151 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋百家诗存 - 第 124 页/共 151 页</h1>
    <div class="content">　　送客游吴
　　水乡秋易冷珍重过吴淞在旅虽难遣于诗莫厌攻一轮僧寺月半夜客船钟况有贤州牧知音是旧逢
　　小至
　　天地阳初动披衣起拥炉门前初去马窗外渐啼乌云色呈金未梅梢破玉无焚香待天晓防易自研硃
　　庐山栖贤寺
　　名重于诸刹前贤旧隐踪无人知有路隔树忽闻钟瀑壮山疑裂云深寺若封或传遗藳在三扣昔时松
　　登黄冈清淮门
　　风吹芦叶江头路江水江天共秋暮边淮寒蚤客行稀只有征鸿向南去征鸿自去书不来逺衣未寄慿谁催孤城惨咽暮笳起城下荒榛接淮水
　　种竹
　　山居无力尘居俗有客劝予惟种竹种成贫家可骤富翠色琅玕绕君屋清晨荷鉏斸溪岸分得溪光入城緑暮年百事课功迟坐待春风满林玉
　　墨龙
　　真人尸居雷八荒断砖残墨生苍茫鲵桓下了九渊黒神光倒射角与亢【平声】明明元气淋漓迹水防焚槐海波赤周流万化元无极姑使人心识天则
　　湘江
　　湘江谁道无情水宝瑟声寒愁帝子安知日月在中天万古重瞳元不死楚南楚北千里云持香遥礼云中君莫起悲风助骚怨兰枯菊瘁不堪闻
　　东风
　　东风煦妪如慈乳欲报生成恨无所自拈花片作斑衣起捧香醪劝春举傍人笑我老如许我亦笑渠将及汝梅花也笑栁都舞君如不饮出童羖
　　富川邂逅戚叔闻
　　百虫阫蛰鴈奔忙君从何来两袂霜大冠如箕盍齐鲁此地无乃惊吠厖钓竿曽笑江河窄尺水无容投辖客取羝为君向东较一声裂石扶桑白
　　边月
　　人言月里仙人住隐跃娑罗树根霜就亦多年不见有人曾得渡清光遍照边城秋城边白骨胎王侯王侯白骨卒未已龟虬吸月独不死
　　富池庙
　　船头蜀锦三千尺倒影长虹浸寒碧相逢不是紫髯郎鹦鹢洲边眼生棘江头箫鼓杂灵鸦人道阴兵曽防国安知楼下雪千堆不是吞曹气冲激
　　浙江
　　白鹇旧事随波去太极阴阳自吞吐长虹夜贯黒头船四纪沙迎相公路冯夷作剧真等闲五都有客雄其间上林三官浪忧国千年海底生铜山
　　桧瀑
　　娲皇失补天南角一道银河落君屋又疑元气自周流不然泻尽谁能续瀑边老桧尤可人髯疎骨皮鳞皴崩崖欲压全不惧夜半潜蛟暗来去
　　虎丘
　　阿鸿血染吴苔碧气彻重泉埋不得千年至宝复归天颠倒海中飞霹雳至今荒怪列虞初罅石千寻骇游客寺边别庙是何神月黒伽蓝问周易
　　丹阳馆
　　渡江第一南来驿几度华堂延鴈客百年运逐晓云空愁杀鞮官老无职南徐今日古阳关不断歌声祖离席国雠已复事尤多折损年年春栁碧
　　秋日即事
　　黄花曝日香欲醉黄蜂抱香暖欲睡老夫邂逅亦欣然一段先天画前意喧喧归雀聒丛篁夕风欲转明朝霜花揺蜂醒我亦觉斜阳一片秋茫茫
　　甲午江行
　　百川无敌大江流不与人间洗旧雠残垒自縁他国废诸公空负百年忧边寒战马全装铁波阔征船半起楼一举尽收关洛旧不知消得几分愁
　　寓兴国之十咏亭呈诸友
　　断垣荒棘疑无路忽有幽亭一亩余不称郡侯来挹酒偏宜野客借观书临堦汲水防苔滑隔岸看山爱栁疎非有旧交时下顾十分风味落樵渔
　　寓泉之安溪
　　已恨逢人语不通更堪烟岭隔千重山城纵是如花好海雾终愁似墨浓逺信断无鸿可寄故乡惟有月相逢闲于荔緑蕉红处步屧时留到晩钟
　　雪
　　无雨无云晓色干忽惊瑰璧满檐端不教声到窗前觉应恐愁添屋下寒占瑞农官寻玉尺析酲公子索金盘柴门睡起无多事巻上疎帘带竹看
　　关心
　　关心歳月似惊波少日无成奈老何别久帝京知事少住长客舍识人多典衣沽酒杯难满借壁题诗字易磨蚤信出门无遇合故山只合守樵柯
　　凤凰台
　　江山依旧昔人非多少兴亡问不知鴈去又逢重到日凤归安得再来时风吹木叶随渔艇霜压芦花出酒旗特地待吟吟未得数声昏笛戍楼吹
　　学道
　　学道先须学忍贫缊袍蔬食当华珍抠衣所欠参前辈开巻犹欣见古人暗坐雨窗心似月冷眠雪屋气如春向来酷意耽吟事今亦相忘越与秦
　　赠碧蜍
　　鸢飞鱼跃两悠悠造物何心莫问休但得一杯长在手不须万户更封侯人闲有梦何非蝶物外忘机即是鸥我亦青鞵行脚者防摩铜狄话重游
　　和张海深
　　几踏槐花角寸长担簦羞作老来忙立身蚤慕千层塔阅世今知百戏场从辟谷来惟嗜酒自栽梅后不烧香人生底为青衫急亦有秋荷可制裳
　　我策曽无一策长一生蚁踏歴闲忙持经佛寺新投社寄食田家旧筑场古剑放教龙逐伴残书分与蠹餐香不愁死去无名在化作千年老鹤裳
　　古出塞
　　初説戍渔阳俄传出定襄朝朝征马过春草不曾长
　　山月
　　山月共徘徊山泉酌一杯诗成无笔写画石记苍苔
　　书墨竹六言
　　伯夷有风世契子猷结千古交烟外三叶五叶雨中一梢两梢
　　海陵之堡城三首
　　四面蒹葭水接天中间一片是人烟相逢尽喜干弋息白鹭飞来立战船
　　傍城三十里芙蕖怪防繁华浙景无元是近边农事少全慿莲藕当官租
　　边声籍籍蚤秋风稻米黄时枣又红莫厌水乡迁避苦全家载入緑荷中
　　仪真
　　贩来北枣堪充膳种得西可析酲总是中原旧风物不堪今日是边城
　　晩凉
　　窗前洒地着胡牀浴罢闲来坐晩凉更取壁灯移暗处待他月上竹边墙
　　南山有梅花
　　南山有梅花髙者五丈余半空发清香天人为踟蹰城中三尺本登盆缀流苏进之画堂上笑彼何麤疎
　　山中吟七首
　　幽幽山上松泠泠松下井白石当银牀青萝作修绠山翁独酌余无客可堪评葛洪分炼丹陆羽求煎茗采薇作庭实纫兰作筐篚持以荐王公谓可苹藻比王公龋齿谢王门何用此问客姓与名或是孤竹子山中夜读书山鬼来相试隔窗问疑难颇及尧舜事予非卯金人安能动星纬划然一推窗余音在空翠山翁不能文亦免时流笑蚤爱沧浪歌知词不知调长年山水闲所业只耕钓偶得千龄龟遂通八卦兆山花开满枝山鸟啼无时君胡欲弃此自取尘污为山猿蹑君履山鹿衔君衣挽君君不留去去君何归檞叶可以衣松实可疗饥骑鹿下山去儗説髙人知髙人不可得纷纷却语谁晩窗白云过且自相同归题牋寄亲友蚤蚤山中来紫芝既可采蟠桃行当开持书托南风北风复吹回爱之不可见落日令人哀
　　湓江
　　逺树一重重烟邨与市通难寻元亮宅遥酹菊花丛蜀浪帆樯外庐山几席中何时边事息来此作渔翁
　　已酉客淮
　　烽燧春尤急人才叹寂寥恨无黄石畧难致碧幢招守堑宵仍甲防城晓未桥又传经一雪残哨亦萧萧
　　送田耕月游吴
　　衣笈诗囊外身轻费亦轻不妨船眼窄时上岸头行橘里逢霜信松江问水城吴中闻歳稔新籴想须平登桥仍问渡迢递到吴中倩仆挑茶灶移船避钓筒月生林屋洞潮接馆娃宫得句人传去苏牋价亦穹此去姑苏郡都无五日程仍闻新太守最重旧交情有句梅边索无田月下耕双亲方待养我亦勉君行
　　吴门田家
　　到处车声转水劳东乡人事独逍遥一隄滟滟元非雨总是吴江淡水潮
　　邨邨鼓笛乐秋成露未凝霜水未冰无赖酒家偏角利隔年蚤挂上元灯
　　田家少妇最风流白角冠儿皁盖头笑问傍人披得称已遮日色又遮羞
　　长襟侈袖若僧衣闲荡扁舟入郭嬉好是醉归邨舍晩声声耳畔好郎儿
　　宿广果寺
　　寺门初掩夜沈沈风逼寒灯桧影深满屋异香僧入懴一瓯新茗客吟云归古殿闻龙气月照空池见佛心坐久却眠眠未稳屋头钟起鹄惊林
　　数椽
　　梅有清香竹有阴数椽于此寄幽深旧看飞鴈抛孤旅新听啼螀悔苦吟几卷书皆先世迹一张琴是古人心柴门未必无知已何必江湖在逺寻
　　陈藏一山房
　　一室焚香即太初万人如海尽从渠苐于心上曾无着何必山中始可居垂箔防花嫌引蝶连筒汲井怕生鱼草元政不妨人事问字敲门未可疎
　　元日寓越之三江
　　客里元正最可怜就他香案礼苍天嬾拈蓍草占新歳频对菱花忆去年仅有邸翁分席拜不如野老着衣鲜百年草草浑如此且醉残梅了目前
　　沧浪亭
　　濯缨人去水空寒事属明时欲问难日暮客归园馆闭鹭鹚飞上石棊盘【子美故物惟石枰存】
　　石湖
　　一片湖光接薜萝功名余事属吟多至今鱼鸟皆堪敬曾见乌巾照碧波
　　雪坡小藳
　　罗与之字与甫一字北涯螺川人端平闲累举不第遂归隐赋诗云古来至宝多横道何事荆山泣卞和亦自写其不平也晩年潜心性命之学尝作谭道卫生诗诗皆阅歴后见道语雪坡小藳二卷刘后邨有题句云织千机锦非常巧熏一铢香已觉多可谓极意称赏矣
　　短歌行
　　金谷桃李丛畚插费培植寒冰犹未泮花叶已嶷嶷贞松生南山石老厥土瘠春回气尚浅生意几欲息东皇本无私花根异形色曾谓天地功不及粪土力
　　寄衣曲
　　忆郎赴边城几个秋砧月若无鸿鴈飞生离即死别愁肠结欲断边衣犹未成寒窗剪刀落疑是剑环声此身傥长在敢恨归无日但愿郎防边似妾缝衣密
　　束担
　　束担出荆扉征尘染敝衣人怜双鬓改我悟半生非抱璞今谁诉知音古亦希寻思无一可吾道欲安归
</div>
    <div class="pagination">
<a href="宋百家诗存_page123.html">上一页</a><span>...</span><a href="宋百家诗存_page119.html">119</a><a href="宋百家诗存_page120.html">120</a><a href="宋百家诗存_page121.html">121</a><a href="宋百家诗存_page122.html">122</a><a href="宋百家诗存_page123.html">123</a><span class="current-page">124</span><a href="宋百家诗存_page125.html">125</a><a href="宋百家诗存_page126.html">126</a><a href="宋百家诗存_page127.html">127</a><a href="宋百家诗存_page128.html">128</a><a href="宋百家诗存_page129.html">129</a><span>...</span><a href="宋百家诗存_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
