<!DOCTYPE html>
<html>
<head>
    <meta charset="UTF-8">
    <title>御定历代赋汇 - 第 51 页/共 143 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代赋汇 - 第 51 页/共 143 页</h1>
    <div class="content">　　天睠唐帝恭承永命守无事为至徳彰不言为大令当宁而百蛮自賔垂衣而八极居正当书轨以混合系祖宗而作圣治契无外人羞有为戴北极以定位比南山而不移皇皇焉俨六服以御防烛烛焉虚四聪而聼卑备其文火龙回带以如动藏乎用天地成功而不知与区夏再造俾古今同道静以虚襟固其大宝储精而云郁冠葢恭已而耀生黼藻故能追轩皇蹑陶唐文物周卫邦家有光飒祥云乎五彩蟠瑞气于六章岂徒具饰乎领袖亦以权量乎圆方是知垂拱者古之难委裘者圣之防盖与神合宁将智使不然何以酌天心安地纪一家之大无烦车马以廵逰九重虽深尽见山川之疆理所尚者形神不拘清净为徒体安以一袭道洽于三无俟时不在于顚倒致美何伤乎曳娄于时天净泰阶城开外户应星精以列将动岳神而生辅楚制者分阃而守封缝掖者坐帷而论古纩未周而如挟衮有阙而咸补徳既昌焉不亦宜然蓂出岂劳于问厯山呼无待于卜年凝旒而惠泽潜布敛衽而皇风靡前与三五争步骤微臣亦迷其后先
　　盛徳日新赋【以修乃无已尧　　唐舜何逺为韵】王　棨
　　皇德弥盛宸心未休虽昭昭而光啓犹日日以勤修常懐姑务之情渐帝道转见增光之美益阐王猷岂非潜契无为思齐不宰诚荡荡之可及故汲汲而罔怠所以宅八极家四海实宪文之道长信鉴武之功倍惕如御朽化行克协于明哉忧若纳隍令出必资乎慎乃是故将致丕洽克勤诞敷亭育防覃于九有英眀上合于三无毎俨形容建前王之标表未尝晷刻废哲后之规模懐徳兮如斯好生兮何已承昌运兮咸称鼎盛在圣躬兮宁惟玉比旋立后图亟更前轨盖垂法于列辟非取规于君子由是祚既超汉仁惟纂尧式孚已及于千品克懋匪由乎一朝振三代之风咸知允叶绍百王之业是谓光昭自可国肥讵徒身润焦思无慙于夏禹羶行逺符于虞舜遂使卿云瑞露皆感之以呈祥凿齿雕题具懐之而纳賮况乎混文轨倒干戈惟馨之义斯在既饱之人若何播以乐章八音而尽善尽美导乎邦政万物而无偏无颇大矣哉垂拱端居风行草偃全臻教化之要渐积邦家之本臣知合天地而日新又新岂致君之云逺
　　君臣同徳赋　　　　　　　　【唐】阙　名
　　曰若稽古巨唐累圣重光盛烈贯于千古英声超于百王尔乃羣瑞呈祥众灵叶庆神降休祉天垂寳命凤箓于是荐臻书以之叠映万姓忻东户之日一人奏南风之咏至矣哉媺无徳而称焉臣闻非常之主必有非常之臣是以元凯升而唐徳茂稷禼用而虞化淳武丁梦征兮求版筑之士文王卜兆兮得垂钓之賔岂真星精之诞方朔维岳之降甫申故能殷周叹其多士皇汉歌其得人亦有九合称齐三分号蜀犹传善政尚留芳躅方鸿翼以济时比鱼水而敦俗诚小国之边鄙亦顺时而自足岂若我圣明之有天下也总六合以为家笼八荒而建国既垂拱而敷化谅偃兵而兴徳为百代之规模立万邦之轨则于是大君端冕而多暇羣臣奉职而有方巍巍荡荡济济锵锵咸有一徳视人如伤防龙在位鹓鹭成行君臣同徳而均美圣母临人而永昌岂徒超五臣而逾十乱固将六五帝而四三皇小臣微浅才智疎越滥吹紫庭献赋绛阙敢同舆颂窃为歌曰元首眀哉股肱良哉盛徳至矣大业广矣我一人兮化无穷临万国兮道既融同心同徳君圣臣忠子子孙孙永代克隆
　　人文化天下赋【以观彼人文以　唐化天下为韵】黄　滔
　　眀彼今古闻诸圣贤易垂言而着在八卦人有文而形于普天用以成章既验斯风之肃穆瞩之于物乃知厥徳之昭宣吾君秉此格言恢乎至理以为文在天而茍可鉴文在人而诚足视在天则时变从之在人则化成有以故体此以御宇取兹而教人且文也肇自河见洛书陈道徳故仁义新出无为而入有象齐父子而一君臣既而上古遐中古迩茍流播之如此乃弛张而若彼始则六十四位演自周王旋则三百五篇删于孔氏故得有国之君准绳斯文诗书礼乐以表里干戚俎豆以区分莫不经天纬地髣髴氤氲布彼寰瀛风行而草偃被于亿兆玉洁而兰薫然后锵作咸韶散为风雅调畅动植周通夷夏车书得以合矣贵贱与而同也遂使九州四海皆瞻黼黻于朝端墨客词人交露锋铓于笔下大哉人文之义也焕矣赫矣可名可观唯圣朝之所擅岂悖徳之能干推其时而时或异论其道而道斯完故将垂百王而作范岂其充万国以咸欢者也夫如是则肩比三王威销五霸彰驭马之成政克俾雕龙之擅价彬彬乎哉郁郁乎哉有以见我唐之至化
　　人文化成天下赋【以焕乎人文化宋成天下为韵】田　锡
　　大哉至眀之君膺景运集洪勲跻域中于皇极化天下以人文时属升平焕声眀于礼乐道尊儒雅发谟猷于典坟岂不以丕光大之逺图开雍熈之至化金革斯偃朝堂多暇遒人述职方下采于诗声真宰经邦亦耻言于强霸美哉文之为用也至化攸先明乎焕然比万彚流行于厚地三辰垂象于穹天藻火衮裳礼之文也始饰容而有烂羽旄缀兆乐之文也将达节以相宣故尧舜化民以仁禹汤跻俗以义致徳以昭著见皇风之光被是以鲁史述汤之徳也则曰齐圣广渊虞书美尧之仁也则曰聪眀文思宜乎笾豆品数车服采章成均掌庠序之齿列瞽宗司金石之铿锵绘宗庙之彜器炳日月于太常皆文之于外者也黎民阅之以恭肃靡不昭彰迨乎易之教也厥防精微书之训也俾人贞干诗之教也致流俗之惇厚春秋之教也惩贼臣之叛乱斯乃文之于内者也万国化之中正炳然眀焕是知抚育中区恭临寳图纳生灵于富寿致品彚于昭苏亦犹挹水于器而方圆自适以木从绳而规模罔逾是以洋洋邹鲁之风宜乎盛矣穆穆唐虞之化猗欤焕乎今我后功格昊穹泽流区夏复风俗于淳古播咏歌于大雅悦灵台之偃伯庆华阳之归马小臣幸与试于王庭抃蹈于双阙之下
　　圣徳合天地赋【以圣徳昭彰合　宋于天地为韵】田　锡
　　圣徳昭宣巍乎焕然广大而下蟠于地髙眀而上极于天地道以卑我则小心而翼翼天心以健我则终日以干干洪范曰思作睿睿作圣常心逸于万务毎躬亲于庶政文眀取象圜穹垂昭晳之文恭黙无为方舆顺发生之令阅史官之图箓披夫子之文章尧舜禅譲谓之帝羲轩拱揖谓之皇汉文或尚杂霸道夏禹则首隆王纲虽殊涂而光被实同徳而昭彰宜乎恩普黎元泽均品彚鹿鸣食野以斯乐鱼性恱泉而自遂亦犹髙无不覆三辰垂象于昊天广无不包万物流形于厚地天之道福谦也所以用人于朝地之道害盈也所以用徳胜妖礼或称乎穆穆诗或咏乎昭昭睿圣崇髙固难闚于户牖谟猷静谧亦下采于刍荛美哉仁比春融量能海纳信一徳以允若与二仪之脗合濡之惠泽若吐自于山川扇以皇风比来从于阊阖故得保兴隆于帝图常覆育于中区故天不爱其道而祥风入律地不爱其寳而器车在涂所以封泰山以告成既尽善也禅梁父而报本不亦宜乎今我后功掩百王恩敷万国齐夷夏于大信纳生灵于寿域故风雨咸若隂阳不忒大哉荡荡巍巍乾坤而合徳
　　圣人大寳曰位赋　　　　　　【宋】范仲淹
　　圣人以正兹盛位御彼兆民故称之于大寳实守之于至仁保于域中既永绥于南面贵乎天下自可象于北辰当其穆穆承干巍巍立极必先安之于位然后崇之以徳阐兹神化既天启于一人固此鸿基方君临于万国念兹在兹髙而不危于以见大人之造于以见王化之基是谓国之寳也故得人皆仰之九五之尊求忠信而为助亿兆之上与慈俭以同施故能上配三无下安九有且无反以无侧诚可大而可乆慎终如始若难得以为思持盈守成契不贪而是守则知禀其圣者于焉位昌寳其位者于焉化光斯位也既首出于庻物其化也乃日闻于四方亦如位于髙眀者天故生成而莫极位于博厚者地则飬育于无疆夫如是则遐迩具瞻上下交泰言其寳则非常之寳谓其大则强名之大宁慙希代间千载以居尊岂止连城镇万邦而攸赖大哉君以守位位以居君能辨方而是处则行教而有闻圣域防连想善邻而是比皇图斯启覩王度以爰分我后执契嗣文垂衣有位竝光华于日月齐长乆于天地赫赫鸿猷万斯年兮光被
　　主善为师赋【以能主其　　　　宋善为韵】文彦博
　　徳由善立学以师兴茍见善而可采则为师而足称抱义戴仁既崇乎显显令徳抠衣函丈尤务乎拳拳服膺故克已而复礼在推贤而让能者也稽古典之立言见先贤之遗矩谓道也有益于攸往谓学也无常于所主遵乎主善则非礼而勿言务彼求师乃惟徳而是辅由是尊贤勿怠服义忘疲茍积庆之美者在修业以宜其顺彼如流必展趋隅之礼崇诸若水须陈拥篲之仪令誉爰彰嘉猷遂阐盖千里之所应故五常之是显片言可法我则舍短以从长一行堪宗我则遏恶而扬善则知人非善而不主善非师而靡成故君子就义以如渴圣人闻善而若惊翼翼弥恭允尽持谦之志孜孜罔倦爰倾景行之诚所以见贤思齐闻义能徙岂宜乎以贵而格物必在乎去此而取彼虽周公之圣下白屋以成能纵夏禹之尊拜昌言而擅美是故徳无常主学无常师所谓乎见而迁也诚宜乎择以从之近取斯文同以贤而为寳防探厥喻类立徳以成基异哉嘉善之言足称容众之文可考实逺迩之咸仰亦邦家之所寳夫然则上自君而下达民何莫由于斯道
　　能自得师者王赋【以能得师者王宋道成矣为韵】文彦博
　　王者求贤侧席闻善服膺克隆于大寳曰位用臻乎庶绩其凝得士者昌懋显日新之徳好问则裕弼成天纵之能岂不以访道者非师而弗克治国者非王而不得茍能择贤师而访道是以为圣王而治国勿谓乎介在人上我则接下而思恭勿谓乎富有域中我则尊道而贵徳所以保傅是重模范攸资克永持盈之业弥隆卜世之基周道方融吕尚处三公之首汉业将盛子房为万乘之师乐育贤材防求儒雅咨询而学在中矣体貌而礼无违者诚由勤以行之用致勃焉兴也心惟主善既光阐于鸿猷道在经邦遂尊临于函夏若夫云师纪运天统兴王无为之徳斯盛可大之功已彰问道犹深于防巩拜言尚极于斋庄行之非艰既美乎后从则圣继者为善是宜乎邦乃其昌永孚于休必由斯道师事之礼无忒众正之言可考固异夫五帝之佐徳弗及以非功三皇之臣志同忧而可保曷若我博采俊彦周爰老成始抠衣而翼翼终负扆以明眀前有疑而后有丞嘉谋未尽帝与师而王与友至教方行伟乎稽仲虺作诰之由见成汤革命之美非徒下顺于人欲不独仰符于天理盖由在上而不骄得师臣之道矣
　　圣人无名赋　　　　　　　　【宋】王禹偁
　　圣人执大象体乾元虽有教以及下故无名于自尊仰之弥髙强配乃神之号为而不有奚矜惟睿之言原夫先天之谓道体道之谓圣所以居域中之大所以为天下之正惟澹惟黙固抱璞以含章不识不知岂命氏而考姓所谓上徳不徳无为不为其作也万物斯覩其用也百姓弗知难审之于耳目徒象之于希夷亦犹微妙者神焉葢强而名矣苍黄者天也但据逺视之徒观其妙有羣生躬临大寳宁钻燧以启祚岂巢居而建号聪眀尽黜罔求濬哲之褒迹用勿彰但守虚无之道得非防天下于华胥得寰中于道枢虵身牛首兮非吾之耦云官鸟纪兮莫我为徒孰跻王而黜霸孰追尧而禅虞其或稽之以帝箓皇图则视之若无求之以温恭允塞则名之莫得其何必位栗陆氏以居尊据轩辕氏而启国者哉所谓莫之与京无得而称探至頥以为用曷常名而足征尼父复生欲宪章而何取子长虽在思纪列以无能今我后尚黄老以君临阐清净而化下仰徽号于睿圣扇风于华夏有以见圣无名兮神无功信大人之造也
　　王者无外赋　　　　　　　　【宋】范仲淹
　　穆穆皇皇为天下王宅六合而化何有外育兆民而道本无疆广若乾坤曷有能喻之者眀借日月曽无不照之方当其保安宗社混同夷夏运徳车而无不至焉辟义路而何其逺也普天率土尽关宵旰之忧九夷八蛮无非臣妾之者其仁荡荡其道平平视之不见寻之无边诚厚载之象地亦洪覆之配天令出惟行寕分乎逺者近者徳广所及但见乎无党无偏若然则包括八纮牢笼九野惟善守于域内乃化成于天下万邦同式孰谓乎限蛮隔夷四海为家莫闻其彼众我寡故得五兵不试四国是讹于以见上下交泰于以见逺近咸和九霄之皇泽下施无逺弗届万国之黔黎受赐其乐如何故知覃及鬼方守在海外书同文而车同轨地为舆而天为葢如春之徳广育而万物咸亨若海之容处下而百川交防大矣哉自南自北覆之育之见兆民咸頼信一人不遗五霸不知据山河而一战三王有道流声教于四夷今我后寅奉三无光宅九有播皇风于无际守鸿图而可乆夫如是四海九州咸献无疆之寿
　　圣人抱一为天下式赋　　　　【宋】范仲淹
　　巍巍圣人其教如神抱一而万机无事为式而庶彚有伦秉乎天得之枢羣氓作则立乃道生之化八表还淳老氏有云圣皇无失保寰中而可乆率天下而守一葢以一之妙也冠四大而强名式之用焉正万灵而咸秩莫不冥符妙有脗合虚无察察之机悉去淳淳之理诞敷于以见清净而不扰于以见易简而不喻遵黄帝之求珠我真未丧契庄生之齐物我化皆孚无臭无声是则是效包自然之礼乐畜无亲之仁孝去奢去防惟存至道之精自西自东咸被不言之教岂不以一者道之本式者治之筌茍能持于罔象自可制于普天亦若大衍攸虚为四营之本也太阳无二作七政之首焉岂比夫昧于希夷烦其用舍滋彰之法着矣冲寂之猷逺也曷若我静守权舆克宁华夏执此惟精之防得自窈冥俾诸咸有之风播于上下大矣哉上徳不徳无为而为保谷神而不宰育刍狗以何私政复结绳罔有二三之令理敦执契自为亿兆之规今我后超五帝之功迈三王之徳化育而时时为柄恭黙而万邦承式故得兆人熙熙登春台而跻夀域
　　尧舜率天下以仁赋　　　　　【宋】范仲淹
　　穆穆虞舜巍巍帝尧伊二圣之仁化致四海之富饶恊和万邦盖安人而为理肆觐羣后但复礼以居朝当其如天者尧继尧者舜守位而时既相接行仁而性亦相近内睦九族善邻之志咸和外黜四凶有勇之风遐振聪眀作圣濬哲如神一则命羲和而钦厯象一则举稷契而演丝纶孰谓各行其道但见同致于仁谤木设时恻隠之情防逹薰弦奏处生成之惠皆臻民保淳和政无谲诈实博施而可大亦无为而多暇茅茨何耻方不富以为心璿玑有伦惟罕言而自化故得兆民就日万国慕羶诚同心而同徳又何后而何先水沴久忧曷三月而违也朝纲厯试非一日而用焉然则帝者民之宗焉仁者教之大也帝居大于域内仁为表于天下谘询四岳何异乐山之情统御八元允谓长人之美夫五帝之最百王之宗物无不遂贤无不从于以见昭徳于文思于以见播美于温恭殊途同归皆得其垂衣而治上行下效终闻乎比屋可封大哉光宅无私文眀由已稽陶唐之道法有虞之理是则万彚熈熈咸颂声而作矣
　　体仁足以长人赋　　　　　　【宋】范仲淹
　　圣人受天命体干文既克仁而是务遂长人而不羣法元善之功可处域中之大奉博施之徳宜为天下之君原夫易象洞分乾元光启谓元之徳也莫大乎始生之道生之善也莫若至仁之体所以法而用也既不由干事之贞体以长焉又不预亨嘉之礼君子乃时法斯道力行乎仁侔刚健之克着致恻隠以昭陈敦惠爱以为心首出庻物得慈和而示化利见大人莫不与合化权潜符天造葢本生成之体益见尊崇之道安仁为念我则俯视于黎氓克已存诚我则上居于大寳岂不以体其仁则物皆尊戴居其长则民咸恱随君非仁则曷享于推戴人非长则宁致于淳熙讵三月之违焉道之行也致一国之兴矣人皆仰之足可以首四徳以居斯冠兆人而在彼不曰仁何以见为生之妙不曰长何以见居上之美故得万民以济咸承煦育之恩百姓不知尽荷发生之理不然何以握图在上御宇居尊侔乾道之罔息酌仁恩而不烦念兹为器之人未足与议审彼乐山之士始可与言方今道化惟微神功至广用干刚而不紊奉仁道而不爽所以吾皇体斯道而御寰中故是尊而是仰
　　佚道使民赋　　　　　　　　【宋】林　希
　　古者善政陶乎庻民上安行于佚道下无惮于劳身教思有原得乐趋于农役人知足养胥仰戴于君仁始也井天下之田比居民之域乃辟疆里乃营稼穑寒则思为之衣饥则愿为之食法既归厚利兹各得葢上执其道务优佚以便民众乐共生率欢娱而竭力春使之作熈然恱从冬使之息庆其有终趋时也如鸟兽之至收成也如寇盗之空利而不庸自足王眀之用厚而无困本兹帝力之功蠢惟有生不能自恤役之所以奉其已利之然后知其佚仰有以供其祭祀俯足以宁其家室谷播其始化同豳俗之深壤击而歌野有尧民之质俾尔昼出于塾俾尔宵索其绹无力役以夺其节无赋敛以为之骚曽动作之敢息由醇醲之所陶驱于足用之原安而服业图厥终身之养乐以忘劳大抵强民者难使从利众者乆益慕及充其口腹之欲由竭其手足之故汝业既毕汝居既固为之一日之蜡怠心已忘优尔三时之农收功有素然则于于其处皥皥其趋俾常产之各得顾闲民之举无治贵优游农者愿耕耘于野俗相廉逊老而不负戴于涂噫藏其用者其政神厚其本者其民愿化而不示其迹劳而不知其困斯道也飬生送死无憾焉何有于怨
　　政不忍欺赋【以爱养人　　　　唐为本为韵】蒋　防
　　政之至也物全其真徳之至也信洽于人不矜不能彼则先之于戒令无偏无党我则独寄于真淳谅保政以自睦乃去邪而得仁不然曷以奸归曲直从伸风俗优游而向化草木条畅而和春者哉观夫穆穆时和温温广徳渐之以忠信纪之以刑赏奉圣日之贞眀助南风之长飬于以任人而任徳岂惟举直而错枉戴星从事我且亦务其劬劳鸣琴在堂我又不违其偃仰是知循名法者非鸿淳之盛代施惨烈者异冬日之可爱茍和顺以积中故信诚而发内人知我所奚忧险易之争政致平康谁假韦之佩事无事为无为清净而时惟昭防简易而人不驱驰物无欺兮彜伦式序政有经兮百度咸宜布和为风而偃草降徳为泽而濡枝匪寛猛以取济匪恩威而自施一徳防流齐是非于众庻三无合则混情性于髙卑岂不以酌元和叶诚悃迁善者斯焉而取斯懐慝者损之而又损君子谓是政也为邦家之大本
　　君以民为体赋　　　　　　　【宋】范仲淹
　　圣人居域中之大为天下之君育黎庶而是切喻肌体而可分正四民而似正四支每防怠惰调百姓而如调百脉何患纠纷先哲格言眀王佩服爱民则因其根本为体则厚其养育胜残去杀见逺害而在斯劝农勉人戒不勤而是速善喻非逺嘉猷可稽谓民之爱也莫先乎四体谓国之保也莫大乎羣黎使必以时岂有嗟于尽瘁治当未乱宁有悔于噬脐莫不被以仁慈跻于富庶教礼让而表其修饰立刑政而防其逸豫蒸乂有罪谅责已之情深庆泽无私讶润身之徳着岂不以君也者舒惨自我体也者屈伸在予心和则其体俨若君惠则其民晏如永贺休戈攸若息肩之际乍闻击壤乐如鼔腹之初彼以刍狗可方草芥为比一则强名于老氏一则见讥于孟子曷若我如属辞而比事终去此而取彼观其可设犹指掌以何疑视之如伤岂发肤而敢毁大哉一人养民四海咸宾求瘼而膏肓曷有采善而股肱必臻脩兆人之纪纲何如脩已观万民之风俗岂异观身今我后化洽风行道光天启每视民而如子复使臣而以礼故能以六合而为家齐万物于一体
　　君者以百姓为天赋　　　　　【宋】王禹偁
　　勿谓乎天之在上能覆于人勿谓乎人之在下不覆于君政或施焉乃咈违于民意民斯叛矣同谪见于天文在乎观百姓之劳逸岂止仰一气之絪緼而已哉徒观乎浩浩穹蚩蚩黔首覆盂之状何在倚杵之形莫有茍知乎御之以道亦类乎戴之而走悠也久也固无杞国之忧养之育之宛其娲皇之手取彼穹昊方兹兆民匪在苍苍之色勿轻蠢蠢之人虽令不从反时之焚是比抚我则后无亲之义斯陈可仰兮匪独髙眀可畏兮亦惟黎庶每虑其一夫不获窃比于六龙以御验恶纣以归周似厌秦而授楚是知察彼哀乐同兹惨舒但人心之恱矣任天道之何如教以文章似列星辰之际示之淳朴疑归混沌之初想夫君既柔懐民同刚克如寅畏兮则可茍暴殄而安得舆人歌颂乃大舜之升闻自我聪眀信惟尧之是则大矣哉善化民者以天为则善知天者以民为先若天人之理洞达则帝王之道敷宣宁资禆灶之言斯为妄矣自取夷吾之说不亦眀焉今我后子育兆民砥平九野上惟奉于穹昊下毎矜于鳏寡自然以百姓为天万方归也
　　用天下心为心赋　　　　　　【宋】范仲淹
　　至眀在上无逺弗宾得天下为心之要示圣王克已之仁政必顺民荡荡洽大同之化礼皆从俗熈熈无不获之人当其治国牧民代天作主敷至治于四海遂羣生于九土以为肆予一人之意则国必颠危伸尔万邦之懐则人将鼓舞于是审民之好恶察政之否臧有疾苦必为之去有灾害必为之防茍诚意从乎亿姓则风化行乎八荒如天听卑兮惟大若水善下兮谁当彼惧烦苛我则崇简易之道彼患穷夭我则修富寿之方夫如是则爱将众同乐与人共徳泽洽于民庶仁声播于雅颂通天下之志靡靡而风从尽万物之情忻忻而日用岂不以虚已之谓道适道之谓权下有所欲吾何可专一应万而诚至寡治众而功宣尧舜则舍已从人同底于道桀纣则以人从欲自絶于天必也重乎安危眀夫用舍弗凝滞于物我可并包于夷夏赜老氏之防无欲者观道妙于域中稽夫子之文虚受者感人和于天下若然则其化也广其智也深不以已欲为欲而以众心为心逹彼羣情侔天地之化育洞夫民隠配日月之照临方今穆穆虚懐巍巍恭已视以四目而眀乎中外听以四聪而逹乎逺迩噫何以致圣功之然哉从民心而已矣
　　位一天下之动赋　　　　　　【宋】黄庭坚
　　众以一制位以时乗齐天下之所动非圣人而孰能抚临大寳之崇体居其正宰制羣生之变终莫之陵惟兹生齿之繁难以统临之者既相感以情伪又弗同于趋舍必据要防以齐正雅是则制动居乎静治众由乎寡故崇髙莫大乗五位于域中虽参差不齐播一陶于天下盛徳之柄至尊之权操利势以独断收治功于大全其变俗也偃之如草其容民也葢之若天一化逺近同心幅任重器以至隆莫或倾者定羣情之多异罔或纷然诚由或刚或柔有愚有智相夺以力相防以利使夫羣动之循圣必也大人之得位贵无伦而富无敌安以位中统有宗而防有元归乎不二懿夫众星纷错也拱于辰而不乱羣隂变动也归于阳而自卑况兹蠢动之纷若固赖圣神以一之是以居可致之位得大君之宜控飞龙以御天物皆利见眀大观之在上民必风移用能大一统于緜区齐万殊于至术变则复贯繁而不失粲然道中和之域浩然趋仁义之实非得势以来服虽严威而不率我所以宅万乗尊安之地守之以仁合四方逺近之情定之于一或谓元元中宇蠢蠢方维约之以刑或不至驱之以善或不为孰曰居位乃能宅斯殊不知厯在舜躬用作同民之术鼎迁周室谁为御众之资非悦乎贵势之独尊所大乎凡民之一总使乱者乐以归治邪者化而自董故圣人履盛位而立万国之中以齐其动
　　惟则定国赋【有序　　　　　　宋】陈　普
　　则者大小事物之理各有常度定法一毫不可过不及皆天命之当然人心之同得古今天下之公道百王贤圣之共守而不敢有所损益是即中庸之时中尧舜之所谓执中与大学之至善是也仲虺之诰制心制事之礼义箕子告武王之洪范皇极皆此物也君天下者惟于事事物物各守其不可逾越之定则则一正而国定矣自饮食起居车服宫闱品数限节以至于朝廷军国天下政刑不以大小各有一定之本分常理所谓则也国者一天下宗庙社稷定者不独朝廷正天下宗庙社稷亦永固而不揺矣葢事事皆守其则则无一事之不善而人心天命皆归之矣惟者独也言其他皆不可以定国惟此为能定国也秦公孙枝之言亦古学相传之未冺者也
　　国有与立事无妄为惟其则之正也主于中而定之但循有典之常不由他道则是安邦定国之深计益壮鸿基葢尝闻之道外无保邦制治之谋上圣有止善执中之力一循天命之至正永固皇图之翼翼谓之则者皆常度之与常经惟此理焉有定力故能定国事惟可法徳常罔愆动得义方之正静皆体道之全侵伐类祃随其地以顺帝上下进退不以人而用天日用事物无所贰也天下国家定于一焉皦日之中止水之平不参以欲磐石之安泰山之固于万斯年葢以威仪无忒所以矩范臣民纪纲不乱所以维持社稷亿载正统万民寿域能静而安无作乱以偾事亦孔之固同受天而徧徳一事各有一中定国莫逾定则礼制有常心君有主循物无违帝命不改人心不揺配天罔极大抵天命人心观为政之善恶物则事理在用功于执持爵五土三本常大而末常小井九家八俗自恬而风自熙但守至正大中之矩即为久安长治之规君无过举神喜人悦政有常行民安物宜纯乎一敬则自定蔽以一言而曰惟放之东西南北无思不服质诸鬼神天地不悖无疑何者古人制礼作乐等杀贵贱尊卑立极建中斟酌浅深多寡万事万物必尽美而尽善一举一动亦有操而无舍岂不曰天理流行守之则永受眷命我民视听顺之则相安国野惟者惟其无过差焉定则定之以中正也异端茍道一皆召乱致亡诚意正心始可居尊治卑噫道理之原必性与命治平之具惟诗及书制度汉家自有武帝之私也法令以吏为师始皇之妄与鞅阡陌斯郡县是岂天人之望苍章程通礼乐亦皆智力之余非帝典周官敬以守此恐尧雍舜治寥哉邈如匪常经决未定也必一变乃能至与虞皇夏収安有曼胡之服周冕殷辂岂容九纛之车吾尝谓左氏多格言莫谓浮夸古学犹在人实当考订国之大十二往往献文则之言不一洋洋视听然则观公孙枝惟则定国之语当知刘成子有则定命之言天者定则人自定矣
　　王者之道如龙首赋【以龙之视听有唐符君徳为韵】黄　滔
　　王者以御彼万国居于九重既体天而立制遂如首以犹龙视听无偏四海自看其波凑聪眀罔失兆民咸覩其云从岂非祖述圣眀披陈道徳以王者为天下之大域中之式非澄耳目不可以烛暗通幽非审细微不可以开基建极于是设喻斯异微文特殊以端拱之尊比义取产泽之灵合符则而象之既不雷同于形质区以别矣爰将首冠于寰区然后则岳岳髙居颙颙克定翼左右而何慙角耸镜逺近而宛同神莹虽云黈纩洪纤之状咸观纵使垂旈巨细之音毕听则知播雍熈之化为昭圣之君遽配腾骧于水物盖彰超迈于人羣濬恩波而固类兴雨呈瑞气而非同召云侔其矫举之形无幽不鉴嫓彼孤标之貌有象皆分故得迥防可观感通自有散皇眀而珠耀于颔扬徳泽而浪生于口宁同荀爽只擅美于弟兄更异华歆但垂名于朋友所谓表有截播无私乃蔼然而同徳非蠢尔以呈姿言乎汉祖之顔方能比也念彼伯阳之道未可方之今我后变见乗时飞翔叶理四方尽入于倾听陆海无遗于俯视夫如是则龙之首兮未可论功而较美
　　人主之尊如堂赋【以堂陛隆峻人　宋主尊矣为韵】欧阳脩
　　位既异等君宜有常惟居尊而体国爰取喻于如堂望而畏之使下民之咸仰髙为贵者譬逺地以同彰稽往牒之遗文懿嘉言之洞启谓立制于君上喻相承于堂陛盖以贵贱殊品尊卑异礼下临于物必也尊严而有仪上譬于堂所以崇髙乎正体诚以赫赫化被巍巍道隆俨正宁以居极统羣黎于宅中盖取乎驭民之贵非资于构厦之功位正当阳若盛九筵之制民欣戴后如瞻七尺之崇然则堂非髙则偪下而易陵君弗尊则保位而难慎卑髙必贵乎不渎上下于焉而克顺迩臣内附类榱栋之相依列辟下陈由陛亷而比峻岂不以富有函夏躬临兆民示臣庶之弗越表等威之有伦将使制尔万国宗予一人下絶僭王非厯阶之可及世惟与子彰肯构以相因是知制众室者莫先乎堂奄九有者必尊其主盖兼统于邦国匪专称于栋宇化有于下奉穆穆以深居仰之弥髙若眈眈之可覩盖由堂不可以卑而乱制君不可以黩而不尊喻穹隆于九仭用总制于羣元且异夫盖之如天但述居髙之防就之如日惟眀照下之言大哉陛峻而堂髙者势之然臣贵而君尊者国之理伊制度之有别俾崇髙而是视所以建公卿大夫而天子加焉其尊也于斯见矣
　　以贤为寳赋【以勗名霸道邦　　唐家之托为韵】谢　观
　　楚国之君贤人为寳彼则贵于无胫此为尊于有道琢磨仁义而不缁不磷淬厉锋铓而既坚既好皎皎神爽棱棱貌清志一洁而靡垢行百链而逾精非暗投以取诮不韫匵以沽名亷谨在心命爵而蔑闻铜臭文章满腹掷地而自有金声洞彻不欺光芒相烛砥名而可尚砺节而自朂吐清词之粲粲心水含珠见正色之温温情田积玉言错落而无玷性真眀而不瑕防懐荆璞握有灵虵以鉴奸察邪之焕烂比昭乗映庑之光华足可盈军国辉耀邦家何必积满堂以递矜易连城而助诈一非克俭之教一损不贪之化虞君受垂棘而灭楚国得孙生而霸徒美其色映层阙光能耀夜殊不知寸隂逾尺璧之珍一经夺满籯之价所以爱兹被褐重彼迷邦以清徳之惟一奚白璧之能双况各藏器俟时见机而作直若矢頴如锋锷诚席珍之可任以柱石之有托以之绥抚而上下康宁以之守御而内外胥乐既三复之可验奚众口之能铄则知金玉为寳者徳义之衰贤人为寳者邦家之基国无日而无事贤无代而无之如此则何必楚也独二三子之可师
　　瑾瑜瑕匿赋【以物无终美舍　　唐短从长为韵】欧阳詹
　　玉之美者其曰瑾瑜虽特逹之自有岂玼瑕之则无菲食其端葑采其下茍当无而可用谅在人而罔舍况服饰所珍礼容攸假五徳人尚居然总之百宝物雄又其尤者只如奚吾委质曲逆从王一则措其所短一则举其所长伊十仭之可贵讵一眚而为伤是故异比荆山奇同郑市纵青蝇之下防有白虹以防起琢中良工佩宜君子尔若恶其细而弃其大我则扬其表而掩其里矧乃珪或致磨璧当可指终酬九年之积不损连城之美勗矣乎韫独眀之见宰万物之上覩其材而辨其器履其始而知其终建莫大之勲与悠悠既异收稀代之寳将宁同砮璞自充散财徒郁茍无分寸之痕翳罔有寻尺之盘屈莹乏光华绂乖音律攻之有旷乎日力斲之不益于人物空知有玷与无疣岂不道疏而理拂至刚也必时时而外缺至清也乍浑浑而罔容考瑾瑜之含匿亦厥义之云从不然者黄巳疲奚复骋乎千里轮囷则病焉得用于九重瑜之体全者则希瑾之无瑕者亦罕惟追师之鉴选纳尺长而寸短
　　斲雕为朴赋【以除去文饰归　　宋彼淳朴为韵】欧阳修
　　徳以俭而为本器有文而可除爰斲载雕之饰将全至朴之余篆刻永销见背伪归真之始镂章咸灭知去华务实之初稽史牒之前闻述政风而遐举懿淳俭之攸尚斥浮华而可沮谓乎防世伪者在塞其源全物性者必反其所素以为贵将抱朴而自思焕乎有文俾运斤而悉去诚由淳自浇散器随朴分骋匠巧而伤本掩天真而蔑闻故我反淳风而矫正杜末作之纷纭剖刻桷之形复采椽而不琢灭镂簋之僣反木器于无文则知工巧尽捐浮滛是抑道尚取乎反本理何求于外饰圭磨岳镇归璞玉以全真罍去山云表瓦罇而务徳是则遵乎朴者将反始而臻极斲乎雕者恶乱真而饰非约浇风于一变矫治古以同归珑而错诸尽灭雕虫之巧质为贵者宁慙朽木之讥用能杜文彩之焕然返淳和而遵彼雕虽着则尚可磨也朴其复则在其中矣弃末反本小巧之工尽捐革故取新见素之风可美彼琢玉然后成器命工列乎雕人务以文而胜质徒散朴以还淳曷若剞劂之工靡施大巧若拙刻镂之华尽减其徳乃真懿之隆者非假饰以为资俭之至者匪奇滛而是觉但期乎去泰去甚宁患乎匪雕匪斲有以知一变至道之风由是而复归乎朴
　　藏珠于渊赋【以君子非贵难　　宋得之物为韵】欧阳脩
　　稽治古之敦化仰大圣之作君务藏珠而弗寳俾在渊而可分效乎至珍虽希世而弗产弃于无用嫓还浦于攸闻得外篇之寓言述临民之致理将革纷华于媮俗复芚愚于赤子谓非欲以自化则争心之不起盖贱货者为贵徳之义敦本者由抑末而始示不复用虽可寳而奚为舎之则藏秘诸渊而有以诚由窒民情者在杜其渐防世欲者必藏其机使嗜欲不得以外诱则淳朴于焉而可归将抵璧以同议谅弹雀而诚非照乗无庸尽遗碕岸之侧连城奚取皆沈媚水之辉用能崇俭徳以外昭复淳风而有谓民心朴以归本物产全而靡费珍虽无胫俾临渊而尽除事异暗投永沈川而不贵然而道既散则民薄风一浇而朴残玩好既纷乎外役质素无由而内安故我斥乃珍奇之用絶乎侈靡之端将令物遂乎生老蚌蔑剖胎之患民知非尚骊龙无探颔之难是则恢至治之风扬淳古之式不寳于逺则知用物之足不见其欲则无乱心之惑上茍贱于所好下岂求于难得是虽寳也将去泰而去奢从而屏之使不知而不识彼捐金者由是类矣摘玉者可同言之谅率归于至理寔大化于无为致尔汉皋之滨各全其本虽有淮蠙之产无得而窥自然道着不贪时无异物民用遵乎至俭地宝蕃而不屈所以虞舜垂衣亦由斯而弗咈中堂逺千里赋【以心曲声光此　唐时勿阻为韵】谢　观
　　峻宇沉沉朱门阻深岂为遥逺有蔽徽音跬步之中易在一言之地逾时之达难于千里之心莫不伫立盘桓瞻风踯躅或恃穹崇以懈傲或丽欺诬之阨束遂使阼阶之上迢递于天子之田萧墙之间緜邈于黄河之曲且夫百里之逺一日致之中堂之近经旬履之而所以借淹留之喻等邂逅之期岂君子同风之地在小人革面之时瞻廊庑之不遥便承燕宋念庭除之匪邈差若毫厘是絶音尘有暌言语非入室之士过作脱巾之阻布武之中疲赤骥于崇朝及肩之墙困鸿鹄之一举唾井之路寥夐及门之子回翔希日日以见徳尚朝朝以观光毎望恩波如桂水之流淼淼时瞻徳宇若金城之路茫茫似蔽黄云才同眀月髙深起于顾盼山岳生于倏忽于是以南轩北宇之嵚岑作河东河西之间越如此礼让无成薫莸不眀东阁苔满西园草平倒屣之余风顿削握发之清规不行自杜其匡谏之路讵闻乎哀乐之声是使咫尺萧条人遐室迩空施枨闑之横壮但见楼台之逦迤则可以自励于已宁求于彼君子勿嗟行路难古来如此
　　学问至刍荛赋【以学问而至蒭　宋荛之善为韵】陈　襄
　　上圣以文眀阐化防譲临朝每精穷于学问爰下至于刍荛心专探讨之勤率亲草芥志切谘询之道靡间薪樵斯盖务小善以毕纳庶大猷而孔昭者也嘉往哲之徽言述先王之至治必有学以务其训诱必有问以通夫拟议欲求善以无斁乃询荛而聿至且夫圣人有狂言之择实务多闻而樵夫知王道之谈岂宜遐弃莫不功专时集事切疑思罔间丘樊之贱率求训教之辞是必择其善者俯而就之当请益请业之初蒿莱尽及暨咨事咨才之际草莽无遗诚以统御緜区兴隆景运君虽尊有教则不可非学民虽小有善则诚宜下问故乃罄薮泽以旁求奉谋猷而不紊祗承诱诲当刈楚之良材广务谘谋受析薪之丕训则知学不好也无以臻乎善道问非博也无以纳乎嘉谟故我每乐闻于典教遂俯及于薪刍将务四聪之达何慙一得之愚博习亲师奚间采樵之士畴咨熙载必亲往囿之徒夫如是则阅习罙勤谘诹益显虽莠言之勿用谅芜音而必选不穷不倦率求林薮之谭曰都曰俞并及草莱之善向若非求博谕靡及周咨虽愚言之或善在上徳而罔知又安能恢教本以昭若导化源之逺而是以髙宗求岩野之贤命而纳诲西伯举屠钓之老立以为师此所谓询事考言笃信好学伊片善以咸取欲大谋之先觉故诗曰先民有言而询于刍荛播英规而孔邈
　　天下为一家赋　　　　　　　【宋】吕大钧
　　古之所谓天下为一家者尽日月所照以度地极舟车所至以画疆以八荒之际为蕃卫以九州之限为垣墙列国则羣子之舎王畿则主人之堂凡民之贤而不可逺者皆我之父兄保傅愚而不可弃者皆我之幼稚获臧理其财乃上所以养下之分责之事乃下所以事上之常浑浑然一尊百长以斟酌其教令万卑千幼以奉承其纪纲贸迁有无而不知彼我之实损益上下而不辨公私之藏大矣哉外无异人旁无四邻无宼贼可御无闾里可亲一人之生喜如似续之庆一人之死哀若功缌之伦一人作非不可不愧亦我族之丑一人失所不可不闪亦吾家之贫尊贤下不肖则父教之义嘉善矜不能则母鞠之仁朝觐防同则幼者之定省承禀廵守聘问则长者之教督抚存呜呼周徳既衰斯道斯屈析为十二并为六七势不相统乱从而出忘祖考之训则劫夺其屡盟之时轻骨肉之命则战死于争城之日曲防遏籴以幸其灾纵谍用间以乘其失乖暌有甚于防墙鬬狠不离于同室迨至秦政以强自吞推所不爱以残自昏斧斤亲刃其九族涂炭自隳其一门兴阡陌而废井田则委货财于盗贼之手置郡县而罢封建则托妇子于羇旅之屯贫富不均几臣仆其昆弟荀简不肖皆土苴其子孙自汉以来终亦不复虽有王侯而不得輙预其政虽有守令而不得乆安其禄譬之锦衣玉食终无所用之子雕车良马委不善驭之仆门庭虽存亦何足以统制闺门无法则何縁而雍睦豪强日横而畧无鞭朴之制单弱日困而不识襁褓之鞠岂天理之固然实人谋之不足尝闻之治乱有数废兴有主昔既有离则今必有合彼既可废则我亦可举惟盛徳之难偶故旷时而未覩岂有待于吾君将一还于治古
　　首善自京师赋　　　　　　　　王安石
　　王化下究人文内崇繄京师首善之教自太学亲民之功闿承师论道之基先繇毂下广成俗化民之谊甫暨寰中古之圣人君有天下治逺以近制众于寡不用文何以修饰政教非设校何以崇眀儒雅乃建左学率先诸夏在郊立制系一人之本焉养士兴仁形四方之风也本仁祖义取材敛贤讲智量于中土鬯声眀于普天始于邦家用广师儒之众行乎乡党斯为庠序之先是何拳拳诸生亹亹先觉所传者道徳仁义所隶者诗书礼乐以言乎功则万世用乂以言乎化则八纮匪邈其流及于三代率以眀伦此理达于诸侯谁其废学故曰校官者庶俗之原本京邑者羣方之表仪养原于上则庶俗流被设表于内则羣方景随惟时于变繄上之为三王四代惟其师使人知化兆姓黎民辑于下自我兴基向若俗败隄防朝隳统纪教化之宫衰落礼义之官废弛向风者无以劝于善肄业者不能官其始则抚封之主毁乡校者有之承学之民在城阙者多矣必也啓胄子之秘宇据神邦之奥区宪先王而讲道风下国以恢儒邑翼翼以宅中契商人之咏士彬彬而防化参汉室之谟噫孝武逸王也而有兴置之谋公孙具臣也而有将眀之论矧睿眀之主绍起俊乂之僚并建宜乎隆儒馆以视方来使元元之敦劝

　　御定歴代赋彚巻四十一
　　钦定四库全书
　　御定歴代赋彚巻四十二
　　治道
　　舜歌南风赋【以能感和乐生　　唐殖羣物为韵】杨　乃
　　巍巍舜徳于今人称居北极而惟大歌南风以敷歌之伊何制丝桐而合奏风之至矣信长育而有徴兹可谓无为而自理天纵而多能美夫诚发深物能应感悯沃瘠之劳逸均隂阳之舒惨是用作则于世利之孔多风咏凯兮美万物之蕃衍乐操琴也佳五声以同和复而不厌逺而匪他方将煦妪之为意岂徒娱乐于斯歌观其发宫应征扬清激浊自南习习同诗人喻彼棘心入夜泠泠异贫士叩其牛角则知圣人审音以知政化俗而作乐者有矣夫懿其出乎幽谷应以繁声若云龙之潜召同律吕之相生万籁动八音清匪鸣条而扇物方靡草而作程是以人荷时康功归帝力四气以之而不挠百糓从之而蕃殖莭有度守有则始从迩而及
　　逺终自南而徂北尔乃匪徐匪夷乍遏乍闻飒飒轻音疑少女之初至泠泠余韵谓别鹤之求羣亦为父母之防极何必声变而成文是以徳冠百王致成万物正南面而恭已懋功千载不咈
　　舜琴歌南风赋　　　　　　　【宋】舒　亶
　　帝意虽逺琴音可通欲发扬于孝道遂歌咏于南风寓意五弦写生成之至徳托言万物荷长养之元功粤其耕稼陶渔至为君聪明睿智积诸已日深致孝之念躬尽事亲之理以谓鞠养之徳欲言之不足生育之爱欲报之何以缘情指物孰形孝子之思流咏在琴且载南风之防时其比屋熙乂岩廊靓深包我万虑写于一琴协天地以同趣按丝桐而播音作以叙情适在无为之日薫兮入奏永言至孝之心葢曰风之于物也有化养之恩覃亲之于已也有劬劳之徳博眷物理之明甚假琴声而逺托一弹而欢意以写再鼓而羣心咸若按弦而奏声参韶乐之淳寓象而言义并凯风之作懿夫琴求以意而不求乎形器帝乐在孝而非乐于弦歌感民之义岂并于北里思亲之志固深于蓼莪藏韵于心非止解一时之愠寄声于政又将陶万国之和自是正音畅而化洽幽遐协气流而时消惉懘闺门聴之则翕尔和顺朝廷闻之则欢然感厉风被乃俗功归于帝又得防工之奏同乐于民不烦邹律之吹阜财于世兹葢渊黙玩意优防面南歌孝风之逺暨托琴理以中含惜乎道与世汨乐非徳参操变而亡徒起后人之叹音调而理空闻前史之谈夫岂知音者导乐理之淳淳达孝思之进进内将报徳之防极外以格民之大顺然则歌琴之意至矣哉莫如虞舜
　　舜有羶行赋【以天下归之如　　唐蚁慕为韵】谢　观
　　肉不爱蚁蚁自来依舜不求人人自来归尔则以羶生向慕我则以思深恻微祁祁子来竟欢懐于徳饱侁侁类聚各霑濡以家肥是知取喻于彼欲明于此播薰风于酷烈比黎庶于蝼蚁温恭允塞谅不阻于幽微徳升闻固无间于遐迩是故四海纷防千门竞追共仰来蘓之日诚非逐臭之时以孔甘为味以润下为脂率从其防爰度乃私应其欲而徇矣思所利而噉之各竭血诚汝则如饥如渴无劳肉视吾乃龙章凤姿再求而羶不在身三嗅而羶不在服在乎安长幼资亭毒行叶扬芳言兰芬馥以膏腴及万姓万姓熙熙以沛泽滂四门四门穆穆咸遂其性各安其族并饮其风顺雨调岂止于觞酒豆肉若乃望之如日戴之如天不销不歇沛然霭然如此乃闻羶者焉如或失之于上迷之于下四罪之徒三苗之野如此乃闻羶之者喻既斯大义岂凭虚以心求芬芳者得以鼻求芬芳者疎自发徳馨之惠寜同乳臭之余服媚嫓之而孰可芬香拟之而岂如由是蒸黎子来蛮夷蚁附八方咸戴其照育九土共臻其道路惠然若归徃也如慕焕重瞳而日月清朗齐七政而恩威布濩至矣哉巍巍堂堂可谓承天有裕
　　禹拜昌言赋【以圣人之心闻　　唐善必拜为韵】阙　名
　　大禹君临勤求意深茍一言之入耳必载拜以明心葢以励华夷形古今所以防酒盈前莫纵弹丝之响美词将贡俄闻撼玉之音岂不以询彼刍荛防乎骄逸既可大而可乆亦无固而无必所以嘉谋乍聴当嶪业以折腰直语才聆复干干而屈膝葢以广乎所见求其所闻欲使善恶之源自别贤愚之路斯分况乎传舜之规受尧之命得不固社稷根本察风俗利病是以臣不能谏君兮非曰忠君不能纳谏兮非曰圣执至理以垂教采昌言而化人茍有言可佐王道正人伦陶也不得不进禹也不得不遵所以闻妙略以开容拖冕旒而拂地览宏谟而致敬低珩佩以锵身惧沟洫之未通忧礼乐以将壊以正直为镜以忠谠为规戒是以蕴昌言兮不可不陈闻昌言兮不得不拜遂使共守丕业上光帝基若鱼水相逢之日同云龙防合之时符郊畤以陈仪固难比矣望竹宫而设礼曷可方之我皇绍九圣之雄图举百王之令典急于求士乐于闻善所以献昌言之忠臣必待之台铉
　　下车泣罪人赋【以万方之过在　唐予一人为韵】阙　名
　　人惟有罪罪实在予将恤刑于荷校遂责已而驻车顾法令之未平滋彰甚矣俨冕旒而兴念涕泣涟如始也备羽卫而行因巡狩而出遇兹拘系将伏斧锧王乃止翠华驻清跸恐法吏之苛暴嗟刑网之峻宻稽凤辇而恻隠再三愍褫带而幽囚非一于是降玉辂下朱轮议狱缓死拖黻垂绅出辕箱而欷歔交睫顾桎梏而汍澜满巾虽囹圄之中自罹有国之典恐网罗之内时陷无辜之人于戏法议难逃过亦有在致狴牢未空之事乃教化不明之罪初犹掩抑见天顔之惨凄渐觉滂沱湿衮衣之文彩承顔熠熠满眼浪浪情将同于肆眚义有轶于纳隍是以顾盼悲泣徘徊感伤希圣防于方舆之间必先一物推睿情于圜扉之下以及四方故得法制备脩狱讼无怨由而感于黎庶自已而朂于亿万涕洟犹在宥物之义已彰缧绁未收率土之人知劝行道而道斯逺矣爱人而人亦懐之何天网之自入使皇情以兴悲葢假其人为邦家之本因其事为慈恵之资不然何一降车而开二十世之业一洒泪而成四百年之基然后刑法永清威懐逺播是知夏后之得天下也能恤人而引过
　　高宗梦得説赋【以恭黙思道帝　唐赉良弼为韵】李　观
　　殷之哲王惟政是恤夜分而寝夣获良弼虽神悸而若惊冀形求而勿失爰征营匠刻乎独见之真乃俾庶僚访其唯似之质当厥夣也神驰无方未讫永夕如跻彼苍怳其神兮以浮偃其体兮若亡形接乃夣斯人甚良侧身徘徊于已之傍将举趾以趋附又伸眉而抑扬言霏霏而无瑕目矎矎而有光观其仪可用为列辟之式察其志不独称百夫之防升降咸若周旋允臧寂乎昭昭既寝不防斯后克明承天之赉谓济川之器而投足不濡履大觉之端而游梦无阂其中荡荡其表暧暧虽助用理于一人实候清平于千载于是武丁夣于宫而上与天通傅説筑于外而中合神契持缗向老谅殊渭水之涯负畚将疲久困傅岩之际説匪丁而空山长往丁匪説而大位斯替如鱼水之相因保君臣之双丽惟説也策名归主惟丁也受命于帝帝何言哉邈以造隂推吉士以佐有道説之居兮山之幽云峩峩兮水浩浩彼人兮何斯歘中心兮夣之如渴兮在兹如饥兮在兹想遗眷以索隠抚空懐而叹思思之未得端扆沈黙其夣也则诚其寤也则惑其收之于野而寄之以国有唐时雍上明下恭君与之同日臣与之比踪事不惟旧今之斯从斐而成章有媿雕龙
　　文王葬枯骨赋【以徳及枯骨天　唐下归心为韵】白行简
　　骨虽无知葬以表徳展厚礼于九原示深仁于万国惠加于鬼则逰岱之魂有依义感于人故归周之心不忒原夫灵台肇建壁池是穿宛彼枯骨委兹穷泉既靡覩其铭志曽莫知夫岁年西伯乃色变防尔涕流然爰命从者将收瘗焉俾夫恻隠之心因形骸而下至于地升闻之徳随精魄而上动乎天徒观其年代超忽英灵沦没土变丰肌苔封朽骨于是惠沾生死泽及荣枯遣奠有加于苹藻备物无阙于刍涂幽壤始开见佳城于白日灵丘是啓旋卜宅于青乌既而迁彼古埏葬之中野推诚于重泉之内昭徳于普天之下念此穷尘之骨尚或墐之欲使行路之人不得见也且夫圣人哀死君子表微用之于国而上下欣戴书之于史而载籍光辉诸侯感而思服百姓从而知归以之理人而人自化以之奉天而天不违故能掩骼教行送终义立泽靡不浸仁无不及恩加师旅而同徳数千庆延子孙而卜代三十且封比干之墓惟徳是钦护信陵之冢其仁未深曷若我防辨名氏莫知古今招亾散之魂复于棺椁收无主之骨敛以衣衾葢所以感鬼神而动天地岂止夫三分天下而二者归心
　　神女不过灌坛赋【以飘风疾虑　唐伤仁政为韵】王　棨
　　有女维神徘徊恨新既入文王之梦方明尚父之仁君莅灌坛自其来而有感妾临西海将欲过以无因岂非受命上天禀灵下土茍当鉴徳之职诚是福谦之主然而出则驾疾风鞭暴雨虽娉婷淑态所行皆正直之心而倐闪隂徒在处有晦防之苦今则望彼仁境居惟太公于国而栋梁斯喻于民而父母攸同谧尔封疆无破块之时雨恬然草木絶鸣条之晓风安得暗恃威灵长驱徒御不惟流麦以斯恐抑亦偃禾而是虑旧祠已别固难返驾于今辰直道须遵岂可取途于他处是使泪脸红失愁蛾翠销驻霞车而色敛停寳盖以香飘潜羡羿妻明月先逾于清夜却慙巫女轻云已度于晴朝谁见其回惑蕙心踟蹰兰质感教化之均适患奔驱之迅疾花顔惨淡非嫌胜母之时玉趾迟留异恶朝歌之日王乃愍彼彷徨询其感伤既非失佩于江上亦非遗簪于路旁入梦之姿经三日以方过非熊之道歴千秋而更彰则知执徳感幽者系乎真操心詟物者由乎正茍在神而犹惧岂于人而不敬若夫蝗越境而虎渡河未可与斯而论政
　　周公成文武之徳赋【以公旦成此文武之徳为韵】
　　【宋】陈　襄
　　天开周道臣有姬公灭管蔡流言之乱成文武盛徳之风摄政宣谋纂徽柔之懿铄勤王致理集保定之元功足以绍重光于有后扬休命于无穷者也当其待旦输忠摄仪建极谓文考之兴也方启于周祚武王之立也肇平于商国念遗业之至重非冲人之可测我乃兼彼三王之事成此二后之徳践阼而治卓兴纯被之谟陪扆以朝庶广丕承之则才美中着勲劳外施能勤教之行也遂竭节以成之业业为师缵居岐之茂烈拳拳作相隆在镐之丕基葢夫国得士而乃昌后非贤而防理惟文也顺帝则而抚方夏是武也遏乱略而为天子懿王业以昭若赖我功而成此股肱周室启明明在上之猷左右成王绍谔谔以昌之美用能蕃卫周室疑丞大君恢好仁之景范集偃武之清芬将以垂緜緜之瓞昭郁郁之文白屋礼贤缉多士济寜之化东山只役固一戎大定之勲茍非绩着勤劳心专夹辅上以追奉乎西伯下以钦承于姬武成休徳于二代固重基于下土则何以父作子述七百年永着徽猷发粟散财三十世茂隆丕矩葢以忧劳干国忠利推诚逺啓中兴之道光扬未坠之名臯陶为舜帝之谟功宜一贯管仲霸齐桓之业道匪相成此则昭致纯熙削平暴乱本枝百世兮寳系丕图子孙千亿兮英猷克焕噫奚知圣徳之成焉由兹公旦
　　周以宗强赋　　　　　　　　【宋】沈　初
　　古之建国制莫如周盛宗室而作庇强王室以承休治尚以文重恩亲于同姓世緜其祚大形势于诸侯自昔后稷开基公刘经始盛徳物被丰功世美文武大其业成康继其轨奚永永以能然葢亲亲而得以任先宗子协图夹辅之勲本固王家益植太平之趾天邑中奠侯封外崇大邦小邦兮我所锡壤伯父叔父兮汝其懋功巩国势于寖盛粹民风于大同膺木徳以当天王图以永法辖星而建屏邦本其隆有衮服以华其躬有金辂以优其命寳玉分赐脤膰均庆所以等异诸臣恩光庶姓史称乃徳盛陈过厯之期诗大其功茂着维城之咏岂无异姓与之翊昌岂无列辟与之赞襄推本而治尚亲则强故苍箓之兴起始诸姬而阜康忠厚一时重本枝而相辅仪刑百世壮基绪于重光至如鲁卫之所分邢茅之所附众列邦壤一寜国祚岿然磐石之安屹然寳鼎之措无烦兵革坐收御侮之功不假山河自得为藩之固譬夫木之植枝茂者干必大水之委源深者流必长繄尔列辟辅予一王秦室寖微葢削五侯之壤汉邦未善徒恢七国之彊盛哉本本之扶持承承之操术国五十兮比如犬牙之制年七百兮緜如瓞之实方今宗也盛而国也强跨基图于周室
　　沛父老留汉髙祖赋【以愿止前驱得　唐申深意为韵】王　棨
　　汉祖还乡兮銮驾将还沛中父老兮留恋然忆故旧于干戈之后叙绸缪于旌旗之前白髪多伤鳯辇愿停于此日翠华一去皇恩再返于何年昔以羣盗并兴我皇斯起英明天接其昌运神武日闻于旧里今则秦楚势倾鼓鼙声止圣代而阳和煦物元首明哉暮年而蒲柳伤秋老夫耄矣然而黄屋才降丹诚未申岂可风驰天仗雷动车轮一则以情深闾里一则以义重君臣隆准龙顔昔是故乡之子捧觞献寿今为率土之人乃曰陛下创业定倾顺天立极臣等犬马难效星霜屡逼窥泗水则凄若旧风指芒砀则依然故邑眷恋难尽沈澜易得昔日望云之瑞岂有明言当时贳酒之家堪惊黙识帝乃驻天歩遂人心戈矛山立貔虎烟深草泽初兴云路而蛟龙奋翼乡园重到烟空而鸾鹤归林时也亲友咸臻少年并至纵兆民如子恩更洽于故人虽四海为家情颇深于旧意往事如覩流光若驱望幸诚异攀辕则殊交逰既阻于秦时堪悲今昔黎庶正忻于尧日自恨桑榆已而双泪尽垂一言斯献请沛为汤沐之邑实臣惬死生之愿是使万岁千秋杳防无恨
　　四皓从汉太子赋【以俱出山中共　唐辅明徳为韵】王　棨
　　夏黄绮季甪里园公抗迹君臣之外潜身商洛之中高帝捜扬竟不归于北阙储皇揺动皆来卫于东宫汉之初也凤辇情乖龙楼恩失将谋废嫡以立庶欲易黄裳而元吉吕侯忧深留侯计宻且曰四人可致一匡永逸洎安车奉迎之后当彤庭侍宴之日森尔离立皤然间出似八公而少半疑五老而无一高皇问曰从者谁乎安得鹤氅斯众霜髯与俱乃言曰臣等质同蒲柳景迫桑榆是商岭卧云之士皆秦朝避世之徒邦无道则隠邦有道则愚上曰自朕之兴待贤而用顾朝廷之未治念先生之所共昔何逺迹不为率土之臣今乃辱身尽作承华之从对曰陛下埽荡寰宇秦降楚平未有称臣之意惟闻慢士之名太子则卑谦守节柔顺利贞理有承圣斯宜继明臣等惟义所在非道不行虽蹈夷齐之洁更有伊吕之情故得随鸡载之差肩向龙池而接武星星于朝行之列济济于朝行之伍帝曰空劳逋客来抚藐尔之孤可谢周人已有良哉之辅既而问安之位克定肥遯之心共还其来也鹤集丹陛其去也云归故山懿夫出彼岩峦成兹羽翼一则免扶苏之危一则祛献公之惑谁知恵帝立而刘祚安乃采芝公之徳
　　泰山父老望登封赋　　　　　【宋】田　锡
　　吾皇帝厚徳比于坤元至仁侔于穹昊伊岱宗之父老望皇华以外告倾心精意向天阙以防恭顿首敛容冀纶言之布诰岂不以思深寖育恵感生成桑榆之景方暮葵藿之心迭倾检玉高峰思覩登封之礼鸣鸾近甸伫谐延望之诚咸曰帝嗣洪图寰区晏如纳生灵于夀域侔至化于华胥北天山而南越裳争输职贡右流沙而左沧海正混车书莫不天意与人心交泰民情与物性相于斯乃运方契于千年得防符于昊天雅颂溢路人之采祥经盈太史之编泳鳞翔鹣已效灵于郊薮灵茅秬黍宜荐羞于上臣等幸以期耄之身为太平之民生籍寄防之下先畴迩洙泗之濵七十二君古常称于茂典三千年后今正逢于圣人愿陛下采古义于前书命择仪于良相勅宗伯脩壝宫之礼诏太常建黄麾之仗卤簿钟鼓圭瓒秬鬯展仪于梁父之下禋祭于灵峰之上虞君颂瑞愿谐方伯之心汉帝射牛宜慰老臣之望鹤发儿齿精诚不巳俯躬如就燥之焰注意比朝宗之水朝隮云彩谅龙徳以堪从口比山呼冀鸾车之戾止易曰先天弗违书曰肆觐羣后思古礼以犹缺郁众心而是候泥金报天徳之高封土増坤灵之厚协探策之防数荐如山之万寿小臣亦能着封禅之书向皇风而拜手
　　汉文帝罢露台赋【以百金休功万　唐国从化为韵】李　程
　　伟汉文之君临惟宫室有度以兆庶为心安不防危岂劳力于累土用过乎俭亦轸虑于百金惧乎设怨将以激劝若台之是修唯徳之不建是故絶役心于制造俭徳于亿万乃言曰台者高峙路者四通不足避燥湿寒暑无以受朝防防同奚必高居为明四目逺聴为达四聪不重创何以就役不劳力何以成功由是却匠人之计全王者之徳岂啬于财实肥于国虽百工麕至无所作则庶人子来曷由陈力言之既终人故适从板筑之功既絶寻尺之材勿庸柱础不施寜转他山之石楝宇罢构匪斲徂徕之松若夫气候为备顺时布化谅惟国之有恒成兹台之何暇南至以望太史毎升其观台仲夏而居有司自设其高榭亦何用土木特建丹雘勤修诚无用之作非不朽之谋岂止全十家之中产贻百代之良筹彼晋灵登临我则絶弹人之戏宋平兴作我则无筑者之讴式昭莫大之见用保无疆之休不然何以绍祉祖宗垂芳简册逾简约于三五延载祀于二百岂不以肇于露台播无为之嘉画
　　汉宣帝冠带单于赋【以威懐礼加北戎遂定为韵】
　　【唐】裴　度
　　昔汉宣帝休明允塞烜中叶之英声示逺人以文徳既而幸甘泉以居正朝呼韩于有北锡之绂冕俾之藩翊位居侯王之上侍在轩墀之侧服之孔备垂悬绶之腰章发则有余映切云之首饰且防朝之次昭明孔融虽加之以礼实夸之以厥锡既殊荷荣华之宠命其仪未习懵衣服之在躬此实可以阅帝聪播皇风亦何必贶玉帛之资空成耗国锡金石之乐用表和戎夫爵以赏功服以旌礼懿尔容之中顺故我命之中启矧乃来兹凤阙逾彼龙沙知汉徳之全盛厌胡俗之幽遐齐缟带于周行独明向化异冕于丑类岂曰乱华锡之不闻于屡褫崇之岂俟夫三加想夫解辫懐恩动容思媚乍重译而献欵或稽颡而奉贽使羣方之闿乐由一人之锡遂锵之玉佩顾韦韝而多慙頴以金貂与厐服而自异是使孔炽之类率服而莫违悍戾之属束带而共归知子之来赠同杂佩彰君之化徳乃垂衣殊沐猴而可作方戴鹖而有威今我后散皇明而驰圣聴致戎夏之克定勤厉理而明弼谐故蛮夷之允懐尚冠带于万里舞干羽于两阶彼长缨之与五饵何斯道之孔乖八使出巡赋【以彰善眨恶黜　　唐陟幽明为韵】张友正
　　明明汉皇文物昭彰顺帝以化俾人从康将欲敷圣政举皇纲乃分国之八使而宣命于四方八使伊何朝中之善将假其权尤难其选称直指而独立歌皇华而分遣绣衣既盛于新仪四牡载光于古典当官而行受命无忝善微毫而必举恶纎芥而必贬举善兮必寻其清流之源贬恶兮必去其阿谀之谄或负宫阙之厚拔不顾城社之微托无惧薰烧不惊矰缴肆豺狼之毒去枭獍之恶径持斧而前进歘下鞲而直搏誓将去大族而拔盘根安问狐狸之与鸟雀其有鋭心公器戮力王室知贤才而能进察奸佞而能黜必将上闻于天子寜俟于终日道之不人亦焉廋操利剑而剸其固悬明镜而烛其幽使乎使乎万方观徳天下之治也贤者当其权天下之乱也不肖居其职求讹伪之讼采妖艳之色方直者于以退藏阿防者由是登陟若谓之治也欤适足以乱其国我国家统纪有经迢古作程采虞典之考绩法汉家之分行举八元而普天辑睦按十道而揽辔澄清太阶既平君圣臣明岂待久于其道而后天下化成
</div>
    <div class="pagination">
<a href="御定历代赋汇_page50.html">上一页</a><span>...</span><a href="御定历代赋汇_page46.html">46</a><a href="御定历代赋汇_page47.html">47</a><a href="御定历代赋汇_page48.html">48</a><a href="御定历代赋汇_page49.html">49</a><a href="御定历代赋汇_page50.html">50</a><span class="current-page">51</span><a href="御定历代赋汇_page52.html">52</a><a href="御定历代赋汇_page53.html">53</a><a href="御定历代赋汇_page54.html">54</a><a href="御定历代赋汇_page55.html">55</a><a href="御定历代赋汇_page56.html">56</a><span>...</span><a href="御定历代赋汇_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
