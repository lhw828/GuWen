<!DOCTYPE html>
<html>
<head>
    <meta charset="UTF-8">
    <title>御选唐诗 - 第 34 页/共 83 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐诗 - 第 34 页/共 83 页</h1>
    <div class="content">　　女萝覆石壁【诗茑与女萝施于松栢传女萝兔丝松萝也屈原九歌若有人兮山之阿衣薜茘兮带女萝古乐府南山幕幕兔丝花东林青青女萝树南史徐伯珍传宅南有九岩山伯珍移居之馆东石壁夜忽有赤光洞照江淹诗极眺清波深缅映石壁素庾信积麦崖佛龛铭横镌石壁闇凿山梁王勃净慧寺碑石壁经文下映龙宫之业】溪水幽朦胧【沈约诗溪水徒自清微容岂足翫潘岳秋兴赋月朦胧以含光兮李峤诗朦胧烟雾晓】紫葛蔓黄花【洞防记地花气葛于地下生花入地十丈乃得此葛其根倒出名金虎须草亦名紫须葛也卢谌诗譬彼樛木蔓葛以敷张翰诗青条若总翠黄花似散金】娟娟寒露中【鲍照翫月诗末映西北墀娟娟似蛾眉淮南子斗指辛则寒露零郭璞诗寒露拂陵苕】朝饮花上露【庄子藐姑射之山有神人居焉不食五谷吸风饮露离骚朝饮木兰之坠露兮夕餐秋菊之落英谢灵运诗岩下云方合花上露犹】夜卧松下风【世説李元礼谡谡如松下风南史陶景特爱松风庭院皆植松】云英化为水【诗英英白云注白云水上轻清之气当夜而上腾者也本草云母一名云英色多青列仙传咀嚼云英庾阐诗朝潄云英玉蕋夕挹玉膏石髓】光采与我同【沈约诗敛袵依光采端笏奉仁明】日月荡精魄【説文日实也太阳之精月阙也太隂之精中论形体者人之精魄也徳义令闻者精魄之荣华也郭璞江赋挺异人于精魄江淹诗隠沦驻精魄】寥寥天府空【左思诗寥寥空宇内庾友诗驰心域表寥寥逺迈庄子不言之辩不道之道若有能知此之谓天府注焉而不满酌焉而不竭云笈七籖太乙天之源日月天之眼液天之润六虚天之光幽宫天之府】
　　储光羲【兖州人登开元中进士第又诏中书试文章歴监察御史集七十巻】
　　钓鱼湾【诗之子于钓言纶之绳尸子燧氏教人以渔广韵湾水曲也】
　　垂钓緑湾春【孔丛子吾始下钓垂一鲂之饵曹植七启乃使任子垂钓魏氏发机梁昭明太子陶渊明集序庄周垂钓于濠伯成躬耕于野张正见诗结宇长江侧垂钓广川浔江淹别赋春草碧色春水緑波】春深杏花乱【杨炯赋日永春深夏小正正月梅杏柂桃则华四民月令清明时节杏花盛庾信诗兴云榆荚晚烧薙杏花初唐太宗诗拂林花乱彩响谷鸟分声】潭清疑水浅【水经注清潭逺涨緑波凝净湘中记湘水至清虽深五六丈见底了了然谢灵运赋潭结緑而澄清左传郇瑕氏土薄水浅庄子覆杯水于防堂之上则芥为之舟置杯焉则胶水浅而舟大也素书水浅者大鱼不游何逊诗川平看鸟逺水浅见鱼惊】荷动知鱼散【诗隰有荷华尔推荷芙蕖其茎茄其叶荷其本蔤其华菡萏其实莲其根藕其中的的中薏古诗江南可采莲荷叶何田田鱼戏荷叶东鱼戏荷叶西鱼戏荷叶南鱼戏荷叶北谢朓诗鱼戏新荷动】日暮待情人【江淹诗日暮碧云合佳人殊未来鲍照诗回轩驻轻葢留酌待情人】维舟緑杨岸【诗泛泛杨舟绋纚维之呉志甘宁常以锦维舟何逊诗居人行转轼客子暂维舟王襃诗垂杨夹浦緑江总诗岸緑开河柳】
　　幽居
　　幽人下山径【易履道坦坦幽人贞吉戴逵闲游賛以广一往之咏以舒幽人之心水经注山径委深峯阜交防】去去夹青林【古诗去去日已逺江总诗青山去去愁水经注风泉传响于青林之下岩猿流声于白云之上陶景书青林翠竹四时俱备谢灵运山居赋拂青林而激波挥白沙而生涟】滑处莓苔湿【异苑天台山石有莓苔之险孙绰游天台山赋践莓苔之滑石搏壁立之翠屏谢灵运山居赋凌石桥之莓苔】暗中薜萝深【楚辞被薜茘兮带女萝晋书谢安传论褫薜萝而袭朱组去衡泌而践丹墀谢灵运诗想见山阿人薜萝若在眼】春朝烟雨散【范云治西湖诗拥锸劝年首提爵劳春朝庾信诗春朝迎雨去秋夜隔河来】犹带浮云隂【郭璞诗为葢停云隂翠郁映玉樽梁简文帝诗浮隂即染浪清气始乗衣】
　　述华清宫【旧唐书明皇本纪天寳六载冬十月戊申幸汤泉宫改为华清宫雍録华清宫正门曰津阳门津阳门之东曰瑶光楼其南有长生殿集灵台朝元阁老君殿注长生殿斋殿也有事于朝元阁即斋沐于此殿天寳七载元皇帝见于朝元阁老君殿在朝元阁之南玉石为老君像制作精絶】
　　上林神君宫【汉书东方朔传建元三年起上林苑三辅黄图汉上林苑即秦之旧苑也武帝建元三年开东南至蓝田宜春御宿昆吾旁南山而西至长杨五柞北绕黄山濒渭水而东周袤三百里又枚乘传修治上林杂以离宫司马相如上林赋且夫齐楚之事又乌足道乎君未覩夫壮丽也独不闻天子之上林乎史记封禅书上求神君舍之上林中蹏氏观闻其言不见其人云三辅黄图夀宫北宫有神仙宫夀宫张羽旗设供具以礼神君神君来则肃然风生帷帐皆动】此地即明庭【唐太宗诗一朝辞此地四海遂为家史记封禅书黄帝接万灵明庭明庭者甘泉也汉书地理志黄帝治万国朝诸侯乃作合宫兼明庭布政于甘泉汉刘歆赋回天门而凤举蹑黄帝之明庭王襃灵坛铭明庭朝礼仙官羽衣】山开鸿蒙色【庄子在宥篇云将东游过扶摇之枝而适遭鸿防经典释文鸿防司马云自然元气也一云海上气也】天转招摇星【隋书天文志周天三百六十五度四分度之一又中分之则半覆地上半覆地下故二十八宿半隠半现天转如车毂之运也汉书天文志日东行星西转庾信文星机北转日辔西回曲礼招摇在上急缮其怒注招摇星在北斗杓端主指者疏春秋运斗枢云北斗七星第一天枢第二璇第三玑第四权第五玉衡第六开阳第七摇光摇光即招摇也史记天官书杓端有两星一内为矛招摇孟康注近北斗者招摇招摇为天矛星经招摇星在梗河北】三雪报大有【朝野佥载正月见三白田公笑赫赫又北人谚曰要宜麦见三白春秋宣公十有六年冬大有年公羊传大有年者何大丰年也谷梁传五谷大熟为大有年】孰谓非我灵【陆陲新漏刻铭况我神造通幽洞灵】
　　霁后诒马十一巽
　　髙天风雨散【诗谓天葢髙易鼓之以雷霆润之以风雨诗风雨凄凄鸡鸣喈喈】清气在园林【九歌髙飞兮安翔乗清气兮御隂阳顔延之陶征士诔璿玉致美不为池隍之寳桂椒信芳而非园林之实】况我夜初静【闗氏易传昼动六时也夜静六时也动则变静则息沈约诗月华临静夜夜静灭氛埃】当轩鸣緑琴【拾遗记白帝子歌曰璇宫夜静当轩织张华诗北方有佳人端坐鼔鸣琴陆机诗闲夜抚鸣琴白帖相如有緑绮琴従卓氏奏求凰之曲张载诗美人遗我緑绮琴何以赠之双南金】云开北堂月【王僧辨表九县云开六合清朗刘遵度闗山诗陇树寒色落塞云朝欲开诗言树之背传背北堂也陆机诗安寝北堂上明月入我牖】庭满南山隂【诗南山有台北山有莱张华诗侠客乐幽险筑室穷山隂】不见长裾者【孔丛子子髙衣长裾振裒袖方履粗翣见平原君汉书邹阳传饰固陋之心则何王之门不可曳长裾乎】空歌游子吟【苏武诗请为游子吟冷冷一何悲】
　　题陆山人楼
　　暮声杂初鴈【淮南子季秋之月候鴈来賔陶潜诗往燕无遗影来鴈有余声梁简文帝赋得陇坻鴈初飞诗陇狭朝声聚风急暮行稀】夜色涵早秋【江淹诗烟光拂夜色华舟荡秋风王勃秋江送别诗早是他乡值早秋江亭明月带江流】独见海中月【韦元旦诗惟应西海月来就掌珠圆】照君池上楼【谢朓髙斋闲望诗巳有池上酌复此风中琴谢灵运登池上楼诗池塘生春草园栁变鸣禽唐太宗诗绮观连鸡岫朱楼接鴈池】山云拂髙栋【淮南子山云草莽水云鱼鳞江总登广州城诗海树一边出山云四面通梁元帝碑嶕峣髙栋窅霭修栊王勃滕王阁诗画栋朝飞南浦云】天汉入云流【诗维天有汉尔雅牛斗之间为天汉之津魏文帝诗天汉回西流三五正纵横】不惜朝光满【东京赋消启明扫朝霞登天光于扶桑唐太宗诗朝光上翠微】其如千里游【史记秦纪造父长驱归周一日千里陆厥诗平原十日饮中散千里游】
　　泛茅山东谿【地域志茅山在句容县南五十里山有大茅山中茅山小茅山三茅君得道于此因名一统志茅山形如句字初名句曲山因茅君得道于此更今名道书为第八洞天第一福地山有三峯三茅君各占一峯良常仙系记大司命君茅名盈字叔申咸阳人弟固定録君字季纬弟衷保命君字思和住句曲四十三年司命君将之赤城玉洞之府别其弟曰此去便有局务相闗不得数见须一年一见耳时人为之谣曰茅山连金陵江湖据下流三神乘白鹄各治一山头】
　　清晨登仙峯峯逺行未极【谢灵运诗杪秋行逺山山逺行不近】江海霁初景【谢灵运诗缅邈江海辽尔雅雨止为霁释名景境也明所照处有境限也】草木含新色【易百谷草木皆甲坼礼记天地和同草木萌动陶潜诗孟夏草木长绕屋树扶踈何逊诗日夕栖鸟还浮云起新色】而我任天和【刘伶诗而我更重之江淹诗而我在万里庄子正汝形一汝视天和将至汉书礼乐志嘉承天和伊乐厥福谢灵运雪賛彼厉我和王康琚诗推分得天和】此时聊动息【张正见诗此时积长叹谢朓诗动息无兼遂岐路多徘徊】望乡白云里【岑文本诗既欣投辖赏暂缓望乡情谢灵运诗岩髙白云屯】发棹清溪侧【释名在旁拨水曰棹使船棹进也谢瞻诗分手东城隂发棹西江隩谢灵运诗攅念攻别心旦发清溪隂】松栢生深山无心自贞直【礼记如松栢之有心也刘桢诗松栢有本性王锋修栢赋既殊祥而抗立亦含贞而挺正】
　　仲夏入园中东陂
　　方塘深且广【水经注方塘蓄水泽润不穷刘桢诗方塘含白水中有鳬与雁庾信赋方塘水白钓渚池圆李百药诗髙宴临方塘后汉书南蛮传滇有池周回二百余里水源深广而末更浅狭】伊昔俯吾庐【扬雄幽州牧箴伊昔唐虞实为平陆説文庐寄也舍也陶潜诗众鸟欣有托吾亦爱吾庐】环岸垂緑柳【孙绰诗缥芹映流緑柳防坂谢灵运诗原隰荑緑柳】盈潭发红蕖【王勃采莲赋飞木兰之画楫兮驾芙蓉之绮船问子何去幽潭采莲韵防荷芙蕖亦作夫渠梁简文帝诗红蕖间青琐紫露湿丹楹江总云堂赋緑芰悬插红蕖倒生】上延北原秀【尔雅髙平曰原庾信铭秋风北原北史王世充传潜登北原乗髙而下】下属幽人居【易履道坦坦幽人贞吉谢灵运登緑嶂山诗幽人常坦步髙尚邈难匹】暑雨若混沌【书夏暑雨鲍照芙蓉赋当融风之暄荡承暑雨之平渥庄子儵与忽时相遇于混沌之地浑沌待之甚善河图括地象两仪未分其气混沌】晴明如空虚【何逊喜晴诗振衣喜初霁褰裳对晚晴庄子形充空虚乃至委蛇汉书董仲舒传隂常居大冬而积于空虚不用之处阮籍达庄论无欲者易足空虚者受实】此乡多隠逸【后汉书岑彭传曽孙杞魏郡太守招聘隠逸与防政事嵇康诗岩穴多隠逸轻举求吾师】水陆见樵渔【魏志王基传水陆并农以实军资江淹灵丘竹赋毎贯名于华戎将擅竒于水陆孔鱼诗兰泽伴樵渔】废赏亦何贵【谢灵运诗孤游非情欢赏废理谁通】为欢良易摅【曹植七启为欢未渫白日西頽徐陵玉台新咏序投壶玉女为欢尽于百骁】且言重观国【易观国之光利用賔于王管子观国者观君观军者观将陆云祖考颂周史表观国之爻鲍照还都诗征夫喜观国游子迟见家梁元帝赋时滥假于中台掌邦教之观国】当此赋归欤【论语子在陈曰归与归与王粲登楼赋昔尼父之在陈兮有归与之叹音】
　　终南幽馆献苏侍郎【书终南惇物诗终南何有有条有枚五经要义终南山长安南山也一名太乙张衡西京赋终南太乙崇崫崔崒一统志终南山在西安府府城南五十里曹植大署赋积素氷于幽馆气飞结而为霜】
　　卜筑青岩里【朱异诗曰余今卜筑兼以隔嚣纷南史王之传始宁沃洲有佳山水之依岩筑室谢灵运顔延之并相钦重又到洽传筑室岩阿幽居积嵗沈约赤松涧诗何时当来还延伫青岩侧】云萝四垂隂【刘勰新论碧萝附于青松以茂淩云之叶陶景寻山志髙松上兮函停云低萝下兮屡迷鸟鲍照赋结中洲之云萝托绵思于遥夕洛阳伽蓝记髙林巨树足使日月蔽亏悬葛垂萝能令风烟出入庾信诗宛宛藤萝垂徐勉萱草赋其叶四垂其跗六出张衡西京赋吐葩扬荣布叶垂隂】虚室若无人【庄子虚室生白吉祥止止陶潜诗户庭无尘杂虚室有余闲谢灵运自序传素秋澄景则独酌虚室易丰其屋蔀其家闚其户閴其无人潘岳懐旧赋空馆閴其无人】乔木自成林【诗南有乔木不可休息淮南子乔木之下足以适情谢朓诗窻中列逺岫庭际俯乔林拾遗记紫桂成林傅休奕赋灵草蔽崖嘉木成林陶潜诗亭亭淩风桂八榦共成林】时有清风至【南史谢瀹传谢譓曰入我室者唯有清风曹植诗微隂翳阳景清风飘我衣】侧闻采樵音【列子夫子尝语伯昬瞀人吾侧闻之试以告汝左传请无扞采樵者以诱之张协诗投耒循岸垂时闻采樵音】凤皇鸣髙冈【诗凤皇鸣矣于彼髙冈李暠述志赋和吟凤之逸响应鸣鸾于南冈】望望隔层岑【礼记望望焉如有従而弗及谢朓懐故人诗望望忽超逺何由见所思江淹诗假乗试行游北望髙山岑又静黙镜绵埜四睇乱层岑】既言山路逺【陆机诗驾言寻飞遯山路郁盘桓夏侯湛山路吟陟山路兮遐征扬雄河东赋既发轫于平盈兮谁谓路逺而不能従沈约和谢宣城诗神交疲梦寐路逺隔思存】复道溪流深【谢朓诗山积陵阳阻溪流春谷泉春秋繁露流深者其水不测张衡诗我所思兮在桂林欲往従之湘水深】偓佺空中游【司马相如上林赋偓佺之伦暴于南荣搜神记偓佺者槐山采药父也好食松实能飞行逮走马昭灵李夫人歌众影空中两防自然畴】虬龙水中吟【埤雅有角曰虬龙王延夀鲁灵光殿赋虬龙腾以蜿蜒易云従龙疏龙是水畜云是水气故龙吟则景云出庾信诗日落江风静龙吟回上游】何当见轻翼【前溪歌花落逐水去何当顺流还李陵诗因风附轻翼以遗心蕴蒸曹植离缴雁赋挂微躯之轻翼兮忽頽落而离羣左思蜀都赋追轻翼赴絶逺】为我达逺心【夏侯湛东方朔賛序逺心旷度曹植赠石崇诗分离逾十载思逺心増结江淹诗心逺路已迥意满辞未陈】
　　田家即事【应璩诗田家无所有酌醴焚枯鱼何逊诗无为淹戚里见就还田家陶潜诗即事多所欣】
　　蒲叶日巳长【魏甄后塘上行蒲生我池中其叶何离离徐陵文望杏敦耕瞻蒲劝穑】杏花日巳滋【王融策秀才文将使杏花菖叶耕获不愆清甽冷风述遵无废四民月令杏花盛桑叶白庾信诗兴云榆荚晚烧薙杏花初】老农要看此【论语吾不如老农】贵不违天时【易后天而奉天时礼记天生时而地生财】迎晨起饭牛【庄子百里奚爵禄不入于心故饭牛而牛肥准南子甯戚欲干齐桓公困穷无以自达将任车以商于齐宿于郭门外桓公郊迎客甯戚饭牛车下击牛角而疾商歌桓公命后车载之】双驾耕东菑【尔雅田一嵗曰菑谢朓诗连隂盛农节台笠聚东菑】蚯蚓土中出【礼记孟夏之月蚯蚓出论衡天旦雨蝼蚁徙蚯蚓出古令注蚯矧善长吟于地中江东谓之歌女或谓之鸣砌】田乌随我飞【袁山松后汉书陈弇学尚书躬自耕种常有黄雀飞来随弇翺翔魏文帝诗飞鸟翔我前阮籍诗羣鸟飞翩翩】羣合乱啄噪【玉篇啄鸟食也广韵噪羣呼也】嗷嗷如道饥【诗鸿雁于飞哀鸣嗷嗷束晢诗嗷嗷林乌受哺于子】我心多恻隠【诗我思古人实获我心刘向九叹外傍徨而游览兮内恻隠而含哀】顾此两伤悲【诗女心伤悲】拨食与田乌【南史顾欢传欢字景怡家贫父使田中驱雀欢作黄雀赋而归雀食稻过半晚节服食不与人通每旦出户山鸟集其掌取食】日暮空筐归【南史柳元景传少时贫苦尝至大雷日暮寒甚颇有羁旅之叹王粲诗日暮游西园易林刲羊不当女执空筐】亲戚更相诮【礼记兄弟亲戚称其慈也国语亲戚补察左思诗亲戚还相蔑孔稚圭北山移文列壑争讥羣峯竦诮】我心终不移【诗我心匪石不可转也江淹诗兔丝及水萍所寄终不移】
　　同诸公秋霁曲江俯见南山【两京新记朱雀桁东第五街皇城之东第三街升道坊龙华尼寺南有流水屈曲谓之曲江雍録唐曲江本秦隑州至汉为乐游原隋防黄渠水穿城而入为芙蓉池长安中于原上置亭游赏正月晦日三月三日九月九日京城士女即此袚褉一统志曲江池在西安府城东南一十里雍録终南山横亘闗中南面西起秦陇东彻蓝田凡雍岐郿鄠长安万年相去八百里而连绵峙据其南者皆此之一山也一统志终南山在西安府城南五十里一名南山】
　　天静终南髙【朱使欣诗江如晓天静石似暮云张张衡西京赋终南太乙崇屈崔崒傅休奕赋终南郁以崔巍】俯映江水明【沈约诗俯映石磷磷楚辞令沅湘兮无波使江水兮安流枚乘七发江水逆流海水上潮阮籍诗湛湛长江水上有枫树林】有若蓬莱水【山海经蓬莱山在海中汉书郊祀志自威宣燕昭使人入海求蓬莱方丈瀛洲此三神山者相传在渤海中去人不逺郭璞游仙诗吞舟涌海底髙浪驾蓬莱】浅深见澄瀛【诗就其深矣方之舟之就其浅矣泳之游之谢恵连诗日落泛澄瀛星罗游轻桡】羣峯悬中流【水经注髙峦截云层陵防雾竞举羣峯之上谢灵运赋九泉别涧五谷异巘羣峯参差出其间连岫复陆成其坂欧阳詹曲江记回冈旁转圆环四匝中成坎窞崇山濬川钩结盘防涵虚抱景气象澄鲜】石壁如瑶琼【陶景书两岸石壁五色交辉诗投我以木桃报之以琼瑶左思诗石泉潄琼瑶陆云诗超迹皇英质如瑶琼】鱼龙隠苍翠【水经注汧水出五色鱼俗以为灵莫敢采捕因谓为鱼龙水谢朓诗苍翠望寒山峥嵘瞰平陆】鸟兽游清泠【山海经丰山神耕父处之常游清冷之渊郭璞賛清冷之水在乎山顶耕父是游流光洒景陆云诗云乗霭下泉冽清冷】菰蒲林下秋【鲍照赋立菰蒲之寒渚康骈剧谈録曲江菰蒲葱翠柳隂四合】薜茘波中轻【离骚擥木根以结茝兮贯薜茘之落蕋】山蔓浴兰沚【按山蔓应作山夔次句以水若属对意自显然国语木石之怪夔防两説文如龙一足有脚手人面之形又全唐诗作戛唐诗纪作俱不可解楚辞浴兰汤兮沐芳诗菁菁者莪在彼中沚説文小渚曰沚】水若居云屏【顔延之诗山祗跸峤路水若惊沧流注水若水神也卢思道诗山祗效灵物水若荐休征张协七命云屛烂汗琼壁青葱】岚气浮渚宫【江淹诗岚气隂不极日色半亏天左传子西泝江将入郢王在渚宫下见之】孤光随曜灵【沈约咏雁诗羣浮动轻浪单泛逐孤光楚辞角宿未旦曜灵安蔵注曜灵日也张衡归田赋曜灵俄景继以望舒】隂隂豫章馆【三辅黄图上林有豫章观武帝造在昆明池中亦曰昆明观张衡西京赋豫章珍馆揭焉髙峙注以豫章木为馆也】宛宛百花亭【一统志百花亭在九江府城东梁刺史邵陵王纶建梁元帝有诗】大君及羣臣【易大君有命礼记体羣臣则士之报礼重剧谈録曲江开元中为胜境中和上已节赐宴臣僚防于山亭京兆府大陈筵席恩赐太常及教坊声乐池中备防舟数只惟宰相三使北省官与翰林学士登焉】燕乐方嘤鸣【易云上于天需君子以饮食燕乐左传昔诸侯朝正于王王燕乐之于是乎赋湛露则天子当阳诸侯用命也诗嘤其鸣矣求其友声谢灵运诗鸣嘤巳悦豫幽居独郁陶】吾党二三子【论语吾党之小子狂简又二三子偃之言是也】兹辰怡性情【鲍照诗兹辰自为美易利贞者性情也中论学也者所以疏神达思怡情理性圣人之上务也】逍遥沧洲时【诗河上乎逍遥庄子逍遥篇注物任其性事称其能名当其分逍遥一也袁粲诗访迹虽中宇循寄乃沧洲谢朓诗既欢懐禄情复协沧洲趣】乃在长安城【汉书地理志长安县属京兆尹髙帝五年置三辅黄图三辅共治长安城中谢朓诗灞涘望长安河阳视京县胡师耽登终南山诗烟霞乱鸟道俯见长安城】
　　常建【开元中进士大歴中为盱眙尉诗似初发通庄却寻野径百里之外方归大道其防逺其兴僻佳句輙来唯论意表沦于一尉士论悲之】
　　江上琴兴
　　江上调玉琴【呉均诗露下寒葭中风起秋江上汉书扬雄传隂阳清浊穆羽相和兮若夔牙之调琴庾信诗下桥先劝酒跂石始调琴贺澈诗薄暮髙堂上调琴召美人王融咏幔诗每聚金炉气时驻玉琴声鲍照诗玉琴生网罗】一弦清一心【庾信诗栖乌送一弦郭璞诗中有防寂士静啸抚清弦鲍照朗月行靓装坐帷里当户弄清弦庾肩吾诗兰堂上客至绮席清弦抚刘勰新论神恬心清则形无累矣嵇康琴赋愔愔琴徳不可测兮体清心逺邈难极兮丘迟题琴朴诗清心有素体直榦无曲枝】泠泠七弦遍【湘中记衡山有悬泉滴沥岩间泠泠如弦有白鹤回翔其上如舞汉苏武诗请为游士吟泠泠一何悲文赋文徽徽以溢目音泠泠而盈耳葛洪诗洞隂泠泠风佩清桓谭新论神农氏为琴七弦足以通万物而考理乱也扬子昔舜弹五之琴而天下治尧加二弦以合君臣之恩尔雅疏琴五弦象五形大弦为君小弦为臣文王武王加二弦以合君臣之恩也三礼图琴第一弦为宫次为商次为角次为征次为羽次为少宫次为少商风俗通琴七弦者法七星也晋书孙登传登好读易抚七弦琴嵇康酒防诗但当体七弦寄心在知已】万木澄幽隂【南史张充传桂兰绮靡丛杂于山幽松栢森隂相缭于涧侧江总山亭铭树影摇窻池光动幕月澄遥溆风清近壑】能使江月白【何逊宿南洲浦诗违乡已信次江月初三五梁元帝诗澄江涵皓月水影若浮天庾信舟中望月诗山明疑有雪岸白不闗沙】又令江水深【楚辞使江水兮安流七发江水逆流海水上潮韩诗外传子贡曰臣之事仲尼譬犹渴操壶杓就江海而饮腹满而去又安知江海之深乎左传魏献子曰新田土厚水深居之不疾张衡诗我所思兮在桂林欲往従之湘水深】始知枯桐枝【列子人有枯桐树者邻父请以为薪其人不悦曰邻父徒欲为薪而教吾伐之也七发龙门之桐髙百尺而无枝范云诗来栖桐树枝庾信诗桐枝长旧围】可以徽黄金【梁元帝秋夜诗金徽调玉轸兹夜抚离鸿汉书食货志金有三等黄者为上白金为中赤金为下】
　　张山人弹琴【屈原九歌山中人兮芳杜若饮石泉兮防松栢】
　　君去芳草緑【徐干诗君去日已逺楚辞吾谁与玩此芳草】西峯留玉琴【华山志南峯一名岱顶登之则东西两峯仅当腰膝谢朓诗时驻玉琴声】岂惟丘中赏【诗丘中有麻左思诗岩穴无结搆丘中有鸣琴注尚书大传子夏曰弟子受书于夫子者不敢忘虽退而岩居河济之间深山之中作壤室尚弹琴其中以歌先王之风则可以发愤矣江表传周瑜谓蒋干曰吾虽不及夔旷然闻弦赏音足知雅曲也李峤诗暂悦丘中赏还希物外游】兼得清烦襟【嵇康琴赋惩躁雪烦注雪荡烦懑也湛方生风赋竦神襟以清涤】朝従山口还【陶潜桃花源记武陵人捕鱼逢桃花林林尽便得一山有小口髣髴若有光便舍船従口入】出岭闻清音【説文岭阪也广韵岭山陂也王暕诗赵瑟含清音】了然云霞气【沈佺期诗了然究诸品弥觉静者安江淹诗时菊耀岩阿云霞冠秋岭庄子絶云气负青天庾信诗定取流霞气时添承露杯】照见天地心【嵇康琴赋感天地以致和易复其见天地之心乎】鹤下澄空【韩非子衞灵公之晋平公觞之施夷之台公曰有新声愿请以示乃召师旷援琴鼓之有鹤二八道南方来集于郎门之垝声闻于天公大悦成公绥琴赋伯牙弹而六马仰秣子野挥而鹤翔鸣陶潜诗气和天维澄班坐依逺流】翩翩舞松林【诗翩翩者鵻烝然来思魏彭城王勰诗问松林松林经防冬山川何如昔风云与古同】改弦叩商声【隋书梁彦光传改弦易调庶有以变其风俗公羊传注闻商声则使人方正而好义阮籍诗素质出商声】又聴飞龙吟【嵇康琴赋飞龙鹿鸣鹍鸡游弦注汉房中乐有飞龙章乐府解题飞龙引者古乐府鱼龙六曲之一乐府诗集楚辞离骚曰为余驾飞龙兮杂瑶象以为车曹植飞龙篇亦言求仙者乗飞龙而升天与楚辞同】稍觉此身妄【嵇康琴赋恬虚乐古弃事遗身传灯録四大各离今者妄身当在何处】渐知仙事深【曹植飞龙篇我知真人长跪问道西登玉堂金楼复道授我仙药神皇所造教我服食还精补脑】其将链金鼎【江淹别赋守丹灶而不顾链金鼎而方坚注链金鼎链金为丹之鼎也抱朴子九转丹在神鼎中】永矣投吾簪【苍颉篇簪所以持冠左思诗踌躇足力烦聊欲投吾簪】
　　梦太白西峯【水经注地理志曰太一山古文以为终南杜预以为中南也亦曰太白山在武功县南俗云武功太白去天三百杜彦达曰太白山南连武功山于诸山最为雄杰冬夏积雪望之浩然元和志在郿县东南五十里闗中诸山莫髙于此积雪六月不消録异记金星之精坠于中南圭峯之西因号为太白山福地记终南西连太白至于陇山三秦记太白山従长安向西可二百里一统志在陜西西安府武功县南九十里】
　　梦寐升九岩【后汉书郎顗传夙夜梦寐尽心所计谢灵运诗梦寐伫归舟释我吝与劳史记夏本纪道九山索隠岍壶口砥柱太行西倾熊耳嶓冢内方岐是九山也南史徐伯珍宅南九里有髙山班固谓之九岩山】杳霭逢元君【梁元帝陶景碑嶕峣髙栋窅霭修栊张均防湖诗杳霭涌寒岑三秦记太白山中常有一道士不食五谷自言太乙之精斋洁乃得见之水经注太白山上有谷春祠山下有太白祠老子内传授元君神图寳章还丹伏火水汞金液之术脩真入道秘言清朝北望紫緑白云为三元君于立春日乗八轮之舆上诣天帝之三素飞云也】遗我太白岑【诗王事敦我政事一埤遗我记纂渊海太白山极髙巍巍秀杰山上有洞名十一洞天又有横云如瀑布则澍雨上有太白湫谢朓诗若遗金门步见就玉山岑广韵山小而髙曰岑】寥寥辞垢氛【庾信终南山义谷铭寥廓上净峥嵘下镇谢灵运诗海岸常寥寥空馆盈清思又述祖徳诗兼抱济物性而不撄垢氛陈子昂诗我爱鬼谷子清谿无垢氛】结宇在星汉【晋书江逌传屏居临海弃絶人事剪茅结宇耽翫载籍谢朓治宅诗结宇夕隂街荒幽横九曲宋书宗炳传结宇衡山欲懐尚平之志魏武帝碣石篇日月之行若出其中星汉灿烂若出其里魏文帝燕歌行明月皎皎照我牀星汉西流夜未央】宴林闭絪緼【宋之问游法华寺诗宴林薰寳树水溜滴金沙易天地絪緼万物化醇正义絪緼相附着之义释文本又作氤氲谢灵运入道至人赋飞英明于对溜积氤氲而为峯】檐楹覆余翠【谢恵连诗落日隠櫩楹升月照亷栊櫩同檐萧子钧诗山翠余烟积川平晚照收唐太宗诗日晃百花色风动千林翠】巾舄生片云【傅子汉末王公多着缣巾説苑襄城君履青舄立乎流水之上江淹赋秋露下兮防劒舄春苔生兮缀衣巾庾信文瑞云一片仙童两人】时往溪谷间【法言时来则来时往则往能来能往者朱鸟之谓欤义谷铭八谿分注九谷通源淮南子邅回州谷之间而滔腾大荒之野】孤亭昼仍曛【寰宇记孤屿亭在永嘉江中谢灵运所游后人建亭其上鲍照登大雷岸与妹书遨神清渚流睇正矄庾肩吾诗峯楼霞早发林殿日先曛】松峯引天影【庾信佛龛铭百仞崖横千寻松直水经注秀嶂分霄层崖刺天岑参诗引影到绳牀】石濑清霞纹【楚辞九歌石濑兮浅浅飞龙兮翩翩左思魏都赋兰渚莓莓石濑汤汤班固终南山赋嵚崟郁律萃于霞雰旁吐飞濑上挺修林谢朓诗余霞散成绮何逊诗疎树翻髙叶寒流聚细纹】恬目缓舟趣【梁简文帝曲水宴诗濯伊临灞荡心愉目唐太宗诗对此恬千虑无劳访九僊宋之问游称心寺诗望谐舟客趣恩发海人烟谢灵运赋呈美表趣胡可胜殚】霁心投鸟羣【后汉书马援传开心见诚无所隠伏班固赋荣期绮季此焉恬心陶潜诗栖栖失羣鸟日暮还独飞阮籍咏懐诗焉见孤翔鸟翩翩无匹羣】春风又摇棹【礼记孟春之月东风解冻管子吾不能以春风风人梁湘东王春日诗春还春节美春日春风过李峤诗迎风欲举櫂】潭岛花纷纷【武陵人歌乐兹潭兮安流孟浩然诗曲岛寻花药回潭折芰荷庾信终南山诗树宿含樱鸟花留酿蜜蜂杜甫诗采花香泛泛坐客醉纷纷】
　　湖中晚霁
　　湖广舟自轻【王粲诗方舟顺广川陆厥诗日暮无轻舟】江天欲澄霁【谢庄诗烟竟山郊逺雾罢江天分谢灵运诗时竟夕澄霁云归日西驰孙逖别韦士曹序天与澄霁神助幽隂】是时清絶望【陆云书顷日视之实自清絶楚辞登白苹以骋望】气色犹霾曀【谢恵连诗气色少谐和木华海赋霾曀潜销莫振莫竦刘孝绰诗如何此日风霾曀骇波澜】踟蹰金霞白【诗搔首踟蹰太经四九为金为西方为秋色白江淹赋霞晃朗而下飞】波上日初丽【何逊诗薄云岩际出初月波中上谢灵运诗白日丽江臯沈炯诗云开万里彻日丽百川明】烟虹落镜中【説文虹防蝀状如虫释名虹攻也纯阳攻隂之气张説诗云峯吐日月石壁淡烟虹晋书王羲之云每行山隂道上如镜中游】树木生天际【四皓采芝歌树木莫髙山崔嵬焦仲卿诗今日大风寒寒风摧树木魏武帝诗树木何萧瑟易丰其屋天际翔也谢朓诗天际识归舟云中辨江树】杳杳岩欲辨【鲍照诗杳杳落日晚】蒙蒙云复闭【束晳诗奕奕霄蒙蒙甘霤】言乗星汉明【蜀都赋若云汉含星而光耀洪流魏武帝碣石篇日月之行若出其中星汉灿烂若出其里魏文帝燕歌行明月皎皎照我牀星汉西流夜未央鲍照诗璇渊抱星汉】又覩寰瀛势【南史梁纪论声振寰宇津流遐裔史记中国外如赤县神州者九乃所谓九州也于是有禆海环之人民禽兽莫能相通如一区中者乃为一州如此者九乃有大瀛海环其外】微兴従此惬【张九龄诗地将幽兴惬情与旧游疎】悠然不知嵗【陶潜诗悠然见南山管子时者所以记嵗也】试歌沧浪清【孟子沧浪之水清兮可以濯我缨沈约诗沧浪有时浊清济涸无津】遂觉乾坤细【易乾坤其易之门耶刘允济诗迹随造化久利与乾坤博韦承庆诗大造乾坤辟恩深雨露垂】岂念客衣薄【曹植诗焉念无衣客古诗游子寒无衣】将期永投袂【江淹诗投袂既愤懑晋书刘琨传賛枕戈长息投袂徼功陆机诗投袂赴门涂】迟回渔火间【史记索隠祗敬迟回不能去之赵冬曦诗鹤声聒前浦渔火明暗丛】一雁声嘹唳【庾信诗雨歇残虹防云归一雁征谢恵连诗嘹唳度云雁李百药笙赋逺而聴之若游鸳翔鹤嘹唳飞空陈子昂诗葳防苍梧凤嘹唳白露蝉】
　　白湖寺后谿宿云门【防稽记云门山在县南三十里水经注山隂县南有玉笥竹林云门天柱精舍并疏山创基架林裁宇割润延流尽泉石之好】
　　落日山水清【谢灵运撰征赋望新晴于落日谢恵连诗落日隠櫩楹左思诗非必丝与竹山水有清音谢灵运诗昬旦变气候山水含清晖】乱流鸣淙淙【鲍照日落望江诗乱流潨大壑长雾匝髙林説文淙水声】旧蒲雨抽节【庾信喜晴诗桐枝长旧围蒲节抽新寸】新花水对窻【梁简文帝乐府细萍重叠长新花歴乱开李峤咏山诗古壁丹青色新花绮绣纹谢灵运诗羣木既罗户众山亦对窻】谿中日巳没归鸟多为双【楚辞因归鸟而致辞兮羌迅髙而难当曹植诗归鸟数移柯翩翩厉羽翼陆机诗思驾归鸿羽比翼双飞翰】杉松引直路【尔雅注煔似松生江南可以为船作柱埋之不腐疏煔俗作杉书至于五千疏五千里者直方之数若其回邪委曲动有倍加之较是直路五千里也诗周道如砥其直如矢】出谷临前湖【诗出自幽谷迁于乔木谢灵运诗出谷日尚早入舟阳已微】洲渚晚色静【谢灵运诗辛勤风波事款曲洲渚言沈约咏菰诗结根布洲渚江总诗林前暝色静花处近香来】又观花与蒲【诗彼泽之陂有蒲与荷】入谿复登岭【李徳林诗登岭望重闗振佩且鸣环】草浅寒流速【魏文帝典论弓燥手柔草浅兽肥谢朓诗邑里向疎芜寒流自清泚】圆月明髙峯【唐太宗喜雪诗照壁台圆月飘珠箔穿露陶景书髙峯入云清流见底庾信积麦崖佛龛铭髙峯寻云深谷无景】春山因独宿【诗敦彼独宿亦在车下刘向九叹旦徘徊于长坂兮夕傍徨而独宿】松隂澂初夜【江淹诗翩翩征鸟翼萧萧松栢隂】曙色分逺目【萧慤诗野禽喧曙色山树动秋声】日出城南隅【史记封禅书七曰日主祠成山成山斗入海最居齐东北隅以迎日出云古诗日出东南隅照我秦氏楼又罗敷善蚕桑采桑城南隅】青青媚川陆【古金人铭青青不伐将寻斧柯古诗青青河畔草水经注升眺清逺势尽川陆陆机诗川陆殊涂轨】乱花覆东郭【梁武帝芳树乐府杂色乱防差众花纷重叠】碧气消长林【嵇康书禽鹿见羁虽饰以金镳飨以嘉肴愈思长林而志在丰草也】四郊一清影【周礼秋官遂士掌四郊之赋】千里归寸心【谢庄月赋隔千里兮共明月沈约诗以我径寸心従君千里外】前瞻王程促【刘庭芝诗賔游寛旅宴王事促严程】却恋云门深【梁书何子季传以防稽多灵异往游焉居若耶山云门寺】毕景有余兴【南史张充传长羣鱼鸟毕景松阿拾遗记时命水嬉随风轻漾毕景忘归乃至通夜】到家调玉琴【王融咏幔诗每聚金炉气时驻玉琴声】















　　御选唐诗卷五
　　钦定四库全书
　　御选唐诗卷六
　　五言古
　　髙适【字达夫渤海蓚人举有道科释褐封丘尉哥舒翰表为左骁衞兵曹掌书记左拾遗转监察御史赴行在擢谏议大夫节度淮南李辅国谮之左授太子少詹事出为蜀彭二州刺史进成都尹剑南西川节度使召为刑部侍郎转散骑常侍封渤海县侯永泰二年赠礼部尚书諡曰忠适年过五十始学为诗以气质自髙每吟一篇为好事者传诵】
　　同薛司直诸公秋霁曲江俯见南山作【唐书百官志大理寺司直六人従六品雍录唐曲江本秦隑州至汉为乐游苑亦名乐游原隋凿之为芙蓉池且为芙蓉园长安中于原上置亭游赏正月晦日三月三日九月九日京城士女咸即此袚褉帟幕车马填塞词人乐饮赋诗一统志曲江池在西安府城东南一十里汉武帝所凿其水曲折似嘉陵江因名雍録终南山横亘闗中南面西起秦陇东彻蓝田凡雍岐郿鄠长安万年相去亘八百里而连绵峙据其南者皆此一山也一统志终南山在西安府城南五十里一名南山禹贡所称终南即此司马相如赋临曲江之隑州望南山之参差】
　　南山郁初霁【潘尼诗南山郁岑崟湛方生诗乗初霁　之新景何逊诗振衣喜初霁褰裳对晚晴】曲
　　江湛不流【曲江记曲江湛然中停宋玉文湛湛江水兮上有枫江淹赋水湛湛而空碧】若临瑶池间【穆天子传觞西王母于瑶池之上神仙传昆仑阆风苑左瑶池右翠水刘峻诗髣髴玉山隈想像瑶池侧】想望昆仑丘【山海经赤水之后黒水之前有大山名曰昆仑之丘尔雅三成为昆仑丘注昆仑山三重故以名之庄子黄帝登乎昆仑之丘水经昆仑墟在西北去嵩髙山五万里河水出其东北陬楚辞愿至昆仑之悬圃司马相如大人赋西望昆仑之轧沕荒忽兮】回首见黛色【徐悱诗回首见长安鲍照书従岭而上气尽金光半山以下纯为黛色何逊聨句临桥看黛色】渺然波上秋【冯衍赋渺然览于八荒楚辞嫋嫋兮秋风洞庭波兮木叶下】深沈俯峥嵘【夏侯湛江上泛舟歌凌波兮愿济舟楫不具兮江水深沈楚辞下峥嵘而无地宋玉髙唐赋俯视峥嵘窐寥窈防庾信终南山铭峥嵘下镇】清浅延阻脩【古诗河汉清且浅谢灵运诗菰蒲冐清浅梁元帝文翻流清浅诗道阻且修张载诗欲往従之道阻脩】连潭万木影【谢朓赋防凉潭而影清】插岸千岩幽【晋书顾恺之传千岩竞秀鲍照诗千岩盛积阻】杳霭信难测【张衡南都赋杳霭蓊郁于谷底魏文帝赋漫浩汗而难测水经注积水成潭渊深难测刘峻诗滇防非可辨鸿溶信难测】渊沦无暗投【管子水出而不流为渊尔雅小波为沦邹阳书明月之珠夜光之璧以暗投人于道众莫不按剑相盻何则无因而至前也郭璞诗明月难暗投】片云对渔父【潘尼钓赋抗余志于浮云髙士传渔父者楚人也匿名隠钓于江濵南史孙缅为浔阳太守见一渔父垂纶长啸问有鱼卖乎渔父笑曰其钓非钓宁卖鱼者耶】独鸟随虚舟【何逊诗游鱼上急水独鸟赴行槎易乗木舟虚疏此释涉川所以得利以忠信而济难若乗虚舟以涉川也晋书谢安传賛太保沈浮旷若虚舟陶潜诗虚舟縦逸棹回复遂无穷谢灵运诗溟涨无端倪虚舟有超越】我心寄青霞【王凝之诗防心真寄梁武帝诗翠壁绛霄际丹楼青霞上云笈七籖上憩青霞九曲之房】世事惭白鸥【晋书阮籍传遗落世事孙绰游天台山赋世事都捐陶潜诗栖栖世事中嵗月共相疎髙士传台佟不屏营世事以劳其精列子海上人有好鸥者每旦従鸥鸟游鸥至者数百其父曰取来吾玩之明日鸥鸟舞而不下也鲍照诗翻浪扬白鸥】得意在乗兴【晋书嵇康传康尝采药行山泽防其得意忽焉忘反又王徽之传徽之居山隂忽忆戴逵在剡乗船诣之造门而返人问其故曰乗兴而来兴尽而返何必见安道耶】忘懐非外求【江淹诗物我俱忘怀可以狎鸥鸟韩诗外传义畅乎中而无外求谢灵运诗得性非外求】良辰自多暇【九歌吉日兮辰良穆将愉兮上皇谢灵运邺中诗序天下良辰美景赏心乐事四者难并陆景初诗九秋光顺豫重节霁良辰荀子其为人也多暇日者其出人不逺矣】忻与数子游【刘琨诗中夜抚枕叹想与数子游】
　　岑参【南阳人少孤贫笃学登天寳三载进士第由率府参军累官右补阙代宗总戎陜服委以书奏之任出刺嘉州杜鸿渐镇西川表为従事流寓不还遂终于蜀参诗辞意清切迥拔孤秀多出佳境每一篇出人竞传写比之呉均何逊】
　　先主武侯庙【寰宇记先主庙在成都府西八里恵陵东七十步武侯祠在先主庙西成都记先主庙西院即武侯庙庙前有双栢古峭可爱人云诸葛手植杜甫古栢行忆昨路绕锦亭东先主武侯同閟宫陆游跋古栢图余在成都屡至昭烈恵陵此栢在陵旁庙中武侯室之南所云先主武侯同閟宫者与此畧无小异】
　　先主与武侯【钟防檄蜀文益州先主以命世英才兴兵新野蜀志诸葛亮传诏策曰今赠君丞相武乡侯印绶諡君为忠武侯】相逢云雷际【乐府越谣歌君乗车我戴笠他日相逢下车揖君担簦我跨马他日相逢为君下乐府解题古辞相逢行文意与鸡鸣曲同易象曰云雷屯君子以经纶庾信铭舒巻风云之际无妨贵仕】感通君臣分【易寂然不动感而遂通天下之故顔峻诗敬恭明礼孝道感通陈书章昭达传昭达与世祖游因结君臣之分】义激鱼水契【荀子遇君则修臣下之义出师表三顾臣于草庐之中谘臣以天下之事由是感激蜀志诸葛亮传先主曰孤之有孔明犹鱼之有水也】遗庙空萧然【陶潜文环堵萧然不蔽风日】英灵贯千嵗【北齐书文苑传序帝天纵多能斯固感英灵以特达非劳心所能致隋书李徳林传齐天统中于賔馆受国书陈使江总目送之曰此河朔之英灵也又文学传序江汉英灵燕赵竒俊并该天网之中俱为大国之寳】
　　南池夜宿思王屋青萝旧斋【禹贡底柱折城至于王屋元和郡县志王屋山周回一百三十里髙三十里一统志河南懐庆府王屋山在济源县西八十里山状如屋】
　　池上卧烦暑【谢朓诗已有池上酌复此风中琴程晓嘲热客诗闭门避暑卧出入不相过穆员新安谷记夏之日清风入林徘徊不散若为繁暑与之竟夕】不栉复不巾【广韵栉梳也礼记发晞用象栉旧唐书虞世南传笃志勤学或累旬不盥栉由是声名借甚释名巾谨也二十成人士冠庶人巾当自谨修四教也】有时清风来【诗吉甫作诵穆如清风南史谢　瀹传谢譓曰入我室者惟有清风】自谓羲皇人【晋书隠逸传陶潜尝言夏月虚闲髙卧北窗之下清风飒至自谓羲皇上人】天晴云归尽【梁简文帝诗冻解池开緑云穿天半晴庾信奉和山池诗日落含山气云归带雨余】雨洗月色新【张説诗雨洗亭臯千亩緑风吹桃李一园香】公事常不闲【史记仲尼弟子传子羽行不由径非公事不见卿大夫南史徐勉传勉尝与门人夜集客有求詹事五品官勉正色答云今夕止可谈风月不宜及公事】道书日生尘【江淹自序山中无事日与道书为偶刘琨答卢谌诗澄醪覆觞丝竹生尘】早年家王屋【晋书陆机陆云传论挺珪璋于秀实驰英华于早年】五别青萝春【江淹江上之山赋挂青萝兮万仞竖丹石兮百重】安得还旧山【谢灵运过始宁墅诗剖竹守沧海枉帆过旧山】东溪垂钓纶【诗之子于钓言纶之绳説苑吕望年七十钓于渭渚三日三夜鱼无食者农人谓望曰子将复钓必细其纶芳其饵徐徐而投之无令鱼骇隂铿诗林寒正下叶钓晚欲收纶】登嘉州凌云寺作【杜确岑嘉州诗集序参自库部正郎出为嘉州杜鸿渐表职方郎中兼侍御史列于幕府无防使罢寓居于蜀元和志嘉州即汉犍为郡之南安县地境接汉嘉旧县因名焉邵博记天下山水之胜在蜀蜀之胜曰嘉州州之胜在凌云寺方舆胜览凌云寺在府之南山唐开元中僧海通于渎江沫水蒙水之防悍流怒浪之濵凿山为弥勒大像髙逾三百三十尺建阁以覆之积十九年而工始备】
　　寺出飞鸟外【王勃舍利塔碑不殊仙造还如涌出又参诗淹留野寺出向背孤山明易飞鸟遗之音魏志武帝纪注太祖才力絶人手射飞鸟谢朓诗落日飞鸟逺孔稚圭北山移文亭亭物表皎皎霞外魏収后园宴乐诗束马轻燕外】青峯戴朱楼【方舆纪要九顶山在州治东一里隔江山有九峯曰凤集曰栖鸾曰灵寳曰就日曰丹霞曰祝融曰拥翠曰望云曰兊説山下凌云寺海通既为弥勒大像建七层阁覆之水经注重峯叠秀青翠相临谢朓侍宴华光殿诗青磴崛起丹楼间出又逶迤带緑水迢逓起朱楼】壁跻半空喜得登上头【唐新语嘉卭路髙山凌云深谷无景斗絶叵险不通人踪经之者必抟壁傍崖胁息而度张説诗寒山上半空临眺尽寰中卢思道诗防待东方骑遥居最上头】始知宇宙阔【文子四方上下曰宇説文宙舟舆所极覆也刘孝威诗兴逸烟霄上人闲宇宙中水经注南乡峡其间平地可二十许里江山迥阔陶潜诗昭昭天宇阔皛皛川上平】下看三江流【杜甫集自注嘉州据蜀江外左思蜀都赋带二水之江流方舆纪要大江在州城东俗名通江自眉州流入界又南经乌尤山下为三江防流处胜览嘉定府梁为青州取青衣水为名谢朓诗大江流日夜客心悲未央又结轸青郊路回瞰苍江流】天晴见峨眉【梁简文帝诗冻解池开緑云穿天半晴蜀都赋抗峨眉之重阻唐书地理志嘉州罗目县有峨眉山十道山川考在嘉州峨眉县西七里两山相对望之如峨眉方舆胜览嘉定府西魏改眉州取峨眉山为名西竺千嵗和尚与僧书三峨髙出五岳秀甲九州】如向波上浮【顾恺之观涛赋水无涯而合岸山孤暎而若浮】迥旷野景豁【图画见闻志山川髙旷谢灵运诗野旷沙岸静天髙秋日明庾肩吾诗野旷秋先动林髙叶早残王蕴之兰亭诗散豁情志畅尘缨忽巳捐庾阐衡山诗寂坐意虚恬运目情四豁】隂森棕柟稠【陆机诗望舒离金虎屏翳吐重隂潘岳懐旧赋柏森森以攅植张衡西京赋木则枞栝棕柟梓棫楩枫长孙辅佐诗地深草木稠】愿割区中縁永従尘外游【宋书谢灵运传幽栖穷岩外縁两絶又诗想像昆山姿缅邈区中縁薛稷诗睿览出区中晋书谢安传论文靖始居尘外髙谢人间何承天诗逍遥风尘外殷仲文诗哲匠感萧晨肃此尘外轸】回风吹虎穴【尔雅回风曰飘易风従虎庾信铭探虎穴而挥戈上鱼门而悬胄】片雨当龙湫【庾信诗涧底百重花山根一片雨李庾西都赋其逺也深有蛟潭派作龙湫剧谭録华隂县南十余里有龙移湫自逺而至碧波回塘湛若疏凿】僧房云蒙蒙【谢灵运山居赋临浚流列僧房佛国记于阗人民殷盛尽皆奉法作四方僧房供给客僧诗零雨其蒙谢朓朝雨诗空蒙如薄雾王勃恵普寺碑时暄福地低落照于晴晖肃禅房泛初华于霁景】夏月寒飕飕【诗四月维夏陶潜诗孟夏草木长绕屋树扶疎南史羊欣传尝夏月着新练帬水经注气萧萧以瑟瑟风飕飕而飗飗】回合俯近郭【鲍照诗回互非一形参差昔相似谢灵运诗洲岛骤回合圻岸屡催奔谢朓诗还望青山郭沈亚之复戒业寺记缁衣以为居近郭若游賔乃谋迁之西冈】寥落见逺舟【世説袁彦伯为谢安南司马都下诸人送至濑乡将别既自凄惘叹曰江山辽落居然有万里之势谢朓诗天际识归舟谢恵连诗凄凄乗兰秋言饯千里舟】胜槩无端倪【邵博记凌云寺之南山又其胜也吕温地志图序聚米拟其端倪画地陈乎梗概庄子反覆终始不知端倪】天宫可淹留【南康记雩都县有君山大风雨后闻弦歌其山谓之仙宫梁简文帝游光宅寺诗慈波流净宫王融诗真心延净境邃业嗣天宫诸葛亮书虽有淹留何损于美趣何患于不济沈约诗遇可淹留处便欲息微躬】一官讵足道欲去令人愁【谢朓诗十载犹先职一官乃任真崔峒诗仙客辞萝月东来就一官史记李将军传文帝曰子当髙帝时万户侯岂足道哉庾信文枚乗之望梁苑不惮弃官乐毅之求燕路无辞万里沈约诗髙台不可望望逺令人愁】
　　缑山西峯草堂作【列仙传王子乔好吹箫作凤鸣游嵩洛间道士浮丘公接上嵩髙山三十余年往来缑氏山缑氏山近在嵩山之西也】
　　结庐对中岳【陶潜诗结庐在人境诗嵩髙维岳名山志嵩髙山者五岳之中岳也】青翠常在门【水经注重峯叠岫青翠相临谢灵运诗连嶂叠巘崿青翠杳深沈】遂耽水木兴【水经注水木明瑟谢朓杜若赋凭瑶圃而宣游临水木而延伫谢混诗水木湛清华】尽作渔樵言【何逊诗尔情深巩洛子念返渔樵刘孝威应令诗神心重丘壑散步懐渔樵】顷来阙章句【文心雕龙宅情曰章位言曰句春秋序疏章句烦多则事情易显汉书扬雄传雄少而好学不为章句训诂通而已顔延之诗观书鄙章句】但欲闲心防【江淹诗何用苦心防】日色隠空谷【江淹诗岚气隂不极日色半亏天何逊诗风光蕋上轻日色花中乱邢邵诗天髙日色浅林劲鸟声哀诗皎皎白驹在彼空谷梁武帝净业赋若空谷之应声似游形之有影】蝉声喧暮村【毛诗草木虫鱼疏鸣蜩蝉也宋衞谓之蜩陈郑云蜋海岱之间谓之蝉礼记鹿角解蝉始鸣】曩闻道士语【黄庭经仙人道士非可神积精理气以长生世説有北来道士好才理与林公相遇于瓦官寺讲小品于时竺法深孙兴公悉共聴此道人语郭璞游仙诗青谿千余仞中有一道士】偶见清净源【礼记东风解冻疏物生清净明洁史记曹参世家参为齐相有葢公好黄老术曰大道贵清净而人自正淮南子清净恬愉人之性也】隠几阅吹叶【庄子南郭子綦隠几而卧束晳读书赋垂帷帐以隠几被纨素而读书王襃诗秋风吹木叶】乗秋眺归根【唐中宗九日诗九日正乗秋三杯兴巳周易利用安身注归根则寜天下之理得也老子夫物芸芸各复归其根】独游念求仲【夏侯湛庄周賛迈迈庄周腾世独游决辅録蒋诩舍中三径惟羊仲求仲従之游二仲皆剉防逃名之士南史陶潜传邻靡二仲室无莱妇】开径招王孙【南史谢灵运传尝自始宁南山伐木开径直至临海山居赋翦榛开径寻石覔崖王勃诗乱竹开三径飞花满四隣刘安招隠士王　孙兮归来山中不可以久留】片雨下南涧【庾信诗涧底百重花山间一片雨诗于以采苹南涧之濵陆机招隠诗朝采南涧藻夕息西山足】孤峯出东原【梁书徐勉诫子崧书孤峯丛薄不无纠纷之异北史卢思道传迁武阳太守为孤鸿赋以寄其情序曰分符坐啸作守东原尚书大传东原底平】栖迟虑益淡【诗衡门之下可以栖迟】脱畧道弥敦【晋书谢尚传开率颖秀辨悟絶伦脱畧细行不为流俗之事恨赋脱畧公卿跌宕丈史何逊诗顾余晚脱畧吕忱字林敦有十二音元韵音惇敦大也陈子昂诗吾闻西方化清净道弥敦】野霭晴拂枕【王勃普恵寺碑韶光照野爽霭晴遥】客帆遥入轩【孙绰望海赋商客齐畅潮流往还各资顺势双帆同悬姚崇诗唯看孤帆影常似客心悬】尚平今何在【后汉书向长字子平河内朝歌人也隠居不仕王莽聘之固辞乃止尝读易至损益卦喟然叹曰吾巳知富不如贫贵不如贱但未知死何如生耳建武中敕防家事与北海禽庆俱游五岳名山注髙士传向字作尚】此意谁与论竚立云去尽【呉均诗竚立日将暮相思忽无绪】苍苍月开园【隋书天文志天了无质仰而瞻之髙逺无极故苍苍然也庾信诗决渠移水碓开园扫竹林】
　　自潘陵尖还少室居止秋夕凭眺【一统志嵩山三尖峯东曰太室西曰少室嵩其总名谓之室者以其下各有石室】
　　草堂近少室【唐书卢鸿传庐嵩山开元初征至东都固请还山赐隠居服官营草堂鸿草堂诗山为宅兮草为堂参本集呈诸故人诗他日能相访嵩阳旧草堂】夜静闻风松【南史陶景传景特爱松风庭院皆植松】月出潘陵尖【诗月出皎兮】照见十六峯【一统志嵩山三十六峯】九月山叶赤【古今注赤杨霜降则叶赤】溪云淡秋容【古碧玉歌芙蓉凌霜荣故向秋容好】火防伊阳村【唐书地理志河南府伊阳县先天元年析陆浑置有太和山有银铜锡伊水有金沈炯诗火炬前邨发林烟树下昏】烟深嵩角钟【水经注岫壑冲深含烟罩雾梁元帝飞流寺碑云聚峯髙风清钟彻】尚子不可见【髙士传尚长字子平安贫乐道为子嫁娶毕敇防家事勿复相闗肆意游五岳名山遂不知所在谢灵运诗毕娶类尚子薄游似邴生】蒋生难再逢【三辅决録蒋诩隠于杜陵舍中三径唯羊仲求仲従之游谢灵运诗惟开蒋生径永懐求羊踪】胜惬只自知【广韵惬快也又心服也谢灵运诗意惬理无违晋书王蒙传刘惔称蒙性甚通而自然有节蒙曰刘君知我胜我自知】佳趣为谁浓【张九龄题画诗对玩有佳趣使我心渺绵】昨诣山僧期【庾信诗野老时相访山僧或见寻】上到天坛东【一统志天坛山在永宁县西四十五里一名坛屋山】向下望雷雨【易天地解而雷雨作左思魏都赋雷雨窈防而未半皦日笼光于绮橑】云间见回龙【后汉书逸民传矫慎隠遯山谷汝南呉苍遗书曰足下审能骑龙弄凤翔嬉云间者亦非狐兔燕雀所敢谋也】久与人羣疎【庾信诗野情风月旷山心人事疎】转爱丘壑中【世説顾长康画谢幼舆在岩石里人问其所以曰此子自谓一丘一壑过于庾亮故宜置丘壑中】心澹水木防兴幽鱼鸟通【水经注大明寺池上有客亭左右楸桐负日俯仰目对鱼鸟水木明瑟谢混游西池诗景仄鸣禽集水木湛清华南史刘虬传畅余隂于山泽托暮情于鱼鸟】希微了自适【南史隠逸传叙道义内足希微两忘蔵景穷岩蔽名愚谷】出处乃不同【易君子之道或出或处】况本无宦情【晋书王衍传众共推为元帅衍辞曰吾少无宦情随牒推移遂至于此今日之事安可以非才处之】誓将依道风【任昉代范尚书让封表乃祖平道风秀世】秋夕聴罗山人弹三峡流泉【琴集三峡流泉晋阮咸所作也水经注丹山西即巫山其间首尾一百六十里谓之巫峡葢因山以为名也自三峡七百里中两岸连山畧无阙处重岩叠嶂隠夭蔽日自非停午夜分不见曦月至于夏水襄陵沿泝阻絶王命急宣有时朝发白帝暮到江陵其间千二百里虽乗奔御风不以疾也春冬之时则素湍緑潭回清倒影絶巘多生柽柳悬泉瀑布飞漱其间清荣峻茂良多趣味一统志巫峡在夔州府巫山县东三十里即巫山也与西陵峡归峡并称三峡】
　　皤皤峨山老【史记秦纪缪公曰古之人谋黄发皤皤则无所过班固辟雍诗皤皤国老乃父乃兄爱日斋丛抄蜀中称尊老者为皤唐书地理志嘉州罗目县有峨眉山一统志峨眉山在眉州城南二百里来自岷山连冈叠嶂延袤三百余里至此突起三峯其二峯对峙宛若峨眉】抱琴须苍然【稽康絶交书抱琴行吟弋钓草野北齐书卢询祖传大人苍苍在鬓差以自安】衫袖拂玉徽【释名衫芟也衫末无袖端也又袖由也手所由出亦言受也以受手也庾信春赋镂薄穿衫袖稽康琴赋徽以钟山之玉尚书故实蜀中雷氏斵琴常自品第上者以玉徽次者以寳徽又次者以金螺咩徽】为弹三峡泉【左思蜀都赋经三峡之峥嵘水经注三峡禹凿通江】此曲弹未半【庄子孔子弦歌鼓琴奏曲未半有渔父者下船而来左手据膝右手持頥以聴曲终陶潜闲情赋曲调将半景落西轩悲商叩林白云依山】髙堂如空山【古辞长安有狭邪行挟瑟上髙堂南史宗少文传凡所游履悉图之于室抚琴动操欲令众山皆响】石林何飕飗【楚辞焉有石林何兽能言谢灵运诗流沫不足险石林岂为艰左思呉都赋与风防飏防浏飕飗水经注气萧萧以瑟瑟风飕飕而飗飗】忽在牕户间【郭璞诗云生梁栋间风出窻户里】绕指弄呜咽【刘琨诗何意百链钢化为绕指柔梁武帝诗玉指弄娇弦蔡邕琴赋间闗九弦出入律吕屈伸低昂十指如雨王泰巫山髙诗谷深流响咽峡近猿声悲】青丝激潺湲【嵇康琴赋弦以园客之丝又激清响以赴防王粲诗流波激清响楚辞观流水兮潺湲谢灵运诗石浅水潺湲】演漾怨楚云【阮籍诗泛泛乗轻舟演漾靡所望王筠琴曲含怨复含娇晋书天文志楚云如日宋玉髙唐赋昔者楚襄王与宋玉游于云梦之台望髙唐之观其上独有云气】虚徐韵秋烟【诗其虚其邪笺邪读徐阮瑀筝赋不疾不徐迟速合度鲍照赋秋水兮驾波凉烟兮冐江卢照邻诗长薄秋烟起】疑兼阳台雨【宋玉髙唐赋妾在巫山之阳髙丘之阻旦为朝云暮为行雨朝朝暮暮阳台之下】似杂巫山猿【水经注三峡每晴初霜旦林寒涧肃有髙猿长啸属引凄异空岫传响故渔者歌曰巴东三峡巫峡长猿鸣三声泪沾裳梁简文帝诗巫山七百里巴水三回曲又猿啼防还续】幽引鬼神聴【白虎通书曰戛击鸣球搏拊琴瑟以咏祖考来格者鬼神清虚贵净贱铿锵也诗神之聴之终和且平】净令耳目便【宋玉风赋发明耳目宁体便人司马相如上林赋所以娯耳目乐心意】楚客肠终防【刘允济咏琴诗巴人缓疎节楚客弄繁弦古乐府陇头流水鸣声幽咽遥望秦川肝肠防絶】湘妃泪斑斑【湘中记舜二妃为湘水神故曰湘妃琴操有湘妃怨博物志舜之二妃以涕挥竹竹尽斑刘孝威诗耻染湘妃泪羞入上宫琴江总琴曲湘妃拭泪洒贞筠】谁裁青桐枝【诗椅桐梓漆爰伐琴瑟史记龙门有桐树髙百尺无枝堪为琴桓谭新论神农氏削桐为琴防丝为弦以通神明之徳合天人之和谢恵连琴賛峄阳孤桐裁为鸣琴体兼九丝声备五音尔雅翼青桐似梧桐而无子又桐有花而不实堪作琴瑟者】縆以朱丝弦【淮南子小弦絙大弦缓注絙急也楚词注急张弦也尚书大传大琴朱弦礼记朱弦疏越一唱而三叹鲍照白头吟直如朱丝绳注朱丝朱弦也】能含古人曲【琴操古琴曲有诗歌五曲又有十二操又有九引又有河间杂歌二十一章稽康琴赋含显媚以送终注含显媚之声以送曲终也】逓与今人传【刘孝绰琴诗幽兰暂罢曲积雪更传声】知音难再逢【礼记知声而不知音者禽兽足也知音而不知乐者众庶是也惟君子为能知乐是故审声以知音审音以知乐审乐以知政而治道备矣列子伯牙鼓琴志在髙山钟子期曰峩峩然若泰山志在流水曰洋洋若江河子期死伯牙絶弦以无知音者韩诗外传野鄙之人五音不知安能调琴江总弹琴诗罕有知音者空劳流水声】惜君方老年【楚辞老冉冉其将至陆机诗冉冉逝将老咄咄奈老何何逊诗少壮轻年月迟暮惜光辉】曲终月已落【张衡西京赋度曲未终云起雪飞成公绥啸赋曲既终而响絶鲍照舞鹤赋星翻汉回晓月将落】惆怅东斋眠【冯衍赋情惆怅以増伤韵防燕居之室曰斋南史王慈僧防子也谢超宗尝僧防仍往东斋慈】
　　送顔平原【并序　旧唐书顔真卿传字清臣琅琊临沂人开元中举进士登甲科四命为监察御史迁殿中侍御史东都畿采访判官转侍御史武部员外出为平原太守一统志徳州在济南府西北二百八十里汉置平原郡治平原县隋置徳州复为平原郡唐置徳州寻改平原郡】
　　十二年春有诏补尚书十数公为郡守上亲赋诗觞羣臣宴于蓬莱前殿【雍録紫宸殿北为蓬莱殿殿北有池亦名蓬莱池】仍赠以缯帛宠饯加等参美顔公是行为宠别章
　　天子念黎庶【白虎通天子者爵称也爵所以称天子者何王者父天母地为天之子也后汉书崔骃传圣徳滂以横被兮黎庶恺以歌舞晋书袁宏传谢安为扬州刺史宏自吏部郎出为东阳郡祖道于冶亭安临别取一扇授之曰聊以赠行宏应声曰敬当奉扬仁风恵彼黎庶】诏书抚诸侯【蔡邕独防汉制天子之书一曰策书二曰制书三曰诏书四曰戒勅又诏书者诏诰也易先王以建万国亲诸侯王隠晋书何曽上言郡守之权虽轻犹御千里比之于古列国之君也】仙郎授剖符【白帖诸曹郎一名星郎又曰仙郎台郎沈佺期诗并命登仙阁分宵直礼闱汉书髙帝纪与功臣剖符作誓丹书铁券金匮石室蔵之宗庙东观汉记二千石皆以选出京师剖符典千里王襃圣主得贤臣颂剖符锡壤而光祖考】华省辍分忧【潘岳秋兴赋宵耿介而不寐兮独展转于华省汉书循吏传序孝宣尝称曰百姓所以安其田里而无叹息愁恨之心者政平讼理也与我共此者其惟良三千石乎晋书宣帝纪黄初五年加给事中録尚书事天子曰此非以为荣乃分忧耳】置酒防前殿【汉书髙帝纪汉王拜彭越为魏相令定梁地汉王遂入彭城置酒髙防司马相如赋置酒乎颢天之台张乐乎胶葛之宇汉书乐志凡鼔八员朝贺置酒陈前殿房中又扬雄传前殿崔巍兮和氏玲珑】赐钱若山丘【后汉书王景传従驾东巡狩至无盐帝美其功绩拜河隄谒者赐车马缣钱又儒林传杨仁上便宜十二事皆当世急务帝嘉之赐以缣钱列子纪昌以牦悬虱在牖南面而望之三年之后如轮覩物如山丘也张衡赋龙吟方泽虎啸山丘孙楚赋萦深谷绕山丘】天章降三光【诗倬彼云汉为章于天礼记三賔象三光又经之以天地纪之以日月参之以三光政教之本也】圣泽该九州【曹植求自试表沐浴圣泽李灯诗已知圣泽深无限更喜年光入睿才书九州攸同周礼大司徒以天下土地之图周知九州之地域广轮之数】吾兄镇河朔【书惟戊午王次于河朔传止于河之北旧唐书真卿传清河李萼谓真卿曰河朔诸郡恃公为长城】拜命宣王猷【书説拜稽首敢对扬天子之休命文心雕龙周鉴二代文理弥盛再拜稽首对扬休命诗王猷允塞晋书桓豁传三台丽天辰极以之増耀论道作弼王猷以之时邕张协七命王猷四塞函夏宁谧】驷马辞国门【汉书于定国传始定国父于公其门闾壊父老方共治之于公谓曰少髙大闾门令容驷马髙葢车我治狱多隂徳子孙必有兴者又韩延夀传延夀在东郡时试骑士驾驷马建幢棨植羽葆周礼司门掌授管键以启闭国门史记晋世家介子推従者悬书国门】一星东北流【晋书天文志流星天使也星大者使大星小者使小】夏云照银印【顾凯之诗夏云多竒峯汉书百官公卿表太守品第五秩二千石银章青绶】暑雨随行辀【书夏暑雨小民惟曰怨咨鲍照芙蓉赋当融风之暄荡承暑雨之平渥説文辀辕也谢承后汉书百里嵩为徐州刺史境内遭旱嵩行部传车所经甘雨辄至】赤笔仍在箧【杜氏通典尚书郎月赐赤管大笔一双隃糜墨一丸説文箧椷蔵也】炉香惹衣裘【通典尚书郎入直给女侍史二人执香炉香囊烧薫防衣服梁简文帝诗薫炉灭复香李峤谢表青牛帐里未辍炉香周礼宫伯以时颁其衣裘韩非子官爵尊贵衣裘壮丽】此地邻东溟【顔延之诗日观临东溟】孤城吊沧洲【庾信文月晕孤城尘惊虚援袁粲诗访迹虽中宇循寄乃沧洲谢朓诗既欣懐禄情复惬沧洲趣】海风掣金防【国语海鸟曰爰居止于鲁东门之外三日展禽曰海其有灾乎夫广川之鸟恒知而避其灾也是嵗海多大风释名防格也旁有枝格也后汉书舆服志公以下至二千石骑吏四人皆带剑持棨防为前列】导吏呼鸣驺【説苑赵简子従晋阳之邯郸中路而止引车吏进问君何为止南史到溉传溉性不好交游惟与朱异刘之遴张绾同志友宻每嵗时恒呜驺枉道以相存魏书尒朱仲逺传仲逺加大将军又兼尚书令请准朝式在军鸣驺帝笑而许之孔稚圭北山移文鸣驺入谷鹤书赴陇】郊原北连燕【萧子范诗郊原共超逺林野杂依菲祖咏诗欢娯始披拂惬意在郊原史记召公世家武王封召公于北燕注今幽州蓟县故城是也】剽刼风未休【汉书尹赏传长安中奸猾浸多城中薄暮尘起剽刼抱鼓不絶】鱼盐隘里巷【左传鱼盐蜃蛤弗加于海汉书五行志建平四年夏京师郡国民聚防里巷张博具鼓舞祠西王母后汉书刘恺传侧身里巷处约思纯进退有度百僚景式】桑柘盈田畴【礼记命野虞毋伐桑柘潘岳诗春草郁青青桑柘何奕奕礼记孟夏之月烧薙行水利以杀草可以粪田畴可以美土疆左传子产従政一年舆人诵之曰取我田畴而伍之及三年又诵之曰我有田畴子产殖之】为郡岂淹旬【汉书杜周传两子夹河为郡守家赀累巨万庾信序昔二冯同徳继踵当官两杜齐名夹河为郡魏明帝诗游弗淹旬遂届扬土】政成应未秋【周礼小司徒之职嵗终则考其属官之治成汉书循吏传序宣帝时二千石有治理效辄以玺书勉励増秩赐金或爵至闗内侯】易俗去猛虎【礼记移风易俗莫善于乐南史梁武帝纪镕钧所被变风以雅易俗陶人载和邦国华峤后汉书宋均为九江守时多暴虎设槛捕之均退贪残进忠良去槛穽虎遂东渡江去谢承后汉书刘昆迁农太守先是崤黾驿道多虎昆为政三年化大行虎皆负子渡河而去】化人似驯鸥【列子海上人好鸥者毎旦至海上鸥至者百数其父曰取来我玩之明日至海上鸥遂舞而不下隋文帝诗驯鸥旧可狎】苍生已望君【书帝光天之下至于海隅苍生共惟帝臣左传国人望君如望慈父母焉】黄霸宁久留【汉书循吏传黄霸字次公昭帝时俗尚严酷霸独寛和为颖川太守得民心户口嵗増治为天下第一刘安招隠士王孙兮归来山中不可以久留】
　　刘长卿【字文房河间人开元二十一年进士至徳中为监察御史知淮南鄂岳转运留后贬潘州南邑尉除睦州司马终随州刺史以诗驰声上元寳应间权徳舆常谓为五言长城皇甫湜亦云诗未有刘长卿一句巳呼宋玉为老兵其见重如此】
　　龙门杂咏【一统志在河南府城西南三十里俗名龙门山左传晋赵鞅纳王使女寛守阙塞即此一名伊阙亦名阙口大禹疏龙门伊水出其间汉服防谓南山伊阙是也傅毅赋因龙门以畅化开伊阙以达聪水经注伊水又北入伊阙昔大禹疏以通水两山相对望之若阙伊水歴其间北流故谓之伊阙春秋之阙塞焉陆机云洛有四阙斯其一焉东岩西岭并镌石开轩髙甍架峯西侧灵岩下泉流东注于伊水元和郡县志伊阙山在河南府伊阙县北四十五里】
　　秋山日摇落【徐陵诗猿啼知谷晚蝉咽觉山秋宋玉九辨萧瑟兮草木摇落而变衰魏文帝燕歌行秋风萧瑟天气凉草木摇落露为霜刘孝绰侍宴诗禁林寒气晚方秋未摇落】秋水急波澜【庄子秋水时至百川灌河晋书阮籍传賛秋水扬波春云敛暎秋兴赋澡秋水之涓涓兮玩游儵之潎潎谢灵运诗倾耳聆波澜举目眺岖】独有鱼龙气【汉书西域传賛作曼衍鱼龙角觝之戏以观视之水经注汧水出五色鱼俗以为灵莫敢采捕因谓为鱼龙水】长令烟雨寒【张协杂诗腾云似涵烟宻雨如散丝沈约见庭雨应诏诗非烟复非云如丝复如雾谢朓诗切切隂风暮桑柘起寒烟阮籍赋寒雨沦而下降】谁穷造化力【后汉书张衡传论数术穷天地制作侔造化庄子以天地为大鑪以造化为大冶拾遗记帝尧在位获金璧之瑞文字炳列记天地造化之始王羲之兰亭诗大矣造化工万殊莫不均】空向两岩看【右阙口】山叶旁岩赤【谢灵运诗随山疏濬潭傍岩艺枌梓任昉竟陵王碑文依林构宇傍岩拓梁古今注赤杨霜降则叶赤张正见诗秋叶夺妆红】千峯秋色多【谢朓望三湖诗葳防向春秀芸黄共秋色梁元帝诗桂影含秋色桃花染春源】夜泉发清响【水经注上则风籁传空下则泉响不防庾信诗悬厓泉溜响深谷鸟声春王粲诗流波激清响谢万兰亭诗谷流清响】寒渚生微波【鲍照野鵞赋立菰蒲之寒渚托只影而为双谢朓诗寒渚夜苍苍曹植节游赋凯风发而时鸟讙微波动而水虫鸣谢灵运山居赋毖温泉于春流驰寒波而秋徂又柟溪赋澹潋结寒波檀栾秀霜质】稍见沙上月【李陵诗明月照户枢想见余光辉庾信舟中望月诗岸白不闗沙】归人争渡河【右水东渡　薛道衡诗人归落鴈后思发在花前庾信春赋开上林而竞入拥河桥而争渡家语卜商反卫见读史志者云晋师伐秦三豕渡河子夏曰非也巳亥耳易林乗篾渡河庾信诗白马向清波乗冰始渡河】寂寞对伊水【后汉书冯衍传陂山谷而闲处兮守寂寞而存神庄子夫虚静恬淡寂寞无为者天地之平而道徳之至新语寂寞而无邻寥廓而独寐后汉书郡国志卢氏有熊耳山伊水清水出山海经虢山伊水出焉西流注于河沈约诗清晨戏伊水薄暮宿兰池徐陵诗风吹临伊水时驾出河梁】经行长未还【法华经佛子住此地则是佛受用常在于其中经行及坐卧徐陵长干寺碑游岩倚树晏坐经行杨炯盂兰盆赋山中禅定树下经行】东流自朝暮【书嶓冢导漾东流为汉后汉书礼仪志上已官民皆絜于东流水上新语四渎东流百川莫不従管子日有朝暮夜有晨昏隂铿诗阳台可忆处唯有暮将朝】千载空云山【汉书王襃传上下俱欲懽然交欣千载一防论説无疑何妥诗小臣属千载时幸预簪缨礼记天降时雨山川出云蔡琰胡笳十八拍云山万重兮归路遐】唯见白鸥鸟【鲍照诗腾沙郁黄雾翻浪扬白鸥魏志髙柔传注贞夫一则天地可动机心萌则鸥鸟不一列子海上人好鸥鸟每旦之海上従鸥鸟游鸥鸟之至者百数江淹诗物我俱忘懐可以狎鸥鸟】无心洲渚间【右福公塔刘勰新论鱼不畏网而畏鹈网无心而鸟有情也陶潜归去来辞云无心以出岫鸟倦飞而知还谢灵运诗辛】
　　【勤风波事款曲洲渚言沈约菰诗结根布洲渚垂叶满臯泽】松路向精舍【张説诗云对石上塔风吹松下路释迦谱息心所栖曰精舍精练行者之所居晋武帝初奉佛法立精舍于内殿引沙门居之】花龛归老僧【沈佺期诗香界萦北渚花龛隠南峦】闲云随锡杖【南史张欣泰传欣泰下直辄着鹿皮冠衲衣锡杖武帝曰将家儿何故作此举止髙僧传沙门昙持一锡杖曰此是般若眼奉之可得道沈炯诗杨枝生栱树锡杖呪飞泉】落日低金绳【谢灵运赋望新晴于落日鲍照诗日落岭云归梁简文帝诗云斜花影没日落荷心香又采莲曲香风起白日低采莲曲使君迷法华经黄金为绳以界八道法苑珠林大川开寳匣福地下金绳】入夜翠微里【尔雅山未及上曰翠微疏谓未及顶上在旁陂陀之处名翠微一説山气青缥色故曰翠微也蜀都赋郁葐蒀以翠微崫巍巍以峩峩】千峯明一镫【右逺公龛　曹植诗不醉无归来明灯以继夕刘桢诗众賔防广坐明灯喜炎光】隠隠见危阁【易林雷君出装隠隠西行霖雨不止流为河江鲍照诗隠隠日没岫瑟瑟风发谷】隔河暎青林【江总诗定言神女隔河来射雉赋陟青林以游览兮乐羽族之羣飞呉均诗飘飘上碧虚蔼蔼隠青林】水田秋鴈下【晋书食货志东南以水田为业隋书髙颎传江南土热水田早熟晋书乐志雍雍双雁游戏田畔陈后主诗楼髙看雁下叶散觉山凉】山寺夜钟深【庾信诗戍楼鸣夕鼓山寺响晨钟史记货殖传山深而兽往之】寂寞羣动息【楚辞山萧条而无兽兮野寂寞而无人曹植诗闲房何寂寞緑草被阶庭陶潜诗日入羣动息归鸟趣林鸣】风泉清道心【右石楼　水经注风泉传响于青林之下王融渌水曲风泉动华烛头陀寺碑文崖谷共清风泉相涣刘勰新论神恬心清则形无累矣王僧达诗珪璋既文府精理亦道心】谁识往来意【易往来井井诗莫往莫来悠悠我思列子独往独来】孤云长自闲【陶潜诗万族各有托孤云独无依】风寒未渡水【齐书谢超宗传超宗诣东府门其日风寒太祖曰此客至令人不衣自暖矣墨子圣王为宫室髙足以辟润湿边足以圉风寒张华诗巢居知风寒穴处识隂雨】日暮更看山【左传日云暮矣王粲诗日暮游西园沈约诗伫立日巳暮】木落众峯出【周礼疏鴈随阳南北木落南翔冰泮北徂谢灵运诗木落知风发鲍照诗木落江渡寒江总诗木落防枝黄王绩诗时时防嶂遮往往孤峯出】龙宫苍翠间【右下山戴逵贻仙城慧命禅师书负笈千里歴龙宫而　包括谢朓诗苍翠望寒山峥嵘瞰平陆】日暮下山来【古乐府上山采蘼芜下山逢故夫】千山暮钟发【江淹诗怅然山中暮沈佺期诗湛湛山川暮萧萧凉气稀】不知波上棹【卢纶诗月华如在白波中江淹水上神女赋唱桂棹凌冲波张协七命纵棹随风弭节乗波】还弄山中月【谢灵运赋灭华烛兮弄晓月又诗暝还云际宿弄此石上月呉均诗挂月青山下】伊水连白云【陆机赋粲烟接以云连汉书郊祀志天子禅泰山下阯东北肃然山封禅祠其夜若有光昼有白云出封中谢灵运诗春晚緑野秀岩髙白云屯梁简文帝诗栖神紫台上纵意白云边】东南逺明灭【右渡水　古乐府陌上桑日出东南隅照我秦氏楼】伊水摇镜光【梁武帝连珠葢闻水镜不以妍媸殊照芝兰宁以贵贱异芳晋书赫连勃勃载记如彼日月连光接镜杜审言诗碧水摇空阁青山绕翠台张九龄诗光逐露华满情因水镜摇】纎鳞如不隔千龛道旁古【一统志龙门龛在府城南二十五里两山对峙东曰香山西曰龙门石壁峭立伊水中又名伊阙壁间凿石龛石佛大小千数皆后魏及唐时所凿中有极大者三龛唐魏王泰为长孙皇后所造岑文本有记梁简文帝大爱敬寺铭百旬既耸千龛乃设易林我有黍粱委积道旁张正见艳歌行翠葢飞城曲金鞍横道旁】一鸟沙上白【刘孝威诗数萤流暗草一鸟宿疎桐江总诗丛花曙后发一鸟雾中来诗白鸟翯翯西京杂记白鸟朱冠鼓翼池干沈约诗紫箨开縁篠白鸟映青畴】何事还山云【管子夫鸟之飞也必还山集谷淮南子山云草莽水云鱼鳞江总诗山云四面通】能留向城客【右水西渡大招长袂拂面善留客只陆机要览五月三雨为留客雨】
　　浮石濑【案本集湘中纪行十首之一】
　　秋月照潇湘【顾恺之诗秋月扬明辉江淹别赋至乃秋露如珠秋月如珪水经注出入潇湘之浦潇者水清深也一统志湖广长沙府湘江在府城西至永州与潇水合曰潇湘谢朓诗洞庭张乐地潇湘帝子游】月明闻荡桨【魏武帝短歌行月明星稀乌鹊南飞广韵荡荡行论语奡荡舟古乐府艇子打两桨催送莫愁来刘孝威钓竿篇敛桡随水脉急桨渡江湍】石横晚濑急【谢灵运诗石横水分流林宻蹊絶踪尔雅水流沙石上曰濑楚辞石濑兮浅浅江总诗石濑乍深浅崖烟递有无】水落寒沙广【陈后主诗沙长见水落歌遥觉浦深梁元帝诗寒沙逐风起春花向雪开】众岭猿啸重【荆州记峡长七百里两岸连山畧无絶处重岩叠嶂隠天蔽日常有髙猿长啸属引清逺庾信诗猿啸风还急】空江人语响【江淹诗窈霭潇湘空古子夜歌中宵无人语】清晖朝复暮【谢灵运诗昏旦变气山水含清晖管子日有朝暮】如待扁舟赏【史记货殖传范蠡既雪防稽之耻乃乗扁舟浮于江湖庾信哀江南赋吹落叶之扁舟飘长风于上游】
　　题萧郎中开元寺新构幽寂亭
　　康乐爱山水【宋书谢灵运传陈郡阳夏人也祖晋车骑将军灵运少好学博览羣书文章之美江左莫逮従叔混特知爱之袭封康乐公宋髙祖受命降公爵为侯由太子左衞率出为永嘉守郡有名山水灵运素所爱好遂肆意遨游李白诗岩开谢康乐诗心乎爱矣陶潜诗我亦爱吾庐左思诗何必丝与竹山水有清音】赏心千载同【谢灵运诗赏心不可忘沈约诗寄言赏心客嵗暮尔同来汉书王襃传上下俱欲懽然交欣千载一防何妥诗小臣属千载时幸预簪缨杜公瞻诗惠连自可念况复两心同】结茆依翠微【本草茅有数种叶皆相似白茅俗呼丝茅可以苫葢陶潜诗养真衡茅下鲍照诗抱锸垅上飱结茅野中宿尔雅山未及上曰翠微疏谓山未及顶上在旁陂陀之处名翠微一説山气青缥色故曰翠微也蜀都赋郁葐蒀以翠微崫巍巍以峩峩陈子昂宴集叙披翠微而列坐左对青山俯盘石而开襟右临澄水】伐木开朦胧【诗伐木丁丁谢灵运传尝自始宁南山伐木开径直至临海鲍照诗伐木清江湄潘岳秋兴赋月朦胧以含光兮露清凄以凝冷李峤诗朦胧烟雾晓】孤峯傍青霄【徐勉书孤峯丛薄不无纠纷之异华楼迥榭颇有临眺之美呉地记青山緑波连宵亘壑西湖志双峯插云张渊观象赋陟秀峯以遐眺望灵象于九霄】一径去不穷【水经注岩鄣深髙山岫邃宻石迳崎岖人迹才交王绩诗山迳本幽回淮南子游于无穷之地何逊诗九秋时未晚千里路难穷】候客石苔上【史记孟尝君传待客坐语常有侍史记君与客语问亲戚居处宋之问诗何当遂逺游物色候逋客南史萧思话传尝従游钟山北岭上使于石上弹琴孙绰游天台赋践莓苔之滑石搏壁立之翠屏】礼僧云树中【萧子良净住子次复检身如上时刻已得防过屈身礼佛防拜已得防过屈身礼法礼僧谢朓宣城诗云中辨江树刘孝威晚雨诗云树交为宻雨日共成虹】旷然见沧洲【汉书匡衡传臣愚以为宜壹旷然大变其俗杜阳杂编隋大业九年元蔵防为过海使风飘至洲岛问洲人云此沧洲去中国已数万里其洲方千里花木常如二三月南史张充博飞竿钓渚濯足沧洲谢朓出新林浦诗既懽怀禄情复协沧洲趣】自逺来清风【陶潜诗微雨従东来好风与之俱又传夏月虚闲髙卧北窗之下清风飒至自谓羲皇上人南史谢譓曰入我室者唯有清风古诗穆穆清风至吹我罗衣裳唐明皇诗苹风向晚清】五马留谷口【潘子真诗话公卿驷马左骖汉制九卿则二千石亦右骖太守驷马而已其有加秩中二千石亦右骖故以五马为太守美称古辞使君従南来五马立踟蹰杜甫送贾至舍人诗人生五马贵汉书沟洫志田于何所池阳谷口郑国在前白渠起后髙士传郑朴谷口人修道静黙扬雄曰郑子真耕于岩石之下名振京师孔稚圭北山移文截来辕于谷口杜妄辔于郊端】双旌薄烟虹【唐书百官志节度使掌总军旅専诛杀辞日赐双旌双节王粲文建拂天之旌何承天诗流旌拂飞霞张説诗云峯吐日月石壁淡烟虹】沈沈重香积【史记陈涉传涉之为王沈沈者注沈沈宫室深邃之貌沈佺期诗天窗虚的的云窦下沈沈维摩经维摩居士遣八菩萨往众香国礼佛言愿得世尊所食之余于是香积如来以众香鉢盛饭与之王维诗不知香积寺数里入云峯】渺渺诸天空【谢朓诗渺渺青烟移长阿含经先于佛所净修梵行生忉利天使彼诸天益増五福楞伽经四空天名无色界关尹子一运之象周乎太空心经照见五蕴皆空李白诗晴云散逺空】独往应未逺【淮南子山谷之人轻天下细万物而独往梁武帝净业赋序舛独往之行乗任纵之心谢朓诗在昔爱名山自知懽独往陶潜归去来辞实迷涂其未逺】苍生思谢公【书帝光天之下至于海隅苍生晋书谢安传诸人每相与言安石不肯出将如苍生何李白诗谢公正要东山伎】江中晚钓寄荆南一二相识【唐书方镇表至徳二载置荆南节度亦曰荆澧节度领荆澧朗郢复夔峡忠万归十州治荆州】
　　楚郭微雨收【通雅南楚今荆州府潘岳闲居赋微雨新晴六合清朗陶潜诗微雨従东来好风与之俱】荆门遥在目【一统志荆州府南一百八十里为荆门州汉为南汉临沮当阳编三县地晋置武宁郡唐置荆门县五代髙氏为荆门军元为荆门军又宜都县西有荆门山与虎牙山相对何晏景福殿赋遥目九野陶潜诗在目皓已洁谢朓诗江潭良在目】漾舟水云里【谢灵运诗成装良辰漾舟陶嘉月】日暮春江緑【梁简文帝诗日暮芙蓉水刘孝绰诗日暮愁云合庾信泛江诗春江下白帝画舸向黄牛江淹别赋春草碧色春水緑波】霁华静洲渚【尔雅雨止为霁谢灵运诗辛勤风波事款曲洲渚言谢恵连诗萧条洲渚际】暝色连松竹【谢灵运诗林壑敛暝色云霞収夕霏梁元帝与刘智蔵书山间芳杜自有松竹之娯岩穴鸣琴非无薜萝之致徐陵与李那书山泽晻霭松竹参差】月出波上时【诗月出皎兮佼人僚兮江淹别赋日下壁而沈彩月上轩而飞光】人归渡头宿【梁简文帝乌栖曲采莲渡头拟黄河郎今欲渡畏风波张九龄诗万井延津渚千艘咽渡头】一身已无累【鵩赋徳人无累知命不忧江淹诗处顺故无累养徳乃入神张九龄诗物生贵得性身累由近名】万事更何欲【礼记百官得其宜万事得其理史记兼聴万事谢灵运诗万事恒抱朴説苑孙叔敖秀嬴多能其性无欲】渔父自夷犹【楚词渔父莞尔而笑鼓枻而去庄子孔子弦歌鼓琴奏曲未半有渔父者下船而来南史孙缅为寻阳太守见一渔父垂纶长啸楚辞君不行兮夷犹注夷犹犹豫也谢朓诗停骖我怅望辍棹子夷犹】白鸥不羁束【鲍照诗腾沙郁黄雾翻浪扬白鸥任昉诗散诞羁鞿外拘束名教里】既怜沧浪水更爱沧浪曲【书嶓冢导漾东流为汉又东为沧浪之水孺子歌沧浪之水清兮可以濯我缨沧浪之水浊兮可以濯我足甯戚饭牛歌沧浪之水白石粲中有鲤鱼长尺半】不见眼中人【魏文帝诗回头四向望眼中无故人陆云诗感念桑梓域髣髴眼中人】相思心防续【呉都赋相思之树古今乐録梁武帝勅法云为相思曲庾信诗一面还千里相思那得论唐太宗诗哀笳时防续虞世南琵琶赋抑扬嘈囋聨绵防续】
　　登西陵寺塔【水经江水又东迳西陵峡注夷陵县故城南临大江夷山在西北葢因山以名县也王莽改曰居利呉黄武元年更名西陵也后复夷陵县】
　　化塔凌空虚【张説侍宴蘘荷亭诗林园看化塔坛墠识余封庾肩吾诗天衣疑拂石凤翅欲凌空曹植节游赋建三台于前处飘飞陛以凌虚庄子形充空虚乃至委蛇】雄势压山泽【人物志夫人所处异势势有伸压富贵遂达势之伸也贫贱穷匮势之压也易山泽通气嵇康絶交书游山泽观鱼鸟心甚乐之陶潜诗心念山泽居】亭亭楚云外【张衡西京赋干云霄而上达状亭亭以苕苕魏文帝诗西北有浮云亭亭如车葢晋书天文志楚云如日】千里看不隔【谢庄月赋隔千里兮共明月李白诗疾风吹片帆日暮千里隔】遥对黄金台【六帖燕昭王置千金于台上以延天下士谓之黄金台陈子昂诗南登碣石坂遥望黄金台】浮晖乱相射【孙楚荐傅长虞笺辉光夜射价连秦赵梁简文帝诗月晖横射枕灯光半隠牀】盘梯接元气【王逸九思縁天梯兮北上登太乙兮玉台汉书律歴志太极中央元气故为黄钟后汉书明帝纪升灵台望元气又李固传斗斟酌元气运平四时】半壁栖月嵬【庾信诗游仙半壁画隠士一牀书礼记月者三日则成魄参同契阳神日防隂神月嵬释名魄月始生魄然也梁简文帝相宫寺碑珠生月魄钟应秋霜虞茂诗镜峯含月嵬】稍登诸刼尽【楞严经儒为世释为刼道为尘又度千百刼犹如弹指】若骋排云翮【张载诗美人遗我云中翮何以报之连城璧卢谌诗顾此腹背羽媿彼排虚翮】向是沧洲人【阮籍笺临沧洲而谢支伯陆云泰伯碑沧洲遁迹箕山辞位南史张充传飞竿钓渚濯足沧洲谢朓出新林浦诗既懽懐禄情复协沧洲趣】巳为青云客【史记伯夷传闾巷之士欲砥行立名非附青云之士乌能施于后世哉谢灵运诗惜无同懐客共登青云梯李白诗洒扫黄金台招邀青云客】雨飞千栱霁【谢朓诗朔风吹飞雨萧条江上来尔雅大者谓之栱大业杂记栾栌百重楶栱千构唐无名氏朝元阁赋飞重檐于日下叠千栱于云间】日落万家夕【战国策智伯使人请地于韩韩康子使致万家之邑于智伯庾信崔耽碑户牖万家陈平之乡里】鸟处髙却低【杜甫诗白鸟去边明庾肩吾诗双燕集兰闺双飞髙复低】天涯逺如逼【古诗相去万余里各在天一涯】江流入空翠【谢灵运过白岸亭诗空翠难强名渔钩易为曲】海峤见微碧【梁简文帝述羁赋逺山碧暮水红日既晏谁与同】向暮期下来【诗日之夕矣牛羊下来】谁堪复行役【诗嗟予子行役夙夜无已陶潜诗自古叹行役我今始知之】
　　钱起【字仲文呉兴人天寳十载登进士第官秘书省校书郎终尚书考功郎中大厯中与韩翊李端辈号十才子诗格新竒理致清赡】
　　酬王维春夜竹亭赠别【王维集春夜竹亭送钱少府归蓝田】
　　山月随客来【江总诗雾侵山扉月呉均诗悬风白云上挂月青山下朱超诗惟余故楼月逺近必随人】主人兴不浅【礼记主人者尊賔古乐府主人前进酒晋书庾亮传亮在武昌诸佐吏殷浩之徒秋夜登南楼亮至诸人将起避之亮徐曰老子于此处兴复不浅】今宵竹林下【汉书地理志秦地有鄠杜竹林南山檀柘号称陆海为九州膏腴班固西都赋竹林果园芳草甘木王勃诗野客思茆宇山人爱竹林】谁觉花源逺【陶潜桃花源记晋太康中武陵人捕鱼为业縁溪行忽逢桃林林尽水源得一山有小口従口入数十步豁然开朗其间男女怡然自乐为设酒食渔人辞去诣太守説即遣人随往竟迷不得路】惆怅曙莺啼【晋书习凿齿传徘徊移日惆怅极多鲍照诗慷慨懐长想惆怅恋音徽何逊诗山莺空曙响陇月自秋晖梁简文帝诗莺啼春欲驶无为空掩扉】孤云还絶巘【陶潜诗万物各有托孤云独无依江淹诗孤云清所托应玚诗朝云流四海暮云归故山张协诗登絶巘遡长风唐太宗小山赋参差絶巘威纡短迳】
　　梦寻西山准上人【一统志西山在成都府西一名雪岭杜甫诗雪岭界夭白又诗东郭沧江合西山白雪髙摩诃般若经佛言菩萨一心行阿耨婆提心不散乱是名上人】
　　别处秋泉声【庾信小园赋苏武有秋风之别王襃明庆寺石壁诗夏水悬台际秋泉带雨余】至今犹在耳【家语违山十里蟪蛄之声犹在于耳左传言犹在耳蜀志诸葛亮传至今梁益之民咨述亮者言犹在耳】何当【全唐诗作尝】梦防去【韩非子六国时张敏髙位二人友善每相思不得见敏便于梦中往寻行至半道迷不识路遂回如是者三苏味道诗离梦当有防】不见雪山子【传灯録佛于雪山入定有野鹊于佛顶置巢】新月隔林时【鲍泉诗新花满新树新月丽新辉江总诗野火初烟细新月半轮空骆賔王诗新月照边秋杜甫诗月林散清影】千灯【全唐诗作峯】翠微里【庾信诗五香芬紫府千镫照赤城李白尊胜陀罗尼幢颂传千镫于智种了万法于真空尔雅山未及上曰翠微疏未及顶上其旁陂陀处名翠微一云山气青缥色曰翠微刘绘诗翠微上亏景青莎下拂津】言忘心更寂【庄子得意忘言得言忘象陈子昂诗水月心方寂卢蔵用文心宅于形心寂则形胜】迹灭云自起【枚乗书人性有畏其景而恶其迹却背而走迹逾多景逾疾不如就隂而止景灭迹絶淮南子山致髙而云起焉水致深而蛟龙生焉江淹四时赋炎云峯起芳树未移】觉来缨上尘【庄子方其梦也不知其梦也觉而后知其梦也沈约诗愿以潺湲水霑君缨上尘】如洗功徳水【李白江上诗浦沙净如洗王维诗荷蓧防时还尘缨待君洗弥陀经极乐国土有七寳池八功徳水充满其中池底纯以金沙布地唐译一澄净二清冷三甘美四轻輭五润泽六安和七除饥渴八长养诸根具八种功徳利益众生也一统志八功徳水在钟山东梁有胡僧昙隠寓锡于此乏水时有厐眉叟谓曰予山龙也措之无难俄而一沼沸出】
　　登胜果寺南楼雨中望严协律【史记外戚世家李延年以音幸号协律都尉通典晋改为协律校尉后魏有协律郎北齐及隋协律郎皆二人唐因之】
　　微雨侵晚阳【潘岳闲居赋微雨新晴六合清朗陶潜诗微雨従东来好风与之俱谢偃乐府新歌上客莫畏斜光晚自有西园明月轮】连山半蔵碧【水经注霞举云髙连山隠隠陶景寻山志右连山而无际左凭海而齐天庾信华林园马射赋上则云布雨施下则山蔵海纳梁简文帝赋逺山碧暮水红】林端陟香榭【张充与王俭书竒禽异羽或岩际而逢迎弱雾轻烟乍林端而晻蔼】云外迟来客【江淹诗懵懵云外山易有不速之客三人来敬之终吉谢幼度诗登楼为谁思临江迟来客】孤邨凝片烟【庾信段永碑铭烟凝不动泉冻无声】去水生逺白【薛道衡诗遥原树若荠逺水舟如叶左传子犯以璧授公子公子曰所不与舅氏同心者有如白水南史任昉传援青松以示心指白水而旌信】但佳川原趣【诗疏中国川原以百数莫着于四渎而河为宗杨炯李懐州志铭度其川原周公分陜之遗迹张九龄题画诗对玩有佳趣使我心渺绵】不觉城池夕【汉书食货志石城十仞汤池百步】更喜眼中人【何逊诗不见眼中人空想山南寺】清光渐咫尺【宋书王敬传敬清光粹范振俗淳风左传王使孔赐齐侯胙曰无下拜对曰天威不违顔咫尺敢不下拜注八寸曰咫徐干答刘桢诗虽路在咫尺难涉如九闗】
　　游辋川至南山寄谷口王十六【唐书王维传维别墅在辋川地竒胜一统志辋川在陜西西安府蓝田县西南辋谷唐王维置别业于此蜀志秦宓传三皇乗祗车出谷口今之斜谷是也】
　　山色不厌逺【江淹诗山色与云平魏武帝短歌行山不厌髙水不厌深谢灵运诗杪秋寻逺山山逺行不近】我行随趣深【诗我行其野何逊诗且望沿沂剧暂有江山趣】迹幽青萝迳【江淹江上之山赋挂青萝兮万仞竟陵王子良诗萝径转连绵】思絶孤霞岑【孔稚圭北山移文使我髙霞孤映明月独举】独鹤引过浦【谢朓游敬亭山诗独鹤方朝唳饥鼯此夜啼】鸣猿呼入林【虞骞诗澄潭写度鸟空岭应鸣猿世説谢公道豫章若遇七贤必自把臂入林】褰裳百泉里【诗子恵思我褰裳涉溱陆云诗淩波褰裳水经注百脉水水源方百步百泉俱出】一步一清心【晋书荀朂传省事不如清心】王子在何处隔云鸡犬音【神仙传汉淮南王刘安白日升天余药器置在中庭鸡大防啄之尽得升天故鸡鸣天上犬吠云中也陶潜桃花源记土地平旷屋舍俨然有良田美池桑竹之属阡陌交通鸡犬相闻】折麻定延伫【楚辞折疎麻兮瑶华将以遗兮离居注疎麻神麻也谢灵运诗握兰勤徒结折麻心莫展梁简文帝阻归赋何愁绪之交加岂树萱与折麻离骚时暧暧其将莫兮结幽兰而延伫魏文帝赋招延伫兮良久忽踟蹰兮忘家】乗月期招寻【晋书袁宏传谢尚时镇牛渚秋夜乗月率尔与左右微服泛江谢灵运诗乗月弄潺湲骆賔王诗返照下屋岑物外狎招寻】
　　李祭酒别业俯视川林前带雷岫
　　南山转羣木【诗节彼南山维石岩岩陶潜诗采菊东篱下悠然见南山谢灵运诗羣木既罗户众山亦对窗岑参山寺僧房诗山影摇羣木墙隂载一峯】昬晓拥山翠【嵗华纪丽日月乍逼于虚危昬晓正当于心昴杜甫岱宗诗造化钟神秀隂阳割昬晓萧子钧诗山翠余烟积川平晚照収庾肩吾春夜诗水光悬荡壁山翠下添流】小泽近龙居【周礼地官泽虞小泽小薮如小川之衡説苑鸿鹄保江海之中厌而徙之小泽孟子蛇龙居之淮南子黒蜧神蛇潜渊而居】青苍常雨气【周礼冬官东方水色苍东方苍龙七宿画为龙曰苍龙刘眘虚诗林山相晚暮天海空青苍神仙传栾巴蜀人为尚书郎正旦大防巴后至赐之酒不饮而噀之诏问巴巴曰臣乡成都市上火臣故漱酒为雨救之诏发驿书问成都已奏正旦失火有大雨三阵従东北来着人皆作酒气李峤五月奉教作池含冻雨气山暎火云光】君家北原上【南史顔延之传何偃呼延之曰顔公延之答曰身非山公之公又非田舍之公又非君家阿公何以见呼为公韩愈醉赠张秘书诗今日到君家呼酒持劝君北史王世充传李宻破化及还世充乘弊击之伏兵蔽山而上潜登北原杜甫诗愿驻长安日光辉照北原水经注淇水又东北迳淇阳川迳石城西北城在原上带涧枕淇王维园诗回风城西雨返景原上邨】千金买胜事【史记吕不韦传不韦使其客着所闻集论号吕氏春秋布咸阳市门悬千金其上延诸侯游士賔客有能増损一字者予千金史记刘敬叔孙通传賛千金之裘非一狐之腋鲍照诗千金顾笑买芳年南史齐竟陵王子良传子良少有清闻礼才好士善立胜事】丹阙退朝回【鲁灵光殿赋崇墉冈连以岭属朱阙岩岩而双立唐太宗诗爽气浮丹阙秋光澹紫宫李白把酒问月诗皎若飞镜临丹阙国语公父文伯退朝朝其母杜甫诗退朝花底散又朝回日日典春衣】白云迎赏至【汉武帝秋风辞秋风起兮白云飞唐书狄仁杰传登太行山反顾见白云孤飞谓左右曰吾亲舍其下曕怅久之云移乃得去陶潜归去来辞云无心以出岫北齐书邢邵传元罗镇青州邵为府司马遂在青土终日酣赏尽山泉之致梁元帝答广信侯书纵赏山中游心物外江淹栟榈颂烟岫相珍云壑共赏王融曲水诗序云润星晖风扬月至庾信华林园赋司筵赏至酒正杯来】新晴邨落外【潘岳闲居赋微雨新晴六合清朗杜甫诗久雨巫山暗新晴锦绣文史记五帝纪舜一年而所居成聚注聚邨落也后汉书外国传賛参差聚落纡余岐道唐太宗题奘法师房诗幡虹遥合彩空外迥分晖王维诗落日鸟边下秋原人外闲】处处烟景异【杜甫涪江泛舟诗花杂重重树云轻处处山李白观鱼潭诗日暮紫鳞跃圆波处处生又春夜宴桃李园序况阳春召我以烟景江淹惜晚春诗烟景抱空意蘅杜缀幽心杜审言登襄阳城诗习池风景异归路满尘埃】片水明防崖【李白诗城隅縁水明秋月杜甫诗残夜水明楼后汉书丁鸿传夫壊崖破岩之水源自涓涓又甫诗西南万壑满勍敌两崖开】余霞入古寺【谢朓诗余霞散成绮澄江净如练杜甫诗蝉声集古寺鸟影度寒塘】东臯指归翼【潘岳秋兴赋耕东臯之沃壤兮注水田曰臯东者取其春意归去来辞登东臯以舒啸谢朓诗天长望归翼杜甫诗归翼防髙风】月尽有余意【谢庄诗庭光尽山明归流风乗轩巻明月縁河飞吕氏童防训读古诗十九首及曹子建诸诗皆思深逺而有余意言有尽而意无穷】
　　韦应物【长安京兆人周逍遥公韦琼之后天寳时扈従游幸永泰中任洛阳丞京兆府功曹大厯十四年自鄠县令除栎阳令建中二年除比部员外出刺滁州改刺江州迫赴阙改左司郎中贞元初又歴苏州为性髙洁鲜食寡欲所居焚香扫地而坐其为诗驰骤建安已还各得风韵】
　　同徳寺雨后寄元侍御李博士
　　川上风雨来【论语子在川上陶潜诗昭昭天宇阔皛皛川上平书月之従星则以风雨诗风雨凄凄国语隂阳序次风雨时至嘉生繁祉人民和利九辨何曽华之无实兮従风雨而飞飏】须臾满城阙【容斋三笔僧只律云二十念为一瞬二十瞬名一弹指二十弹指名一罗预二十罗预名一须臾一日一夜有三十须臾离骚折若木以拂日兮聊须臾以相羊刘伶酒徳颂有大人先生以天地为一朝万期为页臾诗佻兮达兮在城阙兮陆机诗名都一何绮城阙郁盘桓】岧嶤青莲界【曹植九愁赋登岧嶤之髙岑梁简文帝诗层岑偃蹇耸观岧嶤又佛像铭满月为面青莲在眸沈佺期慈恩寺应制诗肃肃莲花界荧荧贝叶宫】萧条孤兴发【淮南子萧条者形之君寂寞者音之主也楚辞山萧条而无兽兮野寂寞而无人谢恵连诗萧条洲渚际文心雕龙殷仲文之孤兴谢叔源之闲情张九龄诗逺懐不我同孤兴与谁悉】前山遽已净【谢朓诗连山周逺净庾肩吾诗前山黄叶起】隂霭夜来歇【谢偃赋霜气敛霭夜景澂廓】乔木生夏凉【淮南子乔木之下足以适情李陵诗晨风动乔木顔延之诗故国多乔木湛方生铭清防夏凉谢灵运山居赋夏凉冬燠随时取适】流云吐华月【谢庄侍宴蒜山诗龙旌拂纡景凤葢起流云顔延之诗流云蔼青阙皓月鉴丹宫江淹诗华月照方池】严城自有限【沈约文北风未起马首便以南向塞草未衰严城于焉早闭】一水非难越【古诗盈盈一水间脉脉不得语刘铄诗河广川无梁山髙路难越谢庄赋川路长兮不可越】相望曙河逺【何逊诗相思对淼淼相望隔巍巍庾信望美人山铭何处相望山边一楼谢朓诗秋河曙耿耿张正见诗耿耿长河曙滥滥宿云浮】髙斋坐超忽【南史庾肩吾传为晋安王常侍被命与刘孝威等十人抄撰众籍丰其果馔号髙斋学士庾信周宗庙歌原祠乍超忽王屮头陀寺碑东望平臯千里超忽卢思道聴鸣蝉歌故乡已超忽】
　　春中忆元二
　　雨歇万井春【庾信诗雨歇残虹防云归一雁征虞世南诗雨歇连峯翠烟开野迳通汉书刑法志一同百里提封万井陈子昂谢赐冬衣表三军叶庆万井相欢】柔条已含緑【魏文帝柳赋修干偃蹇以虹指兮柔条婀娜而蛇伸鲍照芙蓉赋排积雾而扬芬镜洞泉而含緑】徘徊洛阳陌【应玚诗问子游何乡戢翼正徘徊晋书习凿齿传徘徊移日惆怅极多汉书地理志河南郡县雒阳苏颋诗朝上髙楼上俯见洛阳陌】惆怅杜陵曲【阮籍诗游步三衢旁惆怅念所思鲍照诗惆怅恋徽音汉书地理志京兆尹县杜陵故杜伯国范云诗还饮渔阳水归转杜陵蓬杂録樊川韦曲东十里有南杜北杜杜固谓之南杜杜曲谓之北杜雍録杜曲在启夏门外向西即少陵原】游丝正髙下【梁武帝诗晻暧属游丝沈约诗游丝暎空转庾信春赋一丛香草足碍人数尺游丝即横路】啼鸟还防续【庾信诗野戍孤烟起春山百鸟啼范云诗平沙防还续虞世南琵琶赋抑扬嘈聨绵防续】有酒今不同【诗有酒湑我无酒酤我左传有酒如淮有肉如坻陶潜诗过门更相呼有酒斟酌之孔徳绍诗抚弦无人聴对酒时独斟】思君莹如玉【古诗思君令人老嵗月忽已晚诗言念君子温其如玉法言或问屈原智乎曰如玉如莹爰变丹青如其智如其智】
　　游龙门香山泉【易干凿度禹凿龙门辟伊阙傅毅赋因龙门以畅化开伊阙以达聪水经注伊水又北入伊阙昔大禹疏以通水两山相对望之若阙伊水歴其间北流故谓之伊阙东岩西岭并镌石开轩髙甍架峯西侧灵岩下泉流东注入于伊水阙左壁有石铭云黄初四年六月二十四日辛巳大出水举髙四丈五尺齐此葢记水之涨灭也元和志伊阙山在伊阙县北四十五里两山相对望之若阙伊水流其间故名又炀帝尝登邙山观伊阙曰此非龙门耶太平寰宇记伊阙口俗名龙门一统志河南府城南二十五里两门对峙东曰香山西曰龙门石壁峭立伊水中出】
　　山水本自佳【班固终南山赋流泽遂而成水停积结而为山晋书王羲之传会稽多佳山水南史王之传始宁沃川有佳山水】游人已忘虑【沈约诗旅游媚年春年春媚游人梁昭明太子七契居山林而不返终无虑而无营唐太宗望终南山诗对此恬千虑无劳访九仙】碧泉更幽絶【萧瑱诗涧水初流碧谢灵运书山涧幽阻音尘阔絶又幽栖穷岩外縁两絶】赏爱未能去【陈子昂诗赏爱在须臾曹植赋揽騑辔以抗策怅盘桓而不能去】潺湲写幽磴【谢灵运山居赋氿泉旁出潺湲于东檐谢朓诗潺湲石溜写谢灵运诗铜陵映碧涧石磴写红泉玉篇磴岩磴也】缭绕带嘉树【谢灵运山居赋复有水迳缭绕回员弥弥平湖澄渊王羲之兰亭诗序又有清流激湍暎带左右左传晋侯使韩宣子来聘既享宴于季氏有嘉树焉宣子誉之陆机诗嘉树生朝阳阮籍诗嘉树下成蹊】激转忽殊流【木华海赋状如天轮胶戾而激转南康记其水常自激涌奔转如轮晋庐山道人石门诗序清泉分流而合注】归又同注【尔雅泉所出同所归异曰肥异出同流曰瀵郭璞水賛殊出同归玉篇水深也水经注洛谷二源同注一壑】羽觞自成玩【汉书注羽觞作生爵形张衡西京赋促中堂之陿坐羽觞行而无算晋书束晳传周公成洛邑因流水以泛酒故逸诗云羽觞随波谢万赋奏羽觞而交献齐万融三日緑潭篇公子王孙恣游玩沙阳水曲情无厌】永日亦延趣【诗且以喜乐且以永日水经注提琴命友嬉娯永日陶潜归去来辞园日涉以成趣江淹诗晨游任所萃悠悠蕴真趣】灵草有时香【王襃四渎祠碑铭桃花春水灵草孤洲班固典引嘉谷灵草竒兽神禽江淹杂诗栽异木而同秀种杂草而一香张衡西京赋神木灵草木实离离注灵草芝英也】仙源不知处【陶潜桃花源记渔人既出便于向路处处志之及往迷不复得水经注溯流穷览欲知可至之处届此而返竟不达其源宋之问诗未窥仙源极】还当候圆月【陶潜诗迢迢新秋夕亭亭月将圆隋书天文志月者隂之精也其形圆其质清日光照之则见其明日光所不照则谓之故月望之日日月相望人居其间尽覩其明故形圆也】携手重游寓【诗恵而好我携手同行沈约诗夹道覔阳春相将共携手任昉启困无居止浮寓亲游王勃文我之飘寓邈矣来游山川俯仰道义淹留】
　　蓝岭精舍【前汉书地理志蓝田山出美玉三秦记玉之美者曰球其次曰蓝以出美玉故名一统志在蓝田县东南三十里又名玉山后汉书党锢传刘淑明五经隠居立精舍讲授诸生常数百人魏志太祖纪注于谯东五十里筑精舍欲秋夏读书冬春射猎】
</div>
    <div class="pagination">
<a href="御选唐诗_page33.html">上一页</a><span>...</span><a href="御选唐诗_page29.html">29</a><a href="御选唐诗_page30.html">30</a><a href="御选唐诗_page31.html">31</a><a href="御选唐诗_page32.html">32</a><a href="御选唐诗_page33.html">33</a><span class="current-page">34</span><a href="御选唐诗_page35.html">35</a><a href="御选唐诗_page36.html">36</a><a href="御选唐诗_page37.html">37</a><a href="御选唐诗_page38.html">38</a><a href="御选唐诗_page39.html">39</a><span>...</span><a href="御选唐诗_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
