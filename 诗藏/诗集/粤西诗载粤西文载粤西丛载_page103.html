<!DOCTYPE html>
<html>
<head>
    <meta charset="UTF-8">
    <title>粤西诗载粤西文载粤西丛载 - 第 103 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>粤西诗载粤西文载粤西丛载 - 第 103 页/共 153 页</h1>
    <div class="content">　　江镳字朝仪奉化人正德十六年知桂林府爱民如子驭吏以严清操刚介称为良守
　　曹琚字仲玉桂杨人治丙辰进士正德辛巳知广西梧州府时林廷选为总督妖贼李通寳窃发林檄琚巡诸邑会北流已陷杀郁林署印官擒巡捕通判以去林因属琚督军追捕闻贼在陆川冒险追之迄夜营平乐比晓视之则万山中也进与贼遇战于新桥斩十余级贼入于莽追斩之又十余级遂归于秋风根葢其巢也谍知其必遁八黄山又知贼皆衣青即抽兵使衣白伏八黄山以待夜半贼果至伏发追斩五十余级琚驻郁林林全诸臬将大军为援通寳来攻狼兵又败之追斩百余级于是其党咎通寳曰尔谓能役神兵以防我今安在邪皆欲散通寳惧而逃憩荒圃中游骑围之不知其通寳也有被卤机兵在旁大呼通寳在此遂斩之以归余党悉平乃出令招民之胁从者因给牛俾耕选其子弟入学时城郭悉经燹瓦砾满目琚随即改建公署学宫堞楼之属未几皆完美而民不知费寻建议复郁林守备之旧林从其请甲戌春巡按御史朱志荣与陈宪副阳交恶葢朱索贿之故藩臬皆已徧索咸劝琚稍副其求不尔婴怒且被辱琚不得已应之阳因奏及琚四月朝廷命官校逮志荣去法司文致谓应之亦罪也上其事有防皆降调琚即买舟归桂阳郡致所积柴薪赀尽却之归之一月而有织金文绮表里之赉盖赏琚之功也于是家居无复仕进意阮时懋闽县人正徳五年庆逺府通判勤事爱民推心部卒筑四关及各乡村土垣数千文坚厚高峻保障有功后卒于官人思慕之
　　林峦正徳间知郁林州性刚介公平劝植善良锄抑强梗歴任未朞人民悦服
　　顾璘字华玉上元人进士初守开封忤逆珰廖镗正徳九年谪知全州以兴贤养才为首务重建栁侯祠增置亭宇与士子游息躬校其文士日以兴嵗旱尝徒跣诣祷覆釜山雨随之歴官南京兵部尚书
　　章诤太湖人举人正徳间知全州六年和易不扰民举安业转廉州丞山谷小民持鸡米追送者塞于途黄琮字元质上元人进士正徳九年横州知州絶承奉省浮费民无征科之扰然性颇傲不屑边幅创淮海书院与诸生讲解善吟咏有岭南日课陞岷府长史邹纨临川人正徳间永安知州时边境骚动日寻干戈猺寇直趣州城纨誓众固守竟保障一方
　　黎磐正徳十二年知上思州修理城治鼎建学校优于才能当路荐之调横州知州以亲老致仕去
　　季銮举人正徳间任郁林学正学规严肃教人有方士子悉荷陶镕称颂不己
　　周伦字世明侯官人举人任全州学正捐俸周贫端范率物仕终监察御史今学有去思碑
　　郑寳福建人正徳间丞郁林州署北流县事适妖贼李通寳倡乱寳与子宗珪率兵出御杀贼二十余人贼稍却乘胜逐之父子皆死事闻赠本州知州
　　罗镛建宁人监生正徳三年武縁知县爱民好士制行端慤众论取之
　　杨尚文贵阳人进士正徳初阳朔知县猺顽弗即工者累年尚文谕以威徳皆相率来受约束供赋税流移闻之归复业者以千数
　　张恬句容人正徳初以荫授永福知县行所无事以廉爱称甫一期卒于官百姓奔走悲号无问逺迩
　　刘敔泰和人以乡举正徳七年知永福县悯民憔悴力求安利之罢府仓之运免虚耗之征停冗费省清戎民困以苏猺獞出没不时严立保伍抚谕谆切卒不敢为乱后擢宾州守
　　林珍顺徳人举人正徳八年宣化知县谙练土俗诸所断决裁以法理民皆慑服无寃焉
　　李浩徽州人举人正徳十年知永福县留心教养体恤百姓如保赤然民夷辑睦有古循吏风
　　陈猷潮阳人举人正徳间知恭城县时源猺不靖每患啸聚猷缮甲兵练土著为保障计又修学校葺县治未几卒于官士民哀之
　　石希介成都人正徳十四年知岑溪县劳心抚字尝筑外城以奠居民谓岑土瘠民贫皆由不通舟楫募石工欲凿泷底石山以通河道因调繁改任苍梧未果凿百姓思之崇祀名宦
　　梁顺甫字天祐泰和人正徳十五年知义宁县学识优长振作士类创杨梅堡建养济院修文庙塑圣像置祭器修县治时以赔征军旧粮为苦恳请免之邑人费颐称其为文章政事之全才云
　　雷燮瓯宁人正徳间知茘浦县时猺獞羣起民无宁居所在累石结砦依险自固并世业弃之燮下令招抚复业者免其赋贫无牛种者官给之流移渐复
　　防宗逺番禺人正徳六年任灵川典史县故多猺獞募骁民防守名曰打手皆部官统之宗逺至戒毋餽常献毋偷茍安约防练习人人思奋时有贼号冲天将犯城率兵逐至周家滩斩之自是诸酋屏迹城堞久圯捐俸募役或时抱石为部民倡不旬月告成至今赖焉呉深字子静苍梧人正徳庚午举人授永福教谕好问学镇日坐斋以身为范诲人恳恳寒暑不废有以束脩见者辄汗顔固谢
　　永泰琼州人举人正徳六年任灵川教谕持己端肃日考课不少辍诸士中年幼者口授句读如党塾蒙师然董戒甚严及门之士贵显者数倍于前士类仰之彭钟长沙人正徳十五年武縁教谕易直子谅模范尊严课士惟勤尝修武縁邑志
　　杨汝蕙字吉夫莆田人正徳十六年永福教谕前此永庠苦于孤陋公以师道自任与门人讲论理学行事严肃爱人不以姑息一时士类皆所造就卒于官诸生皆执心丧扶柩出境所着有诗经精义
　　罗裔保昌人正徳间陆川司训心行峻洁教诲勤严人才出其亲授业者甚众弟子员贫苦者遇有疾病捐俸助之又能以厚道劝引风俗多易署县署博白学获两邑士民之心口碑颂之
　　吕璧四川遂宁人正徳间以明经授阳朔司训日与弟子讲学其俸资束修毫不私受俱给与贫生婚丧无力者悉助之履任三年致仕
　　欧阳昉江华人正徳十二年武縁训导博学强记训迪辛勤操守有恒课业不二其心署永淳学篆而卒马良字徳卿浔州卫指挥使值猺寇猖獗每报警即领兵追捕常乗白马能左右射屡败贼贼不敢向或望见白马辄遁去适御史巡方至大湟江遇贼逼官舫良奋力登舟以身翼御史手刃四人贼始退守平南贼将攻城良防马直冲斩一首大呼众兵继进追至古扫斩获无算贼由是不敢再犯陞广西都指挥佥书
　　周龙字子云浔州卫指挥同知正徳末哨守平南贼临境乡村遭劫势甚炽龙领兵出御同事者惧欲引退龙曰任汝自爱吾侪世禄将安用之今日正所以报朝廷也乃身先冲敌连刃三贼而后兵莫继力不能支遂死于阵贼因散去城郭无虞邑人感而祀焉
　　盛应期字斯征吴县人治癸丑进士嘉靖四年总督两广先是思恩府土官岑濬诛改设流官嘉靖壬午刘召谋复濬侄谦土官都指挥孙震觉之下谦狱谦死头目刘召复欲立濬庻弟汉之子权乃据南海堡五里之地有众五千余人又占武颙等三里杀李炼及生员韦光都御史张嵿檄兵备副使邓炳参将李璋等率兵之时调土官岑猛兵猛子邦彦后期致兵败震被执炳璋等于是佯许权复土目召乃送震防璋等寻以兵入思恩破感骨寨召遁岊梅寨适嵿被召还应期代之督攻益急贼危蹙璋谋诱守者为内应以三月晦克之焚其巢召坠火死函首诣军门
　　姚镆字英之慈谿人治癸丑进士正徳间任广西督学佥事时桂城有二妖曰山魈与卓望者为幻一日纵火焚生员徐佐室傍小庐又掷瓦石击其卧榻碎之镆命佐具词乃为文告城隍遣逻者于各祠庙索二妖像销至城隍庙除之乃索诸庙不正绘像命官悉焚焉时一女子托神为奸亦执而治之听民娶以为妻自是妖风遂息尝建宣城书院择士之俊秀者聘经师分教之得人之盛前此罕俪累陞右都御史嘉靖四年命提督两广军务时田州土酋恃其兵力凌轹诸峒前督臣盛应期已奏调诸州及湖广永顺土兵克期进讨镆至苍梧仓卒调兵集粮正月岑猛扬兵大滩二月造舟果化三月潜师窥武縁侦我有备乃止镆开谕猛使束身归罪当请于朝待以不死猛终不听抚世庙以岑猛搆乱复问抚之宜即上疏言猛不诛则土官未有惩猛所最忌者惟湖广永顺保靖土兵而已土兵一到彼当瓦解防永保兵至分兵五哨蹙之破定罗下丹梁猛子邦彦与其骁将韦好陆绶列十二营于工尧分道挑战官军奋而前斩绶好邦彦被箭遁去其众始大溃猛阵亦溃猛奔归顺归顺土官岑璋者猛之岳父也鸩猛传首南宁而其子邦彦亦病死捷奏上嘉其功进左都御史加太子少保降勅奬励独土目卢苏未获而王受梁啻者则刘召之遗党也卢苏招受等同叛苏遂入田州执署印知州王熊兆而受袭据思恩镆复奏请军之广西布政严纮失谒镆责其使纮衔之嗾巡按石金劾其失防以致再乱且言岑猛父子尚在交趾助之将破两广郡县以逞其忿时桂蕚张璁每于馆阁出金纮掲帖于袖以示诸讲官谓两广难保大学士杨一清折之曰任事难议事易宜徐察之二公不聴广东提学魏校以毁淫祠为名毁诸名刹其田数千畆尽入方西樵霍渭厓诸家镆至广命追夺还官方霍恨甚至是遂与张桂合议排之六年六月以灾异例请致仕上輙允之镆闲住后起总督三邉
　　王守仁字伯安余姚人嘉靖丙戌官兵攻田州岑猛自杀土目卢蘓胁思恩王受复乱六年起守仁于家节制湖广江西两广诸军事宣上威徳待以不死诸蛮悉降思田平又分兵八寨断藤峡条陈处置思田八寨五屯事宜多见施行
　　林富字省吾城东人治壬戌进士世宗登极歴广西布政两广都御史姚镆委以思田兵事盖岑猛麾下卢苏辈结思恩遗孽王受仍为乱也王受在思恩执知府以下官属羁他所以众出掠至膺墟将进逼武縁富部分诸将且觇知受空城而出宻遣将径趋思恩先发锐卒百人潜入为内应受至武缘万弩俱发退遁则我师先克其穴贼势既挫乃议抚处防姚解去代者王守仁复委重于富论事颇合遂下命撤兵苏受降富久居邕管稔知八寨猺贼与思田势相倚请于总督宜以时定既克日出师而富陞四川左布政连陞都察院右副都御史抚治郧阳报至富毅然终其事冒暑雨提兵入险擒斩无算奏凯乃啓行至郧阳守仁卒嘉靖八年陞富兵部右侍郎兼右佥都代提督廵抚之任初守仁上思田八寨事宜下抚臣详议富条其便不便甚确皆报可毛伯温字汝厉吉水人正徳戊辰进士嘉靖戊戌征安南陞兵部尚书兼右都御史参赞军务庚子夏至广徧求计画安南者始安南黎利代陈而王四传至晭为陈暠防所杀晭无嗣国内争乱其臣莫登庸父子割据其地黎氏旧臣郑惟了等告变朝廷遣官防之未得至是勅公得以便宜行事公下令籍诸省土汉狼达水兵二十余万两广云南分三道进兵九月至南寜择地布营登庸惧屡使请罪且言黎氏已絶无可推择愿归钦州四峒故地世世奉朝贡正朔如制辞极悲恳公遂以十一月纳降镇南关至期筑坛具仪登庸率属系颈徒跣北面蒲伏献降表命遣侄莫文明代诣阙下公为疏请上从之以登庸为安南都统使分治其地处惟了等内地厚予田宅访黎氏之裔馆之他州进公太子太保加赐银绮诏班师
　　蔡经字半洲侯官人嘉靖十七年总督两广时弩滩贼侯公丁等时出杀掠经防安逺侯栁珣发兵讨贼以兵事属副使翁万达诱致公丁斩之诸猺归顺藤峡复平张岳字维乔惠安人正徳进士嘉靖间任广西提学与诸生论学一宗程朱后总制两粤约诸大吏非檄召毋得入辕门即檄召不得持一物诸大吏惴惴惟谨故事饷金俱上制府受记公归之梧郡第视其牍稍钩稽之耳乙巳春封川猺民煽乱公集诸道兵讨平之栁州猺弗靖公征兵三道并进破共巢马平诸邑皆为编户时方议征府江诸猺而留都少司寇之命已下天子从御史徐公言留公再督两粤防贺县告急公发兵平之遂擢右都御史入掌院事
　　应槚遂昌人嘉靖三十年以兵部侍郎总督两广粤两司旧见制府行廷谒礼公以为非礼立更之时桂平诸猺恣为剽敓而庄头鬼子等巢诸贼为甚公宻委副使茅坤以讨贼事不旬日破十有五巢府江少戢公复搜故事为总督军门志前列舆圗后覈兵防自讨罪奏议以至赏罚规制交南纪略称信史云
　　吴桂芳字子实新建人嘉靖间分守岭西作养人材择士馆谷于崧防书院躬课之四十二年总督两广修学宫建尊经阁暇日进诸生讲学时古田贼方炽遣守偹卜祯典史廖元持文告谕之诸獞聴抚奏设镇守广西总兵官以都督同知俞大猷充之后古田因得成功陈道基字以中同安人嘉靖间廵按广西下车按吏之无良者墨吏举望风解绶去廵行郡邑询民劳苦锐为兴革防城西南河流旧故横溢公为筑横桥而东之与漓江防公私交頼
　　钱嶫字君望通州人嘉靖间廵按广西诸所收治必亲得其太甚状不旁寄耳目间屏驺从或之仓库或径入狱阅其孔即日披抉无一不快人意是时靖江侍卫军校某某荧惑王聴嶫遣捕毙之狱国人頼以帖然镇逺侯顾成字景韶子统统子兴祖字世延嗣侯初为普定卫指挥永乐己亥广西庆逺峒贼韦钱望等伪称王侯元帅杀廵按御史诸璞夺其印命兴祖率湖广广西贵州兵讨之湖广兵戍两广自此始也以指挥葛霆先披山通道榜谕脇从自归兵既集以指挥鲁义等为左哨由賔州八寨诸路进以指挥李宣史雄为右哨由思恩县诸路进以指挥骆荣为后劲而自率中军趋栁州由小安定进斩其伪通天侯韦万贤无敌大将军韦公向等分击思恩五十二峒贼斩其伪通天都元帅覃万两伪猛烈将军韦公笑等四千三百四十人获獞人六百八十四人得御史印归我男女万人已平平乐南寜二府樊家等村贼首苏公夏等八千人俘伪韦王韦万黄等五百九十人融县蛮梁罗八自称梁罗王梁保十自称梁得天移兵讨之皆繋颈乞寛献俘行在所上释之又造桥渡乌泥江斩贼覃公隠等六百八十人仁宗即位命进士任祖夀勅劳之佩以征蛮将军印镇守臣佩将军印自此始也已诛忻城县贼覃宣等六百四十人降义寜猺獞九百余人武縁融县贼廖孟进等伪称治平王陈宋将军兵至东泉斩其伪都督韦圎等三百三十九人俘廖孟进送京师以思恩州居民仅八百户割武縁白山峒七百户隶思恩从之宣宗初广西诸贼复叛出梧州界捶阸天门苍冒三岭而冒突露桡沿江攻东寨廖家楼盘八大山诸贼斩周时泰等一千九百人自天门入平南县大军驻大藤峡江口歼禄庙诸山贼驾舟入峡抵浔州水陆夹攻武宣县诸贼获其魁韦保蓬倾巢举落无噍类矣而故都指挥葛森妻许氏告兴祖十五罪上命自列兴祖首实上语都御史刘观等宥之又以兴祖言増置桂平平南十县土官副廵检各一员凡十五人举土人陆扶神等至皆用之流官廵检相寻死瘴疠土人习贯庶无旷官也蛮覃公旺寇思恩县覃公新宼河池县伪称都督属指挥彭举等为前锋而提兵继入三十六洞斩大酋韦天党等一千七十五人执拘公新送京师诛之已讨宜山贼韦稳等夜衔枚行天雨贼熟寝寤而惊失措斩七百人地遂平于普义里思揽村封尸为两京观诸峒长韦敬晓等率众附上谓兵部尚书张本人情贪生畏死蛮夷同之卿语兴祖体朕意字育诸髽首左言之众毋致失所兴祖休兵戢钞暴严斥设支阂即水南立墟夷得交易月以六日名之曰丰乐墟南丹卫甫有城而平南蛮杀通判张文郁江州土官黄志斌为叔所杀夺印去崇善土官知县赵暹僭王执故左州土官夺印杀其母皆讨平之勅以五千人从成山侯王通征交趾通比失利而交趾礼县贼杨伯春合黎利贼伪威逺将军入犯兴祖以都指挥孙聚兵协讨遇于思揽村斩三百三十人交趾伪金吾将军三万余人攻隘留关分军四道攻之获伪威逺将军斩三百五十人黎贼围邱温聚为敌楼飞炮神铳御之贼不敢向迩横州及贵县贼入钦州杀灵山知县至驯象卫境兴祖捕得渠魁又栁庆府贼韦万黄韦朝傅等黎利陷隘留关兴祖屯南寜不及赴御史奏兴祖宿留逮下锦衣卫狱寻释之兴祖四世孙寰字君锡嗣侯嘉靖十六年镇守两广与督臣应槚议两广用兵有三曰大征曰雕曰截杀截杀最难而得功最真雕次之大征滥矣然必请命兴师凯旋奏捷有升级之例雕截杀事出不测不请命不奏捷不録功斩一人财赏一金俘一人财赏二金至摧锋陷阵夺门斩关运谋用间功悉不录请如嘉靖初部议増赏许陞无輙调土官示弱长骄上从之所选卫所兵万人悉勒习战桂林平乐猺杀知县张士毅伤百户曹恩寰讨之俘斩四百八十人已讨七山贼七山居苍梧岑藤三县中阻山二百里治以来四征不克寰治兵以征西为名至浔州还濳入贼界贼弃巢遁戒无仰攻覆诸山下夫屯昼夜浃辰贼饥尽蒲伏降
　　沈希仪字良佐临淮人正徳初袭奉议卫指挥使嘉靖间思田参将调栁庆在栁庆十余年歼渌里诸谿峒凡五十余所获诸大姓渠帅凡数千人身为大将左右两江猺贼作乱嵗无寜日希仪每战辄先登散家财为赏得狼卒死力又善用谍动辄成功歴陞总兵时号名将西土谣云军中有一沈军士闻之心凛凛
　　章拯字以道兰溪人治壬戌进士正徳丁夘刑部主事逆瑾盗政拯决囚不覆于瑾诬以复命迟慢下锦衣狱数月调梧州别驾时夷獠数百人叫噪于马平单骑往谕之开以大义獠遂解散嘉靖二年累陞广西左布政使检旧例务省约裕民朝廷为戚里陈万年建甲第防派省藩羡余一万两拯以广西地瘠民贫素无积财惟军门有犒赏余银乞将协济以苏民困廵抚张公嵿从之不烦括索而上下恬然时论韪之
　　万潮字汝信进贤人嘉靖间为广西左布政整肃有度诸郡县遣输金至令各操金以次当前执法马自较报曰已如数乃目司库覆视亡异即给批遣之去吏白批过期久请治潮曰此中山径水道恒苦诸蛮朝岚暮霭是生瘴疠安知来者不以此中沮乎但所输不亏足矣潮禁司库官吏勿得辄离库时遣视违必挞治之吏卒惰嫚一裁以法遭丧去右使夏邦谟代行藩事悉循潮法或曰盍少寛邦谟曰财币之府何可不慎吾见万公寛非严也竟遵之卒与万公齐名
　　魏一恭字道荘莆田人嘉靖己丑进士督广西学政额其扁二曰黜浮薄抑奔竞掲之门首遇诸生年少列髙等必戒之曰毋志小气轻也随侍一仆冬夏惟一绢袍不加防终其任未尝一娱色惰容歴转广西左布政具知民积苦向时科出顾役金钱者汰其半如均猺榜数不则收治之州郡奉令谨察诸吏无敢倍取后有同官隂诋于御史谓公营私亡何公卒御史吊毕突入所居检视装箧一无所有问其家童对以俸钱并在库随呼主藏官吏至具对如前御史嗟叹大恸乃书其治行檄郡为主奉祀名宦
　　孙懋慈谿人举进士知浦城有清政召拜南吏科给事中时朱彬擅权公特疏诋之寻出分宪广东为彬党所搆逮诏狱谪尉藤县至则创南麓书院与士子陈析经义不倦复议寛徴省役之法风行梧桂间及赐环士构祠于堂后相与尸而祝之嘉靖十二年任广西右布政使当连嵗师旅之后帑藏匮竭民力凋敝防计出纳悉心赞襄刬宿蠧汰冗费不遗余力而涵容之度敦大之体论者服其雅量
　　杨本仁字次山杞县人嘉靖间广西按察使迁右布政与学使谢少南讽咏相髙或月夜叩门露防对饮或聫舟共防纵目江山率以为常公视事寛简人自不敢犯讼者亦喜就公断其曲直云所着有少室梦言
　　钟卿字懋敬东莞人嘉靖己丑进士丙辰长广西宪转右辖坦夷真率不设城府人咸亲之
　　胡尧元蒲圻人正徳辛未进士嘉靖壬午广西右参政洛容邑为贼陷防废公复之建桂林书院买田百畆给笔札膏烛选学官明经者为师诸生各以其经受业焉土酋岑猛守田州以兵力凌轹他郡刘召者猛逆党也诱执都指挥孙震曰必复土目退官兵乃还震耳中丞盛应期属公进兵擒贼将李隆礼陆利广脱其缚结以恩信使执召辕门赎罪当道欲致二人于法公曰业已许之其可背乎自是余贼多附盖自召叛至今十有九年矣公乃深入东兰那地金城诸絶域经画疆理宣布朝廷威徳奏凯还是年冬中丞姚镆疏请征猛天子可之南京湖兵至檄公监军都督指挥沈希仪等五将军帅八万分道进猛惧谋不知所出裂帛书寃状抵镆镆不聴公帅兵进攻贼将陆绶号万人敌猛男邦彦素骁勇公选精骑驰射之绶五易其马公追之杀七十四骑而后授首邦彦逃猛出奔归顺知州岑璋猛之妇翁也以其女失爱于猛憾之酖猛斩其首并佩印遣使上军门初时邦彦已授首公恐非真进陇容巢穷验之冒瘴死复苏犹口授诸将兵事一十三条疾遂笃舆至横州卒时嘉靖五年九月二十九日知州陈尧防视其行李惟夏衣数袭圗书盈箧发公内帑殓焉士民哀之如丧考妣请祠大中丞石金疏其死国事赠中奉大夫右布政使祠桂林
　　蒋山卿字子云仪真人进士嘉靖五年为浔州守防征思田南寜为襟喉官兵四集馈饟亟剧制臣荐卿才调南寜张约束调转输居民安堵军饷克济及事定制臣议设思田为流府欲割思龙以附之卿力沮之曰此割肉补疮也卒如所沮改思龙为隆安县兴学重农惇俗慎守咸有成绩陞本省参政
　　钟芳字仲实琼山人正徳戊辰进士嘉靖间任广西右参政去贵县虎患谕降洛容贼讨田州定平乐藤峡屡有军功捷闻两赐金币官至户部右侍郎
　　曽存仁吉水人嘉靖间参粤西政富川荔浦诸邑斗絶万山中与诸獠错壤使者行县数十年不敢入其境公叱驭往所至延见父老问以謡俗民所疾苦教以庸次比耦农桑畜两江左右弃田万余顷督亢者召民佃作其中规度其受水多寡为石隄濶其租赋下县子弟不习于学为筑宫令师事孔子移诸博士课授经义或増置弟子员而弟子贠因是向学有与计偕者桂林倅某洿行无节法当坐免官上官为关说更三四人狱不能具公至有力者复为书请持必不移而粤宗人禄薄又后期岁匄贷子钱公为刻日给不足则取藏金竒赢者与之宗人大安
　　田汝成字叔禾钱塘人嘉靖中以参议分守右江公余必展书史非但多闻喜道时事辑诸掌故耳目所及欣然揽笔为之注记同官翁宪副万达善谋能断汝成与翁计事多所赞助退即叙述所着有炎徼纪闻
　　茅坤字鹿门归安人进士嘉靖间府江兵备北獞入城杀县令劫官库公请于督抚之许以便宜从事公部领七哨约都指挥密捣鬼仔庄头诸穴大破之阳川始得安生民立祠祀之
　　陈暹字徳辉闽县人嘉靖间广西参政曾摄藩事数月司库官以羡余例进公令贮帑中为司公费其人相视不肯去公曰尔得无虑盗侵邪随署数字封识寻擢江西按察使方伯以前金为赆卒不受性喜为诗又眀象纬制辟谷丸适大饥闻者诣暹乞丸赖以全活甚众张冕字庄甫晋江人嘉靖三十五年为桂林同知时宗藩暴横杀仆图赖公力折之有诓戍兵财者上官论如交夷例公执不可人不能夺阳朔册籍遭黠胥诡没粮无全额属公覈之粮复其旧全州差役以吏承冒免者岁不下四五百人坐此役归贫民公严为之裁赋役为均查梧州仓粮旧额仓储五万皆输自东粤事属两省难稽而奸徒借此为市公悉防得之而酌其所侵之久近以为罪轻重人服其明后谪化州以督臣吴桂芳疏荐为抚夷佥事公至则按责巡乡指挥某等十数軰曩曰失守状将吏咸思自奋桂林城故有敌台公补以望楼而徙窝铺以便巡守更筑石关以防居人仍择要害设营堡戍以兵俾哨守相望二卫军与召募卒按籍覈之选丁壮者编为队教之技艺而领以武职公亦时自抽阅即风雨不废后陞右江参议
　　陈尧字敬甫通州人嘉靖进士累官广西参政笃意风教时进诸生讲艺拓学田以济其乏广储仓多孔逮诸骫法者置之法清如洗陞贵州按察使复陞广西左布政使务崇大体不事烦苛有司间挂一眚辄念遐方卑秩良苦寛之使自新检司帑度支无艺则条为防计书犂然画一可案羣胥无敢有阑出扞文防者靖藩诸宗率不请名封巳食采禄公剂以甲令格不予张谦字子受慈谿人嘉靖间广西左参政时督抚应公方讨叛猺至梧州遂以七山罗旁爲属七山贼凡三十七寨居苍梧岑藤博白诸县间窟穴二百余里山谷险絶林箐茂密梧人多为贼间公纵军士樵苏潜图其山川险易及进兵便利处督参将王宠朱升各以五千人分道入适朝议伐安南佯令兵具安南饷而请督府别发兵防贼逸入罗旁値上元节置酒髙防而二将由浔州上流夜倍道入七山贼卧未起闻炮声散入林谷中我兵捜捕略尽苍梧士民建祠祀
　　黎民衷从化人嘉靖甲子任广西参政其冬古田酋韦银豹拥众越城劫藩库挺身捍贼死之
　　杨必进字抑之吉水人正徳辛未进士嘉靖间广西按察副使防聚兵攻古田凤凰寨三月不下公猝至其地阅狱出囚之壮者二百人许其自效隂部勒之夜分篝火自间入诸囚斧木仰登出寨后焚其巢诸司夜见寨火争踊跃相贺及明见诸囚出询故始愧谢不及功上获厚赏而都御史萧翀因以府江兵备荐自古田告捷诸猺转相传语畏公如神公以为府江箐密道远不可骤以兵入首以恩信结其心诸猺间出数人尝试公召之堂下言语呕呕比遣归遗之醪肉或帻巾其后稍稍率诸猺妇来见公令诸猺妇入见夫人夫人食以糈饵以少针线女红分给之诸猺妇出其夫咸感激誓死不敢背徳于是得其死力以为乡岑猛之变畏公且至先纳金求解公密囊金公帑而佯诺其使意欲以此钩猛而忌者疑有所泄遂被论去
　　伍箕安福人进士嘉靖七年府江兵备副使时猺夷出没为民患箕诣县亲问疾苦多向化者治临贺城宏壮坚密又诣富川为濬城壕葺门楼规制称雄丽云王显髙绵州人进士嘉靖初庆远知府刚介严明奸究敛迹南丹等州猺蛮桀骜痛惩之而复其侵地土目韦正西盗三寨巡检司印计擒诛之尤加意士类新学宫复书院擢本省兵备副使
　　李如圭澧州人进士嘉靖初任府江兵备副使以名节风励边俗尝于道中见井防石有异亟命涤之乃宋道乡书院残碑也书院乆废莫有知遗址者公曰此邹忠公之灵实命我矣遣人遍求断碑得数片贮学宫作诗纪其事遂兴复书院官至刑部尚书
　　翁万达字仁夫别号东涯掲阳人嘉靖丙戌进士十三年知梧州府梧杂民夷加以师旅公经画供亿足用省费总兵仇鸾纵卒横行公缚之系狱郡称治平防安南莫登庸簒国南人上变朝议征之上命兵部尚书毛伯温侍郎张经同咸寜侯仇鸾督兵讨之添注公为广西征南副使赞理兵务密募敢死士梁文韬等数人入安南侦其情龙州凭祥二州土舍赵楷李寰韦应以嫡孽争立作乱数十年不已登庸曰中国土官比比弑逆无能正法独虑及我何哉督府闻之谓公曰君其谓何公曰两州连三凶鼎立难以兵胜惟断其中坚使不相属然后可次第图也公遣指挥钱希贤首擒应次擒寰最后乃召楷杖杀之立其子匡二州悉定断藤峡猺獞侯公丁以其兄胜海为武靖州目黄贵所刺噪众为乱公密谋擒公丁磔于市乘势集兵破贼藤峡悉平又四峒为土人黄贤相所据称兵胁众以奸法纪公谕参将余恩驻兵徐图授以秘防贤相寻献地以附南宁督府上其功陞公浙江右参政寻改广西时方有事安南公受督府檄屯龙凭思陵等处誓师观变获安南奸细丁南杰削幅延欵毕得其国中情伪乃纵之归国俾语登庸蚤自为计登庸大恐遂诣鎭南关纳欵遣其侄文明奉表降上贷之罢安南国为都綂使司赐登庸不死以都綂使治其地于是班师论功行赏有差而公之功实居其最
　　钱铎字振之号南浦正徳辛巳进士嘉靖间以副使饬兵府江府江茘浦诸郡三洞窎窅万山嵼蛮卤猺丑怙阻积毒民病焉君至输以悃愊谕以利害严以侦逻威以舟兵于是乎悟者归命悍者窜伏且生得大憝数十人戮之以徇土人谓三十余年无此绩也
　　许应元字子春嘉靖中为广西副使夷侵蚀郡县久公患之为上三议曰责田主严罚格更旗军大略主守隘防田者扼夷夺之食豮牙牿童使自屈而已己又摄兵府江巨獞莫氏兄弟三人以雄勇名两粤间往数嵗尝大啸聚破城杀吏及是复出猖甚公设方略隂部勒购土人浃旬而三凶授首江道底宁间治狱有触法当远戍者而人甚众公第讁其一二人余悉末减
　　吴世泽字宗仁连江人嘉靖癸未进士累擢广西按察副使分饬府江廉洁精剀独持风裁剔吏蠧端士习复流移通商贾诸蛮贼隶府江者故多桀骜为疆埸患公谓非创无以示威非抚无以示信整兵耀武严为之备而以徳懐之不数月猺蛮相戒无敢犯部境诸邻峒复业者千余家府江为之肃然
　　吴元璧安仁人进士嘉靖三十八年府江兵备副使雅意人才集诸生为文亲改窜而润色焉时恭城学宫移建未就力修葺之又亲帅师平三峒之寇缙绅竞为诗歌侈其事
　　方纪达字行可歙县人进士嘉靖八年以佥事分巡左江値田宁用兵之后出谋发虑动合机宜如思恩之迁荒田隆安之不属田州皆有力焉加意抚恤民赖以生章熈字世曜海阳人嘉靖甲辰进士累官按察佥事分巡苍梧梧白马三州故险道也江路逶迤林木深阻诸蛮窟伏为患乆矣公至首咨民瘼白于督府檄县邑治火其大斧长镵之属以千数因下令调集诸路营兵而躬履其地发纵指示度其地势髙下而刋夷之尽伐其树赭其山分兵守焉自是诸蛮奔突窜伏不敢复出赵埙字平仲余姚人公故清介人不敢干以私号赵铁面嘉靖间为广西佥事分巡桂林不事检摄其门閴若无人者及听两造率以情断经其庭者无寃民
　　蔡文南靖人进士嘉靖四十一年府江兵备副使料敌握竒百防百中尝于樽俎中馘巨酋雍容闲整有老将风暇日集士之秀者讲明奥义多边障功时称长城郑一龙字于田惠安人嘉靖间为按察司抚夷佥事时古田不靖报谍纷拏公搜诸掌故着其沿革作抚夷志自东西四乡及古田全灌诸哨无不悉心经画又作抚夷通论一曰严缉事二曰别蛮情三曰禁招主四曰诛贼脚五曰谨巡哨六曰明赏罚七曰防寇有时八曰贼有引着为功令施行自是盗贼敛迹后为副使兵备右江至则申约束与文武更始科派者禁偷安者禁骚扰者禁卖放者禁通夷者禁而密陈之制府曰迁江之东欧来宾之北三北五桞城之上油宜山之清潭都亮宾州之渌里横行流劫宜草薙禽狝以快人心制府一以右江事属公公檄守备辈一听指挥分以疆域责令雕贼甫离巢随卽捕获羣盗屏息防中丞殷公征古田公所条画悉当擢参政告归
　　李中字子庸吉水人正徳甲戌进士授刑部主事抗疏忤武宗谪驿丞世宗即位擢广东佥事转广西提学日与诸生讲圣贤之学如家人父子然时迎亲就养诸生持二簋为献亦如家人礼不为忤也历右布政使举行乡礼士民颂之官至右副都御史
　　唐胄字平侯琼山人治壬戌进士授户部主事値逆瑾窃柄谢病归瑾诛起授户部嘉靖二年陞广西提学遍鬻羣书启廸多士文风丕变及为广西左布政使时宗室受封贿官吏补支禄米自出幼具题日爲始岁费几十万胄奏乞停寝歴陞户部左侍郎
　　黄佐字才伯香山人正徳辛巳进士嘉靖间为广西提学修书院撤淫祠行射礼举节孝立乡社择土民及猺獞之子弟教之风化大行以旧通志阙略发凡举例为图经为表为志为列传为外志总六十卷歴官至宫詹潘恩字子仁上海人嘉靖间广西督学佥事检饬醇谨在官三载未尝见有厉色诸生乐向之校士之暇间吟咏以自娱广右诸山水经恩题者多可采云
　　李义壮字稚大番禺人嘉靖癸未进士戊戌任广西提学崇雅黜浮得士称盛尝摄臬事革藩府守卫之骫法者明愼持宪狱多平反时称廉眀后仕终佥都御史袁袠字永之吴县人嘉靖间以佥事督学广西初视学首问名宦祠有解先生缙乎众对曰无有袠愕然遂移郡祀解行部将至宾缄书与诗发驿骑往询马御史录时录谪戍宾十余年矣及过所寓馆劳苦良久载酒饮之恋恋不忍别去明日疏乞释录疏草已具录闻之诣庭固止因不果上两广故事藩宪谒军府庭跪之袠独长揖军府雅闻袠风节欢延以入亡何移病归袠厉诸生尚名检谓名检一壊即卿云之文金张之贵无为也诸生中顽钝无耻者杖之见者莫不震惧
　　谢少南字应午上元人嘉靖间以佥事督广西学政少南经学多妙悟语诸生曰观书须将自心求取立言者之防无泥成説妨吾自得见诸生文互尚祖袭毎诋诃以不学令取诸经传读之毋寄人篱下闻者耸然行部试诸生竒柳张翀后有气节名人称其藻鉴云
　　王宗沐字新甫临海人嘉靖间为广西督学视事三日召诸生升堂与语冲容缓节人皆耸听已而行部徧试归檄取茂才会宣成书院公时加提儆不徒课诵读较文艺且令反求本心士多恍然悟者寻擢去其试苍梧为故吴司空廷举择族子二人并廪学舍使守宗祀又谓蒋相国冕有定防功为刻湘臯集以传后以左布政使至复召集诸生如前论学云




　　粤西文载卷六十五
　　钦定四库全书
　　粤西文载卷六十六
　　桂林府通判汪森编
　　传
　　名宦
　　于范嘉靖初知浔州府刚明正直折狱如流兴学校肃官常声名扬着
　　李景元侯官人进士嘉靖元年南宁知府兴学造士惠政及民士民徳焉
　　华爱字仁卿栎阳人正徳甲戌进士嘉靖四年出守桂林民犷而好讼充斥于狱有久系不决者君聴微析疑穷日力不懈浃旬囹圄为空时田州岑猛梗王化督兵征檄军饷者络绎乃早夜区画与民裁濶狭输餽每为邻壤先秩满以最复旧任竟以直道忤人卒被劾落职
　　刘士奇顺徳人举进士嘉靖七年知梧州府仁明廉恕庭无留狱惟恐伤民郡故多竹舍久则燥烈火患士奇出帑金为民砌巍墙十余堵以避火吏收支多侵牟奸公为正法焉后按为格刋定性书以示多士有盗藏镪者讯不伏士奇索镪得之其摘伏类如此觐行民餽土物悉屛絶累官山东布政使
　　喻义无锡人进士嘉靖十二年南宁知府律己廉慎门无暮金剖决公明不以豪权有所挫抑仁恕蔼然士民咸称长者在任三年致政归
　　林廷杓闽县人嘉靖十三年知庆逺府镇静清廉民不扰而治日起土酋餽金帛坚拒不内由是畏威懐徳嵗输惟恐后期赈饥礼士缮城教蚕歴九载始终一辙抚按交荐之而以乞休去民立祠祀之
　　王桥京山人进士嘉靖间庆逺知府议立千蔓落黄断滩等堡江道稍戢
　　朱鸿渐呉县人举进士嘉靖十八年知梧州府出纳必亲奸无所售羡余悉归公帑往官贸于民价不偿直鸿渐着为禁与民平价修葺学宫躬勤课讲王师平交南过境注措有方民不知兵以艰去行李萧然民今思之累官福建布政使
　　朱黼吉水人举人嘉靖二十年由南京监察御史出知南宁府政持大体兴学右文振作士气郡邑中有政悉厘革之民心向慕
　　曾云太和人举人嘉靖中庆逺知府莅任三年廉以律己简以临民饰吏治以文章抚民以徳化入觐竟浩然归抚按荐留之不起
　　秦柽无锡人嘉靖中知庆逺府计除大寇韦启邦覃万贵逺迩快之
　　王贞吉泰和人嘉靖间为浔守英敏豁达治政之余多所营建寻以能调补南宁
　　翁世经福建人嘉靖二十四年知梧州府治尚节简约已裕人加意学校砌理街道修府库筑火墙立三闗塞蹊径百废具举秩满去阖郡思之
　　张元藩山隂人由官生嘉靖辛亥以后府经歴知平乐府时猺獞窃发兵饷不支剿抚无定议元藩与佥宪茅坤谋定雕剿之防贼首莫良三蓝孟干等次第就缚阖郡晏然癸丑计竣还里引疾不出
　　王三接字汝康昆山人进士嘉靖间累官柳州知府甫至柳张襄惠公岳已平马平寇行相地得千壤村为要害议创堡堑调狼兵杂他獞守之以控御逺迩公抗议谓巨憝顷已悉伏诛其脇从解散者良赤子也坟墓庐舍妻子皆在今夺以予戍卒则亡所归使杂居必不安且狼兵非能久戍人也是不溃归必四出行剽耳顷守使人微风诸獞其父老携其稚弱踵至叩颡愿嵗嵗共县官赋役自诅于天不敢倍徳守请毋以狼兵杂他獞戍之即以土著之獞戍之张公曰善罢不复别置戍时又有周王谏者其父子皆黠据上犹峝行剽柳融四邑君设方略捕擒之柳故环江而城阻水为固惟北则平野无山谿之险有寇警则豕突而前不及乗鄣公请于张公辟北郭而城之其长为丈者五百七十有奇髙为尺者十有四
　　王汝奇字荐甫丰城人补博士弟子入太学累官广西太平府通判假守事太平地絶逺诸属州都结万承全茗陀陵思同皆土狡焉思启封疆相寻于戈盾君谓毋恣臆三尺阁女颈不贷女有所部按情实立剖诸酋吏惴惴赴府受约束君修功令创马贡议折赋清编册郡人歌之曰天畀使君以苏我人胡不即真君念其父母年老移疾乞归
　　刘教庐陵人举乡书嘉靖三十二年知梧州府博极羣书精于理学觐行即致政去
　　方大乐嘉靖末知浔州府直朴清介有长者风絶逢迎息讼狱郡中无逺迩胥戴未几卒
　　陈大濩字则殷古县人进士嘉靖间思恩同守思恩故地十嵗九反前后游宦无任行者公单车往至则摄郡事城故无井公乃辟水闗引溪流入之民以无忧汲又筑庵庐六十楹于睥睨间以栖直者公以王文成故法抚诸蛮咸自缚请降誓不复叛复摄横州横亦治而公以倦游投劾归
　　赵逺永宁卫人嘉靖十五年任桂林同知仅携二仆之官政严吏肃喜读书稍暇即手一巻披览尝隆冬就炉火敝其袍不知也嗣后惟火袍视事卒莫能更为同僚所忌调简去人惜之
　　刘时举铜仁人举人嘉靖三十四年平乐府同知忼慨有大略尤长于用兵时有征剿多其赞画暇时集诸生讲经义尝修明贤书院以居士又置学田赡士之贫者郡人诵之初时举年十三从父仁之梧州父道卒舟过府江猺贼卒至庶母二妹死焉时举絷入峒中竟用计脱归铜仁荐于乡来官府江人以为异语
　　程文嘉靖间通判浔州廉明有为人莫敢欺履任不携家属征峡寇领兵直入贼巢士莫不争先得奏功抱病还卒无以为殓当道遣官防榇还乡
　　李鹏举归善人举乡书嘉靖三十九年判梧州总粮行古学博政务严明人不敢欺革仓宿解户无亏公暇进诸生讲心性之学容县置学田拓衙宇百废俱兴署懐集化猺刬强防事悉中机宜
　　陆敷锡字得承别号鳯塘嘉善人补邑弟子员以例入太学嘉靖中累官判柳州柳民蜑绣错而居犷悍难治公申明约束兴之休息羣夷相戒不入境尝摄柳刺史柳俗好讦吏往往文致傅爰书公廉得状白恤刑使者多所平反先是郡长吏入觐州县具锦罽刀布以供享觌公当摄行曰觐吾职也奈何朘民以行私乎悉谢不受后署宾象两州事象有安仁土舍何公思等声言花芦古陈诸贼稔乱殃民愿效死力为朝廷除患其实隂肆剽掠洛田陆防间良民率被鱼肉乃各鼓噪治兵相击杀聚众累万人而公思等益招亡命所至焚卤势张甚诸上官遣吏慰谕数四寇哗曰是谩为好言訹我耳必我信也须陆别驾来上官颇难之公毅然请行遂单车往两寇望见公各释刃罗拜欢呼震天公独坐公思开衅罪而令余党悉解去象州以平公在宾尝夜诣郡遇贼将围城计且拥公以质公瞠目叱之晓以大义贼众披靡黎旦稍稍引去属大兵征懐逺公预选壮士习水战者二千人以须征发俄而檄果至即赴援复调度运饷不絶懐逺之捷公与有力焉永福江道为两江咽喉贼出没其地公议置余皇扼隘道令壮士五分夜击刁斗贼不敢近而迁江柳城间王新建所复断藤八寨皆为巨贼逋薮公相要害上幕府移置卫所凡一十有九由是诸贼失据枹鼓希闻公念母氏竟挂冠归徐南金字体干丰城人嘉靖二十一年桂林司理英敏凝重靖江诸军校荧惑王聴钱侍御嶫捕置之法其党或遁或匿钱去后又还府恶氛炽甚南金廉其状遣官卒就府中缚出以状列奏命刑科给事王国揁刑部员外张祉锦衣卫千户某按其罪株连逮讯府中官校为之一空三使归覆奏报下侍御朱有孚枷其党露立市逾日死自后无敢指称侍卫亲近陵暴其国人者刘方兴吉水人举人嘉靖二十三年任平乐推官慈祥爱民时议剿上下水七十二村兴不奉命力阻其议民至今徳之
</div>
    <div class="pagination">
<a href="粤西诗载粤西文载粤西丛载_page102.html">上一页</a><span>...</span><a href="粤西诗载粤西文载粤西丛载_page98.html">98</a><a href="粤西诗载粤西文载粤西丛载_page99.html">99</a><a href="粤西诗载粤西文载粤西丛载_page100.html">100</a><a href="粤西诗载粤西文载粤西丛载_page101.html">101</a><a href="粤西诗载粤西文载粤西丛载_page102.html">102</a><span class="current-page">103</span><a href="粤西诗载粤西文载粤西丛载_page104.html">104</a><a href="粤西诗载粤西文载粤西丛载_page105.html">105</a><a href="粤西诗载粤西文载粤西丛载_page106.html">106</a><a href="粤西诗载粤西文载粤西丛载_page107.html">107</a><a href="粤西诗载粤西文载粤西丛载_page108.html">108</a><span>...</span><a href="粤西诗载粤西文载粤西丛载_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
