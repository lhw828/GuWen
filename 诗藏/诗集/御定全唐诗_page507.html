<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 507 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 507 页/共 1083 页</h1>
    <div class="content">　　酬赵秀才赠新登科诸先辈
　　莫羡蓬莱鸾鹤侣道成羽翼自生身君看名在丹台者尽是人间修道人
　　过天门街
　　雪尽终南又欲春遥怜翠色对红尘千车万马九衢上囘首看山无一人
　　惜玉蘂花有懐集贤王校书起
　　芳意将阑风又吹白云离叶雪辞枝集贤雠校无闲日落尽瑶花君不知
　　春送卢秀才下第游太原谒严尚书
　　未将时防合且与俗浮沈鸿养青翮蛟潜云雨心烟郊春别逺风碛暮程深墨客投何处并州旧翰林
　　长安送栁大东归
　　白社羁游伴青门逺别离浮名相引住归路不同归
　　送文畅上人东游
　　得道即无着随縁西复东貌依年腊老心到夜禅空山宿驯溪虎江行滤水虫悠悠尘客思春满碧【一作色满】云中
　　社日闗路作
　　晚景函闗路凉风社日天青岩新有燕红树欲无蝉愁立驿楼上厌行官堠前萧条秋兴苦渐近二毛年
　　重到毓村【一作材】宅有感
　　欲入中门泪满巾庭花无主两廻春轩窗帘幕皆依旧只是堂前欠一人
　　乱后过流沟寺
　　九月徐州新战后悲【一作急】风杀气满山河唯有流沟山下寺门前依旧白云多
　　叹髪落
　　多病多愁心自知行年未老髪先衰随梳落去何须惜不落终须变作丝
　　留别吴七正字
　　成名共记甲科上署吏同登芸阁间唯是尘心殊道性秋蓬常转水长闲
　　除夜宿洺州
　　家寄闗西住身为河北游萧条嵗除夜旅泊在洺州
　　邯郸冬至【一作至除】夜思家
　　邯郸驿里逢冬至抱膝灯前影伴身想得家中夜深坐还应说着逺行人
　　冬至夜懐湘灵
　　艳质无由见寒衾不可亲何堪最长夜俱作独眠人
　　感故张仆射诸妓
　　黄金不惜买蛾眉拣得如花三四枝歌舞教成心力尽一朝身去不相随
　　游仙游山
　　闇将心地出人间五六年来人怪闲自嫌恋着未全尽犹爱云泉多在山
　　见尹公亮新诗偶赠絶句
　　袖里新诗十首余吟看句句是琼琚如何持此将干谒不及公卿一字书
　　长安闲居
　　风竹松烟昼掩闗意中长似在深山无人不怪长安住何独朝朝暮暮间
　　早春独游曲江【时为校书郎】
　　散职无羁【一作拘】束羸骖少送迎朝从直城出春傍曲江行风起池东暖云开山北晴氷销泉脉动雪尽草芽生露杏红初坼烟杨緑未成影迟新度鴈声涩欲啼莺闲地心俱静韶光眼共明酒狂怜性逸药效喜身轻慵慢疎人事幽栖逐【一作遂】野情廻看芸阁笑不似有浮名
　　秘书省中忆旧山
　　厌从薄宦校青简悔别故山思白云犹喜兰台非傲吏归时应免动移文
　　凉夜有懐【自此后诗竝未应举时作】
　　清风吹枕席白露湿衣裳好是相亲夜漏迟天气凉
　　送武士曹归蜀【士曹即武中丞兄】
　　花落鸟嘤嘤南归称野情月宜秦岭宿【一作过】春好蜀江行乡路通云栈郊扉近锦城乌台陟冈送【一作老】人羡别时荣
　　江南送北客因凭寄徐州兄弟书【时年十五】
　　故园望断欲何如楚水吴山万里余今日因君访兄弟数行乡泪一封书
　　赋得古原草送别
　　离离原上草一嵗一枯荣野火烧不尽春风吹又生逺芳侵古道晴翠接荒城又送王孙去萋萋满别情
　　夜哭李夷道
　　逝者絶影响空庭朝复昏家人哀临毕夜鏁夀堂门无妻无子何人葬空见铭旌向月飜
　　病中作【时年十八】
　　乆为劳生事不学摄生道年少已多病此身岂堪老
　　秋江晚泊
　　扁舟泊云岛倚櫂念乡国四望不见人烟江澹秋色客心贫易动日入愁未息
　　旅次【一作泊】景空寺宿幽上人院
　　不与人境接寺门开向山暮钟寒鸟聚秋雨病僧闲月隠云树外萤飞廊宇间幸投花界宿暂得静心顔
　　长安正月十五日
　　諠諠车骑帝王州羇病无心逐胜游明月春风三五夜万人行乐一人愁
　　过髙将军墓
　　原上新坟委一身城中旧宅有何人妓堂宾阁无归日野草山花又欲春门客空将感恩泪白杨风里一霑巾
　　寒食卧病
　　病逢佳节长叹息春雨蒙蒙榆栁色羸坐全非旧日容扶行半是他人力諠諠里巷蹋青归笑闭柴门度寒食
　　宿桐庐馆同崔存度醉后作
　　江海漂漂共旅游一尊相劝散穷愁夜深醒后愁还在雨滴梧桐山馆秋
　　江楼望归【时避难在越中】
　　满眼云水色月明楼上人旅愁春入越乡梦夜归秦道路通荒服田园隔虏尘悠悠沧海畔十载避黄巾
　　除夜寄弟妹
　　感时思弟妹不寐百忧生万里经年别孤灯此夜情病容非旧日归思逼新正早晚重欢防羇离各长成
　　寒食月夜
　　风香露重棃花湿草舍无灯【一作烟】愁未入南邻北里歌吹时独倚柴门月中立
　　感芍药花寄正一上人
　　今日阶前红芍药几花欲老几花新开时不解比色相落后始知如幻身空门此去几多地欲把残花问上人
　　晩秋闲居
　　地僻门深少送迎披衣闲坐养幽情秋庭不埽携藤杖闲蹋梧桐黄叶行
　　秋暮郊居书懐
　　郊居人事少书卧对林峦穷巷厌多雨贫家愁早寒葛衣秋未换书巻病仍看若问生涯计前溪一钓竿
　　为薛台悼亡
　　半死梧桐老病身重泉一念一伤神手携穉子夜归院月冷空房不见人
　　途中寒食
　　路旁寒食行人尽【一作絶】独占春愁在路旁马上垂鞭愁不语风吹百草野田香
　　题流沟寺古松
　　烟叶葱茏苍麈尾霜皮剥落紫龙鳞欲知松老看尘壁死却题诗几许人
　　感月悲逝者
　　存亡感月一澘然月色今宵似往年何处曾经同望月樱桃树下后堂前
　　代邻叟言懐
　　人生何事心无定宿昔如今意不同宿昔愁身不得老如今恨作白头翁
　　自河南经乱闗内阻饥兄弟离散各在一处因望月有感聊书所懐寄上浮梁大兄于潜七兄乌江十五兄兼示符离及下邽弟妹
　　时难年饥【一作荒】世业空弟兄羇旅各西东田园寥落干戈后骨肉流离道路中吊影分为千里鴈辞根散作九秋蓬共看明月应垂泪一夜乡心五处同
　　长安早春旅懐
　　轩车歌吹諠都邑中有一人向隅立夜深明月巻帘愁日暮青山望乡泣风吹新緑草芽坼雨洒轻黄栁条湿此生知负少年春不展愁眉欲三十
　　寒闺夜
　　夜半衾裯冷孤眠嬾未能笼香销尽火巾泪滴成冰为惜影相伴通宵不灭灯
　　寄湘灵
　　泪眼凌寒冻不流每经髙处即廻头遥知别后西楼上应凭阑干独自愁
　　冬至宿杨梅馆
　　十一月中长至夜三千里外逺行人若为独宿杨梅馆冷枕单牀一病身
　　临江送夏瞻【瞻年七十余】
　　悲君老别我霑巾七十无家万里身愁见舟行风又起白头浪里白头人
　　冬夜示敏巢【时在东都宅】
　　炉火欲销灯欲尽夜长相对百忧生他时诸处重相见莫忘今宵灯下情
</div>
    <div class="pagination">
<a href="御定全唐诗_page506.html">上一页</a><span>...</span><a href="御定全唐诗_page502.html">502</a><a href="御定全唐诗_page503.html">503</a><a href="御定全唐诗_page504.html">504</a><a href="御定全唐诗_page505.html">505</a><a href="御定全唐诗_page506.html">506</a><span class="current-page">507</span><a href="御定全唐诗_page508.html">508</a><a href="御定全唐诗_page509.html">509</a><a href="御定全唐诗_page510.html">510</a><a href="御定全唐诗_page511.html">511</a><a href="御定全唐诗_page512.html">512</a><span>...</span><a href="御定全唐诗_page508.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
