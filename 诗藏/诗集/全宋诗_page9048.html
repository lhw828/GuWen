<!DOCTYPE html>
<html>
<head>
    <meta charset="UTF-8">
    <title>全宋诗 - 第 9048 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9048 页/共 11672 页</h1>
    <div class="content">    为报乡闾看解橐，清永寒露胜琳球。

项安世　送曹提干归永嘉兼寄陈君举舍人
    问讯东嘉老紫薇，年来多病世人知。
    坐亲红炭犹觞客，日饭黄芽未废诗。
    左氏释经工定了，周官著论梦应衰。
    西清眷眷君王意，欲唤申公草汉仪。

项安世　送查仲文三首
    静甘明主弃，出为故人书。
    邺下刘公干，山中隐隐居。
    百年通醉醒，万事付乘除。
    只有诗魔在，时能掣巨鱼。

项安世　送查仲文三首
    先生江海干，使者水曹郎。
    开绢印三道，怀人天一方。
    上江春水急，穿峡晚云长。
    诗酒勤陶写，中年属易伤。

项安世　送查仲文三首
    世味元无著，诗情自不閒。
    撩人五字句，为客万里山。
    我已移文就，公能尽兴还。
    归来宋玉宅，作赋动江关。

项安世　送陈正己赴调
    一寸丹心百念更，满簪华发万人惊。
    闲抛岁月供书册，长把饥寒为友生。
    此事不经身出处，诸公可念政和平。
    昔藏名字依沅水，令逐帆樯觐汉京。

项安世　送承甫兄往长阳山从学诗
    正月已暖春无寒，江深水浅沙觜乾。
    东风日日送行客，我来踏遍江之干。
    昨日送客东入浙，今日送客西入湾。
    旁人但笑入湾拙，岂料此行人所难。
    吾宗豪俊自天赋，已有名字登春官。
    功名迫人不肯受，问官乞取三年闲。
    尔来政恐未能免，挽首却入攀笼间。
    挥金釃酒少时事，一笑昨梦何澜翻。
    山中范蠡有孙在，老手未试人所叹。
    幡然愿执弟子礼，拿舟自入长阳山。
    人言此去几百里，井里萧索惟榛菅。
    度君自沮君不顾，学贵就道宁求安。
    闻猿莫起欲归想，见山只作为仁看。
    但令此志久不堕，九里地里俱平宽。
    归期已约槐花熟，努力加餐互相祝。
    今年看我亦高飞，明年上林两黄鹄。

项安世　送程道辉之广济
    昂昂天马驹，志岂甘伏枥。
    虓虓岩下虎，平生肯求食。
    可怜百鍊钢，绕指化为席。
    丈夫有不遇，此事今犹昔。
    程侯西南来，气若朱弦直。
    宝剑光出炉，铦锋净如拭。
    萧萧万里足，矫矫九秋翮。
    君看吴楚越，何处无行迹。
    岁晚赋归来，天寒倦游役。
    海鹤愿鸡栖，榆鸠困鹏翼。
    人间竟如此，使我三太息。
    虽然聊戏君，万事多所历。
    巧定不如痴，言真短于默。
    世路危世蹊，人情险矛戟。
    从来菱上剌，不若芡中实。
    但学幽冀推，稳为郊庙璧。
    行矣无多言，此事君已识。
    冷暖今日知，勿受豪士感。

项安世　送程寺丞知和州
    名为淮郡实江城，采石江心郡吏迎。
    一苇横通秋浦近，双旌何异昼衣行。
    承平豫事疑生事，缓急图成岂解成。
    我有{内双豚去月外囗}风桑土句，聊当束帛赠先生。

项安世　送醇甫
    怕听槌鼓发舩声，桑梓葭莩两击情。
    病有千回烦访问，贫无一事扰聪明。
    循良只为乡人惜，离别偏令老大惊。
    不记归来多少岁，儿童三见令君行。

项安世　送邓制干二首
    去国逢人避，书门断客傅。
    闻知西岭雪，忙上右襟船。
    未了情灯话，仍冲白鸟烟。
    江湖逢倚相，将梦寄渠边。

项安世　送邓制干二首
    赋颂前朝爱，诗文内相傅。
    九家潘岳鬓，万里米家船。
    滟滪冬无雪，蓬婆昼不烟。
    未须台阁上，迢递佐三边。

项安世　送东川成路钤
    壮岁专城身欲老，儿时射策眼今昏。
    战创满面谁能管，旧事逢人且莫论。
    壁壘旌旗分一路，弟兄父子就名门。
    回瞻永阜陵前柏，莫忘当时教育恩。

</div>
    <div class="pagination">
<a href="全宋诗_page9047.html">上一页</a><span>...</span><a href="全宋诗_page9043.html">9043</a><a href="全宋诗_page9044.html">9044</a><a href="全宋诗_page9045.html">9045</a><a href="全宋诗_page9046.html">9046</a><a href="全宋诗_page9047.html">9047</a><span class="current-page">9048</span><a href="全宋诗_page9049.html">9049</a><a href="全宋诗_page9050.html">9050</a><a href="全宋诗_page9051.html">9051</a><a href="全宋诗_page9052.html">9052</a><a href="全宋诗_page9053.html">9053</a><span>...</span><a href="全宋诗_page9049.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
