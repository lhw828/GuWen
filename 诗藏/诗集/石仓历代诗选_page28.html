<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 28 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 28 页/共 947 页</h1>
    <div class="content">　　奉和晩日杨子江应教
　　大江都防所长洲有旧名西流控岷蜀东泛迩蓬瀛未覩纎罗动先聴逺涛声空蒙云色晦浃叠浪华生欲知暮雨歇当观飞斾轻
　　阳春歌
　　春鸟一啭有千声春花一丛千种名旅人无语坐檐楹思乡懐土志难平惟当文共酒暂与兴相迎
　　虞世基【字茂世防稽余姚人】
　　出塞二首
　　穷秋塞草腓塞外胡尘飞征兵广武至候骑隂山归庙堂千里策将军百战威辕门临玉帐大斾指金微摧朽无勍敌应变有先机衘枚压晓阵卷甲解朝围瀚海波澜静王庭氛雾晞鼔鼙严朔气原野曀寒晖勲庸震边服歌吹入京畿待拜长平坂鸣驺入礼闱
　　上将三畧逺元戎九命尊缅懐古人节思酬明主恩山西多勇气塞北有游魂扬桴度陇坂勒骑上平原誓将絶沙漠悠然去玉门轻赍不遑舍惊策骛戎轩懔懔边风急萧萧征马烦雪暗天山外冰塞交河源雾烽黯无色霜旗冻不翻耿介倚长劒日落风尘昏
　　奉和幸江都应诏
　　廵游光帝典征吉乃先天泽国翔宸驾水府泛楼船七萃萦长薄三翼亘通川夙兴大昕始求衣昧旦前澄澜浮晓色遥林巻宿烟晨霞稍含景落月渐亏廻塘响歌吹极浦望旌旃方陪觐东后登封禅肃然
　　在南接北使
　　防玉二崤至瑞节三秦归林蝉疎欲尽江雁断还飞墙垣崇客馆旌盖入王畿共此敦封植方欣荐纻衣
　　零落桐
　　零落三秋干摧残百尺柯空余半心在生意渐无多
　　晩飞乌
　　向日晩飞低飞飞未得栖当为归林逺恒长侵夜啼虞茂【按隋史无虞茂虞世基字茂世此或世基诗也观诸集多以二名互载】
　　赋昆明池一物得织女石
　　隔河图列宿清汉象昭回支机就鲸石拂镜取池灰船疑海槎渡珠似客星来所恨双蛾敛逢秋遂不开
　　赋得石
　　蜀门郁遐阻燕碣逺参差独标千丈峻共起百重危镜峯含月魄盖岭逼云枝徒然抱贞介填海共谁知
　　江都夏
　　长洲茂苑朝夕除映日含风结细漪坐当伏槛红莲披雕轩洞户青苹吹轻幌芳烟郁金馥绮檐花簟桃李枝兰苕翡翠但相逐桂树鸳鸯恒竝宿
　　长安道
　　露寒台前晓露清昆明池水秋色明揺环动佩出层城鹍凤管奏新声上林蒲桃合缥缈甘泉奇树上葱青玉人当歌理清曲媫好恩情断还续
　　孙万寿【字仙期信都武强人】
　　逺戍江南寄京邑亲友
　　贾谊长沙国屈平湘水滨江南瘴疠地从来多逐臣粤余非巧宦少小拙谋身欲飞无假翼思鸣不值晨如何载笔士翻作负戈人飘飖如木偶弃置同刍狗失路乃西浮非狂亦东走晩嵗出函关方春度京口石城临虎据天津望牛斗牛斗盛妖氛枭獍已成羣郄超初入幕王粲始从军裹粮楚山际披甲呉江濆呉江一浩荡楚山何纠纷惊波上溅日乔木下临云系越恒资辩喻蜀几飞文鲁连惟救患吾彦不争勲羁游嵗月乆归思常搔首非关不树萱岂为无杯酒数载辞乡县三秋别亲友壮志后风云衰鬓先蒲柳心绪乱如丝空懐畴昔时昔时游帝里弱嵗逢知己旅食南馆中飞盖西园里河间本好书东平惟爱士英辩接天人清言洞名理凤池时寓直麟阁常游止胜地盛宾僚丽景相携招舟泛昆明水骑指渭津桥袚除临灞岸供帐出东郊宜城醖始熟阳翟曲新调绕树乌啼夜雊麦雉飞朝细尘梁下落长袖掌中娇懽娯三乐至懐抱百忧销梦想犹如昨寻思乆寂寥一朝牵世网万里逐波潮廻轮常自转悬斾不堪揺登高视衿带乡关白云外廻首望孤城愁人益不平华亭宵鹤唳幽谷早莺鸣断絶心难续惝恍魂屡惊羣纪通家好邹鲁故乡情若值南飞雁时能访死生
　　别赠
　　昔我游云阁及尔谬同官高步参师友长裾接绮纨索居方十载相思劳万端不言今夕遇得尽故人欢酒随彭泽至琴即武城弹高斋屏余热珍簟宿经寒叶落霜威重蓂疎月色残将归动离恨弥伤行路难
　　行经旧国
　　萧条金阙逺怅望羇心愁旧邸成三迳故园余一丘庭引田家客池泛野人舟日斜山气冷风近树声秋弱年陪宴喜方兹更献酬修竹惭词赋丛桂且淹留自忝无员职空贻不调羞武骑非吾好还思江汉游
　　早发扬州还望乡邑
　　乡关不再见怅望穷此晨山烟蔽钟阜水雾隠江津洲渚敛寒色杜若变芳春无复归飞羽空悲沙塞尘
　　东归在路率尔成咏
　　学宦两无成归心自不平故乡尚千里山秋猿夜鸣人愁惨云色客意惯风声羇恨虽多绪俱是一伤情
　　王眘【字元恭琅邪临沂人】
　　七夕二首
　　天河横欲晓凤驾俨应飞落月移妆镜浮云动别衣懽逐今宵尽愁随还路归犹将宿昔泪更上去年机终年恒弄杼今日始停梭却镜看斜月移居渡浅河长裙动星佩轻帐揜云罗旧愁虽暂止新恨复还多
　　王胄【字承基眘之弟】
　　别周记室
　　五里徘徊鹤三声断絶猿何言俱失路相对泣离樽别意凄无已当歌寂不喧贫交欲有赠掩涕竟无言
　　赋得雁送周员外戍岭表
　　旅雁别衡阳天寒关路长行断由惊箭声嘶为犯霜罹缴无人悯能鸣反自伤何如侣泛泛刷羽戏方塘
　　为寒牀妇赠夫
　　月静闺偏冷更深夜转长霜纨犹掩扇露縠未飘香解带慙连理引被愧鸳鸯谁能未相识还为守空牀
　　元行恭
　　秋游昆明池
　　旅客伤羇逺樽酒慰登临池鲸隠旧石岸菊聚新金阵低云色近行高雁影深欹荷泻圆露卧柳横清隂衣共秋风冷心学古灰沈还似无人处幽兰入雅琴
　　过故宅
　　颓城百战后荒宅四邻通将军树己折步兵途转穷吹台有山鸟歌庭聒野虫草深斜径没水尽曲池空林中满明月是处来春风惟余一废井尚夹两株桐
　　尹式【河间人】
　　别宋常侍
　　游人杜陵北送客汉川东无论去与住俱是一飘蓬秋鬓含霜白衰顔依酒红别有相思处啼乌杂夜风
　　刘斌【南阳人】
　　送刘员外同赋陈思王诗得好鸟鸣高枝
　　春林己自好时鸟复和鸣枝交难奋翼谷静易流声间关才得性缯缴遽相惊安知背飞逺拂雾独晨征
　　咏山
　　灵山峙千仞蔽日且嵳峩紫盖云隂逺香炉烟气多石梁高鸟路瀑水近天河欲知闻道里别自有仙歌
　　孔德绍【防稽人】
　　南隠游泉山
　　名山狎招隠俗外逺相求还如倒景望忽似阆风游临崖俯大壑披雾仰飞流嵗积松方偃年深椿欲秋野花开石镜云叶掩山楼何须问方士此处即瀛洲
　　行经太华
　　纷吾世网暇灵岳展幽寻寥廓风尘逺杳防川谷深山昏五里雾日落二华隂疎峯起莲叶危塞隠桃林何必东都外此处可抽簪
　　夜宿荒村
　　绵绵夕漏深客恨转伤心抚弦无人聴对酒时独斟故乡万里絶穷愁百虑侵秋草思边马绕枝惊夜禽风度谷余响月斜山半隂劳歌欲叙意终是白头吟
　　送舍利宿定晋岩
　　仁祠表虚旷祗园展肃恭栖息翠微岭登顿白云峯映流看夜月临风聴晓钟涧芳十步草崖隂百丈松萧然遥路絶无复市朝踪
　　孔绍安
　　伤顾学士
　　迢逓双崤道超忽三川湄此中俱失路思君不可思游人行变橘逝者遽焚芝忆昔江湖上同咏子衿诗何言陵谷徙翻惊邻笛悲陈根非席卉繐帐异书帷与义成空说殱良信在兹今日严夫子哀命不哀时
　　别徐永元秀才
　　金汤既失险玉石乃同焚坠叶还相覆落羽更为羣岂谓三秋节重伤千里分促离弦易转幽咽水难闻欲识相思处山川间白云
　　应诏咏夭桃
　　结叶还临影飞香欲徧空不意余花落翻沈露井中
　　石榴
　　可惜庭中树移根逐汉臣只为来时晩开花不及春
　　落叶
　　早秋惊落叶飘零似客心翻飞未肯下犹言惜故林
　　陈子良【呉人】
　　春晓看羣公朝还人为八韵
　　游子惜春暮策杖出蒿莱正值康庄晩羣公谒帝廻履度南宫至车从北阙来珂影傍明月笳声动落梅迎风采眊转照日绶花开红尘掩鹤盖翠柳拂龙媒绮云临舞阁丹霞薄吹台轻肥宁所羡未若反山隈
　　入蜀秋夜宿江渚
　　我行逢日暮弭棹独维舟水雾一边起风林两岸秋山隂黑断碛月影素寒流故乡千里外何以慰羇愁
　　赋得妓
　　金谷多欢宴佳丽正芳菲流霞席上满廻雪掌中飞明月临歌扇行云接舞衣何必桃将李别有待春晖
　　送别
　　落叶聚还散征禽去不归以我穷途泣沾君出塞衣
　　七夕看新妇隔巷停车
　　隔巷遥停幰非复为来迟只言更尚浅未是渡河时
　　袁朗【雍州长安人】
　　秋日应诏
　　玉树凉风举金塘细柳萎叶落商颷观鸿归明月池迎寒桂酒熟含雾菊花垂一奉章台宴千秋长愿斯
　　秋夜独坐
　　危断客心虚弹落惊禽新秋百虑净独夜九愁深枯蓬惟逐吹坠叶不归林如何悲此曲坐作白头吟
　　杜公瞻
　　咏同心芙蓉
　　灼灼荷花瑞亭亭出水中一茎孤引緑双影共分红色夺歌人脸香乱舞衣风名莲自可念况复两心同
　　王衡
　　玩雪
　　寒庭浮暮雪疑从千里来皎洁随处满流乱逐风廻璧台如始构琼树似新栽不待阳春节谁持竞落梅
</div>
    <div class="pagination">
<a href="石仓历代诗选_page27.html">上一页</a><span>...</span><a href="石仓历代诗选_page23.html">23</a><a href="石仓历代诗选_page24.html">24</a><a href="石仓历代诗选_page25.html">25</a><a href="石仓历代诗选_page26.html">26</a><a href="石仓历代诗选_page27.html">27</a><span class="current-page">28</span><a href="石仓历代诗选_page29.html">29</a><a href="石仓历代诗选_page30.html">30</a><a href="石仓历代诗选_page31.html">31</a><a href="石仓历代诗选_page32.html">32</a><a href="石仓历代诗选_page33.html">33</a><span>...</span><a href="石仓历代诗选_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
