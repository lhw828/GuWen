<!DOCTYPE html>
<html>
<head>
    <meta charset="UTF-8">
    <title>御定历代题画诗类 - 第 55 页/共 269 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代题画诗类 - 第 55 页/共 269 页</h1>
    <div class="content">　　重冈细草覆坡陀风引松花落涧阿草屋雨余云气湿开门不厌好山多
　　题画　　　　　　　　　　　【元】贡性之
　　众峰涵夕隂岸水澹秋色逶迤见古道萧条少行客虽无桃花源亦与尘世隔纵有扁舟来重寻恐难得
　　题画　　　　　　　　　　　【元】贡性之
　　城中车马多如云林下相逢无一人城中甲第十万户林下草堂空四邻胡为奔走上城市归来两袖飞黄尘髙堂素壁忽见画使我顿觉清心神何时此地一相就坐席甘与渔樵分借君清涧濯双足借君松枝悬角巾更须长揖谢轩冕相期岁晩终吾身
　　题画　　　　　　　　　　　【元】贡性之
　　楼倚溪头水溪环竹外山扁舟垂钓者相对白鸥闲
　　题画　　　　　　　　　　　【元】贡性之
　　白沙翠竹溪边路緑树青山郭外邨钓艇直随流水出僧钟遥隔暝烟闻谩夸李愿居盘谷絶胜厐公隐鹿门如此故乡归未得看君图画一消魂
　　题画　　　　　　　　　　　【元】贡性之
　　琳馆依珠树青山走游龙水流疑动石云低不碍钟将寻采芝侣于此谢尘踪
　　题画【四首　　　　　　　　　元】贡性之
　　风来水面緑生波云净山头翠拥螺白鸟惊飞背人去一声何处采菱歌
　　山接天台路万重仙家楼阁杳难通不知昨夜溪头雨流出桃花几许红
　　此生无梦到京华到处谿山即是家昨夜石桥新过雨错敎刘阮认桃花
　　扰扰黄尘没马鞍几人消得此中闲緑隂清昼深如水饱看溪南雨后山
　　题画　　　　　　　　　　　【元】贡性之
　　牕户碧玲珑看山面面通树涵云外雨凉度水边风瀹茗嗔童嬾挥毫对客雄笑谈如着我也入画图中
　　题画　　　　　　　　　　　【元】贡性之
　　月明风静夜如何船向三江七泽过凉影满篷成独坐半听楚调半呉歌
　　题画　　　　　　　　　　　【元】倪　瓒
　　橘牕春夜雨潺潺剪烛裁诗画碧山迸水定侵林下路蕙花委砌石苔斑梦来艇子清江阔坐听桡声暗相拨未必渔翁似我闲棹歌不待鸣鸠聒
　　题画　　　　　　　　　　　【元】倪　瓒
　　甫里林居静江湖逺浸山渔舟冲雨出巢鹤带云还漉酒松肪滑敷茵楮雪闲春风一来过似泊武陵湾
　　题画【三首　　　　　　　　　元】倪　瓒
　　楼阁参差霞绮开峰峦重复水萦回赤栏桥外垂杨下歩月吹笙向此来
　　长江秋色渺无邉鸿鴈来时水拍天七十二湾明月夜荻花枫叶覆渔船
　　青山矗矗水舒舒相见郊原霁雨初絶似三髙亭上望人家依约树扶疎
　　题画【二首　　　　　　　　　元】倪　瓒
　　罨画溪头唤渡铜官山下寻僧水榭汀桥曲曲风林云磴层层
　　舟泊溪流曲曲鸟啼烟树重重独思白鹤遗址好居五老云峰
　　次韵题画　　　　　　　　　【元】华幼武
　　海石涵秋水风篁生晩凉孤篷初歇雨和月度潇湘
　　题画　　　　　　　　　　　【元】丁鹤年
　　荒荒野日低漠漠江云冷乔林延暮光澄波浴秋影髙人千载怀乾坤一渔艇
　　题画　　　　　　　　　　　【元】丁鹤年
　　江树青红江草黄好山不断楚天长云中楼观无人住只有秋声送夕阳
　　题画杂诗【十一首　　　　　　元】马　臻
　　轻红浅碧斓斑湿复水重山共春色凭谁唤起郑广文白髪相看话胸臆
　　山吐白云云吐山屋木淡静天机闲洪荒古意画圗在安得着我茅三间
　　四山莽苍迷行路晓寒压折槎枒树竹屋柴门昼不开疑是袁安读书处
　　岸水依痕钓艇闲炊烟几处出芦湾西牕正是斜阳好一带泥金抹逺山
　　江上白云连岸起路边山杏出篱开片帆知傍谁家宿春色还从万里来
　　山水苍寒起烟雾客船系在沙邉树却如昔日壮游时扬子江头卸帆处
　　月华如水天如空苍烟逺树涵秋容笔头墨尽意不尽参错云山三四重
　　数防寒鸦水绕邨几家茅屋掩柴门白头溪叟归来晚自把渔舟系柳根
　　轻云漠漠天影空江邨雨过生微风似嫌野外春淡薄故防桃花深浅红
　　春隂淡荡归帆急叠嶂层峦凝空碧知是夜来风雨深邨外野桥低二尺
　　生平每厌嚣尘喧羡尔扁舟独垂钓森森众木水风凉应有新蝉慰斜照
　　题画巻【四首　　　　　　　　元】马　臻
　　翠叠洪蒙色云凝淡沲春髙寒不可到应有采芝人风雨撼不动亭亭万物表忆得定囘时霜钟数声晓拳石蹲苍烟疎篁依寒碧仙人笔有神山鬼为辟易古色呈凝素幽人自造水穷云起处不语看青天
　　题画【十首　　　　　　　　　元】唐　肃
　　桑落洲边忆系船江波江树梦相牵匡庐七十二峰碧云气时时不露全
　　野叟溪郎语笑闻松边略彴水边门万山靑靑一迳白髣髴正是桃花源
　　潮落潮生春度秋离离烟树不知愁片帆轻似沙头鹭飞过沧江第几洲
　　溪风吹冷芰荷衣一叶船头坐未归贪读陶朱养鱼诀不知流过緑苔矶
　　射的峰尖鹤唳秋若邪溪水带花流朝南暮北风常在送却樵舟送客舟
　　蒲稗阴浓桑柘疎分明画出辋川渔林泉也爱能诗者不是王维不敢居
　　新晴何处觅新诗云白山青段段奇三日雨添溪水响独于桥上立多时
　　重重楼阁出林下下视黄尘十丈深独羡诗人行到处万山云气一囊琴
　　春城浪饮欲忘还兴在青林白石间一片闲云飞尽处天教云出隔江山
　　山里白云如白衣楼台树木总依稀小舟傍在溪头石知有采苓人未归
　　题画【九首　　　　　　　　　元】唐　肃
　　烟舫一翁垂钓霜桥两客携琴千重万重山色十里五里松阴
　　芙蓉峰头云气桃花源里人家好着青鞵布韤来寻石髓胡麻
　　东崦树连西崦北溪水涨南溪不管白云流出只愁樵径都迷
　　杉桂阴中楼阁烟波浅处汀洲试过竹桥茅屋未分石茗甆瓯
　　縠水染成鸭緑髻峰堆起螺青散子鱼跳荇穴把竿人唱芜汀
　　十峰九峰鬟髻千树万树笙钟忆上云梯石观俯见青天白龙
　　树色不随云白山光似接天青但见长镵小艇何妨田舍渔汀
　　百重树湿飞瀑千朶峰盘翠霞落日吟翁驴背轻烟渔市人家
　　突兀半山楼观依稀逺涧行人松雨昼翻渔网竹风秋满吟巾
　　题画　　　　　　　　　　　【元】陈　植
　　风里征帆驴上人前程路逺又斜曛不知有客红尘表闲看青山起白云
　　题画　　　　　　　　　　　【元】郑　氏【名允端】
　　谁貌江南景风烟万里寛金银开佛寺紫翠出林峦逺客驰行役幽人赋考槃苍茫无限意抚巻为盘桓


　　御定歴代题画诗类巻二十四
　　钦定四库全书
　　御定歴代题画诗类巻二十五目録
　　山水类
　　题画【明朱同】
　　题杂画【明高啓十二首】
　　为外舅周隠君题杂画【明髙啓二首】
　　题画【明张羽五首】
　　题画【明徐贲二首】
　　题画【明王行二首】
　　题画【明周砥】
　　题画巻【明张适】
　　题画【明管讷】
　　题画【明杜环】
　　题画【明凌云翰】
　　题画【明李延兴】
　　题画【明钱子义】
　　题画【明潘子安】
　　题画【明史谨】
　　题画【明方孝孺】
　　题画【明姚广孝】
　　题画【明杨荣】
</div>
    <div class="pagination">
<a href="御定历代题画诗类_page54.html">上一页</a><span>...</span><a href="御定历代题画诗类_page50.html">50</a><a href="御定历代题画诗类_page51.html">51</a><a href="御定历代题画诗类_page52.html">52</a><a href="御定历代题画诗类_page53.html">53</a><a href="御定历代题画诗类_page54.html">54</a><span class="current-page">55</span><a href="御定历代题画诗类_page56.html">56</a><a href="御定历代题画诗类_page57.html">57</a><a href="御定历代题画诗类_page58.html">58</a><a href="御定历代题画诗类_page59.html">59</a><a href="御定历代题画诗类_page60.html">60</a><span>...</span><a href="御定历代题画诗类_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
