<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 115 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 115 页/共 1083 页</h1>
    <div class="content">　　夫执烛夜逰古人之意岂不重光隂而好娱乐哉且星度如环晷才周而已袭月华犹镜魄哉生而遽圎忽兮遇春俄兮临望重城之扉四辟车马轰阗五剧之灯九华绮罗纷错兹夕何夕而遨逰之多趣乎且九谷帝畿三川奥域交风均露上分朱鸟之躔泝洛背河下镇苍龙之阙多近臣之第宅即瞰铜街有贵戚之楼台自连金穴美人竞出锦障如霞公子交驰雕鞍似月同游洛浦疑寻税马之津争渡河桥似向牵牛之渚实昌年之乐事令节之佳逰者焉而戒晓严钟俄喧绮陌分空落宿巳半朱城盖陈良夜之欢共发乗春之藻仍为庾体四韵成章同以春为韵
　　薄晚啸逰人车马乱驱尘月光三五夜灯焰一重春烟云迷北阙箫管识南邻洛城终不闭更出小平津髙绍
　　髙绍考功郎中诗一首
　　晦日宴髙氏林亭
　　啸侣入山家临春翫物华葛调緑水桂醑酌丹霞岸栁开新叶庭梅落早花兴洽林亭晩方还倒载车郎余令
　　郎余令定州新乐人博学知名兼善画擢进士第授霍王元轨府参军改著作佐郎诗一首
　　晦日宴髙氏林亭
　　三春休晦节九谷泛年华半晴余细雨全晚澹残霞尊开疎竹叶管应落梅花兴防相顾起流水送香车陈嘉言
　　陈嘉言武后时酷吏诗三首
　　晦日宴髙氏林亭
　　公子申敬爱擕朋翫物华人是平阳客地即石崇家水文生旧浦风色满新花日暮连归骑长川照晩霞
　　晦日重宴
　　髙门引【一作临】冠盖下客抱支离绮席珍羞满文场翰藻摛蓂华雕上月【一作叶】栁色蔼春池日斜归戚里连骑勒金羁
　　上元夜效小庾体
　　今夜可怜春河桥多丽人寳马金为络香车玉作轮连手窥【一作萦】潘掾分头看洛神重城自不掩出向小平津周彦晖
　　周彦晖登咸亨五年进士第诗二首
　　晦日宴髙氏林亭
　　砌蓂收晦魄津栁竞年华既狎忘筌友方淹投辖车绮筵廻舞雪琼醑泛流霞云低上天晩丝雨【一作竹】带风斜
　　晦日重宴
　　春华归栁树俯景落蓂枝置驿铜街右开筵玉浦陲林烟含障密竹雨带珠危兴防巾倒戴山公下习池髙峤
　　髙峤司门郎中诗二首
　　晦日宴髙氏林亭
　　飞观写春望开宴坐汀沙积溜【一作水】含苔色晴空荡日华歌入平阳第舞对石崇家莫虑能骑马投辖自停车
　　晦日重宴
　　驾言寻凤侣乘欢俯雁池班荆逢旧识斟桂喜深知紫兰方出径黄莺未啭枝别有陶春日青天云雾披刘友贤
　　刘友贤髙宗时人诗一首
　　晦日宴髙氏林亭
　　春来日渐赊琴酒逐年华欲向文通迳先逰武子家池碧新流【一作泉】满岩红落照斜兴防情未尽【一作极】歩歩惜风花
　　周思钧
　　周思钧贝州漳南人与兄北门学士思茂俱早知名武后时为太子文学贬扬州司仓参军终中书舍人诗二首
　　晦日宴髙氏林亭
　　早春惊栁穟初晦掩蓂华骑出平阳里筵开卫尉家竹影含云密池文带雨斜重惜林亭晚上路满烟霞
　　晦日重宴
　　绮筵乗晦景髙宴下阳池濯雨梅香散含风栁色移轻尘依扇落流水入危勿顾林亭晩方欢云雾披









　　御定全唐诗巻七十二
　　钦定四库全书
　　御定全唐诗巻七十三
　　苏颋
　　苏颋字廷硕瓌之子幼敏悟一览至千言輙覆诵擢进士第调乌程尉举贤良方正歴监察御史神龙中迁给事中修文舘学士中书舎人明皇爱其文由工部侍郎进紫微侍郎知政事与李乂对掌书命帝曰前世李峤苏味道文擅当时号苏李今朕得颋及乂何愧前人袭父封爵号小许公后罢为益州长史复入知吏部选事卒谥文宪颋以文章显与燕国公张説称望略等世称燕许集三十巻今编诗二巻
　　祭汾隂乐章【寿和】
　　礼物斯具乐章乃陈谁其作主皇考圣真对越在天圣明佐神窅然汾上厚泽如春
　　奉和圣制行次成臯途经先圣擒建徳之所感而成诗应制
　　汉东不执象河朔方鬬龙夏灭渐寜乱唐兴终奋庸皇威正赫赫兵气何匈匈用武三川震归淳六代醲成臯覩王业天下致人雍即此廵于岱曽孙受命封
　　奉和圣制登蒲州逍遥楼应制
　　在昔尧舜禹遗尘成典谟圣皇东廵狩况乃经此都楼观纷迤河山防萦纡缅怀祖宗业相继文武圗尚【一作恃】徳既无险观风谅有孚岂如汾水上箫鼓事逰娱
　　奉和圣制过晋阳宫应制
　　隋运与天絶生灵厌氛昏圣期在寜乱士马兴太原立极万邦推登庸四海尊庆膺神武帝业付皇曽孙缅慕封唐道追惟归沛魂诏【一作昭】书感先义典礼廵旧藩髙殿防云合春旗祥风翻率西见汾水奔北空【一作窥】塞垣欵曲童儿佐依迟故老言里颁慈恵赏家受复除恩下辇崇三教【一作都又作观】建碑当九门孝思敦【一作昭】至美亿载奉开元
　　奉和姚令公温汤旧舘永怀故人卢公之作
　　树徳岂孤迈降神良竝出伟兹廊庙桢【一作中】调彼盐梅实正恱虞垂举翻悲郑侨卒同心不可忘交臂何为失清路荷前幸明时称右弼曽聨野外游【一作述】尚记帷中密新恸情莫遣旧游词更述空令还辱和长叹【一作感】知音日
　　和杜主簿春日有所思
　　朝上髙楼上俯见洛阳陌揺荡吹花风落英纷已积美人不共此芳好空所惜揽镜尘网滋当牕苔藓碧缅怀在云汉良愿暌枕席翻似无见时如何久为客
　　饯郢州李使君
　　楚有章华台遥遥云梦泽复闻拥符传及是收圗籍佳政在离人能声寄侯伯离懐朔风起试望秋隂积中路凄以寒羣山霭将夕伤心聊把袂怊怅【一作怅望】麒麟客
　　饯唐州髙使君赴任
　　永日奏文【一作对】时东风揺荡夕浩然思乐事翻复饯征客淮水春流清楚山暮云白勿言行路逺所贵専城伯
　　晓济胶川南入宻界
　　饮马胶川上傍胶南趣密林遥飞鸟迟云去晴山出落晖隐桑柘秋原【一作深秋】被花实惨然游子寒风露将萧瑟
　　夜发三泉即事
　　暗发三泉山穷秋聼骚屑北林夜鸣雨南望晓成雪祗咏北风凉讵知南土热沙溪忽沸渭石道乍明灭宛若银碛横复如瑶台结指程赋【一作则】所恋遇虞不遑歇重纩濡莫觧悬旌冻犹掲下奔泥栈榰上觏云梯设抟颊羸马顿囘眸惴人跌憧憧徃复还心注思逾切冉冉年将病力困衰怠竭天彭信方隅地势诚斗絶忝曵尚书履叨兼使臣节京坻有嵗饶亭障无边孽归奏丹墀左骞能俟来哲
　　小园纳凉即事
　　烦暑避蒸郁居闲习髙明长风自逺来层阁有余清散洒纳凉气萧条遗世情奈何夸大隐终日系尘缨
　　昆明池晏坐答王兵部珣三韵见示
　　画舸疾如飞遥遥泛夕晖石鲸吹浪隐玉女歩尘归独有衔恩处明珠在钓矶
　　奉和圣制春台望应制
　　壮丽天之府神明王者宅大君乗飞龙登彼复懐昔圎阙朱光焰横山翠微积河汧流作表县聚开成陌即旧在皇家维新具物华云连所上居恒属日更时中望不斜三月沧池揺积水万年青树缀新【一作防惊】花暴嬴国此尝圗霸霸业后仁先以诈东破诸侯西入秦咸阳北阪南渭津诗书焚爇散学士髙阁奢逾娇美人事徃覆辀经逺喻春还按跸凭髙赋戎观爱力深惟省越厌陈方何足务清吹遥遥发帝台宸文耿耿照天回伯夷位事愚臣忝喜奏声成凤鸟来
　　长相思
　　君不见天津桥下东流水南望龙门北朝市杨栁青青宛地垂桃红李白花参差花参差栁堪结此时忆君心断絶
　　蜀城哭台州乐安少府
　　逺游跻劔阁长想属天台万里隔三载此邦余重来音容旷不覩梦寐殊悠哉边郡饶借借晩庭正囘囘喜传上都封因促傍吏开向悟海盐客已而梁木摧变衣寝门外挥涕少城隈却记分明得犹持委曲猜师儒昔训奨仲季时童孩服义题【一作陈】书箧邀欢泛酒杯蹔令风雨散仍廹歳时回其道惟正直其人信美偲白头还作尉黄绶固非才可叹悬蛇疾先贻问鵩灾故乡闭穷壤宿草生寒荄零落九原去蹉跎四序催曩期冬赠橘今哭夏成梅执礼谁为赗居常不徇财北登防坂东望姑苏台天路本悬絶江波复【一作空】泝洄念孤心易断追徃恨艰裁不遂卿将伯孰云陈与雷吾衰亦如此夫子复何哀
　　立春日侍宴内出剪防花应制
　　晓入宜春苑秾芳吐禁中剪刀因裂素妆粉为开红彩异惊流雪香饶防便风裁成识天意万物与花同
　　春日芙蓉园侍宴应制
　　御道红【一作虹】旗出芳园翠辇游绕花开水殿架竹起山楼荷芰轻薫幄鱼龙出负舟寜知穆天子空赋白云秋奉和圣制人日清晖阁宴羣臣遇雪应制
　　楼观空烟里初年瑞雪过苑花齐玉树池水作银河七日祥圗启千春御赏多轻飞传防胜天上奏薫歌
　　奉和七夕宴两仪殿应制
　　灵媛乗秋发仙装警夜催月光窥欲渡河色辨应来机石天文写鍼楼御赏开窃观栖鸟至疑向鹊桥廻奉和九日幸临渭亭登髙应制得时字
　　嘉防宜长日髙筵顺动时晓光云外洗晴色雨余滋降鹤因韶徳吹花入御词愿陪阳数节亿万九秋期【纪事作并数登髙日延龄命赏时宸逰天上转秋物雨来滋降鹤承仙驭吹花入睿词防臣复何幸长得奉恩私语多不同今竝载之】
　　游禁苑幸临渭亭遇雪应制
　　平明敞帝居霰雪下凌虚写月含珠缀从风薄绮防年惊花絮早春动管弦初已属云天外欣承霈泽余
　　奉和送金城公主适西蕃应制
　　帝女出天津和戎转罽【一作绮】轮川经断肠望地与析支邻奏曲风嘶马衔悲月伴人旋知偃兵革长是汉家亲
　　奉和圣制登骊山髙顶寓目应制
　　仙跸御层氛髙髙积翠分岩声中谷应天语半空闻丰树连黄叶函闗入紫云圣图恢防县歌赋小【一作少】横汾
　　幸白鹿观应制
　　碧虚清吹下蔼蔼入仙宫松磴攀云絶花源接涧空受符邀羽使传诀注香童讵似闲居日徒闻有顺风
　　题寿安王主簿池舘
　　洛邑通驰道韩郊在属城舘将花雨映潭与竹声清贤俊鸾栖棘宾游马佩衡愿言随狎鸟从此濯吾缨
　　扈从温泉奉和姚令公喜雪
　　清道丰人望乗时汉主游恩晖随霰下庆泽与云浮泉暖惊银碛花寒爱【一作映】玉楼鼎臣今有问河伯且应留
　　秋社日崇让园宴得新字
　　鸣爵三农稔勾龙百代神运昌叨辅弼时泰喜黎民树缺池光近云开日影新生全应有地长愿乐交亲
</div>
    <div class="pagination">
<a href="御定全唐诗_page114.html">上一页</a><span>...</span><a href="御定全唐诗_page110.html">110</a><a href="御定全唐诗_page111.html">111</a><a href="御定全唐诗_page112.html">112</a><a href="御定全唐诗_page113.html">113</a><a href="御定全唐诗_page114.html">114</a><span class="current-page">115</span><a href="御定全唐诗_page116.html">116</a><a href="御定全唐诗_page117.html">117</a><a href="御定全唐诗_page118.html">118</a><a href="御定全唐诗_page119.html">119</a><a href="御定全唐诗_page120.html">120</a><span>...</span><a href="御定全唐诗_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
