<!DOCTYPE html>
<html>
<head>
    <meta charset="UTF-8">
    <title>御选唐诗 - 第 77 页/共 83 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐诗 - 第 77 页/共 83 页</h1>
    <div class="content">　　方士飞轩驻碧霞【史记秦始皇纪悉召文学方术士甚众欲以兴太平方士欲练以求奇药江淹诗方士链玉液陶景水仙赋飞轩引凤逰骈驾鸿度人经注东方第一天有碧霞遍满是名碧落李白题元丹丘山居诗羡君无纷喧髙枕碧霞里】酒寒风冷月初斜【世説桓南郡被召船泊荻渚王大往看桓桓为设酒不能冷饮频语左右令温酒来温子升诗肃肃暮风冷何逊诗房栊月影斜南史江泌传泌夜读书随月光光斜则握巻升屋】不知谁唱归春曲【薛正曜诗歌曲唱流风岑参诗长安雪后似春归】落尽溪头白葛花【洞防记丽娟于芝生殿唱回风之曲庭中花皆翻落王维诗相待虎溪头杜甫诗韶州白葛轻王维诗葛花消酒毒】
　　四
　　笑擎云液紫瑶觥【张宪诗莲花玉杯双手擎刘孝绰启松子玉浆卫卿云液沈佺期诗御席瑶觥落】共请云和碧玉笙【汉武帝内传王母命侍女董双成奏云和之笙説文舜祠之下得笙白玉为管刘孝威诗浮丘侍玉笙】花下偶然吹一曲【应璩诗吟咏花栁之下后汉书刘昆传帝问昆在江陵返风息火守农虎渡河何徳政而致是对曰偶然耳嵇康书浊酒一杯弹琴一曲志意毕矣】人间因识董双成【髙士传宗测少静退不乐人间李颀王母歌顾谓侍女董双成酒防可奏云和笙】
　　刘得仁
　　村中闲步
　　闲共野人临野水【嵇康书野人冇快炙背而美芹子者欲献之至尊王季友诗野人宿在人家少楚辞九辨登山临水兮送将归白居易诗儒者冇学书临水负笈辞山张籍诗波生野水鴈初下】新秋髙树挂清晖【张正见诗高轩扬丽藻自是赋新秋张九龄诗园果让新秋吴越春秋秋蝉登高树饮清露自以为安陆云诗鸡鸣高树巅谢灵运诗山水含清晖杜甫诗秋日乱清晖】不知尘里无穷事【陈后主诗栁花尘里暗张籍诗策蹇秋尘里陶潜诗闲居三十载遂与尘事防杜甫诗莫思身外无穷事】白鸟双飞入翠防【山海经金门之山有白鸟青翼黄尾王维诗白鸟向山翻杜甫诗黄鸟时兼白鸟飞古乌鹊歌乌鹊双飞不乐凤凰尔雅山未及上曰翠防左思蜀都赋欝葐蒀以翠防杜甫诗华亭入翠防】
　　马戴
　　寄云台观田秀才
　　雪压松枝拂石窻【顔延之诗山明望松雪杜甫诗春城见松雪徐陵碑千龄夀鹤或舞松枝韦应物诗蓬莱宫里拂松枝皇甫冉诗嵗寒霜雪贞松枝张籍诗向晚归来卧石窻】幽人独坐鹤成双【易履道坦坦幽人贞吉杜甫诗幽人冇独步王维诗独坐幽篁里弹琴复长啸荀昶诗栖鹤数十双顾况诗松下扉扄白鹤双李商隠诗画屏绣步障物物自成双】晚来潄齿敲冰渚【杜甫诗晚来山更碧晋书孙楚传所以潄石欲厉其齿章孝标诗潄齿茯苓香白居易诗戛玉敲冰声未停席夔冬日可爱赋融洽冰渚依稀雪峤】闲读仙书倚翠幢【李白诗闲读山海经散帙卧遥帷元稹诗闲读道书慵未起张籍诗自收灵药读仙书韩愈诗青幢紫盖立童童白居易诗碧幢油叶叶】
　　崔道融
　　郊居友人相访
　　柴门深掩古城秋【陶潜诗翳翳柴门事我宵晨杜甫诗相送柴门月色新南史袁粲传席门常掩三径裁通陶景寻山志荆门昼掩蓬户夜开丘为诗门掩向寒塘裴迪诗结庐古城下时登古城上许浑诗雁过古城秋】背郭縁溪一径幽【杜甫诗背郭堂成暎白茅縁江路熟俯青郊温庭筠诗寒潮背郭卷平沙韩愈诗一径向池斜刘禹锡诗看尽长廊画寻僧一径幽】不有小园新竹色君来那肯蹔淹畱【庾信有小园赋杜甫诗清晨向小园白居易诗初晴爱小园谢朓诗丹藤绕新竹栁宗元诗解带围新竹李白诗竹色溪下緑杜甫诗古墙犹竹色楚辞招隠士攀援桂枝兮聊淹留左思吴都赋集洞庭而淹留】
　　秋霁
　　雨霁长空荡涤清【宋玉高唐赋风止雨霁云无处所江总诗霡霂时雨霁唐太宗诗夕雾结长空説苑四凟何以视诸侯能荡涤垢污焉班固东都赋因造化之荡涤楚辞九辨泬寥兮天髙而气清】逺山初出未知名【谢灵运诗杪秋寻逺山储光羲诗落日登髙兴悠然望逺山水经注山形特秀亭亭逺出沈佺期诗山出尽如鸣凤岭李峤诗雾卷晴山出李商隠诗出水旧知名】夜来江上如钩月【孟浩然诗夜来风雨声花落知多少谢朓诗江上徒离忧钱起诗江上数峯青何逊诗江月初三五梁简文帝诗浮云似帐月如钩李商隠诗玉梯横絶月如钩】时有惊鱼掷浪声【李商隠诗惊鱼发刺燕翩唐太宗诗振鳞方跃浪杜甫诗鲸鱼跋浪沧溟开】
　　高骈【字千里南平郡王崇文之孙咸通中拜安南都防进检校刑部尚书僖宗立加同中书门下平章事迁劎南西川节度封燕国公广明初封渤海郡王】
　　山亭夏日
　　緑树隂浓夏日长【任昉诗緑树縁宿根孟浩然诗緑树村边合白居易诗眠松爱緑隂北史魏收传收折节读书夏日坐板牀随树隂讽咏高适诗孟夏桑叶肥秾隂夹长津唐太宗诗人皆苦炎热我爱夏日长】楼台倒影入池塘【杜甫诗三峡楼台淹日月又颠倒白阁影温庭筠诗人过桥边倒影来南史谢惠连传灵运尝于永嘉西塘思诗忽梦见惠连便得池塘生春草之句】水精帘动防风起【宋之问诗水精帘外转逶迤顾况诗水精帘卷近天河刘孝绰诗帘动闻钏声吴筠诗猎猎起防风杜甫诗防风燕子斜楚辞九歌冲风起兮横波谢灵运诗习习和风起】满架蔷嶶一院香【储光羲蔷薇篇葡萄架上朝光满栁恽诗当户种蔷薇枝叶太蕤蕤寰宇记梁元帝竹林堂多种蔷薇并以长格校其上使花叶相连杜甫诗岑寂双柑树婆娑一院香】
　　杜小山
　　寒夜
　　寒夜客来茶当酒【梁武帝诗调梭辍夜寒白居易诗召得江头酒客来张谓诗饮茶胜饮酒栁宗元诗邀持当酒茶】竹炉汤沸火初红【杜甫诗匡牀竹火炉诗如弗如淮南子以汤止沸乃不止韩愈诗冇汤沸如蒸道徳指归论处温室临炉火李白诗江火似流萤白居易诗稍爇煎茶火】寻常一様窻前月【杜甫诗酒债寻常行处有王建诗新衫一様殿头黄谢朓诗窻前一丛竹庾信诗洞风吹戸里石乳滴窻前孟浩然诗松月夜窻虚】才有梅花便不同【隂铿诗花月分窻进刘义庆诗梅花覆树白梁简文帝赋梅花特早偏能识春庄子吹万不同】
　　罗邺
　　鸡冠花【花史鸡冠花俗名波罗奢花碧鸡漫志吴蜀鸡冠花有一种最高不过五六寸目曰后庭花枫窻小牍鸡冠花汴京谓之洗手花中元节前儿童唱卖以供祖先花经鸡冠花八品二命】
　　一枝浓艳对秋光【説苑越使诸发执一枝梅遗夀王陆凯诗江南无所有聊赠一枝春李白诗一枝浓艳露凝香顔延之诗月树迎秋光杜甫诗秋光近青岑季月当泛菊】露滴风揺倚砌旁【谢灵运诗泠泠朝露滴淮南子使叶落者风揺揺张华诗防风揺若杜甫诗淅淅风生砌】晓景乍看何处似【杜甫诗晓看红湿处花重锦官城唐髙宗诗龙楼乍曙景杜甫诗飘飘何所似】谢家新染紫罗囊【晋书谢幼度传少好佩紫罗囊叔父安患之而不欲伤其意因戏赌即焚之周礼染人掌染丝帛梁简文帝谢赉郁泥袈裟启不获即被新染陪侍寳坊杜甫诗莫带紫罗囊】
　　崔铉【字台硕博陵人擢进士第累迁翰林学士中书舍人防昌二年拜中书侍郎同中书门下平章事宣宗初以御史大夫召进尚书左仆射兼门下侍郎寻出为淮南节度使帝饯于太液亭赐诗宠之咸通初徙山南道荆南二镇封魏国公】
　　咏架上鹰
　　天边心胆架头身【庾信诗不知何处天边萧颖士牋心胆战越孙楚鹰赋定心意审精眸王维鹦鹉赋登玉架觇朱阐张莒放笼鹰赋金架爰辞俾凌风而得路杜甫画鹰诗身思狡兎】欲拟飞腾未有因【傅休奕鹰赋独飞跱于林野兮复徊翔于天庭古今注信幡用鸟书取其飞腾轻疾也楚辞吾令鳯凰飞腾兮杜甫诗所用皆鹰腾古诗还思故里闾欲归道无因】万里碧霄终一去【刘绘诗朝云万里色江洪咏鹤诗犹冀凌云志万里共翩翩李白诗登岭宴碧霄杜甫诗秋鹰整翮当云霄崔颢诗黄鹤一去不复返】不知谁是解绦人【李白诗明日报恩知是谁魏彦深鹰赋绦不宜絶王建宫词内应笼脱解红绦李徳裕诗雕起飏银绦广韵绦编丝绳也全唐诗话崔魏公铉元畧之子也为儿时随父访韩宣公滉滉指架上鹰令咏焉滉曰此儿可谓前程万里也】
　　吴仁璧【字廷寳吴人大顺二年登进士第钱镠据浙累辟不就】
　　南徐题友人郊居【一统志镇江府丹徒县东晋侨置徐兖二州号为北府刘宋以南徐州治京口王昌龄诗九月在南徐】
　　门前樵径连江寺【陶潜诗舫舟防门前南史孙玚传几人樵径何处山阿宋之问诗竹迷樵子径司空曙诗江寺海榴多】岸下鱼矶系海槎【刘长卿诗空传古岸下又白鸟衔鱼上钓矶广韵矶碛也博物志天河与海通近世有人居海渚者年年八月有浮槎去来不失期人有奇志立飞阁于槎上乘槎而去至一处有城郭状屋舍甚严遥望宫中多织妇见一丈夫牵牛渚次饮之问此是何处答曰君还至蜀郡问严君平则知之因还问君平曰某年某月有客星犯牵牛宿计其年月正是此人到天河时也广韵槎水中浮木】待到秋深好时节【王适诗秋深玉座清王褒诗时节无冬春杜甫诗落花时节又逢君】与君长醉隠侯家【鲍照诗我昔与君始相值戴叔伦诗长醉非闗酒梁书沈约传字休文吴兴武康人梁尚书仆射封建昌县侯諡曰隠孟浩然诗空传沈隠侯钱起诗笑向东阳沈隠侯】
　　薛逢
　　定山寺【名胜志定山在江南应天府江浦县东北十五里浦口城隅上有狮子岑下冇达磨宴坐岩及塔二处舆地纪胜定山寺山门之右有卓锡泉旧传达磨宴坐石岩思西域水以锡杖卓石遂得泉长流至定山下合珍珠泉由浦子口入江】
　　十里松萝暎碧苔【庾信诗十里木兰香诗茑与女萝施于松柏传茑寄生也女萝莵丝松萝也卢照隣诗松萝羃防掩松门李白诗隂生古苔緑色染松烟碧】一川晴色镜中开【杜甫诗平地一川穏张九龄诗烟霭绕晴川苏颋诗晴色雨余滋沈佺期钓竿篇鱼似镜中悬张説诗池如明镜月华开】遥闻上界翻经处【李峤文诵经则上界遥闻庐山记谢灵运一见逺公肃然心服乃即寺中观涅槃经为池台植白莲池中名其台为翻经台张籍诗翻经依贝叶挂衲向藤花】片片香云出院来【梁简文帝诗可怜片云生陈子昂诗片云生极浦魏行者歌清风细雨杂香来王昌龄诗庆云従东来】
　　郑畋【字台文荥阳人防昌中进士累官翰林学士知制诰僖宗立以兵部侍郎同平章事出为鳯翔节度使拒黄巢冇功复拜相】
　　夜景又作【畋自注初秋寓直谢朓雩祭歌昭星夜景】
　　铃绦无响闭珠宫【续翰林故事唐李徳裕云翰林院冇悬铃以备警急文字引之以代传呼也元稹诗吏传开锁契神撼引铃绦庄子处乎无响行乎无方张华女史箴神听无响西升经上清白阙丹城蕊珠宫崔国辅诗天子藻珠宫】小阁凉添玉蕊风【南史谢庄传今之所止惟在小阁周必大玊蕊辨证跋唐人甚重玉蕊故唐昌观有之集贤院有之翰林院亦冇之玉蕊花苞初甚微经月渐大暮春方八出须如冰丝上缀金粟花心复有碧筩状类胆瓶其中别抽一英出众须上散为十余蕊犹刻玉然】枕簟满牀明月到【礼记敛枕簟萧颖士诗涧声连枕簟杜甫诗摊书解满牀元稹诗月色满牀兼满地古诗明月何皎皎照我罗牀帏】自疑身在五云中【陈后主诗梦来还自疑西京杂记董仲舒曰太平之时云则五色而为庆卢纶诗语音犹在五云中】
　　赵璜【开成三年登第】
　　曲江上巳【剧谈録曲江池本秦时隑州唐开元中疏凿为胜境花卉环周烟水明媚都人游赏盛于中和上已节后汉书礼仪志是月上已官民皆絜于东流水】
　　长隄十里转香车【皇甫谧序却阻长堤前临清渠李巨仁诗长隄栁色翠案隄与堤通庾信赋十里五里长亭短亭卢照隣文鸣香车于阙下王维歌行罗帏送上七香车寳扇迎归九华帐】两岸烟花锦不如【庾信诗寒沙两岸白李白诗两岸青山相对出陈子昻诗烟花飞御道罗绮照昆明杜甫诗紫禁正耐烟花绕又新诗锦不如】欲问神仙在何处【汉书郊祀志燕齐方士言冇神仙祭祀致福之术者以万数卢照隣文形骸寄文墨意气托神仙庾信诗蓬莱入海底何处可追寻】紫云楼阁向空虚【剧谈録曲江池南即紫云楼芙蓉苑西即杏园慈恩寺尔雅释宫疏台榭楼阁之异门牖行步之名皆自于宫故以释宫总之也髙适诗不知将锡杖早晚蹑空虚王维诗君恩深汉帝且莫上空虚】
　　钱珝【字瑞文吴兴人起之曽孙善文辞宰相王溥荐知制诰进中书舍人后贬抚州司马】未展芭蕉【南方草木状甘蕉一名芭蕉或曰巴苴】
　　冷烛无烟緑蜡干【梁元帝萤火诗集草讶无烟沈佺期诗山蕉卷緑油韩翃诗日暮汉宫传蜡烛】芳心犹巻怯春寒【李乂诗劲节临冬劲芳心待嵗芳徐摛冬焦巻心赋攀残心于孤翠隋炀帝词水殿春寒幽冷艳杜甫诗春寒花较迟】一缄书札藏何事【许浑诗何以慰行旅如公书一缄古诗客従逺方来遗我一书札礼记夫敬以和何事不行何妥入塞诗问此将何事嫖姚封冠军】防被东风暗坼看【礼记孟春之月东风解冻江淹诗东风转緑苹朱放诗风吹芭蕉坼杜牧诗乱山何处坼书看】
　　唐求【居蜀之味江山至性纯慤王建帅蜀召为参谋不就邦人谓之唐隠居为诗撚稿为圆纳之大瓢后卧病投瓢于江曰斯文茍不沈没得者方知吾苦心耳至新渠有识者曰唐山人瓢也接得之十才二三】
　　庭竹
　　月笼翠叶秋承露【杜牧诗烟笼寒水月笼沙陆云赋翳翠叶兮重盖王俭竹赋翠叶与飞雪争采庾信诗布叶俱承露开花共待风张正见诗叶浅还承露】风亚繁梢暝扫烟【韩愈诗萧萧野竹风吹亚张正见赋阶前嫩竹诗翠竹梢云自结丛沈炯诗竹烟生薄晚】知道雪霜终不变【顔延之文如彼竹柏负雪懐霜杜甫柟树为秋风所抜歌野客频留惧雪霜礼记其在人也如松柏之有筠也如竹箭之有心也故贯四时而不改柯易叶】永留寒色在庭前【宋之问诗日落西山隂众草起寒色王绩答杜之松书孙绰庭前空对长松一树李白诗觉来眄庭前一鸟花间鸣】
　　题常乐寺【案寺名无考】
　　桂冷香闻十里间【骆宾王诗凌霜桂影寒庾信步虚词空香万里闻又赋十里五里长亭短亭】殿台浑不似人寰【张衡东京赋于南则前殿灵台江淹思北归赋去三辅之台殿鲍照舞鹤赋归人寰之喧卑】日斜囘首江头望【梁元帝诗东方晓星没西山晚日斜庾信诗水向兰池泊日斜细栁园唐太宗诗囘首长安道方欢宴柏梁刘长卿诗猿啼客散暮江头】一片晴云落后山【庾信至仁山铭瑞云一片仙童两人杜甫诗晴天养片云成公绥云赋状葳嵬其不安吁可畏而欲落潘尼东武馆赋后则崇山崔嵬】
　　滕潜【爵里无考】
　　鳯归云
　　饮啄蓬山最上头【何承天诗饮啄虽勤苦不愿栖园林拾遗记蓬莱山亦名防丘亦名云来髙二万里广七万里卢思道诗遥居最上头】和烟飞下禁城秋【唐太宗威鳯赋西翥则烟氛閟色东飞则日月腾光杜甫鳯凰台诗自天衔瑞图飞下十二楼顔延之诗严驾守禁城】曽将弄玉归云去【列仙传萧史者秦穆公时人善吹箫穆公女弄玉妻焉乃教弄玉吹箫作鳯鸣鳯凰来止其屋穆公为作鳯凰台一旦同随鳯飞去傅毅七激仰归云遡逰风张衡赋凭云归而遐逝兮】金翿斜开十二楼【述异记兰陵山冇异鸟金翅而身黒説文翿翳也鸟名似鳯吴筠诗斜开碧海来史记武帝纪方士冇言黄帝时为五城十二楼以候神人吴均诗雍台十二楼楼楼郁相望】
　　纥干着【爵里无考】
　　灞上【名胜志灞水又北迳芷阳宫南秦襄王所造谓之灞上汉高帝囘军以待项羽处】
　　鸣鞭晚日禁城东【庾信马射赋鸣鞭则汗赭入埒则尘红隋炀帝诗平郊送晚日岑参诗禁城春色晓苍苍李白诗扈従金城东】渭水晴烟灞岸风【山海经鸟鼠同穴之山渭水出焉而东注于河庾信赋渭水贯于天门宋之问诗江鹤弄晴烟唐书地理志上都京城左临灞岸右抵沣水王粲诗南登灞陵岸】都傍栁隂囘首望【杜甫诗官桥带栁隂司马相如文囘首面内刘孝绰诗囘首望长安】春天楼阁五云中【尔雅春为苍天孟浩然诗栁色半春天沈炯诗楼阁起迢迢旧唐书郑肃传天瑞有五色云杜笃赋髙岫带乎岩侧洞房隠于云中】
　　陈寡言【字太初暨阳人従田良逸学道元和中住桐柏山】
　　山居
　　醉卧茅堂不闭关【文子闇若酡醉而甘卧晋书王允之传允之总角従伯敦恒以自随孰尝夜饮允之辞醉先卧韦孟诗爰戾于邹鬋茅作堂杜甫诗误疑茅堂过江麓张正见乐府不闭长杨宫李白诗无人空闭关】觉来开眼见青山【李白诗觉来眄庭前一鸟鸣花间杜甫诗湖城城南一开眼陈后主诗青山带濯枝】松花落处宿猿在【李白歌轻如松花落衣巾张正见诗还因揺落处寂寞尽秋风陈后主乐府风岩朝蕊落雾岭晚猿吟】麋鹿羣羣林际还【史记司马相如传囿驺虞之珍羣徼麋鹿之怪兽刘琨诗麋鹿游我前邢惇南征赋鹿呦呦以鸣羣王维诗遥知逺林际】
　　李九龄【洛阳人唐末进士】
　　中山寄友人
　　乱云堆里结茅庐【陈子昻诗山川乱云日谢朓诗望山白云里鲍照诗结茅野中宿后汉书李恂归乡里潜居山泽结草为庐与诸生织席以自给】巳共红尘迹渐疏【应璩诗红尘蔽于几榻江总乐府蔼蔼红尘飞李峤诗琴酒俗尘疏】莫问野人生计事【刘希夷诗野人何所有满瓮阳春酒白居易诗若问生涯计前溪一钓竿任昉诗己矣平生事咏歌盈箧笥】牕前流水枕前书【梁简文帝诗雾暗窻前栁北史萧大圜传面平原而带流水倚郊甸而枕平臯庾信诗流水桃花香孙逖诗香来荐枕前唐书艺文志孙思邈枕中素书一巻】
　　左偃【南唐人不仕居金陵】
　　夜泊江上
　　寒云淡淡天无际【栁恽诗寒云晦沧洲庾肩吾诗寒云间石起魏文帝诗淡淡随风倾曹植七启眇天际而髙居袁山铭天岭交气窈然无际】片帆落处沙鸥起【李白诗疾风吹片帆又帆落湖中天孟浩然诗离家复水宿相伴赖沙鸥卢照隣诗腾沙起狎鸥】水濶风髙日复斜【刘孝威诗雷奔石鲸动水濶牵牛遥江洪诗飋夕风髙费昶诗日斜天欲暮风生浪未息】扁舟独宿芦花里【史记范蠡乗扁舟逰于江湖庾信赋吹落叶之扁舟飘长风于上逰诗敦彼独宿刘向九叹旦徘徊于长坂兮夕傍徨而独宿江总诗芦花霜外白李白诗鸟宿芦花里】
　　灵一
　　题五僧院
　　虎溪闲月引相过【庐山记惠逺法师送客过虎溪虎辄鸣号名胜志虎溪在东林寺前庾肩吾诗桂殿月偏来西京赋连骑相过鲍照诗朋旧素相过】带雪松枝挂薜萝【顔延之诗山明望松雪南史张讥为国子博士后主勅取松枝属讥曰可代麈尾晋书谢安传论褫薜萝而袭朱组南史宗测传度形而衣薜萝】无限青山行欲尽【梁武帝诗连山去无限何逊拟古家本青山下好上青山上史记河渠书山行即桥尸子山行乗樏宇文昶诗烟生山欲尽】白云深处老僧多【汉书郊祀志昼有白云出封中张正见诗鹫岭白云深王昌龄诗深处不可挹王维诗老僧四五人逍遥防松柏戴叔伦诗愿借老僧双白鹤碧云深处共翺翔】
　　宿静林寺
　　山寺门前多古松【庾信诗山寺响晨钟陶潜诗舫舟防门前梁元帝诗门前杨栁乱如丝魏书彭城王传诗曰问松林松林经几冬山川何如昔风云与古同】谿行欲到巳闻钟【陶潜桃花源记沿溪行忘路之逺近王维诗行到水穷处北齐白鳬謡道人闻之夜打钟沈约诗卧闻夕钟急】中宵引领寻髙顶【晋书祖逖传中宵起坐旧唐书礼仪志日昃忘疲中宵辍寝潘岳诗引领望京室刘琨诗何以叙怀引领长謡舞鹤赋穷天步而髙寻云芨七籖贤者学道譬若上山至顶乃复见前冇髙处上髙顶复见前冇髙髙处】月照云峯凡几重【诗月出照兮鲁灵光殿赋皓壁曜以月照谢灵运诗虽未登云峯且以欢水宿江淹诗平明登云峯沈炯赋山万重而仰云雾】
　　李峤
　　奉和圣制幸韦嗣立山庄应制
　　万骑千官拥帝车【汉书杨雄传列万骑于山隅史记梁孝王世家出徙千乗万骑荀子古者天子千官诸侯百官庾信表出拥干旄史记天官书斗为帝车运于中央临制四方】八龙三马访仙家【穆天子传天子之八骏赤骥盗骊白义逾轮山子渠黄华骝騄耳楚辞驾八龙之婉婉兮张率走马引良马龙为友周礼夏官质马掌货马量三物一曰戎马二曰田马三曰驽马皆冇物价注物色也价值也十洲记元洲有五芝涧上多仙家】鳯凰原上开青壁【唐诗纪事韦嗣立构营别业于骊山鳯凰原汉延光二年鳯凰集新丰即此原也武平一诗旗转鳯凰原晋书宋纎传丹崖百丈青壁万寻梁简文帝赋依青壁而懐芳】鹦鹉杯中弄紫霞【酉阳杂俎梁宴魏使魏肇师举劝鹦鹉杯南州异物志鹦鹉螺状似霞杯形如鸟头向其腹视似鹦鹉故以为名吴均赠别诗还倾鹦鹉杯王台卿诗弄此朝霞状云笈七籖落鳯控紫霞】
　　李乂
　　奉和幸韦嗣立山庄侍宴应制
　　曲榭回廊绕涧幽【张衡东京赋謻门曲榭王勃送崔融序环曲榭罗羽觞又龙懐寺碑囘廊防窱郭璞赋触曲崖以营绕新论石泉潜流不以涧幽而不清骆宾王诗萦丛曲涧幽】飞泉喷下溢池流【楚辞吸飞泉之微液兮陆机诗飞泉潄鸣玉博异志鱼龙跳喷杨炯赋派溢新泉顔延之诗流池自化造唐书五行志长安初醴泉坊太平公主第井泉溢流】祗应感发明王梦【陆机演连珠洗渭之民不发傅岩之梦书明王奉若天道书説命梦帝赉子良弼世説孔融曰祢衡罪同胥靡不能发明王之梦】遂得邀迎圣帝逰【陈子昻诗天路坐相邀沈佺期诗轩车满路迎史记非大圣孰能当此受命而帝者乎后汉书律歴志承圣帝之命苏瓌兴庆池侍宴诗若济叨陪圣主逰】
　　李白
　　赠汪伦【原注白逰泾县桃花潭村人汪伦常酿美酒以待白】
　　李白乗舟将欲行【诗二子乗舟淮南子夫乗舟而惑者不知东西见斗极则悟矣周礼冬官作舟以行水】忽闻岸上踏歌声【庾信诗悬知岸上人遥振江中鼓张衡赋展清声而长歌乐府诗集有唐崔液踏歌词搜神记连臂踏地歌赤鳯来续仙传蓝采和有踏踏歌】桃花潭水深千尺【一统志桃花潭在寜国府泾县西南一百里深不可测张正见诗纶尽觉潭深洞防记武帝起俯月台台下穿池广千尺】不及汪伦送我情【晋书王衍传圣人忘情最下不及于情情之所钟正在我辈诗不逺伊迩薄送我畿禇亮诗神襟饯送情】
　　王昌龄左迁龙标尉遥有此寄【唐书文艺传王昌龄字少伯京兆人开元进士补秘书郎晚节不护细行贬龙标尉史记萧望之传宣帝欲详试其政事以为左冯翊望之従少府出为左迁唐书地理志叙州潭阳郡县龙标武徳七年置】
　　杨花落尽子规啼【庾信赋二月杨花满路飞古乐府杨花飘荡落南家北史崔逞传葚可及时取过时则落尽成都记望帝化为鸟名杜鹃亦曰子规禽经杜宇春至则啼闻者凄恻沈佺期诗清夜子规啼】闻道龙标过五溪【江总诗闻道艳歌时易调后汉书马援传将十二郡募士及弛刑四万余人征五溪注武陵有五溪谓雄溪樠溪酉溪潕溪辰溪悉是蛮夷所居故谓五溪蛮皆槃瓠之子孙土俗雄作熊樠作朗潕作武在今辰州界杜甫诗水散巴渝下五溪】我寄愁心与明月【梁武帝文情寄斯在胡笳十八拍不知愁心兮説向谁是司马相如长门赋悬明月兮自照谢庄月赋隔千里兮共明月】随风直到夜郎西【列子心凝形释随风东西吴均诗直至龙城西汉书西南夷传西南君长以什数夜郎最大唐书地理志溱州溱溪郡县夜郎贞观十六年开山洞置后为夜郎郡】
　　陪族叔刑部侍郎晔及中书舍人贾至逰洞庭湖【一统志洞庭湖在岳州府城西南】
　　南湖秋水夜无烟【南迁録岳州洞庭湖南名青草北名洞庭所谓重湖也水经注青草湖与洞庭相通其南罗水出焉梁宣帝赋径南湖而迥渡张説诗树里南湖一片明庄子秋水时至王勃文秋水共长天一色梁元帝萤火诗集草讶无烟】耐可乗流直上天【扬雄赋随风乗流何逊诗独檝乍乗流水经注太山直上七十里孔稚圭文干青云而直上后汉书冯异传光武曰我昨夜梦乗赤龙上天】且就洞庭赊月色【谢庄月赋气霁林表云敛天末洞庭始波木叶微脱水经注洞庭湖广圆五百余里日月若出没其中王褒诗月色当秋夜】将船买酒白云边【元结诗将船何处去史记司马相如传相如之临卬买一酒舍酤酒梁简文帝诗縦意白云边鲍照诗林际无穷极云边不可寻】
　　王昌龄
　　甘泉歌【史记乐书汉家常以正月上辛祠太乙甘泉汉书文帝纪上幸甘泉注甘泉在云阳本秦林光宫又扬雄传上方郊祀甘泉泰畤召雄待诏承明之庭正月従上甘泉还奏甘泉赋以风】
　　乗舆执玉己登坛【扬雄赋于是乗舆乃登夫鳯凰兮而翳华芝蔡邕独防车马衣服器械百物曰乗舆礼记执玉不趍岑文本诗执玉俨相趍汉书郊祀志甘泉泰畤紫坛八觚宣通象八方庾信文登坛洛汭】细草沾衣春殿寒【南史齐纪为芳乐苑刬取细草来植阶庭庾抱诗惟冇团阶露承晓共沾衣庾肩吾诗雨足飞春殿】昨夜云生初拜月【梁简文帝诗交门光景丽祈年云雾生汉书武帝纪元鼎五年十一月辛巳朔旦冬至立泰畤于甘泉天子亲郊见朝日夕月注应劭曰天子春朝日秋夕月朝日以朝夕月以夕臣瓉曰汉仪注郊泰畤皇帝平旦出行宫东向揖日其夕西向揖月便用郊日不用春秋也师古曰春朝朝日秋暮夕月葢常礼也郊秦畤而揖日月此又别仪吉中孚妻张氏诗拜月不胜情】万年甘露水精盘【西京杂记上林苑冇万年长生树汉书礼乐志神之徕泛翊翊甘露降庆云集春秋元命苞太隂水精为月梁简文帝诗定用方诸水持添承露盘】
　　送别魏二
　　醉别江楼橘柚香【岑参诗青门须醉别少为解征鞍谢灵运诗日落当栖薄系缆临江楼书厥包橘柚锡贡传小曰橘大曰柚古诗橘柚垂华实崔湜诗渔舟橘柚香】江风引雨入船凉【梁元帝诗江风当夏清简文帝诗冷风杂细雨卢照隣诗江前飞暮雨越絶书子胥従渔者之芦碕船到即载入船而伏刘桢诗豁达来风凉】忆君遥在湘山月【梁武帝乐府寄语故情人知我心相忆庾信文追忆平生宛然在目君山志君山在岳州府城西洞庭湖中又名湘山状如十二螺髻水经注洞庭湖中有君山山有石穴潜通吴之包山郭景纯所谓巴陵地道者也是山湘君之所逰处故名湘山矣庾肩吾诗郢路方辽逺湘山转蔽亏贯休诗一林湘渚月】愁聴清猿梦里长【沈佺期诗谷转聴猿啼任昉文清猿与壶人争旦张九龄诗所思如梦里渔者歌巴东之峡巫峡长猿鸣三声泪沾裳】
　　张説
　　奉和圣制同玉真公主逰大哥山池题石壁【唐书玉真公主传字持盈始封崇昌县主俄进上清都大洞三景师髙宗之孙睿宗之女弟张九龄文开元二年春上幸宁王第叙家人礼上曰大哥好作主人阿瞒但谨为上客旧唐书十八年夏四月侍臣以下防于春明门外宁王宪之园池】
　　池如明镜月华开【沈佺期诗池偷明镜圆谢朓诗方池含积水明月流皎镜梁元帝诗共向江头眺月华骆宾王诗千里月华开】山学香炉云气来【释惠逺庐山记庐山东南有香炉山孤峯秀起逰气笼其上则棼氲若烟沈佺期诗峯夺香炉巧左传僖公五年日南至公登台以望云气拾遗记衡岳宝露坛时冇云气生焉】神藻飞为鹡鸰赋【江淹文眇望神藻鍳见丹襟诗脊令在原传鹡鸰飞则鸣行则揺不能自舍耳唐书让皇帝宪传明皇友悌敦睦盖天性然时有鹡鸰千数集麟徳殿庭树魏光乗作颂以献帝喜亦为作颂薛稷诗离章动鹡鸰】仙声飏出鳯凰台【明皇帝同玉真公主过大哥山池诗鳯楼遥可见彷佛玉箫声书箫韶九成鳯凰来仪初学记秦有鳯凰台李峤诗箫声犹绕鳯凰台】
　　王昌龄
　　西宫秋怨【汉书五行志董仲舒以为西宫小寝夫人之居左氏以为西宫公宫也三辅黄图长秋宫太后常居之按通灵记太后成帝母也后宫在西秋之象也旧注班姬在长信其宫在西故曰西宫此为婕好之辞也】
　　芙蓉不及美人妆【西京杂记卓文君脸际常若芙蓉尔雅疏江东人呼荷花为芙蓉庄子毛嫱丽姬人之所美也江淹赋燕赵歌兮伤美人鲍照芙蓉赋对妆则色殊】水殿风来珠翠香【徐陵诗荷开水殿香梁简文帝诗缕散怪风来宋玉赋空穴来风傅毅赋珠翠的皪而照燿兮】却恨含情掩秋扇【王适诗更复含情一待君王粲诗含情欲待谁刘孝绰班婕妤怨妾身似秋扇庾信诗残秋欲屏扇】空悬明月待君王【沈约赋明月孤悬司马相如长门赋悬明月以自照兮诗室家君王曹植赋长寄心于君王】
　　王维
　　九　　　　　　　　【日】忆山东兄弟【风土记九月九日律中无射而数九荆楚嵗时记九月九日土人并借野饮宴】
　　独在异乡为异客【古乐府梦见在我旁忽觉在他乡鲍照诗何况异乡别王勃诗九月九日望乡台他席他乡送客杯左传子产相郑伯以如晋使尽壊其馆之垣而纳车马焉士文伯让之曰敝邑以政刑之不脩冦盗充斥是以令吏人完客所馆今吾子壊之虽従者能戒其若异客何】每逢佳节倍思亲【宋之问九日诗令节三秋晚张九龄诗自尔为佳节家语食美者思其亲】遥知兄弟登髙处【诗凡今之人莫如兄弟庾信赋陆机则兄弟同居续齐谐记汝南桓景随费长房逰学长房谓之曰九月九日汝家当冇灾厄急令家人缝囊盛茱萸系臂上登髙饮菊酒此祸可消阮籍诗登髙临四野】遍插茱萸少一人【风土记九月九日折茱萸房以插头言辟除恶气而御初寒急就篇芸蒜荠芥茱萸香注茱萸似榝而大食者贵其馨烈张谔诗归来得问茱萸女周礼地官小司徒凡起徒役毋过家一人】
　　常建
　　送宇文六
　　花暎垂杨汉水清【孟浩然诗妓堂花暎发书阁栁逶迤沈约诗髙杨拂地垂梁元帝诗巫山巫峡长垂栁复垂杨左传楚国方城以为城汉水以为池隋炀帝乐府汉水逢逰女王适诗湛湛江水见底清】微风林里一枝轻【傅毅舞赋顺微风挥若芳马融赋微风纎妙梁昭明太子诗争逰上林里张华赋巢林不过一枝江总诗秋树相思一枝緑梁简文帝赋风动枝轻】即今江北还如此【刘廷琦诗即今西望犹堪思宋之问诗乡连江北树云防日南天江淹诗素心正如此】愁杀江南离别情【古诗白杨多悲风萧萧愁杀人张华诗妾在江南隂江淹别赋知离梦之踯躅意别魂之飞扬苏武诗惟念当离别恩情日以新】
　　除夜作【月令广义除尽今嵗以更新也荆楚嵗时记嵗除三百六旬之尽七十二候之穷家家具殽防宿嵗以迎新年相聚酣饮】
　　旅馆寒灯独不眠【谢灵运诗旅馆眺郊岐谢朓诗寒灯耿宵梦江总诗寒灯作花羞夜短屈原九章思不眠以至曙】客心何事转凄然【陆机诗春芳伤客心谢朓诗客心悲未央谢元晖诗问我劳何事庄子凄然似秋暖然似春向秀赋序寒冰凄然】故乡今夜思千里【石崇诗悠悠思故乡魏文帝诗慊慊思归恋故乡宋之问诗猿声今夜防人肠班彪赋回千思而无家谢惠连赋驰遥思于千里】愁鬓明朝又一年【吴均诗积愁落芳鬓又緑髩愁中改沈佺期诗明朝题汉柱唐太宗守嵗诗冬尽今宵促年开明日长】
　　李颀
　　寄韩鹏
　　为政心闲物自闲【汉书董仲舒传为政而宜于民者固当受禄于天孙绰逰天台山赋体静心闲】朝看飞鸟暮飞还【管子日有朝暮夜有晨昬古乐府神仙篇紫府事朝看魏文帝诗飞鸟翔我前陶潜归去来辞鸟倦飞而知还又诗纷纷飞鸟还】寄书河上神明宰【范云诗寄书云间鴈诗河上乎翺翔任昉诗物色闗下委裘河上晋书陆云传云补浚仪令一县称为神明沈佺期诗洛阳旧有神明宰】羡尔城头姑射山【一统志姑射山在府城西五十里山冇姑射莲花二洞即庄子所谓有神人居焉者元和郡国志平山一名壶口山今名姑射山在晋州临汾县西八里】
</div>
    <div class="pagination">
<a href="御选唐诗_page76.html">上一页</a><span>...</span><a href="御选唐诗_page72.html">72</a><a href="御选唐诗_page73.html">73</a><a href="御选唐诗_page74.html">74</a><a href="御选唐诗_page75.html">75</a><a href="御选唐诗_page76.html">76</a><span class="current-page">77</span><a href="御选唐诗_page78.html">78</a><a href="御选唐诗_page79.html">79</a><a href="御选唐诗_page80.html">80</a><a href="御选唐诗_page81.html">81</a><a href="御选唐诗_page82.html">82</a><span>...</span><a href="御选唐诗_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
