<!DOCTYPE html>
<html>
<head>
    <meta charset="UTF-8">
    <title>全宋诗 - 第 1570 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 1570 页/共 11672 页</h1>
    <div class="content">    腊尽雪残春不至，坐令愁里眼长寒。
    霜棱未贷千林槁，门外风饕人欲倒。
    斟酌芳心正怯寒，有情真被无情恼。

范成大　次韵子文雨後思归
    断云将雨洗松篁，昨夜痴龙起蛰藏。
    人自无情孤乐事，天犹有意作新凉。
    尊前不见凌波袜，楼下空闻拜月香。
    万事安能尽如愿，且来相伴压糟床。

范成大　次韵子永见赠建除体
    建子玉杓直，黄昏月如霜。
    除道启柴扃，客来巾履忙。
    满炷寒缸油，共此书檠光。
    平生卜邻愿，何意登我堂。
    定交吾岂敢，南荣惭伯阳。
    执手道古作，遗篇记河梁。
    破窗风鸣悲，孤客多慨伤。
    危肠不救饥，我诗安得昌。
    成章类村歌，俣可侣牛羊。
    收功翰墨薮，佩子谁能良？
    开卷得雅音，玉銮导旗常。
    闭户坐相念，雪深梅暗香。

范成大　次韵子永雪後见赠
    雪瓴待伴半阴晴，竟日檐冰溜雨声。
    九陌泥乾尘未动，南山石露塔犹明。
    稍闻吉语占农事，便觉归心胜宦情。
    想得秫田来岁好，瓦盆加酿灌愁城。

范成大　次韵子永夜雨
    办作长愁客，工哦苦雨吟。
    挑灯今夕意，欹枕故园心。
    漏屋疏疏滴，空檐细细斟。
    相过巷南北，屐齿怕泥深。

范成大　次韵宗伟、温伯
    冉冉流光迫岁余，青林日夜向人疏。
    雨滋岩桂重堆粟，风折庭蕉又献书。
    逋客解兰思婉娩，先生弹铗厌清虚。
    一尘不立浑输我，即境心安是故庐。

范成大　次韵宗伟阅番乐
    十日闲愁昼掩关，起寻一笑共清欢。
    罢休诗社工夫淡，先净书生气味酸。
    尽遣余钱付桑落，莫随短梦到槐安。
    绣靴画鼓留花住，剩舞春风小契丹。

范成大　次韻項丈雪詩
    兜羅世界三千刹，重璧棲臺十二城。
    雲暗峨嵋封古色，日曛鴗鹊溜春聲。
    莫將蕉葉評摩詰，且撚梅花慰弙平。
    更憶緱山可憐夜，怯寒誰與伴調笙。

范成大　次诸葛伯山赡军赠别韵
    歙维群山囿，漫仕富英杰。
    清标照人寒，玉笋森积雪。
    嗟余独委琐，无用等木屑。
    又如道傍李，味苦不堪折。
    归舟坐成泛，去马亦已刷。
    三年风波险，尽付一笑阅。
    惟君同怀抱，各坐天机拙。
    我家鸱夷子，竹帛照吴越。
    云仍无肖似，俯首媿前哲。
    若家卧龙公，事业管萧埒。
    期君踵祖武，勿惜儿女别。
    言狂举白浮，醉倒霜松折。

范成大　刺濆淖
    峡江饶暗石，水状日千变。
    不愁滩泷来，但畏濆淖见。
    人言盘涡耳，夷险顾有间。
    仍于非时作，未可一理贯。
    安行方熨縠，无事忽翻练。
    突如汤鼎沸，翕作茶磨旋。
    势迫中成洼，怒霁外始晕。
    已定稍安慰，儵作更惊眩。
    漂漂浮沫起，疑有潜鲸噀。
    勃勃骇浪腾，复恐蛰鳌拚。
    篙师瞪褫魄，滩户呀雨汗。
    逡巡怯大敌，勇往决鏖战。
    幸免与斋入，还忧似蓬转。
    惊呼招竿折，奔救竹笮断。
    九死船头争，万苦石上牵。
    旁观兢薄冰，撇过捷飞电。
    前余叱双来，山险固尝偏。
    今者击檞誓，岂复惮波面。
    澎澎三峡长，澎澎一苇乱。
    既微掬指忙，又匪科头慢。
    天子赐之履，江神敢吾玩？
    但催叠鼓轰，往助双橹健。

范成大　从巨济乞蜡梅
    寂寥人在晓鸡窗，苦忆花前续断肠。
    全树折来应不惜，君家真色自生香。

范成大　从圣集乞黄岩鱼鮳
    截玉凝膏腻白，点酥粘粟轻红。
    千里来从何处？想看舶浪帆风。

</div>
    <div class="pagination">
<a href="全宋诗_page1569.html">上一页</a><span>...</span><a href="全宋诗_page1565.html">1565</a><a href="全宋诗_page1566.html">1566</a><a href="全宋诗_page1567.html">1567</a><a href="全宋诗_page1568.html">1568</a><a href="全宋诗_page1569.html">1569</a><span class="current-page">1570</span><a href="全宋诗_page1571.html">1571</a><a href="全宋诗_page1572.html">1572</a><a href="全宋诗_page1573.html">1573</a><a href="全宋诗_page1574.html">1574</a><a href="全宋诗_page1575.html">1575</a><span>...</span><a href="全宋诗_page1571.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
