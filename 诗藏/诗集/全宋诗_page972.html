<!DOCTYPE html>
<html>
<head>
    <meta charset="UTF-8">
    <title>全宋诗 - 第 972 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 972 页/共 11672 页</h1>
    <div class="content">    乘凌玩掀舞，生死付呼吸。
    前登为回首，舟重巾{角戢}{角戢}。
    支径不通车，车去如见絷。
    念此役夫苦，体我官事急。
    傍顾中夜还，得无僵仆泣。
    畀汝就甘寝，白饭亦周给。
    徇人多意外，自信宁不及。
    利物身每轻，睡觉况六十。

陈造　十绝句呈章茂深安抚
    雨馀凉气晓风沨，却爱朝阳一抹红。
    照影芙蕖天与远，可能犹恨打头风。

陈造　十绝句呈章茂深安抚
    忍馋留得可羹鱼，微沫相濡未就枯。
    自解柳枝投渌水，劳生与汝各江湖。

陈造　十绝句呈章茂深安抚
    三傍清淮酹酒杯，四年霜鬓犯风埃。
    即今定被淮人笑，又见衰翁禄遫来。

陈造　十绝句呈章茂深安抚
    追寻名胜剩留年，白首犹参五字禅。
    寄语蜚廉亟回驭，拟凌风去访诗仙。

陈造　十绝句呈章茂深安抚
    诗伯于今第一流，清篇传诵到鳌头。
    共推句法源流远，伯仲夔州只楚州。

陈造　十绝句呈章茂深安抚
    密受眉山一印传，斯文千载石林仙。
    使君酷似牢之舅，更喜鸾胶续此弦。

陈造　十绝句呈章茂深安抚
    右史文章海倒流，淮南异政古人俦。
    亲闻抚几推双美，独向夫君放一头。

陈造　十绝句呈章茂深安抚
    楚城巉绝控穷边，楚俗伤弓未帖然。
    一自并州烦李勣，不闻贵买渡江船。

陈造　十绝句呈章茂深安抚
    里社过逢起醉眠，行人鱼稻不论钱。
    欲知劝课功多少，地覆黄云远接天。

陈造　十绝句呈章茂深安抚
    经纶术业向来优，千骑东方恐未俦。
    他日应携报恩子，还朝看拜富民侯。

陈造　十绝句寄赵帅
    柳堤阴里放船开，识面人家首屡回。
    莫讶春阳浮大宅，新陪诗伯唱酬来。

陈造　十绝句寄赵帅
    一片飞花到客襟，当时便有惜春心。
    即今归路慵抬眼，红影彫疏绿影。

陈造　十绝句寄赵帅
    款陪仙伯燕池亭，不但新诗老眼明。
    鼓吹激天飞鸟堕，旌幢点水睡龙惊。

陈造　十绝句寄赵帅
    金田碧野把杯前，飞骑鸣弰簉玳筵。
    五百年来逢此乐，府公今续谪仙弦。

陈造　十绝句寄赵帅
    豪竹哀丝荐玉觞，羽衣仙袂俨分行。
    酡颜一为东君笑，媚白妖红不敢芳。

陈造　十绝句寄赵帅
    醉中记得新翻谱，土苴梁州笑石州。
    火急归来传好事，为渠一洗世间愁。

陈造　十绝句寄赵帅
    从公日日醉中归，插鬓长分最好枝。
    旧约何如趁新约，浪言灯夕胜花时。

陈造　十绝句寄赵帅
    子骏福星方久照，渔阳竹马省相迎。
    他时薤水休重问，市虎晨羊各用情。

陈造　十绝句寄赵帅
    讼户无声日燕闲，驱驰风月笑谭间。
    自今下海添新集，与繼当年大小山。

陈造　十绝句寄赵帅
    每上平山把酒卮，海鸿泉骥满乌丝。
    风流人物诗书帅，万字千锺更属谁。

陈造　十六夜张丞有诗次韵
    灯夕胜游皆遻意，可无歌酒答丰年。
    云藏玉斧重修月，乐奏壶仙小隐天。
    雁阵低空危欲堕，龙公驱雨未成眠。
    惟应铁锁银花句，落纸明朝万口传。

陈造　十诗谢寥计使
    二年仕穷山，书外睡作魔。
    吹律黍为茁，赖公有孰何。
    悬知登门初，大宅浮阳和。
    泛爱公自尔，小子何足多。
</div>
    <div class="pagination">
<a href="全宋诗_page971.html">上一页</a><span>...</span><a href="全宋诗_page967.html">967</a><a href="全宋诗_page968.html">968</a><a href="全宋诗_page969.html">969</a><a href="全宋诗_page970.html">970</a><a href="全宋诗_page971.html">971</a><span class="current-page">972</span><a href="全宋诗_page973.html">973</a><a href="全宋诗_page974.html">974</a><a href="全宋诗_page975.html">975</a><a href="全宋诗_page976.html">976</a><a href="全宋诗_page977.html">977</a><span>...</span><a href="全宋诗_page973.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
