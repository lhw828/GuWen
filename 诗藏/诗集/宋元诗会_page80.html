<!DOCTYPE html>
<html>
<head>
    <meta charset="UTF-8">
    <title>宋元诗会 - 第 80 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 80 页/共 221 页</h1>
    <div class="content">　　北城梅为雪所厄
　　冻蕊粘枝瘦欲干新年犹未有春看雪花祗欲欺红紫不道梅花也怕寒
　　虞姬墓
　　刘项家人总可怜英雄无策庇婵娟戚姬塟处君知否不及虞兮有墓田
　　最高峰望雪山
　　大面峰头六月寒神灯収罢晓云斑浮空忽涌三银阙云是西天雪岭山
　　元夕
　　粉痕红防万花攒玊气枝光宝月团帘箔通明香似雾东风无处着春寒

　　宋元诗会卷三十八
　　钦定四库全书
　　宋元诗会卷三十九
　　兵部主事陈焯编
　　王十朋
　　【字龄温州乐清人少以文行名乡里聚徒梅溪受业者众入太学主司异其文适秦桧死上亲政策士十朋对策万余言上嘉其淹通醇正擢第一学者传诵拟诸鼂董授绍兴府签判召为秘书郎兼建王府教授时言路久塞十朋与冯方胡宪查籥李浩相继论事太学生为五贤诗除著作郎迁宗丞请祠归孝宗立起知严州召对称防除起居郎十朋覩上英鋭每见必陈恢拓大计上虽嘉纳而亲贤远奸其説不能尽行除吏侍力辞出知饶州移湖州所至布上恩恤民隐民间绘像祠之去则流涕如思父母晩得足疾以龙图阁学致仕卒年六十諡忠文】
　　杂诗【二首】
　　直道疾伊优壮怀憎靡曼海上豕方牧夜中牛屡饭半生营一名偃蹇未如愿青铜忽自照白髪已堪叹斥鷃适蓬蒿大鹏抟九万物情贵得所奚用求自献富贵似可喜贫贱亦何怨
　　古书恣掀翻古意薄窥瞰心将游寂寞语复攻苦淡实浅名寄浮才疎得惩滥守志惧不坚入道恐成暂性天戒戕贼心猿思系防有友频琢磨无官自校勘澹然学扬雄不恨储无甔
　　甽亩【三首】
　　仲尼作春秋垂训千万年古者父母讐义不共戴天庄同父何在乃与齐侯田鲁国无臣子君亲义茫然齐纪不并立诸儿得称贤善恶不可掩笔削至今传
　　飞飞古帝魂哀哀寄春怨异乡节物新故国人事变诉亡谁肻怜啼苦血空溅云安再拜人伤哉不复见兀兀窗下士笔耕志良苦黄卷对圣贤慷慨深自许一朝出干禄得失战胸宇曲意阿有司谀言徇人主贪荣无百年贻谤有千古丈夫宜自贵清议重刀斧
　　观国朝故事【三首】
　　昔在景徳初旄头震边闗朝廷用莱公决策幸澶渊高琼虽武夫能发忠义言咏诗退敌骑用媿枢相顔銮舆至北城断桥示不还一箭毙【阙】览夜半歌凯旋至仁不忍杀和好垂百年伟哉澶渊功天子能用贤
　　昔在康定初元昊叛西陲朝廷起韩范节制阃外师二公人中龙材略超等夷胸中百万兵对面千里机不比大老子而令敌能欺深期复灵夏重勒燕然碑军中果兴谣西贼心胆隳逆节遂称臣战士解甲归社稷安泰山四海絶疮痍堂堂宁复有为作思贤诗
　　昔在元祐初朝廷用老成元恶首窜殛贤隽偕彚征帘帷八年政内外咸清明四荒各自守天下防太平绍圣党论起宵人坏典刑二蔡倡继述曲学尊金陵忠良投海岛党籍编姓名春秋亦获罪学者专三经心术遂大坏风俗从此倾养成前日祸中原厌灰尘我欲着一书善恶深劝惩六贼未足罪祸端首熙宁
　　游西岑遇雨
　　西岑风物秋更嘉杖藜出郭欢无涯深村有酒隔烟渚共乗小艇穿芦花罗裠婥约越溪女茅舎迫窄吴侬家牀头新酿喜正熟千金倒瓮倾流霞天公妬我一日乐俄然雨脚来如麻醉归扶路泥没股冠巾不整头鬖髿人生贵在适意耳安能局缩身如蜗杖头有钱即相覔明日更泛僊源槎
　　西征
　　绍兴建元二十二良月壬午时丁未王子辞家游帝都出门满眼思亲泪鹡鸰送我过原隰朋友携尊宿萧寺朝离黄塘惜分别莫宿青江嗟独自初心满拟游鴈山行止非人輙乖异黄嵒留连越三宿故旧过从日沈醉郑生伴我千里行近古人无此风义皇华亭上一囘首陡觉眉头起乡思西江十里浮桥边把酒登楼吟拥鼻山行初逢建子月入眼梅花已春意前观三渡觉非旧下视两滩真可畏渡头僊人还笑我髭须如棘犹名利欲入天台观石桥行李悤悤未能遂途中邂逅张老丞十五年前乐清尉自嗟吾非沈谢辈面目从来苦难记飞泉枕上梦成魔达旦思家可曽睡细雨蒙蒙入闗岭旅邸重寻旧题字雨脚微収过天姥洗出峰峦叠苍翠刘阮祠荒土犹赤溪山真是神僊地道旁石现小金僊传舎荒凉谁废置柘溪竹染儿女痕石岭松含柱梁器路入南明观石佛楼阁岧嶤更深八年行役两来游嵒上题诗记前事乘兴剡溪寻故人久别相逢杂悲喜义风吹水送行舟越国江山满瞻视十四嵗娥孝且烈三百里湖明更媚千岩竞秀壑争流终日贪看趣遥寄西兴渡口声如雷银浪崔嵬魄惊悸江神为我风色平天阙煌煌瞻象魏贤闗访旧话酸辛更食虀盐旧滋味学官欲以职事留自媿非才力辞避观台云物端可书宫线初长日南至龙山僦舎观大礼仪仗森然典文备人臣贵盛古今无秦公父子俱为使景灵告谢乐声回鹓鹭花枝侈君赐西游连日睹天顔和气氤氲散惟悴嵗云莫矣却归来捉笔书为于役志
　　柘溪道旁斑竹
　　男儿有泪不染竹当作包胥贾生哭湘源遗种虽可爱节目尚余儿女态谁能千里移此根出门又恐添啼痕不如还家种慈竹檐前不厌千竿绿
　　游箫峰
　　蜡屐穿云去山深喜路通人家烟色里古寺水声中金溅星犹在丹成灶已空吹箫人不见台下想僊风
　　送刘方叔兼简全之
　　相见无多日依前又索居断魂梅的皪过眼栁萧疎匹马来时路征鸿别后书君归见温叟为我问何如
　　宿黄岩妙智院
　　问讯开山始于今二百年径幽微见竹社废尚遗莲观颂思元老游庵忆旧禅悤悤一宿客未尽涤尘缘
　　宿浮桥
　　落日丹丘下西江十里西浮桥通古道逆旅傍清溪夜静水声细晓隂山色迷吾乡在何处天远白云低
　　咏栁
　　东君于此最钟情妆防村村入画屏向我无言眉自展与人非故眼犹青萦牵别恨丝千尺断送春光絮一亭叶底黄鹂音更好隔溪烟雨醉时听
　　寄梦龄昌龄弟
　　老去生涯集百忧一身萍泛剡溪头钓鱼温水同侯喜旅食新丰类马周长铗有时思海味短檠终夜照离愁也知四海皆兄弟能似天生羽翼不
　　行香报恩精舎
　　篮舆拂晓出东闗钟磬声闻杳霭间心欲报恩频入院人逢胜已更观山竹香细细禅房静江水汤汤野渡闲欲向渔翁问兴废黄鹂隔叶语绵蛮
　　陆　游
　　【字务观越州山隂人年十二能诗文防补登仕郎以荐名在秦桧孙前为桧所恶桧死始赴福州宁惪簿孝宗即位赐进士出身语触权贵出判州府范成大帅蜀游为参议官用文字交不拘礼法人议其放遂自号放翁稍迁礼部郎中修孝宗光宗两朝实录及三朝史未就诏游权同修国史实录院同修撰免奉朝请寻兼秘监三年书成陞寳章阁待制封渭南伯致仕卒年八十五】秋郊有怀【二首】
　　楚人固多孱妄谓秋可悲宁知河岳间气俗乐此时壮士鸣雕弓健马嚼枯萁日驰三百里榆关赴战期阵云压龙庭杀气摇参旗炽火燎狐倒泻黄金巵勒铭燕然石千载镇荒陲安能空山里冻研哦清诗
　　秋山瘦益竒秋水浅可涉出城西风劲拂防吹脱叶新霜拆栗罅宿雨饱豆荚枯栁无鸣蜩寒花有穿蝶郊行得幽旷颇觉耳目惬断云北山来欣然与之接挂冠易事尔看镜叹勋业永怀桑干河夜渡拥马鬛
　　醉歌
　　读书三万卷仕宦皆束阁学剑四十年木血未染锷不得为长虹万丈扫寥廓又不为疾风六月送飞雹战马死槽枥公卿守和约穷边指淮淝异域视京雒于乎此何心有酒吾忍酌平生为衣食敛版靴两脚心虽了是非口不给唯诺如今老且病鬓秃牙齿落仰天少吐气饿死实差乐壮心埋不朽千载犹可作
　　箕卜
　　孟春百草灵古俗迎紫姑厨中取竹箕冐以妇帬襦防子夹扶持挿笔祝其书俄若有物凭对畣不须臾岂必考中否一笑聊相娱诗章亦间作酒食随所须兴阑忽辞去谁能执其袪持箕畀灶婢弃笔卧墙隅几席亦已彻狼籍果与蔬纷纷竟何益人鬼均一愚
　　送子龙赴言州掾
　　我老汝远行知汝非得已驾言当送汝挥涕不能止人谁乐离别坐贫至于此汝行犯胥涛次第过彭蠡波横吞舟鱼林啸独脚鬼野饭何店炊孤櫂何防檥判司比唐时犹幸免笞棰庭参亦何辱负职乃可耻汝为吉州吏但饮吉州水一钱亦分明谁能肆谗毁聚俸嫁阿惜择士教元礼我食可自营勿用念甘旨衣穿听露肘履破从见指出门虽被嘲归舎却睡美益公名位重凛若乔岳峙汝以通家故或许望燕几得见已足荣切勿有所启又若杨诚斋清介世莫比一闻俗人言三日归洗耳汝但问起居余事勿挂齿希周有世好敬叔乃乡里岂惟能文辞实亦坚操履相从勉讲学事业在积累仁义本何常蹈之则君子汝去三年归我傥未即死江中有鲤鱼频寄书一纸
　　杂兴【四首】
　　仕宦徧四方每出归愈贫寒暑更质衣笑倒邻里人今年作史官坐縻太仓陈无如思归何日夜望絶麟区区牛马走龊龊虮虱臣恩深老不报肝胆空轮囷
　　观人如观玊拙眼喜讥评得失顾在人玊固非所病庆厯嘉祐间人才于斯盛王回仅一招石介弃不聘乃知天下士成败各有命愿君姑安之天定岂不胜
　　鲁山粹而博韶美旷且真石渠东观中久矣无若人飞僊骖凤鸾岂久混世尘空余文章在常与日月新我虽不足数畴昔忝交亲尚想秋灯下对影欹幅巾
　　君子尚大节又甚恶不情鲁连故可人用意终近名千载高夷齐采薇忘其生周公述易象所以贵幽贞去圣虽已逺江左见渊明我读饮酒诗朱弦有遗声
　　病后作
　　骨相坐一寒仕宦经百谪晩入文昌省又坐烦言啧诏书复収召付以大典册期年甫奏篇皇恐亟自劾归来稽山下三食新获麦草屦布帬孺徒步老阡陌今年疾屡作怳若将归客道士言犯土拜章安舎宅巫言神去干剪纸招魂魄把臂忽自悟此岂屋漏脉尽去囊中药黙观鼻端白正气徐自还鬼子何足磔
　　初秋梦故山觉而有作【二首】
　　昔我东归时父老迎船头开篷相劳苦怪我颔雪稠故山何负君且作数月留岂知席未暖匹马来南州蛮花四时红瘴雾日夜浮归哉不可迟勿与妇子谋
　　杜宇真吾交劝去恨不速忠告输肝肺厚意均骨肉陋哉鹧鸪语揣我贫念禄竹鸡更鄙浅泥淖忧车轴秋风严濑清春雨戴溪绿行矣勿复疑照影巾一幅
　　石首县雨中系舟戏作短歌
　　庚寅去吴西适楚秋晩孤舟泊江渚荒林月黒虎欲行古道人稀鬼相语鬼语亦如人语悲楚国繁华非昔时章华台前小家住茆屋雨漏秋风吹悲哉秦人真虎狼欺侮六国囚侯王亦知兴废古来有但恨不见秦先亡开窗酹汝一杯酒等为亡国秦更丑骊山冡破已千年至今过者无伤怜
　　风雨中望峡口诸山竒甚戏作短歌
　　白盐赤甲天下雄拔地突兀摩苍穹凛然猛士抚长剑空有豪健无雍容不令气象少渟滀常恨天地无全功今朝忽悟始叹息妙处元在烟雨中太隂杀气横惨淡元化变态含空蒙正如竒材遇事见平日乃与常人同安得朱楼高百尺看此疾雨吹横风
　　岳池农家
　　春深农家耕未足原头叱叱两黄犊泥融无块水初浑雨细有痕秧正緑緑秧分时风日美时平未有差科起买花西舎喜成婚持酒东邻贺生子谁言农家不入时小姑画得城中眉一双素手无人识空村相唤看缫丝农家农家乐复乐不比市朝争夺恶宦游所得真几何我已三年废东作
　　春愁曲【客话成都戏作】
　　虙羲至今三十余万岁春愁嵗嵗常相似外大瀛海环九州无有一州无此愁我愿无愁但欢乐朱顔緑鬓常如昨金丹九转徒可闻玊千年空捣药蜀姬双鬟娅姹娇醉看恐是海棠妖世间无处无愁到底事难过万里桥
　　锦亭
　　天公为我齿颊计遣饫黄甘与丹茘又怜狂眼老更狂令看广陵芍药蜀海棠周行万里逐所乐天公于我元不薄贵人不出长安城宝带华缨真汝缚乐哉今从石湖公大度不计聋丞聋夜宴新亭海棠底红云倒吸玻璃钟琵琶弦繁腰鼓急盘凤舞衫香雾湿春醪凸盏烛光摇素月中天花影立游人如云环玊帐诗未落纸先传唱此邦句律方一新凤阁舎人今有様
　　放歌行
　　君不见汾阳富贵近古无二十四考书中书又不见慈明起自布衣中九十五日至三公人生穷达各有命拂衣径去犹差胜介推焚死终不悔梁鸿寄食吾何病安用随牒东复西献谀耐辱希阶梯初无公论判泾渭徒使新贵矜云泥稽山一老贫无食衣破履穿面黧黑谁知快意举世无南山之南北山北
　　山头石
　　秋风万木霣春雨百草生造物初何心时至自枯荣惟有山头石岁月浩莫测不知四时运常带太古色老翁一生居此山脚力欲尽犹跻攀时时抚石三叹息安得此身如尔顽
　　贫甚作短歌排闷
　　闲何濶逢诸葛畏人常忧不得活事不谐问文开不蹋权门更可哀即今白髪如霜草一饱茫然身已老惟有躬耕差可为卖剑买牛悔不早年丰米贱身独饥今朝得米无薪炊地上去天八万里空自呼天天岂知
　　将进酒
　　我欲挽住北斗杓常指苍龙无动摇春风日夜吹草木只有荣盛无时凋我欲刬断日行道阳乌当空月杲杲非惟四海常不夜亦使人生失衰老如山积麴高崔嵬大江酿作蒲萄醅頽然一醉三千杯借问白髪从何来
　　海棠歌
　　我初入蜀鬓未霜南充樊亭看海棠当时已谓目未睹岂知更有碧鸡坊碧鸡海棠天下絶枝枝似染猩猩血蜀姬艶妆肻让人花前顿觉无顔色扁舟东下八千里桃李真成仆奴尔若使海棠根可移扬州芍药应羞死风雨春残杜鹃哭夜夜寒衾梦还蜀何从乞得不死方更看千年未为足
　　短歌行
　　富贵得意如登天自计一跌理不全昼食忘味夜费眠渠过一日如一年春蚕得衣耕得食农功初成各休息卖酒垆边纷鼓笛我过一年如一日二者求兼势安可与我周旋宁作我春城桃李岂不妍雪涧未妨松磊砢人生祸福难遽论庙牺乌得为孤豚君不见猎徒父子牵黄犬岁岁秋风上蔡门
　　湖山寻梅
　　镜湖渺渺烟波白不与人间通地脉骑龙古僊絶火食惯住空山齧冰雪东皇髙之置度外正似人中巢许辈万木僵死我独存本来长生非返魂
　　晩雨
　　萧瑟度横塘霏微映缭墙压低尘不动洒急土生香声入楸梧碎清分枕箪凉囘头忽陈迹檐角挂斜阳
　　骨相
　　骨相元知薄功名敢自期病侵强健日闲过圣明时形胜轮台地飞腾瀚海师江湖虽万里犹拟缀声诗
　　病中
　　风雨暗江天幽窗起复眠忍穷安晩境留病压灾年客助修琴料僧分买药钱余生均逆旅未死且陶然
　　排闷
　　老去知心少流尘锁断弦尊空问字酒囊罄作碑钱扫叶供朝爨和泥补漏船胸中元浩浩白眼望青天
　　春残
　　老堕空山里春残白日长庸医司性命俗子议文章烛映一池墨风飘半篆香此中有佳处袖手看人忙
　　村夜
</div>
    <div class="pagination">
<a href="宋元诗会_page79.html">上一页</a><span>...</span><a href="宋元诗会_page75.html">75</a><a href="宋元诗会_page76.html">76</a><a href="宋元诗会_page77.html">77</a><a href="宋元诗会_page78.html">78</a><a href="宋元诗会_page79.html">79</a><span class="current-page">80</span><a href="宋元诗会_page81.html">81</a><a href="宋元诗会_page82.html">82</a><a href="宋元诗会_page83.html">83</a><a href="宋元诗会_page84.html">84</a><a href="宋元诗会_page85.html">85</a><span>...</span><a href="宋元诗会_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
