<!DOCTYPE html>
<html>
<head>
    <meta charset="UTF-8">
    <title>御选唐诗 - 第 69 页/共 83 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐诗 - 第 69 页/共 83 页</h1>
    <div class="content">　　张旭
　　清溪泛舟
　　旅人倚征棹【何逊诗旅人多忧思王粲诗倚棹泛泾渭庾信诗浦喧征棹发】薄暮起劳歌【湛方生赋风凄凄兮薄暮谢混诗悟彼蟋蟀唱信此劳者歌事文类聚劳劳亭送客处也于此歌以送逺谓之劳歌】笑揽清溪月【陆机拟明月何皎皎诗揽之不盈手谢灵运诗旦发清溪隂杜甫诗竹送清溪月】清辉不厌多【谢朓诗清晖能娯人传休奕诗团团三五月皎皎耀清辉刘桢诗于心有不厌】
　　呉筠
　　题华山人所居
　　故人住南郭【陶潜诗故人赏我趣徐谦诗看时逢故人庄子南郭子綦隠几而坐韩非子南郭先生不竽者而以吹竽食禄】邀我对芳樽【孟浩然诗邀我赤松家晋书阮籍等传论嵇阮竹林之防刘毕芳樽之友】欢畅日云暮【晋书刘舆传东海王越以舆为上佐逺近书记日有数千终日不倦或以夜继之皆人人欢畅左传日云暮矣】不知城市喧【后汉书廖扶传扶絶志世外尝居先人冡侧未曽入城市李白诗都无人世喧】
　　贯休
　　月夕
　　霜月夜徘徊【阮卓诗霜月正徘徊曺植诗明月照髙楼流光正徘徊】楼中羌管催【江总诗楼中恒闻哀响曲马融赋近世双笛从羌起】晓风吹不尽【萧子隂诗新杨催晓风则尺皇后诗莫待晓风吹梁元帝赋秋何兴而不尽】江上落残梅【范云诗江上今如斯乐府解题梅花落本笛中曲也按唐太角曲亦有大单于小单于大梅花小梅花等曲今其声犹有存者】
　　钱起
　　江行
　　逺岸无行树【何逊诗逺岸平沙合谢朓诗逺树暖芊芊】经霜有伴红【梁武帝诗经霜不堕地羣芳谱枫有赤白二种白者木理细腻叶圆而作岐有三角而香霜后丹】停船搜好句【文心雕龙搜句忌于颠倒】题叶赠江枫【杜甫诗桐叶坐题诗楚辞湛湛江水兮上有枫】
　　二
　　山雨夜来涨【王维诗山中一夜雨刘禹锡诗山明水静夜来霜杜甫诗宿雨南江涨】嘉鱼跳满江【诗南有嘉鱼烝然罩罩水经注丙水出丙穴穴口向丙故名嘉鱼尝以三月出穴十月入穴李白诗杨花满江来】岸沙平欲尽【湘中记白沙如霜雪赤岸如朝霞西京杂记太液池边多平沙何逊诗逺岸平沙合】垂蓼入船窓【羣芳谱蓼花其类甚多春苗夏茂秋始花花开蓓蔂而细长二寸枝枝下垂色粉红可观水边甚多】
　　王维
　　斤竹岭
　　檀栾映空曲【牧乘赋脩竹檀栾夹池水沈约赋檀栾之竹可赋张正见诗脩竹映岩垂杜甫诗羣流防空曲】青翠漾涟漪【谢朓诗窓前一丛竹青翠独言竒谢灵运讃风辽冷兮水涟漪虞世南临池竹诗龙池漾嶰谷鳯翅拂涟漪】暗入商山路【一统志商山一名商雒山在陜西西安府商县东南九十里】樵人不可知【徐陵碑樵人看传信未始乎淹留虞骞诗逺望樵人细】
　　李白
　　秋浦歌【唐书地理志池州有秋浦县武德四年置沿革志秋浦隋县名唐置池州池阳记秋浦带郡城南连驿道为舟楫之路一统志秋浦在池州府城西南八十里长八十里濶三十里四时景物宛如潇湘洞庭】
　　水如一疋练【谢朓诗澄江净如练家语顔回望呉门见一疋练孔子曰马也】此地即平天【谢朓诗此地独邅回古乐府七寳光平天】耐可乗明月【晋书袁宏传秋夜乗月率迩与左右微服泛江又庾亮传乘月登南楼】看花上酒船【何逊诗看花时转侧晋书毕卓传卓谓人曰得酒满数百斛船四时珍味置两头右手持酒杯左手持蟹螯拍浮酒船中便足了一生】
　　王勃
　　林塘懐友
　　芳屏画春草【江淹赋曲怅画屏素女防扇楚辞王孙游兮不归春草生兮萋萋南史谢惠连传灵运云毎有萹章对惠连辄得佳句尝于永嘉西堂诗思竟日不就忽梦见惠连即得池塘生春草之句】仙杼织朝霞【庾信赋织室之锦霞开仲长统诗恒星艳珠朝霞润玉陆机诗髙谈一何绮蔚若朝霞烂】如何山水路【鲍照诗访言山海路千里歌别鹤顔延之乐府悲哉游宦子劳此山川路】对面即飞花【唐书房乔传乔居府十年军符府檄驻马即办髙祖曰若人为吾儿陈事千里外犹对面语张协七命浮蚁星沸飞花萍接】
　　李白
　　白鹭鸶
　　白鹭下秋水【陆机诗防鹭水鸟也好而洁白汶阳谓之白鸟呉扬谓之白鹭庾信诗白鹭下看鱼庄子秋水时至百川灌河晋书阮籍传賛秋水扬波春云敛映】孤飞如坠霜【谢惠连赋对庭鹍之双舞瞻云雁之孤飞何逊诗孤飞出浦溆独宿下沧洲礼记霜露所队】心闲且未去【孙绰赋游览既周体静心闲】独立沙洲旁【卢思道孤鸿赋序铩翮墙隂偶影独立江淹书水鸟立于孤洲梁简文帝单鳬诗衔苔入浅水刷羽向沙洲】
　　虞世南
　　春夜
　　春苑月徘徊【曺植诗明月照髙楼流光正徘徊庾信诗徘徊出桂苑】竹堂侵夜开【梁元帝碑堂开四扇西楹之钟夜响祖孙登诗遥想竹林友前窓夜夜开】惊鸟排林度【顔延之秋胡行惊鸟纵横去陈子良诗惊鸟屡飞恒失侣萧慤诗落花无限数飞鸟排花度王筠诗栖乌城上喧晚雀林中度】风花隔水来【庾信诗水纹恒独转风花直乱迥谢灵运山居赋花映水而増光梁元帝诗定隔天渊水相思夜不眠】
　　白居易
　　秋中夜坐
　　踈散永无事【李白诗賔友日踈散玉尊亦已空老子为无为事无事味无味道德指归论无为无事若痴若聋】不眠常夜分【子夜歌长夜不得眠王粲赋夜防半而不寐怅盘桓以反侧后汉书光武纪数引公卿郎将讲论经理夜分乃寐庾丹诗所思竟不至持酒清夜分】月中松露滴风引鹤同闻【萧慤诗芙蓉露下落杨栁月中踈王勃诗松露夜台深谢灵运诗泠泠朝露滴呉均诗罗衫恣风引风土记白鹤性警八月白露降流于草上滴滴有声因即髙鸣相警鲍照诗霁旦见云峯风夜闻海鹤】
　　王勃
　　春庄
　　山中兰叶径【谢灵运赋中山兮清寂沈约诗山中咸可悦赏逐四时移楚辞臯兰被径兮斯路渐谢灵运诗泽兰渐被径芙蓉始发池】城外李桃园【梁简文帝诗城外捣衣声宋子侯诗洛阳城东路桃李生道傍】岂知人事静【陶潜诗野外罕人事沈约髙士賛劣哉羣品事静心驱】不觉鸟声喧【梁简文帝诗暗花舒不觉庭深林彩艳地寂鸟声喧】
　　王绩
　　夜还东溪
　　石苔应可践【陈后主诗石苔侵緑藓孙绰赋践莓苔之滑石】丛枝幸易攀【王俭诗细雨乱丛枝谢灵运诗攀枝瞰乳穴梁元帝诗别罢花枝不共攀】青溪归路直【郭璞诗青溪千余仞陶潜诗行行循归路计日望旧居庾信赋路直城遥林长骑逺】乗月夜歌还【晋书袁宏传谢尚镇牛渚秋夜乘月率尔微服泛江江灵运诗乘月弄潺湲谢庄赋愬皓月而长歌梁简文帝赋吟夜月而怨歌】
　　裴迪
　　北垞
　　南山北垞下【髙士传南山之南北山之北陶潜诗采菊东篱下悠然见南山玉篇垞古文宅字音集韵成宅必相土故从土】结宇临欹湖【晋书江逌传屏居临海弃絶人事剪茅结宇耽玩载籍张协诗结宇穷冈曲谢灵运诗葺宇临回江按辋川二十景有欹湖有临湖亭】毎欲采樵去【庾信诗霸陵采樵路范云诗田家采樵去】扁舟出菰蒲【史记货殖传范蠡乘扁舟浮于江湖庾信赋吹落叶之扁舟本草菰生水中叶如蒲苇刈以秣马甚肥説文蒲似藿可以为席谢灵运诗菰蒲冒清浅古乐府暂出后湖看菰蒲如许长】
　　东方虬【则天时为左史】
　　春雪
　　春雪满空来【沈约诗舞春雪襍流莺鲍照诗封雪满空枝梁简文帝雪诗因风随复来】触处是花开【崔知贤诗风光触处新韩诗外传凡草木花互出雪花独六出谢朓诗庭雪乱如花】不知园里树【庾信赋金谷从来满园树刘孝绰雪诗飞花洒庭树】若个是真梅【演繁露若干者设数之言也干犹个也若个犹言几何枚也梁简文帝雪诗看花言可折定是非春梅】
　　司空图
　　即事
　　宿雨川原霁【江总诗初晴原野开宿雨润条枚尔雅水通流曰川又广平曰原】凭髙景物新【梁元帝赋凭髙俯窥鲍照赋景物澄廓】陂痕侵牧马【尔雅障曰陂杨炯诗流痕曲岸侵李益诗牧马羣嘶边草绿】云影带耕人【萧纶诗云驶影疑流梁元帝诗原陵五树杏空得动耕人】
　　徐凝【睦州人元和中官至侍郎】
　　庐山独夜【史记河渠书余南登庐山观禹防九江后汉书郡国志注庐山在浔阳县南有匡俗者出殷周之际隠遯其下受道于仙人时谓所止为仙人之庐而命焉一统志庐山在江西九江府城南二十五里南康府西北二十里】
　　寒空五老雪【唐髙宗诗寒空碧雾轻寻阳记五老峯形势如河中虞乡县前五老山故名李白诗回飚吹散五峯雪】斜月九江云【薛道衡诗斜月尚徘徊书九江孔殷李白诗云开九江春】钟声知何处【庾信诗隔岭钟声度又不知何处天边王维诗深山何处钟】苍苍树里闻【曺植诗山树鬰苍苍庾信诗树里闻歌】
　　李羣玉
　　题竹
　　一顷含秋绿【杨恽书种一顷荳落而为萁杜甫诗有竹一顷余鲍照赋镜洞泉而含緑晋书张协传阳叶春青隂条秋緑】森风十万竿【白居易诗竹森翠琅玕谢朓咏竹诗风声起复垂史记货殖传木千章竹竿万个庾信赋三竿两竿之竹】气吹朱夏转【庄子生物之以息相吹也神仙传刘政能吹气为风传咸赋应青春而敷蘖迨朱夏而诞英梁元帝纂要夏曰朱明朱夏炎夏】声扫碧霄寒【岑参诗窓冷竹声乱李峤诗叶扫东南日枝捎西北云李白诗登岭宴碧霄杜甫诗我有隂江竹能令朱夏寒】
　　钱起
　　江行
　　曽有烟波客【唐书张志和传志和十六擢明经以防干肃宗授左金吾卫録事防军后坐事贬南浦尉防赦还不仕居江湖自称烟波钓叟江淹诗渺然万里游矫掌望烟客李白诗一为沧波客十见红叶秋】能歌西塞山【张志和渔父词西塞山前白鹭飞桃花流水鳜鱼肥盛之荆州记荆门虎牙楚之西塞一统志西塞山在大冶县东九十里】落帆唯待月【湛方生诗落帆脩江渚悠悠极长盻庾信赋落帆黄鹤之浦杜审言诗巻帘唯待月】一钓紫菱湾【列子一钓而连六鼇拾遗记昭帝穿琳池广千步中植分枝荷亦有倒生菱茎如乱丝一花千叶根浮水上实沉泥中名紫菱食之不老】
　　岑参
　　题梁锽城中髙居
　　居住最髙处【北史杨椿传椿戒子孙曰吾今日不为贫贱然居住宅舍不作壮丽华饰后汉书王常传帝从百余骑从城南髙处望常】千家恒眼前【説苑景公曰嘻夫子之家若是其贫也令吏致千家之县于晏子庾信碑藏兵九地置剑千家李白诗眼前有景道不得】题诗饮酒后【杜甫诗题诗得秀句北史崔瞻传瞻性方重好读书酒后清言闻者莫不倾耳】只对诸峯眠【谢灵运赋羣峯参差出其间庄子彼至人者归精神乎无始而甘眠乎无何有之乡】
　　李峤
　　风
　　解落三秋叶【陆机赋序落叶俟微风以陨而风之力盖寡陶潜诗空庭多落叶慨然知已秋诗一日不见如三秋兮曺植翔风诗别如俯仰脱若三秋】能开二月花【沈约诗开花已匝树流莺复满枝庾信赋开花建始之殿又二月杨花满路飞】过江千尺浪【世説世论温太真是过江第二流之髙者晋书王导传过江人士毎至暇日相要出新亭饮宴洞防记帝于望鹄台西起俯月台台下穿池广千尺】入竹万竿斜【何逊诗风声动宻竹】
　　朱郴【大厯贞元间诗人】
　　丹阳作【一统志丹阳县在镇江府城东六十四里】
　　暂入新丰市【庾信赋入新丰而酒美王维诗忽过新丰市】犹闻旧酒香【魏文帝书新城秔稻上风吹之五里闻香元结诗酒熟犹闻松节香】抱琴沽一醉【嵇康书浊酒一杯弹琴一曲志愿毕矣张説诗乗兴抱琴过孟浩然诗抱琴来取醉岑参诗为君取醉酒剰沽】尽日卧垂杨【后汉书桓荣传令诸生雅吹撃磬尽日乃罢杜甫诗绿樽须尽日志怪齐人田无已酿千日酒过饮一斗醉卧千日方醒梁元帝诗垂栁复垂杨】
　　灵澈【字源澄姓汤氏会稽人云门寺律僧也少从严维学为诗后至呉兴与僧皎然游贞元中皎然荐之包佶乂荐之李纾名振辇下】
　　天姥岑望天台山【舆地志王姥山在仙居县界亦名天姥山相传古仙人所居谢灵运诗暝投剡中宿明登天姥岑舆地志天台山在天台县北三里陶隠居真诰云髙一万八千丈周回八百里山有八重四靣如一当斗牛之分上应台星故曰天台】
　　天台众峯外【韩愈诗须臾静扫众峯出】华顶当寒空【一统志华顶峯在天台山第八层最髙处絶顶可望海孟浩然诗焚香宿华顶张説诗寒山上半空】有时半不见【沈约八咏隠岩崖而半出荆州记衡山芙蓉峯最为竦桀自非清霁素朝不可望见】崔嵬在云中【诗维山崔嵬刘勰新论五岳崔嵬有峻极之势庾信诗山云半绕峯】
　　王建
　　小松
　　小松初数尺【唐太宗诗松小未含烟杜甫诗四松初移时大扺三尺强黄山志黄山松小者其长不过三四尺】未有直生枝【丘迟诗直榦无曲枝】闲即旁边立【庾信诗暂往春园旁陆机诗伫立望日昃】看多长却迟【梁元帝诗但看松栢林】
　　司空曙
　　黄子陂【水经注沈水上承皇子陂于樊川其地即杜之樊乡也一统志在西安府城西南二十五里杜甫诗天清黄子陂雍録皇子陂或书皇为黄误也】
　　岸芳春色晓【曺植九歌采芳岸之灵芝储光羲诗遥遥芳草岸屡见春山晓庾信诗春色方盈野】水影夕阳微【梁简文帝诗水影若浮天尔雅山西曰夕阳刘长卿诗云木夕阳微】寂寂深烟里【何逊诗沙汀暮寂寂令狐楚诗烟含苑树深】渔舟夜不归【刘孝威诗渔舟绕落花杜甫诗危桥独夜舟谢朓诗天际识归舟】
　　李商隠
　　微雨
　　初随林霭动【陆海诗窓灯林霭里闻磬水声中】稍共夜凉分【孟浩然诗松风生夜凉韩愈诗宵残雨送凉】窓逈侵灯冷【元禛诗残月晓窓迥白居易诗南窓背灯坐风霰闇纷纷司空曙诗孤灯寒照雨韩愈诗冷雨澁不晴】庭虚近水闻【陶景寻山志庭虚月冷琴响风哀】
　　夏侯子云【爵里无考】
　　药圃
　　绿叶红英遍【楚辞九歌秋兰兮青青绿叶兮紫茎宋玉赋绿叶紫裹朱茎白蔕沈约赋抽红英于紫蔕】仙经自讨论【鲍照乐府淮南王好长生服食链气读仙经江淹书朝飡松屑夜诵仙经隋炀帝诗英华恣讨论】偶移岩畔菊【谢朓诗淹留絶岩畔江淹诗时菊曜岩阿云霞冠秋岭庾肩吾诗王醴吹岩菊】锄断白云根【北史裴衍传栖素云根饵芝清壑刘孝孙诗髙嶂接云根章孝标诗劚药云根断眠花石面平】
　　雍裕之
　　山中桂
　　八树拂丹霄【山海经桂林八树在贲禺东郭璞注八树成林言其大也贲禺音番隅梁元帝碑桂林八树非异景山之旁梁武帝诗青城接丹霄】四时青不凋【礼记贯四时而不改柯易叶本草经桂叶冬夏常青不枯顾况乐府歳宴花凋树不凋】秋风何处起【汉武帝秋风辞秋风起兮白云飞江淹赋乍秋风兮暂起】先袅最长条【左思赋擢脩干竦长条呉均乐府长条映白日杜甫诗狂风挽防最长条】
　　司空图
　　早朝
　　白日新年好【鲍照诗春吹回白日谢朓诗余雪映青山寒雾开白日庾信春赋新年鸟声千种啭】青春上国多【楚辞青春受谢白日昭只何晏赋敷华青春江淹赋忆上国之绮树】街平双阙近【三辅旧事长安城中八街九陌梁简文帝诗三条绮陌平鲍照乐府九涂平若水双阙似云浮曺植乐府双阙耀朱光】尘起五云和【李康运命论风惊尘起散而不止梁简文帝诗影斜鞭照曜尘起足蹉跎王维诗讵有铜池出五云】
　　施肩吾
　　秋山吟
　　夜吟秋山上【呉质书清风夜起悲笳微吟鲍照乐府冬夜沉沉夜坐吟谢灵运诗杪秋寻逺山】嫋嫋秋风归【楚辞九歌嫋嫋兮秋风洞庭波兮木叶下谢灵运诗嫋嫋秋风过】月色清且冷【李白诗五峯转月色杜甫诗人间月影清薛道衡诗月冷疑秋夜】桂香落人衣【庾信诗涧暗泉偏冷岩深桂絶香梁元帝诗从风香拂衣】
　　朱景【防昌时人官至太子谕德】
　　莲亭
　　回塘最幽处【梁简文帝诗广路拂青栁回塘绕碧莎杨师道诗羽盖息回塘杜甫诗主人为卜林塘幽祖咏诗别业居幽处】柏水小亭开【水经注绿水澄澹川亭望逺南史梁宗室正义传京城西有别岭入江号曰北固蔡谟起楼其上犹有小亭】莫怪防干湿【乐府楼髙望不见尽日阑干头杜甫诗滂沱朱槛湿】防防夜宿来【尔雅鳽防防注似鳬脚髙毛冠江东人家养之以厌火灾防音疏防防一名鳽西京杂记鲁共王养孔雀防防俸谷一年费二千石刘长卿白鸥歌朝飞潇湘水夜宿洞庭月】
　　钱起
　　逢侠者
　　燕赵悲歌士【左思赋开胸殷卫跨蹑燕赵汉书地理志赵中山地薄人众丈夫相聚游戏悲歌忼慨陆机诗置酒髙堂悲歌临觞江淹书燕赵悲歌之士】相逢剧孟家【古乐府相逢狭路间史记游侠传雒阳有剧孟周人以商贾为资剧孟以任侠显诸侯王褒诗博徒称剧孟游侠号王孙】寸心言不尽【列子文子谓叔龙曰吾见子之心矣方寸之地虚矣谢灵运诗寸心若不亮易书不尽言言不尽意】前路日将斜【陆机诗前路既已多鲍照书夜戒前路何逊诗暮烟起遥岸斜日照安流隂铿诗翠栁将斜日魏澹诗不畏日光斜】
　　朱景
　　中峯亭
　　中峯上翠微【信诗鹄盖上中峯尔雅山禾及上曰翠微庾信诗金鞍上翠微】窓晓早霞飞【徐彦伯诗晓窓吟日坐何逊诗早霞丽　初日清风消薄雾宋之问诗髙阁凌飞霞】几引登山屐【孙逖诗觉路山童引径行谷鸟从楚辞登山临水兮送将归南史谢灵运传灵运寻山陟岭必造幽峻登蹑常着木屐上山则去其前齿下山去其后齿】春风踏雪归【嵇康琴賛澡以春雪澹若洞泉张九龄诗不辞山路逺踏雪也相过】
　　钱起
　　江行
</div>
    <div class="pagination">
<a href="御选唐诗_page68.html">上一页</a><span>...</span><a href="御选唐诗_page64.html">64</a><a href="御选唐诗_page65.html">65</a><a href="御选唐诗_page66.html">66</a><a href="御选唐诗_page67.html">67</a><a href="御选唐诗_page68.html">68</a><span class="current-page">69</span><a href="御选唐诗_page70.html">70</a><a href="御选唐诗_page71.html">71</a><a href="御选唐诗_page72.html">72</a><a href="御选唐诗_page73.html">73</a><a href="御选唐诗_page74.html">74</a><span>...</span><a href="御选唐诗_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
