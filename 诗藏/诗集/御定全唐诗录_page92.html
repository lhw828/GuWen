<!DOCTYPE html>
<html>
<head>
    <meta charset="UTF-8">
    <title>御定全唐诗录 - 第 92 页/共 207 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗录 - 第 92 页/共 207 页</h1>
    <div class="content">　　静夜四无隣荒居旧业贫雨中黄叶树灯下白头人以我独沈乆媿君相访频平生有深意况是蔡家亲
　　江园书事寄卢纶
　　种栁南江邉闭门三四年俗人那胜竹凡鸟不如蝉嗜酒渐思渴读书多欲眠平生故交在白首逺相怜
　　独逰寄卫长林
　　草緑春阳动迟迟泽畔逰恋花同野蝶爱水剧江鸥身外唯须醉人间尽是愁那知鸣玉者不羡卖瓜侯
　　云阳馆与韩绅宿别
　　故人江海别几度隔山川乍见翻疑梦相悲各问年孤灯寒照雨深竹暗浮烟更有明朝恨离杯惜共传
　　送郎士元使君赴郢州
　　使君持节去云水满前程楚寺多连竹江樯逺映城登楼向月望赛庙傍山行若动思乡咏应贻谢步兵
　　送史申之峡州
　　峡口巴江水无风浪亦翻蒹葭新有雁云雨不离猿行客思乡逺愁人赖酒昏檀郎好聨句莫滞谢家门
　　送栁震归蜀
　　白日双流静西看蜀国春桐花能乳鸟竹节竞祠神蹇步徒相望先鞭不可亲知从江仆射登榻更何人
　　送曹桐椅
　　青春三十余众艺尽无如中散诗传画将军扇卖书楚田寒下雁江日暖多鱼惆怅空相送欢逰自此疎
　　送流人
　　闻説南中事悲君重窜身山村枫子鬼江庙石郎神童稚留荒宅图书托故人青门好风景为尔一沾巾
　　田家
　　田家喜雨足邻老相招携泉溢沟塍壊麦髙桑柘低呼儿催放犊邀客待烹鸡搔首蓬门下如将轩冕齐
　　望水
　　髙原晴见水楚色霭相和野极空如雪天遥不辨波永无人迹到独有鸟行过况在苍茫外残阳照更多
　　新蝉
　　今朝蝉忽鸣羇客若为情渐觉一年谢能令万感生微风初满树落月稍沈城为问同懐者凄凉听几声
　　立秋日
　　律变新秋至萧条自此初花酣莲报谢叶坠栁呈疎澹日非云映清风似雨余卷帘凉暗度迎扇暑先除草静多翻燕波澄乍露鱼今朝散骑省作赋兴何如
　　晦日益州北池陪宴
　　临泛从公日仙舟翠幕张七桥通碧沼双树接花塘玉烛收寒气金波隠夕光野闻歌管思水静绮罗香逰骑萦林逺飞桡截岸长郊源懐灞浐陂漾写江潢常侍传花诏偏禆问羽觞岂令南岘首千载播余芳
　　和耿拾遗元日观早朝
　　元日争朝阙奔流若防溟路尘和薄雾骑火接低星漏促双鱼钥车喧百子铃冕旒当翠殿幢防满彤庭表嵗方编瑞乘春即宥刑诸侯陈禹玉司厯献尧蓂夀酒三觞退箫韶九奏停太阳开物象沛泽及生灵南陌祥光紫东方晓气青自怜扬子贱归草太经
　　南原望汉宫
　　荒原空有汉宫名衰草茫茫雉堞平连雁下时秋水在行人过尽暮烟生西陵歌吹何年絶南陌登临此日情故事悠悠不可问寒禽野水自纵横
　　过卢秦卿旧居
　　五栁茅茨楚国贤桔橰蔬圃水涓涓黄花寒后难逢蝶红叶晴来忽有蝉韩康助采君臣药支遁同看内外篇为问潜夫空著论何如侍从赋甘泉【余九月中吴山登望是日天晴暄红树中忽闻蝉声因忆卢句不虚】
　　题上人院
　　闭门不出自焚香拥褐看山歳月长雨后緑苔生石井秋来黄叶遍绳床身闲何处无真性年老曾言隠故乡更説本师同学在几时携手见衡阳
　　酬李端校书见赠
　　緑槐垂穗乳乌飞忽忆山中独未归青镜流年看髪变白云芳草与心违乍逢酒客春逰惯乆别林僧夜坐稀昨日闻君到城阙莫将簪弁胜荷衣
　　赠衡岳隠禅师
　　拥褐安居南岳头白云髙寺见衡州石牕湖水摇寒月枫树猿声报夜秋讲席旧逢沙鸟至梵经初向竺僧求自知身老将传法因下人间逐此逰
　　酬张芬赦后见赠
　　紫凤朝衔五色书阳春忽报网罗除已将心变寒灰后岂料光生腐草余建水风烟收客泪杜陵花竹梦郊居劳君故有诗人赠欲报琼瑶恨不如
　　长安晓望寄程补阙
　　迢递山河拥帝京参差宫殿接云平风吹晓漏经长乐栁带晴烟出禁城天近笙歌临路发日髙车马隔尘行独有浅才甘未达多慙名在鲁诸生【一作包何诗惟末二句有异何曰自怜乆在诸生列未得金闺籍姓名】
　　早夏寄元校书
　　独逰野径送芳菲髙竹林居接翠微緑岸草深虫入徧青藂花尽蝶来稀珠荷荐果香寒簟玉柄摇风满夏衣蓬荜永无车马到更当斋夜忆晖
　　闲园即事寄公
　　欲就东林寄一身尚怜儿女未成人柴门客去残阳在药圃虫喧秋雨频近水方同梅市隠曝衣多笑阮家贫深山兰若何时到羡与闲云作四隣
　　送曲山人衡州
　　白石先生眉髪光已分绀雪饮红浆衣巾半染烟霞气语笑兼和药草香茅洞玉声流暗水衡山碧色映朝阳千年城郭如相问华表峩峩有夜霜
　　晩思
　　蛩吟窓下月草湿堦前露晩景凄我衣秋风入庭树
　　金陵懐古
　　辇路江枫暗宫庭野草春伤心庾开府老作北朝臣
　　别卢秦卿
　　知有前期在难分此夜中无将故人酒不及石尤风
　　别卢纶【御览诗作曙别纶纶集作纶别曙当以御览为正】
　　有月多同赏无秋不共悲如何与君别又是菊黄时
　　杂兴
　　月没辽城暗出师双龙金角晓天悲黄尘满目随风散不认将军燕尾旗
　　江村即事
　　罢钓归来不系舡江邨月落正堪眠纵然一夜风吹去只在芦花浅水邉
　　过长林湖西酒家
　　湖草青青三两家门前桃杏一般花迁人到处惟求醉闻説渔翁有酒賖
　　峡口送友人
　　峡口花飞欲尽春天涯去住泪沾巾来时万里同为客今日翻成送故人
　　耿湋
　　漳字洪源河东人登宝应元年进士第官右拾遗工诗与钱起卢纶诸人齐名号大厯十才子计敏夫云湋诗有家贫僮仆慢官罢友朋疎世多传之又云唐诗人最重行巻雍陶首篇上裴度湋行巻首篇上第五琦或指为二子邪正虽然方琦未有衅时上诗亦何足多怪
　　徐献忠云湋诗不深琢削而风格自胜葢生有髙性而寡夙学者也
　　近体诗
　　早朝
　　钟鼓余声里千官向紫微冒寒人语少乘月烛来稀清漏闻驰道轻霞映琐闱犹看嘶马处未啓掖垣扉
　　春日即事
　　数亩东皋宅青春独屏居家贫僮仆慢官罢友朋疎强饮沽来酒羞看读了书闲花更满地惆怅复何如
　　废庆宝寺【一作司空曙】
　　黄叶前朝寺无僧寒殿开池晴出曝松暝鹤飞回古砌碑横草隂廊画杂苔禅宫亦销歇尘世转堪哀
　　赠苗员外
　　为郎日赋诗小谢少年时业继儒门后心多道者期晓回长乐殿新出永明祠行乐西园莫春风动栁丝
　　赠严维
　　许询清论重寂寞住山隂野客投寒寺闲门傍古林海田秋熟早湖水夜渔深世上穷通理谁能奈此心
　　赠朗公
　　来自西天竺持经奉紫微年深梵语变行苦俗流归月上安禅乆苔生出院稀梁间有驯鸽不去为忘机
　　赠张将军
　　寥落邉城暮重门返照间鼓鼙经雨暗士马过秋闲惯守临邉郡曾营近海山闗西旧业在夜夜梦中还
　　奉送蒋尚书兼御史大夫东都留守
　　副相威名重春卿礼乐崇锡圭仍拜下分命遂居东髙斾翻秋日清铙引细风蝉稀金谷树草徧徳阳宫教用儒门俭兵依武库雄谁云千载后周召独为公
　　上裴行军中丞
　　萧关扫定虎狼羣闭阁层城白日曛枥上骅骝嘶鼓角门前老将识风云旌旗四面寒山映丝管千家静夜闻更想他时看竹帛功成不独霍将军
　　奉和李观察登河中白楼
　　城上髙楼飞鸟齐从公一遂蹑丹梯黄河曲尽流天外白日轮倾落海西玉树九重常在梦云衢一望杳如迷何心更和阳春奏况复秋风闻战鼙
　　朝下寄韩舍人
　　侍臣鸣佩出西曹鸾殿分阶翊防旄瑞气迥浮青玉案日华遥上赤霜袍花间焰焰云旗合鸟外亭亭露掌髙肯念万年芳树里随风一叶在蓬蒿
　　送友人逰江南
　　逺别悠悠白髪新江潭何处是通津潮声偏惧初来客海味惟甘乆住人漠漠烟光前浦晚青青草色定山春汀洲更有南回雁乱起聨翩北向秦
　　拜新月【一作李端诗】
　　开帘见新月便即下堦拜细语人不闻北风吹裙带
　　秋日
　　返照入闾巷愁来谁共语古道无人行秋风动禾黍李端
　　端赵州人李嘉祐之侄大厯五年进士从驸马郭暧游后移疾江南仕至杭州司马
　　古体诗
　　古别离
</div>
    <div class="pagination">
<a href="御定全唐诗录_page91.html">上一页</a><span>...</span><a href="御定全唐诗录_page87.html">87</a><a href="御定全唐诗录_page88.html">88</a><a href="御定全唐诗录_page89.html">89</a><a href="御定全唐诗录_page90.html">90</a><a href="御定全唐诗录_page91.html">91</a><span class="current-page">92</span><a href="御定全唐诗录_page93.html">93</a><a href="御定全唐诗录_page94.html">94</a><a href="御定全唐诗录_page95.html">95</a><a href="御定全唐诗录_page96.html">96</a><a href="御定全唐诗录_page97.html">97</a><span>...</span><a href="御定全唐诗录_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
