<!DOCTYPE html>
<html>
<head>
    <meta charset="UTF-8">
    <title>御定历代题画诗类 - 第 108 页/共 269 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代题画诗类 - 第 108 页/共 269 页</h1>
    <div class="content">　　纸窗风破雨泠泠十载山中对短檠老矣江湖归未遂画间如聴读书声
　　破牕风雨图　　　　　　　　【元】钱惟善
　　一灯风雨寒牕破读书不知秋怒号恍如扁舟在江海但觉四壁皆波涛对牀髙卧无此客倚劒长歌空二毛晓看庭树故无恙千峰云气落青袍
　　破牕风雨图　　　　　　　　【明】牛　谅
　　风雨东南接漏天客牕吹破碧纱烟十年世事闗心曲一片秋声到枕前花落不妨尊有酒客来未觉坐无氊老予曽觅苏端隠藜杖春泥緑水边
　　题破牕风雨图　　　　　　　【明】江　汉
　　若有人兮青云衣佩玉玦兮光陆离爰处兮爰居左琴
　　劒兮右图书轻富贵兮浮云保厥美兮天真山房兮寥落天兮云漠漠雨潇潇兮风夜作心耿耿兮不寐纷遑遑兮求索彼薄夫兮贪婪惟声色兮是耽文绣兮膏粱荪何为兮懐慙秋兰兮可纫吾所思兮古人寒檠兮雪案甘与君兮相亲
　　破牕风雨图　　　　　　　　【明】赵　俶
　　客窗读书夜过半江上长风将雨来茅屋身如木叶落竹牀笑对灯花开何人鸡鸣解起舞此时蝶梦付衔杯我欲哦诗慰寥寂簔笠敲门步緑苔
　　破牕风雨图　　　　　　　　【明】钱　岳
　　敬亭山色读书庵破纸窗寒尽自堪但怪蛟龙嘶匣底不知风雨暗江南云横黑海秋防断花落彤楼晓梦酣五色石崩天顶漏须君手脱巨鼇钻
　　破窗风雨图　　　　　　　　【明】张　端
　　伊人抱负亦云奇明晦由来动合宜为客情懐能乐处破窗风雨读书时漂流江汉嗟谁识传舎乾坤信独知光霁自天须有待眼前生物总熙熙
　　破窗风雨图　　　　　　　　【明】钟　虞
　　一室萧然谁与同清如独鹤寄樊笼诗成春草池塘上梦绕玉堂云雾中花气总从岚气入书声时与竹声通从容更觅新晴好卧看东林日影红
　　破牕风雨图　　　　　　　　【明】何　恒
　　一室萧然四壁空客懐况复雨兼风湿沾衣服愁仍重清到肌肤句转工知命肯随时变化甘贫宁为道污隆夜深尚对羲皇易应怪寒灯不耐红
　　破牕风雨图　　　　　　　　【明】张附凤
　　网户罗蛛丝珑见秋月如何夜来雨随人送萧屑幽疑石溜泉散作瓦鸣雪起舞聴晨鸡寒灯淡将灭谁知绮牕人笙歌曙方歇
　　破窗风雨图　　　　　　　　　【明】杭　琪
　　黒云压郊茒屋摧大风抜木势危哉破壁惊雷从地起长淮飞雨渡江来拍戸打牕声作恶敛襟孤坐意徘徊雨余兰雪浑无恙吹倒琅玕挽不囘
　　破窗风雨图　　　　　　　　【明】董　存
　　风雨茅斋倚破牕夜深明灭照书釭平生苦志能如此何处清贫更有双衰鬓萧条知已晩壮心牢落为君降金莲送直归青琐笔力还教鼎可扛
　　破牕风雨图　　　　　　　　【明】冯　恕
　　忆昔山牕夜读时西风吹雨湿淋漓篝灯不定门频掩屋漏无端榻屡移白髪梦囘仍堕泪绮疏聴后尚颦眉此声为寄春楼客莫问杏花开几枝
　　破牕风雨图　　　　　　　　【明】雅　安
　　铜壶公子貂裘敝铁砚磨穿志不迂落落轩牕寒若此萧萧风雨夜何如梦囘灯火清秋际心在羲皇太古初穷达有时聊用拙壁间知已是图书
　　黄荃花谿仙舫图　　　　　　【元】黄公望
　　花发枝头水涨溪仙舟犹泊武陵隄重重楼阁仙云巻无数青峰出竹西
　　烟波晩櫂图　　　　　　　　【元】陈秀民
　　东林待月月未出长江走烟波着天青山回首不可数几防白鸥飞过船
　　题宣和风雨孤舟图　　　　　【元】许有壬
　　龙楼嫌富丽着意貌荒寒烟雨迷千树风波恃一竿时移毫素在身老塞垣难翫物昭前训谁将进县官题王维贤所藏盛子昭画双松系舟图
　　【元】成廷珪
　　云门寺前风物幽布韈青鞵吾昔游葫芦盛酒待明月舴艋载琴当上流长松并立几千尺狂客一别三十秋何当挂席过湖去东望草堂姑少留
　　竹下泊舟图　　　　　　　　【元】呉　镇
　　涓涓多近水拂拂欲【一作最】宜山吁嗟此君子何地不容闲
　　题泛舟图　　　　　　　　　【元】陈　旅
　　江云生白石水木澹幽姿双松出丛薄翠色集遥枝落日明极浦楚岫正参差美人鼓兰枻嵗晏将何之
　　野浦归舟图　　　　　　　　【元】贡师泰
　　天柱云门倚半峰树林青处见丹枫扁舟独钓秋江雪犹似闲身在越中
　　题烟波泛舟图　　　　　　　【明】刘　基
　　旧游忆鼓湘湖櫂日浄风微江练平小艇曲穿花厎出游鱼相伴镜中行别来漫想心徒切画里重看眼亦明素石苍松是何处愿从巢父濯冠缨
　　清溪放櫂图　　　　　　　　【明】刘　泰
　　溶溶新水碧于苔风静菱花几个开小艇不知何处客载将秋色过溪来
　　题髙人泛舟图【为铁柱左　　　明链师赋】刘　崧
　　刺篙渡廻渚解带防微风仰视青天髙浩歌秋水中沧江渺空碧嘉树发霜红境有至乐伊人若鳬翁遐思青玉佩应过紫霞宫
　　题王师文半篷春雪图　　　　【元】贡性之
　　香是临流得诗因倚櫂成岸移惊树转墙碍觉枝横似隔僧庐见如縁阁道行傍人歌断处疎影月三更
　　次韩明善题推篷图　　　　　【元】岑安卿
　　青松隂隂间修竹六月翛然破炎溽梅花一味只宜冬江上孤舟水边屋笔端春信回孤根鲛绡浅抹霜痕江南烟雨正愁絶一枝唤醒罗浮魂无声诗生有声画吟咏工夫见挥洒坡翁仙去二百春梦绕松风古亭下兹花清致谁堪当孤山题品渊源长推蓬细认心凄凉鼻端彷佛闻天香
　　雪蓬图诗【为吴淞蔡　　　　　明子坚作】萧　规
　　吴榜何年过东淛带得山隂一篷雪春风浩浩吹不消夜月娟娟照偏洁雪篷主人且好奇载客日游随所之呼酒恒持金凿落对花每品玉参差咿哑柔橹度湖曲惊起鸳鸯不成宿泛泛斜当琼树移揺揺直傍银槎【阙一字】櫂歌齐发声抑扬髙情独爱水云乡从游酬酢谁最密儒雅人称马季常
　　题推篷图　　　　　　　　　【明】顾　慤
　　记得当年访老逋扁舟载雪过西湖香浮水面涵清浅影落篷牕半有无玉树忽惊春漏泄冰花相照月糢糊谁将一段真消息收拾归来作画图
　　题推篷图　　　　　　　　　【明】谢　矩
　　扁舟曽记酌西湖笑倚东风醉莫扶酒醒不知天已暮梅花枝上月轮孤
　　秋风濯足图　　　　　　　　【元】郭　翼
　　荆棘铜驼陌桑田碧海波秋风歌濯足归去白云多
　　题顾道周画濯足图　　　　　【元】潘　纯
　　脱屦白石上濯足清泉中悠然天际想木末生微风
　　清溪濯足图　　　　　　　　【元】张　翥
　　黄尘满双足宜赋故山归解屦就清沚举头看翠微林猿下窥膝石藓欲粘衣更觅渔竿伴闲来就钓矶
　　髙卧图　　　　　　　　　　【元】刘　因
　　万里青山卧平地世间何物是元龙无人说与刘徳君在青山第几重
　　北窻髙卧图　　　　　　　　【明】张邦奇
　　参余莲社枕孤琴免作人间苦热吟不是翁家无六月日移松影北牕隂
　　题李鸣鳯卧游图　　　　　　【明】林文缵
　　大块微茫何处安彩毫移入座中看春风不管莺花老夜月常悬湖海寛对客半图天万里游仙一枕日三竿梦余偶欲消残酒便指云间金露盘
　　观王叔明所画松下奕碁图　　【明】顾　禄
　　十日一水五日山王侯妙笔无荆闗山如苍龙腾入霄汉表水似白虹防出溪潭间长松直下有巨石风雨剥落莓苔斑两翁对奕盘礴坐其上笑语自若终日无愁顔饥来岂待事烟火瑶草紫芝俱可餐不知何年修习到此地知有神仙境界无人寰我今读书三十载抗尘走俗犹未闲问翁不语愈觉心自恧髙风逸韵邈矣终难攀安得翁能示神异授以九转入炉丹图中之景果然真有否便欲御风一去何湏还
　　题马逺竹溪吟奕图　　　　　【元】陶宗仪
　　好诗应向过桥成逸兴还从对局争此日山林无一事竹香细细晩风清
　　题赵千里临李思训煎茶图　　【元】于　立
　　山风吹断煑茶烟竹外谁惊白鹤眠冩尽淮南招隠曲松花篱落石牀前
　　东京茶防图　　　　　　　　【元】郯　韶
　　二月东都花正开千门春色照楼台游人胜赏不归去齐分茶担子来
　　煑茶图　　　　　　　　　　【元】袁　桷
　　石牕山樵晋公子独鹤萧萧烟竹里月湖一顷碧琉璃髙筑虚堂水中沚堂深六月生凉秋万柄风揺红旖旎道南更有山泽居四面晴峰插天倚忆昔王门豪盛时甲族丁黄总朱紫晓趋黄阁袖香烟俯首脂韦希隽美一官逺去长安门徳色欣欣对妻子岂知髙懐脱荣辱妙出清言洗纨绮郡符一试不挂意岸帻看云卧林墅平生嗜茗茗有癖古井汲泉和石髓风囘翠碾落晴花汤响云铛滚珠蕊齿寒意冷复三咽万事无言归坎止何人丹青悟天巧落笔微茫析妙理黄粱初炊梦未古旧事凄零谁复纪展图缥眇忆遗踪玉佩响秋水
　　茅斋煑泉图　　　　　　　　【明】王　绂
　　小结茅斋四五椽萧萧竹树带秋烟呼童埽取空阶叶好煑山防第二泉
　　赋煑茶图　　　　　　　　　【明】顾　璘
　　朱门酒肉如山海沈湎徒令性灵改松闗宴坐真天人朗如玉树生华采涧阿霁雪新泉清风吹石鼎茶烟横悠然对语白日晩俯聴万井苍蝇声
　　题李敬夫鹤亭鬭茶图　　　　【明】卢　昭
　　花隂小队鬭龙章渠盌香分第二汤莫傍酪奴风味好内防催送大官羊
　　题唐伯虎烹茶图【为喻正之　　明太守三首】王穉登
　　太守风流嗜酪奴行春常带煮茶图图中傲吏依稀似纱帽笼头对竹炉
　　灵源洞口采旗枪五马来乘谷雨甞从此端明茶谱上又添新品緑云香
　　伏龙十里尽香风正近吾家别墅东他日干旄能见访休将水厄笑王蒙
　　题煮雪卷　　　　　　　　　【明】林景清
　　凛冽风气刚同云蔽野天无光漫空栁絮乱飞舞大地一色琼瑶妆先生臞然坐茅屋左有图书右笔牀竹炉石鼎烧榾柮须臾取雪烹成汤武夷游子多相识龙牙雀舌随意将陶家近可说风味党尉不必夸羔羊一啜能令睡魔足再啜齿颊生余香三啜搜枯句已就澹然意趣偏悠长翻忆天防大嚼者经年尸素何所偿安得相从语清絶一洗纷纷腥秽膓
　　醉乡图【七首　　　　　　　　宋】陈子髙
　　醉乡天地谁开辟光景冲和古到今明月清风一长啸杯中时见昔人心
　　昔人爱酒复能诗阮籍陶潜盖有之共道尚书兼此兴超然异代忽同时
　　斗酒百篇元祐初当时流辈已萧疎闭门日饮身强健得见升平总不如
　　子房帷幄賛神谋晩歳疏封自占留代邸勲劳今絶口上恩仍与醉乡侯
　　脱鞵神气迥飘飘平日千钟奉帝尧老子浮沉人不识酒垆争席奈渔樵
　　老瓦盆中旋酦醅陶然乐圣且衔杯只今痛饮谁能那寳器恩从天上来
　　黄金细字勒杯巡鱼水恩私晩更亲但得赐田堪种秫向来浮议不闗身
</div>
    <div class="pagination">
<a href="御定历代题画诗类_page107.html">上一页</a><span>...</span><a href="御定历代题画诗类_page103.html">103</a><a href="御定历代题画诗类_page104.html">104</a><a href="御定历代题画诗类_page105.html">105</a><a href="御定历代题画诗类_page106.html">106</a><a href="御定历代题画诗类_page107.html">107</a><span class="current-page">108</span><a href="御定历代题画诗类_page109.html">109</a><a href="御定历代题画诗类_page110.html">110</a><a href="御定历代题画诗类_page111.html">111</a><a href="御定历代题画诗类_page112.html">112</a><a href="御定历代题画诗类_page113.html">113</a><span>...</span><a href="御定历代题画诗类_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
