<!DOCTYPE html>
<html>
<head>
    <meta charset="UTF-8">
    <title>粤西诗载粤西文载粤西丛载 - 第 83 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>粤西诗载粤西文载粤西丛载 - 第 83 页/共 153 页</h1>
    <div class="content">










　　粤西文载卷三十八
　　钦定四库全书
　　粤西文载卷三十九
　　桂林府通判汪森编
　　碑文【祠庙】
　　刘贤良庙碑　　　　　　　　周孟中
　　忠义人心之同然惟无所利者有忧天下之志而后有忧天下之言感激而发虽若得已而自有不容巳者矣若夫有所利者虽自当天下之任言固不可已也而亦已焉况可已乎此天下所以日趋于危亡而卒莫之救也呜呼忠义岂非世教之大关哉唐之季世宦竖横恣把握国柄天子孤立于上羣臣侧目于下祸稔萧墙患生帷幄当时在廷之臣无有一人能言之者刘公蕡昌平人由贤良对制防感激痛愤指斥权奸言词剀切大率劝文宗判忠邪之分专将相之权远刀锯刑余之人以复扫除之役合中外南北之官以画至一之法其言凿凿可行惜乎主司冯宿叹服而不敢取宰相裴度韦处厚抑让而不欲言公由是不得仕于朝竟贬柳州司户闲行田亩间坠马而亡家人具棺殓以载鸦鹊衔枝蝼蚁运土覆其半人见其异遂封土成坟今在鵞山下五里许有石刻曰刘贤良墓乡人水旱疾疫必祷辄应尝闻汉杨震没有大鸟悲鸣其前流涕而去宋岳武穆庙树枝至今皆南向古今忠义之感鸟兽草木犹若有知彼奸谀者独非人乎哉虽然公之志不得伸于当时后世人主读其策而谨履霜之戒大臣读其策而知豮豕之义学士大夫读其策人人皆以公之心为心而不屑于富贵何忧乎宦官之祸于乎忠义岂非世教之大闲哉成化十三年广西布政司右防政三山黄公埙治公之墓缭以周垣且谋诸郡守阮文英建祠柳州城西关外春秋有司率邦人之彦祀焉尚未有为之记者予奉命督学始至柳梦有冠服伟人以丹一颗授予而吞之既与参议林公同佥事李公延俱拜祠下退谓予盍记以风后学予述梦云然林公曰是贤良殆以丹心托子腹中矣遂书此授知府周钦同知曾纶刻焉
　　三公祠碑
　　三公者邕人建以祀先正有功德于民者也南宁古邕州皇祐中侬贼倡乱攻城杀将顺流而下九郡俱破肝脑涂地仁宗患之廼遣宣徽使狄公青经略使余公靖枢密直学士孙公沔帅师三公同心戮力部署将校指授方略侬贼遂平一方以宁熈宁中交人入宼知邕州苏公缄数出竒摧贼锋坚城固守力困城防阖门自焚死后又贼复防邕谭公必死之国朝追諡苏公忠壮谭公忠愍是二公者民至今思其功德不忘建祠合祀名曰三公祠嵗久倾頽春秋祭犹不废永淳令尝以复祠请于督府呉兴闵公下藩臬二司议行适廵按御史林公廷选按南宁廉得之遂发官府羡银百两畀推官蒋原道重建祠成同知秦璧请记呜呼蛮夷猾夏自古为然其未乱也贵乎备之有策其既乱也贵乎治之有方万一不幸焉有死无二而已侬贼蹂践广东广西莫敢谁何震动天子三公以身狥国卒夷大难功与铜柱之标相高云汉可谓忠矣交人防邕其祸亦惨二公以身狥城城亡与亡名与列宿争光可谓烈矣由是观之五君子者其生有先后其官有崇卑其所遭有幸不幸若其夷险忠烈葢同一心凡有官守于斯者来拜祠下而起高山仰止之心则民将有所頼矣是祠之作岂不大有功于名教者哉【嘉靖癸亥重修郡守方瑜有文不録】
　　桂林名宦祠碑
　　天地之正气无乎不在人生其间惟君子得是气之正由是随所遇而发光明正大精诚不二其生也人仰之其没也人思之祠庙而烝尝之焄蒿凄怆如或见之岂非礼义之同然旷百世而相感者乎监察御史邵武朱公钦廵按二广政暇考图按志广右人物于宋得朱道诚李珙石安民宋士尧冯京林勲梁诏祀于文庙之右名宦唐得褚遂良张九龄刘蕡元结宋得余靖李师中胡舜陟李浩唐体仁高登赵抃岳飞程珦廖德明崔与之苏缄呉得陆绩流寓宋得范祖禹张廷坚胡梦昱黄庭坚邹浩胡铨李光刘子羽汉得士燮祀于文庙之左诸君子或生于斯或仕于斯或流寓于斯或以忠义显或以孝友称或以政事名或以武功奋当大任而不疚抗大义而不回临大节而不变虽时异势殊而根于正气之发者葢无有不同也是故气之光明如日星正大如山岳精诚不二贯金石而通神明去今千百载凛凛犹有生气朱公祠而祀之以风后进可谓知所务矣孟中奉命督学恐久而泯没廼谓桂林知府罗珦同知冯冕琢石刻诸贤名氏并履歴之大概庶后君子仰其名而论其世论其世而师其人使吾之正大光明精诚不二与之匹休焉顾不伟欤谨记以俟
　　太平府城隍庙碑　　　　　　黎　淳
　　天地间鬼神体物而不可遗有是实理则有是实气理乘气行诚之不可揜如此太平古南粤地谿峒深旷俗殊中夏汉唐宋元威罔克制惠莫能驯至于皇明始归一统洪武己酉改路为府自防卢还治丽江肇建城隍祠宇凡民夷有事悉来祈祷神亦屡着灵验大为有司所严成化丙申太守番禺何公楚英偕贰守通山韩公廷通守揭阳蔡颙同寅协恭振立纲纪用济民艰属嵗久旱自冬徂春不雨田亩辍耕太守忧之乃率僚佐官属乡耆里啬竭诚修礼祈祷于庙翌辰隂云四布越三日大雨民勤播种已而逾月又不雨仍来恳请甘澍如前五日乃止百谷生遂秋成有期赋税丰完边境以安葢太守为时名臣拜御史立朝敢言以刚直忤当道左迁县佐助天兵平蛮宼有功累陞今职其忠义之气有以感召之也太守每念祠庙廹隘且将朽坠谋于僚佐图一新之用答神休佥以为然于是合郡官僚各捐俸赀抡材琢石运甓陶瓦财罔民徴开廓地基为正防五间高广倍旧中塑神像前翌门扁防缯丹碧缭以周垣望之巍然雄壮一方经始于是年六月落成于八月辛未民夷云集祀事日防灵光益着矣太守乃因贰守书最来京请为碑文太史公为文以勗神曰惟明有礼乐扶持阳道幽有鬼神掌握隂灵礼乐兴治道备鬼神安气化全今高城深池神实与之太守冠裳尔形容堂宇尔室家劒佩尔从官凡新任必预誓盟嵗祀必先牒告出谒入防礼罔暂违皆敬神也可不思以尽职乎其必舒英阐灵贯通幽显弼亮圣天子宣威德永奠南陲赞助贤太守以养以教清其政刑辅翼明校师育成弟子降山川贞淑之气钟为俊英节四时之风雨寒暑顺适时令以蕃百谷以消百疾孝子慈孙义夫节妇则黙相之其或狃于蛮俗不信道悖是者则谴罚之至若一旦猺獞窃发外夷内侵尚当率厉百神折冲御侮保障一方务为豫之象重门撃柝以待暴客当为防之象城复于隍弗用师斯永奠厥位矣维时羣神敬听罔怠遂书以刻于石铭曰
　　用夏变夷国有守臣显化降祥责在鬼神祁祁甘雨既蕃民食赫赫威灵勿羞神职表里隂阳一敬奉天皇图万世庙祀万年
　　诸葛武侯祠碑　　　　　　　孔　镛
　　桂林郡城北隅今按察司防之后有山其势起伏若卧龙之状名曰卧龙山遂即山之巓建汉诸葛武侯祠以祀焉嵗久祠坏成化十七年御马监太监刘公来鎭广西始至往谒焉周视祠宇頽圯像设剥落退而叹曰侯之德业在天下当天下祀之今祠如此何足以揭防而妥灵也今欲鼎新之値荔浦洞蛮窃发跳梁马平恭城时方整举军旅往讨其罪弗果越三年兵息民安时和物阜乃与鎭守广西副总兵都督佥事王公廵按广西监察御史荆公合谋于农隙伐材命工撤而新之不两月而祠堂成肇始于成化甲辰秋九月二日讫工于十月十有八日也堂之中饰武侯位像又为龛以蔽尘坌缔构坚美制度伟三公又率三司文武僚属奉庶馐告成拜跽有位荐奠有所于是文武僚属与桂林之士民皆欣然而称叹曰三公为此其可谓尚贤者哉然不为之记则何以示后人俾维持之久勿坏佥以祠在按察司后山之巓谓予宜记予谓先王之道以明纲常为本周衰王者迹熄至于秦坏乱极矣汉兴学者乃复先王之道至于光武明帝其道庶几乎明矣降及灵献之世大奸继起曹氏最为雄盛乃逞其诈力窃大柄而天下豪杰之士靡有不屈节而从其所图为者无非僭窃暴逆之事岂复知有纲常之道哉当是时天下之人皆趋于逆理乱常之非独武侯抱道南阳不求闻达因先主有三顾之勤遂奋然而起图复汉室毅然以诛曹为心出师二表正名定分凛凛乎王者之师使天下之人晓然知曹氏之为贼纲常之道頼之而不泯后之君子因是而正谊明道扶世立教侯之功大矣岂特御大灾捍大患比欤虽天下祀之可也往时守臣多以崇修佛宫以徼福利先贤之祀虽頽废勿顾也今三公举此诚所谓尚贤者哉刘公名防王公名绶荆公名茂一皆以贤能着声宜其所立有过人者故为文刻诸石使后之来者有所考而继之也
　　贵县北山庙碑　　　　　　　李　鳌
　　贵治之北距百歩许曰北山三侯庙葢古昔相传周穆王时有金牛星降与北山之神物战化为石一坠山之阳一坠山之隂一坠于潭邦人惊异之立庙以事曰石牛庙凡遇疾疫宼盗旱涝祷之皆获感应唐宋间有司以事闻累加褒崇我朝复赐以九月九日之嵗祭前人述之碑刻其故详矣然时易世殊虽歴久远而显著赫赫然未尝差殊彼其洞宼窃发城頼之以解围也兵刃合战贼頼之以惊散也子女被掳民頼之以夺回也隂兵满野军获助敌水旱不能为之灾疾疫不能为之祸内外安静嵗事重登此皆能御大灾捍大患有功于民者也惠惟及于一方必血食于万世崇德报功之典彰彰焉而不可废况其庙貌摧圯容得已乎成化十六年义官呉纲舍人汤义率其众捐已资鸠工重修越十七年春工力告成正殿两廊拜亭后宫暨其神像焕然一新诚足以尽崇报之心继无穷之善神依人而益彰其灵人依神而益被其泽诚切感应殆若影响上以赞翊皇化下以福祐生灵岂但一时一事一邦而已邪是宜勒石纪功以垂不朽使后之人人知兴废之端增敬信之念决然瞻依而同趋于善庶几善名不泯而为一邦之福地顾不韪欤
　　平南白马庙碑
　　白马庙东距县五十里许状元梁公祠也公名崧字子高平南粤地唐属鷰州宋置龚州今鹏化里龙街村山川秀丽阆石钟英产于其间自幼颖敏过人明经博学按诸翰墨南汉唐同光时状元及第仕至翰林学士故龚州以公为大魁跻显仕歴朝久思亲不得承顔膝下托母忆子作倚门望子赋情极恳切献于大廷遂复获还家奉母锡赉不受愿蠲一郡丁赋上从所请归至东壕墟急于见亲野渡无舟乘白马过偶没于水先正曰为臣死忠为子死孝公其得之以迄于宋郡人感其蠲赋思其忠孝立白马祠焉迨我朝赐春秋祭祀设祠像于儒学之东至期有司斋戒沐浴陈设爼豆以祭葢所以崇儒重道也祠立而后民瘼頼以安兵革頼以息舟楫往来闻风慕道咸请谒之文人墨客题咏满壁经歴嵗久风雨飘洒治丁巳春乡人致政冯福軰因见祠宇倾頽神像久剥举念重修皆乐于董工协力如子趋父事采木于林砻石于山陶埴于野求垩于市增高崇卑彩绘神像建巍巍峨峨之气象立堂堂浩浩之规模完矣美矣焕然一新越明年戊午祠成属余以记其事实愚谓君亲大伦也忠孝人之大本也非忠胡以事君非孝胡以事亲求忠臣于孝子之门士生天地间顾未有不由于忠孝而得列于庙食跻显仕歴朝尽忠于君矣上倚门望子赋得遂归省孝于亲矣不受大赉乞免一郡丁赋其德泽洽人不朽矣是宜列于庙食树风声于久远也噫公未仕之时有荔枝诗云金门若有栽培地须占人间第一名之句及仕时又有倚门望子赋云盈庭之萱草徒荣满眼之芦花白落杨朱陌上而萧条之恨泪澘澘汉武堂前而宛转之残霞漠漠载诸典籍矣正古人云莫为于前虽美弗彰莫为于后虽盛何传公之所作美而彰盛而传矣其芳声茂实磊磊落落如日星皎然俾后人之景仰愈远而不忘文风愈久而益振求其若是千百中能几人是为记
　　郁林名宦祠碑　　　　　　　钟　黼
　　窃闻姬鼎方定越裳来朝郁林之封域固在舆图矣自秦开五岭而郡之名始着迨夫炎汉奄有区宇其间名公英杰游宦兹土如谷永之恩信结民人心爱戴陆绩之清介自持诗书廸士宋之姚道源德礼化民无决大辟其芳声美政载诸简防皆炳然而可观也我朝龙兴缙绅济济任廊庙者多臯防稷契在都邑者多卓鲁龚黄若赵天鉴之守己爱民与夫林公长懋由翰林中允而出知州政育才容众刘公规以监察御史左迁郡判而亲贤去奸刘公虬薄赋省刑无媿翰林之人物胡公琛之方正严洁不忝台宪之清风丰功伟烈深仁厚泽至今不泯前守斯郡者暨诸乡之士夫已尝请于当道立祠于文庙之东设位以祀之但嵗久堂宇倾圮殊非表章先达之意皇上御极八年春二月巴蜀刘公台奉勅提督学校廵歴郡邑首询名宦祠宇意在鼎新葢不没前人之善而崇报功之典也时庠生曾夀备述其详州守何君律闻之喟然叹曰祠之兴废余之责也遂防诸僚属议与志合乃忻然伐石积材食工佣力载经载营民不知劳渉春徂夏用告厥成制度宏伟焕然一新乃命余为之记余曰德业有隆替声誉有盛衰仁人君子禀扶舆清淑之气抱经纶参赞之才达则兼善天下霖雨斯民行其道耳非有意于得名也然文章政事上足以华国下足以善政天下尊之而益隆仰之而无斁自有以得名焉绩永诸公其垂裕后昆者尚矣如刘公规以监察御史治改元直陈朝政左迁宅心正大赫然风厉除奸革贵德礼贤其世泽深厚伯氏则进退百官为天子之腹心仲氏则肃持风纪为斯文之宗主间世麟凤羽仪邦家是虽天意之有在葢亦由公垂裕之所致也于乎诸公英声懋绩愈久而愈彰宜乎血食庙庭春秋不忒谨记
　　横州慈感庙碑　　　　　　　陆　坚
　　横郡西北七里许端然一岭形如覆鉢因名上有神祠按郡志肇自唐贞观中民妇陈氏居朝京门外一日买鱼归遇白衣谓曰鱼不可食既市可掷水中急上山岭避之陈如其言回望所居皆防今龙池是也陈没于岭屡着灵异乡人立庙祀之凡嵗水旱必祷人疫疠必祷祷必輙应宋高宗绍兴间郡守石公请于朝赐今额既而嵗大旱蝗郡国长吏具神妙化之迹上闻光宗特封淑惠夫人嘉定间宁宗加封淑惠显祐夫人两颁勅命兼籍以田供奉我朝有司因之嵗凡三祭暮春时节郡人皆具牲醴祀而游焉出尘境界八景首称风光山水之娱虽接乎目而洋洋如在之诚实肃于心此神超凡入圣之由与先朝今代崇重敬仰之大概也成化丙午嵗予寓恩城州因服巨胜子丸病热炽甚十日不食焚香远祷夜五鼔梦神绕牀三匝而去次夜二鼔梦一人执铁锹刬开予胷取火约一升病即瘥扺家就祀见庙所塑侍者与梦中执铁锹形貎似神之灵应如此治甲寅嵗防戎前都督毛公以文武全才出鎭浔阳礼接儒绅与予为文字交暇谈巨胜丸因备达前事公异之适公久病痰疾祷之果愈遣人奉香币少牢之祀使还告以庙宇倾圯公遂发心捐俸图更新之时郡人广东少防任公闻而亦符公志乃语诸市舶太监王公珠池太监陈公同喜助焉抡材僦工重建正殿前堂各三间装饰神像一新经始于治九年正月落成于次年正月公命予记予惟客邸病危感神显于梦寐救拔重生愧无以报当兹机防又乌敢辞乃曰山川之灵因人而显亦其人生而正直没而神明斯能付之神虽女流生前必能全四德而抱一眞故克感白衣之报没后又能着灵贶而福斯土斯克副山川之灵之显也自唐歴今几千载而应验昭如一日玺勅焕龙文之光禋祀绵血食之享士庶恣舞雩咏歌之乐葢与山川同乎佳胜之天也有非淫祀漫浪不经可比祭法云能御大灾捍大患则祀之岂虚文哉但殿亭年久兴废不一理势自然今又获防戎诸公重为高大视昔有加气象雄伟皆众心一念之诚非廹于不得不然予敢摭其实以为后之君子告尚冀修葺美轮美奂于无穷也是为记
　　桂林城隍庙碑　　　　　　　程廷珙
　　皇明混一之初既尝褒封天下诸郡邑城隍隆名高爵异数不一而足寻正其号惟曰城隍之神者事以礼也广右有城隍庙嵗久敝坏治癸丑司香火道士具启于靖江王殿下慨然曰是恒所为主其祀与山川并礼神也神以庙宁庙之修毋伤民力百尔材木之需共悉取诸府中又顾谓防衞指挥许良曰女其董厥工良曰敢不敬承遂取所需鸠工葺治之歴乙卯告成良来谒且具述睿防以告珙叹曰大哉王言乎一哉王心乎祀而克享于神审矣顾惟百僚心或未一则未知所以格神者珙窃为惧焉良问曰格神明有道乎珙曰有以人合神而已矣夫城以扞外衞内而隍以维防于城则有保障之道者神也而人道与神合焉昔尹铎为晋阳先保障后茧丝而民以安唐邕在齐卤悉窜伏齐人目为长城若此者其皆人城欤人而城则人之道与神合而格之者在是矣广右地多夷宼民罹荼毒职保民者章甫武弁同心共济仁廉以附众经略以威远而民有人城之倚则有格神之道而祀也神匪直歆之且将隂隲而福之唯影响其或脂韦淟涊干戈萧墙以自坏其人城则无道以格于神而祀也神匪直不歆之且将隂谴而祸之亦惟影响神视人祸福而人不自求祸福者恒众珙窃为惧焉良起曰斯言也有劝戒之义可以记是庙矣珙曰诺遂为记
　　陈崇仪庙碑　　　　　　　　包　裕
　　人臣之许国惟尽其忠之在已而利钝成败系于天者有不可必也幸而事集功成身与名俱显安富尊荣不幸事偾身危则忠正刚烈之气凝结宇宙间逼青防贯白日焄蒿凄惨自有以使人敬畏奉承而庙食无穷不偶然也宋广西崇仪陈公讳曙先为广东路钤辖皇祐四年五月侬智高叛逆犯邕横龚诸州侵扰日甚公部裨殿直袁用辈闻狄武襄公将至欲先时擅功固请出师公曰贼势方鋭未可与争锋狄公至同谋撃之贼不足平也用不听命遂溃于昆仑关遁去狄至诛袁用辈公亦遇害焉是日隂晦不明军民荷公德泽者以终非其罪奔走悲号相与立祠祀之狄后亦原其忠而致祭焉乾道元年东坡苏公轼南迁惠州贻书张经略述公之忠勇奏赠崇仪使隆兴初复赐额忠愍迄今几四百年矣先是祠宇僻在委巷隘陋且年久湮圯治已未夏六月桂衞长王辅白于鎭守太监张公瑄乃慨然叹曰朝廷崇奬忠义祀典有加矧神之灵贶若此其可忽乎遂命府衞相视址界改观乎通衢午向前迎天马后枕象峰侯岭尧山对峙左右视前在委巷者不侔也于是鸠工庀材仍旧贯而增厘之肇工于是年秋七月朔落成于次年庚申冬十一月是役也不告支公帑不劳民力寔由至旻募众縁而襄成之其用心亦勤矣哉故事有文以纪肇成之嵗月襄事者之姓氏将勒诸贞珉用垂不朽至旻同乡进士李凤过徴裕言为记书此以复
　　状元王公祠碑
　　海岳鸠灵山川毓秀豪杰之士挺生于其间以文章忠义显著于时者是葢天地之正气滃蒸于川岳所钟不偶然也故诗咏维岳降神生甫及申史载眉山郁秀二苏出焉吁孰谓人杰之生不本于地灵也哉若宋状元王公世则桂之永福人也世居邑之华葢山下隋大业间有双鳯巢山顶百鸟羣集宋建隆初凤复来巢因改华葢山为凤巢山而公应瑞生焉公端重秀颖异常词翰出人意表气葢一时太平兴国八年乡荐之礼部试大廷时得二百三十有九人公裒然首魁天下太宗时幸金明池乃宴公等于琼林苑进士赐宴自公始也后公以政最进居谏垣时太平有事交趾擢右正言使往觇其国公至彼严夷夏之分赠遗无所受远人懐畏及还条陈事迹及山川形胜上之太宗嘉其忠清与苏易简辈进直史馆恩礼优渥淳化二年公以帝在位久自楚王元佐废储贰未立语同列曰今日之事孰有大于此者乎乃帅冯拯尹黄裳辈伏阙上疏忠愤激烈言甚切直太宗大怒遂罢公馆职与冯拯等俱斥之岭南公知象州夫公之清声雅望与吕文穆诸公同时并美孰意公竟以是弗克大用于时也惜哉正统丁卯郡守姑苏呉侯惠始为公建状元坊以旌显之后坊燬于兵燹扁置囹圄中殆今六十余年矣正德庚午防和刘侯敔来宰是邑清涤崇祀先贤遂慨然以兴复为已任乃卜学宫之右凤巢山之下即公之故居鸠工庀材筑基建祠制度雅素规模浑坚深有慰于乡人之景仰也经始于是年十月落成于翌年辛未四月是役也材市于商工出于募分豪不扰于民矧又得守备鲁君宗贵邑博马荣幕僚祝麟相与赞襄所以事易集而功易成也呜呼凤鸟世不常有之物也自隋大业至宋建隆几五百年两至其邑而生公自建隆迄今又五百余年矣天运循环列圣继作治教休明九苞五采之瑞将不至于斯乎其间必有文章忠义名世如公者出焉此予之记不惟表斯祠之创建以显山川人物之盛抑亦有望于斯鳯之再至而钟吾乡邦无穷之瑞也邪生员张颢朱防辈致状请予记将勒诸贞珉期与张曲江唐质肃冯三元之祠同侈美于永久焉敬书此以复
　　桂林五贤祠碑
　　桂山巍峨漓水滢澈寔天地之正气流行滃蒸于其中煇光秀发小则泄之于庶物大则泄之于贤才其为物也珍其为人也秀昌黎先生谓衡山之南白金丹砂英乳诸物不足以当其竒意必有魁竒忠信材德之士生于其间南轩先生亦谓桂之山拔水清士多秀美孰谓五贤之生有不本于山川之正气所钟欤按志传曹公邺桂之阳朔人登进士当唐宣宗朝尝因诗讽谏多所裨益学士韦澳荐其才官至吏部侍郎有诗名赵公观文临桂人唐干宁二年昭宗试以观人文化成天下赋遂魁天下士时中宦刘季述辈专横公以为言忤时相崔意谢病归终翰林侍读宋王公世则永福人太平兴国八年状元及第宴琼林苑进士锡宴琼林自公始淳化初擢右正言使交阯还条事迹及山川形势上之进直史馆与冯拯辈请建储贰言剀切太宗怒落馆职出知象州唐公介兴安人仁宗朝为御史里行劾张尧佐因纠文彦博以灯笼锦赂贵妃致相位帝怒谪英州别驾晚防大政諡质肃陶公崇全州人十嵗能文登进士诏试馆职理宗在潜邸为讲读官及即位首陈保业谨微慎独持久之説又陈修武备厚民生厉士气数事与时相史弥远忤出知信州卒赠特进諡文肃有澈斋集藏于家吁之数君子之贤谓不钟于天地之正气者能然乎哉正德壬申三月左布政使沈公林按察使周公进隆因修临桂庙学讫工咸慨叹曰桂之五贤或才擅词林或名魁天下或直贯金石天下士也我辈其可不加之意乎欲于郡庠文庙防门西立祠祀之同请于廵按监察御史舒公晟曰是吾志也遂命鎭抚许濂县丞曾顺董役惟勤惟慎芟翳去砾涤尘涂墁牕有櫺门有扉堦有级丹雘黝垩焕然一新设立牌位几筵于中以妥神栖不崇不卑雅有制度神之灵洋洋在上凛有生气顔其扁曰桂林五贤祠知府王侯夀帅僚属致祭嵗以为常是举也不惟使诸生朝夕观省论其世而师其人抑将使邦人来者必谒过者必式而斯文增重其尊贤厚俗之意何其盛矣哉许濂曾顺鸠工砻石偕教授潘节训导榻凤章邝相帅生员呉秘白赞潘钰费頥辈过徴裕言勒诸石用昭永久敢僣书此以复舒公字孔旸饶之安仁人沈公字材美呉之长洲人周公字绍立福之莆田人俱进士廉明公恕各敭歴中外多善政此其一也
　　全州名宦乡贤祠碑　　　　　蒋　冕
　　治中有防令天下郡邑各建名宦乡贤祠以为世劝吾全僻在一隅茫然不知奉行此防者垂二十年逮正德末广西按察副使大庾刘君节督学莅全惓惓祗承德意相地于学西稍南爽垲轩豁以揭防妥灵惟此为宜也檄知州章诤市材僦匠左右各建祠四楹祠前东西各有夹室其外总为一门以便守奉左以祀名宦则自宋刺史柳公开而下凡若干人右以祀乡贤则自宋孝子朱公道诚而下凡若干人名宦以爵乡贤以齿每嵗春秋丁祭后三日州之守贰率学之师生行礼祠既落成君以书畀判官邓能秀上京师请记于予且曰走为此举其于扶世导民窃有志焉特恐去取或茍甚者上下相防是非未必一一尽出于公祀非所宜祀而无以服乎人心则非惟不能劝祗益以致议焉抑何以仰成德意哉今夫宦于其地而去后见思是之谓名宦生于其乡而众共称贤是之谓乡贤若文翁之祀于蜀郡朱邑之祀于桐乡皆名宦也其宦业何如邪凡有道有德教于其乡者没则祭于瞽宗乡先生没则祭之于社皆乡贤也其贤德何如邪名宦如是而祠之则凡仕而居官者孰不劝乎乡贤如是而祠之则凡生而居乡者亦孰不劝乎崇先正以示轨范于后之人礼行于一堂而有以风动乎一郡扶世导民其所关系非小小也而可以不慎哉予复书曰君之言是也予虽衰耄亦当黾勉执笔以着君志其敢以不文辞书才达而君以陞任去二祠虽建祠事久犹未举予寻亦得谢归督学佥事琼山唐君胄课士来全鋭意绪成刘君之志属知州沈尚经同知张华因祠之旧稍加修饰乃制神主卜日奉安一切规约悉如刘君旧所定者其神位视旧或不无增损之殊则刘君昔日之书固巳丁宁其説凡主祀事如守贰师儒者诚不可以不愼也守贰师儒慎之于推择之初去取一无所茍公是公非下不得以蔽乎上则虽子孙自誉其父祖以为宜在此奉祀之列众人亦莫不翕然宜之虽欲致议亦孰得而议之此又唐君之切戒也唐君未竟其事亦寻以陞任去久之佥事香山黄君佐以翰林编修来督学政尤孳孳以扶世导民为己任既表异孝子贞妇之闾而于名宦乡贤二祠尤致慎而不茍公是公非无少假贷视刘唐二君益加严矣嗟乎任承流宣化之责者凡所以扶世牖民以导扬上德岂必家至而户喻哉本之教化树之风声待其觌之于目而概之于心殆有惕然于中而不能自已焉者固无事乎繁条格严法禁而后人知所劝也予故不得不终记之以表章三君维持世教之盛心知州林元秩祗承规约惴惴焉惟弗慎是惧判官罗尚义学正周伦训导陈嘉猷卢德章亦无敢不祗且慎事得附书
　　平乐三贤祠碑　　　　　　　祝　銮
　　粤稽有宋以言谪昭州者吾得三贤焉华阳范公祖禹常州邹忠公浩澹庵胡公铨载诸乘可考也今广西之平乐即古之昭州也而三公之名迄今炳炳与桂岭萦山争高足以摧奸锋而定国是岂泛泛逐时低昻者伍哉广西右防政邹君輗即忠公十五世孙也嘉靖丙戍夏六月行部至昭乃览旧帙搜往迹愀然挹公于羮墙间惟旧有祠在龙兴观之东鞠为茂草久矣爰即凤凰山之陬捐己俸为祠以祀邹公范公居中胡公右焉葢三公之学术既同其气节又同流风余韵百世无斁庙食兹土于法为宜亦所以扬前喆之休立人臣之轨兴仰止之心而振习俗之敝旬宣之职顾不当尔邪瞻拜之余聿符厥志于是郡守龙子大有请纪其事遂书其略为来者验焉
　　横州伏波庙碑　　　　　　　蒋山卿
　　古之豪杰任大事而立竒功足以利国家而垂永久者其大致有三曰几曰忠曰智而神存乎其间当炎汉中兴赤符再启光武提一旅之师扫除莽贼芟刈羣雄恢复旧物如取之掌于时徴侧以孱然一女子掉弄甲兵于荒服之外汉方弃置不顾将军知时不可失毅然请往帝不可抑众不可挠此则乘时应防而先夺其心者也夫是之谓几交趾隔絶岭海深入百粤汉之士马往往冐炎蒸触瘴雾物故过半人鲜轻入将军独犯难不顾督楼船之士卒跨海而进破贼于浪泊之上此则蹇蹇匪躬志死国事者也是之谓忠及诛徴侧余党悉平驱逐酋卤而还之故地界岭分茅标题铜柱以限南北此则识度超迈处置得宜筹算计略巳岿然为不世之规矣是之谓智呜呼方将军之请行也帝已老之及据鞍上马之时则已判然有分茅之志楼船南下指挥所及风行草偃南北之分迄今所向如故千百年来交人顾视铜柱信如蓍龟终不敢逾跬歩以争尺寸之地自非有神以寓乎其间乌能然哉迹其平生学问尝感激思自奋拔以树功名于世兄语之曰女大器当晚成良工不示人以朴既遨游陇蜀知不足与共大事一见光武而识帝王之眞从容数语臣主契合遂倾心北向攀鳞附翼以有爵土而汉家事业终亦頼之无负于君择臣臣亦择君之説是岂区区浅浅为小丈夫者之所能及哉将军有庙在横州乌蛮滩之北涯所谓以死勤事以劳定国于法所当祀者兹土之人嵗时伏腊必祷焉水旱札瘥必祷焉诸往来者亦血荐惟谨嵗丁亥十二月总制尚书都御史新建伯王公来治思田事过谒祠下慨叹卑陋不称显名爰命州府增饰栋宇作而新之初事庀材有大木二湍流涌抱自出滩下人皆以为神明年戊子二月庙成郡守蒋山卿敬书其事以诏来世是役也冯推官衡实经始之州判姜琏亦有劳焉是不可以不附故附
　　陆川名宦乡贤祠碑　　　　　伦　诏
　　嘉靖丁亥秋陆川名宦乡贤祠成先是礼部奏准通行天下而钦差提督学校宗主唐申谕各府州县有司奉行惟谨葢表彰贤哲以风励将来甚盛典也陆川邑汉合浦县地属越州唐属容州宋仍唐旧至国朝洪武十年始郁林当两广交防之冲有妙垌温泉之秀风俗渐美人才日兴葢自汉唐宋以来食禄是邑而政教可称生长是土而才行可録第以屡扼兵变记载弗详考诸旧志如名宦则有道州呉庸以宋淳熈特科为簿尉适李接倡乱统兵御之凡六战众寡不敌殁于阵死节与日月争光帅刘焞上其事赠承事郎仍官其子我朝洪武初长沙王麟以卓荦之才筮仕邑丞兴创之初能阜民利秩满之日保陞邑长泉州庄概成化乙巳授尹来任简易近民六事毕举九载荣归民不忍舍临安郎珍治乙丑拜官邑宰廉明仁爱修学筑城七载解绶民皆感仰南海彭金职虽县尉志存经济催科不尅民留去思呜呼宦迹有名闻者固不止此而此数君子则遗爱之在民心者也如乡贤则油凤以洪武丁卯登乡进士初授肇庆贰守而德政感孚后改谅江州守而士民爱戴杨启发身贤科职任同府初涖广州而政事不苛继至琼郡而廉明昭著厐经则文学俱优师儒不忝乡荐政事长于别驾呜呼人才有誉望者固不止此而此数君子则贤声之尤显者也名宦乡贤生有功德于世殁当庙食不朽葢功德自有公论焉耳前令以邑僻一方漫不加意比龙川何侯至展诚释奠毕慨然叹曰十室之邑犹有忠信是邑虽小岂无贤哲乃奉宗主条约廉得来宦与乡宦之可敬畏而足垂范者若干人题其姓名官秩于木牌以表其贤欲分为二祠而学地狭隘求之他又非崇重之所以是移竪学门于明伦堂之东面然后辟地于明伦堂之西面择材庀工并名宦乡贤而一之创于是嵗之春迄于秋七月而祠宇始翼翼矣神栖既奠祀事攸行勒诸金石以告后人徴文于诏诏曰同堂享祭母拘于迹母泥于势而惟其功德之相若曰之数贤者世之相后不止百年地之相去千有余里虽仕路有遐迩遭际有险夷而发迹崇卑之顿异其功其德均无愧于天下后世矣俎豆登降之间不识观者亦为之动容乎庸书此以复伍侯之命是为记
　　四贤祠碑　　　　　　　　　林　富
　　省吾子曰余总军务制两广慨惟治理若斯之难也喟然思古名臣上下其人而歴数前闻迹其行事汉以上无可称述唐之时有元结孔戣宋之时有余靖张栻者亦仅仅数人自余楼船战伐之将典州列郡之吏仗节死义之士迁徙放逐之臣耳其功业文辞不少概见何哉岂固以遐方鄙遗瘴雾炎毒人所惴恐而当时贤能俊杰有权力者皆珍重爱防足迹罕至邪无怪乎风气之不开人文之不着治化之不广且浃也竒异纷葩瓌丽徒盛而材能弗获其用也货物赋敛虽繁而中国弗被其利乎于乎可叹哉我太祖高皇帝因元之旧并置两藩简贤任能与中土埒而节帅特重于他鎭于是钜儒硕辅良将循牧彬彬乎踵至焉今日两藩所以独盛于前代者有由然哉余不佞久滥兹土往来藩东西逾越山川察知风俗而其间尚有未尽雅化者转移感动之机谓不由于管化枢之极者邪常欲兴礼修坠以风厉此邦乃命有司数问长老通人考求今之名贤善政犹存德音未泯者庙而祀焉于是有司进而言曰都御史阳明王公抚平思田不以兵力兴起斯文倡率士类近事有徴厥所宜祀者与曰异哉不犹有干城之宣力屏翰之遗爱乎又进而言曰都督山公用兵无敌威信在人方伯舒公守节清苦爱人尽己生有令闻没有余思厥所宜祀者与曰休哉不犹有鎭抚四夷定国家安社稷者乎曰尚书东山刘公昔鎭于兹德行人化夷夏威懐文武惟用出入有立身无疑行人无间言厥所宜祀者与曰至哉茂以加矣惟阳明公余尝接闻议论奉以周旋其辩博雄伟识见超卓龙乘风云变化莫测者邪山将军勇而正舒方伯介而朴余毎闻人诵説而想见其为人山如深林巨谷中藏虎豹舒如清冰出壑寒气逼人矣东山在朝余犹及睹其象貌直而不挺曲而不挠譬之大钟九鼎庙堂增重青天白日万民所望也于乎皆足以垂不朽矣夫是举也褒表功德维持世道视化劝后也孰敢阿其所好而自私哉后之君子尚毋忽诸
　　重修庆元伯祠碑　　　　　　应　良
　　治初元孝皇追维孝穆皇太后恩慈罔极推原所自出封其父李公为推诚宣力武臣特进光禄大夫柱国庆元伯諡曰端僖母唐氏为伯夫人维伯暨夫人皆广西平乐府贺县桂岭乡之龙塘村人于时有诏建祠嵗以春秋享前廵按御史三衢郑公维垣实肇厥功度地西门外一里许西山药师寺之右规制闳整迄今余四十年扃钥非时垣庑皆圮狼夷杂居渎乱失经神不顾歆邦人郁吁弗忍正视嘉靖十一年冬今廵按御史江宁郑公廉至徧歴五管一新百度还驻省城防考庶政既严修文庙暨诸学宫一日谒祠愍然动容蹙然若罔攸措躬属藩臬羣有司公防公若曰于乎维我高皇统天大孝明德睦亲首封扬主锡典明禋维列圣世孝维孝皇以孝敬称天作諡恫念先孝穆太后罔报生前追崇厥先封厥考妣昭示典礼协诸大义永言孝思孝思维则于维钦哉维我皇上孝格皇天盛德大备祀典尤严矧兹民社畴敢弗防以干明宪公若曰维广西山川深窅广邈峭竒清冽尧山虞庙蕴灵储祥歴四千年庆钟孝穆嫔于宪祖诞育孝皇圣躬亲贤乐利泽于无穷庆元之封锡类维何敢不防事佥曰唯惟公法言于是裒材商功择官敦事凡垣宇栋楹之圮败挠折者瓴甓丹雘之疎漏漶漫者神位祭器之缺刓不中仪式者倐焉改观肃然孔严又禁其扃钥以畀药师僧俾专守之有司时祭焉落成之日荐绅髦士登敬其所祥飚灵云肸蠁若临耄稚相擕举手加额孝忠之思油然以兴臣子之节不励而劝公于是举可谓诚心动物礼让为治者矣大夫士佥曰宜勒石于祠以永世守而属良纪成绩惟夫子燕居纵言及于礼曰明乎郊社之义尝禘之礼治国其如指诸掌而已乎维圣人在上以礼乐治天下至于宪臣志存忠敬以扩化基岭海遐陬奋庸兴起葢虽一祠之修而我皇明治教之隆系焉良不敏然尝从史氏后是宜特书昭垂世世











　　粤西文载卷三十九
　　钦定四库全书
　　粤西文载卷四十
　　桂林府通判汪森编
　　碑文【祠庙】
　　重修太平知府端敏胡公祠堂碑
　　张　瀚
　　有明太子太保兵部尚书諡端敏胡公浙之仁和人俶傥瑰玮精研道腴蚤有志于经济起家进士正德间由南部郎出守太平以治行卓异进江西按察副使荡平东乡诸盗时宸濠隂蓄异志公上疏发其隠谓礼乐政令渐不出自朝廷江右大可虞不在诸盗濠怒诬公离间亲王逮繋京师榜掠阽死言官交章论救得戍辽阳濠反伏诛値世庙继统召起行间拜按察使洊歴台省列卿左都御史改兵部尚书加宫保公以十事要説大意欲简阅团营宿劲兵京师谨防北方又劝上亲贤讲学远媢疾絶嬖幸忧深虑远顾以切直犯忌讳不尽用寻谢病乞骸骨章数上廼许驰驿未几复召起适无疾卒于家俨然衣冠危坐不仆余时为诸生每望见顔色聆论议所闻平生经歴皆卒卒未究其志惟太平最久无负于民死而有知犹依栖丽江百粤间也顷余承乏苍梧亟访郡中果建有祠嵗时烝尝不失问政迹则故老相传谓为廉明博大在郡劝学兴礼筑城壶关绥柔土夷功德不可殚纪乃作而叹曰嗟乎士君子所至策立勲业行德济世岂希冀声闻当时报酬身后哉天地万物本吾一体分谊当为时势不可已凡以尽其心事其事吾何得而与焉惟泽在生民功施社稷维系人心自不可解则报祀之典所由义起而非其立德立功之初心也公昔有言殆亦自歉未免防谦无已岂意民心歴久不忘洋洋爼豆之存适契其依依故民之恋非夫精诚上下惑应孚挛无俟勉彊若是邪今江右有祠吾浙有祠公所谓不足人愈多之称颂勲伐尤彰明较着至所自信若太平郡治能无想见循良伟绩入人深遗思远哉兹郡之祠信不容已矣夫表先哲以劝官师存遗惠以惇风教固宪臣奉扬明命之职亦一时共事同心乃檄郡修饰栋宇严洁祠事仍记忆大略勒诸贞珉俾瞻拜祠下者知所爱慕垂世无穷云
　　三功祠碑　　　　　　　　　黄　芳
　　君子闻鼓鼙之声则思将帅之臣将帅者三军之司命国之所系以休戚存亡者也岭南自秦政失驭隔为殊域汉兴武帅奋庸前有路伏波博德后有马伏波援至宋又有狄武襄公青此皆赫然以勲烈显百世之下秩祀而无替焉博德当武帝时与楼船将军杨仆撃南粤仆军东南摧锋防坚而博德所将仅千余人多方招徕功顾百之可谓得绥远之仁援佐光武奉命讨徴侧将二万人渉数千里若拉枯朽所过缮城郭穿渠以利民申明约束骆越奉行马将军故事者二千年可谓得经略之宜青机敏沉毅宋皇祐间侬贼叛乱岭表震叠而能以番落骑絶险破之拔身戎行名动华夏可谓折冲之勇夫三子者克敌之功同而所就各异青勇以致义博德仁以济威而援也政以泽要之各有攸当焉侬贼暴强已甚战不力则大事偾矣故贵刚克兵瞬息万变上首功者或反坚敌仆既败粤人因乘其衅而招之此以不杀止杀也故贵柔克兵戒战胜生骄阔略后事每启他衅援独不鄙其民而经制之与之更生是兼二子之长而又有终也夫政不足而后有刑刑不足而后有兵兵已矣以政终焉所以生之也援其最优矣乎或曰青以后事付孙沔不欲专其美博德绥定事史略其文二子葢无愧于援也理或然欤梧城东旧有尉迟敬德庙太守周任改祀三子名三功祠致仕太守石君邦柱属芳记芳故绎其实以诏后人俾知三子所以为功匪酷烈多杀之为贵也
　　浔州城隍庙碑　　　　　　　王贞吉
　　城隍之神为一方主宰庙所以栖神灵而锡福庇民为一方保障也余始至谒庙见其倾圮之甚愕然不怿嗟乎神人相依事神若此欲民之安得乎时方议修庙而屈于费医生王瑀进曰是庙之頺多年以募縁修矣今其数籍具在民间可考而知也予乃旁询而知其为厢民甘崇俭张仁仕季杰谢宥所贮约二十余金遂令尽出其金以营修之而以王瑀董其事于是后堂中庭易旧增新庭之左右则创庙房各三间其庭与房各建神像房之前为仪门去五丈许为大门以仪门之前多旷地不美观也复令隂阳官防俸谕诸巫者各出砖瓦木植等料门左右复创廊房各三间俾奉庙祀而往来祭祷者各有所止董其事则仍瑀也方是役之兴也是为壬寅四月民有失火者来告予曰此祟火也每嵗延烧百余家浔人苦此久矣予乃诣庙祝神自是祟火遂熄是年春夏旱予祷神即雨越明年癸卯如之又明年甲辰亦如之嵗用丰和民夷俱安父老俱言先时未有葢修庙之应也予曰然人神则一感应宁无然庙之修也尔民之力也尔民之财也则所以感神者尔民也予何德之有庙成遂记其事以告后之君子庶知神之灵而加意于庙也
　　浔州四公祠碑
　　成化初年浔州地方峡贼猖獗頼韩公平未几遗种复兴稔恶甚久嘉靖十八年幸我蔡公提兵尽勦浔始太平既而又闻征交之役民间胥谓永乐年间王师征安南浔以近郡随征餽粮军民十毙八九是役吾其不免頼我毛公蔡公临边猾卤遂称臣纳贡不俟戎衣某等今日得更生者二公力也方图久庇而二公乃远去攀辕莫及欲建祠像嵗时瞻仰以报大恩理合具呈施行等因据此縁系士民诚心理应顺从除建祠像外本府查得桂平县崇姜里原有入官风水塘一口今招人承佃定租银六两合嵗收入以为整修祠宇之费近府东门城原有官空地二叚今招商为铺定租银六两合嵗以为春秋祀典之用如此则祠垂永久庶足以慰士民报恩诚心于无穷矣为此令礼房立卷工房并立石以记其事之始末庶后之闻是祠者得有所考据而兴起云
　　博白县名宦乡贤祠碑　　　　李乔木
　　博白县旧未有名宦乡贤祠有之自缪尹始缪尹宰县之年一日喟然曰昭贤否别鉴戒治之始也白虽荒逖民社之寄均名宦乡贤前此岂无其人乎抑有之而未表章者乎于是考图稽籍文献是徴搜辑故实修成县志而得名宦六乡贤四萃为一祠祀之所以寓高山仰止景行行止之意也祠居县治西堂三间为行礼之所廊庑堦墀大门仪门悉仿官府之制缭以周垣通以大道剏建于癸卯冬落成于甲辰秋规制可观昔无今有而求记于予予攷之厐孝防之忠义自许赵奎之爱民如子冼积中之仁惠为政楚偃之劝民耕织徐噩之力战死节秦懐忠之平反寃狱赵惟清之以礼为教李时亮刘胜呉原正亦皆遗德在人不可冺者时有先后贤无古今立祠设位春秋血食葢有合乎祀典之义也后之宦于斯生于斯怀见贤思齐之心而勃然兴起则其应祀之数又岂止于此哉是为记
　　海棠祠碑　　　　　　　　　呉时来
　　海棠祠祀宋臣淮海先生秦观也在横州郊西之海棠桥侧即先生故所寓地后人高先生之风为亭其上又改为书院实于祀典未载初横人以先生风义有益于其乡之人合祀于时祀先生于乡贤议者以事先生不宜以乡乃又祀于名宦既又以先生编管也处非所据于神未妥二者皆非所以康先生也推先生之志即生而血食之将舍而弃去复奚后之祀不祀羡邪从后观之谓先生为横人可也莫土非吾也谓先生为名宦可也人有余思也嘉靖乙卯南海高君士楠来守州事因亭宇圯坏方积需谋为修之适先生之后人有秦某者以灵山丞过横复以请于高君乃为之立栋宇筑垣墙将迎先生主祠其中于是议专祀今之论先生者曰词人词人甚又沉迷禅防以写佛书为徼者所乘致流窜无寜日吁谁从而论先生之世耶先生初为编修与蜀党诸君子忤时宰章惇辈乃御史刘拯承意劾其修实録诋诬被谪防州实与范祖禹诸人同既而以写佛书徙柳州既而徙横州徙雷州葢戛戛乎靡有宁处唐宋以来高明操厉之士半入禅家而赵清献二苏公黄鲁直诸人乃其尤者岂学道未纯而好高异之心易投难拔亦不觉其深入欤及观逆旅集海棠词有本无本等语乃知先生之参禅皆其居困之时借以解外纷以舒其抑郁无聊之意而实未尝有害于吾道也若致患之因即不写佛书其迁徙犹是也不究元祐碑中诸党人宁独少游邪乃为之歌曰
　　欧歍肪脂宅南方臭肥灭鼻幽以芳山澄水碧清夜光奎娄错落灿文章舌笔之吐离毫芒危难之安思所伤委命大郭托醉乡含苞元极渊潢洋防閟灵室配崇冈风流后嗣宜久长
　　遗忠祠碑　　　　　　　　　董传策
　　遗忠祠祀故德庆州官松轩陈公其仲子郡守君伯言构于家者也先是罗傍贼炽数患苦诸州邑公少机警业捧檄倅州遂提偏师入既谍辂摧折之廼建议白上官稍寛约束设墟场令与民为互市时乌钞宵人计无靡羡复相煽挠公法公辄奏记监司请殪其渠帅不许贼觇牒深衔之间嗾众徒党环甲起市中出公不意公犹殊死战竟死有司议请防典方事殷未遑也防兵部尚书余姚王公建节平蛮随擒贼函其首酹公无何以公祀忠景祠嘉靖中郡守君举进士为尚书郎朝廷始赠公如其子官玺书有挺身狥职以死勤事语于是公之忠益章章然褒显矣公子若孙浸繁昌家子邑令君伯常既创家庙嵗时秉祀惟防乃郡守君靡瞻之思顾谓公之忠实敷遗后人休宜特表着之庸侈锡命昭佚典遂别构祠为堂三楹塑公神像于中刻制词扁之堂缭以门垣殿之寝室鸠檐疏榥缋栌啓櫩橛涂垔塈缮彤髤籍柸轙悉如礼大夫祠制其剞劂殊爽觊额曰遗忠遗之为言贻也忠贻而祠之荣上赐也贻厥孙谋以燕翼子蔑不忠矣经始嵗戊午夏越明年嵗己未冬祠成卿大夫耆老若生徒辈相率庆成事且为徴言记之永遗忠也公讳琚字宗玉世家粤西南宁郡之里祠在其右董子曰余纪陈氏遗忠祠葢徴忠孝大指云夫人臣事君食焉不避其难义也茍裨民社虽艰虞不遑恤焉及其可死则死之殆非有所为而为凡以不欺其心尔故贞妇死适士死志王臣死职守土之臣死封疆为人臣者无以有己为人子者无以有己斯所谓天地赋物之良心时出之而安汝止者邪夫学士大夫读史至义烈志所为忠其君未尝不愤然三复流涕也一旦任国家事辄复迁延顾望展转为自全计或巧避其难思贻之人人独小吏哉松轩公虽死庶几不欺其心矣古者大夫士各有庙中世易之以祠然祠不备制祀不成享其于报本追远之心几阙焉夫孝子之于亲有善惟恐其不扬也亲有善扬之惟恐其不永也若郡守君昆弟可谓能孝其卒成公之忠与卿大夫耆老同宜懽然爱慕之诸生徒又景乡先辈风烈俾良心油然生焉公之祠可无贻永永哉嗟乎人臣咸若时何患乎无孝子矣或以食报徴公之忠无亦浅之乎纪公哉
　　庆远府城隍庙碑　　　　　　徐　濬
　　宜之城隍在府治之东有庙而无寝殿制度阙焉葢郡设边徼即官府舍犹陋也况于神所翟公以洛中豪俊来守是邦诸展采错事用夏变夷期与中州齿百废具兴神人胥悦既修城隍其栋楹梁桷之挠折者易以良材上甓旁垣丹青粉饰罔不饬治复作寝庙于其后前为对越亭翼两序以司于是殿舍中严宿斋有庐拜瞻有次郡人来观谓数百年之庙制自今完请余记之葢闻古者民兴于礼乐今者民严于鬼神明有礼乐幽有鬼神一也古今异矣自先王既远礼乐之教微民始以是非之心惟神所制惧祸福之故耳夫陈説礼乐于人愚者迂悍者怒要之于神虽悍者亦悚然下拜诚惧之也神之权重矣然礼乐不及而祸福及之民犹不敢偃然为不义是非之心頼以常存则神固人人之心萃而为神其神必灵凡水旱之灾兵师疾疠之患有祈必应亦其理然也故坊墉道路马蚕猫虎之神至微矣世犹迎而祀之况城隍乎今天下府州县皆得祀其城隍载在令甲然有司率缓视不饬若翟公者可谓知政之所先矣诗云奕奕寝庙君子作之公之心葢幸民不昧于神则是非存三代直道之风可复礼乐其有兴焉尔岂直一寝庙已哉公名涛斋其别号也是为记
　　重建上林县城隍碑　　　　　关与张
　　城隍有庙胜国以前未闻至我朝始着自畿辅而藩服府州县莫不咸建有司嵗时谒祭以为常其初莅任则奉牲帛致誓词罔敢怠也用是人神受职四海宁谧迄今始知我祖宗制治保邦之远猷也上林创自唐后为澄州我明兴复为上林城池之守有自来矣嘉靖初县治儒学皆南向而説者言右山太峭表向非宜遂渐易向惟城隍在南门之西儒学之后仍旧贯焉湫隘卑敝无外户之防民畜将肆践秽于神甚防也嘉靖乙丑冬衡阳罗集云公来守兹邑周视城宇雅志作新据隂阳家説年位弗利事渐寝越三年隆庆戊辰季冬也公以朔诣庙乃集县之父老子弟若乡之里甲长谋曰吾之居此三载矣凡士民防安恬之福咸神赐也而今门垣宇栋日就圮废神奚以依即议营建惟财是頼然内帑不可动支也罢民不可再敛也予幸有予之俸金度力之能为者捐之茍不足汝众其克继之乎不欲者不强也民闻之欢曰公为民造福尚不惜俸吾民何爱一钱之利而不竭手足之力乎乃皆子来率作兴事即负固獠蛮亦闻风兴起伐木以助其成由戊辰冬迄己巳夏告落成焉门堂宏敞庙貌伟然改观矣公大喜属张为之记张不佞敢承公命率有众而盟诸神曰自公而下至我僚属与父老子弟其母谓神之弗知也夫城犹民也城以捍外亦以衞内诗曰毋俾城坏民以奉上亦以保上诗曰毋俾作慝城坏则宼玩民慝则心离宼玩民离难以奉神城隍何神民心惟神民心不安事神实难必也一民饥曰我饥之也一民寒曰我寒之也一民陷曰我陷之也一民怨曰我遗之也肫肫然务使民心之我固犹城焉则民安之神佑之其所以保乎民者即所以尊乎神也虽不祷焉祀焉神固谅也公以乙丑冬下车迨是四稔矣政通人和家给人足淫俗革宼屛息屡丰年迹其所为可知公久任得民心专意借宼至今廼得成厥庙噫公非诚意素孚于神人而神固令斯民留公以成斯役也邪因备记之命工刻于丽牲之石以示不朽云
　　重修贵县城隍庙碑　　　　　邓朝宾
　　圣王设险以守国城隍所由创焉有神以主之其来逖矣昔汉高帝以御史周苛守荥阳全节命天下有司附城立祠祀之城隍之祠其昉于此乎我贵城肇筑于郁林郡守陆公绩嗣后甃葺御宼功之最者则刺史谢公雕州幕侯公元采也国初封城隍神为监察灵公寻正今号尝攷之祀典能捍大灾御大患者祀之然则城隍祠之建夫岂淫祠例哉葢以其正直忠烈功施于国泽被于民合德天地参赞化机为一方之主宰生灵尤頼以黙庇焉者也邑祠嵗久倾圯且规制卑隘前令见宇呉侯谋将构而新之限于赀费既捐俸遣属民李化鸠工董缮复给符令其劝募士民共成其美不越嵗而工绪可稽堂室嵬峨门廊焕饰规模广神像尊严即之者改心望之者起敬视中州之制相嫓美焉吾令喜而语诸僚友曰是足以妥神栖而为吾民具瞻之地矣吾叨兹迁戒行有期日当乞言士夫以纪嵗月适今令秀山廖侯下车聿新庶政爰捐俸以修其缺终前功既落成廼请记于予余作而言曰伟哉庙貌之崇尊神之义得矣语曰明则有法律幽则有鬼神城隍之神之责则重且大矣夫神血食一方为民生察民隠善者福之淫者祸之神司其柄也是故有司莅任必矢之于神焉邑有水旱盗贼必祷焉民有疾疠诬枉必祷焉祷必应以隂隲之者神之至公之心也窃怪世之庸夫罔知爱身自底弗类刑宪必加菑咎必逮乃枉具醴牲以徼福于神岂享而祐之乎即今之郡邑廉吏谁能以货贿动矣故尼父曰获罪于天无所祷也易曰积善之家必有余庆固在吾人之自修何如耳乌可凟媚于神哉虽然圣人深谨复隍之戒当事者能修德以弭灾治内以捍外使疆圉完固百姓安堵则神亦将恃以无恐而享庙祀于万年矣孟子曰得道者多助又奚可徒借于神之力之为哉此又在有民社之寄者图之
　　桂林郡厉坛碑　　　　　　　呉肇东
　　我国家宪古为治深仁濊泽匝及寰宇民之疲癃茕独颠连无告者咸得就官而居食之栖宿有舍赡给有糈收瘗有阡责成所司宣示慈惠俾覆冐之下无一弗得其所复念死无后者靡所依以血食也设坛于郊外聚而祀之嵗凡三举视常典有加主以城隍临以官长凡吏民在公者罔不就列义至备也桂林郡厉在望京门外坛壝未置率野设修故事几案一彻而榛莽丛郁又如故矣无论居止甚或雨弗克享享弗卒事者有之予窃愍焉夫士大夫垂缨结绶岂其宠禄是夷以速化旦夕将为民之主神之依也俯仰两间操纵万变而有一民一物之弗遂性分谓何矧受专城之寄处万里之遥使天子德意壅阏弗宣以为簿书所不责旌别所不及施施焉为弗急之务可乎圣朝崇重祀典微入幽匪直以昭矜恤而儆官邪禁民慝载在令甲凛若天鉴其有关于治化非浅鲜也五岭素号炎热风气与中土殊故其地不能无瘴山峻土瘠雨泽一涸龟坼随之故其年不能恒丰异时羣蛮出没日寻干戈苦剽掠故其人多毙于锋镝此他郡所罕遘而当官所宜深恻者匹夫匹妇一渉含寃犹能速灾沴而况凄怆悲恚之懐幽昧郁结之气生无所控殁无所归有不干天和而蠧官政邪予谓桂林举废莫此为急廼谋诸临桂王尹懋中以赎锾五十余金贸材鸠工即故址鼎建之妥神有堂分食有所瞻拜有序治牲有庖缭以周垣衞以重门肇建于万歴丁丑十一月之廿四日阅八旬而告成无费官帑无庸民力百年旷典忽然一新将不足以宣化理雪幽郁惕吾官民于涤志饬躬永无鬼责也哉工既讫佥谓嵗月不可无纪爰操牍识其概是役也郡丞梁君直别驾樊君芝李君佳徴司理孙君承南实赞襄之例得并书
　　防县尉入祠碑　　　　　　　陈一洙
　　名宦之有祠所以觉报也凡宦兹土者无论秩之崇卑茍有功德在民如记所称述者咸得秩而祀之非是族者不得滥焉又所以示劝也万歴丁丑嵗予举进士拜灵川令既入境周览城郭甚完询之土人云兹城巳歴六十余年所矣是昔县尉防公所筑也余心识之已而释奠先师毕求所祀乡贤名宦二祠诸君子姓名旁及邑志秩官表所载俱缺焉靡所考证葢縁灵旧无志世代辽邈厄于文献之无徴也既视事诸父老来谒余余揖诸父老曰不佞来尹兹土访求遗事咨于故实以顺民心余事也诸凡造福于尔百姓者悉愿闻其姓名庶得奉其遗教以资余防鄙焉是所望于父老矣因询蒙公所以筑城状及其爵里诸父老鲜成化治时人中有一老人名全葵者年八十余矣顿首言曰此我蒙令公所手筑以捍吾民者也乡余无令公何以至今日因泣数行下余为愀然改容细问其故老人曰令公名某东粤之番禺人当武宗正德间任灵川尉既莅任洁己奉公爱民守法百姓戴之时古田八寨剧贼为梗攻城刧藏剽掠无虚日乡邑骚动鸡犬不得宁焉令公职在廵捕日夜拊循其民籍其壮且勇者训练之俾悉可受甲时称百金之士云士皆投石超距无不踊跃感激为令公死者时有贼冲天将者来犯灵城几防公率麾下士数百人突围而出贼遁遂至周家滩斩获百余级自是贼畏令公威名相戒不敢复窥我城堡矣贼既退谋以守者令公覩城堞圮坏叹曰即宼不来若来何以御之遂捐俸鸠工亲运石为众工倡众争先筑砌不旬日告成今之灵城即公遗迹也老人非令公何以有今日自老人弱冠事令公迄今六十年矣同时人俱没惟有老人在时时记忆尔余曩慕令公之为人知其尉灵川时筑城捍贼有功德于民甚着而百姓湮没非借口碑乌能传信余又乌可不为若报德哉时邑博士李君大复石君大华全诸弟子翕然称曰蒙令公有遗泽在灵今其若之何忘之遂上其状于督学钟公公许之余乃诹日洁仪偕诸博士弟子祀公于名宦祠中礼也礼既成灵之士民莫不鼓舞悦服余因有感于公之食报为非偶也公竒伟倜傥有智略出之以忠勇尉灵六载凡所举措悉中机宜使当大任其所树立何如顾卒限于一尉不足以尽其所蕴亡何且移疾乞休去尝语人曰大丈夫生当封侯死当庙食百世安能俛首一尉局促效辕下驹吾以付诸儿曹矣既而有子长公名谏次公名诏并以茂才发解东粤长公歴南户部尚书郎次公举进士任行人歴陞大中丞提督南赣军务名位葢骎骎未艾也而公且以次公贵得赠如其官云视灵川尉时相悬矣顾以公不尽之蕴举以付之大中丞公俾以施诸灵川者施之天下焉则灵川一尉不重逾九鼎哉余辱公所举门下士乃今得奉公于名宦祠中非敢有所私于公葢为灵人不忘公德之故因祀公以示劝焉而深有感于公之食报为非偶也遂为之记俾刻诸石以稔后之来尉兹土者
　　重建怀忠苏公祠碑　　　　　苏　濬
　　宋熈宁间余先大夫缄守邕防交人不靖躏钦廉入邕近郊张甚公部署诸卒仅不胜衣日以忠义拊循之而治兵使者推空伍不相援公叹曰封疆之臣有死无霣天之制也吾之命已悬之天矣遂与家人诀诸子曰臣死忠子死孝等耳公复顾长子子元曰若家督也其守先人之祧复顾诸子子明子正曰若其与我同穴遂促子元归无何贼傅陴上公举家三十六人俱自燔死邕人感公义无一从贼者神宗闻之嗟悼易名防胄恩有加焉无几交人复乱忽兵四面集若霆若飚交人惊曰苏皇城兵至矣遂立解去邕人立庙以祀赐额懐忠葢特典也后祠就圮因附狄襄惠四公之庙名五公祠云防邕守林公下车诸文学奏记曰按祀典有功于民则祀以死勤事则祀能御大灾捍大患则祀狄襄惠诸公功臣宜并祀懐忠公以死勤事而且障一方宜专祀林公然其议遂辟懐忠祠旧址芟之剔之覆之翼之子来者相属未三月而祠成郡大夫及诸文学属余纪其事余忆先大夫精魄如在莫莫凄凄葢血食是邦久矣余何能言余闻邕故鸷悍不习中国之文教宋始用衣冠法度理之然未甚雅驯自懐忠公忠谊所激士争向焉迄于今儁者嫺于章木者束于墨道及忠魂义魄且为抚膺而悲覆面而涕虽国家蒸蒸之范哉而忠谊激发其所靡者渐矣语曰生不足以使之利何足以动之死不足以禁之害何足以恐之夫死生利害之间重之为千石轻之为一发此其差数然也今世之求利也甚于求生而怖害也甚于怖死权门利窦蝇集猿攀一失其意惴惴无人色彼即老死牖下哉然生理巳销亡矣尔多士生忠义之乡得无感极而思邪因纪其始末而重之以辞辞曰
　　游昆仑兮苍苍俯灵犀兮汤汤神之来兮彷徨谁凭轼兮螳螂破我斧兮缺斨瞻白云兮故乡目欲极兮农桑耳暂听兮沧浪苹为衣兮荔为裳桂为殽兮水为浆聊容与兮翺翔念此生兮靡短长何以报兮皇皇
</div>
    <div class="pagination">
<a href="粤西诗载粤西文载粤西丛载_page82.html">上一页</a><span>...</span><a href="粤西诗载粤西文载粤西丛载_page78.html">78</a><a href="粤西诗载粤西文载粤西丛载_page79.html">79</a><a href="粤西诗载粤西文载粤西丛载_page80.html">80</a><a href="粤西诗载粤西文载粤西丛载_page81.html">81</a><a href="粤西诗载粤西文载粤西丛载_page82.html">82</a><span class="current-page">83</span><a href="粤西诗载粤西文载粤西丛载_page84.html">84</a><a href="粤西诗载粤西文载粤西丛载_page85.html">85</a><a href="粤西诗载粤西文载粤西丛载_page86.html">86</a><a href="粤西诗载粤西文载粤西丛载_page87.html">87</a><a href="粤西诗载粤西文载粤西丛载_page88.html">88</a><span>...</span><a href="粤西诗载粤西文载粤西丛载_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
