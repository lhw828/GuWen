<!DOCTYPE html>
<html>
<head>
    <meta charset="UTF-8">
    <title>元诗选 - 第 622 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 622 页/共 817 页</h1>
    <div class="content">　　○看书 

　　一日不看书，此心若有失。看书心未已，细字费目力。六经皆糟粕，中有味如蜜。古来圣与贤，孜孜复汲汲。流传百世下，相见不相识。今人不如古，古人岂今日。时还看我书，抚卷三叹息。 

　　○赋诗 

　　一日不作诗，此心成渴想。非关贱性癖，只为薄技痒。六义起商周，汉魏相效仿。下迨唐宋间，声韵迭清响。于焉观治乱，岂直事标榜。穷幽与旷达，俱属浩气养。□当搜神奇，后世知音赏。 

　　○古松 

　　偃蹇岁寒姿，盘屈当虚棂。苍皮络紫藓，翠色摇青冥。中藏六月雪，下伏千载苓。酷暑亦何畏，隆冬愈加青。老骨存蛟龙，繁枝庇林垧。不幸失所依，流祸延丙丁。恩深感雨露，犹足扬王庭。天风西南来，慎勿惊山灵。 

　　○木槿 

　　爱花朝朝开，怜花暮即落。颜色虽可人，赋质无乃薄。亭亭映清池，风动亦绰约。彷佛芙蓉花，依稀木芍药。炎天众芳雕，而此独凌铄。慰目聊娱情，苍松在岩壑。 

　　○白槿花 

　　素质不自媚，开花向秋前。澹然超群芳，不与春争妍。凉夜弄清影，缟衣照婵娟。佳人分寂寞，零落祇自怜。鲜鲜碧云树，皎皎万玉悬。朝开暮还落，物理乃自然。嗤彼壅肿木，徒尔全天年。 

　　○七佛庵三十韵 

　　春色如多情，阴云贷游瞩。登临不惮劳，■〈孛〉踤转山谷。石磴危欲攲，梯身进恐覆。松风响箫笙，花露滴巾幅。凿凿石齿连，盘盘山脊伏。初疑路不通，似觉地可缩。小憩林木深，大观天地育。旷胸陵八荒，举手决四渎。岁暮历险艰，时危事幽独。情深山水佳，兴遣杖履复。七佛庵先登，一人泉可掬。誓将寂灭心，受此清净福。人世徒喧啾，山门远荣辱。艰难慨诸僧，落莫栖老屋。江水清入怀，淮山翠凝目。花阴覆层檐，鸟语隔幽竹。稽首幡幢翻，升阶路径熟。禅心絮沾泥，世味蜡煮粥。军政期严明，民风慕清穆。既兴杨朱悲，复动贾生哭。再上讲经台，仍抠御风服。凭高气层层，眺远山矗矗。石眼松络根，崖腰树飞瀑。一泓照须眉，两地映兰菊。骨蜕超尘寰，性空悟机轴。无心云自飞，得趣景何倏。绿树啼白猿，青莎卧黄犊。川原豁而开，麻麦蔚以蓼。游辰风日和，行径花草馥。冥冥鹤归来，长啸下山麓。 

　　○送何子舟征官秩满 

　　友朋情若何，最苦是离别。亲爱不忍舍，临岐语呜咽。宦游南北州，江海多隔越。为官不必高，饮酒不必冽。宽厚长者心，刚强见中辍。所以甘棠阴，千载称召伯。 

　　○暮秋弥月阴雨新米甚艰晚霁至夜复雨 

　　昏黄天开霁，夜黑雨复作。天公亦侮人，稔岁变凶恶。湿薪炊午庖，生稻炒晨镬。十日九阴雨，何处散吾脚。况味固不佳，光景亦萧索。孰云岁功成，尚乃滞耕获。倩谁开扶桑？四海一照烁。 

　　○子恭凌君仲冬回冷校居讲下醵杯以慰岑寂杯余偶成 

　　有客美髯子，飘飘双溪来。手持青芙蓉，笑索梅花开。语寄宣城谢，句咏都官梅。日南见子日，征途雪皑皑。一官勿谓冷，官热非其才。吾道欣有托，愿言且徘徊。将何慰岑寂，时供陈尊罍。 

　　○立春 【十二月十九日。】 

　　三阳肇开泰，一气回新和。百卉已萌茁，光风扇晴波。田畴入锄犂，城郭仍干戈。而我抱郁郁，居焉万山阿。忘言今古事，扣角时悲歌。治乱关气化，世情今如何？悠然出山去，天阔浮云多。 

　　○春阴 

　　昏昏雾隐山，羃羃云弄水。造化如妒春，又酿明日雨。寻芳未可期，息战乃所喜。花泪愁阑干，柳眼眠未起。昔日繁华衢，兹焉变荒址。将何测阴阳，默默数甲子。 

　　○次王和夫避世入都 

　　生平性放旷，处世尝澹然。但恐学未至，读书究其玄。时经丧乱际，向慕心益坚。仰睇高飞鸿，翱翔入云烟。云何杂燕雀，下与鸡鹜连。避谤去城市，寻幽适林泉。枕流夜雨歇，坐石春风颠。徒抱心耿耿，复忧腹便便。王君我畏友，时寄五色鲜。神鬼泣老笔，风雪走长篇。文章古所贵，道义今谁传。将谓礼乐盛，遽罹干戈年。六经既扫地，一物安得全。籍甚右军裔，荣让诸郎先。依山更带水，问舍仍求田。花下鹿濯濯，云间鹤翩翩。情怀渺何许，风月浑无边。尊酒何时会，醉赓云锦笺。 

　　○中秋对月无酒怅然孤吟 

　　对月惜无酒，怅然负良宵。而我郁居此，时世俱无聊。举头问明月，桂影东林高。南箕粲黄道，北斗横青霄。澹泊固尝事，佳辰何寥寥。贳酒赏明月，盘中乏膻臊。何如待九日，醉约柴桑陶。 

　　○头陀寺废 

　　微云漏疏雨，春事将结束。小径敷落红，长条已栖绿。行行扣禅关，寂寂攲老屋。犬吠知客来，岩栖见僧独。涟漪漾方池，菁葱郁佳木。立教虽尚空，存心未脱俗。于世竟何裨，零落归山谷。极乐迷群生，无生惑三竺。风光慰羇人，聊此寓游目。 

　　○春晓 

　　月落窗未曙，邻鸡再三啼。揽衣起徘徊，傍水鸣鷿鹈。木末雾气薄，花梢露华低。晨光一开豁，照耀东与西。隔屋鸟语碎，叫云鹤声齐。治生不可缓，童仆勤锄犂。春晓最清淑，竟作春晓题。 

　　○闲步 

　　和风漾晴云，约我散芒屩。步出东南郊，晴景欣有托。□鸟鸣嘤嘤，幽花澹漠漠。平生江海交，乱后半沦落。惟余白发翁，林下甘寂寞。眼前儿与孙，懒惰不好学。缅怀栗里人，取醉聊自乐。 

　　○次朱克用万户韵 

　　和风骀荡柳腰斜，茅屋溪边卖酒家。马首翩翻旗脚转，何如偏惹帽檐花。 

　　○采石 

　　江声似欲欺文士，月色曾经照锦袍。八百仙人骑白鹤，紫箫吹彻碧云高。 

　　○维扬十咏 【录六】 

　　明月楼 
　　皆春楼 
　　嘉会楼 
　　平山堂 
　　蕃厘观 
　　太平桥 

　　△明月楼 

　　昔年明月照盈盈，今日楼空月自明。银甲锦筝歌舞地，寒鸦落月澹孤城。 

　　△皆春楼 

　　楼前景物逐时新，楼上笙歌日日春。华丽已随时节换，东风吹恨柳眉颦。 

　　△嘉会楼 

　　壮年登览醉歌日，况是太平全盛时。燕子衔将春色去，画阑宽处树旌旗。 

　　△平山堂 

　　平山山上构高堂，堂下青芜接大荒。堂废山空人不见，冷云秋草卧横冈。 

　　△蕃厘观 【即琼花观。】 

　　天上奇花玉色浮，祇留一种在扬州。如今后土无根蒂，蜂蝶纷纷各自愁。 
</div>
    <div class="pagination">
<a href="元诗选_page621.html">上一页</a><span>...</span><a href="元诗选_page617.html">617</a><a href="元诗选_page618.html">618</a><a href="元诗选_page619.html">619</a><a href="元诗选_page620.html">620</a><a href="元诗选_page621.html">621</a><span class="current-page">622</span><a href="元诗选_page623.html">623</a><a href="元诗选_page624.html">624</a><a href="元诗选_page625.html">625</a><a href="元诗选_page626.html">626</a><a href="元诗选_page627.html">627</a><span>...</span><a href="元诗选_page623.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
