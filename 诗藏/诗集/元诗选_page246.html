<!DOCTYPE html>
<html>
<head>
    <meta charset="UTF-8">
    <title>元诗选 - 第 246 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 246 页/共 817 页</h1>
    <div class="content">　　○北山别业三十八咏 【录十六首。】 

　　太霞洞 
　　飞雨洞 
　　碧落洞 
　　巴雨洞 
　　梅暾石 
　　越观 
　　陈氏山林春日杂兴 
　　少霞洞山居 
　　圁谷涧 
　　秦素坛 
　　招隐岩 
　　紫薇岩 
　　石甗峰 
　　飞花亭 
　　空翠堂 
　　鹿皮子墓 

　　△太霞洞 【冬春居此洞。】 

　　石林深处饭胡麻，几度登临送日车。 【一作「山中穴处逞春和，洞下栽桃揽物华。」】 雪到峰头犹是雨，云生石上半成霞。相看露下朝华草，不放春归冷艳花。 【地冷花迟。一作「树临阴壑元无影，日傍晴崖不度花。」】 魏紫姚黄风扫尽，人间蜂蝶到山家。 【一作「暮夜相过玩清月，山前邻笛两三家。」】 

　　△飞雨洞 【盛夏居此洞，流沫成雨，中有小泓。】 

　　蜀天万里入东州， 【一作「天梯石栈落东州」。】 冷翠侵扉翠欲流。朱鲤有灵时出穴，白狐生火几经秋。山中十暑寒犹在，潭上千年雨未收。昨日西林晞白发，湿云依旧满貂裘。 

　　△碧落洞 【秋初入居此洞。】 

　　灏气翻衣露满怀，人言天上我惊猜。近从月里种花去，遥见鼎湖飞叶来。使我加餐有黄独，为人题榜是青苔。杖头化作光明烛，愿逐东皇下九垓。 

　　△巴雨洞 

　　湿云侵袂 【一作「衣洞」。】 细■〈氵戎〉■〈氵戎〉，自晒蓑衣石上枫。海月长来飞雨下，仙家半入漏天中。石棱近水依崖长，山柹着霜连叶红。却笑当年补天手，炼成五色竟无功。 

　　△梅暾石 

　　篁竹萧萧暗 【一作隔。】 水鸣，朝暾奕奕耿残星。繁花无处分南北，明月何时厌死生。石树裹云长自湿，日华映雨半边晴。霜晨露夕长来往，几度携琴鼓再行。 

　　△越观 【在岩顶。】 

　　吴根越角两茫茫，石伞峰头俯大荒。鸟道北来通禹会，雁程南不尽衡阳。云移暂觉天河没，月暗不知松影长。天姥若邪他日事，明朝采蕺下山梁。 

　　△陈氏山林春日杂兴 

　　剩水残山瘴海滨，一丘一壑可全真。月华 【一作「夜光」。】 虽死犹随我，春色为尘亦污人。石护生香成石乳，花连别树作花身。 【新接梅。】 他年终拟忘名氏，碣石桐江理钓纶。 

　　△少霞洞山居 

　　太霞洞口 【一作里。】 采金芝，千岁山南 【一作前。】 听碧鸡。煮石鼎中饶 【一作烧。】 绿薤，封书函外有丹泥。度关僧寄娑罗树，入市人传木客诗。又 【一作却。】 抱瑶琴向阴洞，青禽啄碎碧梧枝。 

　　△圁谷涧 【一作台。】 

　　云在阑干叶在庭，瓢 【一作囊。】 中无药事 【一作自。】 飞腾。丹霄有路星辰近， 【一作「长河如带东南坼」，又作「银河属地西南湿」。】 明月无根日夜生。满袖天香和梦冷，半村雨色傍林青。仙人约我琼楼上， 【一作「琼楼玉宇丹霄里」。】 只恐月中秋更清。 

　　△秦素坛 

　　竹死烟寒树不荣，石坛千仞与云平。春来天上元无色，雨到人间方有声。梦入松风吹不断，诗如芳草剪还生。陶山北望飞霞散，夜半有时孤鹤鸣。 【一作「他年学制邹生律，尽种山樊与杜蘅」。】 

　　△招隐岩 【一作山。】 

　　何年积盖与山齐，树转峰回草径微。野火裂为方解石，秋风不到寄生枝。谁来树下看云坐，半入人间作燕飞。箬笠岩 【一作柏叶山。】 前今净社，不须更草《北山移》。 

　　△紫薇岩 【在兰池上。】 

　　手种岩花对北峰，花间无叶紫茸茸。人行凫雁不到处，家在莺花第几重。绿水值阴还又碧，青春着树却成红。紫薇莫入丝纶阁，且伴山中白发翁。 

　　△石甗峰 

　　柏叶山前莺乱啼，小楼西望石离离。北峰云出何曾断， 【一作「甑中云起长如湿」。】 东郡 【一作门外。】 山凡不解飞。萝茑相扶根着树，蟾蜍不死肉成芝。黄粱梦短风尘暗，不是山人好食薇。 

　　△飞花亭 

　　昨日朝华照夕曛，又看夕秀比朝菌。松高猿见古时月，花晚莺添几日春。盛露囊中封腊药，无尘袖里裹吴云。人间何用春长在，只爱飞红日日新。 

　　△空翠堂 

　　蕉叶茙葵照槛明，山光入室雨初晴。平分天上无边色，送尽江南未了青。息石长年依砌活，茯苓无种入阶生。亭西昨日林霏重，采药归来露满庭。 

　　△鹿皮子墓 

　　土蚀苔 【一作石上藤。】 侵古瓦棺， 【一作斑。】 化台深锁万松关。坐看天上楼成日，吟到人间诗尽年。勾漏无灵丹灶冷，孟郊未死白云闲。江南春草年年绿，又向他生说郑玄。 

　　鹿皮子北山诗咏多秀健之句。如《五云洞》云：「松花入酿传香碧，贝叶分题写硬黄。」《溪亭》云：「云随白鹤翔千仞，月与青猿共一枝。」《翻经台》云：「枝重有时来白鸟，雨残无处着晴虹。」《东白草堂》云：「卷帘帐下云先去，步月庭前树欲行。」《望站台》云：「松高琥珀无苗出，蟾老丹书满腹生。」《银谷涧空碧亭》云：「水鸟临池青入羽，仙人唾地碧如天。」《少霞室》云：「石壁水花泉涌出，海棠春色鸟衔来。」《少霞洞》云：「龙带雨花临砚滴，僧添槲叶上秋衣。」《北峰》云：「云傍楼台低地碧，天将草树染春青。」《水亭》云：「曲水傍人流白羽，娇花无语答黄莺。」《清凉台》云：「好风入夏传芳信，片雨随龙度月明。」《忘忧阁》云：「天外唾如云样碧，江南春与草俱青。」《南轩》云：「人来此地见山碧，月未冷时如日红。」《云山不碍楼》云：「庭虚只放溪云度，水浅不妨松影长。」《兰池》云：「猿窥涧底风枝动，莺踏花间水影翻。」《壶天》云：「神游八极皆吾土，天入三山不满壶。」又有《萝衣洞》、《醒酒石》、《圁谷涧》、《野芳园》、《山斋》、《山园》等题，共三十八咏。其栖隐之地，可以想见。后以鹿皮子墓终之，亦司空表圣王官谷生圹之意也。 

　　○临花亭五首 

　　恶雨愁风易结□，夜游秉烛昼传飧。香添荔子能消日，粥费桃花怕减春。绿暗有人来折柳，红飞剪纸为招魂。竹间午梦时惊觉，满眼卿云覆锦茵。 
　　芳草生烟药在房，鞓红衣紫共芬芳。丘园风雨三家市，草木文章万丈光。花正欲言还寂默，春无自性不坚良。晚来只有鹅红在，莫放香丝取次黄。 
　　满树琉璃闲碧瑶，当归叶长映芭蕉。树头生雨时时湿，春色如花日日销。杜宇有言终不践，绿鱼新种已生苗。今朝百舌闻莺语，飞上梧桐特地娇。 
　　松边柳下日徘徊，鸟散飞红堕酒杯。芍药成丛当户出，茯苓分种傍松栽。云高卷雨从风去，花晚将春入夏来。亭下肉红如斗大，耐看不似玉玫瑰。 
　　远山过雨绿崔嵬，竹外青松竹下梅。满树丹青随物换，平生富贵逐春来。歌珠一串莺流出，花影数重风揭开。关右牛酥贱如土，莫教红紫落成堆。 

　　○蜡屐亭 【晋阮孚避乱婺州。】 

　　七贤老死独南奔，袖有江亭堕泪痕。函夏尽为新土宇，醉乡不失旧乾坤。金貂曾入丹阳市，蜡屐应归白下门。惆怅黄门墓前柏，不禁三度见风尘。 

　　○上虞魏氏湖上精舍图 

　　湖上兰舟水上亭，有时水涨与阶平。亭前古柳经春弱，门外孤洲昨夜生。海气遥连 【一作侵。】 育王塔，蜃楼半入会稽城。山阴道士携琴至，写尽风声到水声。 
</div>
    <div class="pagination">
<a href="元诗选_page245.html">上一页</a><span>...</span><a href="元诗选_page241.html">241</a><a href="元诗选_page242.html">242</a><a href="元诗选_page243.html">243</a><a href="元诗选_page244.html">244</a><a href="元诗选_page245.html">245</a><span class="current-page">246</span><a href="元诗选_page247.html">247</a><a href="元诗选_page248.html">248</a><a href="元诗选_page249.html">249</a><a href="元诗选_page250.html">250</a><a href="元诗选_page251.html">251</a><span>...</span><a href="元诗选_page247.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
