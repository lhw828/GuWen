<!DOCTYPE html>
<html>
<head>
    <meta charset="UTF-8">
    <title>全宋诗 - 第 8515 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 8515 页/共 11672 页</h1>
    <div class="content">    粲然间红妆，脸霞泪如洗。
    余芳袭壶觞，暗馥散襟袂。
    十里花柳堤，六桥风月地。
    暝色压舩舷，游屐不可至。
    昌翔度里湖，两山浓滴翠。
    中有白鸟閒，翩翩自游戏。
    几年阻行乐，谓有公闾第。
    栋宇半苍苔，遗污渍清泚。
    兴亡成古今，感忾重嘘欷。
    转柁迩城堤，觥寿犹未既。
    风生语笑高，云遏歌声曳。
    斯游属晏阴，乐事亦足纪。
    何时可重来，风日待清美。

卫宗武　清明前呈南塘
    晚景凄凉事事休，与波上下任沉浮。
    花辰岁岁惟添花，榆火春春不改愁。
    几曲画屏新绿暗，一川流玉落红稠。
    出门有碍家无累，水北山南负胜游。

卫宗武　清明前呈文几
    此月才过禊事修，芳辰冉冉逝如流。
    牡丹开了寒应尽，燕子归来春又休。
    衰鬓难将新绿染，颦眉岂为落红愁。
    劳生扰扰何时足，已拟抛家理钓舟。

卫宗武　清明前有远役呈野渡
    月集相期在后旬，料应主席不寒盟。
    方思北陆催行色，又为东南问客程。
    鼓楫欲随芳草去，传杯须待绿阴成。
    姑苏城外春光老，还许同舟载友生。

卫宗武　清明行役过澱湖至吴
    涉柳正清明，澱湖波更平。
    雉媒空古迹，鹤唳动乡情。
    杨柳家家插，桃花处处生。
    青山俄在望，咫尺见吴城。

卫宗武　秋后交行
    水北水南村，萦回草径深。
    贸蔬虫篆叶，宿树鸟盘林。
    岸断分支港，云开出远岑。
    意行无个事，斜日照孤吟。

卫宗武　秋怀
    秋空日澄霁，秋气日萧瑟。
    塞马健嘶风，候虫悲吊夕。
    卉木敛华滋，天地失颜色。
    来鸿谋稻粱，飞隼快搏击。
    人境顿姜凉，物情亦凄恻。
    居愁岂无端，感叹继韩笔。

卫宗武　秋怀
    凉飚翦菑翳，万山缩鳞甲。
    水镜滓不留，千尺见毛发。
    凄风日以高，物华寝杒削。
    机杼轧晨霜，砧杵捣寒月。
    孤暌不成寐，耿耿至明发。
    何处一声秋，停云吹欲裂。

卫宗武　秋怀
    往事挽不回，新愁扒不去。
    秋叶既辞柯，滋荣春复吐。
    榆年逝如流，颜色宁反古。
    展书圣贤对，援琴儿女语。
    抚时耿予怀，聊以释百虑。
    余生欲何为，将随草木腐。

卫宗武　秋怀
    衰质蒲柳如，日夕就枯槁。
    往梦桃李春，其能几日好。
    志业亦无成，飘零逐衰草。
    浮荣岂足怀，妄念犹风扫。
    陈言亦刊落，损学而促道。
    誓当与世违，山林以终老。

卫宗武　秋怀
    秋至山愈奇，独不入凡目。
    翳荟既扫除，清峭如削玉。
    剥落千林空，中有岁寒木。
    雪霜自凝泎，柯叶不改绿。
    犹夫古君子，凛不可荣辱。
    贞心以自持，乌肯混流俗。

卫宗武　秋怀
    浩浩秋水生，江河若放溜。
    翳滓一洗清，山川愈明秀。
    惟夫沮洳区，朝满夕已垢。
    疏涤曾几何，起秽复自臭。
    何异贱丈夫，逐利日贸贸。
    委志合群污，气类不改旧。

卫宗武　秋怀
    屋隅一握地，岁久寝芜秽。
    兹晨命仆夫，疏剔净无翳。
    洞目增秋明，弥襟挹凉气。
    春葩已辞荣，柯叶犹蔽芾。
    晚芳粲黄金，新篁间幽桂。
    欲幻小池亭，西风几凄厉。
    只今欠一死，肯作百年计。
</div>
    <div class="pagination">
<a href="全宋诗_page8514.html">上一页</a><span>...</span><a href="全宋诗_page8510.html">8510</a><a href="全宋诗_page8511.html">8511</a><a href="全宋诗_page8512.html">8512</a><a href="全宋诗_page8513.html">8513</a><a href="全宋诗_page8514.html">8514</a><span class="current-page">8515</span><a href="全宋诗_page8516.html">8516</a><a href="全宋诗_page8517.html">8517</a><a href="全宋诗_page8518.html">8518</a><a href="全宋诗_page8519.html">8519</a><a href="全宋诗_page8520.html">8520</a><span>...</span><a href="全宋诗_page8516.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
