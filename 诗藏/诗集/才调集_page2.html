<!DOCTYPE html>
<html>
<head>
    <meta charset="UTF-8">
    <title>才调集 - 第 2 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>才调集 - 第 2 页/共 37 页</h1>
    <div class="content">　　又
　　江南三台词
　　又
　　又
　　又
　　宫中调笑词
　　又
　　又
　　又
　　赠王枢密
　　李端【一首】
　　芜城怀古
　　耿湋【二首】
　　秋日
　　送王润
　　李华【一首】
　　长门怨
　　钱翊【七首】
　　客舍寓怀
　　春恨
　　又
　　又
　　蜀国偶题
　　送王郎中
　　未展芭蕉
　　李逺【二首】
　　失鹤
　　赠写御真李长史
　　钦定四库全书
　　才调集巻一　　　　　　　唐　韦縠　撰白居易【十九首】
　　代书诗一百韵寄微之
　　忆在贞元岁初登典校司身名同日授心事一言知肺腑都无隔形骸两不羁疎狂属年少闲散为官卑分定金兰契言通药石规交贤方汲汲友直每偲偲有月多同赏无杯不共持秋风拂琴匣夜雪卷书帷高上慈恩塔幽寻皇子陂唐昌玉蘂防崇敬牡丹期笑劝迂辛酒闲吟短李诗儒风爱敦质佛理尚师度日曾无闷通宵靡不为双声联律句八面对宫棋往往游三省腾腾出九逵寒消直城路春到曲江池树防枝条弱山晴彩翠竒峰攒石緑防柳惹麴尘丝岸草烟铺地园花雪压枝蚤光红照曜新溜碧逶迤幄幙侵堤布盘筵占地施征伶皆絶艺选妓悉名姬铅黛凝春艳金钿耀水嬉风流夸堕髻时世鬬啼睂密坐随欢促华尊逐胜移香飘歌袂动翠落舞钗遗筹插红螺椀觥飞白玉巵打嫌调笑易饮讶卷波迟残席諠哗散归鞍酩酊骑酡颜乌帽侧醉袖玉鞭垂紫陌传钟鼔红尘塞路岐几时曽蹔别何处不相随荏苒星霜换廽环节候推两衙多请假三考欲成资运启千年圣天成万物宜皆当少壮日同惜盛明时光景嗟虚掷云霄窃暗窥攻文朝矻矻讲学夜孜孜策目穿如札锋毫锐若锥繁张获鸟网坚守钓鱼坻并受防龙荐齐陈晁董词万言经济畧三策太平基中第争无敌专场战不疲辅车排胜阵掎角搴降旗双阙分容衞千僚俨等衰恩随紫泥降名向白麻披既在高科选还从好爵縻东垣君谏诤西邑我驱驰再喜登乌府多慙侍赤墀官班分内外游处遂防差毎列鹓鸾序偏瞻獬豸姿简威霜凛冽衣防绣葳蕤正色摧强御刚肠嫉喔咿常憎持禄位不拟保妻儿养勇当除恶输忠在灭私下韝惊鷰雀当道慑狐狸南国人无怨东台吏不欺理寃多定国切谏甚辛毘造次行于是平生志在兹道将心共直言与行兼危水暗波翻覆山藏路险未为明主识已被幸臣疑木秀遭风折兰芳遇霰萎千钧势易压一柱力难搘腾口因成痏吹毛遂得疵忧来吟贝锦谪去咏江蓠邂逅尘中遇慇勤马上辞贾生离魏阙王粲向荆夷水度清源寺山经绮季祠心摇汉臯佩泪堕岘亭碑驿路縁云际城楼枕水湄思乡多绕泽望阙独登陴林晩青萧索江平绿渺弥野秋鸣蟋蟀沙冷聚鸬鷀官舍黄茅屋人家苦竹篱白醪充夜酌红粟备晨炊寡鹄摧风翮鳏鱼失水鬐闇雏啼渴旦凉叶坠相思一防寒灯灭三声晓角吹蓝衫经雨故騘马卧霜羸念涸谁濡沫嫌醒自啜醨耳垂无伯乐舌在有张仪负气冲星劒倾心向日葵金言自销铄玉性肯磷缁伸屈须看蠖穷通莫问龟定知身是患应用道为医想子今如彼嗟余独在斯无憀当岁杪有梦到天涯坐阻连襟带行乖接履綦润消衣上雾香散室中芝念逺縁迁贬惊时为别离素书三往复明月七盈亏旧里非难到余欢不易追树依兴善老草傍静安衰前事思如昨中怀写向谁北村寻古柏南宅访辛夷此日空搔首何人共解颐病多知夜永年长觉秋悲不饮长如醉加餐亦似饥狂吟一千字因使寄微之
　　东南行一百韵寄通州元九侍御澧州李十一舍人果州崔二十二使君开州韦大员外庾三十二补阙杜十四拾遗李二十助教员外窦七校书
　　南去经三楚东来过五湖山头看候馆水面问征途地逺穷江界天低极海隅飘零同落叶浩荡似椉桴渐觉乡原异深知土产殊夷音语嘲蛮态笑睢盱水市通阛阓烟村混舳舻吏征渔戸税人纳火田租亥日饶虾蠏寅年足虎防成人男作丱事鬼女为巫楼暗攒娼妇堤喧簇贩夫夜船论铺赁春酒断瓶沽见果皆卢橘闻禽悉鹧鸪山歌猿独呌野哭鸟相呼岭徼云成栈江郊水当郛月移翘柱鹤风泛飐樯乌鳌碍潮无信蛟惊浪不虞鼍鸣泉窟室蜃结气浮图树裂山魈穴沙含水弩枢喘牛犁紫芋羸马放青菰绣面谁家婢鵶头几岁奴泥中采菱芡烧后拾樵蘓鼎腻愁烹鼈盘腥厌鲙鲈钟仪徒恋楚张翰浪思呉气序凉还热光阴旦复晡身方逐萍梗年欲近桑榆渭北田园废江西岁月徂忆归恒惨澹怀旧忽踟蹰自念咸秦客常为邹鲁儒蕴藏经国术轻弃度关繻赋力凌鹦鹉词锋敌辘轳战文重掉鞅射策一弯弧崔杜鞭齐下元韦辔并驱名声逼扬马交分过萧朱世务经磨揣周行窃觊觎风云皆会合雨露各霑濡共遇升平代偏慙固陋躯承明连夜直建礼拂晨趋美服颁王府珍馐降御厨议高通白虎谏切伏青蒲柏殿行陪宴花楼走看酺神旗张鸟兽天籁动笙竽戈劒星芒耀鱼龙电策驱定场排汉旅促座进呉歈缥缈疑仙乐婵娟胜画图歌鬟低翠羽舞汗坠红珠别选闲游伴潜招小饮徒一杯愁已破三盏气弥麄软美仇家酒幽闲葛氏姝十千方得防二八正当罏论笑杓胡律谈怜巩嗫嚅李酣尤短窦庾醉更蔫迂鞍马呼教住骰盘喝遣输长驱波卷白连掷彩成卢筹并频逃席觥严列置盂满巵可灌頺玉不胜扶入视中枢草归椉内廐驹醉曾冲宰相骄不揖金吾日近恩虽重云高势却孤翻身落霄汉失脚倒埿涂博望移门籍浔阳佐郡符时情变寒暑世利算锱铢即日辞双阙明朝别九衢播迁分郡国次第出京都秦岭驰三驿商山上二邘岘阳亭寂寞夏口路﨑岖大道全生棘中丁尽执殳江关未彻警淮冦尚稽诛林对东西寺山分大小姑庐峰莲刻削湓浦带萦纡九派吞青草孤城覆绿芜黄昏钟寂寂清晓角呜呜春色辞门柳秋声到井梧残芳悲鶗鴂莫节感茱萸蕊折金英菊花飘雪片芦波红日斜没沙白月平铺几见林抽笋频惊燕引雏岁华何倐忽年少不须臾眇黙思千古苍茫想八区孔穷縁底事顔夭有何辜龙智犹经醢龟灵未免刳穷通应已定圣哲不能逾况我身谋拙逢他厄运拘漂流从大海锤锻任洪炉险阻尝之矣栖迟命也夫沈冥消意气穷饿耗肌肤防障和残药迎寒补旧襦书床鸣蟋蟀琴匣网蜘蛛贫室如悬磬端忧剧守株时遭人指防数被鬼揶揄兀兀都疑梦昏昏半似愚女惊朝不起妻怪夜长吁万里抛朋侣三年隔友于自然悲聚散不是恨荣枯去夏微之疟今春席八殂天涯书达否泉下哭知无谩写诗盈卷空盛酒满壶只添新怅望岂复旧欢娯壮志因愁减衰容与病俱相逢应不识满颔白髭须
　　四不如酒【集作啄木曲】
　　莫买宝剪刀徒费千金直我有心中愁知君剪不得莫磨解结锥徒劳人气力我有肠中结知君解不得莫染红丝线徒夸好顔色我有双泪珠知君穿不得莫近红炉火炎气徒相逼我有两鬓雪知君销不得刀不能解心愁锥不能解肠结丝不能穿涙珠火不能销鬓雪不如饮此神圣杯万恨千愁一时歇
　　江南喜逢萧九彻因话长安旧游戯赠五十韵
　　忆昔嬉游伴多陪欢宴塲寓居同永乐幽会共平康师子寻前曲声儿出内坊花深态奴宅竹错得怜堂庭晩开红药门闲荫绿杨经过悉同巷居处尽连墙时世高梳髻风流澹作妆戴花红石竹帔晕紫槟榔鬓动悬蝉翼钗垂小凤行拂胸轻粉絮暖手小香囊选胜移银烛邀欢举玉觞鑪烟凝麝气酒色注鵞黄急管停还奏繁弦慢更张雪飞廻舞袖尘起绕歌梁旧曲翻调笑新声打义扬名情推阿轨巧语许秋娘风暖春将暮星廻夜未央宴余添粉黛坐乆换衣裳结伴归深院分头入洞房防帷开翡翠罗荐拂鸳鸯留宿争牵袖贪眠各占牀绿窗笼水影红壁背灯光索镜收花钿邀人解袷裆暗娇妆靥笑私语口脂香怕晓听钟坐羞明暎缦藏睂残蛾翠浅鬟解绿云长聚散知无定忧欢事不常离筵开夕宴别骑促晨装去住青门外留连浐水旁车行遥寄语马驻共相望云雨分何处山川各异方野行初寂寞店宿乍恓惶别后嫌宵永愁来厌岁芳几看花结子频见露为霜岁月何超忽音容坐渺茫还书断絶来去梦游扬自我辞秦地逢君客楚乡常嗟异岐路忽喜共舟航话旧堪垂泪思乡数断肠愁云接巫峡泪竹近潇湘月落江湖阔天高节候凉浦深烟漠漠沙冷月苍苍红叶江枫老青芜驿路荒野风吹蟋蟀湖水浸菰蒋帝路何由见心期不可忘旧游千里外往事十年强春昼提壶饮秋林摘橘尝强歌还自感纵酒不成狂永夜长相忆逢君各共伤慇勤万里意并写赠萧郎
　　杨柳枝二十韵
　　小妓携桃叶新歌蹋柳枝妆成剪烛后醉起拂衫时绣履娇行缓花筵笑上迟身轻委廻雪罗薄透凝脂笙引簧频暖筝摧柱数移乐童翻怨调才子与妍词便想人如树先将髪比丝风条摇两带烟叶贴双眉口动樱桃破鬟低翡翠垂枝柔腰嫋娜荑嫩手葳蕤唳鹤晴呼伴哀猿夜叫儿玉敲音歴歴珠贯字絫絫袖为收声防钗因赴节遗重重徧头别一一拍心知塞北愁攀折江南苦别离黄遮金谷岸绿暎杏园池春惜芳华好秋怜翠色衰取来歌里唱胜向笛中吹曲罢能别情多不自持缠头无别物一首断肠诗
　　初与元九别后忽梦见之及寤而书适至兼寄桐花诗怅然感怀因以此寄【元九初谪江陵】
　　永寿寺中语新昌坊北分归来数行泪悲事不悲君悠悠蓝田路自去无消息计君食宿程已过商山北昨夜云四散千里同月色晓来梦见君应是君相忆梦中握君手问君意何如君言苦相忆无人可寄书觉来未及説扣门声咚咚言是商州使送君书一封枕上忽惊起颠倒着衣裳开缄见手札一纸十三行上论迁谪心下説离别肠心肠都未尽不暇叙炎凉云作此书夜夜宿商州东独对孤灯坐阳城山馆中夜深作书毕山月向西斜月前何所有一树紫桐花桐花半落时复道正相思慇勤书背后兼寄桐花诗桐花诗八韵思绪一何深以我今朝意忆君此夜心一章三遍读一句十吟珍重八十字字字化为金
　　秦中唫【并序○序题与时刻稍异】
　　贞元元和之际余在长安闻见之间有足悲者因直歌其事命为秦中唫
　　议婚【或刻贫家女】
　　天下无正声悦耳即为娯人间无正色悦目即为姝顔色非相逺贫富则有殊贫为时所弃富为时所趋红楼富家女金缕绣罗襦见人不敛手娇痴二八初母兄未开口言嫁不须臾绿窗贫家女寂寞二十余荆不直钱衣上无真珠几人欲聘临日又踌蹰主人会良媒置酒满玉壶四座且勿饮听余歌两途富家女易嫁嫁蚤轻其夫贫家女难嫁嫁晚孝于姑闻君欲娶妇娶妇意何如
　　重赋【或刻无名税】
　　厚地植桑麻所用济生民生民理布帛所求活一身身外充征赋上以奉君亲国家定两税本意在爱人厥初防其明敕内外臣税外加一物皆以枉法论奈何岁月乆贪吏得因循役我以求宠敛索无冬春织绢未成疋缲丝未盈斤里胥逼我纳不许蹔逡廵岁莫天地闭阴风生破村夜深烟火尽霰雪白纷纷幼者形不蔽老者体无温悲啼与寒气并入鼻中辛昨日输残税因窥官库门缯帛如山积丝絮似云屯号为羡余物随月献至尊夺我身上暖买尔眼前恩进入琼林库岁乆化为尘
　　伤大宅【长庆少一大字】
　　谁家起甲第朱门大道边丰屋中栉比高墙外环絫累六七堂檐宇相连延一堂费百万郁郁起青烟洞房温且清寒暑不能干高亭虚且迥坐卧见南山绕廊紫藤架夹砌红药阑攀枝摘樱桃带花移牡丹主人此中坐十载为大官厨有臭败肉库有贯朽钱谁能将我语问尔骨肉间岂无贫贱者忍不救饥寒如何奉一身直欲保千年不见马家宅今作奉诚园
　　伤友【或刻胶溙契】
　　陋巷孤寒士出门甚栖栖虽云志气高岂免顔色低平生同袍友通籍在金闺曩者胶漆契迩来云两暌正逢下朝归轩骑五门西是时天乆阴三日雨凄凄蹇驴避路立肥马当风嘶头望相识占道上沙堤昔年洛阳社贫贱相提携今日长安道对面隔云泥近日多如此非君独惨凄死生不变者惟闻任与黎
　　合致仕【合长庆作不】
　　七十而致仕礼法有明文何乃贪荣贵斯言如不闻可怜八九十齿双眸昏朝露贪多利夕阳忧子孙挂冠顾翠缨悬车惜朱轮金章腰不胜伛偻入君门谁不爱富贵谁不恋君恩年高须告老名遂合退身少时共嗤笑晚岁多因循贤哉汉二疎彼独是何人寂寞东门路无人继去尘
　　立碑【或刻古碑】
　　勋德既下衰文章亦陵夷但见山中石立作路旁碑铭勋悉太公叙德皆仲尼复以多为贵千言直万赀为文彼何人想见下笔时但欲愚者悦不思贤者嗤岂独贤者嗤仍传后代疑古石苍苔字安知是媿词我闻望江县麴令抚孤在官有仁政名不闻京师身殁欲归葬百姓遮路岐攀辕不得去留此江湄至今道其名男女皆涕垂无人立碑碣惟有邑人知
　　轻肥【或刻江南旱】
　　意气骄满路鞍马光照尘借问何为者人称是内臣朱皆大夫紫绶悉将军夸赴中军宴走马疾如云罇罍溢九醖水陆罗八珍果擘洞庭橘鲙切天池鳞食饱心自若酒酣气益振是岁江南旱衢州人食人
　　五弦琴
　　清歌且停唱红袂亦停舞赵叟抱五弦宛转当胸抚大声麤若散飒飒风和雨小声细若絶切切鬼神语又如鹊报喜转作猿啼苦十指无定音颠倒宫商羽坐客闻此声形神若无主行客闻此声驻足不能举嗟嗟俗人耳好今不好古所以北窗琴日日生尘土
　　歌舞【或刻伤阌乡县囚】
　　秦中岁云莫大雪满皇州雪中退朝者朱紫尽公侯贵有风雪兴富无饥寒忧所营惟第宅所务在追游朱门车马客红烛歌舞楼欢酣促密坐醉暖脱重裘秋官为主人廷尉居上头日中为乐饮夜半不能休岂知阌乡狱中有冻死囚
　　买花【或刻牡丹】
　　帝城春欲莫喧喧车马度共道牡丹时相随买花去贵贱无常价詶直看花数灼灼百朶红戋戋五束素上张帷幄庇旁织笆篱防水洒后泥封迁来色如故家家习为俗人人迷不悟有一田舍翁偶来买花处低头独长叹此叹无人谕一丛深色花十戸中人赋
　　三月三日祓禊洛滨【序与旧刻不同】
　　开成二年三月三日河南尹李待价以人和岁稔将禊于洛滨前一日启留守裴令公公明日召太子少传白居易太子宾客萧籍李仍叔刘禹锡前中书舍人郑居中国子司业裴恽河南少尹李道枢仓部郎中崔晋司封员外郎张可绩驾部员外即卢言虞部员外郎苗愔和州刺史裴俦淄州刺史裴洽捡挍礼部员外郎杨鲁士四门博士谈謩等一十五人合宴于舟中由斗亭歴魏堤抵津桥登临泝沿自晨至暮簪组交暎歌笑间发前水嬉而后妓乐左笔研而右壶觞望之若仙观者如堵尽风光之赏极游泛之娱美景良辰赏心乐事尽得于今日矣若不记录谓洛无人晋公首赋一章铿然玉振顾谓四座继而和之居易举酒抽毫奉十二韵以献
　　三月草萋萋黄莺歇又啼柳桥晴有絮沙路润无泥禊事修初半游人到欲齐金钿耀桃李丝管骇鳬鹥转岸船尾临流簇马蹄閙翻杨子渡踏破魏王堤妓接谢公宴诗陪江令题舟同李膺泛醴为穆王携水引春心荡花牵醉眼迷尘街从鼔动烟树任鸦栖舞急红腰软歌迟翠黛低夜归何用烛新月凤楼西
　　翫半开花赠皇甫郎中
　　忽讶春来晚无嫌花发迟人怜全盛日我爱半开时紫蜡黏为蔕红酥防作蕤成都新夹缬梁汉碎胭脂树杪真珠颗墙头小女儿浅深妆剥落高下火参差蝶戯争香朶莺啼选稳枝好教郎作伴合共酒相随醉翫无胜此狂嘲更让谁犹残少年兴不似老人诗西日慿轻照东风莫防吹明朝应烂漫后夜即离披枝下遥相忆尊前暗有期衔杯嚼蕊思惟我与君知
　　题令狐家木兰花
　　腻如玉指涂朱粉光似金刀剪紫霞从此时时春梦里应添一树女郎花
　　薛能【七首】
　　牡丹
　　去年零落莫春时泪湿红牋怨别诗常恐便随巫峡散何因重有武陵期传情每向馨香得不语还应彼此知欲就阑边安枕席夜深闲共説相思
　　黄蜀葵【一刻蜀黄葵】
　　娇黄初绽欲题诗尽日含毫有所思记得玉人春病后道家装束厌禳时
　　赠歌妓【一刻赠解诗歌人】
　　同有诗情自合亲不须歌调更含嚬朝天御史非韩寿莫窃香来带累人
　　晚春
　　恶怜风景极交亲每恨年年作瘦人卧晚不曽抛好夜情多惟欲哭残春阴成杏叶才通日雨着杨花已污尘无限后期知有在只愁还作总戎身
　　赠歌者
　　一字新声一颗珠转防疑是击瑚听时坐部音中有唱后樱花叶里无汉浦蔑闻虚解佩临卭焉用枉当垆谁人得向青楼宿便是仙郎不是夫
　　舞者
　　绿毛动小相思一唱南轩日午时慢靸轻裙行欲近待调诸曲起来迟筵停匕筯无非听吻带宫商尽是词为问倾城年几许更胜琼树是琼枝
　　杨柳枝【一刻无杨字】
　　数首新词带恨成柳丝牵我我伤情柔娥幸有腰肢稳试踏吹声作唱声
　　崔国辅【六首】
　　杂诗【英灵集小异】
　　逢着平乐儿论交鞍马前与沽一斗酒恰用十千钱后余在关内作事多迍邅何处肻相救徒闻宝劒篇
　　魏宫词【英灵集小异】
　　朝日防红妆拟上铜雀台画眉犹未了魏帝使人催
　　怨词【英灵集同】
　　妾有罗衣裳秦王在时作为舞春风多秋来不堪着
　　少年行【英灵国秀二集同】
　　遗却瑚鞭白马骄不行章台折杨柳春日路旁情
　　中流曲
　　归时日尚蚤更欲向芳洲渡口水流急船不自由
　　对酒吟【英灵集小异】
　　行行日将夕荒村古冢无人迹朦胧荆棘一鸟吟屡唱提壶沽酒声古人不达酒不足遗恨精灵传此曲寄语当代诸少年平生且尽杯中醁
　　孟浩然【二首】
</div>
    <div class="pagination">
<a href="才调集.html">上一页</a><a href="才调集.html">1</a><span class="current-page">2</span><a href="才调集_page3.html">3</a><a href="才调集_page4.html">4</a><a href="才调集_page5.html">5</a><a href="才调集_page6.html">6</a><a href="才调集_page7.html">7</a><span>...</span><a href="才调集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
