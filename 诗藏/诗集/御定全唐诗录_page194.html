<!DOCTYPE html>
<html>
<head>
    <meta charset="UTF-8">
    <title>御定全唐诗录 - 第 194 页/共 207 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗录 - 第 194 页/共 207 页</h1>
    <div class="content">　　无机终日狎沙鸥得意髙吟景且幽槛底江流偏称月檐前山朶最宜秋遥村处处吹横笛曲岸家家系小舟别后再游心未遂设屏惟画白苹洲
　　寄左偃
　　萧条陋巷緑苔侵何事君心似我心贫户懒开元爱静病身才起便思吟闲留好鸟庭柯密暗养鸣蛩砌草深况是清朝重文物无愁当路少知音
　　竹
　　森森移得自山庄直向空庭野兴长便有好风来枕簟更无闲梦到潇湘廕来砌藓经疎雨引下溪禽带夕阳闲约羽人同赏处安排碁局就清凉
　　和浔阳宰感旧
　　追感古今情不巳竹轩闲取史书看欲亲往哲无因见空树临风襟袖寒
　　浔阳物景真难及练写澄江最好看曾上虚楼吟倚槛五峰擎雪照人寒
　　思朐阳春游感旧寄柴司徒
　　南陌风和舞蝶狂惜春公子恋斜阳髙歌饮罢将廻辔衣上花兼百草香
　　春郊饮散暮烟收却引丝簧上翠楼红袖歌长金斚乱银蟾飞出海东头
　　柳
　　春来无树不青青似共东风别有情闲忆旧居湓水畔数枝烟雨属啼莺
　　子规
　　暮春滴血一声声花落年年不忍听带月莫啼江畔树酒醒游子在离亭
　　牛峤
　　峤字松卿一字延峰僧孺之孙博学有文以歌诗著名干符五年第进士歴遗补尚书郎王建镇蜀辟判官及僭位为给事中
　　近体诗
　　杨柳枝
　　解冻风来陌上青解垂罗袖拜卿卿无端褭娜临官路舞送行人过一生
　　吴王宫里色偏深一簇纎条万缕金不愤钱塘苏小小引郎松下结同心【丹铅总録云因咏柳而贬松所谓尊题格也】
　　桥北桥南千万条恨伊张绪不相饶金羁白马临风望认得羊家静婉腰
　　狂雪随风扑马飞惹烟无力被春欺莫教移入灵和殿宫女三千又妬伊
　　褭翠笼烟拂暖波舞裙新染麯尘罗章华台畔隋堤上傍得春风尔许多












　　御定全唐诗録巻九十六
　　钦定四库全书
　　御定全唐诗録巻九十七
　　黄滔
　　滔字文江莆田人干宁二年擢进士第光化中守四门博士王审知据闽充武威军节度推官监察御史里行幕府应用文及塔庙碑碣半出其手中州人士避地者亦多主于滔云
　　洪迈云滔诗清淳丰润若与人对语和气郁郁有贞元长庆风概
　　杨万里云诗至晚唐益工滔诗如寺寒三伏雨松偃数朝枝如青山寒带雨古木夜啼猿又如闻雁之一声初触梦半白已侵头与韩致光吴融辈并游未知孰先
　　古体诗
　　贾客
　　大舟有深利沧海无浅波利深波也深君意竟如何鲸
　　鲵齿上路何如少经过
　　近体诗
　　退居
　　老归江上村孤寂欲何言世乱时人物家贫后子孙青山寒带雨古木夜啼猿惆怅西川举戎装度剑门
　　冬暮山舍喜标上人见访
　　寂寞三冬杪深居业尽抛迳松开雪后砌竹忽僧敲茗汲氷消溜鑪烧鹊去巢共谈慵僻意微日下林稍
　　游东林寺
　　平生爱山水下马虎溪时已到终嫌晚重游预作期寺寒三伏雨松偃数朝枝翻译如曾见白莲开旧池
　　书崔少府居【文苑英华作赠李补阙】
　　鲁史蜀琴旁陶然举一觞夕阳明岛屿秋水浅池塘世乱怜官替家贫値岁荒前峰亦曾宿知有辟寒方
　　敷水卢校书
　　九霄无诏下何事近清尘宅带松萝僻日唯猿鸟亲吟高仙掌月期有洞庭人莫问烟霞句悬知见岳神
　　寄湘中郑明府
　　县与白云连沧洲况县前岳僧同夜坐江月看秋圆琴拂莎庭石茶担乳洞泉莫耽云水兴疲俗待君痊
　　送李山人往湘中
　　汉渚往湘川乘流入逺天新秋无防水明月有琴船露坐应通晓萍居恐隔年岳峰千万仞知上啸猿巅
　　壶公山【古老相传古仙姓陈名壶公于此山成道因而名焉】
　　八面峰峦秀孤高可偶然数人游顶上沧海见东边不信无灵洞相传有古仙橘如珠夏在池象月埀穿【山头有池而圆兼橘树朱实夏在】髣髴尝闻乐岧峣半插天山寒彻三伏松偃出千年樵牧时迷所仓箱歳叠川严祠风雨管怪木薜萝纒青草方中药苍苔石里钱琼津流乳窦春色驻芝田乌兔中时近龙蛇蛰处膻嘉名光列土秀气产羣贤瀑鏁瑶台路溪升钓浦船鼇头擎恐没地轴压应旋蠲疾寒甘露藏珍起瑞烟画工飞梦寐诗客寄林泉掘地多云母縁霜欠木绵井通防吐脉僧隔虎栖禅【山间有井通海盈缩之候贞元中有僧号法通咸通中有僧号播于其絶顶独禅昏行至降虎而法通曾下山遇两虎争一牛乃叱而隔之分令各啖之】危磴千寻拔奇花四季鲜鹤归圃少鳯下碧梧偏桃易炎凉熟茶推醉醒煎村家防枣栗俗骨爽猿蝉谷语升乔鸟陂开共蔕莲落枫丹叶舞新蕨紫芽拳翠竹雕羌笛悬藤煮蜀牋白云长掩映流水别潺湲作赋前儒阙冲虚南国先省郎求牧看野老葺斋眠【潘郎中存实诗云双旌放青源吟看壶公翠又欧阳矩先辈自阙　刺史苏君书求泉山之为画屏云壶公之高洛阳之深梦魂所思】寺歴兴衰创碑须一二镌清吟思却隠簪绂奈萦牵
　　寄献梓橦山侯侍郎【时常拾遗谏诤】
　　汉宫行庙略簪笏落民间直道三湘水高情四皓山赐衣僧脱去奏表主批还地得松萝坞泉通雨雪湾东门添故事南省缺新班【有新命不起】片石秋从露幽夜不关梦余蟾隠映吟次鸟绵蛮可惜相如作当时事悉闲
　　河南府试秋夕闻新雁
　　湘南飞去日蓟北乍惊秋叫出陇云夜闻为客子愁一声初触梦半白已侵头旅馆移敧枕江城起倚楼余灯依古壁片月下沧洲寂听良宵彻踌躇感岁流
　　塞上
　　塞门关外日光微角怨单于鴈驻飞冲水路从氷解断逾城人到月明归燕山腊雪销金甲秦苑秋风脆锦衣欲吊昭君倍惆怅汉家甥舅竟相违
　　疋马萧萧去不前平芜千里见穷边关山色死深秋日鼓角声沈霜重天荒骨或衔残铁露惊风时掠暮沙旋陇头寃气无归处化作隂云飞杳然
　　严陵钓台
　　终向烟霞作野夫一竿竹不换簪裾直钩犹逐熊罴起独是先生真钓鱼
　　周朴
　　朴字太朴吴兴人避地福州寄食乌石山僧寺喜吟诗搆思苦澁得句忻然自快人或戏弄之弗顾也黄巢寇闽欲降之曰我尚不仕天子岂从贼遂见害
　　纪事云朴在闽假僧人丈室以居不饮酒茹荤每诸僧食朴携盂厠其下而食以为常有设供施僧钱者亦拱手丐其一钱或以三数钱与之止受其一得钱备茶药费将尽复然僧徒亦未尝厌也朴苦吟每遇景晦搜抉日旰忘返尝野逢一负薪者忽持之且厉声曰我得之矣我得之矣其人掣臂惊走遇游徼卒疑为偷儿执而讯之朴徐告之曰我见彼适得句耳得释去盖赋古墓诗少落句偶见樵者遂足成云子孙何处闲为客松柏被人伐作薪朴尝有禹力不到处河声流向西之句恒自称誉有一士跨驴行偶遇朴佯诵西为东促驴去朴直追数里挽而告之曰此予诗向西乃佳东即误矣闽中传以为笑
　　闽志朴与乌石僧灵观双峰法主大沩嬾安为禅悦之交巢杀朴有颈涌白乳之异宋绍兴赐祠乌石祀朴额曰刚显云
　　欧阳公诗话云唐晚年诗人无复李杜豪放之格然亦务以精意相高如周朴者搆思尤艰每有所得必极其雕琢故时人称朴诗月锻年链未及成篇已播人口其名重当时如此余少时犹见其集今不复传矣
　　近体诗
　　边思
　　年高来逺戍白首罢干戎夜色蓟门火秋声边塞风碛浮悲老马月满引新弓百战山隂去唯添上将雄
　　董岭水
　　湖州安吉县门与白云齐禹力不到处河声流向西去衙山色逺近水月光低中有髙人在沙中曳杖藜
　　王霸坛
　　王君上升处信首古居前早树即须朽白龟应亦全云间犹一日尘里已千年碧色坛如黛时人谁可仙
　　宿玉泉寺
　　野寺度残夏空房欲暮时夜听猿不睡秋思客先知竹迥烟生薄山髙月上迟又登尘路去难与老僧期
　　次梧州却寄永州使君
　　随风身不定今夜在苍梧客泪有时有猿声无处无潮添瘴海濶烟拂太山孤却忆零陵住吟诗半玉壶
　　秋夜不寐寄崔温进士
　　愁多难得寐展转读书牀不是旅人病岂知秋夜长归乡凭逺梦无梦更思乡枕上移月分明是泪光
　　哭陈庾
　　系马向山立一杯聊奠君野烟孤客路寒草故人坟琴韵归流水诗情寄白云日斜休哭后松韵不堪闻
　　春日秦国怀古
　　荒郊一望欲消魂泾水萦纡傍逺村牛马放多春草尽原田耕破古碑存云和积雪苍山晚烟伴残阳緑树昏数里黄沙行客路不堪回首思秦原
　　桐柏观
　　东南一境清心目有此千峰插翠微人在下方冲月上鹤从髙处破烟飞岩深水落寒侵骨门静花开色照衣欲识蓬莱今便是更于何处学忘机
　　塞上曲
　　一队风来一队沙有人行处没人家黄河九曲氷先合紫塞三春不见花
　　孟宾于
</div>
    <div class="pagination">
<a href="御定全唐诗录_page193.html">上一页</a><span>...</span><a href="御定全唐诗录_page189.html">189</a><a href="御定全唐诗录_page190.html">190</a><a href="御定全唐诗录_page191.html">191</a><a href="御定全唐诗录_page192.html">192</a><a href="御定全唐诗录_page193.html">193</a><span class="current-page">194</span><a href="御定全唐诗录_page195.html">195</a><a href="御定全唐诗录_page196.html">196</a><a href="御定全唐诗录_page197.html">197</a><a href="御定全唐诗录_page198.html">198</a><a href="御定全唐诗录_page199.html">199</a><span>...</span><a href="御定全唐诗录_page195.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
