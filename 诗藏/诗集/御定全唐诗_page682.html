<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 682 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 682 页/共 1083 页</h1>
    <div class="content">　　赠别北客【一本无别字】
　　君生游侠地感激气何髙饮尽玉壶酒赠留金错刀鴈关飞霰雪鲸海落云涛决去如征鸟离心空自劳
　　夜下【一作入】湘中
　　洞庭人夜别【一作到】孤【一作鸣】棹下湘中露洗寒山遍波揺楚月空密林飞暗狖广泽发鸣鸿行值【一作抵】扬帆者江分又不同
　　送吕郎中牧东海郡
　　假道经淮泗樯乌集隼旟芜城沙菼接波岛石林疎海鹤空【一作公】庭下夷人逺岸居山乡足【一作召】遗老伫听荐贤书
　　山行偶作
　　縁危【一作巴】路忽穷投宿值樵翁鸟下山含暝【一作影】蝉鸣露滴空石门斜月入云窦暗泉通寂寞生幽思心疑旧隠同
　　巴江夜猨
　　日饮巴江水还啼巴岸边秋声巫峡断夜影楚云连露滴青枫树山空明月天谁知泊船【一作帆】者听此不能眠
　　送田使君牧蔡州
　　主意思政【一作共】理牧人官不轻树多淮右地山逺汝南城望稼周【一作殷】田隔登楼楚月生悬知蒋亭下渚鹤伴闲行
　　雀台怨
　　魏宫歌舞地蝶戏鸟还鸣玉座人难到【一作倒】铜台雨滴平西陵树不见漳浦草空生万恨尽埋此徒悬千载名
　　早发故园
　　语【一作论】别在中夜登车离故乡曙钟寒出岳【一作寺】残月迥凝霜风柳条多折沙云气尽黄行逢海西鴈零落不成行
　　赠别江客
　　湘中有岑穴君去挂帆过露细蒹葭广潮迥岛屿多汀洲延夕照枫叶坠寒波应使同渔者生涯许钓歌
　　宿翠微寺
　　处处松隂【一作生】满樵开一迳通鸟归云壑【一作霜磬】静僧语石楼【一作桥】空积翠含微月遥泉韵细风经行心不厌忆在故山中
　　霁后寄白阁僧
　　苍翠霾髙雪西峯鸟外看久披山衲坏孤坐石牀寒盥手水泉滴燃灯夜烧残终期老云峤煮药伴中餐
　　送僧归金山寺
　　金陵山【一作江】色里蝉急向秋分迥寺横洲岛归僧渡水云夕阳依岸尽【一作落】清磬隔潮闻遥想禅林下鑪香带【一作对】月焚
　　新秋雨霁宿王处士东郊
　　夕阳逢一雨夜木洗清隂露气竹窗静秋光云【一作月】月【一作色】深煎尝灵药【一作草】味话及【一作友】故山心得意两不寐微风生玉琴
　　关山曲二首
　　金甲耀兠鍪黄金【一作云】拂紫骝叛羌旗下戮防壁夜中收霜霰戎衣月关河碛气秋箭疮殊未合更遣击兰州火发龙山北中宵易左贤勒兵临汉水惊鴈散胡天木落防河急军孤受敌偏犹闻汉皇怒按劒待开边
　　塞下曲二首
　　旌旗倒北风霜霰逐南鸿夜救龙城急朝焚虎帐空骨销金镞在鬓改玉关中却想羲轩氏【一作代又作世】无人尚【一作说】战功
　　广漠云凝惨日斜飞霰生烧山搜猛兽伏道击回兵风折旗竿曲沙埋树杪【一作塞路】平黄云飞旦夕【一作云飞日一夕】偏奏苦寒声
　　广陵曲
　　葱茏桂树枝髙系黄金羁叶隠青蛾翠花飘白玉墀上鸣间关鸟下醉游侠儿炀帝国已破此中都不知
　　送人游蜀
　　别离杨柳陌迢遰蜀门行若听清猨后应多白髪生虹霓侵栈道风雨【一作雨雪】杂江声过尽愁人处烟花是锦城
　　宿无可上人房【一作宿翠微寺】
　　稀逢息心侣细话逺【一作故】山期河【一作云】汉秋深【一作生】夜杉梧露滴时风传林磬响【一作久】月掩【一作萤掠】草堂迟坐卧禅心在浮生皆不知
　　旅次夏州
　　嘶马发相续行次夏王台锁郡云隂暮鸣笳烧色来霜繁边上宿鬓改碛中回怅望胡沙晓惊蓬朔吹催
　　同庄秀才宿镇星观
　　的的星河落霑苔复洒松湿光微泛草石翠澹揺峰野观云和月秋城漏间钟知君亲此境九陌少相逢
　　鹳雀楼晴望
　　尧女楼西望人懐太古时海波【一作帆】通禹凿【一作穴】山木闭虞祠鸟道残虹挂龙潭返照移行云如可驭万里赴心期
　　赠淮南将
　　何事淮南将功髙业未成风涛辞海郡雷雨镇山营度碛黄云起防秋白髪生密机曾制敌忧国更论兵塞色侵旗动寒光锁甲明自怜心有作独立望专征
　　寄贾岛
　　海上不同来关中俱久住寻思别山日老尽经行树志业人未闻时光鸟空度风悲汉苑秋雨滴秦城暮佩玉与锵金非亲亦非故朱顔枉自毁明代空相遇岁晏各能归心知旧岐路
　　湘川吊舜
　　伊予生好古吊舜苍梧间白日坐将没游波凝不还九疑云动影旷野竹成斑鴈集蒹葭渚猨啼雾露山南风吹早恨瑶瑟怨长闲化谁能问天门恨久关
　　送僧归闽中旧寺
　　寺隔海山遥帆前落叶飘断猨通楚塞惊鹭出兰桡星月浮波岛烟萝渡石桥钟声催野饭秋色落寒潮旧社人多老闲房树半凋空林容病士【一作者】岁晩待相招
　　寄逺
　　坐想亲爱逺行嗟天地阔积疹甘毁顔沈忧更销骨迢迢游子心望望归云没乔木非故里髙楼共明月夜深秋风多闻鴈来天末
　　经咸阳北原
　　秦山曾共转秦云自舒巻古来争雄图到此多不返野狖穴孤坟农人耕废苑川长波又逝日与岁俱晩夜入咸阳中悲吞不能饭
　　冬日寄洛中杨少尹
　　黄河岸柳衰城下度流澌年长从公懒天寒入府迟家山望【一作登】几遍魏阙赴何时懐古心谁识应多谒舜祠
　　浙江夜宿
　　落帆人更起露草满汀洲逺狖啼荒峤孤萤溺漫流积隂开片月爽气集髙秋去去胡为恋搴芳时一游
　　寄西岳白石僧
　　挂中峯上经行踏石梯云房出定后岳月在池西峭壁残霞照欹松积雪齐年年着山屐曾得到招提
　　同州冬日陪吴常侍闲宴
　　中天白云散集客郡斋时陶性聊飞爵看山忽罢碁雪花凝始散木叶脱无遗静理【一作里】良多暇招邀惬所思
　　答鄜畤友人同宿见示
　　为客自堪悲风尘日满衣承明无计入旧隠但怀归雪积孤城暗灯残晓角微相逢喜同宿此地故人稀
　　题僧禅院【一作题兴善寺英律师院】
　　虚室焚【一作燃】香久禅【一作看】心悟几生滤泉侵月起扫迳避虫行树隔前朝在苔滋废渚平我来风雨夜像设【一作照】一灯明
　　怀故山寄贾岛
　　心偶羡明代学诗观国风自从来阙下未胜在山中丹桂日应老白云居久空谁能谢时去聊与此生同
　　防上秋居
　　防原风雨定晚见鴈行频落叶他乡树寒灯独夜人空园白露滴孤壁野僧隣寄卧郊扉久何门致此身
　　寄崇徳里居作
　　扫君园林地泽【一作涤】我清凉襟髙鸟云路晚孤蝉杨柳深风微汉宫漏月迥秦城砧光景坐如此徒怀经济心
　　河梁别
　　河梁送别者行哭半非亲此路【一作地】足征客胡天多杀人金罍照离思【一作席】宝瑟凝残【一作青】春早晚期相见垂杨凋复新【一本无末二句】
　　留别定襄卢军事
　　行行与君别路在鴈门西秋色见边草军声闻戍鼙酣歌【一作衔杯】击宝劒跃马上金【一作荒】堤归去咸阳里平生志不迷
　　送杜秀才东游
　　羇游年复长去日值秋残草出函关白云藏野渡寒鸿多霜雪重山广道途难心事何人识斗牛应数看
　　怀黄颇
　　有客南浮去平生与我同炎州结遥思芳杜采应空秦鴈归侵月湘猿戏褭枫期君翼明代未可恋山中
　　陇上独望
　　斜日挂边树萧萧独望间隂云藏汉垒飞火照胡山陇首行人绝河源夕鸟还谁为立勲者可惜宝刀闲
　　长安书怀
　　岐路今如此还堪恸哭频关中成久客海上老诸亲谷口田应废乡山草又春年年销壮志空作献书人
　　邯郸驿楼作
　　芜没丛台久清漳废御沟蝉鸣河外树人在驿西楼云烧天中赤山当日落秋近郊经战后处处骨成丘
　　别家后次飞狐西即事
　　逺归从此别亲爱失天涯去国频回首方秋不在家鸣蛩闻塞路冷鴈背龙沙西次桑干曲洲中见荻花
　　题青龙寺镜公房
　　一室意何有闲门为我开炉香寒自灭履雪饭初回窗迥孤山入灯残片月来禅心方此地不必访天台









</div>
    <div class="pagination">
<a href="御定全唐诗_page681.html">上一页</a><span>...</span><a href="御定全唐诗_page677.html">677</a><a href="御定全唐诗_page678.html">678</a><a href="御定全唐诗_page679.html">679</a><a href="御定全唐诗_page680.html">680</a><a href="御定全唐诗_page681.html">681</a><span class="current-page">682</span><a href="御定全唐诗_page683.html">683</a><a href="御定全唐诗_page684.html">684</a><a href="御定全唐诗_page685.html">685</a><a href="御定全唐诗_page686.html">686</a><a href="御定全唐诗_page687.html">687</a><span>...</span><a href="御定全唐诗_page683.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
