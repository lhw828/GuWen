<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 730 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 730 页/共 947 页</h1>
    <div class="content">　　庭前古槐犹未花寳钗晨入儿夫家儿夫重侠轻离别空庭夜半啼乌鸦谁将鸳枕千行泪却寄龙城万里沙
　　有所思
　　双星荧荧隔秋水秋入城头漏声里间梧桐风瑟瑟青鸟南飞月华白朱弦一拨意已传梦绕博山双紫烟藕丝易脱云易散十二碧秋雨前
　　上殿熊
　　熊上殿昭仪趋谁其当者冯婕妤玊顔岂能编虎须不难一死遮乘舆孟阳登牀信诳楚亦有华泉逢丑父分明造次效忠贞岂意婵媛成错迕姬手持黄纸来昔何勇锐今何衰两朝泪湿黄金阶宫中妬色亦妬才
　　有所思
　　东风二月扬新沙忆醉燕南豪士家狂歌剧舞共春色正值东隣桃始华情防每厌筝笛防意放不遣山林遮船头诗篇船尾酒解缆直下清溪涯太原乔生兴踔絶偏爱渔簑冒风雪杯空正自吸流泉月出先判宿岩穴封龙山人意原苦坐觉悲风起尊俎鬓星岂乏长安尘衣斑尚带西湖雨百年离合江上云万事纷纭江水纹千里夕阳春草緑停云空忆鲍叅军
　　暮夜金
　　暮夜金光陆离故人心君不知金经百链不爽毫与厘故人之心良似之还君金君往矣但愿君为清白吏絶胜千金报知己
　　首阳薇
　　朝采薇露未晞夕采薇风凄凄岐山东来墨为缞大白小白悬两旗食周之粟不如蕨与薇蕨薇虽不饱应是商山草
　　契苾儿曲周垂拱间民歌契苾儿词曲多媟艳亦乐之妖也契苾儿张易之小字
　　君歌契苾儿妾按龟兹舞酒尽灯欲灭堂前鹦鹉语光顺门宣供奉郎莲塘水暖双鸳鸯象牀犀簟伏熊枕春风夜簸花枝狂谁家少年眼如虎犂断并州杏花雨
　　迎冬词
　　畵檐小鐡嘶北风疎栊日影揺轻红叠绮重茵夜云暖博山紫气飞遥空霜凄落叶防寒井素绠萦纡指尖冷翠笄东靣绣新苔幻出潇湘美人影日髙寳瑟拂蛛丝鱼上深潭鹊绕枝十二防干烟细细伊州一曲谱相思
　　邯郸行
　　邯郸女儿未二十堂下理筝堂上食梅魂清澈藕丝柔舞罢花枝困无力罗帏绣幕春复春可怜白璧滞风尘陌上几逢朱履客花前谁是锦袍人百年命分多不偶不独西池蒲与栁李广不侯冯衍贫文姬流落明妃朽伤心万事难具论积恨烟緜春草痕
　　大陆行
　　大陆泽水秋泠泠苇花初白荷葢青红裠荡桨緑波靓八月江寒犹采菱菱角槎牙芡实满明珠紫贝多零散白日清歌应石淙黄昏鸣佩随归伴西风作恶凋苎衣秾华回首叶飞飞塞鸿嘹唳江南归阳和渐减霜生威百年富贵转眼非昔人游处尚依稀水头屏营见渔火深夜洞房清泪防
　　陌上花叹
　　陌上花何离离秋风吹汝汝不知汝有丹葩及紫蕚恨汝不植琼瑶池朝朝行人暮游子泣露酣霞何日止花枝渐减秋月寒独抱余芳道傍死不如三月杨栁绵犹自飘飏帝城里
　　拟古苕荣曲
　　苕之荣美如沐春风扬素防幽姿媚空谷银罂酒满瑶瑟哀孟姚夜入黄金闺宫中椎鼔进胡乐司过不称秦与齐爱偿意授政机弛子章苍黄子何喜狐疑竟蹈两端菑雀鷇宁知三月死美如沐苕之荣莫保枝榦安保名先王冠服尚可改家国大防毋自坏
　　朱仙豪客歌
　　北风吹尘江水竭万里行人雁书絶龙亡虎逝山河裂英雄掩面空啼血城门土赤暗雾腥塞草今非一冢青颇闻渊圣髪已白日夕但望南来兵吁嗟将军勿南行千载一朝势已成乌珠夜遯中原平谁持金字符骆驿趋公营吾将磔汝万叚投饥鹰将军得制阃外事奸臣误国安可凭吁嗟将军勿南行
　　登临篇
　　登髙丘临清流惊涛拍岸风萧飒东奔到海何日休浮生聚散类萍梗满地花草凝闲愁士雅空盟大江楫仲宣复上荆南楼日落苍梧思帝子风生芦叶按伊州富贵豪华成莽苍斜月窥林影千丈谁家金坞草犹黄旧日歌台一竟往旧人已往新复来仍张寳瑟劝金杯流鱼偶与水相得长啸不知山欲摧鬓毛未白心成灰城南啼乌声絶哀长空蘸酒波澒洞峻阪堕足愁崔嵬仰天愤顿一起舞蹋碎石濠千古苔
　　巫山高
　　巫山髙十二重攒绣出青芙蓉朝云不返暮雨歇金舆冷落双盘龙秋横素山澹相续万壑鸣泉响寒玉风流宋玉况多情挥弦更奏相思曲曲声嘹亮绕天愁雨态云情凝不流寒烟裙紫草钿碧楚王犹在离宫泣
　　秋莲曲
　　西塘菡萏初破红小舟荡漾东南风罗裠曵水蘸轻碧惊起沙头双落鸿昨日采莲莲尚好今朝采莲莲已老緑房结子空垂垂翠黛朱顔可长保江头日暮生嫩寒鸳鸯防飞不过滩回头女伴各无语泪洒铜仙承露盘
　　妾薄命
　　女家赵下襄阳往来大河荡轻桨娇红腻白照清波一曲髙歌众惆怅去年花枝今又红白日西没月生东顔色空随落花阵恩情旋逐东南风当时容顔不自保而今零落如秋草夜夜伤心泪暗垂出门万里长安道
　　雨雁词
　　猛雨断哀雁离离不成行寒云蔽关塞落月暗潇湘楼中鼓角飞秋霜仰看孤影空彷徨拈鍼绣作孤鸳鸯为寄逺游都下郎灯寒指冷夜寂寂独抱瑶琴为君泣
　　西湖
　　城中稀暇日取适过林泉古寺排金牓离宫枕玉泉折花聊映醉借草亦成眠不学王孙呕平心过百年
　　从军行
　　边书昨日至杂虏防凉州劒防明霜夜弓开满月秋黄金装战甲徤羽插兠鍪跨马鸣鞭去心轻定逺侯
　　寄北觉隆上人
　　水北多僧寺生公院最幽地髙平受月林密静宜秋梵语中天应钟声下界浮文园多病客回首欲淹留
　　双雁伤翮育于庭中有感
　　自是排云侣秋深被网罗耦行犹作字长恨不成歌北望燕山月南思楚水波忽惊楼外影愁絶定如何
　　游北寺亨上人后园
　　偶为寻诗出秾华触眼新鸟歌行酒地花覆倚防人风籁浑无谱虫书太逼真絶胜弦管夜红袖舞香尘
　　过丘头寺故韩师院
　　古寺髙僧去荒林但鸟归钟浮石潭月苔满畵廊衣世事惊春梦西风冷宦机坐看秋叶下惆怅昔人非
　　西港
　　髙城舒一望明月下银沙草阁平临野溪流半绕槎树严秋尚茂兰静晚宜花不为寻真隐谁能卧紫霞
　　早起
　　八月行复尽寒空雁未疎壮怀频倚劒短髪不胜梳早菊披金缕晴云敛翠裾西南有佳气边捷定何如
　　风中花
　　春花有殊色何事逐风流欲堕还依水频飞不过楼托枝怜命薄倾国使人愁愿落帘栊里遗香尚及秋
　　园中
　　思君不可见三月正花飞杨栁垂金缕新苔胜舞衣鸟来枝上语人自水边归尽日西南望空山但落晖
　　宿性公院
　　清斋夜无寐星月耿前除野客寻诗罢髙僧入定初欲来还去梦才读又忘书岂为悲华髪聪明渐不如
　　晚望次韵二首
　　西望多锦树亭亭出古松清心休住寺逺听却宜钟渐老诗还拙空酣草未匀不知仙掌露何以疗疎慵白髪不忍摘朝来添数茎青铜岂有意红叶渐无声草木留心在山河对目明先人有遗劒曽为说西征
　　东昌答郑侍御
　　劳君相问讯别意正茫茫鲁国风何古吴山路更长水平舟去稳春暖雁飞忙安得乘骢使追随达建康同陈宗之诸同年饮鸡鸣山凭虚阁时罗太常景鸣作倡
　　细雨縁山到清风待客来阁凌霄汉起门傍斗牛开云树千家锦豪华六代才遗踪不可问今古一衔杯
　　得白宗伯先生书
　　北雁正南翔书来自帝乡人同秋色老情比道涂长礼乐归宗伯文章忆大方江湖无限意延伫几斜阳
　　月
　　为月一登楼长风更试秋水揺城阙逈河带斗星流古木萧萧下闲云淡淡浮祗应今夜景能破杜陵愁
　　灯花
　　谁道春光薄寒灯亦放花粟金装寳树文火伏丹砂千里长为客三年不见家明朝有乡信遥寄自天涯
　　晚望
　　西郊日日望偏爱夕阳野水多宜鹭疎林不碍钟烟中古庙出山口断云封惆怅东飞鸟翩翩为客慵
　　过李征伯墓【西崖阁老子】
　　烟霾栖古道蓬藋掩荒丘壁有题诗处云横作记楼多才悲命薄浮世几名留惆怅香山社交知半白头
　　早春
　　春色来何处蓬试一开积寒犹困栁晴雪渐舒苔未举书云笔新停送腊杯江山多旧约斜日重徘徊
　　易州道中
　　西风羸马经行地易水长城是旧都壮士入秦名尚在客卿归赵势全孤髙台嵗久黄金尽古塞秋深白雁徂闻道关门犹鎻钥太平天子慎边隅
　　天寿山
　　银翠壁峙诸孙岳势雄开祖宅尊关塞正当山右臂风雷近接海西门龙过古涧多成雨虎撼长松半出根隐隐五陵佳气在欲攀弓劒泣深恩
　　送胡长史从益府之建昌
　　亲随帝子出龙墀曳紫横金见陛辞羽附雄风千里外心悬北斗十年时周人壤地新开国汉代贤良旧下帷歌颂不妨长纪事君王方采列侯诗
　　栢井别兄作
　　门对青山阁俯流歌声里却生愁最难为别縁同气忽漫相看是异州春草不违池上梦布帆先问水边舟金陵迢递劳频忆夜夜闻鸿定倚楼
　　秋兴
　　长洲沃野抱城斜未为深秋减物华楼近紫清闻朔雁水通银汉识仙槎承平江海多渔牧落日边关半鼔笳为问开元桥上客月中丹桂几生花
　　古意
　　志士多悲心如何值秋夜仰见星月光叹息茅檐下
　　酌泉
　　往往城中水不如城外甘如何市上客不肯住城南
　　拟古
　　桃花随意红栁枝向人緑山人夜归来独上兰臯宿
　　砧声
　　伴月捣霜随风送征雁行人归未归声停意方乱
　　古意
　　秋水凝细縠秋月鸣双杵江南雁欲归来向帘前语
　　唐宫词
　　四月笙歌拂苑池瑞莲花对海棠丝昭容尚记开元日正是宫中蚕老时
　　中平宫词
　　宫市新开御水边绣襦争立市门前酒姬未放驴车过自问刘郎索酒钱
　　贞元宫词
　　君王不爱长门赋才士空吟散雪词独闭深宫转萧索露花垂老合欢枝
</div>
    <div class="pagination">
<a href="石仓历代诗选_page729.html">上一页</a><span>...</span><a href="石仓历代诗选_page725.html">725</a><a href="石仓历代诗选_page726.html">726</a><a href="石仓历代诗选_page727.html">727</a><a href="石仓历代诗选_page728.html">728</a><a href="石仓历代诗选_page729.html">729</a><span class="current-page">730</span><a href="石仓历代诗选_page731.html">731</a><a href="石仓历代诗选_page732.html">732</a><a href="石仓历代诗选_page733.html">733</a><a href="石仓历代诗选_page734.html">734</a><a href="石仓历代诗选_page735.html">735</a><span>...</span><a href="石仓历代诗选_page731.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
