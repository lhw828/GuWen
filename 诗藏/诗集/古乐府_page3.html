<!DOCTYPE html>
<html>
<head>
    <meta charset="UTF-8">
    <title>古乐府 - 第 3 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古乐府 - 第 3 页/共 16 页</h1>
    <div class="content">　　皇甫嵩歌
　　【后汉书皇甫嵩为冀州请冀州一年田租以赡饥民百姓歌之】
　　天下大乱兮市为墟母不保子兮妻失夫赖得皇甫兮复安居
　　刘君歌
　　【后汉书刘陶举孝防除顺阳长县多奸猾陶到官按发若神以病免吏民思而歌之】
　　邑然不乐思我刘君何时复来安此下民
　　洛阳令歌
　　【长沙耆旧传祝良字石卿为洛阳令歳时亢旱天子祈雨不得良乃暴身阶庭告诚引罪自晨至中紫云沓起甘雨登降人为之歌】
　　天乆不雨烝人失所天王自出祝令特苦精符感应滂沱下雨
　　荥阳令歌
　　【殷氏世传殷襃荥阳令广筑学馆防集朋徒民知礼让乃歌之云】
　　荥阳令有异政修立学校人易性令我子弟耻讼争
　　京兆谣
　　【后汉书曰李燮拜京兆诏发西园钱燮上封事遂止不发吏民爱敬乃为此谣】
　　我府君道教举恩如春威如虎刚不吐柔不茹爱如母训如父
　　束晢歌
　　【晋书束晢阳平元城人太康中郡界大旱晢为邑人请两三日而雨注众谓晢诚感而为作歌】
　　束先生通神明请天三日甘雨零我黍以育我稷以生何以醻之报束长生
　　豫州歌
　　【晋书祖逖为豫州刺史躬自俭约督课农桑克已务施不畜资产子弟耕耘负担樵薪又收枯骨为之祭醊百姓感悦尝置大防耆老中坐流涕曰吾等老矣更得父母死将何恨乃歌曰】
　　幸哉遗黎免俘虏三辰既朗遇慈父酒忘劳甘瓠脯何以咏思歌且舞
　　应詹歌
　　【王澄恵帝末为荆州牧假应詹督南平天门武陵三郡军事天下大乱詹境独全百姓歌之】
　　乱离既普殆为灰朽侥幸之运赖兹应后歳寒不凋孤境独守拯我涂炭恵隆邱阜润同江海恩犹父母
　　吴人歌
　　【邓攸元帝时为吴郡太守刑政清明百姓欢悦后称疾去百姓数千人留牵攸船不得进攸乃少停夜中发去吴人歌之】
　　紞如打五鼓鸡鸣天欲曙邓侯挽不留谢令推不去
　　陇上歌
　　【晋书载记曰刘曜围陈安于陇城安败南走陜中曜使将军平先邱中伯率劲骑追安安与壮士十余骑于陜中格战安左手奋七尺大刀右手执丈八蛇矛近交则刀矛俱发辄害五六逺则双带鞬服左右驰射而走平先亦壮健絶人与安搏战三交夺其蛇矛而退遂追斩于涧曲安善于抚接吉凶夷险与众同之及其死陇上为之歌矅闻而嘉伤命乐府歌之】
　　陇上壮士有陈安躯干虽小腹中寛爱养将士同心肝防骢父马铁锻鞍七尺大刀奋如湍丈八蛇矛左右盘十荡十决无当前战始三交失蛇矛弃我防骢窜岩幽为我外援而悬头西流之水东流河一去不还奈子何
　　裴公歌
　　【北史曰裴侠为河北郡守躬俭素爱民如子郡旧有渔猎夫三十人以供郡守侠曰以口腹役人吾所不为也悉罢之又有丁三十人供郡守役侠亦罢之不以入私并收庸为市官马歳时既积马遂成马羣去职之日一无所取民歌之云】
　　肥鲜不食丁庸不取裴公贞恵为世规矩
　　敇勒歌
　　【乐府广题曰北齐神武攻周玉璧士卒死者十四五神武恚愤疾发周王下令曰髙欢鼠子亲犯玉璧剑弩一发元凶自毙神武闻之勉坐以安士众悉引诸贵使斛律金唱敇勒神武自和之其歌本鲜卑语易为齐言故其句长短不齐】
　　敇勒川隂山下天似穹庐笼葢四野天苍苍野茫茫风吹草低见牛羊
　　东征歌　　　　　　　　　　隋王通【杜淹文中世家曰隋仁夀中文中子西游长安见文帝奏太平十有二策帝下其议于公卿公卿不悦文中子知谋之不用作东征之歌而归帝闻而再征之不至】
　　我思国家兮逺游京畿忽逢帝王兮降礼布衣遂懐古人之心兮将兴太平之基时异事变兮志乖愿违吁嗟道之不行兮垂翅东归皇之不断兮将身西飞
　　淫预歌
　　【郦道元水经注曰白帝山城水门之西江中有孤石名淫豫石水冬出二十余丈夏则没亦有裁出焉江水东迳广峡溪乃三峡首之也峡中有瞿塘黄龛二滩夏水回复防泝所忌十道志曰淫豫石与城郭门外石潜通蜀人往烧火伏石则淫预边沸国史补曰蜀之三峡最号峻急四月五月尤险故行者歌之淫或作艳预或作豫】
　　滟预大如马瞿唐不可下
　　滟预大如牛瞿唐不可流
　　淫预大如服瞿塘不可触金沙浮转多桂浦忌经过
　　挟瑟歌
　　春风宛转入曲房兼送小苑百花香白马金鞍去未返红妆玉筯下成行
　　灵芝歌
　　因灵寝兮产灵芝象三徳兮瑞应图延夀命兮光此都配上帝兮象太微防日月兮扬光辉

　　古乐府卷一
　　钦定四库全书
　　古乐府巻二
　　元　左克明　撰
　　鼓吹曲歌辞
　　鼓吹曲一曰短箫铙歌刘瓛定军礼云鼓吹未知其始或曰黄帝岐伯所作以建威扬徳风劝敌士蔡邕礼乐志曰汉乐四品其四曰短箫铙歌军乐也建初伎録云列于殿庭者名鼓吹按孙权观魏武帝军作鼓吹而还此应是今之鼓吹晋中兴书曰汉武帝时南越加置七郡皆假鼓吹班超拜长史假鼓吹麾幢则短箫铙歌汉时已名鼓吹不自魏晋始也西京杂记汉大驾祠泉汾隂备千乘万骑有黄门前后部鼓吹则不独列于殿庭者名鼓吹也古今注曰汉乐有黄门鼓吹而短箫铙歌鼓吹之一章尔然则黄门鼓吹短箫铙歌与横吹曲得通名鼓吹但所用异尔汉有二十二曲列于鼓吹谓之铙歌而存者十八篇曰朱鹭思悲翁艾如张上之回拥离战城南巫山髙上陵将进酒君马黄芳树有所思雉子班圣人出上邪临髙台逺如期石流而务成云黄雀钓竿四篇其辞已亡魏文帝受命使缪袭改造十二曲曰楚之平战荥阳获吕布克官渡旧邦定武功屠柳城平南荆平闗中应帝期邕熈大和呉亦令韦昭改制十二曲曰炎精缺汉之季摅武师伐乌林秋风克皖城闗背徳通荆门章洪徳从厯数承天命化而君马黄雉子班圣人出临髙台逺如期石流务成云黄雀钓竿十曲竝仍其旧名晋武帝受禅命传元制二十二曲曰灵之祥宣受命征辽东宣辅政时运多难景龙飞平玉衡文皇统百揆因时运惟庸蜀天序大晋承运期金灵运于穆我皇仲春振旅夏苗田仲秋狝田顺天道唐尧云伯益钓竿而云钓竿名不改旧宋何承天于义熈末年秋制十五篇皆拟汉旧名大抵别增新意其义与古辞不合疑未尝被于歌声也如齐王融谢朓梁昭明太子统范云陈苏子卿等追拟古题立义不同今取其一二立于篇次以便观览云
　　铙歌
　　朱鹭　　　　　　　　　　　汉古辞【此葢因饰鼓以鹭而名曲焉魏缪袭改朱鹭为楚之平呉韦昭改为炎精缺言汉室衰孙坚奋迅猛志念在匡救王迹也晋传改为灵之祥言宣皇帝之佐魏犹虞舜之事尧也既有石瑞之征又能用武以诛孟度之逆命也宋何承天朱鹭篇曰朱鹭扬和鸾翠葢耀金华但称路车之美与汉曲异】
　　朱鹭鱼以乌路訾邪鹭何食食茄下不之食不以吐将以问诛【一作谏】者
　　楚之平【一作初之乎】　　　　　　　魏缪袭
　　楚之平义兵征神武奋金鼓鸣迈武徳扬洪名汉室微社稷倾皇道失桓与灵阉官炽羣雄争邉韩起乱金城中国扰无纪经赫武皇起旗旌麾天下天下平济九州九州寜创武功武功成越五帝邈三王兴礼乐定纪纲普日月齐辉光
　　炎精缺　　　　　　　　　　吴韦昭
　　炎精缺汉道微皇纲弛政徳违众奸炽民罔依赫武烈越龙飞陟天衢耀灵威鸣雷鼓抗电麾抚干衡镇地机厉虎旅骋熊罴发神听吐英竒张角破邉韩覊宛颍平南土绥神武章渥泽施金声震仁风驰显髙门启皇基统罔极垂将来
　　灵之祥　　　　　　　　　　晋傅
　　灵之祥石瑞章旌金徳出西方天降命授宣皇应期运时龙骧继大舜佐陶唐赞文武建帝纲孟氏叛据南疆追有扈乱五常吴防劲蜀虏疆交誓盟连遐荒宣赫怒奋鹰扬震干威曜电光陵九天陷石城枭逆命拯有生万国安四海寜
　　朱路篇　　　　　　　　　宋何承天
　　朱路扬和鸾翠葢耀金华牡饰樊缨流旌拂飞霞雄防辟旷涂班剑翼髙车三军且莫喧听我奏铙歌清鞞惊短箫朗鼓节鸣笳人心惟恺豫兹音亮且和轻风起红尘渟澜发微波逸韵腾天路穨响结城阿仁声被八表威灵振九遐嗟嗟介胄士朂哉念皇家
　　思悲翁　　　　　　　　　　汉古辞【此汉古辞魏改为战荥阳言曹公也吴改为汉之季言孙坚悼叹汉之微痛董卓之乱兴兵奋击功葢海内也晋曰宣受命言宣皇帝御诸葛亮养威重运神兵亮震怖死也宋何承天以为思悲公篇】
　　思悲翁唐思夺我美人侵以遇悲翁也但我思蓬首【一作蕞】狗逐狡兎食交君枭子五枭母六拉沓髙飞暮安宿
　　战荥阳　　　　　　　　　　魏缪袭
　　战荥阳汴水陂戎士愤怒贯甲驰阵未成退徐荥二万骑堑垒平戎马伤六军惊势不集众几倾白日没时晦顾中牟心屏营同盟疑计无成頼我武皇万国寜
　　汉之季　　　　　　　　　　吴韦昭
　　汉之季董卓乱桓桓武烈应时运义兵兴云旗建厉六师罗八阵飞鸣镝接白刄轻骑发介士奋丑虏震使众散刼汉主迁西馆雄豪怒元恶偾赫赫皇祖功名闻
　　宣受命　　　　　　　　　　晋传
　　宣受命应天机风云时动神龙飞御诸葛镇雍梁邉境定夷夏康务节事勤定倾揽英雄保持盈渊穆穆赫明明冲而泰天之经养威重运神兵亮乃震毙【一作死】天下寜
　　思悲公篇　　　　　　　　　何承天
　　思悲公懐衮衣东国何悲公西归公西归流二叔防主既悟偃禾复偃禾复圣志申营都新邑从斯民从斯民徳惟明制礼作乐兴颂声兴颂声致嘉祥鸣凤爰集万国康万国康犹弗已握发吐飡下羣士惟我君继伊周亲覩盛世复何求
　　艾如张　　　　　　　　　　汉古辞【古辞曰艾而张罗又曰雀以髙飞奈雀何谷梁传艾兰以为防置旃以为辕门谓因搜狩以习武事也魏改为获吕布言曹公东围临淮生擒吕布也吴曰摅武师言孙权卒父之业而征伐也晋曰征辽东言宣皇帝临大海之表讨公孙渊而枭其首也苏子卿云张机蓬艾侧宋古词曰几令吾呼厯舍俱失古题夲意】
　　【声相传训诂不可复解但俱失古题本意】
　　艾而张罗夷于何行成之四时和山出黄雀亦有罗雀以髙飞奈雀何为此倚欲谁肯礞室
　　获吕布　　　　　　　　　　魏缪袭
　　获吕布戮陈宫芟夷鲸鲵驱骋羣雄囊括天下运掌中
　　摅武师　　　　　　　　　　吴韦昭
　　摅武师斩黄祖防夷凶族革平西夏炎炎大烈震天下
　　征辽东　　　　　　　　　　晋傅
　　征辽东敌失防威灵迈日域公孙既授首羣逆破胆咸震怖朔北响应海表景附武功赫赫徳云布
　　拟题　　　　　　　　　　陈苏子卿
　　谁在闲门外罗家诸少年张机蓬艾侧结网槿篱邉若能飞自免岂为缯所纒黄雀倘为诫朱丝犹可延
　　宋古辞
　　几令吾呼厯舍居执来随咄武子邪令乌衘针相风其右其右【一解】几令吾呼羣议破葫执来随吾咄武子邪令乌今乌今入海相风及后【二解】几令吾呼无公赫吾执来随吾咄武子邪令乌无公赫吾婮立诸布始布【三解】
　　上之回　　　　　　　　　　汉古辞【汉武帝元封初因至雍遂通回中道后数游幸焉其歌称帝游石关望诸国月支臣匃奴服皆美当时事也魏改为克官渡言曹公与袁绍战破之于官渡也吴曰伐乌林言魏武既破荆州顺流东下欲来争锋孙权命将周瑜逆击之于乌林而走破也晋曰宣辅政言宣皇帝圣道深逺拨乱反正网罗文武之才以定二仪之序也】
　　上之回所中益夏将至行将北以承甘泉宫寒暑徳游石闗望诸国月支臣匃奴服令从百官疾駈驰千秋万嵗乐无极
　　克官渡　　　　　　　　　　魏缪袭
　　克绍官渡由白马僵尸流血被原野贼众如犬羊王师尚寡沙塠傍风飞扬转战不利士卒伤今日不胜后何望土山地道不可当卒胜大捷震冀方屠城破邑神武遂章
　　伐乌林　　　　　　　　　　吴韦昭
　　曹操北伐抜柳城乘胜席卷遂南征刘氏不睦八郡震惊众既降操屠荆舟车十万扬风声议者狐疑虑无成頼我大皇发圣明虎臣雄烈周与程破操乌林显章功名
　　宣辅政　　　　　　　　　　晋傅
　　宣皇辅政圣烈深拨乱反正从天心网罗文武才慎厥所生所生贤遗教施安上治民化风移肇创帝基洪业垂于铄明明时赫功济万世定二仪云泽雨施海外风驰
　　翁离　　　　　　　　　　　汉古辞【一作雍离一作拥离魏改曰旧邦言曹公胜袁绍于官渡还谯收藏死亡士卒也吴曰秋风言孙权悦以使民民忘其死也晋曰时运多难言宣皇致讨吴方有征无战也何承天云雍士离心义稍异】
　　拥离趾中可筑室何用葺之蕙用兰拥离趾中
　　旧邦　　　　　　　　　　　魏缪袭
　　旧邦萧条心伤悲孤防翩翩当何依游士恋故涕如摧兵起事大令愿违传求亲戚在者谁立庙置后防来归【一曰魂来求归】
</div>
    <div class="pagination">
<a href="古乐府_page2.html">上一页</a><a href="古乐府.html">1</a><a href="古乐府_page2.html">2</a><span class="current-page">3</span><a href="古乐府_page4.html">4</a><a href="古乐府_page5.html">5</a><a href="古乐府_page6.html">6</a><a href="古乐府_page7.html">7</a><a href="古乐府_page8.html">8</a><span>...</span><a href="古乐府_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
