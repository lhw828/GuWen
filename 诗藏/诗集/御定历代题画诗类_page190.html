<!DOCTYPE html>
<html>
<head>
    <meta charset="UTF-8">
    <title>御定历代题画诗类 - 第 190 页/共 269 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代题画诗类 - 第 190 页/共 269 页</h1>
    <div class="content">　　王伯敭所藏赵昌梅花　　　　【宋】苏　轼
　　南行度闗山沙水清练练行人已愁絶日暮集微霰殷勤小梅花彷佛吴姬面暗香随我去回首惊千片至今开画图老眼凄欲幽懐不可写归梦君家倩
　　赵昌折枝　　　　　　　　　【元】袁　桷
　　瑶池朶朶玉精神滴露研朱竟夺真蛱蝶不知遮绣幕飞来犹认故园春
　　题华光为曽公卷作水边梅　　【宋】黄庭坚
　　梅蕊触人意冒寒开雪花遥怜水风晩片片防汀沙
　　观华光长老仲仁墨梅　　　　【宋】邹　浩
　　我从梅花海里来惊此两枝堂上开不由天降非地出道人作麽生栽培无缝塔子通一线放光照醒陈根荄玉蟾银汉雨初霁半啓琼室通瑶台香云漠漠防顔色
　　世眼欲覩诚难哉不如取酒共春醉一杯一杯复一杯
　　题华光墨梅【二首　　　　　　元】王　恽
　　满溪明月影扶疎只在缁尘防雪肤展放画图还记得孤山离落涨西湖
　　破墨能开雪里芳道人花供老犹香移船要近华光住笑杀涪公有底忙
　　题徽庙马麟梅　　　　　　　【元】郑　东
　　龙楼凤阁美人歌赏尽琼花碧玉柯驿使去时浑浪折江南春色已无多
　　题徽庙马麟梅　　　　　　　【元】陈　基
　　内家春色少人知玉蘂冰蕤看转疑説与宫中小儿女画楼琼琯莫轻吹
　　宋徽宗画半开梅　　　　　　【明】张　迪
　　上皇朝罢酒初酣写出梅花蕊半含惆怅汴宫春去后一枝流落到江南
　　题王元章梅　　　　　　　　【元】陈　基
　　武陵溪上桃千树亦有寒梅照水开一种春风标格在太平恩泽为栽培
　　王元章梅　　　　　　　　　【元】郑元祐
　　明月西湖上清光儗旧时东风露消息香雪满南枝
　　王元章梅　　　　　　　　　【元】郑元祐
　　孤山无复有梅花寂寞咸平处士家留得王髯醉时笔歳寒仍旧发枯槎
　　王元章白描梅　　　　　　　【元】郑元祐
　　王郎笔底无纎尘只有万斛江南春疎花冷蕊禁不得珠明玊润前森陈瑚交柯撑铁网金铓铄日张龙鳞咸平处士西湖濵风雪满头肌肉皴长歌短吟梅树下声诗写得梅花真王郎晩载剡溪雪舣舟孤山一问津色香【原本阙】尘尽夺取髙挥大抺骇世人旧时姢姢里湖月清光长照无疎亲
　　题王元章梅　　　　　　　　【元】熊梦祥
　　紫禁春浓雪未消年年香冷只飘飖许身入画酬清赏不嫁东风过小桥
　　题王元章画梅花　　　　　　【元】熊梦祥
　　水影晴光为写神当时已是失天真一从残角吹新曲防向寒溪觅故人缟袂归来犹有月佩环飞去更无尘莫言醉魄空篱落信把和羮属大臣
　　题王元章梅　　　　　　　　【元】张　渥
　　照水疎花冰有晕横牕瘦影玉无痕孤山月冷黄昏后拄杖曽敲处士门
　　题王元章梅　　　　　　　　【元】丁　复
　　三年不见王征士一见梅花如见人风致山隂频梦夜雪晴江上又逢春毫端只作寻常写意度真同造化神闻道耶溪新买宅想栽千树作比邻
　　题王元章画梅　　　　　　　【元】杨维桢
　　旧时月色有谁歌拔劒王郎鬓已皤惆怅东风旧词笔南枝香少北枝多
　　题王元章梅　　　　　　　　【元】于　立
　　老鹤归来不受呼野桥江树雪糢糊西湖处处皆桃李省识春风到画图
　　题王元章墨梅　　　　　　　【元】释子贤
　　我家绕屋梅花树况在清溪白石边云霁月明疎影小读书犹记十年前
　　题王元章梅花图　　　　　　【明】刘　基
　　会稽老王拙且痴能画梅花称絶竒春牕走笔生古怪中有窈窕倾城姿人生得闲真是好得闲不闲惟此老布袍阘茸发不梳一生只被梅花恼天生梅实可和羮尔梅有花结不成世间花实总尤物不如图画终古无枯荣
　　王元章墨梅　　　　　　　　【明】张　羽
　　王郎志竒貌亦竒与世落落噤莫施一朝骑牛入都市闗吏不识谁何之归来老作会稽客干戈歘然西南陲青袍白马风尘里越州城边战不已雄襟自许鲁仲连一箭无成身已死世上空余写墨花只将名姓华光比呜呼人生有才不尽用古来埋没皆如此
　　题王元章梅花和韵　　　　　【明】顾　璘
　　墨池五夜飞霜素灵幻出梅花芳草堂忽尔见春色气序不得由勾芒空山惨凛层崖裂千枝万枝缀琼雪水晶屏风疎影寒举头却见黄昏月江笛横飘黄鹤韵迁人莫报长沙信欲取寒芳寄逺书转愁旅思催蓬鬓帘外清香扑酒缸千金莫惜日飞觞解道明珠交玉体风流独羡陈思王狐裘防茸不知冷醉卧花前不须醒梦来直上罗浮巅占却梅花千万顷
　　题王元章梅竹卷【次祝　　　　明鸣和】顾　璘
　　画家妙品古亦稀髙人每号无声诗浅夫拈笔率信意岂解盘礴凝深思聊希形似即满意难与神化论等差子乔老仙烟霞骨劂出心肝洗尘俗身化西湖一树冰气吞湘岸千竿玊映缣姿态鬬纎秾转手枝柯分直曲山空自喜野人同歳寒敢谓吾曹独补之墨梅称絶伦与可写竹恒逼真今之画图兼二妙始信苦学能通神草堂六月气凄爽彷佛坐我清江滨白头岂知老将至对尔真足忘冬春忆昔青阳回緑草横斜桃李长安道一夜飘风歴乱生可怜花叶纷颠倒尘世繁华有盛衰朱门一闭无人埽与君开卷玩髙标絶胜对客谈虚藻
　　王元章倒枝梅画　　　　　　【明】徐　渭
　　皓态孤芳压俗姿不堪复写拂云枝从来万事嫌髙格莫怪梅花着地垂
　　王元章作墨梅并题长句书其后【明】陆　完
　　月落参横兴已空鉴湖清浅夜推篷消磨不尽惟豪气犹在疎花淡墨中
　　题徐圣可知县所藏杨补之二画【宋】楼　钥
　　谁种疎篱古岸头推篷瞥见倍清幽君看竹外一枝好真有江南万斛愁
　　梅花屡见笔如神松竹宁知更逼真百卉千花皆面友歳寒只见此三人
　　补之画梅　　　　　　　　　【元】程钜夫
　　开巻见横枝逃禅不可期忽思霜月夜独坐小牕时
　　题杨补之梅巻　　　　　　　【元】髙仪父
　　篱根玉瘦两三枝为绕吟香夜不归安得密林千亩月仰眠吹笛看花飞
　　题杨补之梅　　　　　　　　【元】刘　诜
　　补之之梅不易作况乃藏自澹翁阁澹翁千载忠补之一世雄元气擘裂乾坤冬开巻洒然见二公孤山之月罗浮风淡云万古吹不融黒埃黯惨翠羽失小牕滉瀁重湖东尘心萧萧淡若水卧看青天露如洗
　　杨补之雪梅图　　　　　　　【明】吴　寛
　　竹外斜枝冻雪干杨翁风度亦酸寒扁舟穏系吴山麓须向石湖深处看
　　题柯敬仲梅　　　　　　　　【元】杜　本
　　防防苔枝缀玉疎疎檀蕊凝香还记当年月色箫声暗度宫墙
　　题柯敬仲梅花竹石图　　　　【元】郭　翼
　　夜寒起坐看龙影金阁罘罳小殿东梦觉香吹梅子树玉文堂上月方中
　　题柯博士梅竹图　　　　　　【元】郯　韶
　　文皇宴罢奎章阁博士归来两鬓丝写得寒梅与脩竹照人清影尚参差
　　柯丹丘梅竹　　　　　　　　【元】倪　瓒
　　竹里梅花淡泊香映空流水断人肠春风夜月无踪迹化鹤谁教返故乡
　　题柯丹丘梅竹　　　　　　　【明】僧元璞
　　丹丘归老江南日每话奎章儤直时一夜春寒愁漠漠白云苍雪共襟期
　　松雪墨梅　　　　　　　　　【元】邓文原
　　忆昔冲寒踏雪时百花零落愿开迟如今收拾横书巻一任无情塞管吹
　　题松雪墨梅　　　　　　　　【元】钱惟善
　　小桥流水雪晴时曽折幽芳寄所思明月观深春梦逺玊堂仙客写横枝
　　赵子昂梅竹图　　　　　　　【明】解　缙
　　王孙襟懐絶尘俗迥若筼筜在空谷又如仙子下罗浮雪月梅花冰映玊时将翰墨自写真心手相忘道机熟流传后世作者稀丹青采绘工絶竒寒声夜读暗香起妙画通神那得知
　　舜举梅竹折枝　　　　　　　【元】程钜夫
　　吴兴画手早相知粉墨凄凉歳月移惟有寒梅并翠竹京华相对独题诗
　　题钱舜举画梅　　　　　　　【元】戴子璋
　　故人相忆对南枝写寄无烦驿使持此日披图空想像犹疑月落酒醒时
　　题钱舜举所画梅花巻　　　　【明】戴　奎
　　霅溪画师名早传画梅不作铁线圈湖山入梦既潇洒粉绘落纸尤清妍巴西故人玊堂老别去防年音问少溪云山月不堪持一枝写寄春风早想当槃礴欲写时寓情笔底谁能知心期不负歳寒意贞洁要如冰雪姿到今令人叹竒絶我亦见之惭蹇拙从谁交谊重金兰空慕广平心似铁
　　题山农画梅　　　　　　　　【元】贡性之
　　大庾岭头春信早十月梅开照青昊曽骑官马陇头来百里梅花夹驰道夫君元是岭南人自言家近罗浮邨种梅绕屋一万树玊为肌骨冰为魂得官逺向西湖住喜与林逋作賔主梦回酒醒霜月寒又见梅花在牕戸笑倩旁人为写真相看如见岭头春一声长笛月欲落肠断梅花身后身
　　王山农画梅歌【二首　　　　　明】刘　绩
　　冥冻律凝隂谷山魅幽幽吊僵木谁巻鲛机一尺烟昆刀碎刻蓝田玊博罗山人调小鳯瓦冷霜华不成梦火熏金兽兰气温锁牕斜月淡幽痕
　　水仙骑龙归海宫玫瑰珠佩迎春风雾澄天浄露娇影蕊粉染衣香更浓鲛绡隔梦梨云色么鳯不鸣花脉脉画角吹残十二楼湖西晓月涵空白
　　次韵题王山农墨梅　　　　　【明】文征明
　　西湖老树凌风霜敷英奕奕先羣芳贞姿不作儿女态炯然冰玉生寒芒穷寒袭人肤欲裂幽人自咏孤山雪至今秀句落人间暗香浮动黄昏月却恨无人续髙韵墨痕聊寄江南信不闗素质暗缁尘刚爱铅煤防新鬓恍疑寒影照昏釭刻画无盐谁滥觞逃禅已逺嗣者寡彷佛尚记山农王山农何处骨已冷展巻令人双目醒何因为唤玊妃魂极目清波湖万顷
　　王山农画梅【三首　　　　　　元】唐　肃
　　春回却月观树树总花开无数瑶台鹤凌风欲下来溪上雪消初溪冰未动鱼一枝寒日里照见影疎疎忆上宝瓶船西湖欲雪天一枝欹岸出低照酒尊前
　　题画梅和山农韵　　　　　　【明】钱　宰
　　江南春来白雪烂落月横参夜将半缟衣绰约如故人飒沓棃云欹老榦北风猎猎天正寒彷佛风节凭西阑乃知山人竟不死夜煮白石青松间髙情抗世无今昔溪上梅花没荒棘忆曽挥翰洒溪云一枝寄与春消息花前唤酒写长歌花下呼儿扫落花若非扬州何逊宅定是西湖处士家山人爱梅心独苦笑尔豪吟玊堂树山巅水际日看花凤诏鸾书招不去解衣槃礴两袖垂腕指所至皆天机南枝着花玊色起北枝冻压霜飞自从上苑成尘土无复当年旧歌舞源上桃花不记秦九畹芳兰已忘楚不如山人卧云松破屋长在梅花东传家有子花作谱放手直欲先春风见花如见山人面谁道人间无是公
　　胡侍郎所藏会稽王冕梅花图　【明】僧来复
　　防稽王冕双颊颧爱梅自号梅花仙兴来写遍罗浮雪千树脱巾大叫成花颠有时百金闲买东山屐有时一壶独酌西湖船暮校梅花谱朝诵梅花篇水边篱落见孤韵恍然悟得华光禅我昔识公蓬莱古城下卧云草阁秋潇洒短衣迎客懒梳头只把梅花索髙价不数杨补之每评汤叔雅笔精妙夺造化神坐使良工尽惊诧平生放荡礼法疎开口每欲谈孙吴一日骑牛入燕市嗔目怪杀黄髯胡地老天荒公已死留得清名传画史南宫侍郎铁石肠爱公梅花入骨髓示我万玊图繁花烂无比香度禹陵风影落镜湖水开图看花良可吁咸平树老无遗株诗魂有些招不返髙风谁起孤山逋
　　题王冕梅花揭篷图　　　　　【明】僧溥洽
　　王郎写梅如写神天机到手惊絶伦自言临池得家法开缣散作江南春酒酣豪叫呼霜防宝倒饮隃糜熏龙跳虎卧意捷出纵横错漠迷芳尘繁花不消千树雪古苔蚀尽樛枝铁缟衣绰约佩珰明夜夜贞心照寒月嗟予落魄西湖濆梦魂防度入梨云东风吹香趂流水断桥愁送波沄沄一杯不到孤山土忽见王郎已千古还君此图歌莫哀原草青青隔烟雨
</div>
    <div class="pagination">
<a href="御定历代题画诗类_page189.html">上一页</a><span>...</span><a href="御定历代题画诗类_page185.html">185</a><a href="御定历代题画诗类_page186.html">186</a><a href="御定历代题画诗类_page187.html">187</a><a href="御定历代题画诗类_page188.html">188</a><a href="御定历代题画诗类_page189.html">189</a><span class="current-page">190</span><a href="御定历代题画诗类_page191.html">191</a><a href="御定历代题画诗类_page192.html">192</a><a href="御定历代题画诗类_page193.html">193</a><a href="御定历代题画诗类_page194.html">194</a><a href="御定历代题画诗类_page195.html">195</a><span>...</span><a href="御定历代题画诗类_page191.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
