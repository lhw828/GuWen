<!DOCTYPE html>
<html>
<head>
    <meta charset="UTF-8">
    <title>闽中十子诗 - 第 12 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽中十子诗 - 第 12 页/共 36 页</h1>
    <div class="content">


　　闽中十子诗卷十
　　钦定四库全书
　　闽中十子诗巻十一　　　　明　袁表
　　马荧　编
　　髙待诏集二
　　七言古诗
　　瑞应甘露诗并序
　　永乐十年冬十月甲子皇上将举大狩之典乃命皇太孙殿下率诸军演武于方山之阳是日天降甘露于兹山既采取以献越五日戊辰天子亲御六飞由朝阳而东大猎于阳山天复降甘露视方山有加上命采取以示羣臣又十日丁丑再猎于武冈甘露降如前戊寅朝于奉天门山西繁峙县复进嘉禾休徴符集臣庶称贺翰林待诏臣髙廷礼稽首首恭惟皇上嗣统以来海内乂安万方賔服至徳至功格于四表太和之气蒸于六合发见诸祥前后以百十计是行式遵典礼观兵以讲武事获禽以防祭祀故天祥随处以应地瑞符日而进葢由皇上与天地合徳所致也臣忝职词垣获际文明之运覩兹盛事谨拜手稽首赋诗以献诗曰
　　圣皇至徳超八荒太和絪緼天畀祥五风十雨乐耕桑灵飞瑞走来梯航时平讲武弓矢张冬隙大狩防蒸尝神孙受诏先啓行南出大猎方山阳万乗继发循东方先于阳山后武冈三军熊虎多材良千里蹄翼无匿藏岳灵告功彻上苍下降甘露何瀼瀼千林万木森松篁浥浥泥泥凝精光流珠缀粉悬琳琅采枝掇叶含芬芳归来天子坐明堂三三九户罗神浆清如冰壶涵雪霜湛如玉瓒泛流黄滑如凝脂白截肪如醍醐冽且香东方小儿琉璃觞华山童子五防囊星辉献采来锵锵侧闻海外异人千里长胸吞美酒五斗量又闻金茎髙挿空中央云表沆瀣分清凉纪谍传説诚荒唐兹非天公辅圣皇此物何以升岩廊西土佳禾亦致将一茎五穂垂金穰祯骈瑞集符运康荐诸太庙昭先王示彼臣民协万邦百辟称贺声洋洋卿云兴歌舜徳彰灵芝涵泳汉祚昌小臣再拜献颂章陛下万嵗垂衣裳
　　拟老将行
　　十三身属执金吾二十専征破骨都一生力尽三河外万死身轻百战余敌兵长驱度絶幕汉骑慿陵皆奋跃勇决宁怀巾帼羞擒生每作辕门缚六十年来白髪新玉关长望苦悲辛老去廉颇思用赵忧来王翦尚要秦一朝谢病衡门下万事蹉跎成解瓦麾下偏禆属镇军里中侠少轻司马落叶空庭鸟雀闲苍苔穷巷车轮寡春山抱瓮向青门秋水行歌归绿野昨夜魂飞到陇头壮心未已泪双流寳剑匣中光烱烱骅骝枥上鸣啾啾近闻天子扫狼烟阙下论功皆少年白首将军新破敌黑头仆射再临边始笑子卿归属国节旄落尽海西边
　　邯郸少年行
　　燕赵多奇士邯郸侠少年平生负胆气勇决如流泉黄金如山不足惜百万呼卢常一掷家藏死士不记名身遇恩讐便轻敌邯郸陌上盛繁华鬬鸡走马相矜夸忽报烟尘在东北回鞭却向平原家相看一言不合意归来纵醉邯郸市市人笑我同众人击剑悲歌向谁是天生俊意自飞扬不遇知音徒慨慷君不见幽并壮士死千载犹闻侠骨香
　　浮亭月下闻李大秦筝歌
　　孤馆夜寂寞秦声转凄然醉来闻向明月下客心摇落秋风前飘飘十指声犹诉飒飒长林骤飞雨激若荆卿易水歌悲如苏子河梁语角羽初停又拂商四郊黄叶纷飞扬剑门滴尽边人泪镜阁啼残少妇肠西江曾临吹玉笛马上凄凉聴不得只今弹得心欲狂四座相看失顔色伶伦去后空有思世上秦声谁得知偏同客里歌杨桞长伴军中舞鴈儿辘轳金井梧桐冷壮士衣寒心耿耿一杯何处酹平原酒尽浮亭不堪醒
　　终南叠翠歌赠赵孟寛少府
　　我本学仙者名山爱游遨登髙少东鲁泰岱如秋毫南游北走不称意西攀始得终南髙终南峥嵘何壮哉势防五岳横三台层峦沓嶂纷雾集萦青叠翠如屏回矫首睨絶顶耸身猕猴台慿虚一长啸万里阴风来双峯却立髙欲摧石门厓口皆曀霾飒然云散四天净千岩万壑青如苔皎如映日戈矛开煜煜丹霞云锦堆飘如羣仙羽葢下瑶水俨如千官剑佩趋蓬莱龙飞鳯舞各奋跃崖张壁立争崔嵬翫景不厌逺探奇未能回松杉嘈嘈度空籁两耳似聴丝弦哀逍遥东吞黒谷日昆明北浸阴地灰西南太白最髙处黄鹤猱愁欲度寒飚六月吹雪花紫气三时结雾下视羣峯失翠微中窥万岭迷行路我欲攀云造天语厯井扪参未言苦晶明照耀或可亲倐忽晦暝不知所瀑泉殷殷秦地雷落叶萧萧汉陵雨昔时此地如登仙荣光体气何赫然九重宫阙碧霄上夹道轩车白日边富贵荣华知几许千金快意如浮烟迩来秦汉几千载空余渭水流东海妙舞清歌不复闻金舆玉座今安在但见千林苍苍杳霭间秋风去兮春日还白云长入毕原树明月虚照蓝田关又闻猿声啾啾满林谷啼烟啸雨愁空山山中之人野服黄冠扫石朗咏挥丝妙弹春风时来落花昼闲了然髙卧紫岑里绿罗袅袅不可攀固守麋鹿志本无轩冕情因来窥捷迳笑学卢生行倐起把芙蓉飘飖朝玉京我时拂衣蹈东溟君亦鸾飞到蓬瀛风期汗漫三山上向余毎説终南青忆为终南行兴因终南发醉挥墨客紫霜毫为君扫却长松雪眼前空翠如可扪何必山中弄云月
　　醉歌行郑二广文西斋宴集【分得一字】
　　吾爱郑夫子妙年振英声读书不肯死章句笑杀当时鲁两生男儿何事空饥饿角巾啸起东山卧三奏阳春和者稀立谈古人独知我知我家无二顷田几畨相见客中怜开心写意不足惜千金散尽还依然广文髙馆归来好挝鼓谈经日应早堂下诸生揖郑防门前食客谒平原倾家禄米三百斗一嵗只供沽酒钱西斋为余造瑶席满堂尽是青云客绮席金盘苏合香银瓶绿酒玻璃色昨夜东风天际来桃花笑人厯乱开春光如此得几日毋多酌我何为哉山公不解倒骑马习池春水空莓苔我歌白云兴偏逸君起挥毫夸第一空名何用挂百年剧饮惟须醉千日郑夫子聴我歌与君更进酒但使朱顔酡君不见陌头杨桞色青青飞花昨日吹满城又不见乐游原上咸阳道汉阙秦陵几回好昔时歌吹激浮云今日残阳映衰草不用悲歌空断肠请君劝客勿停觞古来惟有留賔驿到处逢人説郑庄
　　题无为天师画闽山胜览图为延平王将军赋
　　闽山设险雄两关九峯直下连三韩真人落笔走山海浮天缩地须臾间穷崖絶壁不可攀飞青叠翠来相攅耸身欲上万仭表秪疑坐我浮云端壮哉形胜矜吴楚开国英雄几威武剑城髙拱控双溪镡水东流送千古君不见镡水东流去不还镡上至今风雨寒深沈洞府了莫测那知不有蛟龙蟠好文将军不好武白晢専城偃貔虎城头鼔角静朝昏城里弦歌俨邹鲁幕府秋闲爽气来金鞍骏马重游陪登髙极目见万里壮心直与云俱开一时幕下皆邹枚摛文振藻何奇哉开图酾酒赋嘉颂遥祝尧天万嵗杯我爱名山将白首五岳防真不辞走偶闻髙义逸兴飞披拂白云笑挥手手挥白云袖两毫金天汗漫接卢敖相期更访蓬莱顶百尺长竿钓巨鳌
　　题景昭画长江万里图为镡郡生季镡赋
　　浔阳九道流雪波三湘汉沔通岷沲边鸾丹青状云水写空走浪回江河江头东风昨夜过绿绮粼粼春色多汀花逺近向人笑水鸟下上鸣相和鸳鸯鸂明沙渚四喜双喓乱红树漂扬鳬鴈镜中浮浩荡白鸥云外去昔游桂棹楚天深三月风光春满林载妓倾杯醉鱼鸟桃花两岸荡人心别去繁华三十载梦忆湘潭隔沧海九峯溪上粉图开一片江南春色在季生妙年肌骨清古心爱画如瑶胸吞云梦万余里欲写层澜登玉京玉京峨峨五云里天堑洪涛限扬子芳草萋萋白鹭洲垂杨袅袅秦淮水恩波照耀锦为衣拂拭画图天上归我亦买船待江口与君烂漫娱春晖
　　何沧洲【伯度】写月中影扇面为曾维直赋【曽时应荐京师】
　　镜里桂秋影满堂明月寒不闻风雨声但见蛟龙蟠沧洲之人何伯度乱叶纵横走毫素潇湘洞庭当几筵玉管瑶笙起窻户昔年飞梦楚江浔苍梧日出生遥阴九山髙县片月白万绿倒浸寒波深英皇不来夜沈沈凄凉谁奏云和音空林落叶响秋露啼猿啸鬼愁人心魂摇魄动倐惊起长忆梦游千万里南丰夫子开新图飘然如入筼筜里君披琅玕朝玉京余亦拂钓归沧溟临岐愧乏绕朝防髙歌赠尔双瑶功名事业照汗素风期汗漫来相迎一枝折待连鳌手持向蓬莱顶上行
　　题画山水
　　楚水日夜绿楚山多在秋赏心挂遥翠逸兴生逺游长松虚构临空濶松影波光映窻闼一叶扁舟天际来疑是山阴雪中发了然相对忘机短防防桥行且迟洞庭水落鴈声逺梦泽天寒霜气微忆曾飞梦三湘渚桂棹浮空不知所酒酣吟上岳阳楼锦袍仙人和予舞西风吹冷红尘衣红尘着人思梦归何处江山如画里期君烂漫弄晴晖
　　送郑克万还睢阳军
　　海国尚残暑梁山寒露多一防挂秋色北上临大河河山设险睢阳戍张许昔时守兵处至今忠义在人心壮士闻风毛髪竪夫子骁雄仍好文少年投笔要奇勲倚戈汴水看明月立马夷门望白云时平大道无难阻游子归来念乡土羽檄还同毛檄欢铁衣也学莱衣舞家林暂驻复言辞拂剑西风伤别离万里送君归幕府几时寄我从军诗
　　赠友渔樵歌
　　我本渔樵者结交青云人朱门华馆不下士青山白屋归来贫闻君爱与渔樵友每逐渔樵在林薮两屐松风万壑间孤舟萝月双溪口朝与渔者亲暮与樵者隣山厨束薪煑白石墅饭折荷包紫鳞春风行歌出林鸟落日扣舷渡江渚负防闲随黄鸟吟濯缨时对骚人语世人结交徒结名黄金不多交不成羡君不交黄金贵却友渔樵如弟兄白头与我初倾葢开口论心向十载渭水稽山人已非鲍生仲父名空在往事苍茫不可防越城斗酒惜离心醉向沧浪歌伐木更从何处覔知音
　　古咸阳行
　　长安古城尽禾黍故国荒凉变今古秦帝山河满夕阳汉家宫阙随尘土咸阳昔时何壮哉离宫复道飞空回五陵白日歌钟起三辅红尘车骑来一朝坐见繁华歇冠葢散为烟雾灭草木犹纒战血腥丘墟尚带行轮辙年代悠悠经几秋空余渭水向东流回中古道无游辇关内何门防故侯伤心此地不能道惆怅雄图成蔓草惟有终南万仭青年年看尽行人老
　　奉酬陈二先辈嵗晏忆别首春见寄之作
　　嵗暮雨霰集海云暗长空沧洲寒尽飞白雪春风吹落龙门东龙门江上沧浪子忽聴阳春满流水君不见千里沧浪归海深看君文章亦如此知已如君不易知与君相逢须醉归别去还为残嵗隔诗来却有沧洲期人生万事良悠悠百年莫为离别愁今日相酬郢中唱他时还放剡中舟
　　赋得吴航渡送赵少府之京
　　君不见吴航渡河上萧萧多古树树根积石长青苔应比昔人系舟处寂寞寒潮自往还关河北望空云山天浮百粤荣光歇海接三呉霸气寒呉王城阙几千载舸舰何年到闽海危樯峻橹逐飘风今日吴航名尚在江上年年春草新城头车马往来频野鸟不知惊候吏垂杨空自送行人郎官匹马趋京口吴航渡口饮君酒轻舟应过阖闾城为问楼船今在否
　　赋得龙门渡送林八之京
　　龙门渡流水行人日来去行人怨别叹西东流水无心自朝莫君不见江水东流到海深若比离情更深处居人谁奈住龙门朝朝观别易伤魂夕阳忍见瀛洲草莫雨愁聴西峡猿逢君跃马趋京阙渡口桞枝为君折昔时相见不尽欢此日相看空惜别云山漠漠兴悠悠正是龙门落叶秋河上竹枝歌莫发知君故里惜移舟
　　赋得落木寒泉送陈京进士之京
　　谷口飞雨散微霜天地寒寒泉与落木一夜满空山山前骊驹歌未已落木寒泉一夜起万壑长风吹出来愁声并入行人耳一路行人聴不穷闽山浙水秣陵东飞流琤琮杂空籁乱叶飒沓兼寒蛩长松髙月古溪映灵境真机更清净野客琴中转深孤僧定里心偏静六屛山下忆幽防褰裳一歩一清心白云对酒看悬瀑落日披书坐逺林于今桂枝在君手笑我支离去时久况是临落叶分相思不奈怨离羣山中泉木转萧索夜夜寒声谁共闻
　　赋得筹谷飞云留别沧洲陈隐君
　　筹峯峥嵘紫翠分千厓万壑皆白云宛如朝莫阳台下巫山气色含氛氲有时出岫连烟渚幕树遮泉不知所渡海长随万里风浮空忽作千山雨萝迳松门落照寒孤猿独鹤共知还岩头仙客应闲卧溪上幽人时坐看沧浪别墅依猿鸟游子春来看山好回首龙门尽白云念此使人归欲早别路峯前花正飞何年共结白云期几回吟向春天树惆怅江东日莫时
　　题台江别意饯顾存信归番禺
　　置酒台江上怅然伤解携番禺天万里矫首南云低停舟对君日将暮目送南云指归路乡梦多随蜃母楼家林近入扶桑树沧浪浩荡杳难期此别重逢又几时东去台江应到海惟因流水寄相思
　　梅江谣留别梅江诸友
　　六月登玉京炎蒸欺人不可行侧闻梅江水寒冰玉壶只如此梅江之水千丈深人言此水直千金千金未必称人意我欲爱之清烦襟皆山樵人坐我语相携防幽指何许尘心飞度象湖云水濶天长未言苦青眼故人如白鸥招邀待我黄沙头采秀探奇入灵境上攀龙峰最髙顶龙峰絶顶窥蓬瀛登髙望逺形神清大江茫茫写溟涨元气浩浩无虚盈飞涛一髪雪花白遥山数防琉球青欹防侧柂凌空濶厯乱中流棹歌发居人云水弄生涯撇网抛纶到穷髪君不见龙峰山阳五百家龙峰市上半鱼虾儒生不学老农稼青门多种故侯三尺儿童诵诗礼向余亦指长风沙一严兵备限荒服百雉孤城镇海涯孤城残戍扬威武岛夷蛮苗窜如鼠清秋幕府偃旌旗白日辕门卧貔虎如此承平百事无江山所以待吾徒贤豪倾倒平生意璚杯绮席来相娱我爱江山对君酌江山笑我辞鹤从来心事恋烟霞渐老谁知愧林壑今日向君倾绿尊千觞不断别离魂临岐挥手谢知己飞心骋目瞻天门兴为梅江谣醉别梅江去他年此地濯尘缨意得西城别君处
　　送乡人王仲询之永嘉司训
　　杨花飞尽春三月离人思绕杨花雪一车行李发京华千里乡心指闽越念我辞家一度春春残愁别故乡人衔杯祖道惜分手羡子儒冠早致身此行不用伤离索一路云山引鸣铎茂苑花边匹马迟钱塘月下孤舟泊五月扬防入四明永嘉百里候文星白面书生向人询黒头博士解谈经
　　题画山水赠别陈希道
　　青山置眼前秀色可揽结白云忽飞来相看共怡悦秪疑坐我匡庐间五老芙蓉半明灭嘉树重林生昼阴清溪流水清我心野桥萝迳孤笻晚古屋茅落照深山中之人希夷子妙年习隐云山里秪爱青山不厌贫髙卧白云未应起知我无声诗闲起来长揖指云山含毫绎思遇知己攅青叠翠须臾间我欲辞山拂衣去君还索我相思句留却相思一片心挂向图中最髙树情亦不可尽言亦徒尔为惟应看画长相忆笑指云山迟后期
　　游灵峰寺和王皆山旧游之作
　　丁亥六月五日大暑余时将释服归朝别蓝田诸旧好陈氏伯仲领余来游此山因覩故人王恭旧游之作慨想当时之幽致雅集不减山阴而不知一觞一咏罚酒者几人矣今余后来衣冠载歌阳春能无继乎诗成并赘斯语以记嵗月
　　紫云炎气横紫清客行愁作升天行侧闻龙龛有絶境清凉可以清心情招邀结佩贤豪客采秀探奇入灵宅径转香云静影空溪回定水惊湍寂登髙壮观大海东扶桑树色摇空蒙蓬莱一勺几清浅万刼此地开禅宫翫景兴转逸腾身凌紫烟上攀香炉最髙顶下闻水乐鸣三天三天诸品同清净兀坐安禅了真性蛟龙破壁动心魂应是故人昔题咏故人如今在玉堂雄词逸翰生辉光旧游几处空陈迹别梦三时绕故乡而我辞山笑迟暮暂息尘机得度支公不遇且衔杯大醉题诗下山去
　　题米元晖画山水巻
　　米家墨妙称擅场关李俗状安可方虎儿雄笔力扛鼎早有才名继阿章白云鸿洞无根树光溢重瞳接恩遇尺缣不肯与闲人世上流传少真趣此图恍惚海岳庵得非家学青于蓝摩挲不暇别疑似但见雪山一片如江南遥岑叠巘含残雨羣壑重林不知所水接方蓬海上呉树浮云梦天连楚却忆匡庐倚桂舟只今疑是画中游白头谬隐金门日清梦长悬碧嶂秋承平公子余纨绮脱略髙情爱山水重购防搜喜得之良金美玉徒为耳襄阳桥梓几风烟寳晋真源谁复传嗟予好古笑流俗几度含毫愧昔贤
　　赋得朱雀桥送周惟翰典籍扈从北巡
　　金陵二月春雪消南出都门天路遥玉虹垂空饮絶岸朱雀何年横作桥桥边芳草迷春望桥上风光春骀荡流水遥连白鹭洲行人共指乌衣巷千古行人行不休六朝流水至今流中华日月扶神器万国车书聚帝州承平海宇欢宁谧万乗时巡从此出白下门前转翠华长干道上传清跸玉堂词客载图书扈从万乘驷马车行到桥头应驻毂市人争看马相如
　　赋得三山晓霞送黎慎之归清江
　　秣陵诸峯苍翠重青山削立三芙蓉朝朝丹霞挂絶顶晔晔紫气如蟠龙扶桑弄影浮穷髪捧出晴阳照天阙瑞彩遥连钟阜云祥光倒映金川月羃洞蒸林琐翠微江山到处含清晖赤城长带千岩色楚泽曾随孤防飞有时横空散纹绮白鹭洲前映秋水画史双毫防染间行人匹马沈吟里清江才子逺朝天逸兴临岐对恵连目送三山霞外路玉堂邀我送行篇我忆三山隔闽海蜃气防常吐光怪别来霄汉嵗月深梦去烟霞泉石在复此三山送子行残霞片片带离情好将霞彩裁为锦归去人看衣昼荣
　　紫微峯歌送刘大之京
　　六平西倚大海边桥柯东与三神连回厓沓嶂去不息攅青飞翠来眼前紫微秀出霄汉中孤峰巧削金芙蓉幽厓朝光积阴雨暗谷夜气生长虹傍有翠微髙下立双开文笔出晴空四时仙风长瑶草六月古雪鸣寒松片云当遮白石涧万籁吹度珠林钟登髙壮观大海东扶桑树色明方蓬洪涛万里浩无极奔溪百折来相通紫微之山人深居紫微里闲看山色清我心髙卧白云扶不起昨日凌风顶上行千林树色带离情遥见山阳开祖道交觞共饯刘公荣眷此斗酒别惆怅金陵道人言帝乡乐胜似长安好出门西笑江路分三山回望紫微云髙歌一曲各分手惟有青山长送君

　　闽中十子诗巻十一
　　钦定四库全书
　　闽中十子诗巻十二　　　　明　袁表
　　马荧　编
　　高待诏集三
　　五言律诗
　　寄陈五先辈
　　春山曾共赏一别又西风岐路非关逺心期恨不同暮天孤嶂静秋水夕阳空为有相思寄云边送断鸿晚春寄怀林八员外董七侍读【先有游董岩之期】
　　黄鸟堪求侣青山独掩扉相思空夜月一别换春衣江树云边出林花雨外稀董岩佳赏地连佩莫相违
　　题仙山楼观图
　　神仙不可接真境亦应求我有烟霞想心飞泰华秋花源通碧洞松路入丹丘彷佛云中望参差十二楼
　　夜泊官塘见新月
　　落日长川暝孤舟独客愁若为今夜月不是故园秋片影悬珠斗微光下玉钩心期明镜满指日大刀头
　　送许志学北游
　　闻説幽并北严冬雪作花长空无过鴈念子独辞家朔月迎仙櫂滦云引客车蓟门登览处颙望忆京华
　　题可贞王纪善独秀山房
　　别构倚云开孤峯秀色来飞泉侵画幌空翠落瑶杯名比三珠树词倾五吏才况陪铜辇暇赋咏有邹枚
　　除夕
　　腊尽雪初晴春回促漏声孤灯亲逺客一嵗只残更律候青阳转年随白髪生迎新应待旦端佩谒承明
　　重送许子之巴西
　　双鳬新被命万里逺从官闻説巴西好何愁蜀道难峡惊印绶蛮吏识衣冠圣徳怀荒服贤劳莫惮烦
　　题四皓图
　　逹生无不可世外复人间云巻逃秦去风期翼汉还功名留碧简图画见苍顔千载商山下松泉自掩关











</div>
    <div class="pagination">
<a href="闽中十子诗_page11.html">上一页</a><span>...</span><a href="闽中十子诗_page7.html">7</a><a href="闽中十子诗_page8.html">8</a><a href="闽中十子诗_page9.html">9</a><a href="闽中十子诗_page10.html">10</a><a href="闽中十子诗_page11.html">11</a><span class="current-page">12</span><a href="闽中十子诗_page13.html">13</a><a href="闽中十子诗_page14.html">14</a><a href="闽中十子诗_page15.html">15</a><a href="闽中十子诗_page16.html">16</a><a href="闽中十子诗_page17.html">17</a><span>...</span><a href="闽中十子诗_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
