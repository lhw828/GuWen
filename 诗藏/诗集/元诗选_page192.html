<!DOCTYPE html>
<html>
<head>
    <meta charset="UTF-8">
    <title>元诗选 - 第 192 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 192 页/共 817 页</h1>
    <div class="content">　　仁庙初科射策郎，如今斑白玷朝行。东风昨夜闻归雁，梦绕江南烟水长。 

　　○题所贵侄梅 

　　老树纵横出几条，一枝还又亚墙腰。西湖湖上掀篷看，一夜吹香满六桥。 

　　○所性侄家藏东坡看竹图 

　　银烛高烧照艳妆，繁华过眼已相忘。敲门自爱看修竹，未必殷勤为海棠。 

　　○漫题二绝 

　　铃索无声玉漏稀，青绫夜直月侵扉。五更一觉梅花梦，催得江南学士归。 
　　属官分住省郎曹，省树年深过屋高。翰长昼闲来啜茗，下帘危坐听松涛。 

　　○为浪溪题折枝海棠 

　　点缀春风只一枝，此花犹是半开时。更令老杜如今见，便是无情也赋诗。 

　　○墨竹 

　　两枝淡淡与浓浓，垂叶应无靃靡容。玉立满身都是雨，何人能识葛陂龙？ 

　　○高宗御书 

　　君王不受辟寒钗，永巷泥金进损斋。欲上太清楼下石，啼鸦落日满宫槐。 

　　○陈抟睡图 

　　陈桥一夜柘袍黄，天下都无鼾睡床。赢得坠驴闲老子，为君眠断白云乡。 

　　○雪夜访戴图 

　　雪夜操舟童仆劳，偶然归去便称豪。若为返棹成佳趣，转忆当时不出高。 

　　○墨荔枝 

　　向来千里骑尘红，生色罗襦湿翠浓。颜色似嫌妃子涴，萧然犹有墨君风。 

　　○山闲山水手卷 

　　十年京国看图画，半幅云烟亦恼侬。今日身行屏障里，却思移住最高峰。 

　　○武三思双陆 

　　上阳无子局方阑，又到乘龙第一盘。饼餤未来聊乐耳，郎君好好点筹看。 

　　○京城杂咏七首 

　　玉堂集日列金羁，学士新兼祭酒时。五百书生签讲遍，八砖花影最来迟。 
　　丽正门当千步街，九重深处五云开。鸡人三唱万官集，应制须迎学士来。 
　　白玉堂前夜合花，高高绿树散朱霞。朝来如见唐人画，系着谁家白鼻騧。 
　　龙笙凤管舞轻盈，步障游看花满城。行到琼林春更好，新来进士唱名声。 
　　鳌山宴罢月溶溶，太液池边湛露浓。不用金莲送归院，水晶宫出玉芙蓉。 
　　京城走马听晨钟，我亦宵征仆兴慵。却忆江南春睡美，小楼攲枕听村舂。 
　　奉诏修书白玉堂，朝朝骑马傍宫墙。闸河东畔垂杨柳，时有莺声似故乡。 

　　○逢江易艺芳于赋芳洲 

　　杨柳垂垂拂钓矶，平沙雨过绿生衣。王孙斗草归来晚，扑漉鸳鸯带水飞。 

　　○东山春景 

　　春光淡淡日迟迟，正是名园扑蝶时。却忆小桥流水过，东山春色在桃枝。 

　　○蒲萄 

　　宛马西来贡帝乡，骊珠颗颗露凝光。只今移植江南地，蔓引龙须百尺长。 

　　○题山庄所藏东坡画古木图 

　　眉山昔日生三苏，一山草木为之枯。后来笔端挟春腴，却令生意回枯株。树经公笔无老丑，天以春工付公手。谁云辈行龙眠翁？奚必法嗣洋州守。山庄刘氏富清玩，家有苏公旧挥翰。恍惊湿藓粘怪石，惯见倒根生断岸。涪翁对此煮春茶，为公梢上挂长蛇。灯窗细读假山记，秀气终属眉山家。 

　　○咏春闺怨 

　　东风园林花草香，芳闺寂寞春昼长。佳人独守情默默，银床锦被闲鸳鸯。终朝倦绣拈针指，怕向花前听莺语。唤回旧事千万端，杏脸蛾眉泪如雨。玉郎去年辞家时，绿杨红杏娇春晖。绿杨红杏色如旧，怅望玉郎犹未归。一春鱼雁音书绝，雪肤消瘦千肠结。断肠独立几黄昏，那更青山苦啼鴂。 

　　○和李溉之舞姬脱鞋吟 

　　宫袍绣蹙金花绮，红绡紧衬双鸾尾。盈盈慢服舞腰轻，彩云飞处香风起。藕丝掣断春云松，瑞莲双结并头红。夭夭曲曲玉弯卷，翠凫飞去天欲软。玉阶秀茁兰笋长，琼沙迸出芦牙浅。徘徊困倚东风力，湿砌香云坠无迹。无限娇羞不自持，君王唤起扶花立。 

　　○赠画工黎仲瑾 【号碧山。】 

　　吾闻苌弘之忠裂金石，精气千年化为碧。人生赖有方寸妙，万变神奇从此出。又闻西方梵僧名法能，能令两眼碧色晶荧荧。有时肘后洒墨汁，纤秾疏秀皆成形。碧山画欲入神品，表里神光碧瞳炯。浮岚暖翠山不受，尽付晴窗落泓影。碧山学士今为谁？玉堂茆舍各有时。烦君添我山下屋，更看白云相陆离。 

　　○题紫微老人大字歌 

　　紫微老人射生手，挽强竟取黄金斗。骠骑营中拜骁勇，凤凰池上称耆旧。时平腕力无所施，筋力犹能学颜柳。纵横戎略结构体，杀活兵机屈伸肘。山庄刘氏得最多，当日襜褕驻应久。高楼大扁曰明远，况有爱山并尚友。我来后公五十年，主人酌我楼中酒。平田野水凫雁集，重冈复岭蛟龙走。登高欲赋乏佳兴，忽覩台躔照窗牖。家藏有此希世珍，取酒当为主人寿。想当洗研弢笔时，羽箑生风剑龙吼。焉知今人正传玩，名与麒麟同不朽。峤南鼪鼯十五秋，老将如今安得有。鄂公九原如可作，养寿清商为公奏。 

　　○示侄 

　　吾宗孙子多好学，争持卷轴求余诗。嗟余膏馥有几许，况复老懒惟其时。子年弱冠气方锐，立志要与青云期。冀马生驹汗血器，越女堕地琼瑶姿。固知美质故应尔，所贵论道隆师资。牧之涉世晚自误，冬至作诗镌阿宜。初阳萌动慎培养，万木一本含春滋。 

　　○道吴山 

　　道吴山头目龙卧，迭嶂重冈深紫逻。灵湫瀑布千丈长，古寺神杉十围大。崇祠坎坎风雨来，樵径丁丁鸿雁过。郡人夜望北斗魁，下有突兀青莲座。 

　　○大围山 

　　大围山高高几许，绝顶嵯峨戴林坞。石隙花开自春夏，地炉僧拥无寒暑。清流白鹇涤毛距，绿树黄熊引筋膂。山腰日午婴儿啼，知有雷公出行雨。 
</div>
    <div class="pagination">
<a href="元诗选_page191.html">上一页</a><span>...</span><a href="元诗选_page187.html">187</a><a href="元诗选_page188.html">188</a><a href="元诗选_page189.html">189</a><a href="元诗选_page190.html">190</a><a href="元诗选_page191.html">191</a><span class="current-page">192</span><a href="元诗选_page193.html">193</a><a href="元诗选_page194.html">194</a><a href="元诗选_page195.html">195</a><a href="元诗选_page196.html">196</a><a href="元诗选_page197.html">197</a><span>...</span><a href="元诗选_page193.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
