<!DOCTYPE html>
<html>
<head>
    <meta charset="UTF-8">
    <title>全宋诗 - 第 3652 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 3652 页/共 11672 页</h1>
    <div class="content">
廖行之　山居三首
    贵贱孰欣孰戚，穷通何损何加。
    成毁举同堕甑，妍媸不属铅华。

廖行之　山枣道中
    疾雷将雨风怒号，夜半破屋声嘈嘈。
    平明野水一犂满，浮云忽散青山高。
    三湘归来故清绝，半载何事徒捐劳。
    可怜辜负春已晚，莺老花残空濁醪。

廖行之　上湖北赵司仓三首
    君侯德业简渊衷，亟上朝端望寝隆。
    鵷鹭羽仪从北阙，骖騱礼乐正西风。
    六条郡国褰帷里，万里沅湘揽辔中。
    早晚诏书归衮舄，由来周召合三公。

廖行之　上湖北赵司仓三首
    黼扆天高德意深，恩言临遣重丁宁。
    九霄雨露新英节，一日风雷遍洞庭。
    财力定能均息耗，米盐因得裕常经。
    如今想见南翁喜，长望吴头认使星。

廖行之　上湖北赵司仓三首
    廷尉年来犴狱清，更凭藻鉴惠诸生。
    新奇往往多闻罢，朴鲁区区亦意成。
    已见规橅通造化，会看勋业正钧衡。
    先生小试澄清手，天下飆飆。

廖行之　上湖南孙漕四首
    湘郡湘城四十余，赋租无爽岁无虚。
    三年自是澄清泽，一吏何能抚字书。
    底事古人勤劝课，由来国计在阎闾。
    南阳谁守蒲谁宰，更赖褰帏使者车。

廖行之　上湖南孙漕四首
    湘水湘江衮衮流，南连五岭北荆州。
    造船行粟无遗算，自叶流根皆运筹。
    国计已多刘晏策，民情滋欲寇恂留。
    善刀莫起疱丁念，何止恢恢十二牛。

廖行之　上湖南孙漕四首
    湘欲湘人百不忧，田无异论只歌讴。
    皆言此日孙夫子，还是当年郭细侯。
    不信民情容易得，可能仁闻镇长流。
    而今九君皆膏泽，看取黄云万顷秋。

廖行之　上湖南孙漕四首
    湘雨湘田处处同，谁知公意与天通。
    爱民天亦忧民事，望岁公应喜岁丰。
    自古强兵先足食，从今积粟可平戎。
    关中事业非难办，要看他时第一功。

廖行之　上浙西张帅十首
    先世精忠百世尊，重扶日月正乾坤。
    岁寒最见乔松节，凛凛清规在子孙。

廖行之　上浙西张帅十首
    大学无传久晦冥，英英伯氏独推明。
    隐斋会得名中意，明道伊川真弟兄。

廖行之　上浙西张帅十首
    天邑由来归浩穰，正凭威信执豪强。
    次公不到圆机处，须索神医肘后方。

廖行之　上浙西张帅十首
    条教初颁洽里闾，米盐靡密见纡余。
    而今坐啸铃斋肃，雁鹜行空无簿书。

廖行之　上浙西张帅十首
    荐士今谁有古风，不论痚戚与穷通。
    怜渠报国河南尹，愧我无私第五公。

廖行之　上浙西张帅十首
    朱履长裙客几千，双凫乘雁一天渊。
    交情可笑书门老，不省从来有失贤。

廖行之　上浙西张帅十首
    御吏何忧束湿难，如今门内已相安。
    羔羊正使闲风化，他日翁归尚可观。

廖行之　上浙西张帅十首
    稔恶偷儿喜探丸，迩来通夕寝何安。
    铸顽自有金丹诀，何事区区柱后冠。

廖行之　上浙西张帅十首
    榷酤谁云一切功，军储百万若为丰。
    能令利入皆公上，从此深根得裕农。

廖行之　上浙西张帅十首
    曾上云端款祝融，更临涛海揖清风。
    於今又见张夫子，眼底纷纷一洗空。

廖行之　社日雨
    一年好乐九十日，底事天工力作难。
    自古惜春晴有几，只今连夕雨犹{上雨下酸}。
    朝来已报山城社，客里那知花信寒。
    遥想故园田父乐，伐豚酾酒树团栾。
    
    
</div>
    <div class="pagination">
<a href="全宋诗_page3651.html">上一页</a><span>...</span><a href="全宋诗_page3647.html">3647</a><a href="全宋诗_page3648.html">3648</a><a href="全宋诗_page3649.html">3649</a><a href="全宋诗_page3650.html">3650</a><a href="全宋诗_page3651.html">3651</a><span class="current-page">3652</span><a href="全宋诗_page3653.html">3653</a><a href="全宋诗_page3654.html">3654</a><a href="全宋诗_page3655.html">3655</a><a href="全宋诗_page3656.html">3656</a><a href="全宋诗_page3657.html">3657</a><span>...</span><a href="全宋诗_page3653.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
