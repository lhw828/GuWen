<!DOCTYPE html>
<html>
<head>
    <meta charset="UTF-8">
    <title>宋诗钞 - 第 557 页/共 796 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗钞 - 第 557 页/共 796 页</h1>
    <div class="content">
　　和沈太博小圃偶作二首

　　名园雨后百花繁，人倚危楼十二干。园里芳菲楼上客，一般情绪怕春寒。

　　日烘薄雾开柔陌，风罥游丝着柳条。语燕啼莺自撩乱，惊人残梦是春朝。

　　过青泥岭

　　老杜休夸蜀道难，我闻天险不同山。青泥岭上青云路，二十年来七往还。

　　和宿峡石寺下

　　淮岸浮图半倚天，山僧应已离尘缘。松关暮锁无人迹，惟放钟声入画船。

　　赏春亭

　　滂葩浩艳满亭隈，当席芳樽醉看来。始信春恩不私物，乱山穷处亦花开。

　　玉泉亭

　　潺潺朝暮入神清，落涧通池绕郡厅。乱石长松山十里，讨源须上玉泉亭。

　　和范都官行后九日奉寄

　　湖平风稳送归航，望隔严滩七里长。更上高峰尽高处，黄花新酒醉重阳。

　　次韵范师道龙图

　　舍车弭盖争寻胜，坐石携泉旋煮茶。可惜湖山天下好，十分风景属僧家。

　　答赣县钱顗著作移花

　　令尹怜花意思勤，海棠多种郡园新。自从两蜀年年见，今日栏边似故人。

　　次韵郁李花

　　花县逢春对晓晖，朱朱白白缀繁枝。梅先菊后何须较？好似人生各有时。

　　辛巳青州玩月有怀

　　中秋去岁中和宴，【自注：中和，杭州堂名。】表海今朝北海垒。【自注：表海，青州亭名。】天上无私是明月，隔淮千里照人来。

　　题郡园亭馆

　　为爱东园四照亭，剪开繁木快人情。新秋雨过闲云卷，十里南山两眼明。

　　题御爱山

　　岷峨西列华排东，馀纵峥嵘敢竞雄。不是当时经御爱，此山还与众山同。

　　出雁荡回望常云峰

　　游遍名山未肯休，征车已发尚回眸。高峰亦似多情思，百里依然一探头。

　　客舟夜雨

　　朝发温江上处溪，小舟无寐枕频欹。夜来雨作篷篨响，恰似当年赴举时。
清苑斋诗钞

　　赵师秀
　　哀山民

　　忆君初病时，仓皇造君榻。知为寒所中，胫痹连左胛。蒋子丹有神，三日能屈伸。五日扶杖立，十日行逡巡。於时数相见，谈娱靡曾倦。啜茶犹满瓯，改诗忽盈卷。君亦疑勿药，春和可为乐。仙家桃最红，同践天台约。多愁积如山，令君心不闲。残疴故未去，涩啬肠腑间。岳僧有烈剂，倒箧得馀惠。服之汗翻浆，事与东流逝。啼妻无完裙，弱子犹哀麕。诗人例穷苦，穷死更怜君！君如三秋草，不见一日好。根荄霜霰侵，萎绝嗟何早。哭君日无光，思君月照床。犹疑君不死，猛省欲颠狂。昨者君未疾，相过不论日。晴窗春翦蒲，寒炉夜煨栗。石阶苔藓中，犹有旧行踪。忧心不能寐，无梦得相逢。君诗如贾岛，劲笔斡天巧。昔为人所称，今为人所宝。石峰云有地，葬从朋友议。须求侍郎铭，难见山民字。平生翁与徐，南去久无书。不知闻信后，涕泪当何如。写池烟水暮，宛是西川路。虚言楚客招，终感向生赋。

　　后哀

　　交交谷鸟哀，郁郁涧松折。山民无还期，春物失怡悦。平生感斯人，难以常理说。共智己则愚，忽巧众亦拙。芳名信可垂，在世何寂灭。含凄为卜兆，窀穸利兹月。行当宿草生，当使我泪歇。未知百年后，谁复耕此穴。寄言苦吟者，勿弃摄生诀。

　　敬谢章泉赵昌甫二十韵

　　耆旧半凋落，在者如晨星。与翁别豫章，十见草木青。人生几堪别，梦寐生羽翎。迢迢玉溪波，近时尝再经。携家事多难，所至那得停。山中空望来，日夕不掩扃。岂独负兹约，尺书亦沈冥。逢人问消息，但喜言康宁。堕来两卷什，一以慰飘零。感此故意弘，不我迹以形。文章出晚岁，字画犹壮龄。诵之西湖滨，惊动孤山灵。翁卷游崆峒，一已烦邮铃。幸翁良未衰，吾党存典刑。遥闻曾入郛，谅为韩与丁。郡斋待且久，几宿涧上亭。今春少晴时，涧水应冷冷。归来安稳否，薰风入林垌。愿言爱玉骨，逍遥卧殊庭。会面虽未期，忽聚江湖萍。

　　官田之集翁聘君失期陈伯寿赋诗率尔次韵

　　好水不厌阔，好风不厌凉。况有十顷荷，荷风媚波光。主人昔谓余，此境不可忘。举觞集群英，期以朝未央。清欢遣丝竹，善谑停优倡。快若鱼脱网，适比鸳在梁。搴芳衣履湿，饮渌肌骨香。操觚赋相联，妙续楚《九章》。苦吟堕饥蝉，巧咏发轻簧。常胜或倒戈，突出或擅场。或峙而遽蹴，或抑而载扬。所欠独巨翁，不使人意强。孱衲尔何为，竭飒立在傍。有间众稍默，谈辩忽汪洋。夕风亦损荷，万事付巨量。

　　九客一羽衣泛舟分韵得尊字就送未几仲

　　人生苦行役，不定如车辕。况各异乡井，忽此同酒尊。此尊岂易同，意乃有数存。西湖雪未成，两山翠相奔。山根日照树，花放林逋村。野馔具蘼藿，一饱厌百飧。有客何多髯，吐气邻芳荪。慷慨念时事，所惜智者昏。砭疗匪无术，讳疾何由论。北望徒太息，归欤寻故园。哆然黄冠师，笑请子勿喧。东南守太乙，此宿福所屯。吾子且饮酒，酒冷为子温。

　　哭徐玑五首

　　君早抱奇质，获与有道亲。微官漫不遇，泊然安贱贫。心夷语自秀，一洗世上尘。使其养以年，鲍谢焉足邻。

　　昔吾与君游，嫌疏不嫌数。自为贫窭驱，十载九离索。前年会京都，勖我返林薄。吾贫未得归，君死不可作。

　　思君气实充，不与短折类。血死匪无由，恐是服椒罪。君於药自深，何独此乎昧。岂不闻仙人，饵菖得千岁。

　　平生於所学，常若丧其敏。临池书未成，池水黑已尽。传来《叶岭帖》，遂与《兰亭》近。凡兹究极功，亦足损肝肾。

　　道晖爱江篱，吾子思单老。生念死不灭，应会沅湘道。空山独灵舒，闭户守枯槁。风雪将岁阑，凋零此怀抱。

　　桐柏观

　　山深地忽平，缥缈见殊庭。瀑近春风湿，松多晓日青。石坛遗鹳羽，粉壁剥龙形。道士玉灵宝，轻强满百龄。

　　杨柳塘寄徐照

　　因贫为远别，已是十三程。尽日行山色，逢人问地名。近书无便寄，新句与谁评。想尔寒宵雨，思予亦梦成！
</div>
    <div class="pagination">
<a href="宋诗钞_page556.html">上一页</a><span>...</span><a href="宋诗钞_page552.html">552</a><a href="宋诗钞_page553.html">553</a><a href="宋诗钞_page554.html">554</a><a href="宋诗钞_page555.html">555</a><a href="宋诗钞_page556.html">556</a><span class="current-page">557</span><a href="宋诗钞_page558.html">558</a><a href="宋诗钞_page559.html">559</a><a href="宋诗钞_page560.html">560</a><a href="宋诗钞_page561.html">561</a><a href="宋诗钞_page562.html">562</a><span>...</span><a href="宋诗钞_page558.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
