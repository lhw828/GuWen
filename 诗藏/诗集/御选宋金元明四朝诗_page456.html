<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 456 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 456 页/共 1044 页</h1>
    <div class="content">　　送王中丞
　　学海波源识老龙人生聚散苦悤悤爱闲易得过从嬾临别还将姓字通白简綘驺凌晓色空城故国锁秋风当年宦谱传江左勲业凭髙指顾中
　　送赵寿卿赴广西书吏
　　客中尊酒足清欢骢马惊飞白鹭闲向上尽多清步武极南更有好溪山扁舟桂海冰天处健笔红莲緑水间人到中年偏惜别不禁对雨听阳闗
　　萧泰登
　　桂林马上
　　满前佳景眞堪画马上垂鞭雨正霏平地起峰千壁耸半山走雨两蛟飞桂林自昔宜人处梅驿如今过客稀回首翠屏看未足朔风吹絮白云归
　　陈思济
　　寄沁州元都观张汉卿
　　为问张卿自别离桃花几度发新枝元都宫阙连霄汉故国山川入梦思雪屋未忘餐豆粥晴窗曽看理瑶丝而今发白朱顔改只有新诗似旧时
　　李京
　　出使云南留别都城诸公
　　苍龙双阙郁岧嶤曽侍鹓鸾趁早朝往事已随尘衮衮虚名赢得髩萧萧长林丰草空相忆瘴雨蛮烟苦见招借问都门门外栁为谁留着最长条【此诗见元音云南通志又为李材作】
　　过七星闗
　　七星闗上一回头遥望乡闗路阻修欲倚云山攀北斗不辞鞍马过南州两厓斩壁连天起一水漂花出洞流闻道清时无瘴疠行人经此不须愁
　　初到滇池
　　嫩寒初褪雨初晴人逐东风马足轻天际孤城烟外暗云间双塔日边眀未谙习俗人争笑乍听侏离我亦惊珍重碧鸡山上月相随万里更多情
　　天镜阁
　　槛外千峰插海波芙蓉双塔玉嵯峩银山殿阁天中见黒水帆樯镜里过芳草沧洲春思晩野云孤鹤客怀多共谁一夜山堂月洞口参差长薜萝
　　防苍临眺
　　水绕青山山绕城万家烟火一川明鸟从云母屏中过鱼在鲛人镜里行翡翠罘罳笼海气防檀楼阁殷秋声虎头妙墨龙眠手百生绡画不成
　　陆垕
　　清明山行
　　自怜汨没滞天涯闲趁清明领物华槐火取将初试茗楝风吹尽更无花云山石磴三千级岭海春城十万家归去越王台上路鹧鸪声断夕阳斜
　　于昌文
　　喜雪
　　肃肃谁将满院清嵗寒台柏自中庭朝来踏破寻梅路夜半惊回折竹声千尺威棱龙露甲一襟氷玉鹤归丁银花防防丰年兆预报山城酒价平
　　汤炳龙
　　绣毬花
　　谁掷流苏满小园无心花萼宻相聨唐宫玉蜨团风软后土琼花簇月圆妖态欲来裀上舞异香冝在帐中悬试看有物浑成处如在东风太素天
　　张复亨
　　雨晴与王仲敏登毘卢阁
　　迢遥佛阁与云浮极目扬帆郭外舟千岭层岚兼暮色一溪过雨送春流莫将栁树牵离思且趂荷花结胜游王粲底须憔悴极江南风景足迟留
　　黄宏
　　呈萧太师
　　太掖勾陈瑞霭浮宫花时缀五云裘湛卢光截飞狐月繁弱风号涿鹿秋虮虱几曾生介胄貂蝉又见出兜鍪南来稳作风流帅日上扶桑瘴雾收
　　吕起猷
　　咏雪和昙字韵
　　万里闗河冻欲合浑如天地尚函三桥边驴子诗何恶帐底羔儿酒正酣竹委长身寒郭索松埋短发老瞿昙不如乘此擒元济一洗江南草木慙
　　缪鉴
　　题悟空寺
　　不到招提二十霜眼眀还识鲁灵光云餐已供伊蒲塞风铎犹传替戾冈新寺金汤龙化逺旧家王谢燕飞忙行人指防簪犀地十里春风土尚香
　　梅花
　　铁石槎牙玉粒姿诗中图画画中诗半棱山色初晴后一截溪烟欲暝时流水带云栖瘦影小窗和月上横枝老来自觉吟情拙莫遣孤山处士知
　　春题
　　江天漠漠水悠悠望断春风燕子楼书寄碧云千里鴈镜分明月半奁秋来时杨栁阴连陌归路苹花雪满洲遥想琐窗挑锦字泪珠和粉冷银钩
　　端居
　　修竹垂杨映戸栽清风长送午阴来门因好客时时埽窗为看山面面开此乐恐于儿辈觉长贫能免俗情猜儒衣不似牛衣好分付山妻放窄裁
　　解嘲
　　莫笑诗翁嬾出门诗翁乐事在山村莺啼杨栁金歌舞蜨宿梨花雪梦魂罨画丹青分曙色压醅醁涨溪痕燕帘风里茶烟外自选唐诗教子孙
　　安熙
　　冬日有怀忆故人
　　病鹤孤鸣在九臯虚名多累恐难逃残阳入谷隠犹见新月穿云出未髙江上莼鲈君自适山中泉石我徒劳兴来欲驾扁舟去何处沧波有巨鼇
　　于石
　　栖眞院
　　空翠凝寒不受埃断崖千尺拥崔嵬老僧倚树惊猿去童子埽阶知客来石径晴因松露湿茶烟逺趁竹风回禅家也办吟边料不种闲花只种梅
　　半山亭
　　万叠岚光冷滴衣清泉白石锁烟扉半山落日樵相语一径寒松僧独归叶堕误惊幽鸟去林空不碍断云飞层崖峭壁疑无路忽有钟声出翠微
　　春事
　　白了江梅栁又青游丝千尺网红尘鹁鸠夫妇孤村雨杜宇君臣故国春客里易添芳草思尊前谁是去年人桃花源上空流水安得渔郎一问津
　　清明次韵赵登
　　九十春光半晦明东郊携手趁新晴飘零风絮如行客冷暖厨烟见世情宿雨秋千花有泪斜阳古冢草无名劝君且尽尊前兴栁上一声何处莺
　　潇江亭
　　背依古塔面层峰曲曲防干峻倚空万屋参差江色外片帆出没树阴中五更钟鼓半山月两岸渔樵一笛风极目子陵台下路滔滔惟有水流东
　　浄居院
　　峰回涧曲路萦纡万壑中藏一画图雪堕枯枝龙解甲藤纒怪石虎生须满楼山色自浓澹隔竹泉声半有无纸帐蒲团清思足更添梅种两三株
　　秋思
　　逺水遥天起断鸿秋光冷澹客情浓一川疎雨平沙牧半树斜阳隔坞舂落叶轻于流俗态寒花羞作少年容凭髙不碍乾坤眼兴入晴岚第几重
　　西湖【乡人杜伯髙昔与诸公饮于湖上得风月一聨余爱其语因为足成之】
　　西湖胜槩甲东南满眼繁华今几年钟鼓相闻南北寺笙歌不断往来船山围花栁春风地水浸楼台夜月天士女只知游赏乐谁能轸念及三边
　　次韵何寺簿闲咏
　　居喜山深人不知凝岚空翠澹含辉隔林樵语惊猿去倚石松枝碍鹤飞留客眠云听涧瀑呼儿踏月埽苔矶冥心静坐勿轻出门外藤萝露湿衣
　　自笑
　　归来更读十年书自笑今吾即故吾栗里谿山晋处士洞江风月汉狂奴种梅添得诗多少爱菊何拘酒有无随分生涯聊尔耳门前应免吏催租
　　萧国寳
　　饯张大使游淮
　　竟夕相欢无俗宾悲歌弹劒壮青鳞一篷夜雨家山梦千里春风淮海身缆解河桥杨栁宻酒沽村店杏花新此行早献安南防露布争传夺虎巾
　　春日
　　东风竟日掩柴闗读罢离骚新火烟一篲落红春埽地半篙新緑水连天梦魂枕上惊蝴蜨乡思灯前怯杜鹃秖为儒冠空白发几将心事赋归鞭
　　晩兴
　　翻尽残书已落晖樵歌引我出柴扉江横露气吞渔艇风挟秋声动羽衣沙草荒凉黄犊卧渚花萧瑟白鸥飞断云数片无拘束满目青山入翠微
　　山居咏
　　残红零落鸟无言结竹为篱梦不喧雨渍短垣茸草色水涵空石露蒲根风摇碎影春将尽烟褁深林月欲昏冷砚久荒时一洗墨香狼籍引鱼吞
　　夜过吴江
　　西风飒飒一帆轻路入松陵夜正清市戸残灯临水影渔村短笛隔云声丹枫叶落霜初萧白苇花开月倍明我有元龙豪气在四桥波浪不须惊
　　赵孟頫
　　和姚子敬秋怀五首【録三首】
　　铜雀春深汉苑空邯郸月冷照秦宫烟花楼阁西风里锦绣湖山落照中河水南来非禹迹冀方北去有唐风溪城秋色催迟暮愁对黄云没断鸿
　　落日孤城动鼓鼙愁中画角不胜吹山川萧瑟秋云浄草木雕伤暮雨悲多病马卿聊假日数竒李广不逢时巻帘白水青山里隠几无言有所思
　　搔首风尘双短髩侧身天地一儒冠中原人物思王猛江左功名媿谢安苜蓿秋髙戎马健江湖日短白鸥寒金尊緑酒无钱共安得愁中却暂欢
　　闻捣衣
　　露下碧梧秋满天砧声不断思绵绵北来风俗犹存古南渡衣冠不及前苜蓿总肥宛騕褭琵琶曾泣汉婵姢人间俯仰成今古何待他年始惘然
　　岳鄂王墓
　　鄂王墓上草离离秋日荒凉石兽危南渡君臣轻社稷中原父老望旌旗英雄已死嗟何及天下中分遂不支莫向西湖歌此曲水光山色不胜悲
　　溪上
　　溪上东风吹栁花溪头春水浄无沙白鸥自信无机事元鸟犹知有嵗华锦缆牙樯非昨梦凤笙龙管是谁家令人苦忆东陵子拟问田园学种
　　次韵王时观
　　相思吴越动经年一见情深重惘然草木变衰人易老江湖牢落鴈难前秦山半出青天上禹穴遥临古道边欲说旧游浑似梦何时重上剡溪船
　　纪旧游
　　二月江南莺乱飞百花满树栁依依落红无数迷歌扇嫩緑多情妒舞衣金鸭焚香川上暝画船挝鼓月中归如今寂寞东风里把酒无言对夕晖
</div>
    <div class="pagination">
<a href="御选宋金元明四朝诗_page455.html">上一页</a><span>...</span><a href="御选宋金元明四朝诗_page451.html">451</a><a href="御选宋金元明四朝诗_page452.html">452</a><a href="御选宋金元明四朝诗_page453.html">453</a><a href="御选宋金元明四朝诗_page454.html">454</a><a href="御选宋金元明四朝诗_page455.html">455</a><span class="current-page">456</span><a href="御选宋金元明四朝诗_page457.html">457</a><a href="御选宋金元明四朝诗_page458.html">458</a><a href="御选宋金元明四朝诗_page459.html">459</a><a href="御选宋金元明四朝诗_page460.html">460</a><a href="御选宋金元明四朝诗_page461.html">461</a><span>...</span><a href="御选宋金元明四朝诗_page457.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
