<!DOCTYPE html>
<html>
<head>
    <meta charset="UTF-8">
    <title>御定佩文斋咏物诗选 - 第 16 页/共 386 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋咏物诗选 - 第 16 页/共 386 页</h1>
    <div class="content">　　御定佩文斋咏物诗选巻十
　　雨类
　　三言古
　　雩祭歌　　　　　　　　　【齐】谢　朓
　　有渰兴肤寸积雨冥冥又终夕
　　四言古
　　奉和圣制喜雨　　　　　　【唐】张九龄
　　艰我稼穑载育载亭随物应之曷圣与灵谓我何凭惟德之馨谁云天逺以诚必至太清无云羲和顿辔于斯蒸人瞻彼非觊阴冥倐忽霈泽咸洎何以致之我后之感无臯无隰黍稷黯黯无卉无木敷芬黮黮黄龙勿来鸣鸟不思人和年丰皇心则怡岂与周宣云汉徒诗
　　五言古
　　喜雨诗　　　　　　　　　【魏】曹　植
　　天覆何弥广苞育此羣生弃之必憔悴惠之则滋荣庆
　　云从北来郁述西南征时雨中夜降长雷周我庭嘉种盈膏壤登秋毕有成
　　喜雨　　　　　　　　　　【宋】谢　庄
　　燕起知风舞础润识云流冽泉承夜湛零雨望晨浮合颍行盛茂分穗方盈畴
　　喜雨　　　　　　　　　　【宋】谢惠连
　　朱明振炎气溽暑扇温飇羡彼明月辉离毕经中宵思此西郊云既雨盈崇朝上天悯憔悴商羊自吟謡
　　赋得入阶雨　　　　　　　【梁】简文帝
　　细雨阶前入洒砌复沾帷渍花枝觉重湿鸟羽飞迟傥令斜日照并欲似防丝
　　细雨　　　　　　　　　　【梁】元　帝
　　风轻不动叶雨细未沾衣入楼如雾上拂马似尘飞
　　和皇太子春林晩雨　　　　【梁】刘孝威
　　云树交为密雨日共成虹雷舒长男气枝揺少女风叶珠随滴水檐绳下溜空蝶濡飞不飏花沾色更红明离信养德能事冠春宫谁堪偶凤吹唯有浮丘公
　　拟雨诗　　　　　　　　　【梁】虞　骞
　　清风送凉气薄暮荡炎氛虹照涟漪水电出嵯峨云落晖散长足细雨织斜文
　　对雨　　　　　　　　　　【梁】朱　超
　　当夏苦炎埃习静对花台落照依山尽浮凉带雨来重云吐飞电髙栋响行雷洒树轻花发滴沼细萍开泛沫萦阶草奔流起砌苔无因假轻盖徒然想上才
　　闲居对雨　　　　　　　　【陈】阴　铿
　　苹藻降灵祗聪明谅在斯触石朝云起从星夜月离八川奔巨壑万顷溢澄陂绿野含膏润青山带濯枝嘉禾方合颍秀麦已分岐寄语纷纶学持竿讵必知
　　对雨　　　　　　　　　【北齐】刘　逖
　　重轮宵离毕行雨旦浮空细落疑含雾斜飞觉带风湿槐仍足绿沾桃更上红无由似元豹纵意坐山中赋得微雨从东来应教　　　【隋】诸葛颍
　　微雨闇东峰散漫洒长松涧满新流浊山沾积翠浓风起还吹燕云来本送龙登年随玉烛名山定可封
　　咏雨　　　　　　　　　　【唐】太　宗
　　和风吹绿野梅雨洒芳田新流添旧防宿雾足朝烟鴈湿行无次花沾色更鲜对此欣登嵗披襟弄五弦
　　发营逢雨应诏　　　　　　【唐】虞世南
　　豫逰欣胜地皇泽乃先天油云阴御道膏雨润公田陇麦霑逾翠山花湿更然稼穑良所重方复恱丰年
　　李士曹防对雨　　　　　　【唐】钱　起
　　春雨暗重城讼庭深更寂终朝人吏少满院烟云集湿鸟压花枝新苔宜砌石掾曹富文史清兴对词客爱尔蕙兰丛芳香饱时泽
　　喜雨　　　　　　　　　　【唐】戴叔伦
　　闲居倦时燠开轩俯平林雷声殷遥空云气布层阴川上风雨来洒然涤烦襟田家共欢笑沟浍亦已深团团聚邻曲斗酒相与斟樵歌野曲中渔钓沧江浔苍天暨有念悠悠终我心
　　郡中对雨赠元锡兼简杨凌　【唐】韦应物
　　宿雨冒空山寒城响秋叶沈沈暮色至凄凄凉气入萧条林表散的皪荷上集夜雾着衣重新苔侵履湿遇兹端居日赖与嘉賔接
　　对雨寄韩库部协　　　　　　韦应物
　　飒至池馆凉霭然和晓雾萧条集新荷氤氲散髙树闲居兴方澹黙想心已屡暂出仍湿衣况君东城住
　　开元寺楼对雨聮句　　　　【唐陆龟防皮日休】
　　海上风雨来掀轰逐飞电登楼一凭槛满眼蛟龙战【龟蒙】细洒心空冷横飘目能垂檐珂佩喧防瓦珠玑溅【日休】遥瞻山露色渐觉云成片逺树欲鸣蝉深帘尚藏燕【龟防】残雷隠鳞尽反照依微见【日休】疎防逗前渚晩磬分凉殿【龟防】毕景好疎吟余凉可清晏【日休】
　　客舎听雨　　　　　　　　【宋】朱　子
　　沈沈苍山郭暮景含余清春霭起林际满空寒雨生投装即虚馆檐响通夕鸣遥想山斋夜萧萧木叶声
　　对雨　　　　　　　　　　　朱　子
　　虚堂一遐瞩骤雨满空至的皪散芳塘冥蒙结云气势逐风威乱望穷山景翳烟霭集林端苍茫欲无际凉气袭轻裾炎氛起秋思对此景凄凄还增冲澹意
　　潇湘夜雨　　　　　　　　【元】陈　孚
　　昭潭黑云起橘洲风巻沙乱雨洒篷急惊堕樯上鸦鼋鼍互出没暗浪鸣橹牙渔灯半明灭湿光穿芦花
　　雨中留徐七贲　　　　　　【明】髙　啓
　　江寒宿雨在落叶满邨湿留君系君艇莫犯风潮急试问欲归城谁家借蓑笠
　　秋阴　　　　　　　　　　【明】葛一龙
　　西爽忽自晦不知朝与昏井上半残叶湖中无逺邨桔橰几日罢农牧相过存云澹一如水野风吹到门
　　七言古
　　细雨遥怀故人　　　　　　【唐】李建勲
　　江云未散春风暖溟蒙正在髙楼见细栁缘堤少过人平芜隔水时飞燕我有近诗谁与和忆君狂醉愁难破昨夜南窗不得眠闲阶防滴廻灯坐
　　苕溪风雨中章德茂同泛　　【元】黄　溍
　　黑风飜江白雨倾樯攲柁侧无人行此时惟我与章子孤舟荡漾烟波里蒹葭苍苍杨栁黄浩歌撃舷兴弥长翩然一叶恣掀舞青山白塔频低昂朝过城南暮城北舟人问我将谁适章子掉头作呉语秋水夜来深几许忽看大字标竹林寺门对水仍阴阴敲门见竹不见人竹间翠石何萧森廻舟少休雨如注四顾茫茫但烟雾鱼惊龙跃吾不知披蓑却入菰芦去岸傍羣儿拍手呼笑言狂客世所无呜呼古人今则无后来视我知何如为君留此有声画题作扁舟烟雨图
　　潇湘夜雨　　　　　　　　【明】宣　宗
　　浓云如墨黯江树九疑山迷天欲暮苍松岩下客维舟鱼龙鼓舞飞烟雾但见长空风雨来势与云梦相周廻三湘淋漓泻银竹七泽汹涌翻春雷长江横絶巴陵北一水悠悠漾空碧洪涛巨涨顷刻中虹桥隠隠无人迹前谿遥见野人家槿篱茅屋半攲斜髙楼谁得江湖趣坐听萧萧对烛花隔浦钟声来逺寺晓色苍凉喜开霁青天万里白云收满目湘山翠欲流
　　五言律
　　奉和咏雨应诏　　　　　　【唐】许敬宗
　　舞商初赴节湘燕早迎秋飘丝交殿网乱滴起池沤激溜分龙阙斜飞洒凤楼崇朝方浃防宸眄俯凝旒奉和春日逰苑喜雨应诏　　【唐】李　峤
　　仙跸九重台香筵万夀杯一旬初降雨二月蚤闻雷叶向朝隮密花含宿润开幸承天泽豫无使日光催
　　雨　　　　　　　　　　　　李　峤
　　西北云肤起东南雨足来灵童出海见神女向台廻斜影风前合圆文水上开十旬无破块九土信康哉
　　山行遇雨　　　　　　　　【唐】孙　逖
　　骤雨昼氤氲空天望不分暗山惟觉电穷海但生云渉涧猜行潦缘崖畏宿氛夜来江月霁棹唱此中闻
　　江阁对雨　　　　　　　　【唐】杜　甫
　　南纪风涛壮阴晴屡不分野流行地日江入度山云层阁凭雷殷长空面水文雨来铜柱北应洗伏波军
　　梅雨　　　　　　　　　　　杜　甫
　　南京犀浦道四月熟黄梅湛湛长江去冥冥细雨来茅茨疎易湿云雾密难开竟日蛟龙喜盘涡与岸廻船下防州郭宿雨湿不得上岸别王十二判官
　　杜　甫
　　依沙宿舸船石濑月娟娟风起春灯乱江鸣夜雨悬晨钟云外湿胜地石堂烟柔橹轻鸥外含凄觉汝贤
　　春夜喜雨　　　　　　　　　杜　甫
　　好雨知时节当春乃发生随风潜入夜润物细无声野径云俱黑江船火独明晓看红湿处花重锦官城
　　雨　　　　　　　　　　　　杜　甫
　　微雨不滑道断云疎复行紫崖奔处黑白鸟去边明秋日新霑影寒江旧落声柴扉临野碓半湿香秔
　　喜雨　　　　　　　　　　　杜　甫
　　南国旱无雨今朝江出云入空才漠漠洒迥已纷纷巢燕髙飞尽林花润色分晩来声不絶应得夜深闻和都官苗员外秋夜寓直对雨简诸知已
　　【唐】李嘉祐
　　多雨南宫夜仙郎寓直时漏长丹凤阙秋冷白云司萤影侵阶乱鸿声出苑迟萧条吏人散小谢有新诗
　　赋得暮雨送李渭　　　　　【唐】韦应物
　　楚江微雨里建业暮钟时漠漠帆来重冥冥鸟去迟海门深不见浦树逺含滋相送情无限沾襟比散丝
　　裴端公使院赋得隔帘见春雨
　　【唐】包　何
　　细雨未成霖垂帘但觉阴唯看上砌湿不遣入檐深度隟霑霜简因风润绮琴须移户外屦檐溜夜相侵
　　雨夜赠元十八　　　　　　【唐】白居易
　　卑湿沙头宅连隂雨夜天共听檐漏滴心事两悠然把酒循环饮移牀曲尺眠莫言非故旧相识已三年
　　阴雨　　　　　　　　　　　白居易
　　岚雾今朝重江山此地深滩声秋更急峡气晓多隂望阙云遮眼思乡雨滴心将何慰幽独赖此北窗琴
　　雨中招张司业宿　　　　　　白居易
　　过夏衣香润迎秋簟色鲜斜支花石枕卧咏蕊珠篇泥泞非逰日阴沈好睡天能来同宿否听雨对牀眠
　　孤山寺遇雨　　　　　　　　白居易
　　拂波云色重洒叶雨声繁水鹭双飞起风荷一向翻空蒙连北岸萧防入东轩或拟湖中宿留船在寺门
　　细雨　　　　　　　　　　【唐】李商隠
　　萧洒傍廻汀依微过短亭气凉先动竹防细未开萍稍促髙髙燕微疎的的萤故园烟草色仍近玉门青卢氏池上遇雨赠同逰者　　【唐】温庭筠
　　簟翻凉气集谿上润残碁萍皱风来后荷喧雨到时寂寥闲望久飘洒独归迟无限松江恨烦君解钓丝
</div>
    <div class="pagination">
<a href="御定佩文斋咏物诗选_page15.html">上一页</a><span>...</span><a href="御定佩文斋咏物诗选_page11.html">11</a><a href="御定佩文斋咏物诗选_page12.html">12</a><a href="御定佩文斋咏物诗选_page13.html">13</a><a href="御定佩文斋咏物诗选_page14.html">14</a><a href="御定佩文斋咏物诗选_page15.html">15</a><span class="current-page">16</span><a href="御定佩文斋咏物诗选_page17.html">17</a><a href="御定佩文斋咏物诗选_page18.html">18</a><a href="御定佩文斋咏物诗选_page19.html">19</a><a href="御定佩文斋咏物诗选_page20.html">20</a><a href="御定佩文斋咏物诗选_page21.html">21</a><span>...</span><a href="御定佩文斋咏物诗选_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
