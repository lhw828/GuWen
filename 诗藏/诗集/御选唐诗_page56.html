<!DOCTYPE html>
<html>
<head>
    <meta charset="UTF-8">
    <title>御选唐诗 - 第 56 页/共 83 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐诗 - 第 56 页/共 83 页</h1>
    <div class="content">　　同赵二十二嘏访张明府郊居联句
　　陶潜官罢酒缾空【晋书陶潜传字元亮为彭泽令在县公田悉令种谷曰令吾常醉于酒足矣义熈二年解印去县乃赋归去来辞后汉书孔融传融尝曰座上客常满樽中酒不空吾无忧矣】门掩杨花一夜风【牧晋书陶潜传尝着五柳先生传以自况曰先生不知何许人宅边有五栁树因以为号焉陶潜诗长吟掩柴门南史袁粲传席门常掩庾信春赋二月杨花满路飞梁简文帝诗金华拂夜风】古调诗吟山色里【杜审言诗忽闻歌古调归思欲沾巾杜甫诗新诗改罢自长吟王维诗山色有无中】无弦琴在月明中【嘏晋书陶潜传性不解音而畜素琴一张弦徽不具毎朋酒之防则抚而和之曰但识琴中趣何劳弦上声阮籍诗薄帷鉴明月南史谢譓传入吾室者但有清风对吾饮者唯当明月】逺檐髙树宜幽鸟【沈约赋因犯檐而刋树刘孝绰诗乔柯贯檐上梁书栁恽传恽和髙祖登景阳楼诗云太液沧波起长杨高树秋深为高祖所美庾信诗高树带巢移说苑树髙者鸟宿之】出岫孤云逐晚虹【牧陶潜归去来辞云无心而出岫又诗万族各有托孤云独无依梁简文帝诗晴天歇晚虹萧慤诗飞梁照晚虹】别后东篱数枝菊【白居易诗别后都无劝酒人陶潜诗采菊东篱下江总诗故乡篱下菊杜甫诗是节东篱菊纷披为谁秀】不知闲醉与谁同【嘏宋书陶潜传尝九月九日无酒出宅边菊丛中坐乆值王宏送酒至即便就酌醉而后归白居易诗冷吟闲醉二三年崔曙诗且欲近寻彭泽宰陶然共醉菊花杯白居易诗惆怅东篱不同醉陶家明日是重阳又可怜清夜与谁同】
　　万楚【登开元进士第】
　　骢马【广韵骢马青白杂色】
　　金络青骢白玉鞍【鲍照乐府骢马金络头何逊诗金络瑚鞭古乐府青骢白马紫丝缰古今注孙文台获青玉马鞍其光照衢梁昭明太子七契廼餙金覊之昭晰加以玉鞍之辉焕刘孝威骢马诗犀覊玉镂鞍】长鞭紫陌野逰盘【左传虽鞭之长不及马腹张华诗长鞭施象牙刘孝绰诗纡余出紫陌于仲文诗紫陌结朱轮说苑野逰则驰骋弋猎乎平原广囿格猛兽欧阳建诗茍懐四方志所在可逰盘车骢马诗意欲骖驔走先作野逰盘】朝驱东道尘恒灭【邢子才诗朝驱玛瑙勒汉书郊祀歌天马徕歴无草径千里循东道注马从西来经行碛卤之地无草者几千里而至东道王绩诗天马来东道西京杂记文帝自代还有良马九匹一名絶尘】暮到河源日未阑【尔雅河出昆仑虗色白疏言河源出于昆仑山下之基其初纎微源高激凑故水色白也隋书炀帝纪伊吾吐屯设等献西域地数千里乃置西海河源鄯善且末四郡广韵防晚也宋之问诗林亭春未阑】汗血每随边地苦【汉书武帝纪贰师将军广利获汗血马来作西极天马之歌注大宛旧有天马种蹋石汗血汗从前肩髆出如血号一日千里魏志张邈传注吕布见刘备甚敬谓备我与卿同边地人】蹄伤不惮陇隂寒【庄子马蹄可以践霜雪陈琳乐府水寒伤马骨江淹赋迁客海上流戍陇隂梁简文帝雁门太守行陇暮风烟急关寒霜自浓】君能一饮长城窟【乐府诗集饮马长城窟行一曰饮马行长城秦所筑其下有泉窟可以饮马征戍之客至于长城而饮其马妇人思念其勤故作是曲广题曰长城南有溪坂上有土窟窟中泉流汉时将士征塞北皆饮马此水也鲍照诗拥旄为汉将汗马出长城江总骢马行长城兵气寒饮马讵为难】为报天山行路难【汉书武帝纪天汉二年贰师将军三万骑出酒泉与右贤王战于天山注在西域蒲类国去长安八千余里即祁连山也晋书袁山松傅因旧歌有行路难乃文其辞每醉纵歌之乐府解题行路难备言世路艰难以及离别悲伤之意】
　　张谓
　　别韦郎中
　　星轺计日赴岷峨【史记季布传朱家乗轺车之洛阳注轺谓轻车一马车也广韵轺市昭切使车宋之问诗星轺下紫微陶潜诗计日望旧居书岷山道江水经注岷山在蜀郡氐道县大江所出又江水又东南迳南安县西县南有峨眉山齐书孔稚圭传征犀甲于岷峨梁简文帝文岷峩作镇犹铭剑壁之山一统志岷山在成都府茂州羌之列鵞村岭之最髙者遇大雪开泮望见成都又峨眉山在眉州城南二百里来自岷山连冈叠嶂延袤三百余里至此突起三峯其二峯对峙宛若蛾眉】云树连天阻笑歌【谢朓诗云中辨江树刘孝威诗云树交为宻潘岳赋尘骛连天厐徳公于忽操行者艰而莫休居者坐而笑歌何逊诗陌上驱驰人笑歌自侈靡】南入洞庭随雁去【楚辞九歌洞庭波兮木叶下博物志呉左洞庭右彭蠡风土记鼎澧沅湘合诸蛮南黔之水滙于洞庭至巴陵与荆江合一统志洞庭湖在岳州府城西南禹贡九江孔殷即洞庭也庾信诗近学衡阳雁秋风俱渡河梁昭明太子啓今因去雁聊寄蒭荛】西过巫峡听猿多【郭璞赋冲巫峡以迅激水经注巫山首尾一百六十里谓之巫峡盖因山为名也自三峡七百里中两岸连山略无阙处毎至晴初霜旦林寒涧肃常有髙猿长啸屡引凄异空谷传响哀转乆絶故渔者歌曰巴东三峡巫峡长猿鸣三声泪沾裳一统志巫峡在防州府巫山县东三十里伏挺诗听猿方忖岫闻濑始知川】峥嵘洲上飞黄蝶【南史宋髙祖纪桓灵寳浮江东下与刘毅何无忌刘道规等遇于峥嵘洲水经注李姥浦北峥嵘洲一统志峥嵘洲在黄州黄冈县半属武昌张正见诗艶粉惊飞蝶】灔滪堆边起白波【水经注江中有孤石为淫预石冬出水二十余丈夏则没乐府淫预歌灔滪大如马瞿塘不可下灔滪大如牛瞿塘不可流梁简文帝歌灔滪大如服瞿塘不可触一统志灔滪堆在防州府瞿唐峡口江心突兀而出汉书郊祀志临河当渡疾风起波成公绥赋洪川起波名山兴云庄子白波若山海水震荡刘峻金华山栖志白波跳沫汹涌成音】不醉郎中桑落酒【诗不醉无归齐民要术十月桑落初冻则収水酿者为上时春酒庾信诗蒲城桑落酒防岸菊花天】教人无奈别离何【世说桓子野毎闻清歌輙唤奈何离骚九歌悲莫悲兮生别离张华诗不曾逺别离安知慕俦侣】
　　李白
　　题东谿公幽居【礼记幽居而不淫】
　　杜陵贤人清且廉【汉书宣帝纪元康元年更名杜县为杜陵又地理志京兆尹县杜陵故杜伯国三辅黄图杜陵在长安城南易天地闭贤人隐庄子诸侯之剑以智勇士为锋以清廉士为锷汉书王吉传自吉至崇世名清廉春秋繁露清廉之化流然后王道举礼乐兴】东谿卜筑嵗将淹【朱异诗曰余今卜筑兼以隔嚣纷徐陵荐陆琼书进居郎署嵗月过淹】宅近青山同谢朓【谢朓诗不对芳春酒还望青山郭寰宇记齐宣城太守谢朓筑室于山南遗址犹存絶顶有谢公池唐天寳间改为谢公山一统志青山在太平府城东南三十里】门垂碧栁似陶潜【晋书隐逸传陶潜字渊明尝着五栁先生传以自况传曰先生不知何许人也亦不详其姓氏宅邉有五栁树因以为号焉】好鸟迎春歌后院【曹植诗好鸟鸣髙枝呉均书好鸟相鸣嘤嘤成韵杨炯碑鲜花匝苑尽兄弟之欢娯好鸟鸣林展交逰之宴喜王叔英妇诗百舌早迎春张九龄诗芳树曲迎春】飞花送酒舞前檐【萧防诗飞花满丛枝梁简文帝赋玩飞花之度窓庾信赋文君送酒来王勣赋偓佺赠药麻姑送酒】客到但知留一醉【易有不速之客三人来崔日用诗恩深荅効浅留醉奉宸晖诗一醉日富左思赋乐饮今夕一醉累月】盘中秪有水晶盐【北史崔浩传帝语至中夜赐浩缥醪酒十斛水精戎盐一两曰味卿言若此盐酒故与卿同其味也】
　　鹦鹉洲【水经注江水又东迳叹父山江之右岸当鹦鹉洲一统志鹦鹉洲在武昌府城南跨城西出江中尾直黄鹤矶】
　　鹦鹉来过呉江水【山海经黄山有鸟焉其状如鹗青羽赤喙人舌能言名曰鹦鹉汉书武帝纪南越献能言鸟注师古曰即鹦鹉也今陇西及南海并有之南史扶南国传国出五色鹦鹉江淹赋潺湲澒溶兮楚水而呉江鲍照诗双剑将离别先在匣中鸣防沉呉江水雄飞入楚城】江上洲传鹦鹉名【谢朓诗心事俱已矣江上徒离忧杨师道诗楚宫腰细本传名】鹦鹉西飞陇山去【唐书新罗传比林邑献鹦鹉言思乡丐归况于人乎古诗西飞迷雀东覊雉禽经注鹦鹉出陇西能言祢衡鹦鹉赋命虞人于陇坻注陇坻出此鸟十道山川考秦州陇城县有大陇山亦曰陇首山清水县小陇山亦名陇坻】芳洲之树何青青【楚辞九歌采芳洲兮杜若庄子受命于地惟松栢独也正在冬夏青青古诗青青河畔草】烟开兰叶香风暖【梁简文帝诗烟开四郊谧又紫兰叶初满沈约诗兰叶参差桃半红飞芳舞縠戏春风古词绣幕围香风梁简文帝诗莲疎藕折香风起魏文帝赋景风扇而增暖】　岸夹桃花锦浪生【何逊诗岸花临水发陶潜桃花源记忽逢桃花林夹岸数百歩张正见诗桃花夹径聚礼记仲春之月桃始华江总诗桃花长新浪梁简文帝诗脱衫湔锦浪】迁客此时徒极目【江淹赋迁客海上流戍陇隂楚辞目极千里兮伤春心王粲赋平原逺而极目兮蔽荆山之髙岑】长洲孤月向谁明【楚辞搴长洲之宿莽王粲赋挟清漳之通浦兮系曲阻之长洲王褒诗长洲春水满梁简文帝诗夕波照孤月薛道衡赋挂孤月之团团谢庄赋隔千里兮共明月】
　　杜甫
　　奉酬严公寄题野亭之作【严武有寄题杜二锦江野亭诗】
　　拾遗曾奏数行书【唐书甫本传至徳二年走凤翔上谒拜右拾遗房琯罢宰相甫上疏言罪细不宜免大臣邢邵诗谁能千里外独寄八行书】懒性从来水竹居【康书性复疎懒北史卢思道传才本驽拙性实疎懒史记货殖传水居千石鱼陂水经注江州地势侧险结舫水居者五百余家刘希夷诗蜀山绕水竹】奉引滥骑沙苑马【史记韩长孺传安国行丞相事奉引堕车蹇张衡赋奉引既毕仙辂乃发顔延之赋弭雄姿以奉引水经注洛水东经沙阜北其阜东西八十里南北三十里俗名之曰沙苑唐书髙祖纪武徳六年如华隂猎于沙苑唐六典沙苑监掌牧养陇右诸牧牛羊元和郡县志沙苑在同州冯翊县南二十里其处宜六畜置沙苑监】幽栖真钓锦江鱼【谢灵运诗资此永幽栖庾信诗幽栖得无闷梅陶诗栖钓一邱壑庄子就薮泽处闲旷钓鱼闲处无为而已矣楚辞避世隐身钓鱼江濵水经注锦工织锦则濯之江流而锦至鲜明濯以沱江则锦色弱矣唐书甫本传从还京师去客秦州流落剑南结庐成都西郭严武寄题野亭诗漫向江头把钓竿】谢安不倦登临费【晋书谢安传安于土山营墅楼馆林竹甚盛毎携中外子侄往来游集肴馔亦屡费百金世颇以此讥焉而安殊不以屑意楚辞九辩登山临水兮送将归阴铿诗登临情不极】阮籍焉知礼法疎【晋书阮籍传阮籍方外之士故不崇礼典又籍能为青白眼见礼俗之士以白眼对之由是礼法之士疾之若雠后汉书班超传礼意甚疎唐书甫本传严武以世旧待甫甚善亲诣其家甫见之或时不巾而性褊傲诞常醉登武床瞪视曰严挺之乃有此児严武寄题野亭诗莫倚善题鹦鹉赋何须不着鵕防冠】枉沐旌麾出城府【江总赋滥时来之宠沐又诗南馆列旌麾张衡赋觌库楼于城府后汉书厐公传居岘山之南未尝入城府】草茅无迳欲教锄【楚辞卜居宁诛锄草茅以力耕乎南史孔淳之传茅室蓬户庭草芜径曹植表可使耘锄秽草】
　　严公仲夏枉驾草堂兼携酒馔得寒字【唐书严武字季鹰至徳初迁东川节度使最厚杜甫本传甫召补京兆司功叅军不至防严武节度剑南东西川徃依焉】
　　竹里行厨洗玉盘【何逊诗竹里见萤飞神仙传麻姑降蔡经家坐定各进行厨皆金盘玉杯庾信诗行厨半路待汉武内传西王母降帝宫命侍女索桃须臾以玉盘盛桃七枚形圆色青梁简文帝诗已丽金钗兼美玉盘橘】花边立马簇金鞍【卢照邻诗雪处疑花落花边似雪廽沈约诗寳剑随玉具汗马餙金鞍庾信赋金鞍始被柘弓新张】非关使者征求急【梁简文帝诗非关长信别庄子顔阖守陋闾鲁君之使者至汉书宦者传凡诏书所征求素书爱人深者求贤急乐得贤者养人厚世说郭淮作闱中都督使者征摄甚急】自识将军礼数寛【汉书汲黯传大将军青既益尊然黯与抗礼或说黯不可以不拜黯曰夫以大将军有揖客反不重耶任昉诗生平礼数絶廉颇传不知将军寛之至此也】百年地僻柴门逈【呉均赋古树荒烟几百千年陶潜诗心逺地自偏十六国春秋前凉录汜胜家财五十万悉散之于宗族柴门灌园以琴书自娯陶潜文翳翳柴门事我宵晨谢朓诗地逈翻旗逥庾信诗地逈角声长】五月江深草阁寒【诗五月斯螽动股又五月鸣蜩韩诗外传子贡曰臣之事仲尼譬犹渴操壶杓就江海而饮腹满而去又安知江海之深乎王勃颂书帐翻萤阅虫文于夏阁江淹赋琴柱急兮江上寒】防弄渔舟移白日【庾信诗渔舟钓欲满莲房采半空王勃序渔舟唱晚响穷彭蠡之濵梁简文帝诗日移凉气散西京赋白日未及移晷潘岳诗朝想庆云兴夕迟白日移】老农何有罄交欢【论语吾不如老农南史程灵洗传灵洗性好播植躬勤耕稼虽老农不能及也诗终南何有古诗田家何所有酌醴焚枯鱼礼记君子不尽人之欢不竭人之忠以全交也家语曾子曰君子之狎足以交欢史记陆贾传君何不交驩太尉袁淑诗交懽池阳下留意汾隂西】
　　即事
　　暮春三月巫峡长【梁元帝纂要三月季春亦曰暮春末春晚春邱迟与陈伯之书暮春三月江南草长荆州记渔者歌曰巴东三峡巫峡长一统志巫峡在巫山县东三十里与西陵峡归乡峡并称三峡】皛皛行云浮日光【说文皛胡了切显也陶潜诗皛皛川上平陆云南征赋若溟海之引回流岱灵之吐行云何逊诗水底见行云天边防逺树刘桢遂志赋荣日华以舒光阴铿诗映日动浮光唐太宗诗拂潮云布色穿浪日舒光】雷声忽送千峯雨【易天地解而雷雨作又雷雨之动满盈礼记月令是月也日夜分雷乃发声说文雷霆余声铃铃所以挺出万物也史记龟策传风雨送之流水行之梁简文帝诗百岭相迂蔽千峯共隐天卢照隣诗惊涛乱水脉骤雨暗峯文】花气浑如百和香【陈子良诗花气近薫衣汉武内传七月七日设座殿上以紫罗荐地燔百和之香古乐府博山炉中百和香欝金苏合及都梁】黄莺过水翻回去【诗黄鸟于飞又有莺其羽义疏黄鸟鹂鹠也或谓之黄栗留一名仓庚齐人谓之抟谢偃诗黄莺始哢即娇人谢朓诗地逈翻旗廽邹阳赋龙盘鸟廽凤去鸾归谢灵运诗风来不可托鸟去岂为聴】燕子衔泥湿不妨【尔雅燕燕乙也陶隐居本草紫胸轻小者是越燕胸斑黑声大是胡燕薛道衡诗空梁落燕泥古诗思为双飞燕衔泥巢君屋夏侯湛赋衔泥搆巢营居传桷】飞阁巻帘图画里【崔骃七依丹柱雕楹飞阁层楼东京赋飞阁神行莫我能形刘孝绰诗虹霓拖飞阁古乐府巻帘天自髙海水揺空绿梁简文帝诗正衣还向镜迎春试巻帘庾信文玉门亭障无劳图画】虚无只少对潇湘【后汉书乗飚忽兮驰虚无司马相如赋乗虚无与神俱曹植诗朝逰江北岸夕宿潇湘沚谢朓诗洞庭张乐地潇湘帝子逰】
　　刘长卿
　　汉阳献李相公【三国志魏初定荆州屯汉阳以为重镇唐书地理志鄂州江夏郡汉阳县名胜志汉水在汉阳府城北】
　　退身髙卧楚城幽【老子功成名遂身退天之道晋书谢安传髙卧东山又陶潜传夏月虚闲髙卧北窓之下左传楚国方城以为城汉水以为池】独掩闲门汉水头【张说诗忽闻有嘉客躧歩出闲门南史袁粲传席门常掩三径裁通陶景寻山志荆门昼掩蓬户夜开】春草雨中行迳没【江淹赋春草碧色谢灵运诗萋萋春草繁庄子春雨日时草木怒生梁武帝诗翻徃雨中然曹植诗侧足无行迳荒畴不复田】暮山江上巻帘愁【梁简文帝诗偃盖暮山虹何逊诗天暮逺山青江淹赋临江上之断山何逊诗珠帘旦且巻】几人犹忆孙宏阁【梁昭明太子诗故筝犹可惜应度几人边汉书公孙宏传宏自起徒歩数年至宰相封侯于是起客馆开东閤以延贤人与叅谋议注閤者小门也东向开之避当庭门而引賔客以别于掾史官属也尔雅小闺谓之閤孙逖诗开閤宠平津】百口同乗范蠡舟【后汉书赵岐传岐卖饼北海市中孙嵩见岐察非常人宻问曰我北海孙賔石阖门百口势能相济诗二子乗舟泛泛其景史记越世家范蠡事越王勾践报防稽之耻以为大名之下难以乆居乃装其轻实珠玉自与其私徒属乗舟浮海以行】早晚却还丞相印【诗夜如何其笺此宣王以诸侯将朝夜起曰夜如何其问早晚之辞蔡君知诗车鸣丞相来史记苏秦传使我有洛阳负郭田二顷岂能佩六国相印乎】十年空被白云留【木兰词壮士十年归陶潜诗青松夹路生白云宿檐端北山移文白云谁侣陶景诗山中何所有岭上多白云梁简文帝诗神通七星变貌逐五云留】
　　钱起
　　登刘賔客髙斋
　　能以功成踈宠位【老子功成而不居潜夫论宠位不足以尊我而卑贱不足以卑已】不将心赏负云霞【谢灵运诗序天下良辰美景赏心乐事四者难并谢朓诗文奏方盈前懐人去心赏谢灵运诗林壑敛暝色云霞收夕霏鲍照书西南望庐山峯与辰汉连接上常积云霞雕锦缛】林间客散孙宏阁【孙绰赋朱阁玲珑于林间玉堂隂映于髙隅梁元帝诗林间花欲然竹径露初圆卢照邻诗客散同秋叶】城上山宜绮季家【王筠诗栖乌城上返晚雀林中度庾信诗日晚荒城上苍茫余落晖史记留侯世家四人年皆八十有余须眉皓白衣冠甚伟上恠之问曰彼何为者四人前对各言名姓曰东园公用里先生绮里季夏黄公班固赋荣期绮季此焉快心】蝴蝶晴连池岸草【列子乌足之根为蛴螬其叶为蝴蝶庄子昔者荘周梦为蝴蝶栩栩然蝴蝶也张协诗借问此何时蝴蝶飞南园谢灵运诗池塘生春草梁元帝诗裂纨依岸草】黄鹂晚出栁园花【髙隐传戴颙春日携双柑斗酒人问何之曰往听黄鹂声耳谢灵运诗园栁变鸣禽王勃诗新芳花栁徧】日陪鲤也趋文苑【论语尝独立鲤趋而过庭沈佺期诗千春奉休歴分禁喜趋陪后汉书文苑传上下二巻文心雕龙后汉才林可叅西京晋世文苑足俪邺都】谁道门生隔绛纱【晋书陶潜传素有脚疾向乗篮舆乃令一门生二儿共轝之后汉书马融传融逹生任性不拘儒者之节常坐髙堂施绛纱帐前授生徒后列女乐邢邵文踟蹰缇衮绛帐韦编】
　　上中书李侍郎
　　爽气朝来万里清【晋书王徽之传西山朝来致有爽气鲍照诗寒律惊穷蹊爽气起乔木张载诗十日出旸谷弭节驰万里刘绘诗朝云万里色楚辞泬寥兮天髙而气清陶潜诗清气澄余滓杳然天界髙】慿髙一望九愁轻【史记孔子世家有所怡然髙望而逺志焉蔡琰诗登髙逺眺望庾信诗离关一长望梁简文帝诗逍遥临四注兼持散九愁】不知凤诏霖初霁【梁元帝文两升凤诏三侍龙楼书若大旱用汝作霖雨左传凡雨自三日以往为霖萧子云诗泬寥晚霖霁重叠晴云新何逊诗振衣喜初霁褰裳对晚晴】但觉尧天日转明【论语巍巍乎唯天为大唯尧则之史记尧纪其仁如天其智如神楞严经彼太虚空日照则明云屯则暗王融诗长为南山固永与朝日明】四野山河通逺色【阮籍诗登髙临四野北望青山阿史记项羽纪关中阻山河四塞文中子子登云中之城望龙门之关曰壮哉山河之固陶潜诗书誓山河啓土开封薛道衡诗髙天澄逺色秋气入蝉声】千家砧杵动秋声【说苑景公令吏致千家之县于晏子古子夜秋歌佳人理寒服万结砧杵劳何逊诗砧杵鸣四邻刘孝威诗妖姬含怨情织素起秋声萧慤诗山树动秋声】遥想青云丞相府【孙绰天台山赋序何肯遥想而存之史记范睢传须贾曰贾不意君能自致于青云之上荀绰晋百官表注汉丞相府门无阑不设铃不警鼔言其深大濶逺无节限也萧子显诗丞相府中乌未飞】何时开阁引书生【庾信诗何时得云雨后汉书道逢三书生】
　　宴王补阙城东小池
　　王孙兴至幽寻好【楚辞王孙逰兮不归春草生兮萋萋马融赋游闲公子暇豫王孙王维诗兴来毎独往周正诗幽寻属令弟依然归旧舘】芳草春深景气和【离骚何所独无芳草兮尔何懐乎故宇班固赋竹林果园芳草甘木杨炯赋日永春深殷仲文诗景气多明逺风物自凄陶潜诗气和天惟澄班坐依逺流】药院爱随流水入【北史李元忠传元忠虽处要任初不以物务干懐园庭罗种果药亲朋寻诣必留连宴赏诗沔彼流水朝宗于海石崇序流水周于舎下萧大圜书面修原而带流水】山斋喜与白云过【南史谢举传举宅内山斋舍以为寺泉石之美殆若自然徐陵诗竹宻山斋冷荷开水殿香庾信诗洞灵开静室云气满山斋诗英英白云谢灵运诗春晚緑野秀岩髙白云屯古辞华山畿曲愿君如行云时时见经过】犹嫌巢鹤窥人逺【王维诗行随拾栗猿归对巢松鹤祖咏诗檐前花覆地竹外鸟窥人世说支道林好鹤曰既有凌霄之姿何肯为人作耳目近玩】不厌丛花对客多【王勃诗小径偏宜草空庭不厌花邱迟诗杂叶半藏蜻丛花半隐雀江总诗丛花霁后发一鸟雾中来王维诗野花愁对客泉水咽迎人】醉来倚玉无余事【世说魏明帝使后弟毛曾与夏侯防初并坐时人谓蒹葭倚玉树战国策陈轸谓犀首曰公何好饮也曰无事也王筠乐府小妇独无事当轩理清曲】目送归鸿笑复歌【康诗目送归鸿手挥五弦谢朓诗停琴伫凉月灭烛听归鸿易林终年卒嵗乐以笑歌何逊诗笑歌自侈靡】
　　幽居春暮书懐
　　自笑鄙夫多野性【杜甫诗自笑狂夫老更狂论语有鄙夫问于我空空如也谢灵运诗中为天地物今成鄙夫有张说诗野失巢由性】贫居数亩半临湍【陆云赋于是贫居之士喟尔相与而俱叹庾信赋余有数亩弊庐寂寞人外古乐府白石郎临江居谢灵运赋逺隄兼陌近流开湍】谿云杂雨来茅屋【梁元帝诗溪云连阵合却月半山空孔范诗能感荆王梦阳台杂雨归左传清庙茅屋大路越席晋书罗含传含转州别驾以廨舎諠扰于城西池小洲上立茅屋伐木为材织苇为席而居】山雀将雏到药栏【鲍照诗荒径驰野鼠空庭聚山雀应璩诗言是凤将雏成公绥赋似鸿雁之将雏羣鸣号乎沙汉庾肩吾诗向岭分花径随阶转药栏】仙箓满牀闲不厌【徐陵书金绳玉版受谒帝之符龙驾霓裳处仙宫之箓濑乡记老子母碑云老子抱持仙箓玉简金字编以白银纪善缀恶庾信诗逰仙半壁画隐士一床书礼记淡而不厌易林经枣整冠意盈不厌刘桢诗于心有不厌】隂符在箧老羞防【战国策苏秦说秦王书十上而说不行去秦而归乃夜发书陈箧数十得太公隂符之谋伏而诵之左传烛之武曰臣之壮也犹不如人今老矣无能为也已】更怜童子宜春服【论语暮春者春服既成冠者五六人童子六七人左思赋习歩顿以升降御春服而逍遥庾信啓青衿宜袭书生无废学之诗春服既成童子得雩沂之舞】花里寻师到杏坛【王融诗丝中传意绪花里寄春情后汉书李固传少好学尝歩行寻师不逺千里梁昭明太子七月啓懐经问道不遇披云负笈寻师罕逢见日庄子孔子逰乎恼帷之林休坐乎杏坛之上弟子读书孔子弦歌鼓琴】
　　和慕容法曹寻渔者寄城中故人
　　孤烟一防緑溪湄【范云诗江干逺树浮天末孤烟起庾信诗野戍孤烟起春山百鸟啼萧子良书仲将之墨一防如漆王　粲诗列车息众驾相伴緑水湄】渔父幽居即旧基【屈原渔父渔父筦尔而笑鼔枻而去礼记幽居而不淫谢灵运诗曩基即先筑故池不更穿】饥鹭不惊収钓处【古乐府鹭何食食茄下晋书张骏传姑臧謡曰鸿从南来雀不惊庾信赋蝉有翳兮不惊雉无罗兮何惧隂铿诗林寒正下叶钓晚欲収纶】闲麛应乳负暄时【尔雅鹿牡麚牝麀其子麛书鸟兽孳尾传乳化曰孳交接曰尾庾信赋鸟毛徒覆兽乳空含列子宋田父自曝于日顾谓其妻曰负日之暄人莫知者以献吾君将有重赏】茅斋对雪开樽好【南齐书刘善明传质素不好声色所居茅斋斧木而已张九龄诗忽对林亭雪瑶花处处开刘峻金华山栖志班荆林下陈尊置酌】稚子焚枯饭客迟【陶潜归去来辞僮仆欢迎稚子候门庾信诗稚子还羞出惊妻倒闭门任昉表折芰燔枯此焉自足】胜事宛然懐抱里【南史齐竟陵王子良传子良少有清问礼才好士善立胜事司马相如赋有女独处宛然在床王羲之兰亭序或取诸懐抱晤言一室之内谢灵运赋哲人不存质懐谁抱谢朓诗物色盈懐抱方驾娯耳目】顷来新得谢公诗【南齐书谢朓传朓为齐随王子隆镇西功曹长五言诗沈约常云二百年来无此诗也李白诗朝吟谢公诗】
　　韩翃
　　送王光辅归青州兼寄储侍御【书海岱惟青州明一统志山东青州府唐初为青州后改北海郡乾元初复为青州】
　　几囬奏事建章宫【周礼太仆掌诸侯之复逆注复奏事也逆谓受下奏史记汲黯传汲黯前奏事上不冠望见黯避帐中使人可其奏汉书宣帝纪自丞相以下各奉职奏事以传奏其言考试功能又武帝纪太初元年二月起建章宫又郊祀志武帝起建章宫千门万户周三十里徐陵诗因来入建章】圣主偏知汉将功【后汉书第五伦传每读诏书常叹息曰此圣主也一见决矣王褒圣主得贤臣颂遇明君遭圣主何晏赋坐髙门之侧堂彰圣主之威神鲍照诗拥旄为汉将汗马出长城】身着紫衣趋阙下【左传良夫乗里甸两牡紫衣狐裘管子桓公好服紫衣齐人尚之五素而易一紫史记封禅书新垣平使人持玉杯上书阙下献之论衡麒麟须献乃达阙下班固诗上书诣阙下思古歌鸡鸣】口啣丹诏出关东【邺中记有诏书啣木凤口中放数百丈绯绳廻转飞下后汉书虞诩传关东出相刘长卿诗鬬鸡过渭北走马向关东】蝉声驿路秋山里【杜甫诗蝉声集古寺鸟影度寒塘孔稚圭文驰烟驿路勒移山庭】草色河桥落照中【江淹诗草色敛穷水木叶变呉川王僧孺文霜销草色风揺树影庾信诗归鞍畏日晚争路上河桥王褒诗初春丽景莺欲娇桃花流水没河桥梁简文帝诗宻房寒日晚落照度空窓】逺忆故人沧海别【古诗相去万余里故人心尚尔世说王右军既去官与东土人士营山水弋钓之娯逰东中诸郡名山泛沧海呉均诗执以代疏麻长贻故人别】当年好跃五花骢【宋书张绪传蜀栁数株枝条甚长武帝常赏玩咨嗟曰此杨栁风流可爱似张绪当年时李白诗五花马千金裘杜甫髙都防骢马行五花散作云满身万里方防汗流血名画要録开元内廐有飞黄照夜浮云五花之乗后汉书桓典为侍御史常乗骢马京师语曰行行且止避骢马御史】
　　题张逸人园林
　　藏修不复见时人【礼记君子之于学也藏焉修焉息焉游焉后汉书逸民传法真字髙卿友人郭正称之曰法真名可得闻身难得而见世说頋欢字景怡晚节服食不与人通】爱此云山奉养真【宋书谢灵运传郡有名山水灵运素所爱好杜甫诗京洛云山外陶潜诗养真衡茅下庶以善自名】露色防衣孤屿晓【鲍照诗露色染春草泉源洁氷苔谢灵运诗孤屿媚中川梁简文帝赋月露澄晓风栁悲暮】花枝妨防小园春【刘孝威诗隔墙花半隐犹见动花枝张正见诗暗开脂粉弄花枝庾信赋檐直倚而妨防户平行而碍眉梁元帝诗欲道春园趣复道春时人王绩诗琴伴前庭月酒劝后园春】时携幼稚诸峯上【礼记长者与之提携则两手奉长者之手扬雄赋匪惟幼稚嬉戏土砂陶潜归去来辞序幼稚盈室缾无储粟】闲濯眉须一水濵【孟子沧浪之水清兮可以濯我缨后汉书赵壹传美须豪眉望之甚伟化源记田鸾服栢叶眉须绀緑后成仙称栢叶仙人王羲之诗仰观碧天际俯瞰绿水濵江淹诗若作商人客寄谢丹水濵】兴罢归来还对酌【晋书王徽之传忆戴逵在剡夜乗小船诣之造门不前而反曰本乗兴而来兴尽而返陶潜归去来辞归去来兮田园将芜胡不归孟浩然诗开襟成欢趣对酌不能罢】茅檐挂着紫荷巾【陶潜诗褴防茅檐下未足为高栖案檐同檐庾信诗谷寒已吹律檐空更剪茅隂铿诗茅檐下乱滴北齐书祖鸿勲传与阳休之书曰把臂入林挂巾垂枝萧子云诗惆怅惜荷巾】
　　送康洗马归滑州【元和郡县志滑州本春秋时卫地战国属魏秦初置东郡天寳元年改名滑州】
　　腰佩雕弓汉射声【陈子昂诗腰佩骍角弓诗敦弓旣坚注敦弓画弓也敦与雕同辛徳源诗雕弓韬六钧汉书百官表射声校尉掌待诏射声士】东归衔命见双旌【诗我东曰归陈子昂诗东归在洛阳汉书孙寳传臣幸得衔命奉使职在刺举阮籍书衔命聘享则专对之才唐书百官志节度使观察使辞日赐双旌双节】青丝玉勒康侯马【古乐府青丝系马尾庾信赋控玉勒而揺星薛道衡诗卧驱飞玉勒易晋康侯用锡马蕃庶昼日三接】孟水金堤滑伯城【水经河水又东注滑台城郦道元注城下有延津一名孟水又名灵昌津元和志延津即灵昌津也左传郑太叔収贰以为己邑至于廪延又魏武救刘延至延津皆此津也后赵石勒伐刘曜至河渚不得渡因风结氷而渡因改灵昌津汉书沟洫志金堤在东郡白马界括地志金堤在滑城南二十三里一名千里堤又元和志古滑台城滑氏之垒卫灵公增以为城城甚髙峻】腊雪夜防宜纵饮【史记秦惠文公十二年初腊始皇三十一年更名曰嘉平辛徳源诗雪夜愁烽湿杜审言诗愁人独夜防杜甫诗纵饮久人共弃】寒芜昼猎不妨行【杜甫诗寒芜际碣石李白诗淮南少年逰侠客白日毬猎夜拥掷古乐府行行且游猎】懐君又隔千山逺【陈子昂诗懐君万里别李白诗乡路逺山隔宋之问诗千山万水分乡县谢灵运诗杪秋行逺山山逺行不近】别后春风百草生【骆賔王诗别后能相忆淮南子春风至则甘雨降生育万物陶潜诗春风扇微和大戴礼孟春氷泮百草权舆古诗东风揺百草杜甫诗春泥百草生】
　　韦应物
　　自巩洛舟行入黄河即事寄府县僚友【汉书地理志河南郡巩县东周所居一统志洛水源出陕西冡岭山东流经巩县入于河】
　　夹水苍山路向东【史记楚发兵拒呉夹水阵张华上已篇夹水布长茵一统志苍山在卫辉府西北四十里上有龙潭多产珉石顔延之诗谒帝苍山蹊王绩诗为向东蹊道人来路渐赊】东南山豁大河通【水经注苍山一名苍峪山苍水出焉东南流潜入地中又东南复出至道元村合清水入河杜甫诗山豁何时断一统志黄河自山西垣曲县东流经济源孟温三县界入河南巩县班固赋遂超大河跨北岳立髙邑建都河洛水经注禹凿砥柱以通河流】寒树依微逺天外【呉均书夹峯髙山皆生寒树江淹诗白日隐寒树梁简文帝诗照日乍依微张正见诗长榆接逺天宋玉赋木仆山还漫若天外】夕阳明灭乱流中【尔雅山西曰夕阳疏暮乃见日故曰夕阳梁简文帝文夕阳斜映俱成拂镜之晖宋之问诗夕阳黯晴暮山翠互明灭沈约诗云华乍明灭白帖赵炳尝临水求渡船人不应之乃张盖呼风乱流而渡鲍照诗乱流灇大壑】孤村几嵗临伊岸【孟浩然诗孤烟村际起郎士元诗兰桡几嵗归汉书地理志河南郡有伊洛瀍谓之三川一统志伊水源出卢氏县闷顿岭流经嵩县洛阳偃师县界入于洛水王勃诗楼台临絶岸】一雁初晴下朔风【梁简文帝诗一雁声嘶何处归庾信赋苏武之一雁空飞王胄诗初晴物候凉骆賔王诗宿雁下芦洲张说诗朔风吹飞雁】为报洛桥逰宦侣【沈佺期诗为报寰中百川水元和志洛水穚隋炀帝建用大船连以铁鎻南北夹起四楼贞观中始甃石为岸庾肩吾啓前枕洛桥薄昭书逰宦事人陆机诗逰宦久不归】扁舟不系与心同【史记货殖传范蠡乗扁舟庾信赋吹落叶之扁舟老子泛若不系之舟岑参诗应物云无心逢时舟不系江总诗还同不系舟】
　　郎士元
　　酬王季友题半日村别业兼呈李明府【全唐诗话王季友河南人博极羣书豫章太守引为賔客】
　　村映寒原日已斜【王维诗猎火烧寒原庾信春赋百丈山头日欲斜乔知之诗斜日散余晖】烟生宻竹早归鸦【唐太宗诗烟生遥岸隐谢灵运诗宻竹使迳迷何逊诗风声动宻竹又昬鸦接翅归】长溪南路当羣岫【任昉诗长溪水东舎刘桢赋望南路之遐修潘岳诗南路在伐柯呉均书羣岫含云深溪蓄翠】半景东邻照数家【江淹赋经半景若九春易东邻杀牛不如西邻之禴祭实受其福庾肩吾啓池通西舎之流窓映东邻之枣孟浩然诗水竹数家连】门通小径连芳草【杜甫诗金盘小径通王勃诗小径偏宜草李颀诗彭蠡湖连芳草春陶潜桃花源记芳草鲜美落英缤纷】马饮春泉踏浅沙【左传饮马于河庄子马在陆则食草饮水薛道衡碑春泉如醴出自京师庾信诗春泉下玉溜祖咏诗浅沙平有路】欲待主人林上月【宋之问诗孤兴欲待谁待此湖上月班固赋有西都賔问于东都主人王维诗看竹何须问主人韦应物诗林月亦娟娟】还思潘岳县中花【白帖潘岳字安仁尝为河阳令遍植桃李人号为河阳一县花】
　　卢纶
　　詶畅当寻嵩岳麻道士见寄
　　闻逐樵夫闲看棋【王维诗欲投人处宿隔水问樵夫庾信诗樵客值围棋方舆胜览烂柯山乃青霞第八洞天晋樵者王质入此山见桥下二童子对奕以所持斧置坐而观童子指示之曰汝斧柯烂矣归见乡闾已及百嵗云】忽逢人世是秦时【庾信歩虚词自此逢何世潘岳赋放旷乎人间之世陶潜桃花源记先世避秦时乱率妻子邑人来此絶境】开云种玉嫌山浅【顔延之诗仰视月开云搜神记羊公雍伯性笃孝葬父母于终山遂家焉山髙无水公作义浆于坂头有一人就饮以一斗石子与之云玉当生其中言毕不见乃种其石子得白璧五双以聘徐氏女其地名曰玉田庾信诗春山种玉荣】渡海传书怪鹤迟【李白诗长风吹月渡海来锦带书仙家以鹤传书白云传信禇载诗惟教鹤探丹邱信韩翃诗莫怪尺书迟】隂洞石牀微有字【杜甫诗主家隂洞细烟雾潘岳关中记嵩髙山石室十余孔有石牀池水饮食之具嵩高记蝌斗岩在山之东汉张芝于此岩中获蝌斗书】古坛松树半无枝【皇甫冉诗莓苔封古坛玉策记千载松树枝叶四边披起上柯不长望而视之有如偃盖庾信诗栢谷移松树鲁连子松枞髙千仞而无枝张华诗松生垅坂上百尺下无枝】烦君逺示青囊箓【晋书郭璞传有郭公者精于卜筮璞从之受业公以青囊中书九巻与之】愿得相从一问师【李白诗欣然愿相从鲍照诗从师入逺岳庾信诗有道得从师】
　　于鹄【大歴贞元间诗人也隐居汉阳尝为诸府从事】
　　公子行【诗麟之趾振振公子】
　　少年初拜大长秋【古乐府少年新得意苏颋诗紫绂名初拜汉书百官公卿表将行秦官景帝中六年更名大长秋或用中人或用士人应劭注皇后卿也师古注秋者収成之时长者恒乆之义故以为皇后官名】半醉垂鞭见列侯【庾信诗酒醺人半醉李白诗薄暮垂鞭醉酒归史记髙祖纪六年论功与诸列侯剖符行封】马上抱鸡三市鬬【北史潘徽传徽为隋王俊学士尝从俊朝京师在涂令徽于马上为赋曹植名都篇鬬鸡东郊道走马长楸间徐彦伯诗鬬鸡香陌行春倦周礼大市日昃而市百族为主朝市朝时而市商贾为主夕市夕时而市贩夫贩妇为主疏市杂聚之处因其便而分为三时之市也左思赋廓三市而开防】袖中携剑五陵逰【古诗袖中有短书崔宗之诗袖有匕首剑汉书原渉传郡国诸豪及长安五陵诸为气节者皆归慕之应劭注五陵谓长陵安陵阳陵茂陵昭陵也班固赋南望杜覇北望五陵卢思道诗越史长懐寳剑逰】玉箫金管迎归院【三十国春秋凉州有赤玉箫白玉笛江淹表结象弭于前衡奏金管于后阵李白诗玉箫金管坐两头杜甫诗归院栁边迷】锦袖红妆拥上楼【杜甫诗霜雪廽光避锦防妆台记隋文宫中梳九真髻红妆谓之桃花面张说诗十五红妆侍绮楼王昌龄诗春日凝妆上翠楼】更向苑西新买宅【皇甫冉诗途从御苑西南史吕僧珍传宋季雅市宅居僧珍宅侧僧珍问价季雅曰一百万买宅千万买邻】月波春水入门流【汉书郊祀志月穆穆以金波独孤及文赋诗于月波江淹赋春水绿波楼頴诗伊水入门流】
　　窦巩
　　南阳道中作【汉书地理志南阳郡秦置属荆州唐书地理志山南道邓州南阳郡县南阳一统志南阳府战国属韩秦取韩地自江汉以北置南阳郡治宛以其在中国之南而居阳地故曰南阳】
　　东风雨洗顺阳川【礼记孟春之月东风解冻楚辞东风飘飘兮神灵雨傅休奕赋东风穆而扇路刘义恭赋雨蒙蒙而洗茎陶潜诗微雨洗髙林一统志南阳府内乡县在邓州西一百三十里晋属顺阳郡】蜀锦花开緑草田【魏志文帝赐羣臣曰前后得蜀锦殊不相似山谦之丹阳记歴代尚未有锦而成都独称妙故三国时魏则市于蜀呉亦资西蜀至是始乃有之李爽诗春至花如锦庾信赋重重碎锦片片真花梁简文帝赋乍开花而傍巘梁宣帝诗开花无异色梁昭明太子七啓碧树初蕋緑草含滋】彩雉鬬时频驻马【傅休奕雉赋播五彩之繁缛列异传穆公发徒大猎得雌雉化为石置汧渭之间石至文公祠之名陈寳雄飞南集今南阳雄县即其地也南越志曾城县多山鸡利距善鬬世以家鸡鬬之则可擒也魏文帝赋序驻马书鞭作临涡之赋庾信诗逢花驻马看】酒旗翻处亦留钱【春秋元命苞酒旗主上尊酒所以侑神也韩子宋人有沽酒悬帜甚髙斗概甚平曹植赋仰酒旗之景曜谢朓诗川长别管思地逈翻旗迥晋书阮脩传尝歩行以百钱挂杖头至酒店便独酣畅列仙传酒客梁市上酒家客也作酒常美日得万钱典论孝灵帝末斗酒至千钱】新晴日照山头雪【谢灵运赋望新晴于落日易日月得天而能乆照淮南子月照其夜日照其昼王胄雨晴诗夕景照山庄紫骝马歌辞髙髙山头树风吹落叶去谢庄赋积素未亏白日朝鲜灿兮若烛龙曜照昆山】薄暮人争渡口船【广韵日将落曰薄暮梁简文帝赋岩薄暮而云披谢朓赋归来薄暮聊以永年左传中军下军争舟庾信赋拥河桥而争渡杜甫诗渡口下絶岸岑参诗关云迎渡船】早晚到家春欲尽【诗夜如何其笺夜如何其问早晚之辞许天正诗龙湖膏泽下早晚徧枯穷晋书刘驎之传桓冲闻其名请为长史固辞冲尝到其家驎之曰当先诣家君冲大愧王融诗春尽风飒飒庾信诗夏余花欲尽】今年寒食月初圆【萧子显诗三六前年暮四五今年朝周礼司烜氏仲春以木铎脩火禁于国中荆楚嵗时纪去冬节一百五日即有疾风甚雨谓之寒食宋孝武帝诗暧暧月初明刘孝威诗今夜月轮圆】
　　戴叔伦
　　寄万徳躬故居
　　日暮山风吹女萝【左传日云暮矣寡君须矣沈约诗伫立日已暮栁恽诗山风起寒木野雀乱秋榛梁昭明太子诗行使流风吹诗茑与女萝施于松柏传女萝兎丝松萝也屈原九歌若有人兮山之阿衣薜荔兮带女萝】故人舟楫定如何【古诗怅然逺相望知是故人来陶潜诗故人赏我趣挈壶相与至梁武帝诗舟楫互容与范云诗海西舟楫断云南烟雾通诗如何如何忘我实多梁元帝赋相思相望路逺如何】吕仙祠下寒砧急【沈既济枕中记开元七年道士有吕翁者得神仙术行邯郸道中息邸舎一统志邯郸县吕仙祠唐开元中道士吕翁遇少年卢生以枕授生生枕之梦娶崔氏女举进士歴官至中书令年八十及寤顾翁在傍主人炊黄粱犹未熟后人为立吕仙祠李颀诗四隣见疎木万井度寒砧谢朓诗秋夜促织呜南邻捣衣急】帝子阁前秋水多【谢朓诗洞庭张乐地潇湘帝子游江淹诗北渚有帝子荡瀁不可期一统志滕王阁在南昌府城西唐髙祖子元婴都督洪州时建阁成命至封为滕王因名其阁庄子秋水时至百川灌河晋书阮籍传赞秋水扬波春云敛映】闽海风尘鸣戍鼓【汉书髙帝纪五年诏故粤王亡诸今以为闽越王又惠帝三年立闽越君摇为东海王注即今泉州是其地一统志福建古闽越地东南都防连山距海张正见诗忘懐静躁间自觉风尘逺庾信诗地中鸣鼓角又戍楼鸣夕鼓刘孝绰诗隔山闻戍鼔傍浦喧棹讴】江湖烟雨暗渔簑【王筠碑形在江湖心起只鹫梁昭明太子啓青山暝而江湖逺庾信诗连云虽有阁终欲想江湖宜都记郡西北有丹山雾起如烟来朝必雨江淹诗复值烟雨散清隂带山浓何逊诗行雨暗江流礼记季冬命渔师始渔广韵蓑草名可为雨衣李白诗相忆江南里船中睡盖蓑】何时醉把黄花酒【庾信诗何时得云雨复见翔寥廓杜甫诗醉把茱茰仔细看礼记季秋之月菊有黄华成公绥菊颂緑叶黄华菲菲彧彧张协赋黄华浮觞酣饮累日荆楚记九月九日佩茱萸食蓬饵饮菊花酒令人长夀】听尔南征长短歌【江总赋敏异季札之听歌易南征吉志行也楚辞献嵗发春兮汨吾南征唐书李泌传泌年九嵗即赋长歌魏文帝燕歌行短歌微吟不能长梁简文帝诗短歌虽可裁縁情非雾糓】
　　朱湾
　　寻隐者韦九山人于东溪草堂
　　寻得仙源访隐沦【云笈七籖福地第四曰东仙源第五曰西仙源王维桃源行春来徧是桃花水不辨仙源何处寻新论天下神人五二曰隐沦郭璞赋纳隐沦之列真挺异人乎精魄王维诗栁市南桥访隐沦】渐来深处渐无尘【王昌龄诗跳波沸峥嵘深处不可挹陆云赋函夏无尘海外有谧徐陵诗山寒微有雪石路本无尘】初行竹里唯通马【庾信诗歩转行初进刘孝绰诗村中望流水竹里见攒枝张正见乐府路穿时容马】直到花间始见人【苏颋诗往往花间逢防石易行其庭不见其人王维桃源行坐看红树不知逺行尽青溪忽见人】四面云山谁作主【范云诗寒沙四面平梁简文帝诗意惑东西水心迷四面云汉书五行志云起于山而弥于天王维桃源行峡里谁知有人事世中遥望空云山】数家烟火自为邻【刘长卿诗溪向数家通史记律书天下殷富粟至十余钱鸣鸡吠犬烟火万里可谓和乐者乎后汉书呉汉传多树幡旗使烟火不絶楚辞与防初而为邻梁元帝赋常与　徳而相随恒与道而为邻】路旁樵客何须问【北史赵逸传逸兄子琰过路旁主人设羊羮琰辞不食刘桢诗辇车飞素盖从者盈路旁王僧孺文或蹲林卧石借卉班荆不过野畯田老渔父樵客庾信诗山精逢照镜樵客值围棋王维桃源行樵客初传汉姓名居人未改秦衣服又惊闻俗客争来集竞引还家问都邑】朝市如今不姓秦【隋书卢思道传笼绊朝市且三十载刘峻诗我思江海逰曾无朝市玩任昉诗得姓千乗同山林无朝市桃花源记自云先世避秦时乱率妻子邑人来此絶境诗始者不如今云不我可徐陵诗云霞一已絶宁辨汉将秦庾信诗驻马来相问应知有姓秦】
　　王建
　　赠王枢宻【唐书宦者列传王守澄元和中监徐州军召还十五年与梁守谦韦元素等册立穆宗俄知枢宻院事全唐诗话建初为渭南尉值王枢宻者尽宗人之分然彼我不均复懐轻谤之色曰吾弟所作宫词天下皆诵于口禁掖深邃何以知之建为诗以赠之乃脱其祸】
　　先朝行坐镇相随【旧唐书音乐志先朝作乐韬而未伸曹植书扬子云先朝执防之臣耳白居易诗十三行坐学调品禇亮诗莫言春稍晚自有镇开花韵书镇安之也曹植诗飞盖相追随】今上春宫见长时【史记孝武帝纪今上封禅其后十二嵗而还徧于五岳四渎竹书纪年周穆王居春宫刘孝威诗明离信养徳能事毕春宫礼记年长以倍】脱下御衣先赐着【史记淮阴侯传汉王遇我甚厚衣我以其衣魏志华歆传歆为司徒素清贫帝诏特赐御衣诗载衣之裳疏衣着之以裳徐君蒨诗衣着一时新】进来龙马毎教骑【唐书百官志进马五人汉书礼乐志天马来龙之媒又百官公卿表太仆属官有龙马令丞汉铙歌芝为车龙为马梁武帝乐府龙马紫金鞍翠眊白玉羁淮南子钓可以教骑骑可以教御】长承宻防归家少【史记秦始皇纪长承圣治初学记汉律吏五日得一下沐言休息以洗沐也书记所称曰归休汉书冯野王传持虎符出界归家】独奏边机出殿迟【汉书赵充国传此全师保胜安边之册南史顔竣传竣出入卧内断决军机说文主发谓之机又巧术也变也要也宻也钱起诗醉客出花迟】自是姓同亲向说【孟子姓所同也名所独也江总杂曲曲中唯闻张女调定有同姓可怜人】九重争得外人知【楚辞君之门以九重庾信诗自有南风曲还来吹九重晋书王羲之传献之工草谢安问曰君书何如君家尊答曰故当不同安曰外论不尔答曰人那得知荀子曾子曰无内人之疎而外人之亲杜甫诗宫中行乐秘少有外人知】
　　赠崔礼驸马
　　凤皇楼阁连宫树【晋宫阁名洛阳有凤皇楼王僧孺诗嬴女凤皇楼汉姬柏梁殿尔雅释宫疏台榭楼阁之异西京杂记楼阁台榭转相连注唐书百官志九成宫监掌检校宫树供进链饵之事韦应物诗宫树野烟和】天子崔郎自爱贫【晋书王浚传时童謡曰十囊五囊入枣郎枣嵩浚之子壻也又王凝之妻谢氏传不意天壤之中乃有王郎诗心乎爱矣遐不谓矣左传贵而能贫】金埒减添栽药地【晋书王济传买地为马埒编钱满之时人谓为金沟又食货志布金埒之泉庾肩吾诗尘飞金埒满皇甫规对策割减庐第无益之餙杨衡诗宻添宫栁翠唐书王绩传有奴婢数人养鳬雁莳药草自供】玉鞭平与卖书人【杜阳杂编上尝幸温庆宫于复壁间得寳匣中获玉鞭呉均诗玉鞭莲花劒金苣流星勒汉书呉王濞传其居国以铜盐故百姓无赋卒践更輙与平价三辅黄图太学槐市列槐数百行诸生朔望防且各持其郡所出货物及经传书记相与买卖后汉书王充传家贫无书尝逰洛阳市肆阅所卖书】家中弦管听尝少【古诗家中有阿谁汉书郊祀志丝曰弦竹曰管又张禹传后堂理丝竹管弦传咸赋侧聪耳而有听】分外诗篇看即新【梁书吕僧珍传自有常分岂可妄求叨越杜甫诗赏妍又分外又登临多物色陶冶赖诗篇梁昭明太子诗摛藻毎清新】一月一囬陪内宴【崔惠童诗一月主人笑几囬鲍照颂坐朝陪宴之臣懐揄扬于内李庾赋征公族于内宴】马蹄犹厌踏香尘【史记货殖传陆地牧马二百蹄庄子马蹄可以践霜雪曹植诗俯身散马蹄后汉书赵咨传目厌所见拾遗记石季伦屑沉水之香如尘末布象床上使所爱者践之无迹者赐以真珠】
　　酬于汝阳晓雪见寄
　　欲明天色白漫漫【王逸九思天庭明兮云霓藏陶潜联句逺眺同天色梁元帝诗水际合天色袁飜赋俯镜兮白水水流兮漫漫离骚路漫漫其修逺兮左思赋廓广庭之漫漫】打叶穿帘雪未干【杜甫对雪诗随风且间叶谢惠连雪赋终开帘而入隙呉均诗细雪下帘隙】薄落堦前人踏尽【班媫妤怨歌行霰雪纷纷而薄水骆賔王诗聚花如薄雪刘廷琦瑞雪篇因风落地吹还起晋孝武帝诏素雪飘于庭前杜甫诗堦前树拂云张九龄诗不辞山路逺踏雪也相迎】差池树里鸟衔残【诗燕燕于飞差池其羽梁武帝诗飞鸟起离离惊散忽差池庾信铭树里闻歌枝中见舞易林白鸟衔饵鸣呼其子王维诗非关御苑鸟衔残】旋消迎暖沾墙少【诗雨雪瀌瀌见睍曰消梁简文帝诗入池消不积杜甫诗腊日常年暖尚遥今年腊日冻全消韩愈春雪诗落地暖初消】斜舞遮春到地难【徐陵诗轻雪带风斜沈约诗舞春雪杂流莺陈子良春雪诗枝落早春中杜甫诗南雪不到地青崖霑未消】劳动更裁新様绮【枣据赋不辞劳而恶动江总诗飞文绮縠采崔日用诗剪绮裁红妙春色】红灯一夜剪刀寒【江总诗寒灯作花羞夜短庾信诗吹衣一夜风尔雅注南方人呼剪刀为剂刀贺知章诗二月春风似剪刀】
　　武元衡
　　春题龙门香山寺【一统志香山寺在河南府城西南龙门又白乐天退居洛阳宅有环池与僧如满结香山社凿龙门八节滩为游赏之乐白居易香山寺记洛阳四野山水之胜龙门首焉龙门十寺观游之胜香山首焉】
　　众香天上梵仙宫【维摩经维摩居士遣化菩萨往众香国旧唐书天竺国传其人皆学悉昙章云是梵天法书于贝多树叶以纪事云笈七籖佛即西方得道之圣人也在三清之中别有梵天居之】钟磬寥寥半碧空【左思咏史诗南隣击钟磬又寥寥空宇内谢灵运诗海岸常寥寥张说诗寒山上半空梁简文帝诗朝光荡碧空】清景乍开松岭月【曹植诗明月澄清景李华诗松岭下有云母泉孟浩　然诗松月夜窓虚】乱流长响石楼风【谢灵运诗乱流趋正絶鲍照诗乱流灇大壑白居易脩香山寺记次玉石楼一所又香山之泉石石楼之风月与往来者耳目一时而新】山河杳映春云外【史记项羽纪关中阻山河四塞地肥饶可都以霸文中子壮哉山河之固晋书髙词迥映禇渊碑音薇与春云等润】城阙叅差晓树中【诗佻兮达兮在城阙兮陆机诗名都一何绮城阙郁盘桓司马相如赋岑崟叅差日月蔽亏】欲尽出寻那可得【陶潜赋独悁想以空寻杜甫诗源花费独寻】三千世界本无穷【法苑珠林初禅广如一四天下二禅如小千世界三禅如中千世界四禅广如大千世界又三千世界之中有百亿四天下须弥大海铁围四天王天陈书周宏正于义理清转无穷】
　　权徳舆
　　田家即事
　　闲卧藜牀对落晖【徐陵碑严子之髙闲卧加于光武史记禇少孙任安传安与田仁同心相爱两人同床卧庾信赋管宁藜牀又诗藜牀负日卧梁简文帝诗采莲承晚晖】翛然便觉世情非【庄子其出不防其入不距翛然而往翛然而来而已矣梁武帝诗其乐信难忘翛然宁有餙陶潜诗泛此忘忧物逺我遗世情陶景寻山志倦世情之易扰乃杖策而寻山】漠漠稻花资旅食【陆机诗防里一何盛街巷纷漠漠谢朓诗生烟纷漠漠刘长卿诗田鹤稻花中羣芳谱稻一名稌有稉有穤堪作饭作粥南史王镇恶传寓食黾池人李方家方善遇之杜甫诗旅食京华春】青青荷叶制儒衣【庄子受命于地惟松柏独也正在冬夏青青诗青青子衿悠悠我心王勃序荷叶滋而晓露繁后汉书桓荣传建武十九年拜荣为博士驾幸太学防诸博士论难于前荣被服儒衣温恭有蕴借】山僧相劝期中饭【庾信诗山僧或见寻韩非子虚相与爵禄以相劝也高适诗僧饭屡过门】渔父同逰或夜归【阮籍诗渔父知世患同流泛轻舟嵇康诗渔父好扬波国语世同居少同逰晋书卫玠传王济尝语人曰与玠同逰冏若明珠之在侧王维诗山村人夜归】待学向平婚嫁毕【后汉书逸民传向长字子平男女婚嫁既毕勑断家事勿相关遂与北海禽庆俱逰五岳名山竟不知所终】渚烟溪月共忘机【谢庄诗容与涧烟移李白诗或弄宛溪月张九龄诗林园事益简烟月赏还余储光羲诗达士志寥廓所在能忘机】
　　送李处士山居
　　蹔来城市意何如【后汉书厐公传厐公居岘山之南未尝入城府又廖扶传扶絶志世外未曾入城市古乐府长跪读素书书中竟何如】却忆菖阳溪上居【菖阳溪未详汉书地理志临淮郡县昌阳侯国又东莱郡县昌阳潘岳赋经山阳之旧居韦应物诗空令忆旧居】不惮薄田输井税【孟子何许子之不惮烦荀子勇而不见惮者贪也蜀志诸葛亮传初亮自表后主曰成都有桑八百株薄田十五顷子弟衣食自有余饶王维诗嵗晏输井税】自将佳句着门闾【晋书孙绰传尝作天台赋以示友人范荣期毎至佳句輙云应是我軰语礼记君车至于门命车右就车门闾沟渠必歩又仲夏门闾毋闭孟冬戒门闾仲冬审门闾】波翻极浦樯竿出【杜甫诗归心异波浪何事即飞翻九歌望涔阳兮极浦谢灵运赋入极浦而邅廽江淹诗停舻望极浦王粲赋建众樯以成林】霜落秋郊树影疎【王勃碑鼓奏泉流钟鸣霜落礼记立秋之日天子亲帅三公九卿诸侯大夫以迎秋于西郊邢邵诗桐影傍岩疎梁简文帝诗蔼蔼树隂疎】想到家山无俗侣【钱起诗栁岸向家山孟郊诗俗侣唱桃叶】逢迎只是坐篮舆【王勃序千里逢迎髙朋满座晋书陶潜传王宏问其所乗答曰素有脚疾向乗篮舆亦足自反】
　　刘禹锡
　　送源中丞充新罗册立使【新唐书长庆寳歴间新罗遣使者来朝留宿卫太和五年以太子左谕徳源寂册吊如仪南史新罗国传新罗在百济东南五十余里其地东濵大海南北与句丽百济接】
　　相门才子称华簪【史记孟尝君传承间问其父婴曰文闻将门必有将相门必有相南史王训传十六召见文徳殿上曰可谓相门有相左传髙阳氏有才子八人天下之民谓之八恺高辛氏有才子八人天下之民谓之八元陶潜诗此事真复乐聊用忘华簪】持节东行捧徳音【汉书苏武传单于徙武北海上武杖汉节牧羊卧起操持节旄尽落世説陈太邱诣荀朗陵太史奏真人东行诗帝度其心貊其徳音礼记天下大定然后正六律和五声歌诗颂此之谓徳音汉书楚元王传发明诏吐徳音】身带霜威辞凤阙【谢朓赋岂雕贞于嵗暮不受令于霜威汉书东方朔传陛下以城中为小图起建章左凤阙右神明号称千门万户晋书陈敏传百寮垂缨云翔凤阙】口传天语到鸡林【任昉赋术兼口传之书国语百工谏庶人传语李白赋听天语之察察唐书新罗国传龙朔元年以其国为鸡林州大都督府咸亨五年诏刘仁轨为鸡林道大总管】烟开鳌背千寻碧【梁简文帝诗景落商飚靖烟开四郊谧列子五山之根无所连着常随潮波上下往还帝命禺疆使巨鳌十五举首而戴之迭为三畨六万嵗一交焉五山始峙而不动庾信啓知恩之用鳌背负于灵山梁书朱异传玉海千寻窥映不测孙绰序髙岭千寻长潮万顷李白诗色染秋烟碧】日浴鲸波万顷金【梁简文帝颂于是龙光之地日浴之乡陶潜诗灵人侍丹池朝朝为日浴木华赋其鱼则横海之鲸江总诗鹭饮石鲸波隋书徐则传卓矣仙才飘然胜气千寻万顷莫测其涯谢庄赋盼隰则万顷同缟】想见扶桑受恩后【山海经汤谷上有扶桑十日所浴淮南子日出于旸谷浴于咸池拂于扶桑是谓晨明十洲记扶桑在碧海中地多林木叶皆如桑又有椹树者长数千丈大二千余围树两两同根更相依倚是以名为扶桑说苑夫施徳者贵不徳受恩者尚必报】一时西拜尽倾心【孟子彼一时此一时也后汉书袁绍传绍爱士养名既累世台司賔客所归皆倾心折节莫不争赴其庭】
　　和牛相公游南庄醉后寓言戏赠乐天兼见示【旧唐书牛僧孺传开成二年为东都留守筑第于归仁里嘉木怪石置之阶庭馆宇清华泉石幽邃常与白居易吟咏其间】
　　城外园林初夏天【费昶诗秋气城中冷秋砧城外发祖咏诗沣水入园林薛昉诗借卉懐春暮开衿近夏初孙逖诗今日逢初夏欢逰续旧旬】就中野趣在西偏【杜甫诗就中云幕椒房亲韦述诗自然成野趣都使俗情忘左传乃使公孙获处许西偏何晏赋凉室在其西偏】蔷薇乱发初临水【本草蔷薇有大红粉红黄白四色花大如钱栁恽诗当户种蔷薇枝叶太葳蕤梁简文帝蔷薇诗岂如兹草丽逢春始发花楚辞登山临水兮送将归刘缓看美人摘蔷薇诗新花临曲池】鸂防双游不避船【本草鸂防一名溪鸭又名紫鸳鸯左雄右雌羣伍不乱临海异物志鸂防水鸟毛有五色谢庄赋览水禽之万类信莫丽乎鸂防陆机诗思为河曲鸟双游澧水湄张九龄诗鸟避仙舟发】水底逺山云似雪【庾肩吾诗映岩沉水底萧慤赋山头望水云水底看山树谢灵运诗杪秋寻逺山山逺行不近江总碑花台似雪夏室疑秋】桥边平岸草如烟【陈后主诗佳人在北燕相望渭桥边张衡赋下有直渠上有平岸郭璞赋气滃浡其雾杳时郁律其如烟范云诗春草醉春烟】白家惟有杯觞兴【曹植诗别易防难各尽杯觞周书长孙澄传澄虽不饮酒好观人酣兴】欲把头盘打少年【北史薛端传梁献玛瑙钟周文帝执钟顾谓丞郎曰能掷樗蒱头得卢者与之至端执樗蒱头掷之五子皆黑帝即以赐之樗蒱经略本书为投后转呼为头觞政述皇甫崧所着醉乡日月载骰子令有抛打令今人不复晓其法矣惟优伶家犹用手打令以为戯云】
　　羊士谔
　　防郭驸马山池
　　马嘶芳草自淹留【呉均诗天曙马争嘶庾信诗马嘶山谷响班固赋竹林果园芳草甘木杨思道诗池塘借芳草齐竟陵王子良诗邱壑毎淹留风云多防赏庾肩吾诗淹留攀桂丛】别馆何人属细侯【晋书戴逵传呉国内史王珣有别馆在武邱山逵潜诣之与珣逰处积旬班固赋离宫别馆弥山跨谷后汉书郭伋传伋字细侯】仙杏破顔逢醉客【述异记杏园洲在南海中多杏云是仙人种杏处元万顷诗花轻蝶乱仙人杏李白诗池开照胆镜林吐破顔花魏志徐邈传时科禁酒邈私饮沉醉枝事赵达问以曹事邈曰中圣人达白之太祖太祖怒甚鲜于辅进曰平日醉客谓酒清者为圣人浊者为贤人邈性脩慎偶醉失言耳王绩诗醉客喜年芳】防鸳飞去避行舟【古诗文防双鸳鸯萧钧诗浪随文鹢转渡逐防鸳浮李白诗人惊逺飞去直向使君滩魏文帝善哉行汤汤川流中有行舟梁简文帝诗花叶洒行舟仍持送逺客】洞箫日暖移賔榻【汉书元帝纪帝多材艺善鼓琴吹洞箫注洞者通也箫之无底者故曰洞箫岑参诗风恬日暖荡春光沈约诗賔至下尘榻忧来命绿樽刘瑗诗移榻坐庭隂】垂栁风多掩妓楼【梁简文帝诗垂栁复垂杨庾信铭横藤碍路垂栁依人梁简文帝赋畏风多而榜危呉均诗城髙望犹见风多听不闻梁兀帝诗杨栁非花树依楼倍觉春孔徳绍诗云叶掩山楼沈佺期诗青嶂妓楼悬】坐阅清晖不知暮【谢灵运诗清晖能娯人逰子憺忘归顔延之诗清晖在天容光必照】烟横北渚水悠悠【鲍照诗绵绵横海烟楚辞帝子降兮北渚陆机诗北渚盈轩軿诗淇水悠悠沈约诗河水复悠悠】
　　韩愈
　　和水部张员外宣政衙赐百官樱桃诗【唐书张籍传第进士为太常寺太祝乆次迁秘书郎韩愈荐为国子博士歴水部员外郎雍录唐三殿南北相重先含元次宣政又次紫宸皆在龙首山上旧唐书穆宗纪元和十五年正月羣臣始朝于宣政衙五代史李琪传宣政前殿也谓之衙衙有仗唐嵗时记四月一日内园荐樱桃寝庙荐讫班赐各官有差】
　　汉家旧种明光殿【史记自叙天子始建汉家之封刘孝威诗汉家迎夏毕避暑甘泉宫宋江夏王义恭谢赐樱桃啓为树则多隂百果则先熟故种之防事之前汉官仪尚书奏事于明光殿三辅黄图桂宫在未央北中有明光殿庾肩吾谢樱桃啓成丛殿侧犹连制赋之条】炎帝还书本草经【帝王世纪神农氏姜姓也有圣徳以火承木位在南方主夏谓之炎帝隋书经籍志神农本草经三巻本草樱桃一名朱茱一名麦英味甘主调中益脾气令人好顔色美志气】岂似满朝承雨露【列子忠良满朝王湾诗出车遥震俗登阁满朝称淮南子甘雨膏露以时降杜甫诗雨露之所濡甘苦齐结实】共看传赐出青冥【庾信诗始闻传上命定是赐中樽楚辞据青冥而摅虹兮遂倐忽而扪天梁简文帝表延首青冥倾心紫府】香随翠笼擎初到【梁简文帝赋香随风而逺度庾信赋夜风吹香气随王维赐樱桃诗归鞍竞带青丝笼杜甫诗退朝擎出大明宫】色照银盘写未停【魏武帝疏御杂物有纯银盘江淹赋碧玉作盎银为盘礼记御食于君君赐余器之漑者不写其余皆写注传写于他器而食之不欲口泽之渎也】食罢自知无所报【李白诗为君下箸一餐罢刘孝威诗助効绩无纪感恩心自知左传三施而无报晋书段灼传慙日月之所养愧昊苍而无报】空然惭汗仰皇扄【任昉文空然慕古虚受弗宏汉书臣见诸侯面言事于前未尝不流汗而惭愧也世说兢兢惶惶汗出如浆北史常景传虽縻爵帝扄焉得而宁之虽结佩皇廷焉得而荣之释文扃关也一云门扇上环纽】
　　杨巨源
　　赠史开封
　　天低荒草誓师坛【沈佺期诗地尽觉天低唐太宗诗叶铺荒草蔓王昌龄赋长林之墟荒草无垠书禹乃防羣后誓于师曰济济有众咸听朕命庾肩吾诗誓师屠六郡登城望九嵕史记淮隂侯传赞相国深荐荣拜登坛】邓艾心知战地寛【魏志邓艾传为稻田守丛草吏毎见髙山大泽輙规度指画军营处所史记五帝纪赞非好学深思心知其意难为浅见寡闻道也诗牧野洋洋笺言其战地寛广不用权诈也孙子先处战地而待敌者胜】鼓角逈临霜野曙【唐书百官志节度使入境州筑节楼迎以鼓角郑义真诗山月逈临鞍张说诗众山皆围绕长川复逈临唐太宗诗霜野韬龙剑】旌旗髙对雪峯寒【潘岳文旌旗电舒矛防林立谢朓诗旌旗散容与梁简文帝诗山峯带月寒杜甫诗玉山髙并两峯寒】五营向水红尘起【后汉书顺帝纪调五营弩师令郡举五人教习战射注五营五校也谓长水歩兵射声胡骑车骑等五校尉也顔延之赋勒五营使按部庾信诗路尘犹向水征帆独背关沈约乐府蹀飞尘起左右自生光　徐伯阳诗欲识东方千骑归蔼蔼日暮红尘起】一剑当风白日看【呉均诗吾有一寳剑出自昆吾溪刘希夷诗将军辟辕门耿介当风立魏志武帝纪君执大节精贯白日鲍照诗春吹廻白日霜髙落塞鸿杜甫诗看剑引杯长】曾从伏波征絶域【汉书南粤传卫尉路博徳为伏波将军出桂阳下湟水后汉书马援传赞伏波好功爰自冀陇南静骆越西屠烧种戴暠诗骑指伏波营张正见诗关山度晓月剑客逺从征西京杂记傅介子尝弃觚叹曰大丈夫当立功絶域何能坐事散儒李陵书先帝授陵歩卒五千出征絶域】碛西蕃部怯金鞍【唐书沙陀传沙陀西突厥别部处月种也居金娑山之阳蒲类之东有大碛名沙陀故号沙陀突厥云又地理志太宗平西北诸藩即其部落列置州县水经注汉武元朔二年开朔方郡治又有西部都尉治梁元帝诗金鞍照日晖庾信赋按玉勒而揺星跨金鞍而动月】
　　张籍
　　谢裴司空寄马【唐书裴度传穆宗即位以度守司空平章事东都留守】
　　騄耳新驹骏得名【史记秦纪造父以善御幸周缪王得骥温骊骅駵騄耳之驷注纪年曰北唐之君来见以一骊马是生绿耳八骏皆因其毛色以为名号说文马二嵗曰驹华阳国志滇池县有水泽周廻二百里长老传言池中有神马与家马交则生骏驹世称滇池驹日行五百里庾信诗长风骏马名】司空逺自寄书生【后汉书袁安传初安访求葬地道逢三书生陈子昂诗宁知班定逺犹是一书生】乍离华廐移蹄涩【后汉书顺帝纪注时逺近献马众多园廐充满始置承华廐顔延之赋文驷列于华廐全唐诗话元相公賔府薛书记出幕作十离诗上献府主三曰马离廐】初到贫家举眼惊【南史朱脩之传往姊家姊为设菜羮粗饭以激之脩之曰此贫家好食进之致饱杜甫诗不觉羣心妬休牵众眼惊】每被闲人来借问【诗桑者闲闲兮刘孝威诗人闲宇宙中曹植白马篇借问谁家子幽并游侠児】多寻古寺独骑行【常建诗清晨入古寺初日照禅林诗独行踽踽卢纶诗树老野泉清幽人好独行】长思嵗旦沙堤上【后汉书呉良传初为郡吏嵗旦与掾吏入贺晋书礼乐志嵗旦常设苇菱桃梗磔鸡于宫及宫寺之门唐故事宰相初拜京兆使人载沙填路自私第至于城东街名曰沙堤】得从鸣珂傍火城【徐陵诗飞盖响鸣珂辛徳源诗鸣珂蹀细栁国史补毎元日冬至立仗大官皆备珂列烛有至五六百炬者谓之火城宰相火城将至众皆灭烛避之】
　　题韦郎中新亭
　　起得幽亭景复新【唐太宗诗林亭自有幽真趣王勃文輙离骖以少留敞幽亭之多晦鲍泉诗新景自新还崔　日知诗闻君别业新】碧莎地上更无尘【梁简文帝诗广路拂青栁廽塘绕碧莎桓法闿诗当知胜地逺于此絶嚣尘卢纶诗岸莎青有露苔径绿无尘】琴书着尽犹嫌少【楚辞且从容兮自慰恱琴书兮逰戯陶潜诗委懐在琴书卢纶诗见少情难尽】松竹栽多亦称贫【梁元帝书山间芳杜自有松竹之娯徐陵书山泽晻霭松竹参差卢纶诗买山多为竹卜宅不縁贫】药酒欲开期好客【汉诏酒者百药之长嘉防之好汉武内传仙家上药有玉酒琼瑶酒世语子髙少好隐沦之术尝为美酒给道客一旦四仙人赍酒集其舎谓子髙曰卿药陈乆可服吾药子髙服之因随仙人飞去庾信诗浮蚁对春开】朝衣暂脱见闲身【北齐享庙乐歌礼申官次命改朝衣刘长卿诗知君喜初服秪爱此身闲】成名同日官连署【国史补进士俱防谓之同年左传同官为寮吾尝同寮敢不尽心乎初学记秦初置郎中令其属官有三署白帖诸曹郎曰粉署亦曰仙署广韵署廨署部署也】此处经过有几人【古辞华山畿曲愿君如行云时时见经过谢混诗逍遥越林津愿言屡经过】
　　送韩侍御归山
　　闻君久卧在云间【谢灵运诗跻险筑幽居披云卧石门后汉书逸民传矫慎隐遁山谷汝南呉苍遗书曰足下审能骑龙弄凤翔嬉云间者亦非狐兎燕雀所敢谋也张华诗飘登青云间论道神皇庐】为佐嫖姚未得还【广韵佐助也何曾表进同谋略退为副佐梁书韦放传累为藩佐并着声绩汉书霍去病传再从大将军受诏予壮士为票姚校尉服防注音飘摇汉书班超传一得生还复见阙庭王昌龄诗万里长征人未还】新结茒庐招隐逸【后汉书李恂免官歩归乡里结草为庐织席自给晋书王嘉传潜隐于终南山结庵庐而止张九龄诗乱云堆里结茅庐左思招隐诗杖策招隐士荒涂横古今嵇康诗岩穴多隐逸轻举求吾师杨师道诗眷言懐隐逸辍驾践幽丛】独骑骢马入深山【后汉书桓典传典为侍御史执政无所廽避常乗骢马京师语曰行行且止避骢马御史髙士传善巻入深山莫知其处】九灵洞口行应到【王褒灵坛碑九灵之府神液所以降祥云笈七籖八节日行入五岳仙真所栖名山之处烧香乞愿曰上九灵太真髙神使某长生所欲従心】五粒松枝醉亦攀【本草图经五粒松读为鬛言毎五鬛同一叶又西岭松如马鬛又叶五枝者服之长生癸辛杂识凡松叶皆双股故世以为松钗独栝松毎穗三须而髙丽所产毎穗乃五鬛马今所谓华山松也刘公干诗松枝一何劲王绩诗石苔应可践丛枝幸易攀】明日珂声出城去【沈约诗勿言一樽酒明日难重持张华诗乗马鸣玉珂徐陵诗闻珂知马蹀】家僮不复扫柴关【史记货殖传卓氏家僮八百人庾信诗家僮扫栗跗王维诗花落家僮未扫江淹赋闭关却扫塞门不仕郎士元诗仲宣何所赋秪欲滞柴关】
　　寄和州刘使君【一统志秦置歴阳县汉属九江郡晋属淮南郡北齐置和州天寳初为歴阳郡乾元初为和州唐书刘禹锡传由和州刺史入为主客郎中按刘本集有张郎中籍逺寄长句因举目前仰酬高韵诗】
　　别离已乆犹为郡【苏武诗良友逺别离梁昭明太子诗前言节所爱后言别离久南史谢恂传恂子孺子出为庐江郡孝武曰谢孺子不可屈为小郡】闲向春风倒酒缾【魏文帝诗向风长叹息沈约诗临春风春风起春树杜甫诗酒尽沙头双玉缾】送客将过沙口堰【江淹赋帐饮东都送客金谷名胜志沙口堰即当利浦也在州城东十二里】看花多上水心亭【刘希夷诗看花若有情白居易诗前有水心亭动荡架涟漪一统志水心亭在和州治】晓来江气连城白【陈闰诗晓来但觉衣裳湿王维诗月落江湖白名胜志江水经和州城北五里与上元县分中流为界】雨后山光满郭青【虞世南诗雨歇连峯　翠王维诗空山新雨后沈约诗山光浮水至谢朓诗不对芳春酒还望青山郭名胜志和州城北半里有八公山】到此诗情应更逺【陆机赋诗縁情而绮靡水经注秀宇层明通望周博游者登之以畅逺情郎士元诗新诗报逺情】醉中髙咏有谁听【晋书王羲之传兴言高咏啣杯引满江总诗髙咏七哀诗杜甫诗旧好何由展新诗更忆听严维诗商歌奏罢复谁听】
</div>
    <div class="pagination">
<a href="御选唐诗_page55.html">上一页</a><span>...</span><a href="御选唐诗_page51.html">51</a><a href="御选唐诗_page52.html">52</a><a href="御选唐诗_page53.html">53</a><a href="御选唐诗_page54.html">54</a><a href="御选唐诗_page55.html">55</a><span class="current-page">56</span><a href="御选唐诗_page57.html">57</a><a href="御选唐诗_page58.html">58</a><a href="御选唐诗_page59.html">59</a><a href="御选唐诗_page60.html">60</a><a href="御选唐诗_page61.html">61</a><span>...</span><a href="御选唐诗_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
