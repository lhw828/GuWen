<!DOCTYPE html>
<html>
<head>
    <meta charset="UTF-8">
    <title>宋元诗会 - 第 140 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 140 页/共 221 页</h1>
    <div class="content">　　倚天青壁截云霞一水高县界削不惜竛竮攀石磴要看绚烂坼云华玊峰影里虚皇阁铁笛声中秘监家明日川涂入尘土却应平地防褎斜
　　上清宫梅同座主闲闲公赋
　　厌住卢家白玊堂琳宫潇洒占年芳光生琪树风霜古影占银潢月露凉物外根株本仙种世间红紫避严妆遨头词伯今何逊一笑诗成字字香
　　送猎口号【二首】
　　莲烛金纱蔟蔟齐宫槐笼晓尚凄迷景阳钟罢听残漏万马衔霜不敢嘶
　　阊阖传符启九闗一声清跸驻南山虎贲先导三千士天马初离十二闲
　　王　渥
　　【字仲泽以字行兴定二年进士调管州司候不赴寿州防御使邦献商州防御使国器武胜节度使庭玊爱其才连辟三府经歴官在军中凡十年举宁陵令未赴丁母夫人忧庐墓三年服除复授宁陵正大七年金国与宋议和择可为行人者仲泽以才选凡再至扬州制司宋人爱其才有中州豪士之目使还以宁陵课最迁一官入为尚书省掾三月即授太学助教充枢密院经歴官八年院废权右司郎中中牟失利不知所终】
　　有寄
　　十年铁马暗京华客子飘零处处家征雁久疎河朔信小梅重见汝南花栖栖活计依檐雀冉冉年光赴壑蛇旧雨故人应念我不来聫句夜煎茶
　　寄京父
　　忆昔相从在寝丘城南城北纵欢游杏花聫句香随马野水添杯浪拍舟邂逅又从三月别飘零合负一春愁汝阳淮甸经行徧应有新诗为我留
　　被檄再至扬州制司驿亭有题诗讥予和事不成者云来往二年无一事青山也解笑行人因为解嘲
　　二年奔走道途间知被青山笑往还只向江南南岸老行人应更笑青山
　　冀禹锡
　　【字京父龙山人崇庆二年进士调沈丘簿与县令不相能及令以赃败疑京父发之乃赂遗权贵诬京父以宾客依托之事坐废十年正大中当路诸公极力辨其被诬乃得用常调守扶风丞召补省掾不就归德奏充知事及城被攻京父为经歴官守御之防一府倚重之车驾至授左右司都事兼应奉翰林文字官奴之变家人劝京父羸服免祸不从人有自外至者京父问贼入禁中否曰禁中贼满矣乃自投水中】
　　僧房
　　上方楼观裌衣寒霜后川原眼界寛我是禅房未归客阿师休作长官看
　　张　建
　　【字吉甫蒲城人明昌初举才行授绛州教官召为宫教应奉翰林文字以老乞身道陵爱其淳素不欲令去左右眷眷久之超同知华州防御使事仍赐诗有从今昼锦莲峰下三乐休夸荣启期之句士林荣之吉甫自号兰泉老人有集行于世】
　　拟古【四首】
　　客从岳顶来贻我松粉黄为言服之久身轻欲飞翔我甞淡无味我嗅寂无香还君三太息世好方膏粱枯桑依頺垣摧折生理微剥我枝间叶备君身上衣叶尽谁复顾栖乌亦来稀君看牡丹丛日日笙歌围庭前兰蕙窠三年种不成门外旱蒺藜一旦还自生第恐伤我足锄去根与萌如何一雨后走蔓复纵横有客曳长裾袖刺谒高闳低头拜阍者始得通姓名主人果厚眷开宴海陆并顾必承彼顔语必顺彼情不如茅檐下饱我藜藿羹
　　送张子玊
　　渭水玻璃碧秦山剑防明秋光如我瘦行色与君清蝉嘒西风栁鸦翻落日城归舟幸无物且莫苦贪程毛　麾
　　【字牧达平阳人大定十六年举学行特赐进士出身授挍书郎入教官掖歴太常博士终于同知沁州军州事有平水集行于世】
　　魏城马南瑞以异香见贻且索诗为赋
　　二卉真香岂复加便宜编谱入雄夸留残一防蔷薇水幻出诸天薝卜花佩带正垂金钿小薫炉孤起翠云斜金笼甲帐豪华事惭愧桑枢瓮牖家
　　春赏
　　润土梅天雨乍晴唤囘春意有新莺云霞照眼青山近罗绮吹香白昼明翠勺银罂沽酒市暖风迟日卖花声人人共喜华胥世何用鼇头羡锦城
　　王　琢
　　【字器之平阳人与毛牧达同时相友善天性孝友为乡里所称酷嗜读书往往手自抄写家素贫乏而能以刚介自持未甞有所丐贷时命不偶年四十五以病卒士论惜之有姑汾漫士集行于世】癸酉嵗大热
　　似动不动云蒸空欲雨未雨天无风时时日脚蹴云破一射万土红炉中纤絺挂体剧重铠大屋仅可为樊笼积氷为丘坐自溃轻箑况得微凉通山林亦闻有暍死城市偪侧宜无容虽然一气播常令顿作骇异疑非公曽闻天南有祝融出入毒雾骑双龙自从鼎去昧神怪无乃煽虐行心胸手摇斗柄酌炎海力逐熛怒乘离宫喜为郁蒸怒为火流烁金石干河洪炽昌自欲防朱夏骄蹇未肯官炎农烟霞灼灼燥昏晓鸟兽喘喘茫西东此而不制满三伏遂恐百物随枯蓬太白之兵攒万峰银河之浪滔无穷可洗虐焰夷奸凶我欲呼愬烦神功耽耽九虎天闗重
　　王元节
　　【字子元州人祖山甫辽户部侍郎父诩海陵朝左司员外郎子元壻于南山翁传其赋学第进士雅尚气节不能从俗俯仰故仕不达既罢密州观察判官即闲居乡里以诗酒自娯号遯斋老人年五十余卒】
　　古镇道中
　　秀拔诸峰镇海墩海天水气两昏昏鸥飞翠竹白沙地人宿黄鱼紫蟹村向背云山行处路浅深潮浦涨来痕同游幸有能诗客不倦跻攀到石门
　　青冢
　　环佩魂归青塜月琵琶声断黒山秋汉家多少征西将泉下相逢也合羞
　　叚继昌
　　【字子新白水人自号适安居士家甚贫而世间事皆不挂口有以钱遗之者必尽送酒家一日天苦寒人有遗之酒者饮不尽而醉夜半忽惊用衣衾覆酒缸僵卧榻上人为言酒自不冰先生将不为寒所病乎子新笑曰人病尚可酒病不可疗也其好饮如此临终辞乡里托以他适明日卧于党氏园亭大石上视之已逝矣】
　　梨花
　　一林轻素媚春光透骨浓薰百和香消得太真吹玊笛小庭人散月如霜
　　春早
　　断冰销尽荻芽尖冻垅苏来白荠添防片野云飞不去晚风吹作雨纎纎
　　岳行甫
　　【字仁老鄜州洛川人在闗中最有诗名泰和初有以仁老所作达之道陵者道陵大加赏异授以官不就士论皆高之】
　　谢人惠二小漆冠
　　规制新翻出杜郎最宜闺子夜烧香不争宝髻峩宫样自与霓裳配道装细拢翠鬟云易满浅衔牙栉月难藏水衡双寄非无意要买杨枝恼孟光
　　立春日
　　银线青丝翠椀堆争牛撃鼓欲惊雷翻风鬭巧春头胜漉雪浮香腊尾杯迎暖梢梢金着栁逗寒叶叶粉飘梅不成一事人空老半百光隂又七回
　　周　驰
　　【字仲才济南人经学出于醇德先生王广道赋学出于泰山李时亨至于党赵又其忘年友也资性古雅而以襟量见称大定中住太学屡试策论魁多士贞祐之兵济南陷不肯降赴井死】防子【私盍反支起也】
　　勿以微才弃安危任不轻谁怜一片小能使四方平几案由吾正槃盂免尔倾防当遇夷坦沈黙更何营【此诗王仲泽所传或以为仲泽作也因其与周仲才诗意相近姑附于此以俟更考】
　　酬郭安道【二首】
　　西风吹起白苹波半夜扁舟掠岸过不向长桥沽一醉满天明月奈秋何
　　江间小艇数能乘活计今如船子僧稍喜老妻能斫鲙欲令穉子学扳罾
　　刘　铎
　　【字文仲冀州枣强人承安五年进士元光二年入为太常博士正大初改兵部员外郎以武昌军节度副使致仕癸巳歳病殁于京师自号栁溪先生有集传世】
　　春日
　　翠微深处防人家风飏轻烟雨压沙寒勒野桃开较晚向阳才有两三花
　　读李训郑注传
　　谁教阉宦作权臣肃代优游到敬文三子谋疎谁不道泄机也合罪刘蕡
　　刘　勲
　　【字少宣本出洛阳元魏迁洛阳二十万家实云中故其父祖而上为云中人至少宣客居济南乐其风土遂占籍焉少日住太学与兄谯庭老俱有声场屋间南渡后专于诗学往往为人所传云】春日
　　粉蝶耽香梦正迷黄蜂和蜜计何痴小轩无事谁如我卧看杨花防砚池
　　秋凉
　　桃笙乘势献微凉纨扇无功送暑光老病不嫌风露冷莫教添作鬓边霜
　　秦　略
　　【字简夫陵川人父事轲有诗名工作大字简夫少举进士不中即以诗为业诗尚雕刻而不欲见斧凿痕故颇有自得之趣悼亡一诗高出时辈殆荆公所谓看似寻常最奇崛成如容易却艰难者耶年六十七卒临终留诗云躯殻羁栖宅儿孙邂逅恩云山最佳处随意着诗魂简夫自号西溪老人有集行于世子彦容为黄冠师】
　　白发
　　临水时自照照我须与睂须睂何所似恰似纯白丝从此一白后宁有再黒时譬如花落地不复还故枝殷勤语须睂听我自解诗幼小痴读书既壮多忧思自苦有冰蘗自润无膏脂劳生到今日汝白将何辞
　　悼亡
　　自古生离足感伤争教死别便相忘荒陂何处坟三尺老眼他乡泪数行多事春风吹梦散无情寒月照更长还家恰是新寒节忍见堂空纸挂墙
　　马天来
　　【字云章人止谓之元章介休人黄裳榜经义进士博学多技能画入神品百年以来无出其右者大安初调颍州司候灵壁簿召为国史院编修官正大九年病殁于京师年六十一】
　　山中
　　青林寂寂鸟闗闗画出风烟落照间脱却草鞋临水坐野云分我一边闲
　　刘昻霄
　　【字景别字季房陵川人元裕之云泰和中予识景于太原人有言是在家读广记半月能背诵者予未之许也戏取市人日厯鳞杂米盐者令读之一过目无脱遗甞用门资序调庆阳军器库使不就诸公方荐试宏辞而景病不起矣临终梦赋山泉云带云萦远涧和月到疎林又云万里冯唐老中年贾傅归未防下世年三十七】
　　赵村晚望
　　放眼东原上风烟接渺茫林疎出村落野迥散牛羊天地浮元气山河半夕阳登高一长啸未觉阮生狂田紫芝
　　【字德秀沧州人父济以防为部掾德秀少孤养于外家定襄赵氏故多居于忻年十三外祖广宁治中命赋丽华引语意惊絶人谓李长吉复生资性颖悟一览万言年二十读经传子史防徧为人疎俊而以蕴借见称与同郡王元卿齐名贞祐初避兵台山仓卒为游骑所驰遇害时年二十四士论惜之】
　　夜雨寄元敏之昆弟【时年十六】
　　醉卧萧森蝶翅轻一灯无语梦边明虚檐急雨三江浪老木高风万马兵枕簟先秋失残暑湖山彻晓看新晴对牀曽有诗来否为问韦家好弟兄
　　乱后登凌云台
　　秋思纷纷不易裁凌云台上独裵徊乱鸦背着斜阳去寒雁带将秋色来破屋无烟空碎瓦新坟经雨已苍苔天翻地覆亲曽见信得昆明有刦灰
　　防鸿亭下第后作
　　眼底功名一物无飞扬跋扈竟何如青云岐路多辛苦赖得皇家结网疎
　　王万钟
　　【字元卿秀容人父甫字用之通经史淳质有儒行亦以知医见称兄万石字器玊住太学有赋声用之妻死不更娶二子俱无家室井臼之事率亲为之贫居陋巷中破屋萧然不蔽风雨而弦诵之声不絶也元卿少有逸才与同郡田德秀齐名号王田初用之闻北兵入塞即以其州为不可守去之太原五年不敢归贞祐二年州破死者十余万人而用之亦以是日病殁于太原较其时皆三月三日已时也人谓用之先见固可称然生死定数亦自不能免云元卿父殁之后与其兄居于平晋之金城里明年兵复至兄被害元卿欲収葬之时游骑充斥亲旧劝勿往元卿持不可曰兄死不収留此身欲何用耶流涕而去寻亦被祸时人甚哀惜之死时年二十七】
　　元氏桂轩为敏之赋
　　帘卷堂前桂子凉一轩灯火夜初长月中春好元无价天上风来别有香常棣一家同映秀词林百世继余芳闲花野草空无数掩尽人间独擅场
　　春宵
　　风尖月细春犹浅酒冷灯昏夜向深人在西轩愁不寐十年间事总经心
　　雷　琯
　　【字伯威坊州人以荐书从事史馆调入作司使博学能文时辈少有及者并州人李汾与伯威同在史馆以高蹇得罪伯威作诗送之颇讥翰林诸人不能少忍至与一书生相角逐使之狼狈而去有郎君未足留商隐官长从教骂广文之句又云明日春风一杯酒与君同酹信陵坟人甚称之】信陵馆酒间
　　维昔有迂叟树桐彼高冈殷勤为封植遂欲栖鳯皇桐生日已长鳯来殊未央维鳯览德辉非时讵来翔枝干枯以死志愿终莫偿忆在西周初飞下岐之阳裵囘不能去和鸣声锵锵文王既已殁千载徽音亡咄尔叟何为而欲发其光空令枯株上日晏啼鹙鸧
　　古意【二首】
　　绵绵兔丝草濯濯柽树枝结根偶相值引蔓纒绵之春风一披拂花叶含荣滋弱质附美防百龄誓不违清商忽用事霜飚防已凄岂意百尺条同此寸草萎柔蔓失所托憔悴徒伤悲知君无嵗寒何用相因依
　　贤王悲坠履贤妇念遗簪重在不忘故微物何所钦嗟我昔游友云路扬徽音讵念宿昔好弃掷各飞沈昔如胶投漆今如辰与参桃李虽成蹊谅无松柏心
</div>
    <div class="pagination">
<a href="宋元诗会_page139.html">上一页</a><span>...</span><a href="宋元诗会_page135.html">135</a><a href="宋元诗会_page136.html">136</a><a href="宋元诗会_page137.html">137</a><a href="宋元诗会_page138.html">138</a><a href="宋元诗会_page139.html">139</a><span class="current-page">140</span><a href="宋元诗会_page141.html">141</a><a href="宋元诗会_page142.html">142</a><a href="宋元诗会_page143.html">143</a><a href="宋元诗会_page144.html">144</a><a href="宋元诗会_page145.html">145</a><span>...</span><a href="宋元诗会_page141.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
