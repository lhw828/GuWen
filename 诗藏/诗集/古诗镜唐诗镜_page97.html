<!DOCTYPE html>
<html>
<head>
    <meta charset="UTF-8">
    <title>古诗镜唐诗镜 - 第 97 页/共 142 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗镜唐诗镜 - 第 97 页/共 142 页</h1>
    <div class="content">　　钱起【字仲文吴兴人天寳十年及第授秘书郎终于考功郎中大厯中与郎士元俱以诗名倡士林为之语曰前有沈宋后有钱郎时公卿出牧奉使二人无诗祖行人以为耻有集十一巻】
　　【钱起语色轻芬】
　　五言古诗
　　登胜果寺南楼雨中望严协律
　　防雨侵晩阳连山半藏碧林端陟香榭云外迟来客孤村凝片烟去水生逺白但佳川原趣不觉城池夕更喜眼中人清光渐咫尺
　　独往覆釜山寄郎士元
　　赏心无逺近芳月好登望胜事引幽人山下复山上将寻洞中药复爱湖外嶂古壁苔入云隂溪树穿浪谁言世缘絶更惜知音旷莺啼緑萝春回首还惆怅
　　【浅而趣】
　　杪秋南山西峯题凖上人兰若
　　向山看霁色步步豁幽性返照乱流明寒空千嶂净石门有余好霞残月欲映上诣逺公庐孤峯悬一迳云里隔窻火松下闻山磬客到两忘言猿心与禅定
　　田园雨后赠隣人
　　安排常任性偃卧晩开戸樵客荷蓑归向来春山雨残云虹未落返景霞初吐时鸟鸣村墟新泉绕林圃尧年尚恬泊隣里成太古室迩人遂遥相思怨芳杜
　　【语有韵轻蒨】
　　过沈氏山居
　　鸡鸣孤烟起静者能卜筑乔木出云心闲门掩山腹贫交喜相见把臂欢不足空林留宴言永日清耳目泉声冷樽俎荷气香童仆往往仙犬鸣樵人度深竹酒酣出谷口世网何羁束始愿今不从区区折腰禄
　　【语多芬气】
　　赠栢岩老人
　　日与麋鹿羣贤哉买山叟厐眉忽相见避世一何乆林栖古崖曲野事佳春后瓠叶覆荆扉栗苞垂瓮牖独歌还独酌不耕亦不耦硗田隔云溪多雨长稂莠烟霞得情性身世同刍狗寄谢营道人天真此翁有
　　【有老秀语】
　　仲春晩寻覆釡山
　　蝴蝶弄和风飞花不知晩王孙寻春草步步忘路逺况我爱青山涉趣皆逰践萦回必中路隂晦阳复显古岸生新泉霞峯映雪巘交枝花色异竒石云根浅碧洞志忘归紫芝行可搴方嗤嵇叔夜林卧方沈湎
　　七言古诗
　　送邬三落第还乡
　　郢客文章絶世稀常嗟时命与心违十年失路谁知已千里思亲独逺归云帆春水将何适日爱东南暮山碧关中新月对离樽江上残花待归客名宦无媒自古迟穷途此别不堪悲荷衣垂钓且安命金马招贤会有时
　　【声口闲利】
　　效古秋夜长
　　秋汉飞玉霜北风扫荷香含情纺织孤灯尽拭泪相思寒漏长檐前碧云静如水月吊栖乌啼鸟起谁家少妇事鸳机锦幕云屏深掩扉白玉窻中闻落叶应怜寒女独无衣
　　【色嫰　末云应怜寒女独无衣此当是谁怜之者】
　　五言律诗
　　山斋独坐喜上人夕至
　　舍下虎溪径烟霞入暝开柴门兼竹静山月与僧来心莹莲花水言忘緑茗杯前峯曙更好斜汉欲西回
　　【三四清新】
　　和万年成少府寓直
　　赤县新秋夜文人藻思催钟声自仙掖月色近霜台一叶兼萤度孤云带鴈来明朝紫书下应问长卿才
　　【五六孤秀】
　　谷口书斋寄杨补阙
　　泉壑带茅茨云霞生薜帷竹怜新雨后山爱夕阳时闲鹭栖常早秋花落更迟家童扫萝迳昨与故人期
　　【三四娟娟　二语会趣已深故其言不烦而至】
　　秋夜寄袁中丞王员外
　　一夕盈千念方知别者劳衰荣难会面魂梦暂同袍片月临堦早晴河度鴈髙应怜蒋生迳秋露满蓬蒿
　　【气韵髙爽】
　　送陆贽擢第还苏州
　　乡路归何早云间喜擅名思亲卢橘熟带雨客帆轻夜火临津驿晨钟隔浦城华亭养仙羽计日再飞鸣
　　【四语有喜意在】
　　【附嵗暇题茅茨　谷口逃名客归来遂野心薄田供嵗酒乔木待新禽溪路春云重山厨夜火深桃源应渐好仙客许相寻】
　　【附题樊川杜相公别业　数畆园林好人知贤相家结茅书阁俭带水槿篱斜古树生春藓新荷巻落花圣思加玉铉安得卧清霞】
　　【附哭空寂寺上人　凄然双树下垂泪逺公房灯续生前火炉添没后香隂阶明片雪寒竹响空廊寂灭应为乐尘心徒自伤】
　　【附送栁道士归期千嵗鹤行迈五云车殊逺腐趣送原公南逰故乡多乆别春草不伤情语老情伤登复州南楼客心湖上鴈归思日边花家数小様衡门春夜丛篠轻新暑孤花占晩春秀色欲絶宴崔驸马玉山别业竹馆烟催暝梅园雪悮春悮字着意巧下】
　　七言律诗
　　题郎士元半日吴村别业兼呈李长官
　　半日吴村带晩霞闲门髙栁乱飞鵶横云岭外千重树流水声中一两家愁人昨夜相思苦闰月今年春意賖自叹梅生头似雪却怜潘令县如花
　　送李九贬南阳
　　玉柱金罍醉不欢云山驿道向东看鸿声断续暮天逺栁影萧疎秋日寒霜降幽林霑蕙若惊翰苑失鸳鸾秋来囘首君门阻马上应歌行路难
　　【四语景色俱见五六不老】
　　送裴頔侍御使蜀
　　柱史才年四十强须髯髪美清扬朝天绣服乘恩贵出使星轺满路光锦水繁华添丽藻蛾眉明月引飞觞多才自有云霄望计日应追鸳鹭行
　　【六句意景佳】
　　送严维尉河南
　　蕙叶青青花乱开少年趋府下蓬莱甘泉未厌扬雄赋吏道何劳贾谊才征陌独愁飞葢逺离筵只惜暝钟催欲知别后相思处愿植琼枝向栢台
　　【通篇的当老成】
　　和王员外晴雪早朝
　　紫防晴雪带恩光绕仗偏随鸳鹭行长信月留宁避晓宜春花满不飞香独看积素凝清禁已觉轻寒让太阳题柱盛名兼絶唱风流谁继汉田郎
　　【三四借衬声格最晩六句稍带生韵】
　　幽居春暮书懐
　　自哂鄙夫多野性贫居数畆半临湍谿云杂雨来茅屋山雀将雏列药栏仙箓满床闲不厌隂符在箧老羞看更怜童子宜春服花里寻师指杏坛
　　【三四本色自成更加防韵则佳矣】
　　山中酬杨补阙见过
　　日暖风恬种药时红泉翠壁薜萝垂幽溪鹿过苔还静深树云来鸟不知青琐同心多逸兴春山载酒逺相随却惭身外牵缨冕未胜杯前倒接防
　　【三四过拟寻意转幽当体则逺】
　　赠阙下裴舍人
　　二月黄莺飞上林春城紫禁晓隂隂长乐钟声花外尽龙池栁色雨中深阳和不散穷途恨霄汉长悬捧日心献赋十年犹未遇羞将白髪对华簪
　　【中唐七律时见偃纵故体格不严】
　　登刘賔客髙斋【时公初退相】
　　能以功成疎宠位不将心赏负云霞林间客散孙阁城上山宜绮季家蝴蝶晴连池岸草黄鹂晩出栁园花日陪鲤也趋文苑谁道门生隔绛纱
　　【附送李评事赴潭州使幕兴过山寺先云到啸引江帆带月行特巧】
　　五言排律
　　夏日陪史郎中宴杜郎中果园
　　何事重逢迎春醪晩更清林端花自老池上月初明路入仙郎次乌连柱史名竹隂疎柰院山翠傍芜城引满不辞醉风来待曙更
　　题玉山村叟壁
　　谷口好泉石居人能陆沈牛羊下山小烟火隔云深一迳入溪色数家连竹隂藏虹辞晩雨惊隼落残禽涉趣皆流目将归羡在林却思黄绶事辜负紫芝心
　　【出手便落语脆】
　　奉和宣城张太守南亭秋夕懐友
　　池馆蟪蛄声梧桐秋露清月临朱防静河近画楼明卷幔浮凉入闻钟永夜清片云悬曙斗数雁过秋城羽扇扬风暇瑶琴怅别情江山飞丽藻谢眺让前名
　　酬刘起居卧病见寄
　　承顔看彩服不觉别丹墀味道能忘病过庭更学诗缭垣多画防逺岫入书帷竹静携琴处林香让果时声同叨眷早交淡在年衰更枉兼金赠难为继组词
　　【语意嗢喔】
　　山斋读书寄时校书杜叟
　　日爱蘅芳下闲观山海图幽人自守朴穷谷也名愚倒岭和溪雨新泉到戸枢丛兰齐稚子蟠木老潜夫忆戴差过剡逰仙惯入壶濠梁时一访庄叟亦吾徒
　　【倒岭二语苦意出语自恬丛兰二语自谑自嘲最饶余味】
　　送李九归河北
　　文武资人望谋猷简圣情南州初卧鼓东土复维城寄重分符去威仍出阃行斗牛移八座日月送双旌别恋瞻天起仁风应物生伫闻收组练锵玉会承明
　　【冠冕语语称】
　　李四劝为尉氏尉李七勉为开封尉【惟伯与仲有令誉因美之】
　　美政惟兄弟时人数俊贤皇枝双玉树吏道二梅仙自理尧唐俗唯将礼让传采兰花萼聚就日鴈行聨黄绶俄三载青云未九迁庙堂为宰制几日试龙泉
　　【穏贴】
　　春夜宴任六昆季宅
　　际晩緑烟起入门芳树深不才叨下客喜宴齿诸簪夜月仍携妓清风更在林彩毫挥露色银烛动花隂自接通家好应知待士心向隅逢故识兹夕愿披襟
　　【律而能纵往往有之】
　　过杨驸马亭子
　　衣冠在汉庭台榭接天成彩凤翻箫曲祥鳣入馆名歌钟芳月曙林嶂碧云生乱水归潭净髙花映竹明退朝追宴乐沈辖醉簪缨长袖留嘉客栖乌下禁城
</div>
    <div class="pagination">
<a href="古诗镜唐诗镜_page96.html">上一页</a><span>...</span><a href="古诗镜唐诗镜_page92.html">92</a><a href="古诗镜唐诗镜_page93.html">93</a><a href="古诗镜唐诗镜_page94.html">94</a><a href="古诗镜唐诗镜_page95.html">95</a><a href="古诗镜唐诗镜_page96.html">96</a><span class="current-page">97</span><a href="古诗镜唐诗镜_page98.html">98</a><a href="古诗镜唐诗镜_page99.html">99</a><a href="古诗镜唐诗镜_page100.html">100</a><a href="古诗镜唐诗镜_page101.html">101</a><a href="古诗镜唐诗镜_page102.html">102</a><span>...</span><a href="古诗镜唐诗镜_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
