<!DOCTYPE html>
<html>
<head>
    <meta charset="UTF-8">
    <title>全宋诗 - 第 7724 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 7724 页/共 11672 页</h1>
    <div class="content">    不厌相过娱夜永，摘芳和雪试煎茶。

孙应时　鄞川道中呈友人
    青山不断烟苍苍，梅花如雪东风香。
    春来天地恰十日，眼见草木生辉光。
    清溪行舟暮鸣橹，并舡开樽共君主。
    人生邂逅自可怜，明日江东听江雨。

孙应时　鄞中和张世隆总管春晓即事
    春欲归时岂得留，杜鹃声里翠阴稠。
    柳桥总是千丝恨，花径真成万点愁。
    东土云山供我老，西湖风月称公游。
    相逢一笑难重觅，急趁馀芳醉玉舟。

孙应时　永康虎头山
    去年东上虎头滩，今年西踏虎头山。
    定无万里封侯相，且复两川行脚还。
    眼中金马碧鸡路，坐上铜梁玉壘关。
    丈夫万事付前定，长啸往来天地间。

孙应时　咏史
    绛帐何人拜马融，已应羞面见儿童。
    早知自照头颅丑。枉用文章杀李公。

孙应时　咏史
    咄咄归来技已穷，函书翻欲媚桓公。
    佳儿似此何须数，空使诸人恕乃翁。

孙应时　咏史
    拊髀平生志八区，暮年家国付夷吾。
    谁言子女能相豢，可笑周郎浅丈夫。

孙应时　用范叔刚韵送陈亮功同年
    人物相后先，筦库故多士。
    若人海邦来，清渭照泾水。
    风尘不自惮，远业正在此。
    林深兰葵芳，波动金石止。
    三年亦何中，一笑聊复尔。
    天风今扶摇，势作九万里。
    未令游蓬山，亦合佐槐市。
    富贵善移人，须公直如矢。
    平生十年书，喜见习鉴齿。
    少留更舂容，春醪荐鲂鲤。

孙应时　用韵戏简叔
    平生习主簿，经渭极分明。
    学道深忘味，能诗新有声。
    弈宁论胜负，琴不计亏成。
    独怕春宵雁，南来动别情。

孙应时　用韵赠李恭父
    浮云富贵适堪怜，烈士襟期定不然。
    拭目去为三岛客，此心莫负九重天。
    虽云小草容同味，敢与昌阳较引年。
    下直如寻故人梦，书来同我钓鱼船。

孙应时　游灵岩观瀑布
    一雨天气清，暑事亮未酷。
    烦嚣念萧散，兹晨正休沐。
    篮舆试经行，胜概入遐瞩。
    纡余缘清溪，窈窕得幽谷。
    一岩四壁净，千仞落飞瀑。
    雷霆鞭蛰户，风雨撼林簏。
    光寒白虹下，势剧天河覆。
    缤纷曜冰雪，激射碎珠玉。
    危亭著佳处，尽日看不足。
    澒洞开心胸，眩晃新耳目。
    龙脐更奇事，滴滴挂岩腹。
    微吟忽忘归，俗驾不可宿。

孙应时　游凌云峰答陈同年韵
    行行欲尽剑南州，满意凌云九顶游。
    樽俎楼台一长啸，江山风月几清秋。
    古人胜赏分明在，滩水悲鸣日夜流。
    万里重来渺难必，扁舟去住总成愁。

孙应时　又答韵
    连阴漠漠锁春寒，间检新年历日看。
    节里人言太幽独，休头书喜报平安。
    山林决计应宜早。藜苋谋生未苦难。
    归对妻孥真大笑，点鱼元不解缘竿。

孙应时　又寄潼川漕仲房
    巴蜀劳肤使，溪山隔岁华。
    一身知放国，万里岂忘家。
    腊雪装归辔，春风阅禁花。
    君王定前席，不必赋长沙。

孙应时　又寄潼川漕仲房
    郡县仍荒政，朝廷念远方。
    向来传诏札，不独戒戎羌。
    帝德乾坤大，天聪日月光。
    边防须至计，社稷倚安疆。

孙应时　又寄潼川漕仲房
    鸿雁天涯到，云泥未阔心。
    汉卿来子墨，秦殿识中书。
    欲作辽东献，空惭楚地馀。
    寒虫吟露草，此意合怜渠。

</div>
    <div class="pagination">
<a href="全宋诗_page7723.html">上一页</a><span>...</span><a href="全宋诗_page7719.html">7719</a><a href="全宋诗_page7720.html">7720</a><a href="全宋诗_page7721.html">7721</a><a href="全宋诗_page7722.html">7722</a><a href="全宋诗_page7723.html">7723</a><span class="current-page">7724</span><a href="全宋诗_page7725.html">7725</a><a href="全宋诗_page7726.html">7726</a><a href="全宋诗_page7727.html">7727</a><a href="全宋诗_page7728.html">7728</a><a href="全宋诗_page7729.html">7729</a><span>...</span><a href="全宋诗_page7725.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
