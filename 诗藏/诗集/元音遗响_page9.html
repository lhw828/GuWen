<!DOCTYPE html>
<html>
<head>
    <meta charset="UTF-8">
    <title>元音遗响 - 第 9 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元音遗响 - 第 9 页/共 22 页</h1>
    <div class="content">　　其四
　　苗生万穗千穗成野草无种日交荣借令野草可食实田不耰锄牛不耕东邻有子业儒术仁义检身动合律衣不蔽体登年饥才耻周时世见欺不似西家出无赖十八行凶当义师义师一旦遭驱逐身率丑恶横路岐至今家富丁力壮自矜年少五男儿赢余肯济东邻子书生财轻重羞耻明朝人去空茆茨行云无方不可止闾阎传笑何班班富贵岂同贫士顔草花苗实异根蔕苗当实时草自殷君看跖蹻负浮美何似仲尼陈蔡间
　　逺如期
　　排阊阖遨紫清长风结佩霞引旌拉御寇携庄周观化八纮逍遥游跨东海濯洧盘酌浆斗柄长阑干浇沆瀣和隂阳臂挽六龙驻三光翻云笈阅寳书潜啓九籥穷天圗伏绛阙祈洪私请君遐龄民夀期弭患登福嘉天下普洽国无哗帝悯诚聆昌言卿云翔空当九门锡璚醴劳玉筵惠庆繁祉益夀年服宏徳顾子民荅天忠君孝养亲母自孽冒毒机生蹈五常死不违
　　陌上桑
　　清筝且徐徐听我歌罗敷罗敷入艳里闾提笼采桑当路隅使君停五马顾问何温如黄鸎自啼蝶自舞罗敷有夫君有妇此身肯学野鸳鸯岂得提笼自采桑妾家夫婿侍中郎黄金为门玉作堂腰间碧雪鹅肪佩耳畔翠云鱼鬛珰人人矜妾佳夫婿雄才英英照天地生来一诺重千金人夸金张窃独鄙夫才妇色两恢谐各有节义临身乖使妾家贫成独处梦魂亦绕青陵台君早去莫延伫君妻肯采桑亦有道边树道边车骑眼中花何不回顾向君家
　　上邪
　　荣公爵幽石卿宠厉气感类从上下同体正以正触邪邪以邪矫正汚流引浊源曲木无端影申商髙位国政李斯滥刑秦祚罄仁虐俱抱材道合必授柄众楚咻齐君尚攸宜善善恶恶毁誉交讥防防从心物自来根荄符契理不违君诚好乐下委随善淫镜鉴万世规
　　吟
　　东武吟
　　弱穉读古书十三知大义训习粗可观倾乡值戎事十七从征战随军谨沟垒自惧弛负劳不敢废文史楚楚挥翰成措辞通性理十九客闽师颙卭四方使尝挟金镜防上窥唐虞际亟欲洗嚣烦廓清扫氛翳既冠责成效侃侃牧庶类宏仁愿亦溥志大竟乖惠圆方世龃龉徳恶异伦拟鹰犬血爪牙鹪鹩则林避长饥信陶咏余富徴黔谧匪曰恃末才儒先委时弃风云息胸宇泽济韬涯涘闻道一何先未老心如醉贞情安晚节虚冏挹仙气向来滞形迹囘顾析非是何叹失东隅桑榆良有遂
　　次韵许维翰见示龙虎山吟
　　三十年来憩龙虎天闗地轴相骞踞就中真灵呵护神仙居圃阆风无闲住阳平治青城山飞度此地成还丹温温鑪鼎崛起仙岩畔绵绵嗣系鬱罗班千有余年犹龙宏教起累朝锡号侈爵四海崇髙美至道忘忘湛一真至人无我为元始辅元翊运禆化工窍补混沌天玲珑竒山射的峯峦似怪石鳯麟洲渚同鬼工絶岩呈巧搆龙井古壑开幽宫以诚投之致应格有物往复施报无终穷尘湖琵琶接突兀云林白马拱卫当成功天上地下三十六一轘辕中幻海屋太和元化体同仁一气相亲自敦睦吾甥眉宇真天人帝锡玉笈金宫箓金宫箓集百祥臻五福臻五福公侯名爵位神仙不与忧患承天禄
　　麟角吟
　　歌我麟角吟倾君熊耳材堂中三千士一一笑顔开君不见蔡丞相曷鼻巨肩不可向跃马食肉四十年富贵何曽有形状又不见汉黥王输作骊山为叛亡羣雄蹑足定楚汉兔死鸟尽良弓蔵人生贫贱多论议龙飞虎变知谁是伊尹从来五就汤鲁连毕竟羞秦帝长城三万里祸在萧墙起硕儒无事向遭坑亭长何曽识文字天长地久今如此黄河清浊皆流水不见愁云咽陇头何限英雄眼中泪去亦不足惜来亦不足矜但愿髙标回白日春花秋月醉良朋黄金堆山岳美酒为君酤北斗作酒杓东海作酒壶劝君饮君君莫辞风云感防在须臾何乃局局悲荣枯当使功成拂衣去携取西施游五湖



　　元音遗响巻三
　　钦定四库全书
　　元音遗响巻四　　　　　　元　胡布　撰行类
　　长劒行
　　男儿当作万夫豪俯拾青紫如鸿毛时来拥篲横区宇剖决浮云凌九霄苏秦昔时贫贱阨掉三寸舌相六国位髙金多归故乡入门妻嫂皆下堂一家势利尚如此路上行人谁家子丈夫耻作児女悲燕雀焉知鸿鹄志酒酣愤歌歌激烈双眼窥天唾地裂便从东海批龙鳞更向南山探虎穴宁能寂寂鸡鹜羣微与蝼蚁争纷纭金盘六博快一掷采取将相圗麒麟不然凌风事逺举南招羡门拉松子泛览清气乗隂阳周流无极御八荒
　　君子行【奉寄玮张先生】
　　饥从猛虎食渴酌天池泉天池清且逺猛虎食恒鲜莫以松柏贞不树桃与李莫以蒭荛贱鄙言不入耳慷慨求衣食直道偏荆杞有异春华荣不同秋霜死古之英雄人岂得处疑似
　　满歌行
　　蚤嵗逢危迨长百罹从军苦乐遐路险巇途穷涉逺海饥蛟毒鳄声参差眇体寄波上惊忧百折殆不能奋飞中道混异流不为贫贱移原生拙货殖陶子常苦饥阳山猛虎夹路啼参辰错莫夜无期夜无期殷忧填胸谁当我知入山蹈海思懐自安独善之事奚益于遗黎愿见海清泰阶平睿哲握机寰宇享毁珠与玉寳善人以致平成周道如砥直如矢万方熈熈登春台块独与天为徒共安畊凿诚快哉
　　拟得墙欲髙行
　　干大包物地无疆海不择流源深长广庭倚力柱梁一丑百恶圆凿枘方汉卿毁齿楚臣蹈江九重囘眀岂捄亡愿君如天宏毕照拟日光
　　拟当事君行
　　处贵不矜下徳由尊不及卑此直难同彼枉众楚咻一齐美恶但闻誉讥誉讥君见宜一诚俟事万机朴忠信不欺
　　反当欲游南山行
　　日月不同经山海且周移理乱相逾越万世若通逵文武帝天下独夫见陵夷周公三吐哺天下相同归大圣不独断众人尽所私股肱信善善贤愚类不违各有王佐才趋向审所之
　　反当车已驾行
　　具薄酒冀敷厚情主賔合徳丝管停声起舞奉万夀乐献答千龄勿愧暂驩宴期念长合并
　　君子有所思行
　　严驾出燕冀引领东都门曽台鳞雕甍绣柱擎飞轩八节考钟皷列筵鼎食尊歌舞徴齐赵粉黛不给繁泰安弃兵甲搆艰十一存尚倚仁洽久宗祀幸未湮匪直戒满盈谅由观化原岂惟尧舜治歴年遂不泯真儒可乏术横天肆流奔卫翼借康哲圗回独烦陈端念劳居逸积思尽厥臣百职监繇宴安岂祸根回天自有经兴复归本元将告众多士服徳以昭愆
　　江南行
　　吴姬白苎衫拨櫂唱江南江花鬭繁锦江水漾新蓝吴児双双歌竹枝弄篙溅水不成泥风过杨花吹不起鸳鸯相间白鸥飞别有红楼花的的鲛结防囊信抛掷十二方钗隔画帘鵶黄螺翠春无力小侬新挽北人头压鬓云鸾吐月钩别按中州去声韵繁度曲和轻讴北客过从经北里南船买卖来南市囘头不顾买笑金过眼何曽羡公子为君醉为若歌不为兔丝依女萝但愿一颦还一笑见骨金镮无用照
　　伤歌行
　　百川逝水絶还流夸父逐日不囘头秋风鸿雁春风燕河东织女西牵牛湘君见竹还见泪逺人归来石当起汨罗濯徳君可回忧天未崩杞人死黄河奔流接太行终不难行道里长有穷之君双断臂难返九日驻頽光神仙可凭药可久不见秦皇并汉武
　　放歌行
　　宿云流隂度城阙城头乌啼城上月胡笳歇拍羌笛哀穹庐将军泪成血匣劒星文光欲动罗帷青灯明复灭空将梦里见先皇曽是军中识英杰伊昔青防奋雕鹗鶱飞百万翔寥廓而今白眼泣麒麟啁啾鸟雀追风尘风尘隂隂暗河县经过行人问征战还将汉北裂帛红囘向辽东带书箭箭飞翎折镞断金马死沙塲春草深不见征尘掩骸骨朝朝暮暮陇云隂西当太白环荆楚北斩楼兰叱降虏黄须鲜卑应梦来白面终童弃繻去可怜功业归偏将道傍枕藉成丘壤九衢呵从何纷纭列屋珠貂不相让别有南阳开甲第转日回天擅经济意气由来缚虎雄縦横乌事屠龙计屠龙缚虎技难凭续煎胶竒自矜自谓亚夫知剧孟过从易水问荆卿国难欲除耻欲雪督亢圗穷匕不发将军不惜将军头侠客空成汗漫游
　　猛虎行
　　蒲稗伤禾黍潢潦汚道路渴吸潢潦水蒲稗行且茹食而充中复煦煦子既云可孰不豫谓我南山有蒻蒲昔为展席洁可敷底春土腴石乃滋推枝布叶何离离愿同子坐鬱栖裂叶镵根啖而嬉实我饥洁子绥谓如不可洁孰云美且都谓如不可洁孰云弃礼谟蒻蒲可食子奚不怿谁不自怜谓我子识
　　煌煌京洛行
　　独处伤鳏盛室妬妍位道无规饰过多怨鲁连耻帝千金何顾豫让不死伏桥有俟天下云従夷齐竟去加冠于屦义所弗处荆卿攘袂燕得国士将军授首谓死王事叔孙之起两生毅然且圣且贤不昧我天极量恢恢遗风泰基市门茍留梅生长之皇业宏仁畅越八表我宁一枝无所感妙得主隳仇良足于留极人臣贵登神仙游
　　墙上难为趋行
　　东方曈曈星晳晳鹊飞门前梧树集啓我荆扉视遥见逺人以晨征客从东西南北来息疲马结绶拂长缨请客上堂出屈巵自言空村但餔糜客辞别家年及期九州豺虎夹道啼豪贤在路不择噬月黒水白汨深泥旷野无人居雨雪何霏霏狐兔在地走机罗空设施麏防成羣饮人脂兽走啖不及逺道行人往往不能驰蒿莱蔽目生黄雀飞去暮未栖虎大见雀骇见雀去山树雀遗弊虎皮虎视空睥睨白日禽兽争驰突人羣呵御至日没日没复縦横人各不保生路难行棘与荆何能逺游逐利名拂客面上尘爬搔虮与虱食我餔糜居我山水窟饮泉力耕种山樊寥寥夀安逸客今忧思父与兄何不拔剑邀徒旅斫草驱狐兔弯弓月张抨豺虎黄雀麏防不足数父母妻子得相见乃不此身隔异县慊慊心意闗莫以此言泪如霰
　　孤儿行
　　儿无父母尚在家贫不自保身寄他乡罹患害父母生儿时贵儿贵是男属当休明时亲朋来盍簪陈礼罗酒浆衎衎誉言谈长且八九尺仁厚丰令顔羣下若屏气威容不可干父母乐安逸家事所摈斥百万上留田买花度年日强奴事慈父利我所货殖资财竟荡尽儿大无家室父母贫又老咨嗟何所道父逺儿不归良时委芳草岂无乡里思人情多是非岂无乡里人貌好心不知儿父天一隅寒温莫期道路日悠逺行人去且迟拔剑出门去耻作儿女啼四顾多悲风浮云掠天飞熊罴号前虎啸后怒发指天汗流颐儿命一何辜苍苍当为谁儿有寸心天若为怜时羿前驱奡后乗乌获奔车鲁阳驻景列仙缩地轩辕出令保合骨肉遗民全命稷契皋陶允平庶政大道无为民法不竞下逮万世休光猗盛
　　黄鹄行
　　黄鹄早寡哀思故雄无何怨尤义命允终君家有髙楼雕楹绣柱锦盘龙绮罗叠裀褥金错艳重重侬居茅盖屋长夜卧如弓志尚不相谋寸心遂难同君家椎肥牛饮醇酒歌钟歴乱弹筝击缶侬登北山采薇茹芝洁若氷雪强神注頥自非口体人安事相追随岂茍富贵慕岂易贫贱去所长泉下耻所短寰中苦大义不乖违死生诚何事侬是一妇人欲愧天下士
　　对酒行
　　我有一片心寥落万古愁今晨对美酒浩荡付东流我昔探穴求虎子西登芒砀云气皷刀之人理钓竿南山牛歌长夜起少年激烈负壮圗自当天下竒丈夫直欲乗风破巨浪入海攫取骊龙珠英英湛卢劒玉琫青瑚久不得剸犀象斩猰防星文绣澁霜花枯幽隂汚土岂足掩神王寳气贯斗干天枢时来天地赌一掷握柄身先万夫敌大人虎变非拟量肯为竪子回容色肆中虬髯生抚刃强调笑流目视河山余子等末照一目飞龙人君先我同调岂无昂蔵凌九霄以尔席巻归包茅双龙偃蹇不并驾鳯凰雕鹗各有巢举觞酣歌酹万古悲风萧条为我起九日不可回青天古人心事长已矣长已矣不复来千秋一知已余子将相才弃瓢老翁好襟懐寥寥乃见富春台风云圗画出东海百代碌碌徒喧豗我御泠风振髙节上追数子相超越皷翼九万登鸿蒙浩与大块同噫咽括囊元气于巻舒槖籥六合天为徒
　　踸踔行
　　朝亦恒苦饥暮亦恒苦饥山中好薇蕨猛虎向人啼我行茫茫安所之白日无光天昏翳隂风惨如西北起执手河梁上我无舟檝子不得共济还顾途路间尘沙被肌体牛奔同马走毛冷缩如猬道里在咫尺难行不可止三百六十日防日如梦里
　　相逢行
　　世路多岐曲岐曲达长安妍丑纷相逐轮蹄交其间去者不惮逺来人或悲酸荣辱理有常孰能筹万端维昔尚声势捷迳所攀援事君本无诚功烈侈宏观利禄及妻子奴肆余驩孜孜狥一已侥幸涉国难尺长有丈展寸否千忧烦阳揜隂为恶暴白讵可殚奸私深自恤汗简乃欺谩矫首东都门歴歴衔怨讪脩天以要人未必沦异患物诚事不忤清源无浊澜相逢岐曲人欲竟此长叹
　　鞠歌行
　　鱼目哂明珠鰕防笑龙蛰三献何贻刖足羞荆山万玉为之泣仲尼大圣人削迹于鲁卫蔡泽状嵌枯诡谲致相位贾生不必耻绛灌汉廷羽翼借园绮时命有同然逸民犹任使盗跖之恶已横天令终康裕登遐年顔囘竟夭折亚圣何能冀自全化工无私循至理善善恶恶如流水达道贵自然枭獍非伦拟
　　艶歌行
　　杏梁初月上桂障晚香团并照花羞面聨芳气拂兰流鸎惭曲度舞燕比腰寛买笑千金易知音一顾难瑶琴声乍转娇歌兴已防含笑俱倾意托语尚羞顔藕丝裙带合竹叶酒杯残的的帷中烛灼灼腕上环情如断金石恩有重丘山诚愿垂烛光多幸保环圆
　　引类
　　盐梅引
　　甘以酸为和味以咸为主伤盐喉哽咽过梅心凄楚调适贵得中心手天为度间发不容私吹毛亦兼与神功佐四运翼徳懋公辅璇玑典寛衡日月光合宇仁和扇恵风膏泽均时雨惟天予我心惟正仪我矩一夫曰饥寒由已使无所皋防有玉烛永言佩斯语
　　云龙引
　　芒砀秋空见羽毛龙光云气与天髙五湖何处无明月斫竹南山坐钓鼇
　　思归引
　　春行倦长路赫日逼隆暑肃杀每伤神严威雪交雨怫鬱念乡邑刚风起郊墅衣锦夜行游将何辨文缕非无逐日足豺狼正旁午欲假圗南翼防枭列行伍俨俨五云表玉阙开金户天黒不见人妖狐友虓虎馋扠与恶嚼遥目无逆覩延颈望所思山蔽东鲁樊笼伤局促缿筩嗟幽聚皎如万玑珵信美在异土焚笼斩世网驾云返吾宇
　　曲类
　　入塞曲
　　入塞常在先出战常在前骨不委沙塲貌不上凌烟死逐百战尘生全万死身不封李飞将饿杀真将军鬼雄与人杰生死答君恩
　　出塞曲
　　被甲二十年全躯万矢中腥风凌白刃人死我成功受降论百万俘馘过西东窴顔石复刻乌丸垒亦空振武扬兵气宣徳畅皇风金鞭行击节八面凯歌同天子临轩陛剖符登美封簪花上林苑醉酒明光宫再拜奉万年太平歌治隆所愿全民命不敢计勲庸
　　懐仙曲
　　矫首寥天见黄鹤云翎翩翩入青廓金泉百沸涌丹砂九灵老人烹紫霞霓结斾旌星轸驾逸虚之宫五光夜待予鹄立黄中一激清风洗天下
　　磨刀曲【二首】
　　恨不早有生目逆夷齐清恨不能丹青貌取鲁连形持此耻天下谁为天下英
　　其二
　　莫作青铜镜照面不照心常恐日月光覆盆难俯临愿君凭龙背直见海底深
　　大道曲
　　鸟鼠不足登鼎爼罗网不能致龙虎所以旷达人甘心托卑汚乘田委吏岂足数圣人当之安所主洁世陨天全伤清非律度尧舜百代事规规有常程夷齐以义去后代死沽名伊尹三往来效者失其诚老耼伏柱史切切避虚声子房全去就去就鲁连轻欲食当思耕欲衣树蚕桑逞舌画雄畧假仁仁义亡鲲鹏铩翮蔽三光鹪鹩深处一枝蔵竹花结实鳯凰至卿云五采明朝阳经天纬地论贤圣王乔矫手畧不听呼吸元气御日月天地有穷道难尽巻者不复舒志尚焉可并万世迭更变亿兆各顺令
　　乌栖曲【四首】
　　宜城春酒郁金黄楼上屠苏百和香同心寳带合欢结乌栖树头拜明月
　　其二
　　锦幔遥屏辉五采乌栖月出薫香蔼此时气息两相怜含娇弄态不能前
　　其三
　　感郎言誓为郎忆鱼为比目鸟比翼乌啼月落东曙开俱飞鱼鸟约重来
　　其四
　　叠股钗横金鳯凰连环佩结玉鸳鸯啼乌哑哑楚天曙金玉容华逐郎去
　　五言杂体
　　轻举篇
　　弱龄秉清戒齐心学上腾羡门教服术偓佺引拾璚链气常通液补脑急还精歴纪校功满一举得身轻寳驾乗流电珠履蹑繁星凭虚倚阊阖肆游寓紫京木精友方朔日华验广成灵桃艳芝囿璚蘂粲椒庭树剥玉文枣枝悬金脊藤黄眉览六着青瞳指五城徒侣皆仙气服御尽长生俯见泰山小坐待黄河清率土不足顾六合岂难并始异尘愚境进卑世俗情
　　古思
　　去年征小月今嵗入云中书去春莺后梦归秋鴈空瑶筝折繁柱翠被掩重笼裁衣犹想体临妆羞照容妾岂懐私意君亮里精忠但惜芳年迈未建列侯功君行当防勲妾行当预封
　　骢马驱
　　十五学劒器偏骑生马驹二十斩楼兰轻身西射胡虵弓弯月影鸟陈布星圗响碧鸣珂玉生红滴汗珠自矜毫发义宁惮万金躯身当国难死名耻众人俱必使清区防垂勲竹帛书
　　槐
　　虚魄初凝始公位屡徴今兔目经时浅鼠耳讶春深炕枝承丽日敛柯条纂林曲曲朱阑静叶业緑云隂首冬若服实长生谅可任
</div>
    <div class="pagination">
<a href="元音遗响_page8.html">上一页</a><span>...</span><a href="元音遗响_page4.html">4</a><a href="元音遗响_page5.html">5</a><a href="元音遗响_page6.html">6</a><a href="元音遗响_page7.html">7</a><a href="元音遗响_page8.html">8</a><span class="current-page">9</span><a href="元音遗响_page10.html">10</a><a href="元音遗响_page11.html">11</a><a href="元音遗响_page12.html">12</a><a href="元音遗响_page13.html">13</a><a href="元音遗响_page14.html">14</a><span>...</span><a href="元音遗响_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
