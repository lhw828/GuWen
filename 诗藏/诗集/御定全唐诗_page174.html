<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 174 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 174 页/共 1083 页</h1>
    <div class="content">　　全神不言命所尚道家流迨此远南楚遂令思北逰先生秀衡岳玉立居丘门带江山静房随瑶草幽逍遥三花发罔象五云浮自有太清纪曽垂华【一作草】发忧大年方槖籥小智即蜉蝣七日赤龙至莫令余独留
　　登秦岭作时陷贼归国
　　朝出猛兽林躨跜登高峯僮仆履云雾随我行太空羲和舒灵晖倐忽西极通回首望泾渭隠隠如长虹九逵合苍芜五陵遥曈曚鹿逰大明殿雾湿华清宫网罗蠛蠓时顾此熊罴锋失途走江汉不能有其功气逐招揺星魂随阊阖风惟言宇宙清复使车书同林木被繁霜合沓连山红鹏鹗励羽翼俯视荆棘丛誓将食鸧鸮然后归崆峒
　　晦日任桥池亭
　　温泉作天邑直北开新洲未有菰蒲生即闻鳬鴈逰六亭在髙岸数岛居水流晦日望清波相与期泛逰西道苦转毂北隄疲行舟清泠水木隂才可适我忧
　　望幸亭
　　五年一廵狩西幸过东畿周国易居守周人多怨思君王敷惠政程作贵从时大厦非一木沈沈临九逵庆云宿飞栋嘉树罗青墀疎屏宜朝享方塘堪水嬉云中仰华葢桁下望春旗天意知如此星言归洛师
　　哥舒大夫颂徳
　　天纪啓真命君生臣亦生乃知赤帝子复有苍龙精神武建皇极文昌开将星超超渭濵器落落山西名畵阃入受脤【一作服】凿门出扞城戎人昧正朔我有轩辕兵陇路起丰镐闗云随斾旌河湟训兵甲义勇方横行韩魏多鋭士蹷张在幕庭大非【当作大罪】四【当作肆】决轧石堡髙峥嵘攻伐若振槁孰云非神明嘉谋即天意骤胜由师贞枯草被西陆烈风昏太清戢戈旄头落牧马昆仑平宾从俨冠葢封山纪天声来朝芙蓉阙鸣玉飘华缨直道济时宪天邦遂轻刑抗书报知己松栢亦以荣嘉命列上第德辉照天京在车持简墨粲粲皆词英顾我抢榆者莫能翔青防逰燕非骐骥踯躅思长鸣
　　安宜园林献髙使君
　　直道巳三出【一作黜】幸从江上回新居茅茨逈起见秋云开十里次舟楫二桥交徃来楚言满邻里鴈叫喧池防鱼鳖乐仁政浮沈亦至哉小山宜大隠要自望蓬莱
　　秋庭贻马九【并序】
　　扶风马挺余之元伯也舍人诸昆知已之目挺充郑乡之赋予乃贻此诗
　　伊昔好观国自乡西入秦徃复万余里相逢皆众人大君幸东岳世哲扈时廵予亦从此去闲居清洛濵稍稍寒木直彩彩阳华新迭宕孔文举风流石季伦妙年一相得白首定相亲重此虚宾客欢言冬及春哲兄盛文史出入驰髙轨令德本同人深心重知已綘衣朝圣主纱帐延才子伯淮与季江清濬各【一作缺】孤峙羣芳趋泛爱万物通情理而我信空虚提携过杞梓夫君美声德直道期终始孰谓忽离居优防郑东里东里近王城山连路亦平何言相去远闲言独凄清万里鸿鴈度四邻砧杵鸣其如久离别重以霜风惊
　　河中望鸟滩作贻吕四郎中
　　河流有深曲舟子莫能知弭棹临沙屿微吟西日驰平明春色霁两岸好风吹去去川途尽悠悠亲友离汉宫成羽翼伊水弄参差为惜淮南子如何攀桂枝
　　秦中初霁献给事二首
　　渭水收暮雨处处多新泽宫苑傍山明云林带天碧君子耸髙驾英声邈今昔锵佩出中防彯缨入仙掖夙心幸清鉴晩志欣良觌鸣盗非足徴愿言同下客
　　南国乆为思西都尝作宾云开天地色日照山河春善听在知已扬光唯达人妙年弄柔翰弱冠偶良晨擢第文昌阁还家沧海滨寸心何所望东【一作省】掖有贤臣
　　晩次东亭献郑州宋使君文
　　自【一作身】初賔上国乃到邹人乡曽防与曽子俱升阙里堂武皇恢大畧逸翮思寥廓三居清宪台两拜文昌阁为道既贞【一作真】信处名犹謇谔铁柱励风威锦轴含光辉夜闻持简立朝防伏奏归洞门清佩响广路玉珂飞骧首入丹掖抟空趋太微丝纶逢圣主出入飘华组愔愔宿帝梧侃侃居文府海内语三独朝端谋六戸善计在羊清严归仲举侍郎跨方朔中丞蔑周处天眷择循良惟贤降宠章分符指聊摄为政本农桑籍籍歌五袴祁祁颂千箱随车防雨洒逐扇清风飏既以迁列国复兹邻帝乡褰帷乃仍旧坐啸非更张居敬物无扰履端人自康薄逰出京邑引领东南望林晩鸟雀噪田秋稼穑黄成臯天地险广武征战塲道防苦兵赋时来开井疆霏霏渠门色晻晻制岩光徒念京索近犹悲溱洧长大明潜照耀淑慝自昭彰昔歳幸西土今兹归洛阳同焉知郑伯当辅我周王
　　秋次覇亭寄申大
　　橘柚植寒陵芙蓉蔕修坂无言不得意得意何由展况我行且徒而君往犹蹇既伤人事近复言天道远薄暮入空亭中夜不能饭南听鸿鴈尽西见招揺转千门汉主宫百里周王苑杲杲初景出油油鲜云巻防朝幸歳正【一作真】校猎从新狝念君久京国双涕如露无人荐子云太息竟谁辨
　　舟中别武金坛
　　曰予轻皎洁坦率宾混元忽乃异羣萃髙歌信陵门信陵好宾客清夜开华轩月光丽池阁野气浮林园偶坐烂明星归志【一作心】潜崩奔漾舟清潭里慰我别离魂落日下西山左右惨无言萧条风雨散窅蔼江湖昏秋荷尚幽欝暮鸟复翩翻纸笔亦何为写我心中寃
　　巩城东庄道中作
　　北陵散寒鸟西山照初日婉娈晋阳京踟蹰野人室南轩草间去后乘林中出霭霭长路暖迟迟狭路归蜉蝣时蔽月枳棘复伤衣城上东风起河边早鴈飞夏王纪冬令殷人乃正月涯口度新云山隂留故雪幸逢耆耋话余待亲隣别总辔出丛薄歇鞍登峻隅春源既荡漭伏战亦睢盱未获遵平道徒言信薄夫
　　赴冯翊作
　　本自江海人且无寥廓志大明耀天宇霭霭风雨被迢递别荆吴飘飖渉沂泗广川俟舟檝峻坂伤骐骥蹭蹬失归道﨑岖从下位西出太华隂北走少梁地葱茏墟落色泱漭闗河气耻从侠烈游甘为刀笔吏宝剑茱茰匣岂忘知音贵大道且泛然沈浮未云异
　　晩霁中园喜赦作
　　五月黄梅时隂气蔽远迩浓【一本缺一作烟】云连晦朔菰菜生邻里落日烧霞明农夫知雨止几悲衽席湿长叹垣墙毁曭朗天宇开家族跃【一本缺一作欣】以喜涣汗发大号坤元更资始散衣出中园小径尚滑履池光揺万象倐忽灭复起嘉树如我心欣欣岂云已
　　观范阳递俘
　　北河旄星陨鬼方狝林胡羣师舞弓矢电发归燕墟皇皇轩辕君賛賛臯陶谟方思壮军实远近递生俘车马践大逵合沓成深渠牧人过槖駞校正引騊駼烈风朝送寒云雪霭天隅草木同一色谁能辨荣枯四履封元戎百金酬勇夫大邦武功爵固与炎皇殊
　　次天元十载华隂发兵作时有郎官防发
　　鬼方生猃狁时防卢龙营帝念霍嫖姚诏发咸林兵天星下文阁简师临我城三陌观勇夫五饵谋长缨雷野大车发震云灵鼓鸣太华色莽苍清渭风交横胡马悲雨雪诗人歌斾旌阏氏为女奴单于作边氓神皇麒麟阁大将不书名
　　送丘健至州勅放作时任下邽县【一作尉】
　　太史登观台天街耀旄头大君忽霆震诏爵冠军侯南必梁孙源西将圉昆丘河陇徴击卒虎符到我州朝集咸林城师言乱啁啾杀气变木德凛凛如髙秋元戎啓神皇庙堂发嘉谋息兵业稼穑归马复休牛和风开隂雪大耀中天流欢声殷河岳涵荡非烟浮邦牧新下车徳礼被甿讴乾坤日交防吾亦遂优防
　　登商丘
　　河水日夜流客心多殷忧维梢厯宋国结防登商丘汉皇封子弟周室命诸侯揺揺世祀怨【一作远】伤古复兼秋鸣鸿念极浦征旅慕前俦太息梁王苑时非牧马游
　　羣鸦【一作防】咏
　　新宫骊山隂龙衮时出豫朝阳照羽仪清吹肃逵路羣鸦随天【一作太】车夜满新丰树所思在腐余不复忧霜露河低宫阁深灯影鼓钟曙缤纷集【一作起】寒枝矫翼时相顾冡宰収琳琅侍臣尽【一作进】鸳鹭髙举摩太清永絶矰缴惧兹禽亦翺翔不以防小故
　　尚书省受【一作聪】誓诫贻太庙裴丞
　　皇家有恒宪斋祭崇明祀严车伊洛间受誓文昌里沈沈云阁见稍稍城乌起曙色照衣冠虚庭鸣剑履裵回念私觌怅望临清汜防翰欲何言相思从此始
　　夏日寻蓝田唐丞登髙宴集
　　东望春明门驾言聊出游南行小径尽緑竹临清流君出罢六安居此澹忘忧园林与城市闾里随人幽披顔辟衡闱置酒登崇丘山河临咫尺宇宙穷寸眸是时春载阳佳气满皇州宫殿碧云里鸳鸯初命俦良辰方在兹志士安得休成名茍有地何必东陵侯
　　田家即事荅崔二东臯作四首
　　鸟双双飞杏林初发花喣媮命僮仆可以树桑麻清旦理犂锄日入未还家
　　有客山中至言传故人讯荡漾敷远情飘飖吐清韵猗欤春臯上无乃成秋兴
　　念别求须臾忽至嘤鸣时莱田烧故草初树养新枝所寓非幽深梦寐相追随
　　依依亲陇亩寂寂无邻里不闻鸡犬音日见和风起頼君遗掞藻忧来散能弭




　　御定全唐诗卷一百三十七
　　钦定四库全书
　　御定全唐诗巻一百三十八
　　储光羲
　　敬酬陈掾亲家翁秋夜有赠
　　大姬配胡公位乃三恪宾盛徳百代祀斯言良不泯敬仲为齐卿当国名益震仲举登宰辅太丘荣搢绅武皇受瑶图爵土封其新繁祉既骤集裔孙生贤臣特逹逾珪璋节操方松筠云汉一矫翼天池三振鳞曳裾朝赤墀酌醴侍紫宸大君钖车马时复过平津言则广台阶道亦资天均清秋忽髙兴震【一作振】藻若有神曜曜趋宫廷洸洸迈徐陈镐京既赐第门巷交朱轮方将袭伊臯永以崇夏殷宗党无远近敬恭依仁人雪尽宇宙暄鴈归沧海春沈吟白华颂帝闼降丝纶驿骑及芜城相逢在郊鄄别离旷南北谴谪罹苦辛昼游还荆吴迷方客咸秦惟贤惠重义男女期嘉姻梧桐生朝阳鶗鴂鸣萧晨岂不畏时暮坎无与邻中夜凉风来顾我阙音尘
　　琼瑶不遐弃寤寐如日新
　　苏十三瞻登玉泉寺峰入寺中见赠作
　　庆门叠华组盛列钟英彦贞性发天姿文明叶邦选为情贵深远作德齐隠见别业在春山怀归出芳甸逖听多时友招邀及浮贱朝防覇水穷暮瞩蓝田徧百花照阡陌万木森乡县【蘓居世业蓝田】涧净緑萝深岩暄新鸟转依然造华薄豁尔开灵院淹留火禁辰愉乐歌宴【时蓝田令招饮】肃肃列樽爼锵锵引缨弁天籁激防风阳光轹奔箭以兹小人腹不胜君子馔是日既低迷中宵方眄【时醉霍乱】枕上思独徃胸中理交战碧云暗雨来旧原芳草变欢然自此絶心赏何由见鸿蒙已笑云列缺仍挥电忽与去人远俄逢归者便【时蓝田尉朝行入城与之俱】想像玉泉宫依稀明月殿峰峦若登陟水木以逰衍息心幸自忘防翰仍留眷恨无荆文璧以答丹青绚
　　酬李处士山中见赠
　　厥初逰太学相与极周旋含【一作舍】采共朝暮知言同古先孟阳题剑阁子云献甘泉斯须旷千里婉娩将十年今来艳阳月好鸟鸣翩翩同声既求友不肖亦怀贤引领迟芳信果枉瑶华篇成颂非其德髙文徒自妍声尘邈超越比兴起孤絶始信郢中人乃能歌白雪跂予北堂夜揺笔酬明哲緑竹动清风层轩静华月想像南山下恬然谢朝列犹恐鶗鴂鸣坐看芳草歇邀以青松色【李诗云青青此松栢】同之白华洁永愿登龙门相将持此节
　　同诸公秋日逰昆明池思古
　　仆人理车骑西出金光逵苍苍白帝郊我将逰灵池太隂连晦朔雨与天根违凄风披田原横污益山陂农畯尽颠沛顾望稼穑悲皇灵恻羣甿神政张天维坤纪戮屏翳元纲扶逶迤回塘清沧流大曜悬金晖秋色浮浑沌清光随涟漪豫章尽莓苔栁杞成枯枝骤闻汉天子征彼西南夷伐棘开洪渊秉旄训我师震云灵鼍鼓照水蛟龙旂锐士千万人猛气如熊罴刑罚一以正干戈自有仪坐作河汉倾进退楼船飞羽发鸿鴈落桧动芙蓉披峩峩三云宫肃肃振旅归恶德忽小丑器用穷地赀上兵贵伐谋此道不能为吁哉蒸人苦始曰征伐非穆穆轩辕朝耀德守方陲君臣日安闲远近无怨思石鲸既蹭蹬女牛亦流离防獭游渚隅葭芦生浱湄坎塪四十里填淤今已微河伯方翺翔天吴亟徃来桑榆惨【一本缺一作黯】无色伫立暮霏霏老防樵木还宾从回鞿羁帝梦解鱼索明月当报时
　　同诸公登慈恩寺塔
　　金祠起真宇直上青云垂地静我亦闲登之秋清时苍芜宜春苑片碧昆明池谁道天汉髙逍遥方在兹虚形宾太极手行翠防雷雨傍杳防鬼神中躨跜灵变在倐忽莫能穷天涯冠上阊阖开履下鸿鴈飞宫室低逦迤羣山小参差俯仰宇宙空庶随了义归崱屴非大厦久居亦以危
　　同诸公秋霁曲江俯见南山
　　天静终南髙俯暎江水明有若蓬莱下浅深见澄瀛羣峰悬中流石壁如瑶琼鱼龙隠苍翠鸟兽游清泠菰蒲林下秋薜荔波中轻山戞【一作蒌】浴兰阯水若居云屛岚气浮渚宫孤光随曜灵隂隂豫章馆宛宛百花亭大君及羣臣晏乐方嘤鸣吾党二三子萧辰怡性情逍遥沧洲时乃在长安城
　　同诸公送李云南伐蛮
　　昆明滨滇池蠢尔敢逆常天星耀铁锧吊彼西南方冡宰统元戎太守齿军行囊括千万里矢谟在庙堂耀耀金虎符一息到炎荒搜兵自交趾苃舍出泸阳羣山髙崭岩凌越如鸟翔封豕骤跧伏巨象遥披攘廻溪深天渊掲厉逾舟梁武扫孤蜮蛟龙除方良雷霆随神兵硼磕动穷苍斩伐若草木系缧同犬羊余丑隐弭河啁啾乱行藏君子恶薄险王师耻重伤广车设罝梁太白收光芒边吏静县道新书行纪纲劔闗掉鞅归武弁朝建章龙楼加命服獬豸拥秋霜邦人颂灵旗侧听何洋洋京观在七徳休哉我神皇
　　奉和韦判官献侍郎叔除河东采访使
　　天卿小冢宰道大名亦大丑正在权臣建旟千里外楚山俯江汉汴水连谯沛两持方伯珪再转诸侯盖恬淡轻黜陟优防邈千载乾象变台衡羣贤尽交泰聿徕股肱郡河岳即襟带盛徳滋冀方仁风清汾浍四封尽髙足相府轺车最超超青云器婉婉竹林防贱士敢知言成颂文眀代燕雀依大厦期之保贞悔
　　同王十三维哭殷遥
　　生理无不尽念君在中年逰道虽未深举世莫贤筮仕苦贫贱为客少田园膏腴不可求乃在许西偏四邻尽桑柘咫尺开墙垣内艰未及虞形影随化迁茅茨俯苫盖双殡两楹间时闻孤女号逈出陌与阡慈乌乱飞鸣猛兽亦以跧故人王夫子静念无生篇哀乐乆已絶闻之将然太阳蔽空虗雨雪浮苍山迢遰亲灵榇顾予悲絶防顺与安时及此乃空言
　　贻丁主簿仙芝别
　　赫赫明天子翘翘羣秀才昭昭皇宇广隠隠云门开揺曵君初起聫翩予复来【丁侯前举予次年举】兹年不得意相命游灵防【同为太学诸生】骅骝多逸气琳琅有清响聮行击水飞独影凌虚上【同年举而丁侯先第】闗河施芳听江海徼新赏敛袵归故山敷言播天壤云峯虽有异楚越幸相亲既别复逰处道深情更殷下愚忝闻见【予后及第又应制授官】上德犹邅迍偃仰东城曲栖迟依水滨脱巾从防府结绶归海裔亲知送河门邦族迎江澨夫子安恬淡他人怅迢递飞艎既眇然洲渚徒蔽人谋固无凖天德谅难知髙名处下位逸翮栖卑枝去去水中沚揺揺天一涯蓬壶不可见来泛跃龙池
　　京口送别王四谊
　　江上枫林秋江中秋水流清晨惜分袂秋日尚同舟落潮洗鱼浦倾荷枕驿楼明年菊花熟洛东泛觞逰
　　同房宪部应旋【一下缺一有游衡山寺四字】
　　衡山法王子慧见息诸苦落髪自南州燕居在西土养正不因晦得中宁患旅旷然长虚闲即理寄行补四句了自性一音亦非取橘柚故园枝随人植庭戸我地少安住念天时啓处宪卿文昌归愉恱来晤语车骑践香草仆人沐花雨长风散繁云万里静天宇起灭信易觉清真知有所逍遥髙殿隂六月无炎暑微言发新偈粲粲如悬圃直心视惠光在此大法鼓
　　奉别长史庾公太守徐公应召
　　烈风起江汉白浪忽如山方伯骤勤王杞人亦忧天酆镐顷霾晦云龙召我贤车骑北艰苦艅艎西泝防水灵静湍瀬猛兽趋后先龙楼开新阳万里出云间宇宙既焜燿崇德济巨川受命在神宗振兵犹轩辕煌煌逾涿鹿穆穆更坤元明王朝太阶远迩望嘉言游子淡何思江湖将永年
　　狱中贻姚张薛李郑栁诸公
　　直道时莫亲起羞见防口舆人是非怪西子言有咎诬善不足悲失听一何丑大来敢遐望小徃且虚受中夜囹圄深初秋缧绁久踈萤出暗草朔风鸣衰栁河汉低在戸蟏蛸垂向牖鴈声远天末凉气生霁后负戸愁读书劔光忿冲斗哀哀害神理恻恻伤慈母妻子垂涕泣家僮日奔走书词苦人吏馈食劳交友寒服犹未成繁霜渐将厚吉凶问詹尹倚伏信北叟鬼哭知己寃鸟言诚所诱诸公深惠爱朝夕相左右束湿虽欲操钩金庶无负伤罗念揺翮踠足思骧首瑾瑜颇匿瑕邦国方含垢眷言离深穽永日常手
　　贻鼓吹李丞时信安王北伐李公王之所器者也
　　北伐昧天造王师示有征辕门统元律帝室命宗英灵威方首事仗钺按边城膏雨被春草黄云浮太清文儒托后乘武旅趋前旌出车发西洛营军临北平曰予深固陋志气颇纵横尝思骠骑幕愿逐嫖姚兵惟贤美无度海内依扬声河间旧相许车骑日逢迎折节下谋士深心论客卿忠言虽未列庶以知君诚
　　贻王侍御出台掾丹阳
　　髙髙琅琊台台下生箘簵照车十二乘光彩不足谕既当少微星复隠髙山雾金丘华阳下仙伯养晦处茅茨对三峯梧桐开一路神溪绕臯陆樵牧自成趣时登青防逰若从天江度墟里献薇蕨羣公致衣缕深沈复清净俯仰视太素猛兽识宾仆頳霞知早暮峩峩云龙开忽有方伯遇达人无不可壮志【一作士】且驰骛融泄长鸡鸣缤纷大鹏翥赤墀髙崱屴一见如三顾礼服正邦祀刑冠肃王度三辰明昭代光啓元祚章台收杞梓太液满鹓鹭丰泽耀纯仁八方晏黔庶沈沈阊阖起殷殷蓬莱曙旌防俨成行鸡人传发煦翔翼一如鹗百辟莫不惧清庙奉烝尝灵山扈銮辂天街时蹴踘直指防梐枑四月纯阳初雷雨始奋豫逆星孛皇极鈇锧静天歩酆镐舒曜灵干戈藏武库析防増广运直道有好恶回迹清宪台传骑东南去列城异畴昔近践寡徒御纒绵西闗道婉娈新丰树伊洛不敢息淮河任防泝乡亭茱萸津先后非疏附炎时方怵愓有若践霜露惆怅长岑长【一作缺】寂寞梁王傅纷吾家延州结友在童孺岑阳沐天德邦邑持民务踯躅望朝隂如何复沦误牙旷三千里击辕非所慕秋涛聫沧溟舟檝凑北固江汜日绵眇朝夕空寐寤中洞松栝新东臯阡陌故余辉方焜耀可以欢邑聚南华在濠上谁辩魏王瓠登陟芙蓉楼为我时一赋
　　贻刘髙士别
　　夙驾出东城城傍早霞散初日照龙阙峩峩在天半壮哉丽百常美矣崇两观俯视趋朝客簮佩何璀璨而我送将归裵回覇陵岸北云去吴越南鴈离江汉伊昔蹈丘园翩翩理文翰髙谈闵仲叔逸气刘公干每言竹栢贞常轻朝市玩山昼猿狖静溪曛鱼鸟乱宁止卧崆峒直云期汗漫圣君既理厯族士咸炳焕矫首来天池振羽泛漪澜元淑命不达伯鸾吟可叹东去姑蘓防乃过陟阳馆舍辔函闗道浮舟沧海畔耳目旷暄凉怀抱盈悲惋沈沈青嵗晩霭霭秋云换自言永遁栖无复从覊绊挥手谢知已知已莫防讃
　　山中贻崔六琪华
　　恍惚登髙岭裵囬看落日遥想仲长园如亲幼安室春渚菖蒲登山中拨谷鸣相思不道逺太息未知情意君来此地时复疎林薄中夜扫闲【一作衡】门迎晨闭菌阁屣履清池上家童奉信归忧随落花散目送归云飞故交在天末心知复千里无人暂徃来独作中林士
　　贻余处士
　　故园至新浦遥复未百里北望是他邦纷吾即逰士潮来津门启罢楫信流水客意乃成欢舟人亦相喜迟迟菱荇上泛泛菰蒲里渐闻商旅喧犹见鳬鹥起市亭忽云搆方物如山峙吴王昔防元隋帝又灭祀停舻【一作舰】一以眺太息兴亡理秋苑故池田宫门新栁杞我行苦炎月乃及清昊始此地日逢迎终思隠君【一作居】子莫言异舒巻形音在心耳
　　刘先生闲居【先生及第后为道士居太清宫又从戎而后归】
　　髙第后归道乃居玉华宫逍遥人间世不异浮丘公甘寝何秉羽出门忽从戎方将逰昆仑又欲小崆峒进退既在我归来长安中焚香东海君侍坐西山童善行无辙迹吾亦安穷但见神色闲中心如虚空期之比天老真徳辅帝鸿
　　京口题崇上人山亭【即京口郭内山也】
</div>
    <div class="pagination">
<a href="御定全唐诗_page173.html">上一页</a><span>...</span><a href="御定全唐诗_page169.html">169</a><a href="御定全唐诗_page170.html">170</a><a href="御定全唐诗_page171.html">171</a><a href="御定全唐诗_page172.html">172</a><a href="御定全唐诗_page173.html">173</a><span class="current-page">174</span><a href="御定全唐诗_page175.html">175</a><a href="御定全唐诗_page176.html">176</a><a href="御定全唐诗_page177.html">177</a><a href="御定全唐诗_page178.html">178</a><a href="御定全唐诗_page179.html">179</a><span>...</span><a href="御定全唐诗_page175.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
