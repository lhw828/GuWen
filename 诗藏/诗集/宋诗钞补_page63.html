<!DOCTYPE html>
<html>
<head>
    <meta charset="UTF-8">
    <title>宋诗钞补 - 第 63 页/共 116 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗钞补 - 第 63 页/共 116 页</h1>
    <div class="content">　
　　秋望

　　辉辉江日已沉西，隐约馀红泛渺瀰。却上松冈望秋色，偶逢僧话立多时。
　
　　得冲佑命

　　几年归梦水云间，猿鹤重寻已厚颜。惭愧君恩犹窃禄，官衔新带武夷山。
　
　　燕子

　　燕子营巢得所依，衔泥辛苦傍人飞。秋风一夜惊桐叶，不恋雕梁万里归。
　
　　得天台命

　　暖风环佩满芳洲，贝阙珠宫忆旧游。此日刘郎心似水，桃花空绕暮溪流。
　
　　游密庵

　　病身偏与静相宜，著意悠悠定自痴。兀坐南窗了无语，篆花萦处一星移。
　
　　绝句送巨山

　　二年寄迹闽山寺，一笑翻然向浙江。明月不知君已去，夜深还照读书窗。
　
　　约致明入开善不至

　　偶临沙岸立多时，淡淡烟村日向低。幽事挽人归不得，一枝梅影浸澄溪。
　
　　夜凉

　　茅舍萧萧暑雨馀，夜凉清若在冰壶。一窗月上杉篁影，便是人间水墨图。
　
　　次韵朱乔年送山老住三峰

　　平生耳里三峰寺，况识峰头旧主人。借我一筇扶病去，月林松吹度纶巾。
　
　　寄题黄应亨东明斋

　　青藜不复来人世，好学如君自少双。赖有义和鞭日毂，晓红常照读书窗。
　
　　斋居雅意与谁论？会见依光沐宠恩。惭愧野人欺我懒，相招炙背坐松根。
　
　　送致明之高沙

　　忽惊风袂去翻翻，老子吟毫强更援。底事幽怀却成恶，鹅峰一点入离樽。
　


韦斋集补钞

　 
　　朱松
　　新筍

　　春风吹起箨龙儿，戢戢满山人未知。急唤苍头劚烟雨，明朝吹作碧参差。
　
　　春晚书怀

　　万里西游为觅诗，锦城更付一官痴。脱巾漉酒从人笑，拄笏看山颇自奇。疏雨池塘鱼避钓，晓莺窗户客争棋。老来怕与春为别，醉过残红满地时。
　
　　晓过吴县

　　舟行有严程，越国常晓发。双橹兀残梦，起坐窥落月。人家岸野水，雾雨笼邃闼。遥怜琐窗人，欹枕听鸦轧。
　
　　坐睡

　　坐久睡屡兀，手失未了书。清风脱然至，心醒得我娱。起看孤隙光，了不移锱铢。云何短梦中，万境生须臾。嗟彼市朝子，百巧营其躯。安知非梦役，过眼灭无馀。
　
　　题芦雁屏

　　征鸿坐何事，天遣南北飞。萧然如旅人，无情自相依。孤苇吹欲折，秋风不胜威。冥冥一高雁，空费弋者机。寒声落烟渚，相应不我违。嗟我识此情，纳手空叹欷。
　
　　於潜道中

　　山行厌荦确，理策扶欹危。绿野三两家，一息知可期。冉冉层林端，炊烟袅晴晖。其民丰且乐，恐是太古遗。那知都邑间，百索困鞭笞。繁华今何有，半作道旁羸。
　
　　度芙蓉岭

　　幽泉端为谁，放溜杂琴筑。山深春未老，泛泛浪蕊馥。娟娟菖蒲花，可玩不可触。灵根盘翠崖，老作蛇蚓蹙。褰裳踏下流，濯此尘土足。何当饵香节，净洗心眼肉。馀功到方书，万卷不再读。晚岁穷名山，灵苗纵穿劚。
　
　　游山光寺

　　寺藏两山腹，路转百步阴。登高试病脚，掬冷清烦襟。危壁龛石刻，岁月不可寻。屋古困枝柱，摧颓力难任。何当咄嗟办，嗣彼钟梵音。兴衰岂吾预，得酒且满斟。归路有溪月，俯仰阅古今。
　
　　效渊明

　　人生本无事，况我麋鹿姿。一堕世网中，永与林壑辞。此行独何事，岂不为寒饥。弱岁慕古人，颇觉世好卑。那知齿发迈，终然此心违。春风到山泽，鱼鸟亦知时。吾行何日休，流目瞻长岐。且用陶翁言，一觞聊可挥。
　
　　戏答胡汝能

　　我生苦中狭，与世枘凿乖。平生素心人，耿耿不满怀。汝能伯始后，游世如婴孩。相逢握手语，便作埙篪谐。时时笑谓我，如子患未涯。执古以稽今，求合诚难哉。涉世幸未远，子车尚可回。不见山巨源，雍容居鼎台。寥寥嵇中散，绝交良可哀。
　
　　谒吴公路许借论衡复留一日戏作

　　幽独不自得，驾言款斋庐。殷殷主人情，投辖恐回车。辖亦不须投，世途早已涉此去将焉如。唯忧酒钱尽，使我诗肠枯。会合曾几何，可复自作疏。更当留一夕，帐中搜异书。
　
　　书窗对月

　　天公自厌雨，一夕开寒晴。霜风净旷野，摇落有馀声。饥鸦得林静，霁月萦窗生。故人千里馀，浊壶谁与倾。遥知劝影醉，共此通夕情。明年溪上路，来饷雨中耕。
</div>
    <div class="pagination">
<a href="宋诗钞补_page62.html">上一页</a><span>...</span><a href="宋诗钞补_page58.html">58</a><a href="宋诗钞补_page59.html">59</a><a href="宋诗钞补_page60.html">60</a><a href="宋诗钞补_page61.html">61</a><a href="宋诗钞补_page62.html">62</a><span class="current-page">63</span><a href="宋诗钞补_page64.html">64</a><a href="宋诗钞补_page65.html">65</a><a href="宋诗钞补_page66.html">66</a><a href="宋诗钞补_page67.html">67</a><a href="宋诗钞补_page68.html">68</a><span>...</span><a href="宋诗钞补_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
