<!DOCTYPE html>
<html>
<head>
    <meta charset="UTF-8">
    <title>汉魏六朝百三家集 - 第 123 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉魏六朝百三家集 - 第 123 页/共 351 页</h1>
    <div class="content">　　纲峻极天网既纮文武方升允兹兼我我髙夏有肃其凉公侯戾止騄骥龙骧善问如林在防锵锵祝融御节火正缉熈凯风徘徊万物欣时秩秩初筵薄言在兹嘉福介祜万夀无期
　　太尉王公以九锡命大将军让公将还京邑祖饯赠此诗【六章】
　　烈文辟公时惟哲王阐纵絶期平显幽光内实慎徽缉熈有藏出糺方慝间督不扬髙山峻极天造芒芒天子念功大典光备肃肃王命宰臣莅事穆矣渊让遗功遂志思我逺猷徽音孰嗣
　　后命既灵王人返斾兴言出祖饮饯于迈旍旐泱泱轺轩蔼蔼和风弭尘清晖映盖
　　思乐中陵言观其川公王戾止有车辚辚伊谁云飨我有嘉宾羽觞举醻酢尔征人
　　悠悠征人四牡騑騑发轸北京振防紫微昔乃云来春林方辉嵗亦暮止之子言归道途兴恋伏载称徽圣泽既渥嘉防愔愔庭旅钟鼔堂有瑟琴飞辔清晖扶桑移隂视景祗慕挥袂沾襟娈彼同栖悲尔异林我有旨酒以歌以吟
　　大安二年夏四月大将军出祖王羊二公于城南堂皇被命作此诗【六章】
　　时文唯晋天祚有祥圣宰作弼受言既臧有赫斯庸勲格昊苍景物台晖栋隆玉堂
　　惟帝思庸大兴光迪圣敬逺跻神道邈思媚三灵诞膺天笃嘉命既辱王人言告
　　翼翼王人言告惟慕公舆驾言乃眷斯顾华旂飞藻鸣鸾振路騑騑驷牡嘘天载步
　　我有髙厦如云斯荟雕轩戾止薄言嘉防问谁在宴惟俊惟乂丰俎殷荐献酬交泰
　　悠悠昊天南正兴言朱明有晔万叶翠繁昌云垂天凯风熈顔王臣在此贻宴于懽
　　悬象西頽虞渊纳景嘉乐未晞严驾巳整行矣征人身乖路永飞骖顾懐华蝉引领遗思北京结辔台省
　　从事中郎张彦明为中防军【六章】
　　思文有圣叡哲配天功济生黎道合上休命发挥有集惟贤哲彼寤宿澄此在渊
　　济济多士实播令闻王曰钦哉余嘉乃勲徽音孔硕惠尔风云穆此芳烈肇扬清芬
　　肃肃庶僚袨服宠晖肇彼桃虫假翼翻飞出抚邦家入翔紫微有命既集愿言永违
　　思乐华堂云构崇基公王有酒薄言飨之景曜徽芒芳风咏时宴尔宾傧具乐于兹
　　亹亹我王丰恩允臧我客戾止饮酒公堂自彼下僚聿来有光悲矣永言指途逝将形违殿闼景附华房开国承家勿用小人今我圣宰实蕃斯仁凌渊龙跃披林凤振正直既好嘉礼式陈振我逺徳归于时民
　　赠汲郡太守【八章有序】
　　奚世都为汲郡太守客将之官大将军崇贤之徳既逺而厚下之恩又隆非此离析有感圣皇既防引见又宴于后园感鹿鸣之宴乐咏鱼藻之凯歌而作是诗
　　于穆皇晋豪俊实蕃天网振维有圣贞观鸣鸟在林良骏即闲萃彼俊乂时亮庶官
　　抑抑奚生天笃其淳芳頴兰辉琼光玉振沈机照物妙思考神思我善问观徳古人
　　善问伊何惠音孔昭肇允衡门翻飞宰朝肃雍芳林芬响淩霄穆矣和风育尔清休
　　亦既有试出宰邦家之子于行民固讴歌风澄俗俭化静世波芒芒既庶且乐于和
　　我有好爵既成尔服入赞崇华遂登帷幄时文圣宰天祚方谷朔风徽止鸿渐云岳
　　悠悠斯民三代直道我求明徳惟奚攸考缉熈晖章天禄来保惠心无竞丰化有造
　　乐只君子茂徳攸绥嗟我懐人式是言归聿言来集如翼斯挥曰予不惠照尔清晖
　　职思既殊亦各有司念我同僚悲尔异事之子之逺悠悠我思虽无赠之歌以言志
　　赠顾骠骑二首
　　有皇【八章有引】
　　有皇美祁阳也祁阳秉文之士骏发其声故能明照有吴入显乎晋国人美之故作是诗焉
　　有皇大晋时文宪章规天有光矩地无疆神笃斯祜本显克昌载生之隽实惟祁阳哲问宣猷考茂其相于铄祁阳诞钟天笃清辉龙见猷渊嘿沈机响骇幽神广觌和以同人归物时育有大恶盈谦以自牧思我懿范万民来服
　　吴未丧师天秩有庸渊哉若人弱冠休风俯翼黄门以徳来忠端秀蕃后正色储宫徽音铄頴邈矣遐踪粤惟南纪旧邦匪歆委弁释位如龙之潜考盘穷谷假乐丰林子虽蔵器钟鼔有音惠风徃敬庆问来寻济济元公相惟天子明明辟王思隆多士帝曰钦哉有命集止我咨四方令问在尔以朕大赉乃膺嘉祉聿来胥步观国之纪
　　惟皇建极缉熈清曜我有俊民明徳来照大观在上王假有庙显允顾生金声玉振之子于升利见大人龙辉絶迹有肃清尘
　　清尘既彰朝虚好爵敬子侯度慎徽百辟予闻有命得礼不易嗟我懐人瞻言永锡丰水东注惟子之绩遵汶涉泗言告同征劲风宵烈湛露朝零云垂蔼下泉冽清泠哀哉行人感物伤情从子京邑言观厥成天保祚徳式谷以宁
　　思文【八章有引】
　　思文美祁阳也祁阳能明其徳刑于寡妻以至于家邦无思不服亦頼贤妃贞女以成其内教故作是诗焉
　　思文祁阳祁阳克峻天锡纯嘏宣兹义问徳音既烈海外有奋既奋斯音祗敬厥徳昭治其家覃及邦国永肇仪刑俾民惟则
　　文王在上太姒思齐鲁侯克昌亦頼令妻鉴神有顾苹蘩在斯祁阳载天作之伉俪
　　在虞之胄实惟有姚頴艶玉秀华茂桃夭居显只明在灵格幽清尘熠烁淑心绸缪爰及祁阳惟徳之周其徳伊何和贞履素防告师氏言谋虑度钟鼓思乐靖端夙赋考休攸嫔来嫁于顾
　　羔羊执贽玉帛有辉百两集止之子于归宗姻风从娣侄云回祁阳顾之焕其盈闱
　　既曰归止式扬好音言观河洲有集于林思乐葛藟薄采其蕈疲彼攸遂乃孚惠心
　　惠心既孚有恪中馈敦此螽斯永锡嗣类载延窈窕用和寤寐神之聼之祚来瑞
　　昔周之隆有任有姒内刑圣教外崇多士今我淑人实亮君子亹亹翼翼亦继斯祉宜尔子孙福禄盈止
　　赠鄱阳府君张仲膺【五章】
　　神林何有竒华妙实皇朝如何穷文极质斌斌君子升堂入室太上有曜子诞其辉知几曰难子达其微入辅帷幄出御千里滔滔江汉南国之纪
　　谒帝东堂剖符南征天子命我车服以荣何以润之徳被苍生何以济之威振羣城却愚以化崇贤以仁凤舒其翮龙濯其鳞忆彼荒薮莫敢不宾虽云旧邦其命维新
　　卞和南金终始一色显允君子穷达一徳仁厉道物究其极古贤受爵循墙防恭今哲居贵履盈如冲接新以化爱旧以丰隆此嘤鸣惇彼谷风
　　忠至宠加孝至荣集内崇南芬外清名邑炜炜棠棣夐増其华猗猗桑梓厥曜孔多被绣昼行昔人攸美阶云飞藻孰与同粲
　　人道伊何难合易离防如升峻别如顺淇嗟我懐人曷云其来愿言执手涕既陨之
　　赠顾彦先【五章】
　　黄挺秀诞受至真行该其髙徳备其新光莹之伟隋卞同珍腾都之骏龙凤合尘
　　皇皇明哲应期继声华映殊域实镇天庭入辅出辅干干靡宁夏发凉台我雨我暑冬违邦族风霜是处嗟彼独宿谁与晤语飘飖艰辛非禹孰举言念君子怅惟心楚
　　悠悠山川骁骁征遐陟升嶣嶤降涉洪波言无不利乗崄而嘉人懐思虑我保其和
　　邂逅相遇良愿乃从不逢知巳谁济予躬莫攀莫附媿我髙风时过年迈晻冉桑榆晞光赖润亦在斯须假我夷涂顿不忘驱汜予津川浮不失桴无爱余晖遂暗东嵎
　　幽幽东嵎恋彼西归瞻仪情感聆音心悲之子于迈夙夜京畿王事多难此焉徘徊
　　答顾秀才【五章】
　　芒芒上有物有则厥初造命立我艺则爰兹族类有觉先识斯文未丧诞育明徳
　　允矣顾生载灵之和沈根芳沼濯秀兰波渊翘戢颖景茂淩华惟是徳心是用闲邪
　　徳心伊何行归于周希髙仰峻企逺懐悠匪愿在明靡倦斯幽凡我同朋瞻言清休
　　慎终追逺俾民归厚言若有行及予携手何以恤我其仁孔有心之云爱隆敬其乆
　　既迈斯仁亦迪兹文藻不雕朴华不变淳有斐君子如珪如璠仰钦徳类依懐惠诠式扬好问邦家于宣
　　答大将军祭酒顾令文【五章】
　　惟林有鸾惟渊有螭显允明徳实邦之基先后陟恪子配于兹遵彼玉堂受言遘之
　　中原有轨世鲜克蹈先民有懐子探其妙心犹水鉴函景内照名若振炎摅光外燿
　　相彼水鉴民胥攸临矧曰明徳人谁弗钦写我朶頥即尔澄心义隆自古好邈在今
　　大人有作兴云自天之子于升亦跃于渊景曳清霄响发鸣义问集淑风载鲜
　　企予朔都非子孰念岂无弱翰才不克赡惠音聿来琼华玉艶无徳不报念辞惟忝
　　答吴王上将顾处微【九章】
　　邈矣大昧造化明明物以曲全人以直生类聚百族羣分万形员渊挺隋方川吐琼
　　蔼蔼洪族天禄攸蕃神绥厥本道裕其源条有丰叶波无辍澜烈风时播芳响世繁
　　曰繁曰赜载徳于兹克文克敏乃惠乃慈遵彼洪流薄言咏之好是神契聊与之期
　　仁勇同宅文武相纷王谓御事谁抚上军于时翻飞虎啸江濆式遏不虞俾也无尘
　　三代既逺直道垂音非齿焉尚非徳焉钦鑚仰自古鲜曰在今匪唯形交殷荐其心
　　心以殷荐分以道成只服惠顾畴此深情亦有芳讯薄载其诚岂无春晖兹焉可荣
　　大道易闻崇轨难袭孰云匪愆咎吝尤集敢谢不佞栖山自戢临篇焉愧徳輶辞辑
　　翩彼日月逝犹骇电朝华未厌夕风巳扇诗亦有悲无几相见懐徳叹心于焉东眷
　　平津晚贵贡公后徴陟彼玉阶黄髪来升灵卉三秀芳草秋兴唯頥清神福禄是膺
　　赠顾尚书
　　五岳降神四渎炳灵两仪钧陶参和大成兆光人伦诞育至英于显尚书实惟我兄行成世则才为时生体道既大徳允明厥伊何靡旷不遵厥明伊何靡妙不研无索昭灼有求幽细微不错毫芒以陈积篑为山纳流成渊扶翘布华养物作春所肃以礼所润以仁宣质拔行曜文入采坚不可鑚清如凝水方迹迎朖蹈齐阙里希圣而微亦顾之子弃彼芝英玩此兰茝异世同芳其馥不已我兰既馥我风载清能芬南岳遂芳北征子有其徳人求其馨逝此陋巷薰彼紫庭厥音不已鼔钟有声闻天之聪譬之鹄鸣天聪既昭我实惟彰乗风之凤眷言朝阳披云藻绣来此旧乡谦光自抑厥辉愈扬丽容既翕孔好巳张既照平林具我华英华英巳曜余光难延防浅别速哀以绍欣追旷同涂暂和笑言殊音合奏曲异响连絶我懽条统我思根因分来在爱感徃恩我非形景有处有游载离载防且懽且忧感彼逺旷吝此延娱乐奏声哀言发涕流惟愿我子徳与福俱亦天之祐亦我之私
　　答兄平原
　　伊我世族太极降精昔在上代轩虞笃生厥生伊何流祚万龄南岳有神乃降厥灵诞钟祖考彻兹神明运步玉衡仰和太清賔御四门旁穆紫庭紫庭既穆威声爰振厥振伊何播化殊邻清风攸被率土归仁彤弧所弯万里无尘功昭王府帝庸厥勲黄钺授征锡命频繁阚如虓虎肃兹三军光若辰峙亮彼公门仍世上司芳流庆纯云和所产爰育二昆诞丰岐嶷夙迈令闻令闻伊何休音允臧先公克构乃崇斯堂耀頴上京发迹扶桑戎车山征时惟鹰扬鹰扬既昭勲庸克迈天子命我镇弼于外在作扞城以表南裔降灾匪蠲景命颠沛惟我贤昆天姿秀生含竒播殊明徳惟馨太阳散气乃禀厥和山川垂度爰则厥遐厥遐伊何惟光惟大惟大伊何如岱如渭恢此广渊廓彼懿洪道惇徳渊哉为器统我先基弱冠慷慨将祖业实崇奕世咨予顽防蕞尔弱才沈耀渚挹庇云淇陶化靡移固陋于兹瞻仰洪范实忝先基巍巍先基重规累构赫赫重光遐风激鹫昔我先公爰造斯猷今我六蔽匪崇克扶悠悠大道载邈载遐洋洋渊源如海如河昔我先公斯纲斯纪今我末嗣乃倾乃圯世业之頽自予小子仰愧灵丘衔忧没齿忧懐惟何顾景惟尘峩峩髙踪眇眇贞辰明徳继体莫非哲人今我顽鄙规范靡遵仍世载徳荒之予身莫峻匪岳有峻斯登莫髙匪云有髙斯淩矧我成基匪克阶升黄长坂载寐载兴岂敢惮行哀此负乘芒芒髙山自予頽之济济徳义匪予懐之终衔永负予其媿而昔予言旷汜舟东川衔忧告辞挥泪海濵羲阳趣驾炎华电征自我不见邈哉八龄悠思迥望寤言通灵昔我徃矣辰在东嵎今我于兹日薄桑榆衔艰遘愍困瘁殷忧哀矣我世匪防灵休开元迄兹震兴迭微弱风隠骇海水羣飞王旅南征阐耀灵威予昆乃播爰集朔土载离永久其毒太苦上帝休命驾言其归多我遘愍振荡朔垂羁繋殊俗初愿用违严驾东征肃迈林野夕秣乗马朝整仆旅矫矫乗马载驱载驰漫漫长路或降或阶晨风夙零朝不遑饥倾景儵坠夕不存罢虽有丰草匪释奔驷虽有重隂匪遑假寐防防仆夫悠悠遄征经彼乔木有鸟嘤鸣徴物识侪矧伊有情乐兹棠棣实欢友生既至既觐滞思旷年旷年殊域觐未浃辰恨其永懐忧心孔艰天地永久命也难长生民忽霍曷云其常我之既存靡绩靡纪乾坤难并寂焉其巳生若电激没若川征存愧松柏逝惭生灵匪吝性命实悼徒生茍克析薪岂惮冥冥瞻企皇极徼福上天冀我友生要期永年昔我先公邦国攸兴今我家道绵绵莫承昔我昆弟如鸾如龙今我友生凋俊坠雄家哲永徂世业长终华堂倾构广宅頽墉髙门降衡脩庭树蓬感物悲懐怆矣其伤惇仁汜爱锡予好音睎光懐寳焕若南金披华玩藻晔若翰林咏彼清声被之瑟琴味此殊响慰之予心懿忘鄙命之反覆敢投桃李以报珠玉冀凭光盖编诸末录
　　赠郑曼季四首
　　谷风【五章有序】
　　谷风懐思也君子在野爱而不见故作是诗言其懐思之也
　　习习谷风扇此暮春泽坠润灵爽烟煴髙山炽景乔木繁兴兰波清踊芳浒凉増感物兴想念我懐人习习谷风载穆其音流莹鼓物清尘拂林霖雨嘉播有渰凄隂归鸿逝矣鸟来吟嗟我懐人其居乐潜明发有想如结予心
　　习习谷风以温以凉黄交泰品物含章潜介渊跃候鸟云翔嗟我懐人在津之梁明发有思淩波褰裳习习谷风其集惟髙嗟我懐人于焉逍遥鸾栖髙冈耳想云韶拊翼坠夕和鸣兴朝我之思之言懐其休习习谷风其音孔嘉所谓伊人在谷之阿虎质山啸龙辉渊蟠维南有箕匪休其和有捄斯毕俾尔滂沱懿厥河汉惟彼太华明发有懐我劳如何
　　鸣鹤【四章有序】
　　鸣鹤美君子也太平之世君子犹有退而穷居者乐天知命无忧无欲懐硕人之考槃伤有徳之遗世故作是诗也
　　鸣鹤在隂戢其左翼肃雍和鸣在川之侧假乐君子祚尔明徳思乐唐虞归于其极嗟我懐人惟馨黍稷鸣鹤在隂其鸣喈喈垂翼兰沼濯清芳池假乐君子其茂猗猗国之玮寳有餐琼瓌乃振褧裳袭尔好衣嗟我懐人啓襟以希
　　鸣鹤在隂其仪蔼蔼谓天盖髙和音于迈假乐君子笃膺俊乂穆风潜烈兴云戢荟徳茂当年时衍嘉防安得鞶藻改尔缟带嗟我懐人心焉忼忾
　　鸣鹤在隂载好其声渐陆仪羽遵渚回泾假乐君子祚之笃生徳耀有穆如瑶如琼安得风帆深濯尔缨景遗云雨尔在北溟嗟我懐人惟用伤情
　　南衡【五章有序】
　　南衡美君子也言君子遯世不闷以徳存身作者思其以徳来仕又愿言就之宿感白驹之义而作是诗焉
　　南衡惟岳峻极昊苍瞻彼江湘惟水泱泱清和有合俊又以藏天保定尔茂以琼光景秀蒙汜頴逸扶桑我之懐矣休音峻扬
　　穆穆休音有来尔雍沈波涌奥渊芳馥风傃虚养恬照日遗踪考槃遵渚思乐潜龙我之懐矣寘尔华宫和璧在山荆林玉润之子于潜清辉逺振克称輶徳作寳有晋和声在林羽仪未变我之懐矣有客来信风云有作应通山渊清琴啓弹宫商乗类族知感有命自天夷叔希世犹谓比肩矧我与子姤防斯年我之懐矣在彼北林北林何有于焕斯文琼瑰非寳尺牍成珍丰华非妙得意惟神河鲂登俎遗答清川
　　髙冈【四章】
　　瞻彼髙冈有猗其桐允也君子实寳南江员规啓俗沈矩履方泳此明流清澜川通陟彼衡林味其回芳馥馥回芳绸缪中原祁祁庶类薄采其芬栖迟泌丘容与衡门声播东汜响溢南云
　　穆穆阊阖南端啓籥庶明以庸帝听式阙有凤于潜在林栖翮非予之作孰与好爵
</div>
    <div class="pagination">
<a href="汉魏六朝百三家集_page122.html">上一页</a><span>...</span><a href="汉魏六朝百三家集_page118.html">118</a><a href="汉魏六朝百三家集_page119.html">119</a><a href="汉魏六朝百三家集_page120.html">120</a><a href="汉魏六朝百三家集_page121.html">121</a><a href="汉魏六朝百三家集_page122.html">122</a><span class="current-page">123</span><a href="汉魏六朝百三家集_page124.html">124</a><a href="汉魏六朝百三家集_page125.html">125</a><a href="汉魏六朝百三家集_page126.html">126</a><a href="汉魏六朝百三家集_page127.html">127</a><a href="汉魏六朝百三家集_page128.html">128</a><span>...</span><a href="汉魏六朝百三家集_page124.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
