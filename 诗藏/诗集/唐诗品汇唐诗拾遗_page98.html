<!DOCTYPE html>
<html>
<head>
    <meta charset="UTF-8">
    <title>唐诗品汇唐诗拾遗 - 第 98 页/共 179 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐诗品汇唐诗拾遗 - 第 98 页/共 179 页</h1>
    <div class="content">　　帝出明光殿天临太液池尧樽随歩辇舜乐绕行麾万寿祯祥献三春景物滋小臣同酌海歌颂答无为
　　送崔融
　　君王行出将书记远从征祖帐连河阙军麾动洛城旌旃朝朔气笳吹夜边声坐觉烟尘扫秋风古北平
　　赋得妾薄命
　　草緑长门掩苔青永巷幽宠移新爱夺泪落故情留啼鸟惊长梦飞花搅独愁自怜春色罢团扇复迎秋
　　沈佺期
　　铜雀台
　　昔年分鼎地今日望陵台一旦雄图尽千秋遗令开绮罗君不见歌舞妾空来恩共漳河水东流无重囘
　　长门怨
　　月皎风泠泠长门次掖庭玉阶闻坠叶罗幌见飞萤清露凝珠缀流尘下翠屛妾心君未察愁叹剧繁星
　　巫山高
　　巫山高不极合防状竒新暗谷疑风雨隂崖若鬼神月明三峡晓潮满九江春为问阳台客应知入梦人
　　被试出塞
　　十年通大漠万里出长平寒日生戈剑隂云拂斾旌饥乌啼旧垒疲马恋空城辛苦臯兰北胡尘损汉兵
　　幸白鹿观应制
　　紫鳯真人刼班龙太上家天流芝盖下山转桂旗斜圣藻垂寒露仙杯落晚霞唯应问王母桃作几时花
　　九日侍宴应制【得长字】
　　御气幸金方凭高荐羽觞魏文颁菊蕋汉武赐萸房去鹤留笙吹归鸿识舞行臣驩重九庆日月奉天长
　　乐城白鹤寺
　　碧海开龙藏青云起鴈堂潮声迎法鼓雨气湿天香树接前山暗溪承瀑水凉无言谪居逺清静得空王
　　游少林寺
　　长歌游宝地徙倚对珠林鴈塔风霜古龙池岁月深绀园澄夕霁碧殿下秋隂归路烟霞晚山蝉处处吟
　　岳舘
　　洞壑仙人舘孤峯玉女台空蒙朝气合窈窕夕阳开流涧含轻雨虚岩应薄雷正逄鸾与鹤歌舞出天来
　　早发平昌岛
　　解防春风后鸣榔晓涨前阳乌出海树云鴈下江烟积气冲长岛浮光溢大川不能怀魏阙心赏独泠然
　　夜宿七盘岭
　　独游千里外高卧七盘西山月临近天河入戸低芳春平仲緑清夜子规啼浮客空留听褒城闻曙鸡
　　岭表寒食
　　岭外逄寒食春来不见饧洛中新甲子何日是清明花柳争朝发轩车满路迎帝乡遥可念肠断报亲情【春来不见饧出毛诗郑笺说吹箫处云即今卖人家物云卿时谪驩州不作寒食故有此诗感慨悲痛】
　　三日禁园侍宴【初学记作棃园亭侍宴】
　　九重驰道出三已禊堂开畵鹢中川动青龙上苑来野花飘御座河柳拂天杯日晚迎祥处笙镛下帝台
　　仙萼亭初成侍宴应制
　　山中气色和宸赏第中过辇路披仙掌帷宫拂帝萝泉临香涧落峯入翠云多无异登圃东南望白河
　　陇头水
　　陇山飞落叶陇鴈度寒天愁见三秋水分为两地泉西流入羌郡东下向秦川征客重囘首肝肠空自怜
　　关山月
　　汉月生辽海朣胧出半晖合昬莵郡中夜白登围晕落闗山回光含霜霰微将军听晓角战马欲南归
　　折杨柳
　　玉朝日映罗帐春风吹拭泪攀杨柳长条踠地垂白花飞歴乱黄鸟思参差妾自肝肠断傍人那得知
　　紫骝马
　　青玉紫骝鞍骄多影屡盘荷君能剪拂蹀喷桑干踠足追奔易长鸣遇赏难摐金一万里霜露不辞寒
　　宋之问
　　【僧皎然云沈宋为有唐律诗之鉴也情多兴逺语丽为多真射雕手假使曹刘降格而为之吾未知其孰胜也】
　　夏日仙萼亭应制
　　髙岭逼星河乘舆此日过野含时雨润山杂夏云多睿藻光岩宂宸襟洽薜萝悠然小天下归路满笙歌
　　春日芙蓉园侍宴应制
　　芙蓉秦地沼卢橘汉家园谷转斜盘径川廻曲抱源风来花自舞春入鸟能言侍宴瑶池夕归途骑吹繁
　　扈从登封途中作
　　帐殿郁崔嵬仙游实壮哉晓云连幕卷夜火杂星囘谷暗千旗出山鸣万乘来扈从良可赋终乏掞天才
　　扈从登封告成颂
　　复道开行殿钩陈列禁兵和风吹鼓角佳气动旗旌后骑廻天苑前山入御营万方俱下拜相与乐升平
　　松山颂
　　翼翼高旌转锵锵鳯辇飞尘销清跸路云湿从臣衣白羽揺丹壑天营逼翠微芳声耀今古四海警宸威
　　麟趾殿侍宴应制
　　北阙层城峻西宫复道悬乘舆歴万戸置酒望山川花柳含丹日山河入绮筵欲知陪赏处空外有飞烟
　　上阳宫侍宴应制【得林字】
　　广乐张前殿重裘感圣心砌蓂霜月尽庭树雪云深旧渥骖宸御慈恩忝翰林微臣一何幸再得听瑶琴
　　登禅定寺阁
　　梵宇出三天登临望八川开襟坐霄汉挥手拂云烟函谷青山外昆明落日边东京杨柳陌少别已经年
　　泛镜湖南溪
　　乘兴入幽栖舟行日向低岩花冬发谷鸟作春啼沓嶂开天小丛篁夹路迷犹闻可怜处更在若耶溪
　　题大庾岭北驿
　　阳月南飞鴈传闻至此廻我行殊未已何日复归来江静潮初落林昬瘴不开明朝望乡处应见陇头梅
　　陆浑山庄
　　归来物外情负杖阅岩耕源水看花入幽林采药行野人相问姓山鸟自呼名去去独吾乐无能愧此生
　　途中寒食
　　马上逄寒食愁中属暮春可怜江浦望不见洛阳人北极怀明主南溟作逐臣故园肠断处日夜柳条新
　　春日山家
　　今日游何处春泉洗药归悠然紫芝曲昼掩白云扉鱼乐偏寻藻人闲屡采薇丘中无俗事身世两相违
　　九月九日登慈恩寺浮图应制
　　鳯刹侵云半虹旌倚日边防花多宝塔张乐布金田时菊芳仙醖秋兰动睿篇香街稍欲晚清跸扈归天奉和圣制闰九月九日登庄严总持二寺阁
　　闰月再重阳仙舆厯宝坊帝歌云稍白御酒菊犹黄风铎喧行漏天花拂舞行豫游多景福梵宇日生光
　　奉和梁王宴龙应教【得防字】
　　水府沦幽壑星轺下紫微鸟惊司仆驭花落侍臣衣芳树揺春晚晴云绕座飞淮王正留客不醉莫言归
　　奉和圣制立春剪防花应制
　　金阁妆仙杏琼筵弄绮梅人间都未识天上忽先开蝶绕香丝住蜂怜彩艳廻今年春色早应为剪刀催
　　春日宴宋主簿山亭【得寒字】
　　公子正邀欢林亭春未阑攀岩践苔易迷路出花难覆垂杨暖阶侵瀑水寒帝城归路直留兴接鹓鸾
　　缑山庙
　　王子賔仙去飘飖笙鹤飞徒闻沧海变不见白云归天路何其远人间此会稀空歌日云暮霜月渐微微
　　奉和九日侍宴应制【得欢字】
　　令节三秋晚重阳九日欢仙杯还泛菊宝馔且调兰御气云霄近乘高宇宙寛今朝万寿别宜向曲中弹
　　奉和九日登慈恩寺浮图应制
　　瑞塔千寻起仙舆九日来萸房陈宝席菊蕋防花台御气鹏霄近升高鳯野开天歌将梵乐空里共徘徊
　　送沙门景道俊奘还荆州应制
　　三乘归净域万骑饯通庄就日离亭近弥天别路长荆南旋杖鉢渭北限津梁何日纡真果还来入帝乡
　　春日芙蓉园侍宴应制
　　年光竹里遍春色杏间遥烟气笼青阁流文荡畵桥飞花随蝶舞艳曲伴莺娇今日陪欢豫还疑陟紫霄
　　咏笛
　　羌笛写龙声长吟入夜清关山孤月下来向陇头鸣逐吹梅花落含春柳色惊行观向子赋坐忆旧隣情
　　咏钟
　　既接南邻磬还随北里笙平陵通曙响长乐警宵声秋至含霜动春归应律鸣岂惟恒待扣金簴有余清







</div>
    <div class="pagination">
<a href="唐诗品汇唐诗拾遗_page97.html">上一页</a><span>...</span><a href="唐诗品汇唐诗拾遗_page93.html">93</a><a href="唐诗品汇唐诗拾遗_page94.html">94</a><a href="唐诗品汇唐诗拾遗_page95.html">95</a><a href="唐诗品汇唐诗拾遗_page96.html">96</a><a href="唐诗品汇唐诗拾遗_page97.html">97</a><span class="current-page">98</span><a href="唐诗品汇唐诗拾遗_page99.html">99</a><a href="唐诗品汇唐诗拾遗_page100.html">100</a><a href="唐诗品汇唐诗拾遗_page101.html">101</a><a href="唐诗品汇唐诗拾遗_page102.html">102</a><a href="唐诗品汇唐诗拾遗_page103.html">103</a><span>...</span><a href="唐诗品汇唐诗拾遗_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
