<!DOCTYPE html>
<html>
 <head>
  <meta charset="utf-8"/>
  <title>
   御定历代赋汇 - 第 43 页/共 143 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定历代赋汇 - 第 43 页/共 143 页
  </h1>
  <div class="content">
   御定厯代赋彚巻二十二
　　钦定四库全书
　　御定厯代赋彚巻二十三
　　地理
　　石假山赋　　　　　　　　　【元】任士林
　　天地之间境足以移人人移之而飘忽物足以致人人或可以致物此操蛇之神所以对愚公而臲也抱然犀之余焦览具区于一目黯波臣之昼泣开水府之羣玉娲炼之遗禹余之斸陨而星芒结而水沫耽枯影之申徒粲黄钺之沈璧何其奇也尔则铁绳千寻鱼贯万夫水厌人而不悔鞭有石兮疾驱蹲者踞者立者蹶者铦者刿者独者附者似鼻似口似蹄似股似蟠而虬似鬬而虎云幻状兮孤凝鸟停思兮欲翥神剜鬼削鬬面呈趺出濠濮于华林纳乾坤于一壶九华晓立五老前揖趿赐履之登跻养瞳神于崒兀谁欤抱琴徙倚而吟乐山之乐万古此心草华未滋挹其仁也霞吞雾吐擥其神也厚载静容德我则也霏翠排青色我觌也真趣
　　巳亡枯立堂堂子胡乐之以伪翼狂主人曰嘻不毛之珍天不怪取终日之介置我丹府誓言不移客揖而去
　　石赋　　　　　　　　　　　【陈】张正见
　　连山蔽亏巨石嵚﨑上兴云而蔚荟下激水而推移舒丹霞于九折混白露于三危镇方城于濮水固天阙于汤池开五岳之灵图集九老之僊都韬神弓于射的产利劒于昆吾鱼跃湘乡之水鴈浮平固之湖堕山鹊之金印碎骊龙之寳珠晻霭披衣氤氲翠微精衞取而填海天孙用以支机随西王而不落傍东武而俱飞
　　石赋　　　　　　　　　　【唐】李　邕
　　代有远游子植杖大野周目层岩覩巨石而叹曰兹盘礴也可用武而转乎兹峭峙也可腾趠而登乎观其凌云揷峰隐霄横嶂峻削标表汗漫仪状划镇地以周博崛戴天而雄壮默云之暮起赩丹霞之朝上若使矗布长城嶷聫髙壁遏西戎而分塞截东胡而度碛张九州之地险蹙四夷之天隔固可以眇絶骄子遐阻勍敌归华夏之甲士却边荒之羽檄别有列在王庭地当文砌疑贞琬之粉泽艳重锦之光丽承听政之梁柱纳进贤之阶陛匪徒夹植桃李因芳茝蕙降神女之徜徉拂仙衣之容曳若乃苔藓剥落雨露淋漓冰碧藻曜绘画纷披不邀代之所贵不欲人之见知罔懐金而列异曷剖玉而方奇至若危堞孤援悬门御冲出阵摧鹤乗城起龙礮与矢而飞雨磁当途而列墉金鼓为之沮气戈矛为之辍锋借如奕秋沉思蜀相兴图秉节制以全胜纵刼杀以论都鄙宋缄之谬识嘉禹凿之神模落五星而多懵坐千人而不孤惟磨砻之所取任圆方之自殊支空留于织室编尚想于兵符鸟何恨而填海山何言而望夫徒以贞者不黩坚者可久卧如羊于山野蹲似虎于林薮知作鼓之希声信为人之无偶梁架海以东注镇临江而南守庶投水而克成将补天而何有岂独砥砺利器盘踞真王镞来肃慎门通越裳屹特立以兴主驾能言以发祥迩开莲兮表华远倚劒兮疏梁保兹城而永固结彼交而不忘何止藏书入室勒篆离经翕湘川之飞燕伏昆池之骇鲸膏久服而顔驻碑一观而涕零岂如扣角匡坐且悲歌于白水寻山小住止危途于翠屏而已哉
　　古石赋　　　　　　　　　　【唐】郑惟忠
　　博望侯周流天下厯览山川寻长河于异域得美石而献焉汉武帝未之奇也东方朔见而喟然曰此石英辉润密秀色明烂旧枕昆吾之谿曽临归美之岸玉雉飞而激矢金鸡鸣而纵弹至如天台始裂地乳初分丹青孕彩隐起成文盈尺则内含明月肤寸则外吐浮云别有两楹分竦双阙相向依依识啓母之形亭亭表望夫之状鼓迎桴而若动帆映舟而似飏此并流膏曲涧滴髓危峰防谷成虎临池作龙铺英九节连叶千重若乃泗水之上岐山之侧抚之则磬动奇音被之则锦开新色匠石见而惊骇师涓闻而叹息于是琢磨成状雕莹生辉似则负图盘峙如鹊则缄印鶱飞在地者佳人捣练登天者织女支机及其火烈昆墟星流宋国被陨形碎遭焚影黒碑沉郢路之东柱折阳闗之北昔之开坛竹耸抱劒松抽础应山云之润桥通海水之流桞谷岸崩之马郁林泥落之牛莫不岁月雕讹丘陵芜没颠坠坑穽枕倚岩窟据洞口而嵳峩出泉心而硉矹徒见新排理坼旧蹙文回圆分者雹散方裂者冰开既藏瑕而被藓又抱穴以侵苔岂如写镜能明磨锋可利击拊充帝庭之乐关和覩王府之器总五色而补天含九光而镇地者矣辞未毕帝乃顾而言曰楚王见璞弃之山阿不有卞氏其如玉何抽琴命操为古石之歌歌曰江东藏瑞简济北蕴兵书若非平固湖中鴈定是昆明池里鱼歌响既终神仪有怿左右惊视符彩傍射使玉人而攻之果得连城之璧
　　祯石赋【以素质字篆　　　　唐相叅为韵】薛存诚
　　上帝乃眷下顾丰我皇祚产祯石以报德约远人以遐赴外辉焕以发章内清明而含素方圆冰洁篆星布五千符圣厯之长一九合太阳之数莹然非追琢所及忽尔若神灵来附考乎文也知诸受命之期徴乎石焉示此维城之固且夫文旌乎实石坚乎质垂本根以繁茂作元后之贞吉验符而天命有归贻庆而孙谋莫失方洛书以自来状河图以负出懿夫皪彩发鲜隐起成妍质非工斲字乃神镌移篆文于玉玺之上取则于铜棺之前纷鸟迹以届汉若飞腾而在泉帝拜昌言庆实延于卜代名传圣运功何异于补天苟不思而来暨恭承眷于上信乎瑞以勤致彰乎天赐其为后也贵乎无得而称其为石也下乃不求而致岂比夫渭滨之璜兮空言佐命岘首之碑兮永沉文字孰若我垂吉祚于当时演昌期于后嗣且夫文可嘉而不可巻石可固而不可转题八角而尔乃増辉刻九言而吾斯尽善宜子孙之蛰蛰得先衔于篆太宗劳谦垂制防告上帝伊连被而莫纪自髙祖而流裔其石也为遐玉之祥惟孤也实先君之系诚降庆之所致敢欺绐于舆于是公卿列辟劒佩锵锵聮趋诣石载拜称觞斯万人之有庆表二圣之重光不然何炫发于石玉侔其相莹煌无防璀璨有章帝曰祖考之德惟覃股肱之能以参故天锡之罔替谅不谷而何堪
　　瑞石赋【有序　　　　　　　　明】潘　桂
　　天啓丁卯京口载罹凶荒天地孽割我稼穑万姓嗸嗸无所寄命圌山之隂天产石粉其色白错者红其味甘其质腻咀之馨其液可抟不碜馁者充饥者塞尫者鼓而立山去城百里而近余舆而观之担者溢阡采者哄于邱陟间趾可掬也嗟夫天地之大奇出不穷理无而事臻气鼓而物夺自非覩记之余千载之后安知不与补天之事同疑其悠谬哉赋曰
　　天符臻地寳植嵁岩辟坤珍出补天佐岳锡尔灵石尔其为质也靡琼委玉凝肪截脂鲜飞艳雪华曜朝曦光逾云母色丽瑶芝释之叟叟□之靡靡无馁无败不碜不磂埒华山之玉屑方梁父之银泥岂石廪之宛在抑地乳之潜滋宜充虚而解战爰塞馁而救饥繄生民之百需兮食为之天天以六气下凝兮成五味之华鲜丽五行于百谷兮固物始而民先劬水耕而火耨兮竭胼胝以祈年羌穂岐而表瑞兮抑雨粟而徴贤曷埒此自然之食兮协幽赞于重况凶年之屡稼兮悲地财之贫破何辜今之人兮罄天地而一饿闵防空而鷇尽兮气廉亷而消堕冢累累以魂新兮或流离而迁播遘珍符之大垂兮感神贶之潜呈嘘枯以续喘兮拔瘁而为荣黄吻怡而含哺兮鲐背鼓舞而取盈走遐迩以如骛兮咸废耘以辍耕筐承而车任兮径隘而衢争惠遗黎非小补兮嗣嘉谷于秋成夫孰贲此灵休兮匪天工其奚及夫既秉好生之恒德兮曷不祐此垂成之粒割之糈而锡之餐兮夫孰不歌夫帝力固造物之多奇兮幻生成而不测系曰石为气核坚不可夺兮气之所鼓性为之脱兮含功牧生地之奇禄兮画地为饼庶几果腹兮
　　石镜赋【以清光内朗禀　　　　唐之媚然为韵】李　程
　　惟石之贞惟镜之清镜因石以为异石假镜而为名其在石焉肇自一拳之质其为镜也非因百錬之精不资磨莹而冰净讵假雕镌而砥平徒美夫孕清莹含彩缀粲玉质以皎皛蓄霜华而明媚匪因人力其成也何时倬彼神功其来也奚自凝辉炯炯散彩洋洋既不劳乎镕范亦无失于圆方辉映空岩恒舞山鸡之影色澄清夜宁慙玉之光伊鉴物之必审信自然之所禀彼虚受而不遗同至道之无私既不限于遐迩岂有差于毫厘深山之中谁辨藏冰之处幽谷之际宁分抵璧之时况刚直其体清贞自持恒发辉山之色常含韫玉之姿懐宁一之心不可转也处阒寂之地谁其尸之当六合之清爽澄素辉之洁朗可以坐致于云霄可以立分于魍魉知远之迩视山岳之在目以小观大览江湖如指掌且镜之为物也净石之为义也坚既守质以固矣亦腾光而皓然朗鉴之前皆愿呈其肝胆委照之下终愿辨乎媸妍故能无微不烛无物不载彼三光与万类莫不形乎其内也哉
　　落星石赋　　　　　　　　　【唐】崔　沔
　　元气初变有形既辟禀清明之表者腾为星辰受重浊之资者降为土石肇经纶于邃古盖常久而不易诡哉灵物爰始混成叅夫象丽于太清彼在天也何谴奄沦落于边城其在地也何幸复推迁于上京尔其兰台广庑芸阁修除飞轩廓落邃宇崇虚芳草旖旎珍木扶踈迩九重之宫阙藏万古之图书地禁务简政和礼舒贞而不黩其清有余意栖闲之得所形变化其焉如徒观其隐沦晶昭蓄缩光芒体硉矹以难动气埋冥而不扬拟于规矩既不合于圆方徴其彩饰又无复于黄匪处匪出不识于行藏匪荣匪悴不逹于炎凉夫其静也何必徐生百祥夫其重也何必能镇百殃庶永终而知盖抱璞而袭常彼无用也亦至人之所谓允臧
　　昆明池石鲸赋　　　　　　　【唐】李子卿
　　汉武帝将恢厥功辟厥土使近必伏远必取乃象滇河以为池法昆明而教武于是水物备石鲸吐茸鳞镂甲欲动于涟漪掉尾连鬐必随于风雨残文沙白古色苔苍若喷沫而生浪状衔珠而有光质惟其坚岂有时而泐感则斯应盖动惟其常方将协灵德荐祯祥岂泥沉而沙卧与地久而天长者哉至若汉苑风霁秦渚流春轻揺澹泞稍动渊沦载沉载浮百尺且窥于颁首若明若灭两崖犹认于文鳞对牛女而光动映楼船而色新夸大岂慙于海客遇屯空笑于波臣及乎雷隐南山云生北斗鼓怒波击崩腾水走势则汹汹有类阳侯之振声乃虩虩宛是蒲牢之吼若此则非不知灵之所凭神之所有者也且石之为质也磨而不磷鱼之为物也动而必顺岂比夫为犀蜀郡浦际空沉作燕湘川雨中方振色映乎崖渚性合乎风雷非任子之钓得傥琴髙之御来幸见处于河汉亦何辞于刼灰客有感而言曰今失流无虞铿钟何托请为不转之志以就观濠之乐傥南溟之可图吾固知夫后时之可以潜跃也
　　鱼龙石赋【以一川中石无　　　唐不似之为韵】王　棨
　　陇山下汧水中有石类鱼龙之状或形匪追琢之功半隐奫沦若噞喁而斯在余依碛砾将蟠蛰以攸同嘉夫地出贞天成诡质虽之势可类而跳兽之规莫匹厥象有二其坚惟一水清见处如欣得水之秋云起触时稍叶召云之日岂非自从凝结有此规模既异织女还非望夫或似罢江湖之游泳又如収云雨之虚无徒使渔人川上而几回顾盼仍令豢氏路旁而终日踟蹰盖以磊磊渐分磷磷酷似溜穿而喣沫无别苔駮而成章可拟曽经饮羽若衔索以斯存或用纪功疑负图而载止由是密聚鳞次孤标介然设赪尾于五色认胡髯于一攀初惊獭祭于地复谓见化于川覩岸草以旁生不殊在藻遇春流而乍没又若潜渊既将转以扬鬐亦因泐而无首比岫居而茍可于泥蟠兮曷不中犹蕴玉尚含吕望之璜谁取支机巳在叶公之牖造化难知雕镌者谁何莓苔之古色有鳞鬛之奇姿谓湘水之燕且殊宁俟飞也与金华之羊自别何劳叱之既表功永存灵迹映一水之晴緑对羣峰之暮碧彼结网垂纶之士与攀髯采珠之客或命驾而西游试回眸于此石
　　仙石灵台赋　　　　　　　　【唐】阙　名
　　惟神化之所感何祯祥而必臻位将天而同德天与日而共新百灵扶于三善万象资乎一人美以英声远被嘉贶必陈于是秘其迹则如画如隐图其文则匪镌匪刻屈若丝萦舒同发直彩非因染辞无假饰虽真箓之可观固神功之靡测若乃烟消字发苔落文生映月波起含日金明彰八千之緜祚着三代之珍名或鸾回而凤转乍云防而霜横法兼篆籒体被形声信天笔之攸假实神翰之所成至如桂影宵临星光夜烛分若珠解连同琼续映朝霞以散锦流夕露以垂玉纪三皇之故事包五代之遗躅足使浊河龙泳清洛沉既超前而冠后亦挟古而光今所以管弦流韵钟石凝音岂独妙符至理固亦道叶干心总羣瑞以考徴实表盛乎贞纪腾茂实于千载激清流乎万祀象焕以呈祥灵山郁以效祉明皇基之永固与天地乎始终嗟微臣之菲薄属钦明于暮齿望天阙以长謡情顾恋其何已也溜穿石赋【以能以甚柔而　　　唐攻至坚为韵】赵　蕃
　　山溜泠然漱幽石而溅溅恒羃防以迸集忽嵌空而下穿介若自持谓禀灵而利物呀而中断见积小以摧坚且其轻重异源刚柔殊类嘉洞出而无朕知累功而有自贯白云之幽抱滴滴方来破苍苔之古痕泠泠斯至﨑峗莫状激射无穷逗跳沫以居内泄涓流而在中日就月将必渐然而争赴因防方着殊易者之先攻原乎厥性既柔其平如砥因滴沥以成象若洞澈而虚已注而匪竭叹追琢之莫加协乃有时顾坚贞而何以下漱而玉中开似冰谓雕以为樽洼而无当疑凿而成磴豁尔非凭然则引深邃洞觚棱谅在物而靡及非自微而不能由是异类相推于斯何甚防兮莫夺坚然自禀清光乱洒初熠熠以穿菱素彩频垂每荧荧而透锦伟夫炯若方絜于焉注兹或零落以将尽竟连环而不遗依依未通遵神泉之靡息一一将彻听鸣玉之远而故可以托质悠悠于山之幽载吐潜液静如冥搜滴盘礴之间通兹余润挺刚克之际分乎至柔谅成功之不远庶积习之可求
　　溜穿石赋【以能以甚柔而　　　唐攻至坚为韵】杨贞
　　溜可穿石柔能陷坚因依而上下相遇悠久而贞刚失金始则泠泠触澄而或跃既而决决窅洞达而旁穿一道中透孤光下悬何载驰之不息终渐靡之使然观夫习坎能通柔虚渐至虹挂空而饮井星曳练而投地征老聃之説柔弱胜于刚强验夫子之文积善由乎驯致当其涓涓无巳皓皓未通若崭岩之见拒能激射以相攻既漱荡以探奥遂深沉而凿空下漱花浮似出桃源之外乗流鱼跃如辞丙穴之中言念其美因详所以石虽坚而有崖溜虽柔而不止进寸退尺常一以贯之日往月来则就其深矣克谐润下之道实契灵长之理想夫经始之时人莫知之笑我者谓量力而徒尔见机者料成功之远而既知难而不退长引彼而注兹是能卒获其求何伤守柔细滴沥以成响大逶迤而若抽在彼一拳同玉巵之无当经乎五色状银汉之分流其空可翫其义可禀庶求福之不回思进身而去甚彼以水投石于嗟莫承摧锋饮羽谁谓难能曷若挫鋭而功着积微而道妙哉斯赋之防惟执柔而有恒
　　望夫化为石赋【以望远思深质　唐随神变为韵】白行简
　　至坚者石最灵者人何精诚之所感忽变化而如神离思无穷巳极伤春之目贞心弥固俄成可转之身原夫念远增懐凭髙流盻心揺揺而有待目眇眇而不见丝萝无托难立节以自持金石比坚故推诚而遂变徒观夫其形未泐其怨则深介然而凝类夫啓母之状确乎不拔坚于王霸之心口也不言腹兮则实形落落以孤立势亭亭而迥出化轻裙于五色独认罗衣变纎手于一拳巳迷纨质矧乎石以表其贞变以彰其异结千里之怨望含万里之幽思緑云朝触拂峩峩之髻鬟微雨暮霑洒涟涟之珠泪杂霜华于脸粉脱苔防于眉翠昔居人代虽云赋命在天今化山椒可谓成形于地于是感其事察其宜采蘼芜之芳生不相见化芙蓉之质死不相随冀同穴于冥漠成终天之别离则知行髙者其感深迹异者其致远委碧峰之窈窕辞红楼之婉娩下山有路初期擕手同归窥户无人终叹徃而不返嗟乎贞志可嘉髙节惟亮同胚浑之凝结异追琢而成状孤烟不散若袭香于炉峰之前圆月斜临似对镜于庐山之上形委化而已久目凝睇而犹望悲夫思妇与行人莫不覩之而惆怅
　　望夫石赋　　　　　　　　　【明】钱文荐
　　石乃坚确人则虚灵何凝眸而注恋忽变质而呈形原夫念远兴思登髙引睇漆胶爱结丝萝恩缔别去经年忧来积岁徒托梦想难忘盟誓心恻恻以抱嗟目盈盈其垂泪恐枕衾之便歇悲日月之将逝遂乃杳然无知介乎不转独含硗硌谁覩婉娈心怨难磨眉颦莫展伤彼委蜕令人涕徒观其幻身虽化愁意犹存袖翻竹色韤防苔痕势亭亭而不坠形落落以无援积千年之离绪消万里之游魂则知望絶倚闾欢辞举案携手靡及捧心徒乱窥蜀镜而辉掩指炉峰而香断结离肠于九层葬莲岳于千瓣于是竖芳标传苦节谢云雨凌霜雪清风播以无穷皎月映而不灭留孤影兮异代结相思兮同穴可怜哉石虽粗厉情本绸缪款树声应遭鞭血流遇啸歌而动魄闻佛法而防头傥双星之复照当五色之仍浮敛恨每孤立懐贞空延伫但教东海可扬尘神化何知不美女
　　石姥赋　　　　　　　　　　【宋】文　同
　　上嶜崟之飞泉兮披荟蘙之榛莽骭倦而膺喘兮穷其巅于絶岨爰有石而跂跂兮旁无他而相伍色黤黕而骨劲劣兮具支节而带文缕其远睨之若人兮迫犹疑其蹲虎里俗神而甚恭兮号相尊其曰姥谓遽亟而丏贶兮縁其求而下予忽旱阳赫而上爇兮飞光流而燎土燀多稼以巨甗兮烹羣命于硕鬴走羣灵而莫荅兮后率归而此愬役稚耄而竭蹷兮来号呶而謼防诸力以掀揭兮使转移其常处灵歘然而见景怪兮众外愕而中怖滃堀堁而下发兮郁黯靉而上布憺砰礚而中作兮漭滂沱而四注回极炽而施大润兮曽不暇乎旋步巳复还其故立兮各再拜而引去问其端而何从兮年皆失其几许吾闻懐泽之与符阳兮亦有石为牛鼓彼民衅而击之兮常以旱而取雨宛其于尔为类兮彼又载于国谱噫惟皇之大职兮系隂阳之煦妪奚磊砢之顽质兮辄矫权而自主事岂无于适然兮而惑者防从而为语皇忽寤而震恚兮列罪目而尔数诃星士以施棓兮敕雷将而挥斧赫电火而灰尔兮鼓箕风而荡汝阒太空而泮散兮一磨刓其处所俾愚黎之偭正兮识惟皇之覆露皇未寤而民尚惑兮徒吾髀之长拊
　　太湖石赋【有序　　　　　　　宋】陈　洙
　　客有嗜太湖石者圗其形示余命为赋其辞曰
　　江之东直走数百里有太湖兮澄其清湖之浪相击几千年有顽石兮丑其形徒观夫风撼根折波流势横神助尔怪天分尔英骇立惊犀低开画屏素烟散而复聚苍苔死兮又生譬夫枯槎浮天黒龙饮水鬼蹲无状云飞乍起稚戏携手兽眠盘尾大若防风之骨窍如比干之心蜜房万穿秋山半寻子都之防前其镦韩棱之劒利于鐞若乃湖水无边湖天一色露气晓蒸蟾津夜滴伊尔坚姿峭兮寒碧千怪万状羌难得而剖悉我将吊范蠡于泽畔问伍员于波际原君厥初何縁而异公侯求之如张华之求珠众人献之如卞和之献玉植于庭囿视之不足噫尔形拥肿兮难琢明堂之础尔形中虚兮难刻鸿都之经用汝作砺兮汝顽厥姿攻汝为磬兮汝浊其声亡所用之而时人是寳余独掩口卢胡而笑子之丑
　　采石赋【有序　　　　　　　　宋】程　俱
　　建中靖国元年以修奉景灵西室下吴兴吴郡采太湖石四千六百枚而吴郡实采于包山某获目此瑰奇之产谨为赋云
　　吴吏采石于包山也洞庭乡三老趋而进揖而言曰惟古浑浑物全其天金藏于穴珠安于渊机械既发剖蚌椎矿不翼而飞无胫而骋刳山探海阶世之竞乃若冨媪赘瘤则为山岳茂草木于毛肤包崭岩于骨骼与瓦甓其无间何于焉而是索今使者窥复穴荡沉沙搜奇礓于洞脚劂巧势于邱阿呼灵匠以运斤指阳侯使息波防江山之防防续劒阁之峩峩莫不剔山骨拔云根贞女屹立伏虎昼奔督邮攘袂以相睨令史临江而抗尊虽不遭于醯沃岂有恨于苔痕嗟主人之不见似羊牧之犹存何一拳之足取笑九仞之徒勤既而山户蛾集篙师云屯输万金之重载走千里于通津使山以为骨则土将圮使玉以为璞则山将贫煑粮之客叹絶年之无饱谈之老持一法其谁论尝闻不为无益则用之所以足惟土物爱则民之所以淳怪斯取之安用非野夫之乐闻敢请使者吏呼而语曰醯鸡不可与语天蟪蛄不可与论年矧齐侯之读书岂轮人之得言三老曰极治之世樵夫笑不谈王道至圣之门鄙夫问而竭两端野人固愿知之对曰上德光大孝通神明阐原庙之制妥在天之灵以谓物不盛则礼不备意不尽则享不精故金瑰琛琲天不秘其寳樟楠楩梓地不爱其生而青州之怪犹未足于充庭故于此乎取之且凿太行之石英采谷城之文石以起景阳于芳林者魏明之侈陋也菲衣恶食卑宫室以致美乎祭祀者夏禹之勤俭也上方戒后苑之作缓文思之程示敦朴以正始尽情文而事神此固上德之难名者矣抑尝闻之西有未平之羌北有久骄之虏顾蹀血之未艾乍游魂而送死方将不顿一戈不驰一羽殄丑类于烟埃瞰幽荒于掌股庶黄石之斯在傥素书之可遇抑又闻之三德虽修不遗指佞之草万国虽和犹豢触邪之兽盖邪佞之蛊心犹膏肓之自腠维属镂之无知顾尚方之奚捄故将铸采石以为劒凛竖毛于佞首若是则在边无汗马之劳在庭无履霜之咎也抑又闻之尧不能无九年之灾汤不能无七年之旱虽隂阳之或乖岂闭纵之可缓故将放鞭石于冝都回雨旸于咳眄抑又闻之扶耒之子有土不毛抱瓮之老有茅不薅冨者侈而贫者惰游者逸而居者劳虽齐导之有素奈狡而自逃故将取嘉石以列坐平罢民于外郊抑又闻之日不蔽则明川不阏则清听之广者视必远基之固者室不倾方披旒而出黈俾伐鼓而扬旌盖萧墙之戒坐远于千里朽索之驭益危于薄冰矧四者之无告尤圣人之所矜故将尽九山之赤石达万防之穷民三老悚然而兴曰圣化盖至此乎吏曰此犹未也若其造化掌中宇宙胷次弥纶两仪而执天衡燮理二气而袭气母此庖牺之妇所以引日星之鍼缕方将链五色以补天育万生于一府既无谢于襄城之师又何惊于藐姑之处吾亦与汝饮阴阳之和而游万物之祖矣又何帝力之知哉三老稽首再拜曰鄙朴之人鹿豕其游聋瞽其知窃臆妄议乃命知之
　　凝云石赋　　　　　　　　　【元】袁　桷
　　文登之宫积涛成雪天风荡摩海气幻灭嵚崟蜿蜒坚若金铁大者成峦小者成穴蜂房羣缀蚁曲百结爰有张子抉奇发珍借以文锦炷以古薰陋博山之侈靡髣炉峰之氤氲湛然尘消号为凝云有客哆而笑曰南山朝隮荟蔚无垠太素为母五岳为宾含虚成形积润以神今子友一巻于几席云何自而凝哉张子倚梧而言曰窘寻丈者不能以喻大语荒忽者适足以资怪人惟至灵品物是赖明而通之呼吸万籁决为奔腾兴为霮防其来无趾其去莫阂惟古至人韫玉以匵藏明于幽养神于独内澄外观嗒若槁木静以自仪无丧无辱念此石友其德不渎燕居相忘庸以薫沐则夫所谓凝云者不待于外而自足也客喜而笑遂为之赋
　　试劒石赋【有序　　　　　　　明】王　宠
　　石在虎邱道傍云吴王铸劒成而试之或云秦始皇掘得吴殉剑而试之兹两存其义云
　　赤堇之精邪溪之英伉俪翦爪百链始成太阳五金寄气托灵文缦理价重连城其锷莹冰其锋凝霜脊挟霆威镡流电光赪乌扬辉慧鸡刷芒敛以鹈膏磨以粤硎走蚴蟉于娑竭飞天骄于旋冥十步去一人千里不留行惟时皆顺理之事当晦其迹而国有逆理之谋则见其形故无道则去有道则呈也就尔长一国者用之盍刑长颈之宿讐可刎佞舌之宰嚭夫何反赐乎忠臣是倒持而莫知所以乃自絶夫至德之开国致伯业之就圮俾若君天下者得之宜斩臂鹰之禁术当诛指鹿之阉竖夫何反加乎令子是逆施以乱人之纪乃自倾百二之山河致鲍腥之不已妄肆一时之暴空遗万年之耻于乎青天可倚白云可抉虽有利器兮那克任其刚烈博浪之挫未明灵姑之辱莫雪彼磐陀有何辜兮径劈之齐裂徒装驾乎猛鸷曽未翦除乎妖孽想当时破嶪嶭震訇剨号罔两于岩扃飞火电之列骇海山之巨灵迸丹丘之鬼血故于厯世之千祀犹存云根之两截蚀苔藓之青苍示隐磷之瞥屑使后人之来观讶灵踪之未灭顾世事之若兹爰长叹而欲咽
　　土赋　　　　　　　　　　　【唐】吕太一
　　一阖一辟分阳分隂坎为水兮离为火东方木兮西方金惟土德之为大处中位而君临寒暑不能易其节鬼神无以测其深吐纳清浊区分防县帝轩感气于星斗虞舜降精于雷电尔其荆河坟壤淮海泥涂草木渐包于赤埴璆铁作贡于青藜火以炎上为母水以润下为妻黄白分于雍冀官位列于东西蒸之以为城阙北连朔野累之以为台观上构虹霓为海为河为牛为马起圆规于阵法美教化于王者负之为模胡人失其胆气得之为祥晋卿载于原野且久且大非名可名定刚柔于坤德合丝竹于宫声夫其为重也封割五色分茅锡社夫其为厚也包括万象含姿育灵处瘠则劳处沃则逸白兽忽见羵羊间出体均物而为象抱温柔以成质舟航才尽则青缕飞神六五既临则黄裳元吉万国収其利三公主其秩因覆篑而成山为幽居而凿室不借誉于龙凤直养德于麒麟失之则昆虫作孽得之则宗族以亲虽鼇足初分重浊者为之地而羊角勃起轻清者为之尘授之可荐于宗庙捧之未塞于孟津起刑马而为首祀勾龙以为神汉庙玉环方之则君王纳谏丰城寳剑拭之则光彩射人含物吐象包藏玉石均王四时卑陛三尺运乎虚舟之中不以为损捧乎泰山之上不以为益土之为德也重土之为性也平爰稼穑而为务被朱紫而为荣余以既借形体承恩天壤公和之山窟非陋子猷之冬林自赏先君列国犹未断于封疆轩佐吹尘直庶几于梦相
　　土赋【以中方正色繁　　　　　唐育生类为韵】韦　岫
　　质付坤元形分地类有持带山川之力有长养稼穑之利结为大块中含万物之根充被方舆外定九州之位于是黄帝后土怒而交争曰天有两曜日为最明地有五行土为至精人无我而不立子无我而不成故礼得之而以坛以墠君得之而以社以城子言各执其一端子智不出乎四生向者夸竞交肩纷纭未息殊不知皆在五土何自德色木之始丛荣本茂叶秀枝繁不依于土何因托根火之重赫奕华夏照耀乾坤无吾为土虽猛不存金生于山山吾所育水出于地地吾之族若藏矿朴于峰峦化江湖于原陆子何有哉吾为五方之主为万圣之雄造邦本立大中布而为金木水火分而为南北西东使百王之传授若四气之始终皆德非博厚故号不统同国家保大定功体元立正法土德受天命陵无一抔之盗贡有五色之盛合为应鼓击六气以还淳累作春台煕万人之遂性子盍鸠合异类率宾殊方归有极赞无疆帝乃约束远近神乃纠合要荒咸鞠躬离位厥角来王自是尽四夷之君长皆朝我唐
　　五色土赋【以皇子毕封依　　　唐色建社为韵】崔　损
　　至哉土德光含五色其色也辨五方以建侯其德也发万物以生植自夏禹而作贡在徐方而是职王者立社以封疆诸侯苴茅而有国于赫巨唐德之皇皇实乘土而化康采大汉强干之冝裂地以爵法有周维城之制分土而王各班其位各正其方用甲日而靡忒建阴气而允臧定五方而式序分五色而有章平野烟消发卿云之瑞彩髙天雨霁浮丽日之重光众色环封所以示外共其方职正色居上所以表内附于中黄观其仪则知大君之有弼稽其旨则知邦伯之有秩列三才则惟数在五叅十端则惟德居一既明既丽可以比乎天文不骞不崩所以保乎阴骘配皇王之永久齐天地而终毕矧夫经邦理社必土是封光昭圣德叶赞时雍将尊天以亲地在侯土与国社既蕃翰乎四海实底宁乎天下若然者君立社以布政臣受土而宣威象君臣之同理知社土之相依是以成百王之则作万邦之宪珪璋玉帛莫不因我而执公侯伯子莫不因我而建土之德也斯美社之义也奚拟其色也匪同五星而乍连乍散其质也各表一方而岳立山峙有以崇国祚于我皇有以同磐石于宗子夫如是则其义广矣岂斯文之所能尽纪
　　五色土赋【以皇子毕封依　　　唐色建社为韵】卢士开
　　尊彼国常乃立人极依大社以封土命诸侯以方色木官复位东极于焉必书火正是司南方由之可识西同白帝之象北察武之职配中黄而立名覆四方而作式于是端扆穆穆授防皇皇贤戚封建君臣乐康既载人之尔厚亦植物而惟良可以载八纮包大荒岂离逷于尔邑尽东南于我疆昔神黩无厌闻革故于有魏天祚明德遂惟新于圣唐总祝融与蓐収臣冥与勾芒知合之以济代故贡之以来王守于尔位亦有宠子思翦桐而是立故分茅以共理所以维城所以抚封爰作稼穑锡之附庸列五色以相备和八音以相从色能惟正音乃叶雅将察之以报功故封之以立社惟人是恤选贤以建仰夏王之攸敦法周官之大宪胙之而氏可命相之而宅可依五德聿修万方知归即之也真彩煌煌望之也灵坛巍巍足以表正方夏发扬徳辉等乎珪瑞叶以元吉建树侯家藩屏王室分之惟五行之惟一实邦家之永固与天壤而齐毕
　　黄赋【以平上去　　　　　　　唐入为韵】张　阶
　　堪舆之内羣象茫茫四时之辨物列五色色以居方名可大者其惟中黄吹律成音考定宫商之韵丽天为则遥分日月之光石在谷城之下气流华阙之傍云瑞命官而共治星见知芒之莫当恒发挥于晔晔宁见混于苍苍黄之为用时义大矣揣称之功请言其始土德载物首更王之五行河水流谦恒曲成于千里鹤拂羽于太液龙弄鳞于成纪悲哉秋之为气岁将暮止菊花可折凝晓露而含光木叶既零拂凉风而乱起夫惟色有其变用无不遍染素丝之正色映飞尘而不见合氛昏而暂隐向晴暾而复见汉雾塞而呈灾秦蛇梦而命奠乃有虢国穷士非圣不述务本于三学道于一虽观色而托赋犹守中而靡失希执念而见升愿啓心而就日
　　土风赋【有序　　　　　　　　唐】阙　名
　　班固曰人含五常贵于万彚刚柔缓急音声不同系水土之风气则谓之风其好恶取舍动静不恒随君上之情欲圣唐四三皇而六五帝一六合而光宅览职方图山川尽见岁七月木铎徇于路命州里举贤良于我睢阳古之大郡也唯君子能通天下之志也其辞曰吴季札挺生江国自南徂北听羣乐之存亡观诸夏之臧慝乃言夫大雅小雅周南召南陈俗夸而奢其国无主韩地薄而险其人不堪燕都渤碣秦负汧陇侠客凭陵世家淫勇颛顼之居衞也桑间濮上务耽声色太公之存齐也冠带衣履唯勤组织洙泗之间既富财力觜毕之下弥重猎弋冀州则纣之余烈易为讐寇合浦则蛮之犷俗相尚战鬭吴南有豫章之基烧铜山而煑盐海楚东有云梦之区鞭火耕而驱水耨岂若睢阳城临氐房其地平促其人温良昔者舜渔雷泽尧作平阳天乙都亳沛公潜梁故地多君子而风有先王冨礼乐盛文章鱼盐委积士马精强亦有顔邑野人居宋而生孔子漆园傲吏隐周而号防庄韦氏以占星着族楚宫以揆日居方宓子贱听讼筑台坐空囹圄巫马期劝农作宰克正封疆亦有髙辛故郡下邑军场蔡走定陶之国晋入沙随之乡与夷出盟于瓦屋郤来防于承筐聊采缀而为赋叙菁华而未央言其国之始祖微子封于斯土先膺宗周之锡命招纳暴殷之余户宅陶唐火正之监就彭城铁官之估于是孟诸为泽芒山为圃日寻干戈云列羣伍起台十仞作室百堵按弓甲飞楼橹横钓台伐金鼓讨曹灭衞侵鄫掠鲁防盟于鸿口之亭缴射于龙游之浦及其楚国围急泽门役苦外则盱目而歌内则析骸而哺妖星去国所移者三怪石陨空视之则五其后汉分元弟出食于梁文帝则锡茅而建社景帝则肃桂而称觞由是防艇画楼铺鴈池以千里兰轩竹阁澄猿岩而四起徴厩马于边徼选宫人于街市千乘出车百金练士煌煌炜炜而军容备矣南靣称霸而朝天子若乃秦名砀郡禹作豫州城池竞于春色车骑溢于川流惠连则咏南山以作赋长卿则背西蜀而来游入亭而避暑临谷塾而迎秋吊仙人于防邑祠阏伯于商邱想华门之瘈狗叹梁野之妖牛并忘归于此地充近侍而淹留别有忠臣壮士贞夫孝子五侯竞立三王俱死英灵递见商搉未巳虽埋骨于黄尘俱列名于青史当今奄有万国承平百年化被则如春露之沾草文同则若夜星之拱天惟兹都之宏壮比列土而居先属城有师何代无贤伊昔全盛莫之与竞食客骈阗诸侯聘命旌斾互出台殿交映忽剖而豆分若烟収而雨竟已矣哉中则倾兮满则隂灵起兮阳精灭始看春树歇芳菲巳见秋源涨沙雪自昔雄材与壮气莫不埋恨而吞咽七十里之城郭仍在一千年之绮罗都絶京兆杜公久游关东临少昊之秋月过梁王之旧宫食水土问人风执官曹而正直抱身镜而清通识寳者不遗于草泽懐材者喜遇于良工但能任土而作贡则我梁国之不空
　　泥赋【有序　　　　　　　　　唐】郑惟忠
　　语曰等级悬隔有似云泥然云髙则髙矣如其不义犹为夫子所轻故曰于我如浮云泥卑则卑矣茍不可弃且见庄生所重故曰曳尾于涂中吾少也尝览左太冲诗曰贱之虽自贱重之若千钧感斯言之有徴故为泥赋
　　嘉洪鑪之造化物无象而不甄惟兹泥之为质谅禀之于自然虽体润性柔而名卑质贱不同产以茍出必感泽而斯见信厚地之所生匪膏雨而不变同贤良之韫匵候圣明而方荐若乃花水行落荚雨将余交衢蓄潦曲浦含污望之疑实即之也虚动而为有静而为无茍具形之所蹠必触类而图诸托文而成印写鸟迹以为书踪发追风之马辙闭流水之车于是陶钧赋象刻削成器固应用之无方任良工之所肄顺规矩而画一循制度而无二裁无不成拟无不类以土为质以水为位位去质沈复归乎地彼木偶之漂泊萍流之自恣推移兮莫识其始终泛滥兮莫知其所至若乃蕴雕草于闲馆含芳树于禁闱不缁白玉之彩徒混明珠之辉带晴牛而暂落逐春燕而还飞何兹物之无识亦应命以知机本乎形而入用乃委质以合所涂城则踈勒解围封关则崤函致阻及其见弃形晦迹沦无劳切玉之劒自落成风之斤体伊泥之应变时可同乎人志类明镜之受物若洪钟之虚己既悬絶于白云徒隐沦于緑水伊吾人之菲贱窃亦有感于斯矣
　　尘赋【有序　　　　　　　　　唐】谢　偃
　　余执性介直动多违忤兹读老子至和光同尘窃有慕焉因而赋之
　　伊大噫之煽物气无系而不扬惟兹尘之冝昩何动息之顺常若乃寄形大飇托质厚地倏尔而往忽焉而至乍徘徊以上腾或飘飖而下坠起彼集此不失厥位居无不安渉无不利似达人之推理任逍遥以自肆若夫隂风发阵云屯鼍鼓震红旗翻千乗动万骑奔中原以之黯色白日为之昼昏其兴也勃其息也渐或聚或散乍舒乍敛细不可拾轻不可掩防笼箧笥羃防茵簟随时无竞应物不违值细雨而暂息逢轻风而复飞靃靃靡靡雰雰霏霏将晨轩而并出与暮盖而同归任动静而无累似识变而知机若夫拂珠履生罗韤积菱镜而鸾沉下雕梁而歌发散琼台而类粉布玉阶而似雪防鳯辇于铜衢翳龙媒于金埒有动必随无空不遍出入青琐游扬紫殿流细影于回裾乱浮香于举扇隐洞房而难覩因隙光而可见既洋溢若浮烟又散漫如流霰至如化衣京洛錬石仙家色侔雨壤影杂飘沙逐奔蹄而起乱随惊轮而飞斜近则昏阡蔽陌远则晦景韬霞疑窃食于顔子先甘饵于蛇惟纷吾之孤介骤萍流而蓬徙既守愚以周直每受讪而招毁屡空范丹之甑时卧李恂之被未齐物于庄生庶同尘于老氏
　　珠尘赋【以轻细若尘风　　　　唐来遂起为韵】王　棨
　　丹海之滨青珠似尘盖轻细以无滞遂飞扬而有因或煦或吹自得霏防之象乍明乍灭谁分圆洁之真稽夫始自水涯俄从风起萦空而耀耀奚匹散彩而相似又云来或鸟衔积如邱峙半穿圆隙影寒于云母屏中或委空牀光乱于水晶帘里徒观夫的皪晶荧星流雪轻集素衣而不垢侵晓镜以逾明落渊客之盘惊炫耀以同色扑江妃之佩讶依微而有声至如琪树春归玉楼景霁揉琼蕊以光碎浮琐牕而影细阑干轻举同罗韈之生时错斜流有歌梁之下势由是散乱清景光芒碧空昔隐耀于泥沙之地今扬辉乎堀堁之风不逐轩车之后不在京洛之中雨过而光腾鲛室扇回而影动龙宫如是则可用増山难将弹雀惹晴叶于垂树间游丝而缀箔自南自北低瑶席以纷然匪疾匪徐拂璇题而炯若况海日方尽隂飇乍回与白驹而竞起将野马以俱来魏国飞时顿失照车之体陈王望处全无凝榭之猜懿夫朗洁难逾飞腾自遂非罔象之见索异无胫而斯至或曰泰山犹不让微尘况是珠玑之类
　　隙尘赋【以不依光末难　　　　唐见微质为韵】蒋　防
　　惟隙有辉惟尘是依微明散乱若动如飞殊向晦以宴息类趋明而识机不逐大车宁发诗人之叹无昏广陌讵缁游子之衣观乎杲杲初阳沉沉闇室纤光乍进爰委其质忽烟涵而雾贯每延风而写日透绮帐而偏明暖丹楹而乍失不重乎金屋不贵乎华堂随明则着在映而彰代皆择其居我则不辞于处隙代皆异其志我则不厌乎和光似有情而聚散若任理以行藏漠漠如流翳白驹之逸影蒙蒙不息起清唱于雕梁惟深惟微于闺于闼来不可止去不可遏语其志也流形似竞于分隂语其微也弱质巳侔于毫末岂不以循其隙袭其辉洞幽房之曭朗笼踈牖之霏微道或未行叹浮沉之异路时而后动任韬晦以同归散漫回环空蒙蒨练谓醯鸡之乍覩疑野马之潜见不争邻女之光不杂寒阶之霰故知委范甑者志有所未安感孔顔者时有所未欢处沉冥而匪异辨疑似而愈难曷若因孤光而有托附影流而为观者哉所谓暗而能彰虗而能受望弹冠而自必腾清路而何不幸承命于光尘赋斯文而借手
　　隙尘赋【以不依光末难　　　　唐见微质为韵】杨真
　　隙有尘兮则惟其常日缘隙兮亦孔之彰何在隂而灭彩能委质以和光蔼若成规任隙中之小大纷然无绪随日际以悠扬观夫熠熠孤光霏霏素质尽方圆之所至满虚明而不溢不洒不埽冝静以探微或欨或吹则动而逾密何羃防以可久混空蒙而为一一防凝辉异出同归岂开帘而霰入疑向牖之虫飞其虚其徐有若无兮漠漠不皦不昧散而聚兮微微既不足以凝榭又何虞于化衣想夫向晦长存匪阳不见的尔东去忽焉西转嗟柳絮之从风讶雪花之见晛翔而不息安即为难挂髙栋而将晩留空隅而助寒疑琢玉成环环中屑坠若窥壶入洞洞里云残美纤姿而无隐虽小道而可观原夫自托于空而隙能善诱无求于日而隙能虚受察之昭精搅之盈手同白驹之灭没非野马之纷蹂远窥浊水斯自异于浮沉仰观歌梁必坐分于妍不美其含华有耀委照无违想剥庐之斯众知旧馆之犹稀安寝之堂就余光而若在偷光之壁寻微烛以相依何异暗室无欺明诚必达伊若质之隐见在无私之与夺傥髙鉴以吹嘘愿飞翔于天末
　　隙尘赋【以不依光末难　　　　唐见微质为韵】赵　蕃
　　日入空隙尘生夜光嘉的的以初引见冥冥而自彰乍拂圆辉积纤形而散乱时揺轻吹翻弱质以悠扬洎夫托彼曜灵起兹虚室恒纷空而色碎毎烛幽而景密仰孤光之未及犹在暗而效质由是亭亭旁照羃羃斜飞必炯尔以赋象终飘然而相依故所以临素壁隐清辉若下歌梁方凝姿而漠漠如惊陈榻几引耀以霏霏是故当皎皛以自飞引虚光而将扇振遗芳而交集流细影而倏遍散乎幽处非厚地而不扬透彼无间庶髙天而可见尔其晶明下射香霭中攒景熠熠以将尽视规规而尚残及皛辉之余斜分稍易当冥蒙之际仰望诚难至若窈窕孤悬荧煌相蹂静对幽闼闲临虚牖穷隐见而不让随方圆而可久若然者则混而同贯自得审于浮沉浩以相鲜孰可辨于妍不是以杳如有待纷若无机穿栋宇以光小拂帘栊而色微片影方呈似凿幽人之室轻文靡定如缁游子之衣故其余照乍沈纤埃旁达既在隂而不昩将耀质而难夺亦何必越茫洋散空濶愿依大厦之内永寄流光之末


　　御定厯代赋彚巻二十三
　　钦定四库全书
　　御定厯代赋彚巻二十四
　　地理
　　海赋　　　　　　　　　　　【晋】木　华
　　昔在帝妫臣唐之世天纲浡潏为凋为瘵洪涛澜汗万里无际长波涾迆涎八裔于是乎禹也乃铲临崖之阜陆决陂潢而相沷启龙门之岝垦陵峦而崭凿羣山既略百川潜渫泱漭澹泞腾倾赴势江河既导万穴俱流掎拔五岳竭涸九州沥滴渗淫荟蔚云雾涓流泱瀼莫不来注于廓灵海长为委输其为广也其为怪也宜其为大也尔其为状也则廼浟湙潋灎浮天无岸浺瀜沆瀁渺弥湠漫波如连山乍合乍散嘘噏百川洗涤淮汉襄陵广斥胶防浩汗若廼大明防辔于金枢之穴翔阳逸骇于扶桑之津彯沙礐石荡岛濵于是鼓怒溢浪扬浮更相触搏飞沫起涛状如天轮胶戾而激转又似地轴挺拔而争廻岑岭飞腾而反覆五岳鼓舞而
　　相磓□濆沦而滀漯郁沏迭而隆頽盘盓激而成窟滐而为魁防泊柏而迆飏磊匒匌而相豗惊浪雷奔骇水迸集开合解会瀼瀼湿湿葩华踧沑防泞潗防若廼霾曀潜销莫振莫竦轻尘不飞纎萝不动犹尚呀呷余波独涌澎濞灪防碨磊山垄尔其枝岐潭瀹渤荡成汜乖蛮隔夷廻互万里若廼偏荒速告王命急宣飞骏鼓楫泛海凌山于是劲风揭百尺维长绡挂防席望涛逺决冏然鸟逝鹬如惊鳬之失侣倐如六龙之所掣一越三千不终朝而济所屇若其负秽临深虚誓愆祈则有海童邀路马衔当蹊天呉乍见而髣髴蝄象暂晓而闪尸羣妖遘迕眇防冶夷决帆摧橦戕风起恶廓如灵变忽怳幽暮气似天霄靉靅云布防昱絶电百色妖露呵防掩郁矆睒无度飞涝相磢激势相沏崩云屑雨浤浤汨汨踔湛沸溃渝溢瀖泋濩渭荡云沃日于是舟人渔子徂南极东或屑没于鼋鼍之穴或挂罥于岑防之峯或掣掣泄泄于裸人之国或泛泛悠悠于黒齿之邦或廼萍流而浮转或因归风以自反徒识观怪之多骇廼不悟所歴之近逺尔其为大量也则南澰朱崖北洒天墟东演析木西薄青徐经涂瀴溟万万有余吐云霓含龙鱼隐鲲鳞潜灵居岂徒积太顚之宝贝与随侯之明珠将世之所收者常闻所未名者若无且希世之所闻恶审其名故可仿像其色靉霼其形尔其水府之内极深之庭则有崇岛巨鼇峌孤亭擘洪波指太清竭磐石栖百灵飏凯风而南逰广莫至而北征其垠则有天琛水怪鲛人之室瑕石诡晖鳞甲异质若廼云锦散文于沙汭之际绫罗被光于螺蚌之节繁采扬华万色隐鲜阳氷不冶阴火潜然熺炭重燔吹炯九泉朱緑烟防眇蝉蜎瑚琥珀羣产接连车渠马瑙全积如山鱼则横海之鲸突扤孤游戛岩防偃高涛茹鳞甲吞龙舟噏波则洪连踧蹜吹涝则百川倒流或廼蹭蹬穷波陆死盐田巨鳞揷云防鬛刺天颅骨成岳流膏为渊若廼岩坻之隈沙石之嵚毛翼产鷇剖卵成禽鳬雏防褷鹤子淋渗羣飞侣浴戏广浮深翔骛连轩泄泄淫淫翻动成雷扰翰为林更相呌啸诡色殊音若廼三光既清天地融朗不泛阳侯乗蹻絶徃觌安期于蓬莱见乔山之帝像羣仙缥眇餐玉清涯履阜郷之畱舄被羽翮之襂襹翔天沼戏穷溟甄有形于无欲永悠悠以长生且其为器也包干之奥括坤之区惟神是宅亦只是庐何竒不有何怪不储茫茫积流含形内虚旷哉坎德卑以自居徃纳来以宗以都品物类生何有何无
　　海赋　　　　　　　　　　　【晋】庾　阐
　　昔禹启龙门羣山既凿高明澄气而清浮厚载势广而盘礴坎德洊臻水源深博灌注百川控清引浊始乎滥觞委输大壑测之渺而无际望之杳而緜漠郁拂茫徃来日月朏魄昏微乍明乍没若夫长风鼓怒涌浪碎礚飏波于万里之间漂沫于扶桑之外于是百川辐辏四渎横通廻防泱漭耸散穹隆映晓云而色暗照落景而俱红惊浪嶤峩眇漫瀄汨灙漭潺湲浮天沃日鲸鲵蕴而乍见虬螭涌而竞逰灵鼍朱鼈出没争浮螣龙掣水巨鳞呑舟
　　海赋　　　　　　　　　　　【齐】张　融
　　葢言之用也情矣形乎使天形夤内敷情敷外夤者言之业也吾逺职荒官将海得地行关入浪宿渚经波传怀树观长满朝夕东西无里南北如天反覆悬乌表里色壮哉水之竒也竒哉水之壮也故古人以之颂其所见吾问翰而赋之焉当其济兴絶感岂觉人在我外木生之作君自君矣分浑始地判气初天作成万物为山为川总川振会导海飞门尔其海之状也之相也则穷区没渚万里藏岸控会河济朝总江汉回混浩溃巅倒发涛浮天振逺灌日飞高摐撞则八摧隤鼓怒则九纽折裂哙长风以举波漷天地而为势□泽涾洽来徃相□汨深□渤□石成窟西冲虞渊之曲东振汤谷之阿若木于是乎倒覆折扶桑而为渣濩浑涫碨雍渤淬沦澊防浅垄嵸湍转则日月似惊浪动而星河如覆既烈太山与昆仑相压而共溃又盛雷车震汉破天以折毂淃涟涴濑辗转纵横扬珠起玉流镜飞明是其廻堆曲浦幽关弱渚之形势也沙屿相接洲岛相连东西荡潏如满于天梁禽楚兽胡木汉草之所生焉长风动路深云暗道之所经焉苕苕蔕蔕窅窅翳翳晨乌宿于东隅落河浪其西界茫沆汴河汨磈漫桓旁踞委岳横竦危峦重彰岌岌攒岭聚立嵂嵚架石相阴陁陁横出旁入嵬嵬磊磊若相追而下及峰势纵横岫形参错或如前而未进乍非迁而已却天抗晖于东曲日倒丽于西阿岭集雪以怀镜岩昭春而自华江浲漈岩拍岭触山防石汗湂况碨泱流柴磹屼顿浪低皮□防硄折岭挫峰牢浪硠掊朋山相万里蔼蔼极路天外电战雷奔倒地相礚兽门象逸鱼路鲸奔水遽龙魄陆振虎魂却瞻无后向望行前长寻高眺唯水与天若乃山横蹴浪风倒摧波磊若惊山竭岭以竦石郁若飞烟奔云以振霞连瑶光而交防接玉绳以通华尔乎夜满深雾昼密长云高河灭景万里无文山门幽暖岫户葐蒀九天相掩王地交氛汪汪横横沆沆浩浩淬溃大人之表泱荡君子之外风沫相排日闭云开浪散波合岳起山隤若乃漉沙构白熬波出素积雪中春飞霜暑路尔其竒名出録诡物无书高岸乳鸟横门产鱼则何防鳙鮨魜防哄日吐霞呑河漱月气开地震声动天发喷洒哕噫流雨而扬云乔髗壮脊架岳而飞坟□动崩五山之势瞷睔焕七曜之文蟕蠵瑁蛑绮贝绣螺朱互防緑紫相华游风秋濑泳景登春伏鳞渍防升魵洗文若乃春代秋绪岁去冬归柔风丽景晴云积晖起龙涂于灵步翔螭道之神飞浮微云之如瞢落轻雨之依依触巧涂而防逺抵栾木以激扬浪相礴而起千状波独涌乎一万容苹藻畱映荷芰提阴扶容曼防秀逺之深明藕移玉清莲代金盼芬芳于遥渚泛灼烁于长浔浮舻杂舳游舶交艘帷轩帐席方逺连高入惊波而箭絶振排天之雄飚越汤谷以逐景渡虞渊以追月徧万里而无时浃天地于挥忽雕隼飞而未半鲲龙趠而不逮舟人未及复其喘已周流宇宙之外矣阴鸟阳禽春毛秋羽逺翅风游高翮云举翔归栖去连阴日路澜涨波渚陶浴素长纮四断平表九絶雉翥成霞鸿飞起雪合声鸣侣并翰翻羣飞关溢绣流浦照文尔夫人微亮气小白如淋凉空澄逺增汉无阴照天容于鮷渚镜河色于魦浔括葢余以进广浸夏舟以洞深形每惊而义维静迹有事而道无心于是乎山海藏隂云尘入岫天英徧华日色盈秀则若士神中琴髙道外袖轻羽以衣风逸裾于云带筵秋月于源潮帐春霞于秀濑晒蓬莱之灵岫望方壶之妙阙树遏日以飞柯岭回峰以蹴月空居无俗素馆何尘谷门风道林路云真若乃幽崖□隈隩之穷骏波虎浪之气激势之所不攻有卉有木为灌为丛路糅网杂结叶相笼通云交拂连韵共风荡洲礉岸而千里若崩冲崖沃岛其万国如战振骏气以摆雷飞雄光以倒电若夫增云不气流风敛声澜文复动波色还惊明月何逺沙里分星至其积珍全逺架宝谕深琼池玉壑珠岫防岑合日开夜舒月解阴瑚开缋璢璃竦华丹文镜色杂照冰霞洪洪溃溃浴干日月淹汉星墟渗河天界风何本而自生云无从而空灭笼丽色以拂烟镜悬晖以照雪尔乃方员去我混然落情气暄而浊化静自清心无终故不滞志不败而无成既覆舟而载舟固以死而以生刍狗于人兽导至本以充形虽万物之日用谅何纬其何经道湛天初机茂形外亡有所以而有非胶有于生末亡无所以而无信无心以入太不动动是使山岳相崩不声声故能天地交泰行藏虚于用舍应感亮于圆会仁者见之谓之仁逹者见之谓之逹咶者几于上善吾信哉其为大矣
　　沧海赋　　　　　　　　　　　魏文帝
　　美百川之独宗壮沧海之威神经扶桑而遐逝跨天涯而托身惊涛防骇腾涌澎湃铿訇隠潾涌沸凌迈于是鼋鼍渐离泛滥淫游鸿鸾孔鹄哀鸣相求扬鳞濯翼载沉载浮仰接芳芝俛漱清流巨鱼横奔厥势吞舟尔乃钓大贝采明珠搴悬黎收碔砆窥大麓之潜林覩瑶木之罗生上蹇产以交错下来风之冷冷振緑叶以葳蕤吐芬葩而扬荣
　　沧海赋　　　　　　　　　　【晋】潘　岳
　　徒观其状也则汤汤荡荡澜漫形沈流沫千里悬水万丈测之莫量其深望之不见其广无逺不集靡幽不通羣谿俱息万流来同含三河而纳四渎朝五湖而夕九江阴霖则兴云降雨阳霁则吐霞曜日煑水而盐成剖蚌而珠出其中有蓬莱名岳青丘竒山阜陵别岛防环其间其山则崔嵬崪嵯峨降屈披沧流以特起擢崇基而秀出其鱼则有吞舟鲸鲵乌鲗龙须蜂目豺口貍斑雉躯怪体异名不可胜图其虫兽则素蛟丹虬元灵鼍修鼋巨鼈紫贝螣蛇螭蚴虬赤龙焚蕴迁体改角推旧纳新举扶摇以抗翼泛阳以濯鳞其禽鸟则鶠鸿鹔鹴鴐鵞防防朱背炜□缥翠葱菁详察波浪之来徃遍听奔激之音响力势之所廻薄润泽之所弥广信普天之极大横率土而莫两
　　大壑赋　　　　　　　　　　梁简文帝
　　渤海之东不知几亿大壑在焉其深无极悠悠既凑滔滔不息观其浸受壮其吞匿歴详众水异导殊名江出濯锦汉吐珠瑛海逢时而不波河遇圣而知清嗟乎使夫怀山之水积天汉之流驶彭潜与渭湿俱臻四渎与九河同至余乃知巨壑之难满尾闾之为异
　　览海赋　　　　　　　　　　【汉】班　固
　　余有事于淮浦览沧海之茫茫悟仲尼之乘桴聊从容而遂行驰鸿濑以漂鹜翼飞风而廻翔顾百川之分流焕烂熳以成章风波薄其邈浩浩以汤汤指日月以为表索方瀛与壶梁曜金璆以为阙次玉石而为堂蓂芝列于阶路涌醴渐于中唐朱紫彩烂明珠夜光松乔坐于东序王母处于西厢命韩众与岐伯讲神篇而校灵章愿结旅而自托因离世而高游骋飞龙之骖驾歴八极而廻周遂竦节而响应忽轻举以神浮遵霓雾之掩荡登云涂以凌厉乗虚风而体景超太清以增逝麾天阍以启路辟阊阖而望余通王谒于紫宫拜太一而受符
　　游海赋　　　　　　　　　　【魏】王　粲
　　乗菌桂之芳舟浮大江而遥逝翼惊风而长驱集会稽而一睨登阴隅以东望览沧海之体势吐星出日天与水际其深不测其广无臬寻之地不见涯泄章亥所不极卢敖所不届怀珍藏宝神隠怪匿或无气而能行或含血而不食或有叶而无根或能飞而无翼鸟则爰居孔鹄翡翠鹔鹴缤纷徃来沉浮翺翔鱼则横尾曲头方目偃頟大者若山陵小者重钧石乃有贲蛟大贝明月夜光蠵鼊瑇瑁金质黒章若夫长洲别岛棊布星峙高或万寻近或千里桂林丛乎其上瑚周乎其趾羣犀代角巨象解齿黄金碧玉名不可纪洪洪洋洋诚不可度也处嵎夷之正位兮同色号于穹苍包纳污之量正宗庙之纪纲总众流而臣下为百谷之君王
　　望海赋　　　　　　　　　　【晋】孙　绰
  </div>
  <div class="pagination">
   <a href="御定历代赋汇_page42.html">
    上一页
   </a>
   <span>
    ...
   </span>
   <a href="御定历代赋汇_page38.html">
    38
   </a>
   <a href="御定历代赋汇_page39.html">
    39
   </a>
   <a href="御定历代赋汇_page40.html">
    40
   </a>
   <a href="御定历代赋汇_page41.html">
    41
   </a>
   <a href="御定历代赋汇_page42.html">
    42
   </a>
   <span class="current-page">
    43
   </span>
   <a href="御定历代赋汇_page44.html">
    44
   </a>
   <a href="御定历代赋汇_page45.html">
    45
   </a>
   <a href="御定历代赋汇_page46.html">
    46
   </a>
   <a href="御定历代赋汇_page47.html">
    47
   </a>
   <a href="御定历代赋汇_page48.html">
    48
   </a>
   <span>
    ...
   </span>
   <a href="御定历代赋汇_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
