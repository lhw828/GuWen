<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 258 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 258 页/共 1083 页</h1>
    <div class="content">　　双燕碌碌飞入屋屋中老人喜燕归裵回绕我牀头飞去年为尔逐黄雀雨多屋漏泥土落尔莫厌老翁茅屋低梁头作窠梁下栖尔不见东家黄鸣啧啧虵盘瓦沟防穿壁豪家大屋尔莫居骄儿少妇采尔雏井旁写水泥自足衔泥上屋随尔欲
　　王迥
　　王迥家鹿门号白云先生与孟浩然善诗一首
　　同孟浩然宴赋【一作题壁歌】
　　屈宋英声今止巳江山继嗣多才子作者于今尽相似聚宴王家其乐矣共赋新诗发宫徴书于屋壁彰厥美李晔
　　李晔宗室子官农太守宗正卿贾至常为撰制词诗一首
　　尚书都堂瓦松
　　华省秘僊踪髙堂露瓦松叶因春后长花为雨来浓影混鸳鸯色光含翡翠容天然斯所寄地势太无从接栋临防阙连甍近九重宁知深涧底霜雪嵗兼封
　　敬括
　　敬括字叔弓河东人少以文词称郷举进士又应制登科累官右拾遗内供奉殿中侍御史天寳末以不附杨国忠出为刺史迁给事中兵部侍郎大理卿大厯初诏选循良为近辅以括为同州刺史入为御史大夫卒诗一首
　　省试七月流火
　　前庭一叶下言念忽悲秋变节金初至分寒【一作空】火正流气含凉夜早光拂夏云收助月微明散沿河丽景浮礼标时令爽诗兴国风幽自此观邦【一作邪】正深知王业休













　　御定全唐诗巻二百十五
　　钦定四库全书
　　御定全唐诗巻二百十六
　　杜甫
　　杜甫字子美其先襄阳人曾祖依艺爲巩令因居巩甫天宝初应进士不第后献三大礼赋明皇奇之召试文章授京兆府兵曹参军安禄山防京师肃宗即位灵武甫自贼中遯赴行在拜左拾遗以论救房琯出爲华州司功参军关辅饥乱寓居同州同谷县身自负薪采梠餔糒不给乆之召补京兆府功曹道阻不赴严武鎭成都奏爲参谋检校工部员外郎赐绯武与甫世旧待遇甚厚乃于成都浣花里种竹植树枕江结庐纵酒啸歌其中武卒甫无所依乃之东蜀就高适既至而适卒是岁蜀帅相攻杀蜀大扰甫携家避乱荆楚扁舟下峡未维舟而江陵亦乱乃泝沿湘流游衡山寓居耒阳卒年五十九元和中归葬偃师首阳山元稹志其墓天宝间甫与李白齐名时称李杜然元稹之言曰李白壮浪纵
　　恣摆去拘束诚亦差肩子美矣至若铺陈终始排比声韵大或千言次犹数百词气豪迈而风调清深属对律切而脱弃凡近则李尚不能歴其藩翰况堂奥乎白居易亦云杜诗贯穿古今尽工尽善殆过于李元白之论如此盖其出处劳佚喜乐悲愤好贤恶恶一见之于诗而又以忠君忧国伤时念乱爲本旨读其诗可以知其世故当时谓之诗史旧集诗文共六十卷今编诗十九巻
　　奉赠韦左丞丈二十二韵【韦济天宝七载爲河南尹迁尚书左丞】
　　纨袴不饿死儒冠多误身丈人试静聼贱子请具陈甫昔少【一作妙】年日早充观国宾读书破万卷下笔如有神赋料扬雄敌诗看子建亲李邕求识面王翰愿卜【一作爲】邻自谓颇挺出【一作生一作特】立登要路津致君尧舜上再使风俗淳此意竟萧条行歌非隐沦骑驴三十载旅食【一作客】京华春朝扣富儿门暮随肥马尘残杯与冷炙到处潜悲辛主上顷见征歘然欲求伸青冥却垂翅蹭蹬无纵鳞【天宝中诏征天下士有一艺者皆得诣京师就选李林甫抑之奏令考试遂无一人得第者】甚媿丈人厚甚知丈人眞每于百寮上猥诵佳句新窃效贡公喜难甘原宪贫焉能心怏怏秖是走踆踆今欲东入海即将西去秦尚怜终南山囘首清渭滨常拟报一饭况懐辞大臣白鸥没【一作波】浩荡万里谁能驯
　　送髙三十五书记【髙适渤海人解褐为封丘尉不就客游河西哥舒翰竒之表爲书记】
　　崆峒小麦熟且【一作吾】愿休王师请公问主将焉用穷荒爲【积石军每岁麦熟吐蕃获之边人呼为吐蕃麦庄天寳六年哥舒翰掩击大破之后不敢复至八载又克其石堡城然自此用兵河西不已故追言戒之欲适告翰也】饥鹰未饱肉侧翅随人飞高生跨鞍马有似幽幷【一作幷州】儿脱身簿尉中始与捶楚【唐簿尉有罪辄受鞭挞】辞借问今何官触热向武威荅云【一作言】一书记所媿国士知人实不易知更【一作尤】湏愼其仪【一作宜】十年出幕府自可持旌麾【一作旗】此行旣特逹足以慰所思【一作亦足慰逺思】男儿功名遂亦在老大时常恨结驩浅各在天一涯又如参与商惨惨中肠【一作中肠安不】悲惊风吹【一作飘】鸿鹄不得相追随黄尘翳沙漠念子何当【一作时】归边城有余力早寄从军诗
　　赠李白
　　二年客东都所歴厌机巧野人对羶腥蔬食常不饱岂无青精【一作籸一作防】饭使我顔色好苦乏大【一作买】药资山林迹如埽李侯金闺彦【一作深】脱身事幽讨亦【一作未】有梁宋游方期拾瑶草
　　游龙门奉先寺【龙门即伊阙一名阙口在河南府北四十里】
　　已从招提游更宿招提境阴壑生虚【一作灵】籁月林散清影天阙【一作阔一作阅一作闚一作开】象纬逼云卧衣裳冷欲觉闻晨钟令人发深省
　　望岳
　　岱宗夫如何齐鲁青未了造化钟神秀阴阳割昏晓荡胷生曾云决眦入归鸟防当凌絶顶一览众山小陪李北海宴歴下亭【天寳初李邕为北海太守歴下亭在齐州以歴山得名】
　　东藩驻皁盖北渚凌青荷【一作清河一作清菏】海内【一作右】此亭古济南名士多【原注时邑人蹇处士在座】云山已发兴玉佩仍当歌修竹不受暑交流空涌波蕴眞惬所遇落日将如何贵贱俱物役从公难重过
　　同李太守登歴下古城员外新亭亭对鹊湖【原注时李之芳自尚书郎出齐州置此亭】
　　新亭结搆罢隐见清湖隂迹籍台观旧气溟【一作冥】海岳深圎荷想自昔遗堞感至今芳宴此时具【一作俱】哀丝【一作弦】千古心主称寿尊客筵秩宴北【一作密】林不阻蓬荜兴得兼【一作兼得】梁甫吟
　　都坛歌寄元逸人
　　故人昔隐东蒙峰已佩含景【公孙端剑铭含景吐商】苍精龙【剑之在左苍龙象也】故人今居子午谷独在【一作竝】阴崖结【一作白】茅屋屋前太古都坛青石漠漠常【一作松】风寒子规夜啼山竹裂王母昼下云旗飜【一作蟠】知君此计成【一作诚】长往芝草琅玕日应长铁鏁【终南大秦岭有采蜜人山行寻钟声而入至一寺旁有大竹林一二顷截竹盛蜜归以告戍卒卒复往取竹见崖垂铁鎻长三丈掣鎻欲上二虎踞崖大呼惊怖而返】高垂不可攀致身福地何萧爽
　　今夕行【原注自齐赵西归至咸阳作】
　　今夕何夕岁云徂更长烛明不可孤咸阳客舍一事无相与博塞【一作赌博】爲欢娱冯陵大叫呼五白【招魂成枭而牟呼五白些五白枭卢雉皆博齿也】跣不肻成枭卢【一作牟】英雄有时亦如此邂逅岂即非良图君莫笑刘毅从来布衣愿家无儋石输百万
　　贫交行
　　飜手作云覆手雨纷纷轻薄何湏数君不见管鲍贫时交此道今人弃如土
　　兵车行
　　车辚辚马萧萧行人弓箭各在腰耶娘妻子走相送尘埃不见咸阳桥牵衣顿足阑【一作桥】道哭哭声直上干云霄道傍过者问行人行人但云点行频或从十五北防河【开元十五年以吐蕃为边害诏陇右河西兵集临洮朔方兵集防州防秋至冬初无冦而罢】便至四十西营田去时里正【唐制百户爲一里里置正一人】与裹头归来头白还【一作犹】戍边边亭【一作庭】流血成海水武【一作我】皇【唐人称太宗爲文皇明皇爲武皇】开边意未已君不闻汉家山东【太行之东唐都长安凡河北诸道皆爲山东】二百州千村万落生荆杞纵有徤妇把锄犂禾生陇畞无东西况复秦兵耐苦战被驱不异犬与鸡长者虽有问役夫敢申恨且如今年冬未休关【一作陇】西卒【一作役夫心益愤如今纵得休还为陇西卒通鉴天寳九载十二月关西游奕使王难得击吐蕃克五桥防树敦城】县官急索租【一作县官云急索】租税从何出信知生男恶反是生女好生女犹是【一作得】嫁比邻生男【一作儿】埋没随百草君不见青海头古来白骨无人收新鬼烦冤旧鬼哭天阴雨湿声【一作悲】啾啾【朱长孺曰天宝十载鲜于仲通讨南诏蛮士卒死者六万制大募两京及河南北兵以击南诏人莫肯应杨国忠遣御史分道捕人枷送军所此诗序南征之苦设爲役夫问荅之词君不闻以下言征戍之苦海内驿骚不独南征一役爲然也】
　　髙都防骢马行【髙仙芝开元末爲安西副都防】
　　安西都防胡青骢声价歘然来向东此马临阵久无敌与人一心成大功功成惠养【赭白马赋愿终惠养】随所致飘飘【一作飖】逺自流沙至雄姿未受伏枥恩猛气犹思战塲利腕【一作踠】促蹄髙如踣铁交河防蹴曾冰裂五花【翦鬃爲辫或三花或五花或云印以三花飞风之字】散作云满身万里方看汗流血长安壮儿不敢骑走过掣电倾城知青丝络头爲君老何由却出横门道【长安城北出西头第一门曰横门其外有横桥】
　　天育骠骑【一本有图字】歌【天育廏名未详所出】
　　吾闻天子之马走千里今之画图无乃是是何意态雄且杰骏【一作騣】尾萧梢朔风起毛爲绿缥【一作骠】两耳黄眼有紫焰双瞳方矫矫【一作然】龙性【一作矫龙性逸】合【东坡书作含】变化卓立天骨森开张伊昔太仆张景顺监牧攻驹【一作考牧攻驹一作考牧神驹】阅清峻遂令大奴【汉昌邑王使大奴以衣车载女子注奴之尤长大者此言景顺之牧马奴耳】守【一作字】天育别养骥子怜神俊【一作骏】当时四十万匹马张公叹其材尽下故独写眞传世人见之座右久更新年多物化空形影呜呼健歩无由骋如今岂无騕褭与骅骝时无王良伯乐死即休
　　白丝行
　　缲丝湏长不湏白越罗蜀锦金粟尺象【一作牙】牀玉手乱殷红万草千花动凝碧巳悲素质随时染【一作改】裂下呜机色相射羙人细意熨帖平裁缝灭尽鍼线迹春天衣着爲君舞蛱蜨飞来黄鹂语落絮游丝亦有情随风照日宜【一作疑】轻举香汗轻【一作清】尘汚顔色【一作似微汚一作汚不着一作似顔色】开新合故置何【一作相】许君不见才【一作志】士汲引难恐惧弃捐忍羇旅
　　秋雨叹三首
　　雨中百草秋烂死阶下决明颜色鲜着叶满枝翠羽盖开花无数黄金钱凉风萧萧吹汝急恐汝后时难独立堂上书生空白头临风三齅馨香泣
　　阑【一作兰】风长【去声一作伏一作仗】雨【一作东风细雨】秋纷纷四海【一作万里】八荒同一云去马来牛不复辨浊泾清渭何当分禾【一作木】头生耳黍穗黑农夫田妇【一作父】无消息城中防米换【一作抱】衾禂相许寜论两相直
　　长安布衣谁比数反鏁衡门守环堵老夫不出长蓬蒿穉子无忧走【音奏】风雨雨声飕飕催早寒胡雁翅湿高飞难秋来未曾【一作省】见白日埿汚后【一作厚】土何时干
　　叹庭前甘菊花
　　檐【一作阶一作庭】前甘菊移时晚青蘂重阳不堪摘明日萧条醉尽【一作尽醉】醒残花烂熳开何益篱边野外多众芳采撷细琐升中堂念兹空长大枝叶结根失所纒【一作埋】风霜
　　醉时歌【原注赠广文馆博士郑防】
　　诸公衮衮登台【一作华】省广文先生官独冷甲第纷纷厌粱肉广文先生饭不足先生有道出羲皇先生有才【一作文一作所谈一作所该一作所抱】过屈宋徳尊一代常轗轲【一作防】名垂万古知何用杜陵野客人更【一作见】嗤被褐短窄【一作穴】鬓如丝日籴太【一作泰】仓五升米时赴郑老同襟【一作衾】期得钱即相觅沽酒不复疑忘形到尔汝痛饮眞【一作直】吾师清夜沈沈动春酌灯【一作檐】前细雨檐【一作灯】花落但觉髙歌有【一作感】鬼神焉知饿死塡沟壑相如逸才亲涤器子云识字终投阁先生早赋归去来石田茅屋荒苍苔儒术于我何有哉孔丘盗跖俱尘埃不须闻此意惨怆生前相遇且衔杯
　　醉歌行【原注别从侄勤落第归勤一作劝】
　　陆机二十作文赋汝更小年能缀文总角草书又神速世上儿子徒纷纷骅骝作驹巳汗血鸷鸟举翮连青云词源【一作赋】倒流【一作倾】三峡水笔阵独埽千人军只今年【一作生】才十六七射策君门期第一旧穿杨叶眞自知暂蹶霜蹄未爲失偶然擢秀非难取防是排风有毛质汝身已【一作即】见唾成珠汝伯何由发如漆春光澹【一作潭】沲秦东亭渚蒲牙白水荇青风吹客衣日杲杲树搅离思花冥冥酒尽沙头双玉缾众宾皆【一作巳】醉我独醒乃知贫贱别更苦吞声踯躅涕泪零
　　赠卫八处士
　　人生不相见动如参与商今夕【一作此】复何夕共此灯烛【一作宿此灯】光少壮能几时鬓发各已苍访旧【一作问】半爲鬼惊【一作呜】呼热中肠焉知二十载重上君子堂昔别君未婚儿女忽成行怡然敬父执问我来何方问荅乃未已【一作未及已】儿女【一作驱儿】罗酒浆夜雨翦春韭新【一作晨】炊间【一作闻】黄粱主称防面难一举累【一作蒙】十觞十【一作百】觞亦不醉【一作辞】感子故意长明日隔山岳世事两茫茫
　　苦雨奉寄陇西公兼呈王徴士【原注陇西公即汉中王瑀徴士琅邪王澈】
　　今秋乃淫雨仲月来寒风羣木水光下万象【一作家】云气中所思碍行潦九里信不通悄悄素浐路迢迢天汉东愿腾六尺马【一作驹】背若孤征鸿划见公【一作君】子面超然欢笑同奋飞既胡越局促伤樊笼一饭四五起慿轩心力穷嘉蔬没混浊时菊碎榛丛鹰隼亦屈猛乌鸢何所蒙式瞻北邻居取适南巷翁挂席钓川涨焉知清兴终同诸公登慈恩寺墖【原注时髙适薛据先有此作按寺乃髙宗在东宫时爲文徳皇后立故名慈恩】
　　髙标跨苍天【一作穹】烈风无时休自非旷【一作壮】士懐登兹翻百忧方知象敎力足【一作立】可追防搜仰穿龙蛇窟始出【一作惊】枝撑幽七星在北户【一作户北】河汉声西流羲和鞭白日少昊行清秋秦【一作泰】山忽破碎泾渭不可求俯视但一气马能辨皇州囘首呌虞舜苍梧云正愁惜哉瑶池饮【一作燕】日晏昆崘丘黄鹄去不息哀鸣何所投君看随阳雁各有稻粱谋
　　示从孙济【济字应物官给事中京兆尹】
　　平明跨驴出未知【一作委】适谁门权门多噂且复寻诸孙诸孙贫无事宅舎如荒村堂前自生竹堂后自生萱萱草秋已死竹枝霜不蕃【一作翻一作繁】淘米少汲水汲多井水浑刈葵莫放手放手伤葵根阿翁嬾惰乆觉儿行歩奔所来【一作求】爲宗族亦不爲盘飱小人利口实【一作实利口】薄俗难可【一作具】论勿受外嫌猜同姓古所敦
　　九日寄岑参【参南阳人】
　　出门复入门两【一作雨】脚但如【一作仍】旧所向泥活活【一作浩浩】思君令人瘦沈吟坐西【一作秋】轩【一作吟卧轩窗下】饮【一作饭】食错昏昼寸歩曲江头难爲一相就吁嗟呼【一作乎】苍生稼穑不可救安得诛云师畴能补天漏大明韬日月旷野号禽兽君子强逶迤小人困驰骤维南有崇山恐【一作漭】与川浸溜是节【一作时】东篱菊纷披爲谁秀岑生多新诗【一作语】性亦嗜醇酎采采黄金花何由满【一作洒】衣袖
　　送孔巢父谢病归游江东兼呈李白【巢父字弱翁冀州人与李白等隐徂徕号竹溪六逸】
　　巢父掉头不肻住东将入海随烟雾诗卷长留天地间钓竿欲拂瑚【一作三珠】树深山大泽龙蛇逺春寒野隂风景暮【一作花繁草青春日暮】蓬莱织【一作仙人玉】女囘云车指防虚无是征【一作引归】路自是君身有仙骨世人那得知其故惜君只欲苦死留富贵何如草头露【一作我欲苦留君富贵何如草头易晞露】蔡侯静者意有余清夜置酒临前除罢琴惆怅月照【一作防】席几岁寄我空中书南寻禹穴见李白道甫问信今何如【一本云巢父掉头不肻住东将入海随烟雾书卷长携天地间钓竿欲拂瑚树我拟把袂苦留君富贵何如草头露深山大泽龙蛇逺花繁草青风景暮仙人玉女回云车指防虚无引归路若逢李白骑鲸鱼道甫问信今何如】
　　饮中八仙歌
　　知章【贺知章防稽人自称秘书外监】骑马似乘船眼花落井水底眠汝阳【让皇帝长子璡封汝阳王】三斗始朝天道逄【一作见】麴车口流涎恨不移封向酒泉左相【李适之天宝元年为左丞相】日兴费万钱饮如长鲸吸百川衔杯乐圣称世【一作避】贤宗之【崔宗之日用之子袭封齐国公】潇洒美少年举觞白眼望青天皎如玉树临风前苏晋【晋珦之子官至左庻子】长斋绣佛前醉中往往爱逃禅李白一斗诗百篇长安市上酒家眠天子呼来不上船自称臣是酒中仙张旭【旭善草书】三杯草圣传脱防露顶王公前挥毫落纸如云烟焦遂【甘泽謡布衣焦遂为陶岘客】五斗方卓然髙谈雄辨惊四筵
　　曲江三章章五句【曲江在杜陵西北五里开元中开凿爲胜境南有紫云楼芙蓉苑西有杏园慈恩都人游赏盛于中和上已】
　　曲江萧条秋气髙菱荷枯折随风涛游子空嗟垂二毛白石素沙亦相荡哀鸿独叫求其曹
　　即事非今亦非古长歌激越梢林莽比屋豪华固难数吾人甘作心似灰弟侄何伤泪如雨
　　自断此生休问天杜曲幸有桑麻田故将移住南山边短衣匹马随李广看射猛虎终残年
　　丽人行
　　三月三日天气新长安水边多丽人态浓意逺淑且眞肌理细腻骨肉匀绣【一作画】罗衣裳照暮春蹙金孔雀银麒麟头上何所有翠微【一作爲】防【乌合反】叶【一作訇防】垂鬓唇背【一作身】后何所见珠压腰衱【一作襻一作肢】稳称身就中云幕椒房亲赐名大国虢与秦紫驼之【一作珍】出翠釜水精之盘行素鳞犀箸厌饫久未下銮刀缕切空【一作坐】纷纶黄门飞鞚不动尘御厨络绎【一作丝络】送八珍箫鼔【一作管】哀吟感鬼神宾从杂【一作合】遝实要津后来鞍马何逡廵当轩【一作道】下马入锦茵杨花雪落覆【音副】白苹青鸟飞去衔红巾炙手可热势【一作世】絶伦愼莫近【一作向】前丞相嗔【明皇毎年十月幸华清宫杨国忠姊妹五家扈从毎家爲一队着一色衣五家合队照暎如百花之焕发灿烂芳馥于路而国忠私于虢国不避雄狐之刺毎入朝或联镳方驾不施帏幔同入禁中】
　　乐游园歌【原注晦日贺兰杨长史筵醉中作英华作晦日贺兰杨长史筵醉歌汉神爵中起乐游苑在万年县南亦名乐游原唐长安中太平公主置亭原上每正月晦日三月三日九月九日士女毕集】
　　乐游古园崒【一作萃】森爽烟緜碧草萋萋长公子华筵势最髙秦川【水出秦岭下一名樊川】对酒平如掌长生木瓢示【一作乐】眞率更调鞍马狂【一作雄】欢赏青春波浪芙蓉园白日雷霆夹【一作甲】城仗阊阖晴开昳【音迭一作詄一作映】荡荡曲江翠幕排银牓拂水低徊舞袖飜缘云清切歌声上却忆年年人醉时只今未醉巳先悲数茎白髪那抛得百罚【一作刻】深杯亦【一作辞】不辞圣朝亦【一作已】知贱士丑一物自【一作但】荷皇天慈【一作私】此身饮罢【一作罢饮】无归处独立苍茫自咏诗
　　渼陂行【陂在鄠县西五里周一十四里】
　　岑参兄弟皆好奇携我逺来游渼陂天地黤惨忽异色波涛万顷堆琉璃琉璃汗漫泛舟入事殊兴极忧思集鼍作鲸吞不复知恶风白浪何嗟及主人锦帆相爲开舟子喜甚无氛埃鳬鹥散乱櫂讴发丝管啁啾空翠来沈竿续蔓【一作缦】深莫测菱【一作芡】叶荷花静【一作净】如拭宛在中流渤澥清下归无极【一作临无地】终南黑半陂已南纯浸山动影褭窕冲融间船舷暝戛云际寺【云际山有大安寺】水面月出蓝田关【即秦峣关在蓝田县南六十里】此时骊龙亦吐珠冯夷击鼓羣龙趋湘妃汉女出歌舞金支【房中歌金支秀华乐上众餙也】翠旗光有无咫尺但愁雷雨至苍茫不晓神灵意少壮几时柰老何向来哀乐何其多
　　渼陂西南台
　　高台面苍陂六月风日冷蒹葭离披去天水相与永懐新目似击接要心已领仿像识鲛人空蒙辨鱼艇错磨终南翠顚倒白阁【紫阁黄阁白阁三相去不甚逺】影崷【一作蔷】崒【西京赋嵓峻崷崒】增光辉【一作隂】乘陵【风赋乗陵髙城】惜俄顷劳生媿严【遵】郑【朴】外物慕张【良】邴【曼容】世复轻骅骝吾甘杂鼃黾知归俗可忽取适【一作足】事莫并身退岂待官老来苦便【平声】静况资菱芡足庶结茅茨迥从此具扁舟弥年逐清景戏简郑广文防兼呈苏司业源明【苏源明武功人为东平太守召爲国子司业】
　　广文到官舎系【一作置】马堂阶下醉则【一作即】骑马归颇遭官长骂才名四【一作三】十年坐客寒无氊赖【一作近】有苏司业时时与【一作乞】酒钱
　　夏日李公【一作李家令】见访【黄鹤云按宗室世系当是李炎时为太子家令】
　　逺林暑气薄公子过我游贫居类村坞僻近城南楼旁舍颇淳朴所愿【一作须】亦易求隔屋唤西家借问有酒不墙头过浊醪展席俯长流清风左右至客意已惊秋巢多众鸟鬬【一作喧】叶密鸣蝉稠苦道【一作遭】此物聒孰谓【一作语】吾庐幽水花晚色静【一作净】庶足充淹留预恐尊中尽更起爲君谋
　　奉同郭给事汤东灵湫作【骊山温汤之东有龙湫】
　　东山【即骊山】气鸿蒙【一作蒙鸿】宫殿居上头君来必十月树羽临九州隂火煑玉泉喷薄涨岩幽有时浴赤日光抱空中楼阆风入辙迹旷【一作广】原【一作野】延防搜沸【一作拂】天万乗动观水百丈湫幽灵【一作灵湫】斯【一作新】可佳【一作怪】王命官属休初闻龙用壮擘石摧林丘中夜窟宅改移因风雨秋倒悬瑶池影屈注苍【一作沧】江流味如甘露浆挥弄滑且柔翠旗澹偃蹇云车纷少留箫鼓荡四溟异香泱漭浮鲛【一作蛟】人献微【一作徴】绡曾祝【穆天子朝于燕然奉璧南面曾祝佐之曾重也】沈豪牛百祥奔盛明古先莫能俦坡陀金虾蟇【喻安禄山】出见盖有由至尊顾之笑王母【唐人多以王母比贵妃】不肯【一作遣】收复归虚无底化作长黄虬【一作龙与虬】飘飘【一作飖】青郎文彩瑚钩浩歌渌水曲清絶听者愁
　　夜听许十损【一作许十一一作许十无损字】诵诗爱而有作
　　许生五台【山在代州五台县】宾业白【寳积经有纯白业五戒十善四禅四定皆属善名】出石壁余亦师粲可【逹摩传慧可慧可传粲】身犹缚禅寂何阶子方便谬引为匹敌离索晚相逄包蒙欣有击【昜九二包蒙上九击蒙】诵诗浑【一作混】游衍四座皆【一作俱】辟易应手看捶钩清心听鸣镝精微穿溟涬【音幸】飞动摧霹雳陶谢不枝梧风骚共推激紫燕【一作鸾】自超诣翠駮【中曲之山有兽如马爪牙如虎一角能食豹名曰駮】谁翦剔君意人莫知人间夜寥阒
</div>
    <div class="pagination">
<a href="御定全唐诗_page257.html">上一页</a><span>...</span><a href="御定全唐诗_page253.html">253</a><a href="御定全唐诗_page254.html">254</a><a href="御定全唐诗_page255.html">255</a><a href="御定全唐诗_page256.html">256</a><a href="御定全唐诗_page257.html">257</a><span class="current-page">258</span><a href="御定全唐诗_page259.html">259</a><a href="御定全唐诗_page260.html">260</a><a href="御定全唐诗_page261.html">261</a><a href="御定全唐诗_page262.html">262</a><a href="御定全唐诗_page263.html">263</a><span>...</span><a href="御定全唐诗_page259.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
