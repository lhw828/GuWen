<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 804 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 804 页/共 1083 页</h1>
    <div class="content">　　秦树团团夕结阴此中庄舄动悲吟一枝丹桂未入手万里苍波长负心老去渐知时态薄愁来唯愿酒杯深七雄三杰今何在休为闲人泪满襟
　　忆夏口
　　汉阳【一作江】渡口兰为舟汉阳【一作江】城下多酒楼当【一作芳】年不得尽一醉别梦有时还重游襟带可怜吞楚塞【一作塞雁】风烟只好狎【一作好是冷】江鸥月明更想曾行处吹笛桥边木叶秋
　　武牢关
　　楚人曾此限封疆不见清阴六里长一壑暮声何怨望数峰秋势自颠狂由来四皓须神伏大抵秦皇谩气强欲学鸡鸣试关吏太平时节嬾思量
　　途中献晋州孟中丞
　　太平天子念蒲东又委星郎养育功昨日隼旟辞阙下今朝珠履在河中楼移庾亮千山月树待袁宏一扇风不及政成应入拜晋州何足展清通
　　长安秋夜
　　逺闻天子似羲皇偶舍渔乡入帝乡五等列侯无故旧一枝仙桂有风霜灯欹短熖烧离鬓漏转寒更滴旅膓归计未知身已老九衢双阙夜苍苍
　　春晩寄钟尚书
　　宰府初开忝末尘四年谈笑隔通津官资肯便矜中路酒醆还应忆故人江畔旧游秦望月槛前公事镜湖春如今莫问西禅【一作城】坞一炷寒香老病身
　　秋晓【一作晩】寄友人
　　洞庭霜落水云秋又泛轻涟任去留世界髙谈今已得宦途清贵旧曾游手中防笔夸题凤天上泥封奬狎鸥更见南来钓翁说醉吟还上木兰舟
　　秋日有酬【一题作感德叙怀寄上罗邺王三首余二在七巻一作寄王师范】
　　旧【一作盛】业传家有宝【一作佩】刀近闻余力【一作挥刃】更挥毫腰间印佩【一作绶】黄金重【一作枢贵】巻里【一作内】诗裁【一作文章】白雪髙防罢嘉宾吟凤藻猎归【一作回】诸将问龙韬分茅列土【一作登坛甲子】才三十犹拟廻头赌【一作夺】锦袍
　　所思
　　梁王兔苑荆榛里炀帝鸡台梦想中只觉惘然悲谢傅未知何以报文翁生灵不幸台星拆造化无情世界空划尽寒灰始堪叹满庭霜叶一窗风
　　送魏校书兼呈曹使君
　　乱离【一作罹】无计驻生涯又事东游惜岁华村店酒旗沽竹叶野桥梅雨泊芦花讐书发迹官虽屈负米安亲路不賖应见使君论世旧埽门重得向曹家
　　四皓庙
　　汉惠秦皇事已闻庙前髙木眼前云楚王谩费闲心力六里青山尽属君
　　浮云【一本题上无浮字】
　　溶溶曳曳自舒张不向苍梧即帝乡莫道无心便无事也曾愁杀楚襄王
　　早发【一作行】
　　北去南来无定居此生生计竟何如酷怜一觉平明睡长被鸡声恶破除【一作邻鸡半夜啼】
　　香【一本题上有咏字】
　　沈水良材食柏珍博山烟【一作炉】暖玉楼春怜君亦是无端物贪作馨香忘却身
　　邺城【一本作铜雀台之二】
　　台上年年揜翠蛾台前髙树夹漳河英雄亦到分香处能共常人较几多













　　御定全唐诗巻六百五十五
　　钦定四库全书
　　御定全唐诗巻六百五十六
　　罗隐
　　七夕
　　络角星河菡蓞天一家懽笑设红筵应倾谢女珠玑箧尽写檀郎锦绣篇香帐簇成排窈窕金鍼穿罢拜婵娟铜壶漏报天将晓惆怅佳期【一作人】又一年
　　送臧濆下第谒窦鄜州
　　赋得长杨不直钱却来京口看莺迁也知绛灌轻才子好谒尢【一作元】常醉少年万里故乡云缥缈一春生计泪澜汍多情柱史应相问与话归心正浩然
　　清明日曲江怀友
　　君与田苏即旧游我于交分亦绸缪二年隔絶黄【一作重】泉下尽日悲凉曲水头鸥鸟似【一作自】能齐物理杏花疑欲伴人愁寡妻稚子应寒食遥望江陵一涙流
　　送郑州严员外
　　欲将刀笔润王猷东去先分圣主忧满扇好风吹郑圃一车甘雨别皇州尚书碛冷鸿声晩仆射陂寒树影秋从此文星在何处武牢关外庾公楼
　　孙员外赴阙后重到三衢
　　逺山髙树思悠哉重倚危楼尽一杯谢守已随徴诏入鲁儒犹逐断蓬来地寒谩忆移暄手时急方须济世才宣室夜阑如有问可能全忘未然灰
　　衡阳泊木居士庙下作【一题作题木居士庙】
　　乌【一作鸟】噪残阳草满庭此中枯木似人形只应神【一作鬼】物长为主未必浮槎即有灵八月风波飘不去四时黍稷荐惟馨南朝庾信无因赋牢落祠前水气腥
　　钟陵见杨秀才【一题作见进士杨寻】
　　孺亭滕阁少踟蹰三度南游一事无秪觉流年如鸟逝不知何处有龙屠【一作图】云归洪井枝柯敛水下漳【一作章】江气色麤赖得与君同此醉醒来【一作醒】愁被鬼揶揄自湘川东下立春泊夏口阻风登孙权城
　　吴门此去逾千里湘浦离来想数旬只见风师长占路不知青帝已行春危怜壊堞犹遮水狂爱寒梅欲傍人事往时移何足问且凭村酒暖精神
　　春日忆湖南旧游寄卢挍书
　　旅榜前年过洞庭曾提刀笔事甘宁瑇筵离隔将军幕朱履频窥处士星【挍书自处士受命尔】恩重匣中孤劒在梦余江畔数峰青金貂见赐嘉宾散回首昭丘一涕零
　　贺淮南节度卢员外赐绯
　　俭莲髙贵九霄闻粲粲朱衣降五云骢马早年曾避路银鱼今日且从军御题防【一作绯】服垂天眷袍展花心透縠纹应笑当年老莱子鲜华都自降明君
　　春日独游禅智寺
　　树逺连天水接空几年行乐旧隋宫花开花谢【一作落】还【一作长】如此人去人来自不同鸾【一作楚】鳯调髙何处酒吴牛蹄健满车风思量只合腾腾醉煑海平陈一【一作尽】梦中
　　和淮南李司空同转运员外【一本题下有送韦士赴四字一作同转运卢员外赐绯】
　　层层髙阁旧瀛洲此地须徴第一流丞相近年萦【一作荣】倚望重才今日喜遨游荣持健笔金黄贵恨咽离筵管吹秋谁继伊臯送行句梁王诗好郢人愁
　　后土庙
　　四海兵【一作干】戈尚未宁始于云外学【一作谩劳淮海写】仪形九天女犹无圣后土夫人岂有灵一带好云侵鬓绿两层【一作行】危岫拂睂青韦郎年少知何在【一作眈闲事】端坐思量【一作案上休看】太白经
　　金陵夜泊
　　冷烟轻澹【一作霭一作雨】傍衰丛此夕秦淮驻断蓬栖鴈【一作□】逺惊沽酒火乱鵶髙避落帆风地销王气波声急山带秋阴树影空六【一作数】代精灵人不见思量应在月明中
　　上江州陈员外
　　寒江九派转城楼东下钟陵第一州人自中【一作钟】台方贵盛地从西晋即风流旧班久望鹓晴翥余力犹闻虎夜浮应恨属官无健令异时佳节阻闲游
　　广陵开元寺阁上作
　　满槛山川漾落晖槛前前事去如飞云中鸡犬刘安过月里笙歌炀帝归江蹙海门帆散去地吞淮口树相依红楼翠幕知多少长向东风有是非
　　上鄂州韦尚书
　　往岁先皇驭九州侍臣才业最风流文穷典诰虽余力俗致雍熙尽密谋兰省换班青作绶柏台前引绛为韝都缘未负江山兴开济生灵挍一秋
　　早春巴陵道中
　　逺雪亭亭望未销岳阳春浅似相饶短芦冒土初生笋髙柳偷风已弄条波泛洞庭防獭健谷连荆楚鬼神妖中流菱唱泊何处一只画船兰作桡
　　广陵秋日酬进士臧濆见寄
　　驿西斜日满窗前【一作蝉】独凭秋栏思渺绵【一作然】数尺断蓬惭故国一轮清镜泣流年已知世事真徒尔纵有心期亦偶然空媿荀家好兄弟鴈来鱼去是因缘
　　淮南送李司空朝觐
　　圣君宵旰望时雍丹诏西来雨露浓宣父道髙【一作楚客狂歌】休叹凤武侯才大本吟【一作犹】龙九州似鼎终须负万物为铜只待镕腊后春前更何事便看经度奏东封
　　秋日禅智寺见裴郎中题名寄韦瞻
　　野寺疎钟万木秋偶寻题处认名侯官离南郡应闲暇地胜东山想驻留百醆浓醪成别梦两行垂露澣羇愁心知只有韦公在更对真踪话旧游
　　广陵春日忆池阳有寄
　　烟水蒙蒙接板桥数年经歴驻征桡醉凭危槛波千顷愁倚长亭柳万条别后故人冠獬豸病来知已赏鹪鹩清流夹宅千家住防待闲乘一信潮
　　春中【一作日】湘中题岳麓寺僧舎【一作院】
　　蟾宫虎穴两皆休来凭危栏送逺愁【一作秋】多事林莺还谩语薄情边鴈不廻头春融只待【一作恐】乾坤醉水濶深知世界浮欲共髙僧话心迹野花芳【一作荒】草柰相尤
　　出试后投所知
　　此日【一作去】蓬壶两日程当时消息甚分明桃须曼倩催方熟橘待洪崖遣始行鸟外音书应有意眼前尘土渐无情莫教【一作交】更似山西鼠啮破愁肠恨一生
　　湘南春日怀古
　　晴江春暖兰蕙薫鳬鹥苒苒鸥着羣洛阳贾谊自无命少陵杜甫兼【一作偏】有文空濶逺帆遮落日苍茫野树碍归云松醪酒好昭潭静闲过中流一吊君
　　江州望庐山
　　东南苍翠何崔嵬横流一望幽抱开影寒已令水底去脚濶欲过湖心来深处不唯容鬼怪暗中兼恐有风雷仙人往往今谁在红杏花香重首廻
　　金陵寄窦尚书
　　二年岐路有西东长忆优游楚驿中虎帐谈髙无客继马卿官傲少人同世危肯使依刘表山好犹能忆谢公此去此恩言不得谩将闲泪对春风
　　清溪江令公宅
</div>
    <div class="pagination">
<a href="御定全唐诗_page803.html">上一页</a><span>...</span><a href="御定全唐诗_page799.html">799</a><a href="御定全唐诗_page800.html">800</a><a href="御定全唐诗_page801.html">801</a><a href="御定全唐诗_page802.html">802</a><a href="御定全唐诗_page803.html">803</a><span class="current-page">804</span><a href="御定全唐诗_page805.html">805</a><a href="御定全唐诗_page806.html">806</a><a href="御定全唐诗_page807.html">807</a><a href="御定全唐诗_page808.html">808</a><a href="御定全唐诗_page809.html">809</a><span>...</span><a href="御定全唐诗_page805.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
