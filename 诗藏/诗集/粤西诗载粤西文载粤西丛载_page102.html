<!DOCTYPE html>
<html>
<head>
    <meta charset="UTF-8">
    <title>粤西诗载粤西文载粤西丛载 - 第 102 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>粤西诗载粤西文载粤西丛载 - 第 102 页/共 153 页</h1>
    <div class="content">　　周源字本清武昌人成化间广西左参政分守栁州栁之都指挥王英贪暴士卒不胜扰哗而出城几欲为变公闻之急驰至谕以祸福遣归营且劾英罪卒乃听命章律字鸣鳯常熟人景泰甲戌进士成化间广西左参政适嵗秋旱斋沐率官属露祷甘雨随澍嵗以大熟茘浦獞贼窃发遣将徂征公受命监督率泗城兵由象武路扼陈村口当贼要冲号令明肃且战且徕遂擒渠魁而悉散其胁从者营中屏竹槁而复生众咸以为不杀之兆捷音上闻特赐勅奬励进秩正二品
　　朱镛字廷用临安人景泰丁丑进士累官广西布政司右参政甫至以军务行边纪功苍梧督平郁林贼还师桂林有疾致仕归
　　熊景字开甫江西人成化己丑进士己亥广西按察司佥事都台朱公檄君勾当浔桂诸猺君阴遣间衣商人服负盐抵猺所若为潜窜贸易者猺不疑也来诇虚实间曰吾商人不知新按察官何人然见其方具器若古壶状者十数实石其中窒以巨木计曰猺出降无庸发此不然此尝破大藤峡者也猺惧白酋酋即日降不旬日降猺及獞獠数十姓盖君以谋胜也朱公大喜镌银牌曰奬劳功勤以付君及请归父老泣留不得
　　孔镛字昭文长洲人天顺庚戌进士成化间知田州府峒獠仓猝犯城公莅任才三日身入峒寨谕之寝处饮食其中二日而出贼送至城赏以粟帛贼遂终公任不复出后为广西副使与桂林知府罗珦编纂郡志后复为广西布政使
　　林琦南海人举进士成化七年知梧州府兴学校尚教化施政先后有条民便爱之
　　呉中乐平人举进士成化十年知梧州府时韩襄毅初开府军需旁午处之裕如百废俱兴民不见扰
　　陈嘉言东莞人成化间知平乐府有治办才郡当孔道地杂猺夷擘画抚安悉中肯綮治行籍有声称
　　蔡防字时中呉人成化中累官南宁知府下车即察问民间利民甚安之宣化县民竞渡误死被诬入故杀律连七人讼系淹久不决防得其情释之已而大雨弥月居舍荡没民漂死以千数君斋戒帅僚属祷于山川等祠为文引罪以祝是日水即退视被灾者悉赈卹之田州守岑浦自恃土官骄悖不法与其族弄兵相攻杀君以直词晓谕皆感服释仇不复敢争至于兴文举义明狱足食诸事尽瘁不懈以劳致疾乞归
　　杨冠字尚文钦州人举人成化间平乐知府轻猺薄赋勤恤民隐尤加意学校建明贤书院以资丽泽创东西社学以给防养捐俸金造祭器以秩祀事既去士民立祠祀之
　　方祐桐城人成化初进士任御史以刚直忤中贵出守桂林是时各省防设中官镇守祐刚直如故莅任甫一年挂冠归
　　罗珦字用诚滇南人成化丙戌进士甲辰擢桂林知府丁未湖广杨峒蛮肆行全永间藩宪诸司委珦督兵莅全防御五月贼五百余人由全之兼塘过湘江径趋永之岭背经黄沙渡防珦遣灵川沈知县者统六峒獞丁适至猝与贼遇败走之贼遂退屯张家浦珦先遣谍者唐全尝为贼所掳数年始得脱身归贼素识其人欲与之相见全因携酒馔饮食之诱贼由山路奔归故巢贼信之不疑全即驰往报珦珦分布诸军据其要害而身先士卒邀之迎战于空王寺继而战于岩前又战于角山铺运大败之斩首二百余级余众窜匿岩谷数日不得食死者不可胜计获归故巢者仅十数人自是嵗至治末十六七年间峒蛮不敢复出劫掠者皆珦之力也
　　孙暲成化中由博白令屡荐擢知浔州府文武才行重于当时政尚寛简不事鞭扑迁学宫修城堞兴士庇民百务振举遗爱最多
　　周尚文琼山人举人成化间平乐府同知籍有时誉六年以忧归复除平乐吏民举手相庆九年致仕去阖郡诣当道乞留不可得
　　刘升江西人成化七年丞梧州识度超絶擘画中理为当路所咨
　　曾初太和人成化间庆逺府学教授刚直不阿善于施教凡课诸生必手自校雠以恩结士心以礼变士习后罹疾告归
　　汪镛字廷振祁门人举人成化七年知全州政修民和振作士类称贤守
　　欧阳寅成化间知郁林州首重学校继寛徭役甚得民心督兵征抚康乡及陆川县俱奏绩陞南宁知府呉孟俅广东定安人成化中以举人选知宾州州有八寨蛮屡为寇乱孟俅单骑入寨抚谕皆罗拜愿受约束许入城贸易禁带刀剑弓箭由是蛮人信服州以无事荐陞从四品散官仍治州事后以忧去任八寨峒蛮及南丹宾州二衞所旗军相率陈状乞留孟俅复知本州胡高安福人由乡荐成化间知象州单骑谕贼以祸福贼渠法庆慴服就抚州境赖安且恤民爱士建州治修学校士民怀之
　　胡琛镇江人进士成化间以御史谪起郁林知州才猷敏达心术光明凡所兴革裁处合乎时宜逺近便之何尧中铜梁人举人成化八年横州知州廉平简易新学校修坛壝赈荒恤孤抑强扶善奏革运表巡司任七载陞桂林府同知
　　黄兰成化间永安知州廉静有才略民猺相安在任七年擢平乐同知仍管州事又六年其惠泽沾漑最久刘规进士成化间以御史左迁郁林判官在任亲贤去奸甚得民心
　　刘琯海阳人举人成化八年任横州学正持身端谨训诲有方士皆督入号舍每日授书讲解不怠率五鼓升堂背书至夜锁舍暗察其惰者而朴之二鼔尽乃就寝诸生有梗教者系之明伦堂以示惩时州守何尧中修学日亲至视工诸生曰盍出迎之琯曰修学有司职也讲学吾职也各尽其职而已何迎焉坐讲不辍一时文教大兴诸生贽礼不茍受亦不茍辞积颇赢则遣人至广州市铜锡祭器归于学在任八年归学者咸称之叶畅举人成化间任郁林学正操履端方规度整肃为一时师范之良陞国子监学录
　　呉伯璋闽县人成化庚寅任全州儒学训导勤于教人惟恐其不能成尚书蒋昪及其弟大学士冕皆出其门性澹泊非分不以干人一时藩宪诸君子皆爱重之修桂林府志又修全州志笔削谨严是是非非无所茍刘胜江西人成化间知博白县当军兴之后流离始复缓役蠲租民以安业
　　庄概成化间知陆川县简易近民庶事毕举塞陂漑田九年荣满民思之
　　刘沧巴陵人成化间知苍梧县时兵荒流徙抚循安集俾得其所民今颂之
　　龙韬曲江人领乡荐成化间知容县值宼剧民多流徙韬阅险设畧严督捕御民赖稍苏邑自洪永来屡经兵燹田赋缩额强半民鬻妻孥填沟壑韬率里老疏请宪庙下镇臣韩襄毅勘议檄同知金廷玺推官郑义履亩覈实以闻蠲米五千六百七十余石盖蠲五之三焉自是民始复业
　　杨纲字秉衷岳阳人由举人成化癸巳知阳朔县学前居民俱结茅栖止常被火灾为学宫患徙之则拂其性责以覆瓦则力有不堪乃以已俸资借之各有宁宇许潜诏安人成化中令平乐时峒猺出没徴调烦苦潜躬诣诸峒谕以恩信稍稍敛戢民有讼田数年不决餽金求直者潜怃然曰以某之门而犹有贿是行不信于民也闭阁累日其人惶惧伏罪在事三年无余赀卒于邸太守捐俸治丧民为罢市
　　闭鲁任桂林推官成化间巡抚朱英奏复立山县推择鲁守之在任八年学校戸赋兵防水利率其开创至今犹循故画焉祀名宦祠
　　夏玮湖广人成化中知恭城县城旧在鳯凰山下土陿地卑民多疾疫玮改卜黄牛冈之原为政寛厚不苛民怀其惠
　　刘时雍庐陵人成化治间知富川县以科第寥落躬督士子为文防政务节爱善拊循猺夷有诣县者善谕遣之邑称大治卒于官
　　夏忠字尚忠贵溪人由监生任永福知县励精政务百废具兴奬拔才贤精洁祭祀其诗文尤有声誉
　　冯渶字朝宗琼山人由监生成化十八年知义宁县轸念残民剙修县志九年任满致仕
　　谢宇化州人成化间知陆川县招集流移复兴县治陈明临江人成化间知陆川县为政寛简大得民心王坦成化间任北流主簿黜豪强惠孤独民颂其徳纪通成化间陆川训导署县事兵乱民散治教得宜都御史韩雍具奏保陞本县署主簿
　　璩纶宜山人由举人成化间典阳朔教事以师道自重尝秉烛明伦堂督诸生夜宿讲通经史多至三鼓后累嵗科名不乏皆其作养之功云
　　谭洪番禺人成化十三年任兴安教谕教诲不倦士类兴起
　　屠滽字朝宗鄞县人成化丙戌进士累官都察院右都御史治改元总督两广军务兼理巡抚未一年斩获猺獞数多栁州诸处戍军旧皆番调风土殊习比代死亡过半乃为区处分守多所全活
　　秦纮字世缨单县人治三年以右都总制两广破岑钦鹧鸪岭走匿泗城遂克田州时总兵安逺侯栁景贪不法纮劾之逮景下狱追赃钜万褫其爵景于内降减赃且摭他事诬公亦被逮吏部尚书王恕救公内批改南戸部尚书
　　闵珪字朝瑛乌程人天顺甲申进士治五年以右都御史总督两广番阳泷水栁庆平乐猺獞相继为乱讨平之其讨古田也都督马俊及参政马铉败死时以致败自俊乃引咎自劾时议又欲济师珪谓罪止首恶乃设重购缉之已而贼果自缚以归安南使臣奏入贡道凭祥龙州辄为所梗诏下处分珪曰是亦各有罪焉乃行安南毋得挟私货行凭祥无得阻贡物争遂息八年进南京刑部尚书
　　邓廷瓒字宗器巴陵人景泰甲戌进士治九年总督两广于羣蛮结以恩信兵不轻出出则成功若郁林州云垆大桂诸种作乱以次平之
　　刘大夏字时雍华容人天顺甲申进士治十三年总督两广勅使临门即携二僮以行旌贤才斥贪秽裁冗费更役法上下不便者一切正之先是上思黄智永生三子长英次敬又次銶英先智永故英子钧当袭敬之子欲立其子理乃赂思明府申以理当袭藩司驳其妄将罪之理遂纠迁隆峒王恺兵攻州夺印官司擒理下太平府狱暮夜越出仍授恺兵破执钧子濬渼支解之大夏以兵擒理伏诛又左州土官絶改流官治之土人黄金挈家侨居上思州后归赂吏目赵纶疏金系官族当复土职又贿吏目汪文疏之俱不报防督府征兵于州金愿充头目率兵以从既而违期府遣州吏目黄文通促之不发乃火其营金忿遂与其党率所领兵还攻州治焚文通家杀其子武尽掠州民赀畜屯聚自保大夏遣兵捕金下狱诛之戢兵息民十三村薮盗为之衰止镇帅阃臣私役戍卒悉取还伍时有请添设兵备诸官者大夏言官无定制上有十羊九牧之扰民无定役下有皁马夫之费况司府官员名重于利犹知自检州县之佐利重于名徒增民害因奏革抚徭防政捕盗通判等官数十员民多称便官至兵部尚书卒諡忠宣
　　萧翀字凌汉内江人成化辛丑进士治十四年以右都御史总督两广先是古田贼韦朝威伏杀副总兵马俊防议马铉其后益炽古田及永福边山灵川七都百余里皆其巢穴久为民患至是调兵大征悉从招抚又左州土人黄金谋复土官不克而死有韦广明者复冒黄族求复知府邓炳讯其诈系广明于狱杖杀之至十五年炳往征古田以知州李钦承摄府事训导游汉摄州事广明弟广隆乘虚聚兵缚汉而胁取州印奔下雷峒翀檄柄遣土官赵元瑶许世忠往征之元瑶购得印世忠购得广隆下府狱杖杀之尽索其党寘诸法潘蕃字廷秀崇徳人成化丙戌进士治十五年以右都御史总督两广平思恩土官岑濬之乱又平思明黄绍及黄文昌之乱召为南京刑部尚书
　　舒清字本直徳兴人成化进士治八年为广西布政使廉平仁恕事有不可必极力拯护宪宗遣中使取古琴玩物清抗疏止之民得不扰凡一切馈遗斥出备军供致政归惟圗书数卷时羣盗剽掠村落过清家揺手相戒曰此清官家不可犯苍梧呉廷举自负气节于人少所推逊防灾异疏陈时政独荐舒清谓其遗爱在民近子产外和内刚近胡宿清不求人知近胡质急流勇退近钱若水其为名流所推重如此
　　厐泮字元化天台人成化甲辰进士治中累官广西左布政使以思恩土官有叛谋公檄降之近省蛮獠有乘虚窃发者军民日虞其偪莫知所为公拔民丁资以仓粟躬督迫之贼皆遁去
　　马铉字孔任永新人成化八年进士累官工部郎中擢广西右参议治五年邕容间羣蛮跳梁朝廷命守臣分道出兵之副帅马俊当自古田入俊负勇自雄众推君偕行行且百里初与宼遇杀获颇利俊易之明日入益深数阻堑君虑寇有备戒勿进俊谓前军度者殆尽此何足虑复行路屈曲而隘仅容一骑士卒隔絶不相顾俄伏发丛薄间君遂并遇害报至赠右参政林泮字用养闽县人成化壬辰进士治戊午广西参政奉勅总督粮储兼理屯田时逋欠三十三万泮知湖米方贱下令减直收银差官往籴湖米民甚便之输不后时既半年逋欠毕集全州千户谢表剥下奉上军民切齿泮白上司穷治之一方称快
　　张吉字克修余干人成化辛丑进士治间副使兵备府江申教令严武备察奸吏择将领次第兼举推诚御下其教士以射则悬金为的中者与之又以意创鸳鸯铳偏架弩仿种世衡教射青涧及韩世忠制克敌弓之为者公以所辖沿江山川盘结林木防翳或扼要害或纵斧斤以夺其藏伏之所又以贼恃药弩中者必死厚募解药多置挨牌重赏间谍邀截出入又以府江东西二贼相为犄角而东贼慓悍尤甚遂并力于东数月之间斩获甚众由是西贼闻之亦皆自戢府江以宁癸亥考绩入京有更张公法者贼复乘时而起镇巡以闻诏促还任防与地方用事大臣不合引疾求去时吏部尚书王恕素知公癸丑转梧州知府梧州乃两广镇巡开府建节之地轮蹄交错殆无虚日供帐馆谷不胜其繁民多四徙不乐土著公至凡百节损先是榷盐之利尽归于守至是出之悉以佐费复推其余修坛壝广学舍凡不均之徭皆厘正之于是民之徙者举相率而归暇日躬课诸生为讲説圣贤修已治人之道使人知所嗜向尤严于丁祭庙乐崩坏延乐师吕应祯聚诸生习之至于将事之际卜牲之外微而菹韭皆一一徧视观者竦然生敬
　　周孟中字时可庐陵人治元年广西副使董学政寛严得体善著述广西旧志孟中所裁定官至左副都御史
　　彭甫字原岳莆田人治八年广西提学佥事学有本原尚志节抗直自遂以论笃君子为时所称
　　陈阳字健夫新涂人治癸丑进士累官广西按察司佥事风裁猷虑卓越一时防右江缺兵备巡抚林公廷选上疏极言公学识节介忠鲠练达右江夷寇跳梁民瘁兵疲非公无可为者乃陞右江兵备副使蛮獠号称八寨者犷悍为一道梗自国初来莫或柔之公御以诚信谕以威徳即感悦请立堡为右江氓

　　粤西文载卷六十四
　　钦定四库全书
　　粤西文载巻六十五
　　桂林府通判汪森编
　　传
　　名宦
　　杨守随字惟贞鄞县人由进士任御史治初以忤权贵出知南宁府承檄勘忠州事暮夜餽金坚却之时吏治多不法守随独亢节自奋罢里甲供馈禁佐属勿得擅受讼诉督课诸生惩男女之不以礼婚者郡俗为之一变歴陞本省参政按察使终工部尚书諡亷简汪溥绩溪人举人治初擢知庆逺府政仁洁操爱民作士一出于诚凿堑匝关引流注之建香山关敌台及甃东城洗马河口以杜贼庚申贼攻城果足恃为固溥以外艰归士民交章请于上得再莅郡旄倪扶携迎于郭外如获慈母寻陞广西副使整饬右江兵备
　　姜琯弋阳人由进士任监察御史忤权贵谪判沔阳州治中歴陞庆逺知府刚果严明轻徭薄敛民安之庚申贼攻城琯区画御备城頼以安寻陞副使整饬右江兵备风裁凛然以思恩府土酋岑濬潜谋不轨讨平之迁河南按察使
　　刘琏字子玉鄱阳人由进士治间知栁州府柳在万山中城外皆贼巢占掠民田焚其室庐质其妻子公屡征诸獞有功都御史陈金优荐之鱼峰贼周鉴复相煽为乱琏率兵数百御贼贼败走琏追之贼侦援兵不継还战获琏剖腹实草焚其尸郡人哀之
　　余玉内江人举人治间知平乐府七年草宼为患公増凿后山为二堑筑土垣立排栅为外卫于城下辟马路令军士周旋廵警贼闻风不敢近乡民告急亲督军士集民兵设竒捕截累有功明年请兵平之民頼安堵谢湖字有客海阳人进士治间知平乐府初郡庠在城外东涧偪仄倾圮久弗治湖相地卜集不数月而告成课农事抚峝猺境内宁谧六年课最陞本省参政刘芳字永锡阳江人进士治十一年南宁知府爱民忤上久淹于职致仕去民怀之
　　何珖南海人举进士治间知梧州府平易近民従寛应事辞色不厉民不忍欺
　　刘琰衡阳人举人治间平乐府同知性爽闿轩豁披示肝胆在事六年吏守其程民安其业
　　丁防莆田人举人治间平乐府同知以文学知名造就士类多兴起者尤达治体所厘汰举行皆因俗而润饰之九年考绩督府刘大夏荐其才擢广南守
　　谈一凤字文瑞无锡人治壬子举人乙丑任桂林训导博洽有史才委纂孝庙实録督学姚镆深器重之时建宣成书院选八桂儁士延师分教以凤总理其事严立教条析疑义正文体每励诸生以明体适用之学绰有苏湖遗风以外艰归
　　徐珙海阳人治十五年【阙二字】府训导刚方严正士类信服学宫后有五显祠珙毁之防二子相継卒或以为祟曰天命也鬼能祸福哉终不惑
　　罗爵吉水人举人治八年知养利州凡州署庙坛桥梁诸兴作自公始建又教民従学开辟文风
　　何璋顺德人举人治十年横州知州简素持巳平易近民流民复业者数百
　　罗环字延賔新喻人治九年庆逺府推官清介威严狱讼多所平反十七年知上思州改土为流知州自此始优于治体鋭意变夷其建议当道者一曰易风俗教士子二曰苏民困革土兵三曰通传逓设铺舎四曰别土流革土吏陞池州府同知民有去思
　　潘常闽县人举人治初横州学正以师道自重讲解不懈壬子乙卯乡闱弟子登科者独盛陞永州通判李瀚字宗惠邵阳人举人任全州训导性刚介善造就人材士严惮之
　　吴原正字复明通山人举乡书治初知博白县一仆自随时遭兵燹民皆离徙原正还定安集悉复旧业龙山宼数千为乱讨平之虽兵务劻勷而学校城池公署桥梁靡不修饬督府檄查两省词讼博白独无其亷明果决讼牒简絶如此寻擢思明同知太守张吉以县方扰攘请留任父老谓令长大有德于民推原正云郑普漳浦人治二年知兴安县刚直果防作兴学校区昌顺徳人举人治六年知怀集县勤慎亷能利兴革废坠毕举为一时县令之最
　　王文绍南海人治七年知兴安县亷谨公平不滥不扰民有餽米者取其一撮而已
　　何纶铅山人监生治间知平乐县时防乱之余物力耗诎纶一意简静民以不扰
　　曽源海阳人治间知北流县刚方正直果决有为凡学校城郭桥梁街衢类多捐俸修缮后以奸徒中伤免舆论惜之
　　梁鱼顺德人治间知平乐县先是猺蛮屡梗军旅数兴阡陌半为蒿莱而赋无少减鱼奏蠲乐山津平二里浮粮五百石间有不能输者复商税助之时有花封五岭之謡
　　周冈合浦人治间知陆川县政事严明戸口增益郎珍临安人治间知陆川县亷介仁爱修学筑城七年去任民仰之
　　罗子芳顺德人举人治九年知永福县洁己任职时筑城垣不就子芳下车即竭力经画请当道发公帑设法甃砌力省功倍不三载告成保障之功至今攸頼又创察院及兰麻公馆帑藏不足皆捐俸为之
　　罗嵩通城人监生治间前后宣化北流二邑知县邑治疲剧嵩莅政临民修废举坠绰有矩度民不敢哗咸德之
　　李谧铅山人举人治间知宜山县政尚仁恕鼎建县治凡奉藩府檄坐军需必防计合邑丁粮通融洒派榜之县门小民咸知其数里胥不得縁以为奸民怀之周曽安乡人治间知灌阳县以亷仁为政招抚逃亡复业至数百家丈田亩清军伍无能售其欺者
　　叶喜雨饶平人监生治间知修仁县县故夷薮自失吉祥安平二里后孤城荒落不堪为邑雨怡然安之曰置吏效官正于此地乃结以恩信驭以方略边境稍宁叶仪长泰人治中任恭城令时旧城迁黄牛冈草创茍完未防就圯仪重加缮葺尤以学校为重殿堂门庑焕然一新提学副使周孟中为记称美之
　　唐聪长沙人治元年陆川典史繁乱之际赞政恤民民久而颂之
　　詹志文孝感人举乡书治间尉苍梧不诡随媚世语曰与其糜禄屈人孰若适志自乐弃官去
　　彭金南海人治间尉陆川防公慈爱乞休去民像庆夀堂祀之
　　余焕字文光防同人举人治十年永福教谕性狷介纤芥不茍取动止恂恂不逾礼则日羣诸士于学宫繙阅经史夜分不寐一时士人咸知淬砺
　　史智治间任北流教谕经明行修啓廸生徒士多頼以成就
　　王琏乐昌人举人治间知富川县性恺悌尝言令以牧民为职即三尺法何所用之惟通达其情上下聫络事防弗济其催科絶不事鞭朴赋亦无逋者
　　麦祈庆字景祥顺德人治十五年任兴安教谕持己以正教人克勤従者云集
　　麻琳直隶人治五年永福守备凡在任七载猺贼敛戢时上边山民戸鲜少建议招良獞耕种人甚爱之杨观字国賔合肥人治间歴官军门坐营千戸时诸蛮猖獗观效力行间劳绩最着擢都指挥佥事勅授昭毅将军因女为靖江王妃遂移家于桂治庚申卒孟御史洋为志其墓子孙坟墓俱在桂林
　　冯琚字良佩顺天人起家指挥以战功累陞都指挥琚躯干仅中人两目烱烱方额竖须人望之知为虎将治间古田既陷诸砦峒蛮蜂起去郭一二里即劫杀靡所顾忌琚领汉达军不百人往来贼要害所部健儿黠狡者委心抚之悉得其气力故贼中情伪先知云古田贼韦酋者约灵川七都贼聚党千人待琚于险猝遇之近暝矣窘于弱佯疾走诸部伍所持戈矛悉委之狼籍道途贼觇之鼓掌喜曰老冯怯也恣饮村落中琚固先健儿侦伺天未曙诸酋方齁齁睡奋防一呼响震山谷披靡辟易自蹂践死者无算畜犬二名之曰开山曰捕山旌旄出则二犬导之遇有贼犬啮琚衣号而頋踪迹莽苍间果伏也于是诸谿峒谓老冯有神琚守永福贼闻老冯名卒不敢得志逾四十卒
　　熊绣字汝明宁逺人成化二年进士正徳元年以兵部侍郎总督两广操励亷洁自甘疏布饩廪羡余不入私室禁番舶杜馈送风裁肃然
　　陈金字汝砺武昌人成化壬辰进士正徳二年总督两广军务时马平獞大肆猖獗亲统十三万众直抵贼巢平之陞左都御史遣官省谕古田贼其酋愿悉归侵疆输王赋如他州县又省谕防藤峡贼亦愿通江路不阻遏往来朝议嘉之赐名永通峡己巳春陞南京戸部尚书乙亥九月吏部防廷臣议以两广总督廵抚难其人推公仍旧任加太子太保公以两广用兵全资盐利而盐利之征不取之于灶惟取之于商乃一一查复旧规行之官商两便公深以府江贼患为虑奏欲移平乐守备官于昭平増拨民欵弓兵哨守廵逻而于沿江之地凡山势险峻贼难逾越处所则无事隄防其余但有径路可通贼行者或堆砌乱石以填塞之或斫取大木以阻遏之至稍平去处则开掘深阱防其往来仍调柳州庆逺田州三府壮勇土兵三四千名分耕沿江抛荒田土官司各以牛具种子给之仍给以行粮暂于梧州府库贮官银或仓粮查给待荒田成熟罢给五七年后量输租税仍于其中择其素有谋勇众所推服者立为总小甲以管束之又数年后事体既定或设长官司或设廵检司令其分番往来哨守廵逻而民欵弓兵始一切不用兵部议上诏令镇廵官一一如所议施行
　　杨旦字晋叔建安人治庚戌进士正徳十三年以右都总督两广田州土知府岑猛者思恩土知府岑濬族党也治年间濬乱猛降级因功陞指挥同知觊复其官防龙州知府赵源亡嗣袭以侄相猛因党其妹所立假子韦璋者赂京还驿使诈传诏防起兵遂与璋袭破龙州逐知州赵相乃赂遗本兵及当国者猛圗以功赎罪复原职璋圗冒赵宗夺龙州请托于旦执不可当国者广人也子弟素与叛人通而本兵擅作威福廵抚嵗有厚餽旦独无二人交怒又嗾廵按广西御史曹珪诬劾旦素清谨吏部为之驳白诬竟不行
　　张嵿字时峻萧山人成化丁未进士正德十六年以右都总督两广初上思州隶思明府弘治庚戌土官黄智永故孙鏊袭为其族黄理所杀族絶改立流官隶南寜府正徳丁未思明知府黄旸谋复州诈以镠为智永孙宜袭州目讦其诈旸意沮乃嗾镠纠迁隆峒兵劫邻境攻州弗克总督林廷选遣兵捕镠系浔狱有伪为公牍下浔释之镠复与其党杀掠州境至是嵿督官军之镠走匿生漆山获之槛送三府并俘其妻子镠死于狱仍弃市嘉靖二年岭西贼蔡猛三聚新宁恩平县白水白玉萌等贼众至数万人僭称名号剽掠乡村至烧莲塘驿舍为害年久嵿调集汉达土官兵讨之俘斩一万四千名颗后歴南京工部尚书
　　王启字景昭黄嵓人登进士正徳四年以江西按察副使触怒刘瑾降广西容县知县谢丈肃公赠以诗有不挫心藏国士风之句瑾又行令广西廵按御史提问罚米三百石输之官已复有事罚米二百石待命未报防赦免久客梧州着迩言等书比瑾败乃复为四川蓬州知州后正徳十六年任广西左布政使嘉靖登极公与右参政黄衷奏言广西税粮初四十二万有竒顷以人民逃散及土官不服输纳歳实征共二十三万有竒而宗藩及官军禄粮且过三十五万将何以支上命发布政司盐银五万两济之初中官镇广西者岁以零陵香进费至二千金上即位诏却诸献而广西征香贡如故至是公复请罢之
　　宗玺字朝用建平人正德间为广西按察使练习文法吏不容奸讼狱至前裁数语而决暇则舣舟游眺所操不过食器笔砚独坐讽咏见者不知其为监司也方良永字夀卿蒲田人性至孝正德间为河南佥事以不肯谒刘瑾勒致仕瑾诛复起八年擢广西按察使风采峻整不严而肃陞浙江布政
　　杨茂元字志仁鄞人成化十一年进士治十八年累陞广西布政司右参政思恩田州二府土官岑峻岑猛相讐杀害贻患地方正德元年上命三府进兵乃率前哨擒岑峻并党属一千有奇诏改二府为流官降岑猛为福建平海卫千戸猛遂拥兵据治势甚猖獗乃临其境谕以祸福猛言不便逺迁故耳茂元曰是不难即今鱼窝等寨苗贼背叛汝能备兵从讨以功赎罪吾将奏请为尔免迁猛即叩头愿従鱼窝等寨者柳庆猺獞也其酋韦朝宣等乱三府具闻勅令征乃协同将官破鱼窝等寨擒斩甚伙事定奏免其迁况村黄文昌兄弟三人久为思明府患二年陈都宪乃委同总兵官相机抚文昌闻之面缚乞降乃徙文昌而平其党髙友玑字肃政乐清人治庚戌进士正德元年累官广西右参政管田州府事土官岑猛者坐与族类搆争削秩诏以汉官抚之前官惧而逸友玑单车入田境审夷情向背待以恳诚宣朝廷德威示之顺逆利害始猛入见犹拥兵自卫久之乃遂欵效束身听命乃立学训士置堡伍聫其众归被掳男女以数百计田人帖服竟不烦兵三年事闻朝廷宥猛且复其官
　　郑岳莆田人进士正德三年以副使兵备府江时诸猺乍叛乍服情态叵测岳谓治外当自内始于是视平乐城楼橹圮坏者亟葺而完之次及旁邑府江广运足滩二堡亭障毕具隠隠一金汤云
　　张九逵号天衢大庾人治己未进士正德乙亥以参议分守广西右江丙子征府江总督陈公以兵三万檄公将之屯于府江之深堑据贼要害凡督战数十皆克捷俘斩无算未几班师卒
　　张祐铅山人举人正德十年府江兵备副使毎以輶车巡下邑戢寇安民防茘浦寇起亲率兵督战俘馘以数百计乃修恭城县城建富川守御所筑钟山镇城葺广运足滩二城饬备固圉边邑赖之
　　张芝字廷毓歙县人进士正德间广西提学其取士先道德而后词章一时学者仰之如山斗云卒于官张凤袁州人由进士以广西左参政掌思恩府事正德改元莅任适当兵燹之余百姓流移防有宁宇旧目恣横众无所恃公招辑流亡修举废坠锄强扶弱治地分田选智勇以充头目给官田以赡生徒一切因革咸得其宜六年陞南京太仆寺卿民思之附祀王公祠李雍晋江人进士正德四年由文选司贠外出为南宁知府安静不扰民甚爱之在任二年陞广东参政官防安仁人进士正德间平乐知府为政屏絶一切苛细务与民休息猺夷有弗率化者系其酋廷诲之以法明示羁縻而已后亦鲜为梗者六年擢两浙参政汪献字惟贤钱塘人进士正德六年南宁知府刚明正直亷洁有为入朝卒于途民甚思之
　　胡世寜字永清仁和人正德间知太平府郡属土官相习戾骜不庭谒太守而守亦防猜情意益隔公至以檄约如期至传令其下皆甲而入越翼日出临其营观蛮长骑射与欵语良久乃还旧以土官世及辄展转索赂公令土官生子即闻府子弟应世及者年十歳朔望或有事调集偕携之见太守为识年数状貌父兄有故按籍为请官于朝土官大悦服茗盈州李万盈与全茗州许荣髙仇杀二十余年罗阳县黄景明争官占地二十余年至公始平太平州李璿拒命公密檄龙英州赵元瑶讨之生得璿郡势面腋阻江而背独无限公檄营城北为壶关増戍其上民始帖席后官至本兵卒諡端敏叶性字叔理台江人举人正德间庆逺知府地濒猺獞至为难服公驭以恩信咸得其懽心城外羣蛮寇掠不时乃建堡为卫民安堵焉思其功者像而祀之
　　李守经汝阳人举人正德间平乐知府以爱民厚士称民有争至府者善谕遣之讼庭常空每与诸生谈论经义津津不置口时论韪之
　　江琮正德中知浔州府明习吏事务存大体弗受请谒亷介始终不变卒于官人哀思之
　　周任字以仁江山人治进士正德间累官梧州知府比至适大举用兵资饷百务皆取给于梧任酬应裕如百度咸举中阉武勋并莅张甚任正处之弗谄傲潜翦其羽翼置于法乃畏惮弗敢肆卒于官
</div>
    <div class="pagination">
<a href="粤西诗载粤西文载粤西丛载_page101.html">上一页</a><span>...</span><a href="粤西诗载粤西文载粤西丛载_page97.html">97</a><a href="粤西诗载粤西文载粤西丛载_page98.html">98</a><a href="粤西诗载粤西文载粤西丛载_page99.html">99</a><a href="粤西诗载粤西文载粤西丛载_page100.html">100</a><a href="粤西诗载粤西文载粤西丛载_page101.html">101</a><span class="current-page">102</span><a href="粤西诗载粤西文载粤西丛载_page103.html">103</a><a href="粤西诗载粤西文载粤西丛载_page104.html">104</a><a href="粤西诗载粤西文载粤西丛载_page105.html">105</a><a href="粤西诗载粤西文载粤西丛载_page106.html">106</a><a href="粤西诗载粤西文载粤西丛载_page107.html">107</a><span>...</span><a href="粤西诗载粤西文载粤西丛载_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
