<!DOCTYPE html>
<html>
 <head>
  <meta charset="utf-8"/>
  <title>
   御定历代赋汇 - 第 30 页/共 143 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定历代赋汇 - 第 30 页/共 143 页
  </h1>
  <div class="content">
   御定厯代赋彚巻二
　　钦定四库全书
　　御定厯代赋彚巻三
　　天象
　　黄人守日赋【以四声　　　　唐用韵】严　维
　　圣人之在运也上天为之降祥将以示徳逺告时康火精始凝初临于嵎谷阳徳用事首出于东方作大明兮其彩白有善守者其人黄惚兮恍兮见于为物之体窈兮冥兮来于无何之乡岂惟有徳动天影再中于汉帝至诚感物退三舍于鲁阳所谓人者臣之称日者君之象三光可得居尊众灵于焉称长人所以守日叶伊臯之弼亮天所以垂休明亿兆之所仰实王化之基格谅神功之肸蠁则知唐虞之代羲和之最萧索糺纷如烟如霭又况夫兆庆于合璧告祥于抱戴嘉其气象地表云收天外出旸谷而轮开当亭午而光大映真人之丽质烂霓裳与羽斾离娄夐夐以丧明周文咄咄而延昧属宇宙以廓清表隂阳以交泰我君如日之升惟天是
　　则君臣合体符瑞允塞以太古而望今齐哲圣以同徳二黄人守日赋【以君徳同明逺　唐人来附为韵】滕　迈
　　一气絪緼宛成形而擎跽相向俨守日而昭彰可分其色惟黄虽配位乎下土其形有二如辅明于大君原夫左之右之以引以翼虽髣髴而异体乃焜煌以同色理殊执热宁濯増泉之隅事近负暄杳在离宫之侧两分夹临下之照偕出契不孤之徳尔其从炎汉以赋象能环卫以成功白驹乍留守之而无荒无怠踆乌不驻随之而自西自东届赤霄而烟云靡杂循黄道而光彩混同容裔斯呈交相可名幸因时以融结得托质于昭明契同心之言是以契合润通理之饰吾非染成其或杲杲初晨悠悠云晚曾不斯须而离何虞运行将逺鄙魏臣捧而在梦笑夸父追而莫返嘉夫仪形似是想像归贞离立环乎两珥联影绕于重轮遂使慕有道之风归我一徳奉无私之照惟予二人受其采岂无异色呈乎瑞不待他辰所以禀中央正气当四夷咸賔诚宜阳景廓开翼戴徘徊升扶桑孰云孑立厠羲和乍若朋来观其辉焕瑞牒昭晰云路委疾徐而不更其守循躔次而罔于度信可以端拱道泰遐荒悦附今所以赋守日之祥表称君之裕
　　二黄人守日赋【以君徳同明逺　唐人来附为韵】阙　名
　　日观天文彼黄人之离立是守丽紫霄而规模乍分揖杲杲之光岂劳披雾举骎骎之足讵假慿云孕灵自禀于真宰肖貌方瑞于明君观其异体同心双形合力如左右之司局以扶持而受职乐天成象岂殊连璧之文就日无私特比铸金之色所以焕人寰彰土徳髙寻罔差其晷度回骛靡于顷刻类聚炎上朋来热中遥集丹极回翔碧空援四彗而克资烦手斲重轮而叶赞功发祥光之照烂将徳煇而统同不然者何以挺兹妙有倬彼轻清夹辅躔次周旋运行通理之形容可辨和光之顔色混成当乌采甫临之初则温温而引耀遇鸡人未唱之际亦専专以在明髣髴如兰之契逍遥若木之程及夫曈昽既升昭晰将晚厥瑞皆见斯人甚逺宵依愕梦伴程昱以少留昼遇挥戈感鲁阳而俱返恭已无怠旁行有隣化天隅之一气为日边之二人久照不疲匪迷阳于上帝四夷云格方取契于援神所以灵贶克开容裔徘徊非其时则抱影长往偶乎圣则差肩并来随冬曦之煦妪与夏日之恢台然后竦轻躯恣遐步分明天表双美云路愿将守黑之心望离宫而景附太阳合朔不亏赋【以圣徳通阳　唐精洞照为韵】杨　发
　　悬象告祥垂衣表圣隂慝将作而潜灭阳光当亏而更盛羲和率职徒降物以宵兴尧舜临轩方并明而晓映上方以忧勤御极睿哲承天声教既昭乎下土灾蚀固消于上景丽髙云已临照于物外位移正寝空警戒于事先晓次箕中时惟冬仲天子夕惕而慙虑太史先期而誓众于是雾霁闲原云归幽洞圆规杲耀发瑞彩于踆乌爱景冲融动和鸣于彩鳯是月惟朔升轮自东焕大社之晨气照清朝之晓风币奚假于词祝鼓宁烦于奏工遂使皆仰之人既无虞于薄蚀惜隂之士咸有望于再中谅天听之自迩信宸心之遂通仰稽圣谟遐考天则运行虽由于黄道应感自符于徳辉华增焕观光必逹于幽隂氛防皆消揆影无差于晷刻道敷阳教徳叶炎精麟效祉而不鬭葵向影而皆倾观台登望之时渐欣光被史册退书之际益讶文明至乃扬彩宫闱增华廊庙人动佳色物含清照若合璧之无瑕比重轮而有曜黄琬之巧言莫启由此缄词叔辄之望叹无闻徙兹载笑道契化祯回太阳躔次罔亏于顺晷贞明以合于重光固齐天而比徳垂永永于皇唐
　　日中乌赋【以辉光映出栖　　　唐迹在中为韵】康　僚
　　相彼乌矣超然莫同不振羽于域上自呈形于日中仪鳯肯慙信五色而都混髙天已及岂三年之始冲懿此生成贯乎今昔东西必随于运动升降宁离于赫奕俯黄人而更助金光映王字而偏疑鸟迹既乃腾陵霄汉披拂云霓那楚幕而堪处匪霜台之足栖分明而不似笼中固非仙鹤髣髴而还如镜里岂是山鸡曷九雏之莫对乃三足而长在黑羽虽同于不黔白头讵得而终待始来何地谁见入于重轮爰止何年孰可闻于真宰徒讶其炜炜煌煌形标翼张纵横弄色宛转和光风起而遥疑飞动烟含而杳若潜藏足令人子闲窥因寄情于反哺日官频测空懐望于殊祥嘉其霭尔无匹裒然斯出鸣琴安得写其啼流火焉能变其质复不知见也何期隠也奚归有咸池兮饮不饮有蟠桃兮依不依谁使梯航景象沐浴光辉炫晃乎清昼优游乎翠微靡愿稻粮志士留之而莫得无猜弹射夸父惊之而不飞客有指寥廓之仪形访前时之歌咏且彼素姿神异赤羽辉映不为隂隲之符葢本阳精之命今仁风已扇孝理方盛乌之灵兮得不降休而瑞圣
　　日月如合璧赋【以应候不差如　唐璧之合为韵】韦　展
　　国家纂天统绍启王迹猎英华于百代潄芳润于六籍于是阐睿厯于畴人镜象之氷释察运行之盈缩见分度之损益五星同舍状自叶于连珠两曜集晨不于合璧是知隂阳巻舒日月居诸时防而乍离乍合顺行而匪疾匪徐征于颛顼之法考以轩辕之书百灵以之肃若四海由其晏如惟上元之岁时和气茂惟南至之辰日月来就望乌免之交集瞻斗牛而既觏璧惟圆制象其圆正之形玉以贞称表此贞明之可以袭承天意可以敬授人时观台之瑞斯验冯相之言不欺方见仲尼无得而逾矣乃知潘夏何足以当之临楚山岂和氏而能识入秦野非相如之见持且夫日者尊而有常月者谦而不杂每有徳而昭感必效灵而允答分则列照于三无聚则和光于六合徒观夫炳焕可嘉毫厘靡差珥作如虹之气波为旁逹之华映彼仙娥有似夫佩而比徳吐兹王字更疑乎瑜不掩瑕然则天垂象兮至明厯为功兮可久重之斯实理本轻之则为乱首是以尧之分命典诰髙其能然鲁也失官春秋贬其诚不吾君之所惩劝将永代而遵守顾惟愚懵窃覩嘉应钩深索隠虽无瞽史之才颂徳歌功敢借诗人之兴日月如合璧赋【以两曜相合　唐时不差为韵】卢士开
　　圣人在上与天地广徳彰于日月洪休备乎瞻仰合璧之为状也頴曜相向圆明比象丽重光于一轨开混茫而精爽其真不迁其合以两和隂阳而二仪交泰辨分至而九服融朗既无异于望故王道所以坦荡也至矣哉考日以正时本于妙防日以合月宜乎暠曜厯躔次而双满合晶耀而并照一隂一阳曰柔曰刚既恒其用亦曜其相其合也契天地之明其璧也本日月之光国有道则循其度邦无道则失其常上元升而轩厯着太初复而汉运昌宁止纎纎西楼昭国憙而形偃杲杲东户表臣忠而据黄者哉懿乎一徳升闻天休下答示轨范于万代发文明于六合且乾道微而难究惟君是帝徳广而无私惟天是祐明者莫昭于日月故表之以防同同者将庆于和平乃整之于宇宙同轮共规叶庆应期既周天而同道乍皎皎以迟迟璧之生也本乎律律之用也在乎时厥祥云久逢昏则否其兴也明后惟道之遐其应不差是昭乎皇家谅我后之明徳发大道于光华何必尧年之与汉代而兹厯之可嘉日月如合璧赋【以天地交泰日　唐月贞明为韵】贾　餗
　　格天之功兮不宰而成丽天之象兮乃合其明躔次无差乃可立圭以辨祯符既叶必俟重璧而呈于是曜隂魄腾阳精将周旋而一体异逺近之相倾时也万类昭融四方清泰激朝辉之杲杲发夜色之蔼蔼悬异象于人间吐荣光于天外挺连城之价谁敢指瑕居匹夫之怀非同贾害金乌共色玉兎增鲜丽万室兮瑶台共美泛千林兮琼树争姸变芳流于斜汉叠圆影于遥天落照西沉若欲抵于昧谷澄晖东上又如返于虞泉荧煌异质烛耀非一抱珥之彩潜销如圭之容闇失于以表象明隂隲瑞至徳于尧年契昌期于汉日懿其经纪不忒明宵有程联彩徘徊似有求于潘子双形宛转若可赐于虞卿既同道以脗合亦相推而运行见乎天则一人有庆比于王则百度惟贞矧今冯相观防而罔愆羲和敬授而无阙将冥照于幽昧在宣精于日月是以灵符必集休祜可包不缩不盈自契于三年之闰无偏无党何忧乎十月之交岂止合采呈姿和光效异陵珠星而掩缛逗洛水而增媚东西并耀疑夹镜于长空升降相沿异藏于厚地然后操觚进牍赋邦家之盛事野人献日赋【以和悦日光情　　唐意君宇为韵】欧阳玭
　　昔宋有野人负日之喧兮献君不知天下流光以所见为未见不信人间委照以所闻为未闻当其爱景稍融农民乍悦谓国内有无谓山前自别恐弱水之光遽失虑扶桑之影将灭于是耒耜潜弃耘鉏暂辍指天路而贡诚适君门兮效节红轮在上无欺皎尔之心赤羽相随可验昭然之説乃曰臣生于陇之畔长于陇之旁朝播其谷暮植其桑丝不得上体粟不得充肠以藿为食以蓑为裳体冻乎雪骨寒乎霜因取适于中野遂潜舒于太阳煦不厌暄不忘而恐率土之尊未识民间之乐一氓之贱敢私天外之光所以贡其所知陈其所覩愿日之彩致于君之馆愿日之辉及于君之宇南亩而曾无寸泽犹税于身东方而幸有余明敢忘于主主乃悯其甚朴嘉其至诚一则警于骄逸一则念及黎氓安知万室豪家更有追欢之意六宫长夜仍多纵乐之情嗟夫人各有生生而有异尔岂不以种植为业逋租为事上或逼于狼政下或临于虎吏汲汲为心营营为意遂使朝光不辨谁知劳者之情暖景为祥忍夺生民之利乃知贵之逸者有之何稼穑而能知贱之至者不一则阳和而岂失彼徒见其夕入而因忘其晓出三尺之童子犹嗤何以日而献日
　　羿射九日赋【以当昼控九　　唐鸟潜退为韵】周　鍼
　　伊祁氏之有天下也十日并出或明或晦不唯差乎厯象抑亦紊乎覆载留一阳永照俾九日潜退羿操弓而进挟矢而前曰彼赫赫绵绵如珠之连烁我下土暨我上今当尽臣术之微妙协君徳之昭宣于是和容体正审固心防张六钧之在手期九乌之应弓既无双矢唯用九一发而上霆激再发而空中雷吼三发而轮震乾坤四发而辉流星斗五发六发而煜煜霞散七发八发而离离电走九矢皆中讶妖氛之忽无一曜髙悬望邪明而何有盖帝所恶天所嫌始腾凌而翕赩倐防而殄殱贯忘归而自消难彰变化落园陵而尽死永契沉潜瑞景将明彤弓尚彀百辟仰观乎黄道孤光下烛乎清昼莫不由艺之就神之授混烛灭而平权衡晷运正而分刻漏然后职羲和之任司掌御之图位寅賔于东极宅昧谷于西嵎故得万国讴歌迎覩重轮之日九天寥亮长飞三足之乌则知道潜防而发必中神自通而何再控镜四海而弓罢张亘万古而谁敢当设使尧徳不圣羿技不臧则苍苍茫茫终乱纪纲又安得廓六合定三光故曰天无二日民无二王
　　琅琊台观日赋【有序　　　　　唐】熊　曜
　　秦筑东门于海岸曰琅琊台髙可望逺而东之人悉以宵分之后观日于海底者壮其观而赋云
　　秦门之东天地一空直见晓日生于海中赤光浮浪如沸如铄惊涛连山前拒后却圜观上下隠见寥廓焜煌天垂若吞巨壑当其扶桑汹涌于云光阳徳出丽于干刚汗漫翕纳将吞六合冲融青冥遥浸大明羲和首驭夸父上征转心目苍黄性情倾地舆而通水府汲天盖而骇长鲸彼秦伊何崇此为门委絶人力其谁敢论失万邦者虽设门而必圮表东海者谅无门而亦存步秦亭而在此伤魏阙而何言千载之后石梁斯在时无鬼功岂越沧海念无道而肆志将不亡而何待我国家逾溟渤而布声教穷地理而立郊坰畧秦皇于帝典参汉武于天经顾荒台而寂寞取殷鉴于生灵尔其秋景超忽晴光焕发蜃氛干云蚌胎月长波沃荡超百谷以深沉唳鹤徘徊想三山而灭没齐鲁郡邑霜天泬寥凌虚无而倒景临沆瀣而乘朝日向蒙汜云横丽谯追鲁连之逹节行将蹈海仰田横之行义若在云霄骊龙之珠羣玉之府想望绵邈依稀处所有海客之无心托扶揺之轻举
　　海日照三神山赋【以辉耀相烛珠　唐庭粲然为韵】纥干俞
　　海日飞光神山之阳流一气于天表自三峯而景彰龙车迥驰丽于髙而特异金阙互映混其彩以交相原夫出巨浸以贞明次崇冈而久照当峻极之离立灭尘氛而引耀遂使授人之厯分乎命以正其方涉海之伦骇乎目以观其徼迟隠见于危壁蔼晶荧以逺峤披道接灵之府含华蕴粹之仙秉至阳而不极体元气于自然骇景克存讶鲁阳挥戈于在侧腾精独往疑羲和弭节于其巅于以系时于焉絶俗幽莫可辨明之所烛异景暂凝乎地首竒峯载列于鼎足影揺林树渐升桑野之躔色动鲸波尚想甘泉之浴且霞标建其南服日观掲其东隅虽照临之等类亦重深之道殊岂若丹极赫以戒晨仙宫朗而增焕方运行而不息乃曈昽而未旰森琼树之离离曳羽衣之灿灿此日而御惟山有辉谅难征于纪牒思载瞻乎海沂彼或栖真方丈必期乎悠久如将处代崦嵫且惧于浸微是以养志忘形驰晖以宁福地无阻门寝扃誓将越渤澥陵杳冥仰无私之照穷不死之庭愿参光而有待庶羣仙兮是听
　　登天坛山望海日初出赋【以海日生　唐残夜为韵】阙　名
　　配乎地者惟山丽乎天者为日登岧嶤之峻极见曈昽之初出廓灵海百川之宗孕金乌千里之质泛圆光于沆瀁焕鲜耀而滟溢虽腾辉于碧浪之中讵侔色于红萍之实观夫烈霾曀赫炎精擘洪波敲太清冯夷骇跃罔象奔惊照烛兮骊珠潜吐曭朗兮龙烛忽生愕羣仙于金镜惊天鸡于玉京巨浸半涵犹韬普天之美人寰尚暝孰识未融之明懿其千仞可跻四目斯在危岫陵乎碧落日域辽乎沧海既登陟以遐观知蒙汜之浴彩晨光乍分夜色未改升黄道而将始临下土而有待昼明夕晦徒观其躔次之常出有入无孰测夫隂阳之宰气澄雾巻月落星残流晖电曜散彗虹攒将焕烂以下烛出浩淼而上干挂扶桑而杲杲升旸谷而团团敷九华而赩奕灿三山之峯峦且几升天无忧于见渫已能烜物宁患乎祁寒顺寅賔而不忒烁溟涨之无端乘变化而复往得沐浴乎波澜于是游太极辞残夜羲和敬导运行有舍得天能久克彰乎贞明委照无私不间于夷夏尝倾藿而久俟冀余光之一借
　　登天坛山望海日初出赋【以海日生　唐残夜为韵】王　起
　　山惟隠天海则孕日日将升而转丽山望逺而无失青崖直上觉亭亭而渐髙碧浪遥分覩杲杲之初出将以测晷度穷节汨岂能独媚东南之隅空呈畏爱之质而已哉当其隂兎倾晨鸡鸣扪葛藟陟峥嵘挺身于重巘肆目于八纮天地廓烟云清赫彼巨浸吐兹炎精映曈昽而有竟烛浩淼而方呈彩射空中谓隂火乍出色浮波上疑萍实初生皦尔下土焕乎上征触髙涛而暂灭泛轻浪而还明曙色渐分晨光未改蒙汜拂浪扶桑浴彩将黄道以丽天必青方而浮海岂韬映之为美实照临而有待是知望莫逺乎日域登莫峻乎天坛彼以离而取象此以艮而居安考之则隂阳有度察之则溟涨无端况乎银汉落金波残将东方而自出俾下土而式观三足翺翔若刷乎渤澥重轮辉焕如厯乎波澜映嵎夷而未定拂若木而将升红彩下沉照波中之鳞甲朱光上溢射云表之峯峦诚变化之相诡谅始终之莫殚洎夫出溟渤照戎夏升九天辞午夜羲和整辔而直上葵藿倾心而皆御亦何必登日观之峯而后望神明之舍
　　登天坛山望海日初出赋【以题　唐为韵】阙　名
　　客有晓蹑棱层髙山独登览烟岚之忽敛见海日之初升赫彩旁照炎光上腾影乍揺而满目霞碎波不动而长空血凝由是倚危峦立天坛夜色既启炎精始团赤氛上焕于云路朱轮乍碾于波澜照燿一海之中剖开萍实分明百丈之外洗出金盘浩渺无涯曈曚在望髙居峥嵘之顶下视赫曦之状焚爇巨浸浮沉奔浪阳乌浴羽而载飞羲和按辔而直上不沉乎泉将丽乎天烁云涛而有曜类庭燎而无烟赫赫光满规规质圆才涌出于溟渤之底已见尽乎岩岭之巅所以跻髙峯翫丹彩明暗既分升沉斯在望若木之初出疑杳上于天河想隂火之潜照见焰烧于沧海出水未逺腾晖己殷托髙迹于巉崪之际指大明于顾盼之间涌上扶桑谓蟠桃之有蕊照出仙岛疑烛龙之映山歘赫满空渊渟沃日当银汉而炫晃泛金波以洋溢巨鲸之冥目霍张洪炉之铸镜飞出及登乎轨度射破氛雾洗光华而不湿冲尘埃而宁汚倚九天而照临见百川之奔赴故游者徙倚遐望徘徊久驻因物属词媿升髙而能赋
　　登天坛山望海日初出赋【以题　唐为韵】蒋　防
　　山有极天崇崒冠羣岳而首出下压溟渤之碕岸平视扶桑之初日天光海上曈曈而晓色己分人代梦中促促而寒更未毕客有爱此早景登兹崇山东方之昏黑据中顶之孱顔俄而阳开隂闭翕赩回还曳晨光于莽苍之外走狂电于溟蒙之间髙焰忽兴澜汗而洪涛血赤半规犹隠洪彤而青帝朱殷及其旋转将升睢盱万状散五彩而锦章已出照三山而鼎足相向杲杲兹始规规满望火轮上碾烧碧落之氛埃金汁下融跃洪炉之波浪观夫巨浸无际踆乌上抟万象昭著二仪霍寛惊鱼龙之蛰销昧谷之寒散入圃畦想葵藿之俱靡稍分林岭见木石之同坛独立嵳峩旷瞻晷度躔次一道晖华四布赫曦而六合贞明吞纳而百川奔赴不假濬冲之目尽见虚之赋赫奕昭宣层岩之巅赤玉之盘烛地黄金之镜帖天海若夺魄羲和振鞭湿光而长波初沃暖气而孤峯最先美润呈祥重光赋彩带环抱之珥照不波之海隂火之微茫已沉土圭之盈缩屡改则知大明之丽天兮可捧而升髙山之横空兮作镇不崩傥跻攀之有路愿观光而一登
　　海东洲磐陀石上观日赋　　　【元】吴　莱
　　粤东游乎海徼兮得伟观于阳阿登磐陀之叠石兮路防以巍峩天鸡号而夜半兮暾欲出于重波恍幕之沉黑兮惚火轮之荡摩缅羲和之有御兮扶木煜其将花渺汤谷之不可以里兮屇髙舂其几何嗟世寰之安在兮尚昧冥而未旦覩帝车之邪迤兮耿星宿于霄汉渐岛屿之奛鲜兮益淼茫而弥漫恐阛阓之犹尔梦寐兮类蛰虫之惛乱胡干极之牵掣兮俨机轴之翕张固隂泉之龡炯兮焕熸燧之奋飏炜踆乌之防煟灿烂兮渇喙解羽藐以迭砀戫烛龙之燬焫飒昱兮炽頟煽目其方骧县燔镜之荧灼炭熺兮鲛人泉客劀濯有光振赪鼓之焱熽炫煇兮北落壁垒嶙前行指彩虹之抱戴珥璚兮璀错爣缪绸遹皇想朱鸟之次舍轨度兮豁逹蔺轹閜燿铓乘寒涝潮水之傎倒推荡兮散晓赮霞气之轇轕彩章乃蜚腾于寥霩兮竟瞑于混茫繄髙抗乎氛曀兮仅启明之独烁歘逺麾之黂爝兮遽羣动之尽躩川后潜精而窟藏兮海童覻曜以犇愕鲛鼍扬鬐拨鬛以悠漾兮鸿鹤刷毛挟翅而陵薄莽琅琊之跻台兮防鲸山而昼其也阒罗浮之瞷井兮熀蜃穴而夜其爚也迅夸娥之杖防兮惧追逐而莫之跳逴也怒鲁阳之挥戈兮怪盘礴之弗吾规彠也惟圭臬之可测兮奈隙驹之焉托恒鞠明而究曛兮遂壮凋而老铄昔圣贤之有法兮实盖浑之同天矧链石而凝质兮复断鼇而镇渊将渤澥之凿竁兮沦谷底而迭然抑昆仑之峙兮绕岩腹而互旋岂文身黑齿之俯迩所出兮贯裸壤以相连或崦嵫蒙汜之逺压所没兮罄汃国之穷壖叹严氷与嬲雪兮旷古莽之鲜觉常眠惕重蒸与叠爇兮焮炎丘之毒瘴霾烟谅众人之懵陿兮持蜂螘之扑縁伟小儿之辩智兮虽睿哲而勿宣彼凡俗之多故兮遇曙朝而即竟诚旦昼之梏亡兮向晦昏而暂定纷仕学之攘争兮集农商之鬬迸滛末作以相资兮侈利心之百穽傥桑榆之不复灭没兮尽夺时而力政愿郁仪之恒若溟涬兮庶保躬而固命启晓筹而催辟兮警宵柝而告静信举防而豫知兮幸闻钟而深省何观瞻之不足兮重徙倚以盘桓光已通于一跃兮影奚于三竿逮层溟之毕露兮屹东霍之岩峦念列仙之独往兮扼羡门于波澜划孤啸而陟降兮撤防蔀以忻欢顾秦越之邈不相及兮又焉论夫逺近于长安
　　冬日可爱赋　　　　　　　　【唐】齐　映
　　闭天地成四时者冬丽乎天明万方者白日至若斗杓移指寒气入律霜涵氷以凝沍风落木兮萧飋始成干以连行乃宅巽而是出明在地上望杲杲于扶桑光揺水中疑泛泛而萍实故日出旸谷众人熈熈苦寒者自我而燠若即幽者自我而明之将所鉴而并鉴故无私而不私懿夫吾君之威可畏可爱象严凝以神武配耀灵于光大是以愚智必仰赖者也又如残夜犹昧破积隂以重光晨霜正繁济舆民于附火圣人纳谏亦替否而献可同彼天象发阳明以自东观乎道经体人庶而居左君法日也申文明于九重臣谏君也扇和气于三冬故时以泰岁以丰方防龙而并骛与步骤而追踪冬日可爱赋【以阳徳淳耀消　　唐畅寒气为韵】席　防
　　冬实穷节日为至阳节穷而栗冽凝惨阳至而焜耀舒光方伤竹雕松之严物无不惧覩丽天出地之旭爱何可忘观其升曭朗以自东荡沉隂于有北不赫矣以难向诚温然而可即依巢之鸟感微煦而和鸣带雪之林假余光而改色所以就之称尧帝之圣比之成晋臣之徳彼谷隠岩居之子无衣无褐之人照临遵夫和气偃曝得夫天真惨怛潜收戚戚之容咸革温仁逺被熈熈之化斯淳故得廓开曀霾洞逹遐缴融液氷渚依稀雪峤散九陌以无氛委千门以通照彼绳枢瓮牖既临砌而乐我无私虽熊席狐裘亦舍炉而欣夫有曜且四月歌其烈烈雨雪苦其瀌瀌既飘风而忽至何见晛而聿消岂若储精在于宣明舒徳本乎洪畅异春昼暄妍之色无夏天赫曦之状微温椒寝之中稍暖秦楼之上是知时当则惨物鲜其欢非爱景而斯出处穷冬而固难躔次不留志士徒争于短晷辉光可附小人宁怨于祁寒故曰太上化人徳之为贵咸欣欣而可悦不炎炎以求畏当垂煦妪之仁以释幽隂之气所以赋冬日之事歌徳政之谓
　　夏日可畏赋【以昔闻宣子之　　唐于政也为韵】贾　嵩
　　赫尔阳精当朱仲兮厥状难明杲杲而威棱四序炎炎而火烈羣生九野飞尘破氛昏而下烛六龙衔耀亘天地而横行其初也隂魄落彼大明生矣踆乌汹汹以飞来苍龙黯黯而光死辗烟霞而炎驾旁转洞寰海而红轮徐起烟勃乎扶桑之津鼎沸乎咸池之水八纮疑火井之内六合若炎丘之里路岐难处伤哉行役之人稼穑堪忧嗟尔耕耘之子始惊出地渐见摩天曈昽逾盛翕赩弥宣赫曦而光碎波涛血殷江海蓬勃而气蒸林郁焰起山川然则居上克明当中益炽想羲氏于执热当亢龙之用事照丘陵而恐是焦元蒸垄亩而皆成赤帝仰之者目精耄处之者神昏体悸草木为之生烟峯峦以之减翠千里无云炎风不闻木而栖者翕其翼泉而跃者伏其羣不党黎甿有异恩覃之士无私蛮貊终同炎徳之君可流金而烁石可焦头而烂额浩浩兮坌红埃融融兮过虚壁遂使无生禅子爱其孤鹤片云休影逸人恋此幽松古柏斯则晋卿执法于前代鲁史立言于往昔于戏猛以济威刚而驭下牧于外而冦乱咸戢升于朝而谄谀斯寡如夏日之赫焉孰云不足畏也
　　秋阳赋　　　　　　　　　　【宋】蘓　轼
　　越王之孙有贤公子宅于不土之里而咏无言之诗以告东坡居士曰吾心皎然如秋阳之明吾气肃然如秋阳之清吾好善而欲成之如秋阳之坚百谷吾恶恶而欲刑之如秋阳之陨羣木夫是以乐而赋之子以为何如居士笑曰公子何自知秋阳哉生于华屋之下而长游于朝廷之上出拥大盖入侍帏幄暑至于温寒至于凉而已矣何自知秋阳哉若予者乃真知之方夏潦之滛也云蒸雨泄雷电发越江湖为一后土冐没舟行城郭鱼龙入室菌衣生于用器蛙蚓行于几席夜违湿而五迁昼燎衣而三易是犹未足病也耕于三吴有田一防禾已实而生耳稻方秀而泥蟠沟塍交通墙壁頺穿面垢落塈之涂目湿薪之烟釡甑其空四隣悄然鹳鹤鸣于户庭妇宵兴而永叹计有食其几何矧无衣于穷年忽釡星之杂出又灯花之双悬清风西来鼓钟其镗奴婢喜而告予此雨止之祥也蚤作而占之则长庚澹其不芒矣浴于旸谷升于扶桑曾未转盼而倒景飞于屋梁矣方是时也如醉而醒如瘖而鸣如痿而起行如还故乡初见父兄公子亦有此乐乎公子曰善哉吾虽不身履而可以意知也居士曰日行于天南北异宜赫然而炎非其虐穆然而温非其慈且今之温者昔之炎者也云何以夏为盾而以冬为衰乎吾侪小人轻愠易喜彼冬夏之畏爱乃羣狙之三四自今知之可以无惑居不障户出不御笠暑不言病以无忘秋阳之徳公子拊掌一笑而作
　　秋日悬清光赋　　　　　　　【明】唐文献
　　有趋炎公子方弭盖于广原乍停骖于曲畛于时众芳歇槁叶殒对灵景之萧森遡鸣飇以凄惝兮恍兮叹无愁而不尽扬清大夫过而揖之曰先生其类宋玉之愁乎且四时皆天之行而何悲此凛秋是未知炎炎者易灭而隆隆者不可以久留请赋秋日令先生释烦襟洗尘眸焉若夫祝融解驭蓐收司蕝霜禽应令风篁协节寒潭潦收沦池波灭槭髙梧之森森萎芳兰之茁茁时维清旻载肃凉夜未央聆天鸡兮咿喔起金鸦兮扶桑既荧荧而闪闪亦韡韡而煌煌骋六螭之逸足散九道之轮光奄昒昕而始旦眎阳鼍乎垂芒寒商助其清晖阊阖翼以髙翔尔其蝉露乍晞鹰风未竞柔祗若拭圆灵似镜睇九陌之无氛俨八埏乎朗映铜钲挂兮崇盖明玉宇辉兮澄江浄既乃禅于午位宅是离宫埽凉烟之曭莽占灏气之玲珑晃朗乎倾玉壶之万壑熠焴乎纷匹练于长空既合璧以生润亦抱珥而有融虽金行肃杀乍回光于凋栁而奔驹迅疾犹委照于疎桐影霞天兮孤骛流江瀬兮离鸿挥鲁戈兮返舍汉瑞兮再中半规乍没霗曀不封霭西昆之余映恍大地其银镕于是庭飘沆瀣砌冷鸣蛩瞻皓月何纎纎借藻景之朣朣繄澄晖乎宵昼维大明兮始终若其连观蜿蜒周除防朱户葳蕤丹楹爽垲惊堕粉于莲房睠飘香于兰尔乃缘隟通煇乘虚炫彩云屏非暗绮疏不碍景谢玉虚光揺碧海纵防缀以微云亦曜灵之无改遂使菊圃散一丛之金桂苑霏千林之采畴云具腓芳菲若在亦有绿云遍野黄茂盈阡多黍多稌甫田大田斯箱击毂袒负摩肩发御廪开百防肃霜维时朗旭髙县出农甿于胼胝滋我稼之頴坚歌尧日兮烟晃乐舜亩兮有年若夫榆闗昼开羽书不歇壮士荷殳将军载瞂草枯胡骑骄露冷鸣笳发听边马兮有归心俄翔阳兮挂清樾烁彼雕弧燿兹钺扬我师之景炎荡游氛于穷发指杲曜以长驱志慨慷而呑戎羯又有林泉旷士嘉遯逸人偶尘圭绶终怀隠沦兹日兮何日幽兰兮可纫羡山川之映带思故国之鲈莼爰寻荔服爰谢蒲轮岂太清乎可滓庶比洁于秋旻于是又为歌曰秋容淡兮秋宇寒秋日霁威兮清可餐安得系之长绳兮永盘桓趋炎子乃嗒然而丧然而服相与长啸乎秋林愿永矢其弗告
　　日升月恒赋　　　　　　　　【明】姚希孟
　　猗璇图之髙掲兮垂两曜于万方抱赤精而含素辉兮受鼓韝于隂阳共中天以炳灵兮分宵旦之行藏丽八极而环四维兮永终古以耀芒维光华之烜烂兮宁初继其可量望澄鲜于霄汉兮眺晶莹之未央或自潜以垂曜兮或繇晦而作章骤熹微而欲吐兮忽腾踊以翺翔想曈昽之方旭兮与积朏而弓张惊苍穹之散彩兮劈混沌以呈祥掣羣睛使愕贻兮恍众志其怰惶乃若金支尽开翠旂未巻玉宇深沉银河滟潋曦光催建章之葳蕤暝色止长门之御辇又有丹鳯楼头莵城角朝霞薄晓雾以流金碧海照青天而成瑴东升之乌共晨雉而朝飞南栖之鹊伴昏鸦而夜啄于是火珠吐燧和璧藏钩起咸池而拭浴倚瑶台以纡眸驱飇轴于扶桑之嵿转氷轮于蔬圃之陬其昼舒也驾赭驎骖朱虬羣真绛节以前麾百神赤帻而鸣驺其夜明也弭素麛控玉骝缑岭吹笙而度曲霓裳振袂以扬讴乃夫绮疏绣幕乍白乍红海山楼阁可辟可封自晻曀而晃耀又靉霴而玲珑每烘牕而射牖且窥帘以映栊阿房晓镜尽作胭脂之色昭阳夜宴疑在水晶之宫吾不知其圆规阙玦与夫入西出东但见蓄之无垠揽之靡穷方积微以成钜亦由纎而启洪总为炽之始壮之萌而未可以乘除消息卜度于其中于是陈牺罍击鳬钟酬以三雅之爵佐以九成之镛仰天喁喁祝吾君之千万年与日升月恒而俱无终也而吾甘为圣世之华封因曲终而奏曰邈矣广漠承太清兮维日与月环贞明兮虑中而昃虞亏盈兮譬之茀禄盛则倾兮岂惟筲斗畏满籯兮皇矣吾后五福骈兮舜寿尧年莫与京兮泰阶肇开六符迎兮占厥运防时方亨兮初阳丽空晴晖莹兮清光半璧含珠英兮月閟其华日藏精兮将来景烁弥八纮兮厚蓄徐昌悠久成兮小臣献赋喜起赓兮惟繁星之粲天借迭曜以分荣兮愿我王其介福臣且为巻阿之鳯鸣兮
　　日重光赋　　　　　　　　　【明】冯有经
　　伊曜灵之腾烈爥万类而无垠体干爻以迅运掲离火以文明炳烛龙之烁灼奋踆乌之威神倬元圣而纬天标异质以示珍时也寰宇廓清景氛澄霁晨光发其熹微长空敛其纎翳浴咸池于天末拂若木于海裔蔚圆规以成章抱重光之绮丽焕羲车以转妍映彤庭而逾媚尔乃聚焰成珠攅创成轮霍爌闪烁宣朗璘玽上烘煌以布景下斐亹而竞文荧光爥乎四表赩辉逹乎五云但观其虚明内涵光华外映一体双形同辉并莹既环外而若卫亦虚中而若孕合小大以错景混表里以扬光焜煌煌其齐照炜煜煜以俱翔抱金轮而错出纷焕彩以揺芒若乃临紫宸而朗耀辗碧落以遄征郁曈昽兮玉树晰璀璨兮金茎发华葩而不定若绮组之相成争离披而晃爌亹陵乱而相婴联遐迩以明媚知中外之晶荧羲和方弭节而眴目离朱亦惝恍而丧精炳矣璧连光若珥抱既揺彩于层楹又旁烛乎奥窔盛魄赞于齐臣声歌登于汉庙绚五色之渥彩俨九光之赤霞清尘氛于海宇涤烟霭乎王家明道而幽深靡隠照临而悠久重华光昭烂兮轮囷抱载云霞灿兮焜防煜爚靡不绚兮郁仪呈瑞皇天眷兮向明出治厯维万兮煜煜重离时方旦兮身依末光在霄汉兮曦阳是倾葵藿愿兮
　　日重光赋　　　　　　　　　【明】黄　辉
　　天无二日瑞有重光郁赤文兮内溢赩丹霞兮外飏俪醇精而圜抱属盛魄以旁张眷一体之分气遂合彩而为章彬璘兮郁仪嫓英掩抑兮羲和丽祥旦旦重华差足征于姚帝离离两作良有取于庖皇尔其露渥晨疏星绳漏转隠瑶圃兮乍还出金门兮甫链乌连嬉以耸谷龙扶光而服虽若盘以凉凉已辅规而电电逮夫温源谢浴曲阿腾晞羣隂吞霭积阳吐霏散方宫之淑景习圆罗以曾晖选十煇之回惑薄三素以希微若乃晷侧衡阳圭莅昆吾中崇盖而交景属利眼以分胪何两珥之足拟即四彗其犹殊纷纶纶兮匪众燎之绕殿炜煜煜兮宁羣焰之随珠于是黄道扬旌赤熛安辔偶丰明以再中继离照而不易气独藐乎丹甑精恍承于火燧三千里之围径防贯连环十六所之周驱文弥决骥原夫阳宗积耀天统合贞惟阳也故实而善满惟满也故仁以生明月镜犹资其代照星芒亦赖以繁生即尔重光之外廓弥知纯体之内盈故精精似青翼翼似黑煌煌赤缟光无定色虽首列于三精实演华于太极矧化国兮舒隂郁丙明兮偏得于斯时也穷桑霞错细栁烟销上合汤泉下失沃焦百昌仰彗八表昭弥气之白虹望形潜匿土精之黄爵应兆飘飖虽复桂阙轮重榆躔珠紫萧丘千成龙烛万里吴羽然郊楚萍沸水无异山熠燿以矜幽城爟爝而增晷曾光晶之靡伦何竒复之足理盖闻南面继离东朝象日光少为适光重为隲史以太平而纪宣传谓明王之见吉叠旦则髙闾颂是发藻则陆机演悉彼宗祀之献寿徒导欲乎干封繄永平之歌徳亦宏度其未逢孰与明明之盛世行瞻杲杲之储宫甘渊叶梦于娵訾银牓悬瑞于岱宗茍濯发晞身幸负暄于玉槛孰不葵倾藿向企锡羡于铜龙
　　日方升赋　　　　　　　　　【明】沈一贯
　　于赫大明丽天健行盥东溟以濯曜轫扶桑而初征碧落展苍茫之景璇霄流沆瀣之精矫矫阳乌击海水三千而奋翼辚辚火驭指天衢九万而驰衡助青阳之载熈回寒光以将爚斗一南而天下春既万象于焉而生辉鸡三号而泽中应故羣迷以之而皆觉华月收璧影之陆离躔奎避珠光之错落玉绳罢系瑶斗已酌虽黎旭之始分而隂霾之已铄魑魅魍魉望月而宵犇象罔荒待时而晨作霅煜兮含辉防煜兮吐煌拂拂兮凉凉其为体也后天惟一度而辉烛于大荒其惟时也出地仅咫尺而宣耀于无疆其始出焉若夜光火齐不假采于丹雘悬黎结绿非绘色于银黄其少进焉若千爟万炬协要期而并举九章五采并丽景而咸章谢宴驾东皇扬祝融丽钩芒遒椉南陆驰节天阊斯时也杖何防于夸父戈何挥于鲁阳蔀何所用其丰绳何所施其长腾跃于云景之上容与于东隅之方若太极之浑沌始判而将分如元气之泱漭方流而未尖飞悬隂而现瑞奋初威以显芒首黄道以遐征径紫庭而抗行盖月驷之所不能追而云螭之所不敢当也故蓬海瀛洲依之而生气神州赤县瞻之以舒祥炀河渎而氷释灼岱岳而春敭贲草木则生机潜回于根荄暨鳞羽则淑气活泼于游翔眎周于氷天桂海贯胸胼趾之都詧遍于穷氊极幕圆胪方趾之乡睇汚壤而不秽照曀所而弥章大何逺而不屇小何微而不彰物何匿而不觏人何居而不卬若乃异域同明称长安之独近八表齐照谭化国之为长熹微云霞之掌璀璨龙鳯之牀湛露晞兮万年枝佳气霭兮白玉堂盖邦畿取日轮之象而太阳乃天子之光宜昊穹之所以睠顾之煌煌也故百草无情有倾心之葵藿虽羽毛末品生朝阳之鳯皇曝背可以献天子入梦则占见君王是以仰尧文之焕者就之而取其象歌周雅之盛者颂之而愿其升也于戏维丰维崇虽始生也无得而逾既中既盈即当天也有时而昃故大人继之以照四方君子法之以昭明徳吸精醇吐氛慝虑逝波之遽东戒驰驹之临隙与日月而俱新敷光天而罔极
　　日方升赋　　　　　　　　　【明】李维祯
　　维此曜灵实涵阳徳代玉鉴以相摩运璇穹而罔息夕韬光于蒙汜蚤委照于扶桑其为状也曈曈兮昽昽苍苍兮凉凉况彼鳬飞方奋翎于碧沼类兹骥步才骋足于康庄吐溟渤之洪涛游鳞骇以深潜临岱宗之巍观宿鸟惊而争骛逺而望之红葩灿烂玉井莲花之初发迫而察之朱盘的皪楚江萍实之半渡敛积雾于千峯文腾赤鸟映朝霞之五采象出金乌觉曙天鸡递訏音于翠落欣旸威鳯哢清吭于苍梧重轮表瑞驾羲骖而容与两珥呈祥缓仙佩以翩翻蚌甲新分目炫火齐之色蜃楼肇启枝悬若木之暾葵倾心而待景叟攘臂以迎暄羣防渐晰万物含辉影未遍于八纮虚闻杖逐次始行于三舍岂借戈挥星启明以前导雪见晛而咸消夜旦齐山罢饭牛之浩叹曦回蜀郡闻林犬之争嘷望长安而尚逺离蓬岛以非遥待漏求衣宸极寝未央之间耕田凿井康衢播出作之謡学士清严甎未过于倍四幽人旷逸竿甫见于函三童子何知聚车轮而构辨宣尼非圣揽去辔以增慙于时杓藏珠斗浪巻银河北阙流丹收晓箭之沉沉东方生白集委佩之磋磋鸡鸣而起太史献三号之戒虫飞如薨贤妃进再告之规测土圭而未至彻庭燎以何施上觚棱而栖神爵抱翚革而荡罘罳彩绚黄金之牓晴曛赤羽之旗烛龙兮渐转白马兮如驰乃有穆穆皇皇济济铿铿法干之健秉日之精服三光之衮抗二曜之旌抚大寳御瑶京始出震而四方炳煜继向离而万国昭明周宗式燕露晞杞棘汉殿宏开掌动金茎家抱就尧之幸人懐爱赵之情覆盆者蔼蔼而承耀晞发者陶陶以向荣盖闻阳道贵长天心忌盈是以易晋君子之徳惟云出地诗诵明王之福取譬如升书若四时首寅賔于旸谷礼将百顺报鞠子于初晨当质明而事始际旭旦而雁鸣朝歌回墨子之辙大采畅敬姜之名傥寸隂之靡惜愿莫系于长绳
　　日方升赋　　　　　　　　　【明】徐显卿
　　繄大明之炳燿兮旭炅灵之煇煌郁仪始朏于旸谷兮朝暾乍升乎扶桑肃寅賔以瞻晞昕兮晃洞明而徜徉晨鸡振羽而吚哑兮金乌奋翮而飞翔命羲和其揽御兮诏驰晷于东皇夐九霄之寥廓兮控六螭而天行尔其咸池初浴渤澥汪洋防防旺旺凉凉汤汤恍龙窟金轮之涌出俨鲛宫火焰之飘飏少焉升驾于曲阿之次驻跸于层泉之旁渐晨晞以曈昽觉曙霭之弥光望舒促列宿以避景启明率余曜而韬芒玉衡隠约其低度瑶华惨澹而含章陋烛龙衔炬之余晖眇萤燎燐照之微茫乃若登乎桑野之通衢临乎衡阳之云房益烜烜而赫赫愈昭昭而煌煌乾坤为之开朗宇宙为之挥扬山岳锦覆而增辉草木衣被而霑光炎帝鞭景以驱驰祝融捧驭而劻勷澔澔涆涆其势方长而不可遏也烁烁奕奕其威方炽而莫敢当也凛兮若后羿挽强弓而方张沛兮若神禹疏九河而始决其防鲁阳何假于挥戈夸父徙倚而徬徨吁嗟乎彼日之方升兮有类乎君徳之方刚当春秋之鼎盛兮正年富而力彊膺穹昊以践祚兮继大明而普照乎万方初出震以御宇兮炳重离而临八荒效彼苍而秉阳徳兮乃奋然独揽乎乾纲载道徳以为之车兮执礼仪而为之繮翼翼乎缉熈而嫓美周文兮骎骎乎敬圣而日跻殷商追重华之丈明兮峻徳配乎陶唐逺声色货利若浮云之过太虚兮何防氛之能妨斥谗谄嬖佞若翳霾之蚀太阳兮何晕珥之足伤仁育若春晖之燠品彚兮义正若秋阳之曝氷霜礼乐备而天地官兮治化隆而经纬彰光四表以格上下兮炳六符而奠黄二气和调兮若雨若旸百谷旅登兮多黍多秔麒麟负暄以游苑兮威鳯朝阳而跄跄臻大道于栗陆兮登至治于炎黄兹君道之发轫兮在谟谋乎岩廊如天步之伊始兮允有赖于明良象大明之初升兮正方兴未艾而不可量谇曰瞻彼日兮方炽方昌肆君徳兮弥进弥臧日之升兮天舒祥君继照兮际明良宗社巩固兮如陵如冈宜民宜人兮俾寿俾康亶天道之与君徳兮亘万古如一日并照无疆
　　日方升赋　　　　　　　　　【明】王家屏
　　伊髙天之泬漻覆万有而无垠炳赤熛以成象掲阳乌之威神涤素魄于灵渊丽昭质于苍旻盖乘干而独运亘终古以若新方其金铺寂阒玉漏逡巡新月竞皎庭燎未陈尔乃韬精袭采闷闷汶汶窙恍惚以奥宻握静一于洪钧逮夫夜星微晨光发华镛铿宵鼔掲尔乃扶揺馺沓轮囷突屼驾神岳之嶈嶈拂海涛之汨汨则有阳侯执辔丰隆先驱冯夷捧盖后羿扬麾拥云旗之缥缈骈霞光之陆离逺而望之氤氲膧胧如神龙之瞪目迫而察之灼烁照烂拟朱镜之呈规朗朝旭于始旦烛万象而生曦嘒三五以失色即晻霭何能蔽之属大明之当天惊幽魅以腾走夺燐烛于萤囊辟冥防于蔀斗于斯之时鱼钥既启九闗洞开旌旗辨色羣臣毕来乃有容成步晷羲仲察表太史书云鸡人唱夘爥丹陛以辉煌映玉墀其窈窕螭头抱影而躨跜金茎动色而騕褭信沆瀣之未晞羌嵎夷之初皎此我大君顺天时以听政追宵衣之遐藐者也乃若离明溥徧照临八荒三农出作九市开场士晨起而披吟工夙兴以劻勷行旅沾乎多露红女鍼于东方凡含和而饮气孰不感惕于青阳尔其挂影千山分晖万壑东自海邦西暨戎幕南荡朱垠北通漠莫不氛防埽灭和煦磅礴洵九有之混茫尽耿光之灼爚斯时也天子方且鉴于日迈法乎天行图慎终于有俶奋初征于精明问何其以视朝儆同梦于鸡鸣体惜隂于夏禹法待旦于周成则使迟迟舒景与圣徳乎并进熈熈泰运同国祚之方兴乃大小臣工咸负喧而思献颂天保之恒升岂不受亿万之仰戴起三五之登闳者哉乱曰离离海峤开光霁兮照临下土辟霾曀兮云霞绮错邈瞻睇兮丽于扶桑逹无际兮髙朗令终光不替兮
　　日蚀赋　　　　　　　　　　【明】张鳯翼
　　摄提指已实沉易躔吉朔之朝日有食焉予感阳明之迭微隂道之多愆因作赋曰玉虬渇烛龙翔羲鞭举曜灵扬出旸谷拂扶桑曈曈杲杲苍苍凉凉起铜钲于树杪兮驰火驭于大荒映东门而吐昱兮度南陆以腾光踏云霞之绮防兮碾胃毕之寒芒尔乃影动旌旗威消蝄蜽幽灼谼豅逺射嵣防昶乎以舒厯然其爽乌足髙翀固四极之所同瞻而蚁旋左步实万灵之所共仰也胡为乎妖防作沴窃据太清暪暪防防载薄其晶旭方升兮气暾乍敞兮输盈初防翳兮月眉有象既晦昧兮天眼无明斯时也碧落朝黮白榆昼昞析木流形土圭失景迷大陆之松杉闇长江之舴艋遂使羿缴空悬望九煇而莫覩鲁戈酣战挥三舍以无从则有揜苜蓿盘中之照减羔裘堂上之容于是朝野震虩乌雀飞惊爟爝杂遝金革鞺訇载拊门而击柝亦执麾以置兵噬呼号其控吁逹金城与玉京帝曰何物沫蠧乃蚀阳精爰命九野辏荧六符助晷走回禄以炀暄驱祝融以抱珥俄而黄道开旌赤熛按轨朏兮似蘓歘兮似驶煌乎若奭轮之离涴焜乎若寳鉴之濯滓逮夫跃清曦于乌次鶱大明于中天周照靡外旁烛无边余晒贯三垣与五纬鸿熹荡九垓与八埏防丽江山拭涟漪防嶆于再秀曈回天地启澒茫磅礴于重鲜方且履剥复而愈显亦奚玷乎大圆故倾收葵藿博忠荩也廕借鱼覃惠泽也晛消雨雪袪隂邪也皎夺氷山伸震詟也容光必照悉幽抑也方中则昃戒盛满也不同于万物示独尊也无损于寸云昭至徳也若夫枢嘿运妙用于昭梦灶因而进谏拾萍借以宣謡白驹惩其玩愒赤羽壮其招揺畏爱分而品定逺近辨而神超至于可就成尧之大莫逾奠孔之尊尔其亘函三而不毁擅无二以常存谁竟升沉之数谁窥变化之门即夸父有所不能察而又何怪乎盲者之昏昏于维我皇抚世重润重光抑其隂类振其阳刚屏曀霾于牀笫埽氛瘴于边疆采献曝于刍荛撤丰蔀于貂珰庶睿越崦嵫徳被嵎夷三精克序七纪维熈将旦旦赤文掲昧谷而遥辉不既离离丹采浴咸池而永耀无亏
　　旸谷赋　　　　　　　　　　【元】邵公任
　　挟天风而上征兮指三丘以为期朝发轫于昆仑兮夕弭节乎咸池翳沧海之浩瀚兮渺万里其何极曰有谷之在中兮实太阳之自出何崆峒而深窕兮复磅礴而穹隆既荡荡而无垠兮亦昭昭而有容方昧爽之欲分兮涌金钲于青嶂绚晴晖之晁耀兮豁氛隂其昭旷爰掲掲于九天兮孰锡名而曰旸将踆乌之吐景兮岂烛龙之衔光天鸡喔喔而告晨兮海鹤嘹嘹而警晓覩天际之曈昽兮渐腾光于海表晞清露于蓬莱兮旭初暾于扶桑彼飞潜与动植兮咸照临之无方散蜃气于须臾兮浴鲸波而动荡炯红光之相射兮扶赤规而直上随天运而左旋兮亘万古而行空碾飞轮于寥廓兮焕黄道之当中羌旦旦以如斯兮成岁功而不忒伟造化之难名兮妙神机而莫测昔帝舜之钦天兮爰治厯而明时宅嵎夷而寅賔兮专羲仲之攸司将平秩而东作兮乃朝日而识景适春月之殷重兮信推测之必审赫圣皇之当宁兮如初日之方升融四海以春和兮囿天下于文明顾愚生之多幸兮获同跻于寿域惟出作而入息兮曾何知乎帝力乃歌曰渤海之东有旸谷兮日行自空靡不烛兮天下皆春万物育兮圣徳日新同煜煜兮愿近清光献芹曝兮













　　御定厯代赋彚巻三
　　钦定四库全书
　　御定厯代赋彚巻四
　　天象
　　月赋　　　　　　　　　　　【汉】公孙乘
　　月出皦兮君子之光鹍鸡舞于兰渚蟋蟀鸣于西堂君有礼乐我有衣裳猗嗟明月当心而出隠悬岩而似钩蔽修堞而分镜既少进以增辉遂临庭而髙映炎日匪明皓璧非浄躔度运行隂阳以正文林辩囿小臣不佞
　　月赋　　　　　　　　　　　【宋】谢　庄
　　陈王初丧应刘端忧多暇绿苔生阁芳尘凝榭悄焉疚怀不怡中夜乃清兰路肃桂苑腾吹寒山弭盖秋坂临濬壑而怨遥登崇岫而伤逺于时斜汉左界北陆南躔白露暧空素月流天沉吟齐章殷勤陈篇抽毫进牍以命仲宣仲宣跪而称曰臣东鄙幽介长自丘樊昧道懵学孤奉明恩臣闻沉潜既义髙明既经日以阳徳月以隂灵擅扶光于东沼嗣若英于西冥引兎于帝台集
　　素娥于后庭朒脁警阙朏魄示冲顺辰通爥从星泽风增华台室扬彩轩宫委照而吴业昌沦精而汉道融若夫气霁地表云敛天末洞庭始波木叶微脱菊散芳于山椒雁流哀于江濑升清质之悠悠降澄晖之蔼蔼列宿掩缛长河韬映柔祗雪凝圆灵水镜连观霜缟周除氷浄君王乃厌晨欢乐宵宴收妙舞弛清县去烛房即月殿芳酒登鸣琴荐若乃凉夜自凄风篁成韵亲懿莫从羁孤递进聆臯禽之夕闻聴朔管之秋引于是弦桐练响音容选和徘徊房露惆怅阳阿声林虚籁沦池灭波情纡轸其何托愬皓月而长歌歌曰美人迈兮音尘阙隔千里兮共明月临风叹兮将焉歇川路长兮不可越歌响未终余景就毕满堂变容回遑如失又称歌曰月既没兮露欲晞岁方晏兮无与归佳期可以还微霜霑人衣陈王曰善乃命执事献寿羞璧敬佩玉音复之无斁
　　月赋【有序　　　　　　　　　宋】汪　莘
　　余少时读谢希逸月赋见其征引陈熟比兴寒窘大抵拙于文而乏于理窃尝以为恨至今取而再三观之皆不能易少时所见因搜其平生所得于月者假唐太宗房龄对问而为之赋云
　　太宗与秦府十八学士讲道于瀛洲之上于时宫壶漏稀月色如昼慿栏四顾河山若绣太宗慨然谓龄曰夫月何自生哉龄稽首而对曰臣闻月生于坎水主内光在坎则隠因离则彰其阖处隂其辟随阳魂生震始魄露巽旁二少分上下之两纯括晦望之囊八卦相禅为月纪纲观于卦画其义可详青者月魂黑者月魄出扶桑而五彩暨中天而迥白此月之变也皆隂阳之相客太宗曰月之义既闻之矣然则月之运行如何龄曰其始也一气茫然有物潜两仪洞开望之如神于是清风龙翔而启涂丹霞鳯翥而扶轮提白昼于既暝竢东皇于未晨按行于二十八舍周流于三百六旬出天入地自秋徂春横碧落而孰御厯黄道而常新斗车为之低昂列宿为之逡巡此月之行也臣又尝纵观焉大何天之不罩广何地之不笼髙何崖之不挂幽何谷之不通使夫山海之间共此灯而发防霍然如揽白霓之驾恍然如泛骊龙之宫若乃衬珠阁而露镇贝阙而含风蔼玉圃之生烟郁瑶林之摅虹乱芙蕖之万顷绘松柏之千重余辉半抹于城楼晓色欲拂于天东纷金章而玉佩杂天马而云骢咸谒帝而待漏殷殷乎长乐之钟虽然此陛下之月也臣请为陛下言士民之月臣为布衣只劒孤琴出游四方归憩家林其观于月也有不知所以独舞与不知所以长吟者矣方其射西山而散彩委曲浦而遗隂过银沙而瑟瑟渡金砾而骎骎逐行舟而上下与髙浪而浮沉因蒲帆而舒巻随桂楫而浅深入霜雪而英华秀发混芦荻而踪迹难寻散千林而无定影镇九渊而有常心或出晚霁而疑于清晓或当晨现而讶于黄昏或颠倒于山光水影或披豁于地窟天根或坐臣于偃竹之牕或挽臣于落梅之村或送臣于小桥或迎臣于柴门或带苔纹而黏屐齿或移花影而泛清樽太宗曰噫士民之月不亦乐哉然则月之徳性何如龄避席而辞曰大哉陛下之问臣不足以与此太宗曰卿其勿辞龄乃言曰月之徳性至矣妙矣惜乎赋家者流未有能声条振理者也夫太极肇判天一生水天一之精凝为月体仰射天外下彻水底洞照八荒晃不知其首尾碎之自圆挠之自止执之若逺睨之复迩体有盈虚性无生死胡为而亏胡为而盈臣以是知生死之故鬼神之情然犹不足以言知月臣爱月者也畴昔之夜尝梦焉弄月于云叶之表钓月于浪花之端种月于林泉之下布月于天地之间臣有其志而未遂也太宗乃掀虬须跃龙顔大笑而曰卿之志朕知之矣酌以樽罍食以鼎鼐牵牛正中再拜而退
　　月赋　　　　　　　　　　　【宋】杨　简
　　山月兮腾腾千峯兮毕明入林度岭兮疏爽而散清浮波泛流兮又何其萦回潋滟湛湛渟渟云气尽伏太虚碧澄不疾而速不行而至忽一轮之骤升珠无得以比其圆玉不可以齐其莹神光独竒万古一灵遯星辰之失色截天汉之欲倾虚明之妙弥满六合拟揽之而无得姑触之而莫零入竹则与之为竹入松则与之为松到几盈席透牕写櫺彻酒涵杯跨弦指琴大巧造微至此而无用其力至洁非染至此而如留若凝却之似止而非止进之似临而非临自古幽人雅士孰不仰之玩之乐之咏之不知其几千万语矣终莫能赞其不可摹写之竒探其造化机缄之情广寒宫殿近在吾方寸之地而有目者无覩有耳者未聆西屿杨子女知之乎杨子曰予唯无知故若是乐也故若是融融皜皜迎之不见其首随之不见其后也且不自知其为无知而况于知乎子仰而观之清明者何乎俯而履之博厚者何乎从子目之所视所视者何乎从子耳之所闻所闻者何乎彼乎此乎巨乎细乎虚乎实乎众乎寡乎有乎无乎子乎我乎可言乎不可言乎可思乎不可思乎洙泗圣人所以无得而称姑托之以水曰知者乐之又托之以山曰仁者乐之某今亦姑赋之以月而某乐乐之子信乎
　　月赋【有序　　　　　　　　　明】冯时可
　　癸未秋夕冯子独坐延首东望月耿疎林少焉凉风媵之直入余户岑寂无聊万虑填膺局天地偶东隣沈生携酒过劳吐峥嵘之论驱愁思于天外顿令宇宙若辟遂相与赓酹不觉金枢之西矣沈生乃唱韵即席赋焉
　　紫霞韬日绀宇流月孤蟾渐腾六螭自没飞镜花揺修蛾影越的的寒池冉冉丛樾万頴金射一轮银掲炯濯肺肝光鉴毛发其徳维何示冲警阙代明扶桑育灵溟渤荣悴参差朗照无别汉宫如霜楚台似雪絶缨陆离堕钗蹩躠三星欲沉九微未彻皓彩佐艳幽光争洁班姬独卧飞燕初诀庭栁葳蕤阶萤明灭兰膏坐凝桂影自孑西园盖飞南皮席设炮炙参差酒阑乐阕兴文如云纵横称杰玉壶素心相为昭晰潘生恨羁谢监怀濶思入雁羣身濡鱼沫顾影自怜揽晖欲怛若乃壮夫寄命筈云阵祁连星旗靺鞨秋入铜鐎寒侵犀札苍茫月上积光稾秸思妇深闺肠转车辖婵娟入帷愁来难刷合如三五离如二八亦有征人深夜揽辔银汉曳空长烟羃地旌心自悬蓬驱未次清质忽觌骨惊神悸龙马上都笙竽甲第金埒铜池撷芳瞩丽云巻夕鳞雾消轻翳圆魄徐升潋滟天际妖姬艳童歌容舞袂秦钩遗欢汉珠赏嬖陶陶永夕指空为誓明妃逺去赵王初徙都尉降北敬通归里孤舟仙客空山废士怆新恋故迫生怜死黄叶辞秋揺风忽起愁规自对收血相视情条靡靡形骸顿委别有招提震旦是倚摩尼夜出照我浊世光侵僧磬清傍佛几五禅明虑七觉荡滓水月成观何愁何喜噫嘻人生忽如逆旅畏涂多艰苦海无涘牛喘犹余鲛泪几许仆本恨人矧逢秋序霜陨枯梢露凝丛楚沉寒中夜息籁幽渚寥寥雁飞凄凄虫语四顾无人纎阿为侣万端崪来千载独伫遥愬长想重嗟累涕东隣有生焚枯酌醴仰月大笑谓予欵启翘然男子一何泥泥我攀望舒万象如洗发吾浩志袪我尘虑飞亷为车结璘为御烈缺长鞭搀枪髙翥厯天捎星万里一去夕禽秋引转凄为豫仆始神王浮白相饫轶埃灭晕月亦予助土豹殷声天鸡催曙曜灵一起光含明茹吁嗟月徳孰为畀与照而本空晦而逾着惨舒盈缺道无常处惟予与月相知其庶李白何问谢庄何誉
　　月重轮赋【有序　　　　　　　唐】潘　炎
　　抱戴之秋八月十有四日夜月重轮瑞之大者天意若曰将俾吾君姊事之赋曰
　　我皇初列唐侯潜蟠藩国英武方断文明表徳穆然思道顺帝之则既而动三合奔百神廓太清而万里耀朗月以重轮时属髙秋瑞彰元后光泛皎洁之斜汉色映阑干之北斗金波耀景非悬阚泽之名璧彩扬辉不入士衡之手理殊吴梦符炳汉謡浄桂花于日道环水镜于丹霄台榭氷洁郊原霜缟月之扬光天不爱道一盈一缺则惟其常彩溢重轮告于天表大人占之夏启以兆亦所以类星珠表金镜两耀齐美一人之庆于万斯年受天之命
　　月晕赋　　　　　　　　　　【宋】杨万里
  </div>
  <div class="pagination">
   <a href="御定历代赋汇_page29.html">
    上一页
   </a>
   <span>
    ...
   </span>
   <a href="御定历代赋汇_page25.html">
    25
   </a>
   <a href="御定历代赋汇_page26.html">
    26
   </a>
   <a href="御定历代赋汇_page27.html">
    27
   </a>
   <a href="御定历代赋汇_page28.html">
    28
   </a>
   <a href="御定历代赋汇_page29.html">
    29
   </a>
   <span class="current-page">
    30
   </span>
   <a href="御定历代赋汇_page31.html">
    31
   </a>
   <a href="御定历代赋汇_page32.html">
    32
   </a>
   <a href="御定历代赋汇_page33.html">
    33
   </a>
   <a href="御定历代赋汇_page34.html">
    34
   </a>
   <a href="御定历代赋汇_page35.html">
    35
   </a>
   <span>
    ...
   </span>
   <a href="御定历代赋汇_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
