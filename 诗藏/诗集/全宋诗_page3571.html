<!DOCTYPE html>
<html>
<head>
    <meta charset="UTF-8">
    <title>全宋诗 - 第 3571 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 3571 页/共 11672 页</h1>
    <div class="content">    劈破莓苔认诗句，欲归传作画图看。

李埴　白马湖
    白马湖光绿染衣，兰舟溶洋彩鸳飞。
    闲愁不到秋风后，听唱蛮歌月下归。

李埴　句
    日射红鸾扇，风清白野樽。

李埴　离巫山晚泊棹石滩下
    黄昏风雨阻江滨，翠绾群峰莫色匀。
    一夜子规啼到晓，孤舟愁杀未归人。

李埴　上巳从史巫山超过{左衤右弗}饮江皋
    风沙一夜卷冥冥，晓色曈曚上翠屏。
    薄宦驱人成老大，佳时得酒慰飘零。
    红馀晚树迷幽谷，绿涨晴波失远汀。
    却是崇山兼峻岭，看来浑不减兰亭。

李埴　四恩岩
    疲筇扪石上，大野俯栏窥。
    洞穴通诸顶，泉流接两地。

李埴　竹斋题事
    低斋结空野，小竹移孤林。
    斋闲竹净好，日媚幽人心。
    南方夏厌暑，独此留残阴。
    戛雨挫促梦，穿风搜凉襟。
    长茵展丽藓，乱歌奏欢禽。
    侍奴裹村服，语客抛尘簪。
    志高成利犇，思爽生诗淫。
    值圣喜盈卷，感古悲人琴。
    山迎稳履远，月勤澄杯深。
    荣名虽未染，幸亦非烟沉。

李植　句
    野堂吹落读残书。

李至　残春有感
    阴阴垂柳转黄鹂，肠断残春欲去时。
    白雪乱堆飞絮地，红须半在落花枝。
    园林向晚深藏郭，野水新晴暗入池。
    最是牡丹堪痛惜，风吹雨打渐离枝。

李至　残春有感
    年年九十日春风，风雨多端复在中。
    一盏更还辜我绿，乱花知是为谁红。
    树头啼鸟疑相劝，窗下吟生似不通。
    可惜芳晨莫虚过，眼前便作白头翁。

李至　春色渐浓物华相恼又依前韵更得恶诗既导鄙怀且嘲芳景自犹窃哂何况
    感恩言发即涟如，鹤已乘轩十载余。
    抱病尚通金阙籍，避荣犹掌玉皇书。
    目难看字垂垂暗，发不胜簪渐渐疏。
    安得安边一长策，少酬明主定狼居。

李至　春色渐浓物华相恼又依前韵更得恶诗既导鄙怀且嘲芳景自犹窃哂何况
    春色融怡画不如，落花狼籍晓风余。
    流莺为尔难忘酒，迟日教侬又废书。
    芳草芊芊行欲遍，垂杨嫋嫋折来疏，
    到头别卜连园地，悔学齐婴近市居。

李至　奉和独赏牡丹
    绕台依榭一丛丛，紫映黄苞白映红。
    烂漫只因前夜雨，馨香无奈此时风。
    暖融春色交相妒，繁{左日右煞}晴阳艳欲烘。
    应恨官高少同赏，罇前不得召邻翁。

李至　奉和对海红花见寄之什
    春风仙杏枝，倏忽吹成果。
    暮雨牡丹苞，凄凉飘去我。
    独有海红花，一丛千万朵。
    深似猩血染，香於麝脐破。
    繁压玉栏霞，红烧翠鬟火。
    俗呼锦被堆，又有何不可。
    仆射多才情，新停济川舸。
    闲绕复相思，醉袖花边嚲。
    吟成数十字，字字明珠颗。
    鱼目辄还公，莫笑轻酬么。

李至　奉和对雨闲吟之什
    南风吹雨骤还收，五月帘栊却似秋。
    陌上莫嫌行未得，田中应待足方休。
    休垂折角冲寒点，马浸障泥过漫流。
    遥羡文昌新右相，醉吟时伏一金瓯。

李至　奉和牡丹盛开之什
    主人多思惜芬芳，醉绕吟攀自是常。
    烂欲烧丛浑是焰，稼来薰物甚於香。
    妒偎罗绮迷春眼，狂聒笙歌费酒肠。
    久病劳公误相问，不同前作粉闱郎。

李至　奉和小园独坐偶赋所怀
    歌舞林亭不外求，朝回多著道衣游。
    蔷薇点缀勾栏好，薜荔攀缘怪石幽。
    泥浸落花红片湿，鸟啼深树绿阴稠。
    春风去便还经岁，莫负芳菲醉即休。

李至　伏奉佳句猥寄鄙夫辄写丹诚仰依高韵
    独惭师长念遗簪，长感知心在寸心。
</div>
    <div class="pagination">
<a href="全宋诗_page3570.html">上一页</a><span>...</span><a href="全宋诗_page3566.html">3566</a><a href="全宋诗_page3567.html">3567</a><a href="全宋诗_page3568.html">3568</a><a href="全宋诗_page3569.html">3569</a><a href="全宋诗_page3570.html">3570</a><span class="current-page">3571</span><a href="全宋诗_page3572.html">3572</a><a href="全宋诗_page3573.html">3573</a><a href="全宋诗_page3574.html">3574</a><a href="全宋诗_page3575.html">3575</a><a href="全宋诗_page3576.html">3576</a><span>...</span><a href="全宋诗_page3572.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
