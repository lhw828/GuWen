<!DOCTYPE html>
<html>
<head>
    <meta charset="UTF-8">
    <title>檇李诗系 - 第 88 页/共 137 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>檇李诗系 - 第 88 页/共 137 页</h1>
    <div class="content">　　沈权之
　　权之字孝威嘉善人
　　同羣従夜集大观楼
　　数载俱飘梗今宵忽聚星何人眉最白惟我眼能青书到凭鸿雁诗成感鹩鸰莫分南北阮最是喜同醒卜淇
　　淇字取新号筠涛秀水人负隽才亡年二十九恨别
　　雕阑坐听鸟声频苔径缤纷柳色新最是别来凄絶处看花不见折花人
　　戈元頴
　　元頴字长鸣嘉善人工诗古文蚤世
　　题桃源洞天仙图
　　兀兀天地内川壑开烦襟轩楹芝草长白云与之深中有餐霞士独抚丘中琴逸侣结遐契获事心所钦羣族无近状清泉多好音山延晷夕岫景变阳阴沧桑易眺聴遥踪寄长林呼鸾理瑶策振衣玉山岑
　　蚤春闲居
　　春风不相负重到栁堂前地暖初萦草池寒未种莲干戈看往事雨雪入新年野外容栖傲江湖正淼然
　　读无能新诗
　　榴花开徧复红蕖此日相过下泽车散病樽前司马赋感时箧里贾生书中原意气怜同调京国篇章慰索居欲报瑶华慙玉案北窗风雨渺愁予
　　钱士贲
　　士贲字岩烛继章子怡情诗酒有晋人风致甫及强仕而卒
　　和陶饮酒
　　五斗不适意解组遂言归归来复苦贫四壁空瓶罍我生如孤云八口常无依故人有王载酒欵荆扉怡然盼庭柯蹔复忘寒饥髙义不可再空樽谁与挥
　　杂感
　　烟波一望渺吴关岸栁青青渐可攀羞对芳年新雪髩愁随清梦旧烟鬟小园莺啭娇春色大庾花深照客顔遮莫喧歌连曲港闲门流水自潺潺
　　吴越闲者徐之
　　之字逺将平湖人精于天官家言
　　曹司农秋岳以余粗知星象白于制府赵公口占却聘
　　圣主当阳在玉衡求贤悬爵待神京储囊锥頴难为脱伏枥驽骀未敢鸣自愧谈天无异騐人言翊运有宗盟草茅出处如闗象安道风流且莫争
　　卜举人年
　　年字翁洲秀水人崇祯己卯举人隠于鸳湖之濵晚年肆力于诗惜多散逸
　　题千山雪霁图
　　呉松绫子千峰辟笔穷造化疑神役长林萧瑟同云稠松髯藤蔓失其碧南溪老叟蚤探梅红衫篛笠携杖来呼童折花过石梁一路寒香带雪回坐看霁色开云坞巉岩山势如蹲虎中有飞瀑走玉龙山头树树皆含雨残雪未消日欲昏清溪防曲绕衡门行行更入深山去不知何处是归村
　　周秀才之臣
　　之臣字尔襄平湖人本姓李少补弟子员康熙丁未受链师王昆阳戒于松麈山奉真朝斗壬子上元见黄冠绛服两道者来迎乃谓家人诘朝余将归阆苑矣十七日小敛毕夜二鼔繐帐中有光如昼当腹簇涌三宝珠大若鸡卵髙射三尺有竒手足皆挺莲花数朶秋日雨花用寒山韵
　　睡起意阑秋光半欲残空庭花自媚幽怨泪新弹露参差舞浮烟仔细看浓阴如未散罗幙不胜寒蒋处士岍
　　岍字僧果嘉兴人襟懐旷达卒年七十三屠东防挽以诗有作诗凌陶谢学道尊张程之句盖纪实也和屠东防田间晓步韵
　　桔橰响榛薄城市犹熟眠苍凉望朝墩秉耒竞欲前老翁起饭牛超遥向东阡瀼瀼草间露漠漠墟中烟众鸟亦相逐始秋云物鲜兹焉不努力何以谋粥饘曳裾事干禄斯文诚足怜理生苟茫昧奚取腹便便诛茅念我祖逶迤农圃连长水当巽隅浮图峙西偏一为化人居弃置颇有年揽物遂兴叹躬耕思昔贤















　　檇李诗繋卷二十七
　　钦定四库全书
　　檇李诗系卷二十八
　　平湖沈季友编
　　国朝
　　赵秀才沺
　　沺字天来号帆青平湖人韩之子性狷介不茍言笑凡经史诸子穷日夜诵览于诗无体不偹舂容和雅刻意宗唐粤东学使者闻其名聘之抵署即辞归曰我欲逰罗浮噉荔枝耳宁能作人幕客耶年四十三抱志而没有资真集度岭言
　　听王孙谈孙驸马舞剑歌【有引】
　　王孙弟述厥祖司铎髙阳时赴孙驸马宴驸马少奉命开幕蓟门还赐第髙阳年八十余醉中拔双创起舞意示据鞍竟以老废后至崇祯庚辰卒于家迄今三十余载谈次犹想见白发跳丸态也宗人沺为作歌
　　主家山第宴仙客月华应譲酒星白花炙毺霜不流两行珠额胭脂湿孙郎酒酣掷电影白虹怨落苍龙井兔魄淋漓挂胆钩手提八十一神州七星四射金精扫匹练双飞白帝愁投袂细将心事吐少年曽镇朶顔部射鹿时临右北平鸣骹拟到临潢府如今老去投闲久宫妓如花对白首空余锦带旧吴钩每逢风雨蛟龙吼座客相看惨不语英雄流落多如许谁遣亷颇困郭开翻思马援逢光武髙阳酒徒不可见王孙见我谈如面高咏王维老将行百感苍茫泪如霰
　　法华山寺观石门山人宋旭画十大名山粉壁歌
　　翠微深处招提入四壁烟云目不给疑是峯峦现化城真宰无功鬼神泣石门山人真好竒厯遍洲岛丹青施眼见花宫开十地曾闻芥子纳须弥西来东渡威仪好几座人天笔如扫有相空留罗汉松无情还缀头陀草匡庐瀑布峨眉雪长夏不消声不絶行际如将揖列真坐时应得闻禅悦更有白岳云去来何似赤城霞起灭云踪霞色深复深天目东西双嵲攀崖百丈穷飞猿悬澑千条界晴霓补笔高名属李郎百年古墨生芬芳忽惊窈防疑风雨漫嗟剥落凌烟霜何须瓢笠寻名胜九域洞天一览罄况复登高望洞庭潮音不断来清听微尘幻色本无踪眺罢流连抚古松欲向旧题添好句依稀落日数声钟
　　戏效元白体作茘枝歌
　　南行五月殊苦热火云莽莽炎飚烈况厯山城瘴气多复经涨海心如惙乆闻丹茘夸茘洲征夫恰值濯枝节船头望见繁星垂未曾入齿先怡悦缓程系缆促舟人亟买盈筐要新撷千颗黑叶须防至才见流涎同饕餮绛绡乍启即魂惊爪肤未忍怜竒絶细剥嫣红出莹然氤氲满眼咀氷雪润喉那得顾中消恣噉岂敢辞吻裂座中相饷劝加餐愿予多端品题切苞如紫障围玉顔坼如解襦吹烛灭脱如赤盘防月珠堆如肪脂并刀截膜如防酪水晶盐瓤如盛酿玻璃澈光如汤饼试素汗味如蒲萄剧清冽嚼如甘露液无滓含如好女妃唇囓芳泽无定属生香色态有质都不屑茘支之美乃至此似予所见徒饶舌玉环惯爱走红尘君谟好事杀青列自非亲见果予腹飜笑前人作口孽还忆故乡当兹辰赏心佳果满园拆虽有朱樱与醉李一一方此味俱劣人生若不食茘支枉用繁华住江浙作歌聊复仿竹枝传倡江头助鼔枻为分余润及长年漫停邪许且三咽更拟饱吃百千回蔗浆十斛重须设
　　羊城行
　　江口三板舸行行抵溟渤乗月挂长帆客程指南越南越回环大海波番禺两岫争嵯峨楼船自昔通杨仆左纛由来罢尉陀闻説炎荒多瘴疠古今翻覆仍佳丽大道朱门卓郑家康衢绣户王侯第靖南已去平南留公子娇娥射猎进百万明妆调骏马十千美滴弄箜篌宫中别馆横天半五层楼阁迎仙观相传旧是越王台越王当日曾朝汉五羊郭外岛夷船进奉还将市舶连翡翠文犀随处有明珠琥珀不论钱大新街去濠畔落外江贾客声相错廿年前是乱离人今日相逢成土著天南幸已斩长鲸岙门烽息琼厓清蒿丘难觅任嚣垒落日重过陆贾城海滨迁户何从辨忍使嗸嗸集鸿雁极目黎人蜑子愁升平惟此犹遗患可怜粤女踏歌新乞食还生满路春素馨匝地香零乱空向花田忆美人
　　沈融谷邮示粤中倡和诗却寄二首
　　为客三年别长随五岭逰瘴云鸿雁避蛮鹧鸪愁月暗榕阴夜霜空荔子秋情亲依陆贾官舍足淹留闻道丹霞顶幽人采石华手持玉麈尾口吐金莲花放鹤青天外还山白日斜与君闲笑咏并坐酌流霞
　　立秋日发羊城
　　緑榕三万树树树挂离愁此地无摇落那知已及秋驿楼催戍鼓瘴海乱渔篝夜半乘潮发孤篷逐野鸥
　　王山人诗
　　尔父前朝侠丈夫散金结士竟捐躯世情谁顾主家客天意终全赵氏孤説到兵戈犹涕泪擕将渔艇自江湖不须更问田横岛
　　赤帝长安久定都
　　广州十韵
　　为到羊城路间闗五岭賖三春闻蟋蟀十月见梅花处处栽甘蔗邨邨食苦华装镂瑇瑁珍馔荐虾蟆椰子堪为酒槟榔好当茶夷歌音入鸟汲女髻盘蛇桄实霜如面蕉丝雪似麻黄螯羮不厌丹荔果无加小吏腰长劔王孙跨短騧若非愁瘴疠应忘在天涯
　　子夜元宵歌
　　侬是三五年月亦三五夕三五月长圆三五年难得
　　采桑渡
　　暮春桑叶密桑下与欢遇筐满蚕欲饥与欢不得语
　　蝉
　　秖为耽幽寂鸣君髙树中力微声自苦讵敢怨秋风
　　輋谷歌
　　东边插稻秧西边收稻谷遮莫似郎心一年两回熟
　　虎丘杂咏二首
　　绮阁回廊四面侵旗亭絶技少知音不须更接红牙板内府新传十样金
　　红竹栏干碧幔垂官窰茗盏泻天池便应饱吃蓑衣饼絶胜西山露白梨
　　山塘夜市
　　画舫笙歌徧狭斜红羊灯胜广陵花慙无紫绮千金值羞到兰陵沽酒家
　　西湖杂咏
　　吴姬拂袖劝蒲萄那惜千金脱紫貂二十年前歌管夜秦楼直接段家桥
　　贑江歌
　　风水始行舟大湖小湖愁莫愁黄石滩头无数石白头岭下白人头
　　姚秀才安
　　安字拙符秀水人
　　田家
　　数家共一溪比屋相姻娅柴扉映修竹鸡鸣落花下沈贡士骐
　　骐字鸐山嘉兴县歳贡生
　　虎丘防集
　　胜赏由来吴会偏髙堂不夜烛如椽东南冠葢倾三辅呉越交逰满四筵星聚近连牛斗分莺求仍值花天目前王谢皆琼树觞咏依依似晋年
　　童秀才申祉
　　申祉字百防海盐县学生与彭孙贻齐名而诗篇散秩所见惟孟子诗十章而已
　　句践事吴
</div>
    <div class="pagination">
<a href="檇李诗系_page87.html">上一页</a><span>...</span><a href="檇李诗系_page83.html">83</a><a href="檇李诗系_page84.html">84</a><a href="檇李诗系_page85.html">85</a><a href="檇李诗系_page86.html">86</a><a href="檇李诗系_page87.html">87</a><span class="current-page">88</span><a href="檇李诗系_page89.html">89</a><a href="檇李诗系_page90.html">90</a><a href="檇李诗系_page91.html">91</a><a href="檇李诗系_page92.html">92</a><a href="檇李诗系_page93.html">93</a><span>...</span><a href="檇李诗系_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
