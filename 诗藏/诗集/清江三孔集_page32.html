<!DOCTYPE html>
<html>
<head>
    <meta charset="UTF-8">
    <title>清江三孔集 - 第 32 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清江三孔集 - 第 32 页/共 38 页</h1>
    <div class="content">　　至盱眙作
　　邮亭系马日西斜却向盱眙望白沙春色淡中唯有栁晓风狂过已无花古人出处真难一吾道穷通未可涯白水黄粱不须具呼奴挈榼取流霞
　　寓目
　　枝上余花脱尽红行人驱马緑隂中青春裁翦应辛苦不奏东南一夜风
　　汴上行
　　芳草连坡挂柳绵春风巻地落榆钱时光解与行人别若有离情应然
　　发青阳驿
　　悠悠驱马汴河湾几处邮亭略解鞍春尽榆钱堆狭路晓隂花雨作轻寒山川相背图中画日月双移板上丸行役渐多身渐老诗题聊寄旅程难
　　发灵驿作
　　晨装独入古河堤杜宇无端向客啼昨夜东风吹猛雨緑隂遮合不成泥
　　河亭独酌寄林次中
　　沙岸朝来雨乍晴东风舒巻栁条轻消愁亦有旗亭酒谁与当樽唱渭城
　　偶书
　　季子县头思越国越王尝胆望吴城少年莫念纷华事功业多从辛苦生
　　入亳州界
　　赢粮襆被望都门路出符离日未醺清汴横飞天上浪方塘穏锁镜中云淮南风物多相似江上音书久不闻寄语此山姑待我莫因西去勒移文
　　济阳作
　　曽浮轻舸下长江依旧东风巻緑杨徃事山川空满目新年须鬓欲成霜烟尘莽苍随长路云日萧条隔旧乡膂力四方男子事不须弹铗苦悲伤
　　榆钱
　　镂雪裁绡个个圆日斜风定穏如穿凭谁细与东君説买住青春费几钱
　　柳絮
　　风定漫漫雪不飞忽然飘荡几时归琼林金谷知多少半入楼台半拂衣
　　废庙
　　灵宇何年置荒台渐欲平丹青多冺灭苔藓太分明栋宇非难复威灵想不行长林相蔽翳惟有暮鸦鸣
　　雍丘驿作
　　京尘漠漠稍侵衣秣马雍丘日未西驿舍萧然无与语逺墙闲覔故人题
　　寄苏子由
　　歴下攀逰今几年相逢顔鬓觉苍然西齐美锦窥诗轴北郭浓霞入酒船别思忽随春浩荡还期已过月团圆君家早有为霖望莫学隆中但穏眠
　　入陈留界
　　青青麦陇鸟相呼淡淡长空尺霭无驿道寛平人语好共知明日到皇都
　　自雍丘取别路至陈留界较汴堤径二十里
　　平生羞捷径到此尚狐疑望防澹台路登髙赋所思
　　次韵偶书【自此至和子瞻西掖种竹诗皆先生少时作】
　　凄风下残叶疎雨滴黄昏山气先冬冷江流入夜浑无兵诛二鄙有策济群元郁郁平生志凭谁荐一言
　　有感
　　末俗皆趋利贫心独恶华葛衣冬已晏黍饭日将斜岳重渊骞伍毫轻许史家浩然忘世虑书剑一生涯
　　喻意
　　楚天隂易久顔巷意何孤贫贱身虽困英雄胆未枯西山縻虎足北海拔龙须一剑何时起功成泛五湖
　　秋夜偶书
　　击剑悲歌涕滴胸清时一向老英雄白狼黒犬如相犯愿语南山矍铄翁
　　赠王吉甫
　　项王战败耻归东仗剑南游寂寞中【吉甫去秋失乡举后游学于外】雨雪萧条千里暗乾坤浩荡一身穷文章未属清时用议论徒多烈士风四海望霖龙折角为君悲絶诉苍穹生计箪瓢少郁陶谈经千古见秋毫神驱笔下锋铓俊天纵胸中气象豪事业今朝心孔孟功名他日踵萧曹行行努力牵牛饵北海波中钓巨鼇
　　嗟予困羇旅雨昏萧寺中客情随日淡诗思入秋雄目防故乡路心飞黄叶风文轩又将去坐觉笑谈空
　　秋夕
　　月色清余睡寒霜入病躯漏随诗思急灯伴客心孤匣锁剑三尺身沈天一隅蛟龙困勺水永夜忆江湖
　　十月寒
　　初寒十月终凛烈若穷冬隂谷冻猛虎冰潭僵老龙霜威刷六合雪影暗千峯孤客坐无火悲吟聴暮钟
　　别介之
　　归去白【阙】居山行百里余腰蔵三尺剑腹载五车书暮雨添云重秋风落翠疎此时别离兴滴泪满襟裾
　　谈道亭睡觉而成
　　松竹昼隂环清风枕席间梦随啼鸟散心伴白云闲渔艇归前浦樵歌下逺山徘徊明月夜髙兴向忘还
　　呈介之
　　鐡面嵚岩鬼亦惊世间儿女敢相轻文章自古传周爕徳行当时贵灭明四海生灵虽帖泰两邉豺虎尚纵横胸中久畜平戎策不日敷施报太平
　　呈介之求礼部唱和一阅
　　金紫相摩上玉堂南宫诗战镇相将毫端冩出青春色窓下吟销白昼长辞艳迸开昆嶂火文章飜出铁林鎗愁中欲得神仙句更借夫君不闭藏
　　夜坐舟中偶成
　　臲卼扁舟抱寒水逍遥野客坐孤篷一天星月清吟外万里江山极望中遯迹未能离草莽机心唯欲破羌戎此心未遂难为语负剑长吁气满空
　　送郭圣原归庐陵
　　文章豪逸难为敌格志孤高自出凢两嵗论交重金石今朝泣别倚松杉满江春碧围仙棹入晓风轻送锦防此去天涯皆独立寂寥相望隔溪岩
　　蹇叔以登亭有感示予因以答之
　　何处登临可极观危轩隠在碧云端千年古树少春态一片江天带暮寒人似神仙君自好心如铁石我难干花红栁緑休多语且把诗书仔细看
　　清明雨不果出
　　雷势黑飞天马阵雨声狂播铁林鎗清明节物都谁赏寂寞无聊恋故乡
　　和酬介之
　　笔刃词锋剑防稠千金明月暗相投君鸡已勇夸长嘴我豕徒劳诧白头清似愁中闻玉笛美如饥后嘬兰羞伯牙未老钟期在再写孤音漫继酬
　　书斋独坐有懐
　　孤烛夜自明四壁冷无声欹枕清无寐思时愤不平林中多虎豹天上有欃枪匣剑蟠龙气何时仗汝评
　　呈介之
　　古柏青黄苦暗凋怪松千尺老嶕峣词源浩浩声连海笔力冲冲气逼霄贾赋任雄难作敌杜诗虽健亦相饶英豪自古非尘物他日峩冠立汉朝
　　登谈道亭
　　为厌红尘触目生与君携手上幽亭波光碎碧瑠璃地竹影疎青翡翠屏云惹闲心归逺岫风吹诗思入沧溟名机利械都忘去才得人间醉一醒
　　和介之
　　井邑喧嚣不忍行卷帘终日爱江亭竹声满耳萧萧雨山色挨檐曲曲屏连夜剑光摩北斗几时鹏翼起南溟与君分义尤相合有酒频来此醉醒
　　别馆春
　　别馆无人迹春归空緑芜落花深不扫啼鸟静相呼坐想龙山景方淹瘴海隅几因北窓卧一梦到西湖
　　清夜
　　夜久景逾清行吟到小亭梨花带明月银汉淡疎星渡水渔歌逺巡山鬼火青此时尘虑息豁若醉初醒
　　中夜口占
　　晴汉疑収练隂云忽涌涛山空鬼聚啸月黒虎长号露偪睡魔走风飘诗胆豪静中余所乐六印一鸿毛
　　求言
　　人多防所短孰肯告之言不自聪明广何由道义尊知非君子趣文过鄙夫存安得同心友相攀至圣门
　　口号
　　今日朱顔客明朝白髪人莫教行乐晩须惜少年春
　　西轩偶书
　　潇洒无俗韵登临纾逺情吟题红叶满卧看白云生山色差屏翠溪流泻镜明优游此终日其乐胜公卿
　　寛恤民力
　　天地清明日君臣际防秋雷霆大号徧雨雪湛防流士卒休羣戍耕桑劝九州中邦节赐予下吏省诛求物继由庚咏民喧击壤讴泰宁堪坐致寛恤此良谋户晓为今失官询校古羞愚言惟圣择神防戒优游
　　览镜
　　拂拭菱花试一临貌随年改叹光隂朱顔惨淡尘埃满白髪萧疎瘴雾侵自笑腐唇因苦学谁知瘦骨为愁吟平生履行无人识嗟尔顽铜岂照心
　　偶书
　　经嵗留南戍频时思故邦青山又薄暮斜日满西窻遣愤诗千首迷愁酒百缸何縁幸免去归棹破长江
　　近乾元节方教乐而雨
　　半月新调乐府班佳期今近迫隂顔歌喉防续防风外舞队差池细雨间坐赏宾朋愁不解来逰士女半皆还人心共望晴明景嗟尔乖龙独阻艰
　　城楼晩眺
　　华阁倚青空凭栏啸逺风溪光梅雨后山影夕阳中细草伤心緑余霞照面红此身归计未客棹自西东余得文竹寸余上有仙翁神女像相偶而坐异之作诗
　　千载皇英恨未平泪沾湘竹锦文成我收寸管尤瑰异上有羣仙无姓名乍见偶同神女梦静看独认赤松迎世间此物真难滞它日相从上太清
　　即事
　　久病情懐已索然况当景气似秋天书窓静滴芭蕉雨吟砌轻笼薜茘烟云结繁隂低逺岫风排白浪满平川多愁无计堪消遣斗酒浇成一觉眠
　　陶侃
　　梭作龙飞应自喜指将针决欲何求赖君作觉登天梦不尔王敦一辈流
</div>
    <div class="pagination">
<a href="清江三孔集_page31.html">上一页</a><span>...</span><a href="清江三孔集_page27.html">27</a><a href="清江三孔集_page28.html">28</a><a href="清江三孔集_page29.html">29</a><a href="清江三孔集_page30.html">30</a><a href="清江三孔集_page31.html">31</a><span class="current-page">32</span><a href="清江三孔集_page33.html">33</a><a href="清江三孔集_page34.html">34</a><a href="清江三孔集_page35.html">35</a><a href="清江三孔集_page36.html">36</a><a href="清江三孔集_page37.html">37</a><span>...</span><a href="清江三孔集_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
