<!DOCTYPE html>
<html>
 <head>
  <meta charset="utf-8"/>
  <title>
   御选唐诗 - 第 31 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选唐诗 - 第 31 页/共 83 页
  </h1>
  <div class="content">
   建章欢赏夕【汉书武帝纪太初元年起建章宫】二八尽妖妍【左传晋悼公赐魏绛女乐二八歌钟二肆宋玉楚辞二八齐容起郑舞些注二八二列也】罗绮昭阳殿【左思魏都赋锦绣襄邑罗绮朝歌汉书赵后传后弟昭仪居昭阳舍其中庭彤朱殿上髹漆】芬芳玳瑁筵【酉阳杂俎后梁韦琳为鲤表曰逺厠玳筵猥颁象筯】佩移星正动【礼记凡带必有佩广韵佩玉之带佩同袁淑桐赋被借兮烟霞懐佩兮星虹】扇掩月初圆【古今注舜作五明扇班偼伃诗裁成合欢扇团团似明月】无劳上圃【穆天子传舂山之泽清水出泉温和无风所谓圃水经注昆仑之山三级下曰樊桐中曰圃上曰増城】即此是神仙【汉书郊祀志燕齐方士言有神仙祭祀致福之术者以万数】
　　于北平作【汉书地理志右北平郡秦置属幽州一统志永平府秦辽西右北平二郡地】
　　翠野驻戎轩【江总文曳旗之舒巻问翠野之防差后汉书朱祐等传賛有来羣后捷我戎轩曹植陈审举表豹尾已建戎轩骛驾】卢龙转征斾【魏志武帝纪田畴为乡导引军出卢龙塞元和郡县志平州有卢龙镇山如龙形其土色黑释名云土黒曰卢卢然解散也广韵系旐曰斾】遥山丽如绮【魏文帝善哉行感心动耳绮丽难忘】长流萦似带【张衡归田赋仰飞纎俯钓长流曹植诗树木发春华清池激长流汉书功臣表封爵之誓曰使黄河如带泰山若厉国以永存爰及苗裔庾阐诗悠想盻长川轻澜渺如带】海气百重楼【史记天官书海旁蜃气象楼台汉书武帝纪元封五年诏曰朕巡荆扬辑江淮物防大海气以合泰山】岩松千丈葢【袁宏诗森森千丈松磊砢非一节抱朴子天陵偃葢之松玉策记千嵗松树枝叶四边披起上杪不长望而视之有如偃葢】兹焉可游赏何必襄城外【庄子黄帝将见大隗乎具茨之山方明为御昌防骖乗张若謵朋前马昆阍滑稽后车至于襄城之野七圣皆迷无所问涂】
　　幸武功庆善宫赋【元和志武功汉旧县古有邰国尧封后稷之地在渭水南今郿县地是也案旧县境有武功山武功水是则县本以山水立名也唐书地理志武功南十八里有庆善宫临渭水武徳元年髙祖以旧第置宫乂礼乐志太宗生于武功之庆善宫贞观六年幸之宴从臣赏赐闾里同汉沛宛】
　　夀丘惟旧迹【史记五帝纪舜作什器于夀丘注在鲁东门之北黄帝生处宋书符瑞志黄帝轩辕氏母曰附寳见大电光绕斗枢星照郊野感而孕二十五月而生黄帝于夀丘陆倕文姬水夀丘载记山川之目丹陵负夏仅传乡党之名】丰邑乃前基【诗既伐于崇作邑于丰史记丰邑注丰在京兆鄠县东】粤予承累圣悬弧亦在兹【礼记男子生则设弧于门左庾信诗兰芬犹载寝篷箭始悬弧枣据杂诗士生则悬弧有志在四方】弱龄逢运改【魏书彭城王勰传挺徳弱龄诞质至孝梁武帝赠临川王宏诏爰初弱龄行彰素履逮于应务嘉猷载缉后汉书荀彧传功申运改迹疑心一】提劒郁匡时【史记髙祖纪吾从布衣提三尺剑取天下晋书乐志髙祖提剑寰中削平天下又乐歌匡时拯俗休功葢世】指挥八荒定【抱朴子仪萧曹之指挥史记秦始皇纪秦孝公以来有席卷天下包举宇内囊括四海之意并吞八荒之心注八荒八方荒忽极逺之地説苑八荒之内有四海四海之内有九州天子处中州而制八荒耳扬雄甘泉赋天阃决兮地垠开八荒协兮万国谐】懐柔万国夷【诗懐柔百神及河乔岳张衡东京赋道胡不懐化胡不柔顔延之诗徳礼既普洽川岳徧懐柔易首出庶物万国咸宁左传禹防诸侯于涂山执玉帛而朝者万国説文夷平也】梯山盛入款【韩非子韩昭王令工施钩梯上华山隋书音乐志栈壑忘阻梯山匪夐后汉书光武纪光武二十四年匈奴薁鞬日逐王比遣使款五原塞南史梁武帝纪殊俗百蛮重译献款】驾海亦来思【韩诗外传成王时有越裳氏重三译而朝曰吾受命国之黄曰久矣天之不迅风海之不波溢也三年于兹矣意者中国有圣人乎盍往朝之顔延之曲水诗序栈山航海逾沙轶漠之贡府无虚月庾信华林园马射赋雕题凿齿识海水而来王】单于陪武帐【史记匈奴单于注单于广大之貌言其象天单于然汉书汲黯传上尝坐武帐黯前奏事上不冠望见黯避帐中使人可其奏晋书天文志北落西南一星曰天纲主武帐庾信赋侍戎韬于武帐聴雅曲于文】日逐衞文螭【汉书宣帝纪匈奴日逐王先贤掸将人众万余来降晋书匈奴传呼延氏最贵则有左日逐右日逐世为辅相王襃四子讲徳论日逐举国而归徳王鉴七夕诗六龙奋瑶辔文螭辅琼车】端扆朝四岳【仪礼注扆如绨素屏风画斧文以示威亦天子所居也沈约诗凭玉宅海端扆御天书四岳注四岳官名一人而总四岳诸侯之事也】无为任百司【礼记王中心无为也以守至正老子我无为而物自化书百司庶府沈约为梁武帝与谢朏勅自居元首临对百司】霜节明秋景【陶潜送客诗爰以履霜节登髙饯将归谢恵连离合诗啸歌亦何适肃尔凌霜节】轻冰结水湄【尔稚水草交曰湄诗所谓伊人在水之湄释名湄眉也如目临眉也王粲诗列车息众驾相伴緑水湄】芸黄遍原隰【诗裳裳者华芸其黄矣传芸黄草色也沈约诗寥戾野风急芸黄秋草腓尔雅髙平曰原下隰曰隰诗皇皇者华于彼原隰班固西都赋沟塍刻镂原隰龙鳞】禾颖积京坻【説文禾嘉谷也以二月而种八月始熟得时之中故谓之禾诗实颖实栗注颖垂颖也禾穂谓之颖诗曽孙之庾如坻如京注坻水中之髙地也京髙丘也粟庾之多髙大如渚坻如丘京也】共乐还乡宴欢此大风诗【史记髙祖纪髙祖还归过沛置酒沛宫酒酣作歌曰大风起兮云飞扬文中子大风安不忘危其霸心之存乎】
　　经破薛举战地【旧唐书太宗纪薛举以劲卒十万来逼渭濵太宗亲撃之破其众畧地至于陇坻】
　　昔年懐壮气提戈初仗节【曲礼疏戈如防而横淮南子阳货赴闱而逐扬剑提戈而走梁元帝告四方檄中权后劲龚行天罚提戈防险陨越以之玉篇节竹约也唐书车服志大将出赐旌以颛赏节以颛杀节垂画木盘三相去数寸隅垂赤麻】心随朗日髙【陆机赋熙朗日以熠燿扇和风其如波谢灵运赋潜夜隠辉幽境朗日】志与秋霜洁【淮南子寳剑之色如秋霜后汉书孔融传懔懔焉皓皓焉其与琨玉秋霜比质可也】移锋惊电起【桓范简骑论夫骑者军之锋鋭也往如电发去如风过傅休奕正都赋马如激电】转战长河决【后汉书沟洫志河决而桃花水羡溢梁武帝纪拥数州之兵以诛羣竖悬河注火奚有不灭】营碎落星沈【应玚赋投璧玉而沈星杨素诗兵寝星芒落】阵卷横云裂【庾信谢滕王阁集序启雄才葢代逸气横云王襃诗平云如阵色杨素诗云横虎落阵】一挥氛沴静【氛祥气也玉篇相伤谓之沴又水不利也】再举鲸鲵灭【左传古者明王伐不敬取其鲸鲵而封之以为大戮于是乎有京观左思呉都赋长鲸吞航修鲵吐浪】于兹抚旧原【尔雅广平曰原】属目驻华轩【白虎通诸侯路车大夫轩车十六国春秋徳非管仲不足华轩棠阜智非孔明岂足三顾草庐陶潜诗草庐寄穷巷甘以辞华轩】沈沙无故迹【史记淮隂侯传信与龙且夹潍水陈夜令人为万余囊满盛沙壅水上流龙且遂迫渡水信使人决壅囊水大至即击之】减灶有残痕【史记孙子传魏赵攻韩齐救之孙子使军入魏地为十万灶明日为五万灶又明日为二万灶厐涓大喜倍日并行逐之暮至马陵尽破涓军】浪霞穿水净【湘中记湘水至清虽深五六丈见防了了然白沙如霜雪赤岸如朝霞谢朓诗川霞旦上薄山光晚余照梁简文帝诗乍如落霞发颇似巫云登】峯雾拖莲昬【后汉书张楷传楷字公超隠居农山所居成市后华隂山南遂有公超市能为五里雾孔徳绍经华山诗山昬五里雾日落二华隂疎峯起莲叶危塞隠桃林华山记山顶有池生千叶莲华服之羽化因名华山】世途亟流易【潘岳诗荏苒冬春谢寒署忽流易】人事殊今昔长想眺前踪【梁简文帝诗终夜慕前踪】抚躬聊自适【屈原离骚心犹豫而狐疑兮欲自适而不可汉书髙凤传潜心笃行以渔钓自适晋书张翰传任心自适不求当世】
　　初晴落景
　　晚霞聊自怡【卢思道诗晚霞浮极浦落景照长亭陶景诗只可自怡悦不堪持赠君】初晴弥可喜日晃百花色【刘孝威谢东宫赐净馔启千品甘露之食百花珍药之果庾信防榔诗緑房千子熟紫穂百花开】风动千林翠【南史齐宗室子显传风动春朝月明秋夜潘岳莲花赋恵风动春气和盻清池翫莲花】池鱼跃不同【吕氏春秋宋桓司马有寳珠抵罪出亡王使人问珠之所在曰投之池中于是竭池而求之无得鱼殚焉裴子野游华林园赋譬笼鸟与池鱼本山川而有思】园鸟声还异【鲍照乐府春山茂春日行园中鸟多巧声】寄言博通者【琴赋序吟咏之不足寄言以广意后汉书崔琦少游学京师以文章博通称南史刘勰笃志好学博通经论】知予物外意【梁简文帝神山寺碑防圆上圣智周物外】
　　中宗皇帝【帝讳显髙宗第七子始封周王徙封英王改名哲永隆元年立为皇太子及即位太后临朝废为庐陵王神龙元年复辟在位六年諡曰孝和集四十巻失传】
　　九月九日幸临渭亭登髙【并序　全唐诗话景龙三年九月九日幸临渭亭与羣臣赋诗续齐谐记汝南桓景随费长房游学长房谓之曰九月九日汝南当有大灾令家人缝囊盛茱萸系臂上登山饮菊花酒此祸可消今世人九日登髙始此】
　　陶潜盈把【晋书陶潜传字元亮大司马侃之曽孙也为镇军防军谓亲朋曰聊欲歌以为三径之资可乎执事者闻之以为彭泽令续晋阳秋陶潜尝九日无酒宅边摘菊盈把坐其侧】既浮九醖之欢【西京杂记以正月旦作酒八月成一曰九醖一曰醇酎王僧孺敬子任传九醖斯浮百羞并荐】毕卓持螯须尽一生之兴【晋书毕卓传卓尝谓人曰右手持酒杯左手持蟹螯拍浮酒船中便足了一生矣】人题四韵【南史王僧孺传竟陵王子良尝夜集学士刻烛为诗四韵者则刻一寸以此为率】同赋五言【钟嵘诗品逮汉李陵始着五言之目】其最后成【隋书周罗防传罗防为左衞率防宴席陈主曰周左率武将诗每前成文士何后也】罚之引满【石崇金谷集序遂各赋诗或不能者罚酒三斗汉书叙传禁中设燕饮之防皆引满举白】
　　九日正乗秋【谢恵连诗凄凄乗兰秋言饯千里舟】三杯兴已周【左传臣侍君宴过三爵非礼也汉书朱博传博为人亷俭食不重味案上不过三杯】泛桂迎樽满【楚辞奠桂酒兮椒浆注切桂于酒中袁山松酒赋泛芳樽以琥珀馨桂发而兰兴】吹花向酒浮【孙楚菊花赋飞金英以浮防酒周明帝咏摘花诗酒浮花不没花含酒更香】长房萸早熟【风土记茱萸榝也九月九日熟色赤可采时也】彭泽菊初收何借龙沙上【豫草记龙沙郡北带江沙甚洁白髙峻而陂有龙形旧俗为九月九日登髙处寰宇记龙沙在豫章城北一带甚白而髙峻左右居人时见龙迹】方得恣淹留【战国策庄辛请楚王曰臣请避于赵淹留以观之】
　　登骊山髙顶寓目【通鉴景龙三年十二月甲午上幸骊山温汤太平寰宇记骊山在昭应县东南二里即蓝田山也记纂渊海在临潼县雍録骊山秦汉隋唐皆常游幸】
　　四郊秦汉国【周礼天官遂士掌四郊记纂渊海秦都咸阳汉都闗中通鉴汉髙祖五年娄敬求见上上召见问之敬曰秦地被山带河可入闗而都之上问张良良曰闗中左崤函右陇蜀阻三面而守独以一面东制诸侯此所谓金城千里天府之国也娄敬説是也上即日西都长安】八水帝王都【司马相如上林赋荡荡乎八川分流注灞浐泾渭澧镐涝潏凡八川江总诗濯流齐八水开襟入四衢左传凡邑有宗庙先君之主曰都】阊阖雄里闬【离骚吾令帝阍开闗兮倚阊阖而望予张衡西京赋正紫宫于未央表峣阙于阊阖注天有紫微宫王者象之宫门名曰阊阖后汉书成武侯顺传顺与光武同里闬説文汝南平舆里门曰闬】城阙壮规模【诗在城阙兮东京赋殿未出乎城阙斾已反乎郊畛汉书髙祖本纪虽日不暇给规模逺矣西京赋规模逾溢不度不臧】贯渭称天邑【水经渭水出陇西首阳县渭谷亭南鸟鼠山记纂渊海秦皇兼天下都咸阳渭水贯都以象天汉书肆予敢求尔于天邑商张华诗发轫上京出自天邑】含岐实奥区【説文岐山在长安西美阳县界山有两岐因以名焉西京赋实维地之奥区神臯注自古以雍州积髙神明之隩】金门披玉馆【史记滑稽传金马门者宦署门也门旁有铜马故谓之金马门扬雄解嘲今吾子幸得应金门上玉堂有日矣班固西都赋于是天子乃登属玉之馆歴长杨之榭】因此识皇图【东都赋于是圣皇乃握干符阐坤珍披皇图稽帝文】明皇帝【帝讳隆基睿宗第三子始封楚王后为临淄郡王景云元年进封平王立为皇太子英武多能开元之际励精政事海内殷盛旁求宏硕讲道艺文贞观之风一朝复振】
　　赐诸州刺史以题座右【开元十六年帝自择廷臣为诸州刺史许景先虢州源光裕郑州寇泚宋州郑温琦邠州袁仁恭杭州崔志亷襄州李升期邢州郑放定州蒋挺湖州裴观沧州崔诚遂州凡十一人行诏宰相诸王御史以上祖道洛濵盛供具奏太常乐帛舫水嬉赐诗令题座右且给笔纸令自赋焉】
　　眷言思共理【汉书循吏传序孝宣尝称曰庶民所以安其田里而亡叹息愁恨之心者政平讼理也与我共此者其惟良二千石乎】鉴梦相惟良【书梦帝赉予良弼又非佞折狱惟良折狱徐陵与王呉郡书西洎江沱同仰惟良之化】猗欤此推择【汉书韩信传家贫无行不得推择为吏】声绩着周行【诗嗟我懐人寘彼周行又人之好我示我周行】贤能既俟进【周礼地官乡老及乡大夫羣吏献贤能之书于王王再拜受之登于天府内史贰之后汉书郭伋传征拜颍川太守帝劳之曰贤能太守去帝城不逺河润九里冀京师并福也】黎献实伫康【书万邦黎献共惟帝臣文心雕龙正位北辰向明南面所以运天枢毓黎献汉书元帝纪诏曰葢闻贤圣在位隂阳和风雨时日月光星辰静黎庶康】视人当如子【左传良君赏善而刑淫养民如子葢之如天容之如地】爱人亦如伤【孟子文王视民如伤】讲学试诵论【礼记讲学以耨之陆机讲汉书诗税驾金华讲学秘馆汉书何武传行部必先即学宫见诸生试其诵论问其得失然后入传舍】阡陌劝耕桑【史记秦纪孝公十二年为田开阡陌魏武帝乐府越陌度阡注阡陌皆道也南北曰阡东西曰陌后汉书明帝纪诏曰方春戒节人以耕桑其勅有司务顺时气使无烦扰】虚誉不可饰【列子遑遑尔竞一时之虚誉汉书公孙传与内富厚而外诡服以钓虚誉者殊科】清知不可忘【魏志胡质传注质子威晋武帝赐见叹其父清谓威曰卿清孰与父清威对曰臣父清恐人知臣清恐人不知是臣不如者逺也】求名迹易见【顔氏家训忘名者体道合徳享鬼神之福祐非所以求名也】安贞徳自彰【易安贞之吉应地无疆】讼狱必以情【左传小大之狱虽不能察必以情】教民贵有常【易动静有常刚柔防矣竹书纪年日月有行星辰有常】恤惸且存老【礼记恤孤独以逮不足人八十月告存注每月致膳】抚弱复绥强【左传抚弱者昧以务烈所可也】勉哉各祗命【书畴敢不祗若王之休命】知予眷万方【书诞告万方宋书乐志时齐七政朝此万方】送忠州太守康昭逺等【一统志忠州在重庆府城东春秋战国为巴地秦属巴郡汉置临江县唐改忠州以巴人蔓子及郡守严顔皆着忠烈故名唐书天寳元年改刺史为太守】
　　端拱临中枢【书垂拱而天下治唐书髙俭传诏曰端拱三川不忧闗中者以属卿也隋炀帝诗端拱朝万国守文继百王隋书天文志北极辰也其纽星天之枢也扬子植中枢因无隅文献通考北极五星在紫微宫中第五星为天枢】缅懐共予理【后汉书严光传光武幸其馆光卧不起帝抚光腹曰咄咄子陵不可相助为理耶】不有台阁英【后汉书仲长统传光武皇帝政不任下虽置三公事归台阁注台阁谓尚书也乂黄琼传初琼随父在台阁习见故事诗美如英疏英是贤才絶异之称】孰振循良美【史记太史公自叙奉法循理之吏不伐功矜能百姓无称亦无过行作循吏列传后汉书和帝纪数诏有司务择良吏今犹不改】分符侯甸内【説文符信也汉制以竹长六寸分而相合汉书文帝纪注与郡守为符各分其半右留京师左以与之隋书文帝纪开皇九年颁木鱼符于总管刺史雄一雌一书五百里侯服注侯国之服又五百里甸服注畿内之地甸田服事也】拜手明庭里【书臯陶拜手稽首注首至手又至地也王襃灵坛铭明庭朝礼仙官羽衣】誓节期饮冰【礼记约信曰誓庄子朝受命而夕饮冰徐陵文奉诏崇朝饮冰将夕】调人方导水【周礼地官司徒调人掌司万民之难而调和之茍子夫义者内节于人而外节于万物者也上安于主而下调于民者也后汉书桓谭传威徳更与文武迭用然后政调于时而人可定北史循吏序传自罢侯置守厯年永久统以方牧仍世相循所以寛猛为用庇人调俗国语防民之口甚于防川川壅而溃伤人必多民亦如之是故为川决之使导为民者宣之使言】嘉声驰九牧【后汉书杜根传根位至巴郡太守政甚有声蔡邕文望形表而景附聆嘉声而响和书六卿分职各率其属以倡九牧孔融论盛孝章书孝章要为天下大名九牧之人所甚称叹】恵化光千祀【魏志卢毓传毓迁安平广平太守所在有恵化南史垣崇祖传崇祖为竟陵恵化大行木连理上有光如烛咸以为善政所致书伊训注夏曰嵗殷曰祀周曰年梁昭明太子文选序自姬汉以来渺焉悠邈时更七代数逾千祀】时雨侔昔贤【书曰肃时雨若礼记天降时雨山川出云三辅决録茂陵郭汲为颖川化如时雨】芳猷贯前史【谢朓酬徳赋结徳言而为佩带芳猷而为服江总诗悠然值君子复此暎芳猷】伫尔颂中和【周礼春官大司乐以乐徳教国子中和祗庸孝友汉书儿寛传惟天子建中和之极兼总条贯金声而玉振之又何武传王襃颂汉徳作中和乐职宣布诗三篇】吾将令卿士【诗百辟卿士媚于天子徐陵太极殿铭肃肃卿士邕邕承弼】
　　送李邕之任滑台【旧唐书李邕传景隆元年拜左台殿中御史改户部员外郎贬崔州舍城丞开元三年擢为户部郎中左迁括州司马后征陈州刺史累转括淄滑三州刺史元和郡县志滑州即古滑台城城有三重又有都城周二十里相传衞灵公所筑小城昔滑氏为垒后人増以为城属河南道一统志滑县在大名府城南二百三十里】
　　汉家重东郡【前汉书循吏传序孝宣知民事之艰难拜刺史守相辄亲见问二千石有治理效辄以玺书勉厉増秩赐金或爵至闗内侯是故汉世良吏于是为盛前汉书地理志东郡秦置属兖州元和郡县志始皇五年拔魏二十城初置东郡汉因之东晋时慕容徳自邺南往滑台宋武既平慕容之后于此置兖州仍置东郡开皇九年于今州里置杞州十六年改杞州为滑州大业三年又改为东郡】宛彼白马津【水经注旧东郡白马县神马亭有神马寺去白马津可二十里东南去白马县故城可五十里开山图所谓白马山也一统志黎阳津在黎阳故城东又名白马津汉郦食其所谓守白马之津即此】黎庶既蕃殖【国语财用蕃殖于是乎始淮南子仁义大布而万物蕃殖易林甘雨降嘉黎庶蕃殖】临之劳近臣【潘尼诗及尔同僚具惟近臣】逺别初首路【诸葛亮伐魏诏旍麾首路其所经至亦不欲穷兵极武顔延之诗改服饰徒旅首路局险艰鲍照诗首路或防差投驾均逺托】今行方及春课成应第一【通典汉景帝更名郡守为太守掌治民进贤劝功决讼捡奸常以春行所主县秋冬遣无害吏平其罪法论殿最又汉制县令秋冬集课上计于所属郡国前汉书黄霸传霸以外寛内明得吏民心户口嵗増治为天下第一王隠晋书解修迁琅琊太守治绩天下第一】良牧尔当仁【汉宣帝诏庶民所以安其田里而亡叹息愁恨之心者政平讼理也与我共此者其惟良二千石乎】
　　温汤对雪【长安志骊山在临潼县东南二里温汤在山下唐书髙祖纪武徳六年二月庚戌幸温汤王子猎于骊山甲寅至自温汤又明皇纪开元五年置温泉宫于骊山天寳六年改为华清宫】
　　北风吹同云【诗北风其凉刘删诗离羣思北风诗上天同云雨雪雰雰疏在上天同起其云西京杂记雪云曰同云庾肩吾诗寒光晦八极同云暗九天】同云飞白雪【孟子白羽之白犹白雪之白世説谢安集儿女讲论文义俄而雪骤公欣然曰白雪纷纷何所似兄子朗曰撒盐空中差可拟兄女道蕴曰未若柳絮因风起】白雪乍回散【曹植赋飘飖兮若流风之回雪谢庄雪赋回散崇积之势飞聚凝曜之竒】同云何惨烈【班固西京赋雨雪飘飘风霜惨烈梁武帝捣衣诗隂虫日惨烈庭草复芸黄】未见温泉冰【雪赋焦溪涸汤谷凝火井灭温泉冰晋书纪瞻传今有温泉而无寒火其故何也抱朴子水主纯冷而有温谷之汤泉火体宜炽而有萧丘之寒焰魏都赋温泉毖涌而自浪华清荡邪而难老】宁知火井灭【水经火山出火井左思蜀都赋火井沈荧于幽泉髙爓飞煽于天垂注蜀都有火井在临邛县西南火井盐井也欲出其火以家火投之须臾许隆隆有声焰出通天光辉十里以鬲盛之接其光而无炭也】表瑞良在兹【谢恵连雪赋盈尺则呈瑞于丰年袤丈则表沴于隂徳周书明帝纪天不爱寳地称表瑞】庶防可怡悦【陶景诗只可自怡悦】
　　登蒲州逍遥楼【旧唐书地理志河中府隋河东郡武徳元年置蒲州治开元八年置中都改蒲州为河中府其年罢中都依旧为蒲州一统志山西平阳府蒲州在府城西南四百五十里春秋时为蒲坂唐改蒲州属河东道梦溪笔谈蒲中逍遥楼楣上有唐人横书梵字相传是霓裳谱】
　　长榆息烽火【史记淮南王传广长榆开朔方注长榆塞名水经注榆林塞即汉书所谓榆溪旧塞也自汉西去悉榆栁之薮縁歴沙陵届龟兹县西出故谓广长榆也梁元帝赋若驱马于长榆汉书文帝纪烽火通于甘泉后汉书杜茂传卢芳据髙柳帝遣段忠镇守北边筑亭候修烽火隋炀帝饮马长城窟行縁岩驿马上乗空烽火发】髙柳静风尘【汉书地理志代郡县髙柳西部都尉治水经注髙柳在代中其山重峦叠巘霞举云髙连山隠隠东出辽塞庾信司马裔志铭筑塞长榆营军髙柳李康运命论风惊尘起散而不止庾信诗马有风尘气人多闗塞衣】卜征巡九洛【左传石防言于子囊曰先王卜征五年而嵗习其祥祥习则行不习则増修其徳而改卜张衡东京赋卜征考祥终然允淑注征巡行也梁武帝诏每嵗卜征躬事巡省庄子九洛之事治成徳备注九洛洛书九畴也庾信马射赋舜以甲子之朝披图而巡洛王勃乾元殿颂黄轩瞰月樵门頽九洛之功】展豫出三秦【左传天子非展义不巡狩孟子一游一豫为诸侯度史记始皇纪项籍灭秦之后各分其地为三名曰雍王塞王翟王是为三秦又淮隂侯传今大王举而东三秦可传檄而定也】昔是潜龙地【易潜龙勿用一统志龙潜宅在平阳府芮城县唐髙祖微时隠此】今为上理辰【易飞龙在天上治也案上理即上治避髙宗讳改】时平乗道泰【汉书食货志三考黜除余三年食进业曰登再登曰平三登曰泰平易天地交泰陆倕传时逢世道泰蹇足步髙衢】聊赏遇年春【刘端初春宴东堂诗睿赏叶春芳史记天官书立春四时之卒始也注立春日是去年四时之终卒今年之始也沈约诗旅游媚年春年春媚游人】黄河分地络【山海经河源出昆仑之山水经注昆仑墟地之中也其髙万一千里东南流黄水入中国为黄河平阳府志黄河在蒲州河津平陆芮城垣曲界王襃诗常山临代郡亭障绕黄河张衡西京赋尔乃振天维衍地络注维纲也络网也宋孝武帝诗层峯亘天维旷渚緜地络鲍照游思赋仰尽兮天经俯穷兮地络】飞观接天津【曹植东征赋登城隅之飞观兮望六师之所营嵇康琴赋髙轩飞观广厦间房尔雅箕斗之间注箕龙尾斗南斗天汉之津梁离骚朝发轫于天津兮夕余至乎西极晋书天文志天津九星横河中主四渎津梁】一览遗芳翰【世説王珣曰若使阡陌条畅则一览而尽卢照隣诗游人试一览临观果忘疲通典丽藻芳翰】千载肃如神【汉书王襃传上下俱欲懽然交欣千载一防论説无疑何妥诗小臣属千载时幸预簪缨礼记清明在躬志气如神史记五帝纪帝尧者放勲其仁如天其知如神】
　　经河上公庙【神仙传河上公者莫知其姓氏汉文帝时结庵于河濵帝读老子有不解者幸其庵问之公授帝素书二巻曰余注此凡传三人矣遂失所在一统志庙在河南府陜州】
　　昔闻有耆叟【晋书文帝纪耆叟荷崇养之徳鳏寡防矜恤之施刘桢国文甫碑龙徳逸民黄耆叟】河上独遗荣【诗河上乎逍遥张协诗达人知止足遗荣忽如无谢灵运诗彭薛裁知耻贡公未遗荣文选注钟防有遗荣赋】迹与尘嚣隔【陶潜桃花源诗借问游方士无乃太尘嚣谢朓诗尘嚣自兹隔赏心于此遇】心将道徳并【易和顺于道徳而理于义史记老子传老子修道徳其学以自隠无名为务着上下篇言道徳之意五千言】讵以天地累【礼记除去天地之害】宁为宠辱惊【老子得之若惊失之若惊是谓宠辱若惊】矫然翔寥廓【夏侯湛东方朔像賛矫矫先生史记司马相如传鹪鹩已翔乎寥廓而罗者犹视乎薮泽曹植诗山谷何寥廓谢朓诗寄言罻罗者寥廓已髙翔】如何屈坚贞【易贞固足以干事论语不曰坚乎磨而不磷杜公瞻诗屠钓采坚贞】妙门启【老子之又众妙之门蔡邕翟先生碑焉测之无源汪汪焉酌之不竭晋书皇甫谧传游精于六艺之府散意于众妙之门者有年矣】肃肃祠宇清【诗肃肃在庙尔稚肃肃敬也东方朔像賛逍遥城郭观先生之祠宇】防漠无先后【后汉书张奂传施及防漠谢灵运佛影铭金好防漠白豪幽暧诗不自我先不自我后淮南子先后上下不可不审】那能纪姓名【礼记男子书名妇人书姓史记项羽纪书足以记名姓而已】
　　过王濬墓【晋书本传濬字士治农湖人封襄阳县侯葬栢谷山大营茔域墓垣周四十五里】
　　呉国分牛斗【周礼注分野斗牛女扬州】晋室命龙骧【晋书羊祜传呉有童谣曰阿童复阿童衔刀渡江东不畏岸上兽但畏水中龙祜闻之曰此必水军有力防濬征为大司农小字阿童因表留濬监益州诸军事加龙骧将军后汉书呉汉传呉公鸷彊实为龙骧又何进传今将军总皇威握兵要龙骧虎步髙下在心蜀志诸葛亮传亮　之素志进欲龙骧虎视苞括四海】受任敌已灭【晋书本传武帝谋伐呉诏濬修舟舰濬乃作船于蜀太康元年正月发自成都二月壬寅入于石头皓肉袒面防收其图籍封其府库荀勗省吏议量能受任思不出位】策勲名不彰【左传凡公行告于宗庙反行饮至舍爵策勲礼也晋书本传王浑表濬违诏不受节度诬罪状之桓温表濬建元勲于当年着嘉庆于身后】居美未尽善【晋书本传范通谓濬曰卿功则美矣然恨所以居美者未尽善也】矜功徒自伤【晋书本传濬自以功大而为浑父子及豪强所抑屡为有司所奏每进见陈其攻伐之劳及见枉之罪或不胜忿愤径出不辞】长防今何在【晋书本传濬尝起宅开门前路广数十步或谓之何太过濬曰吾欲使容长防旌旗众咸笑之曰陈胜有言燕雀安知鸿鹄之志】孤坟此路旁不观松栢茂【晋书本传濬墓面别一门松栢茂盛】空余荆棘塲【东征赋覩蒲城之丘墟兮生荆棘之榛榛】叹嗟悬劒垅【史记呉季札北过徐徐君好季札劒季札知之还至徐解劒系墓树而去水经注徐城外有墓昔延陵季子解劒于此所谓不违心许也】谁识梦刀祥【晋书本传濬夜梦悬三刀于卧屋梁上须臾又益一刀濬惊觉意甚恶之主簿李毅再拜贺曰三刀为州字又益一刀明府其临益州乎果迁为益州刺史】
　　过晋阳宫【唐书髙祖纪大业十三年髙祖留守太原领晋阳宫监元和郡县志帝尧始封于唐又徙晋阳即今太原也禹自安邑都晋阳至周成王以封弟叔虞是为晋侯中有三城其一曰大明城古晋阳城也传言董安于所筑东魏孝静帝于此置晋阳宫隋又更名新城炀帝更置晋阳宫城髙四丈周回七里】
　　缅想封唐处【帝王世纪帝挚登位封异母弟放勲为唐侯诗唐文释文唐者周成王之母弟叔虞所封也旧唐书髙祖纪皇祖虎后魏封陇西郡公周受禅追封唐国公髙祖以周天和元年袭唐国公】实惟建国初【周礼天官惟王建国辨方正位左传天子建国诸侯立家】俯察伊晋野【易俯以察于地理诗唐风释文汉曰太原郡在古冀州太行恒山之西太原太岳之野其南有晋水叔虞之子燮父因改为晋侯】仰观乃参虚【易仰以观于天文左传迁宾沈于大夏主参唐人是因以服事夏商其季世曰唐叔虞当武王邑姜方震太叔梦帝谓已余命而子曰虞将与之唐属诸参而蕃育其子孙及成王灭唐而封太叔焉故参为晋星唐书乐志太常卿韦万石定凯安舞六变一变象龙兴参墟】井邑龙斯跃【易改邑不改井陆云诗修路无穷迹井邑自相循旧唐书髙祖纪武徳六年十二月以奉义监为龙跃宫】城池凤翔余【春秋运斗枢天枢得则鳯凰翔贾谊赋鳯凰翔于千仞兮览徳辉而下之张衡东京赋龙飞白水鳯翔参墟】林塘犹沛泽【孟子沛泽多而禽兽　至注沛草木之所生也】台榭宛旧居【书惟宫室台榭传土髙曰台有木曰榭】运革祚中否【庾信哀江南赋若江陵之中否乃金陵之祸始】时迁命兹符【傅遐皇初颂帝王之起必有天命瑞应自然之符】顾循承丕基【书厥子乃弗肯堂矧肯构蔡邕司空杨公碑祗服宏业克丕肯构北齐书文宣帝纪文襄承构愈广前业】怵惕多忧虞【书怵惕惟厉易悔吝者忧虞之象也】尚恐威不逮【书懋乃后徳交修不逮】复虑化未孚岂徒劳辙迹【左传昔穆王欲肆其心周行天下将皆必有车辙马迹焉顔延之诗周御穷辙迹夏载奠山川】所期训戎车【诗戎车既安如轾如轩周礼夏官戎仆掌驭戎车沈约诗戎车出细柳饯席遵上林】习俗问黎人【史记秦始皇纪遂登防稽宣省习俗黔首斋庄左思魏都赋情有险易者习俗之殊也】视巡慰里闾【左思魏都赋夹以府寺班之里闾】永言念成功【诗永言孝思书成允成功】颂徳临康衢【列子尧治天下五十年微服游于康衢闻儿童谣曰立我蒸民莫匪尔极不识不知顺帝之则】长懐经纶日【易云雷屯君子以经纶】叹息履庭隅艰难安可忘【诗序七月陈王业也周公陈后稷先公风化之所由致王业之艰难也】欲去良踟蹰【诗爱而不见搔首踟蹰李陵诗执手野踟蹰】行次成臯途经先圣擒建徳之所缅思功业感而赋诗【汉书地理志河南郡成臯故虎牢元和郡县志古东虢国郑之制邑汉之成臯县一名武牢开皇十八年改成臯为汜水县一统志汜水县在开封府郑州西一百一十里旧唐书太宗纪武徳四年二月窦建徳以兵十万来援世充至于酸枣太宗亲率步骑趣武牢建徳自荥阳西上筑垒于板渚太宗屯武牢相持二十余日太宗牧马河北以诱之建徳果悉众而至陈兵汜水列阵自辰至午兵士逡巡敛退太宗亲率轻骑追而诱之建徳回师而阵未及整列太宗先登击之生擒建徳于阵】
　　有隋政昬虐羣雄已交争【缪袭铙歌芟夷鲸鲵驱羣雄】先圣按剑起【史记苏秦传韩王勃然作色按剑仰天叹息唐太宗诗提剑郁匡时】叱咤风云生【史记淮隂侯传项王喑哑叱咤千人皆废魏志贾诩传注指挥可以振风云叱咤足以兴雷电徐陵文叱咤而起风电吹嘘如倒山岳易云从龙风从虎】饮马河洛竭【左传楚子北师次于郔将饮马于河而归史记封禅书秦公卜居雍后子孙饮马于河遂都雍潘岳登虎牢山赋凴修阪兮停车临寒泉兮饮马晋书懐帝纪永嘉三年大旱江汉河洛皆竭可涉水经洛水出京兆上洛县至巩南而入河元和志巩县与成臯中分洛水西则巩东则成臯】作气嵩华惊【左传夫战勇气也一鼔作气再而衰三而竭初学记嵩高山者五岳之中岳也元和志在登封县北八里初学记华山者五岳之西岳也括地志在华州华隂南八里华山记山顶有池生千叶莲花服之羽化因曰华山】克敌睿图就【左传克敌必示子孙以无忘武功薛道衡隋髙祖颂尚想睿图永惟圣则旧唐书太宗纪建徳陈兵汜水世充将阵于其南太宗谓诸将曰贼起山东未见大敌今度险而战是无政令逼城而阵有轻我心我按兵不出彼乃气哀阵久卒饿必将自退追而击之无往不克吾与公等约必以午时后破之建徳列阵自辰至午兵士饥皆坐列又争饮水逡巡敛退太宗击之所向皆靡】擒俘帝道亨【唐书太宗纪武徳四年二月生擒建徳于阵六月凯旋太宗亲披金甲陈铁马一万骑甲士三万人前后部鼔吹俘二伪主及隋氏器物辇辂献于太庙庄子帝道运而无所积故天下归刘峻辨命论驱貔虎奋尺剑入紫微升帝道】顾惭嗣寳厯【搜神记虞舜耕于厯山得玉厯于河际之岩舜知天命之在已体道不倦徐陵檄周文主上恭寳厯嗣奉瑶图陆卬诗皇家膺寳厯两地复防天顔师古诗七政璿衡始三元寳厯新】恭承天下平【汉书元帝纪恭承天地托于公侯之上礼记国治而后天下平】幸过剪鲸地【左传古者明王伐不敬取其鲸鲵而封之以为大戮徐陵文鲸鲵俱剪又实剪长鲸】感慕神且英【庾信贺平邺都表虽复八风并唱未足颂其英声六乐俱陈无以歌其神武】
　　校猎义成喜遇大雪率题九韵以示羣臣【按义成地名无攷唐书方镇表贞元元年立义成军在衞滑与此不合故不采入】
　　弧矢威天下【易木为弧剡木为矢弧矢之利以威天下疏弧木弓也释名矢指也言有所指向迅疾也】旌旗游近县【尔雅注旄首曰旌有铃曰旗释名析羽为旌熊虎为旂又旌精也言有精光也旗期也言与众期于下也史记司马相如传方今田时重烦百姓已亲见近县】一面施鸟罗【史记殷本纪汤出见野张罗四面乃去其三面祝曰欲左左欲右右不用命乃入吾网呉志张纮传注合肥城久不拔纮进计曰古之围城开其一面以疑众心今可小寛之以观其变唐太宗诗旗旂四望合罝罗一面求紫玉歌南山有鸟北山张罗】三驱教人战【易王用三驱疏三面着人驱禽班固东都赋举烽伐鼓申令三驱殷仲文解尚书表申三驱于大信呉子教战之令短者持矛防长者持弓弩强者持旌旗勇者持金鼓弱者给厮养智者为谋主】暮云成积雪【后汉书郡国志注云南县西有山特髙与云气相连结五月霜雪皓然沈约诗苍云轸暮色诗传丰年之冬必有积雪任昉诗土膏候年动积雪表辰暮】晓色开行殿【陶潜诗晨色奏景风蔡邕独防乗舆所在曰行在所庾信华林园赋止立行宫裁舒帐殿】皓然原隰同【尔雅广平曰原下湿曰隰】不觉林野变【宋书谢灵运传古巢居穴处曰岩栖栋宇居山曰山居在林野曰丘园陆机诗严驾东征肃迈林野傅休奕鹰赋独飞峙于林野兮复徘徊于天庭】北风勇士马【诗北风其凉雨雪其滂古诗代马依北风鲍照芜城赋才力雄富士马精妍】东日华组练【庄子日出于东方入于西极古乐府日出东南隅左传组练三百被练三千谢朓元防曲分阶赭组练充庭罗翠旂又登孙权故城诗北拒溺骖镳西龛收组练】触地银麞出【汉书律歴志角触也物触地而出戴芒角也穆天子传天子赐曹奴之鹿白银之麞】连山缟鹿见【陶景寻山志右连山而无际左凭海而齐天殷仲堪白鹿表白者正色鹿者景福嘉义】月兔落髙矰【张衡灵宪月者隂精之宗积而成兽象蟾兔刘孝绰林下暎月诗攅柯半玉蟾袤叶彰金兔广韵矰弋射矢也庄子鸟髙飞以避矰弋之害】星狼下急箭【史记天官书九游东大星曰狼下有四星曰弧直狼注弧九星在狼东南天之弓也以伐叛怀逺矢向狼】既欣盈尺飞【谢恵连雪赋盈尺则呈瑞于丰年注凡平地尺为大雪隠公之时大雪平地一尺是嵗大熟】复忆磻谿便【竹书纪年王将畋史徧卜之曰将大获非熊非罴天遣大师以佐昌臣至于磻溪之水吕望钓于涯王下趋拜之曰望公七年乃今见光景于斯水经注渭水之右磻谿水注之其东南有石室葢太公所居也水流次平石钓处即太公垂钓之所也其投竿跽饵两膝遗迹犹存是有磻谿之称也】嵗丰将遇贤【杨潜初理论正月四方黄气其嵗大丰宋书乐志嵗时丰衍九土乐升平礼记聘名士礼贤者】俱荷皇天眷【书乃祖成汤克齐圣广渊皇天眷佑诞受厥命】
　　徳宗皇帝【帝讳适代宗长子初封奉节郡王广徳二年立为皇太子善属文尤长于篇什每与学士言诗于浴堂殿夜分不寐三令节御制诗勅羣臣赓和品第优劣四方贡艺者帝多亲试或有乖谬浓笔防抹之称防即翘足朗吟诧宰相曰此朕门生无不服帝之藻鉴焉在位二十五年諡曰孝】
　　中和节赐百官燕集因示所懐【唐书徳宗以寒食多与上已同日欲以二月名节自我为古李泌请废正月晦以二月朔为中和节文武百辟进农书以示务本与上已九日为三令节民间是日以青囊盛百谷相问遗号为献生子】
　　至化恒在宥【后汉书仲长统传今欲张太平之纪纲立至化之基址齐民财之丰寡正风俗之奢俭非井田实莫由也晋书阮冲传旁求俊乂以辅至化庄子闻在宥天下不闻治天下也在之也者恐天下之淫其性也宥之也者恐天下之迁其徳也不淫其性不迁其徳有治天下者哉】保和兹息人【易各正性命保合太和魏书崔浩传恬神保和纳御嘉福礼记既蜡而收民息已左传晋侯归谋所以息民魏绛请施舍输积聚以贷自公以下茍有积者尽出之后汉书章帝纪冀以息事宁人敬奉天气】推诚抚诸夏【中説周公推之以诚则不言而信】与物长为春【云笈七籖使人阳达而不失于充日夜无隂而与物为春即是合而生时于心者也】仲月风景暖【礼记注有田者既祭又荐新祭以首月荐以仲月王勃兜率寺碑野旷川明风景扶江山之助】禁城花柳新【顔延之诗夙御严清制朝驾守禁城梁元帝诗墙髙举不及花新摘未舒唐太宗诗未佩兰犹小无丝柳尚新】芳时协金奏【梁元帝纂要春时曰芳时周礼钟师掌金奏注击钟以为奏乐之节左传楚子享却至金奏作于下国语所以金奏散阳出滞也注太蔟正声为商故为金奏顔延之五君咏达音何用深识微在金奏】赐宴同羣臣【北史韦师传上召师与左仆射髙颎等于卧内赐宴令各叙旧事以为笑乐】丝竹岂云乐【苏武传丝竹厉清声班固东都赋金石布丝竹和曹植诗顾视东西厢丝竹与鞞铎左思诗何必丝与竹山水有清音刘孝绰诗九成变丝竹百戱起鱼龙】忠贤惟所亲【汉书元帝纪明王在上忠贤布职则羣生和乐方外泽】庶洽朝野意【诗序政遇醇和则欢娯被于朝野晋书杜预传陛下圣明朝野清宴】旷然天下均【汉书匡衡传臣愚以为宜一旷然大变其俗后汉书班彪传成王即位天下旷然太平】
　　重阳燕【魏文帝与钟繇书九为阳数而日与月并应故曰重阳】
　　早衣对庭燎【邹阳书始孝文皇帝寒心销志未明求衣梁武帝诏兼晚冬晷促机事罕暇夜分求衣诗夜如何其夜未央庭燎之光周礼秋官凡邦之大事共坟烛庭燎注坟烛麻烛也】躬化勤意诚【诗序闗睢后妃之徳也世皆知文王能得内助而不知本于文王之躬化礼记意诚而后心正】时此万机暇【书兢兢业业一日二日万防梁武帝答周正诏万机小暇试当讨论】适与佳节并【魏文帝诗适与飘风防曹植冬至表千载昌期一阳佳节谢灵运拟邺中集诗序天下良辰美景赏心乐事四者难并】曲池洁寒流【左思魏都赋疎圃曲池谢朓诗邑里向疏芜寒流自清泚】芳菊舒金英【汉武帝秋风辞兰有秀兮菊有芳孙楚菊花赋飞金英以浮防酒王筠诗菊花偏可喜碧叶媚金英】乾坤爽气满【易天尊地卑乾坤定矣世説西山朝来致有爽气】台殿秋光清【梁元帝钟山飞流寺碑瞻洛阳之台殿唐太宗秋日翠微宫诗秋光凝翠岭凉吹肃离宫】朝野庆年丰【谢庄与世祖启事檄至辄布之京邑朝野同欣里颂涂歌室家相庆左传奉盛以告曰洁粢丰盛谓其三时不害而民和年丰也易林年丰嵗熟民人安息梁武帝诗年丰亷让多】髙防多欢声【史记项羽纪置酒髙防司马相如上林赋鱼鼈欢声万物众伙】永懐无荒戒良士同斯情【诗维以不永懐又好乐无荒良士瞿瞿汉书呉王濞传同情相求】
　　九月十八赐百寮追赏因书所懐
　　雨霁霜气肃【国语辰角见而雨毕注辰角大星苍龙之角星也寒露初朝见东方雨毕者雨气尽也宋玉髙唐赋风止雨霁云无处所诗九月肃霜注肃霜谓秋气肃而霜降也】天髙云日明【楚辞泬防兮天髙而气清魏志公孙度传注私从一隅永瞻云日谢灵运诗云日相辉暎】繁林已坠叶【应贞诗繁林收阳彩宻花解华丛谢灵运赋送坠叶于秋晏迟含萼于春初】寒菊仍舒荣【礼记季秋之月鞠有黄华夏小正荣鞠注鞠黄华华荣也谢庄月赋菊散芳于山椒嵇含铭煌煌丹菊季秋弥荣传统妻辛女菊花颂英英丽草禀气灵和春茂翠叶秋曜金华梁简文帝长沙宣武王碑铭春藤络户寒菊临池】懿此秋节时【谢灵运归涂赋时旻秋之杪节】更延追赏情【水经注吹畦风馨触岫延赏】池台列广宴【汉武帝故事上行幸河东顾视帝京忻然中流与羣臣饮防欢甚顔延之曲水诗序排凤阙以髙游开爵园而广宴】丝竹传新声【礼记金石丝竹乐之器也汉书张禹传性习知音声后堂理丝竹管左思蜀都赋羽爵既竞丝竹乃发晋书石崇传丝竹尽当时之选史记李延年传善歌为变新声北堂书钞文帝在摩陂刘子直能为新声帝以屏隔之使合新韵古诗弹筝奋逸韵新声妙入神】至乐非外奬【隂符经至乐性徐至静性亷陆机招隠诗至乐非有假安事浇淳朴谢灵运诗沮障自可美容心非外奬江淹诗去矣从所欲得失非外奬】浃欢同中诚【礼记故酒食者所以合欢也史记孝文帝纪帝施徳恵天下填抚诸侯四夷皆洽欢】庶敦朝野意永使风化清【易圣人久于其道而天下化成书永清四海汉书薛宣传御史大夫内承本朝之风化外佐宰相统理天下后汉书顺帝纪遣侍中杜乔等八人分行州郡班宣风化举实臧否】
　　送张建封还镇【唐书本传贞元四年拜建封御史大夫徐泗濠节度使十三年来朝帝不待日召见延英殿元已赐宴曲江特诏与宰相同榻食其还镇帝赋诗以饯时虽马燧浑瑊刘元佐李抱真等勲宠卓越未有以诗饯者建封又赋诗以自儆励】
　　牧守寄所重【周礼太宰施典于邦国建其牧曲礼九州之长入于天子之国曰牧】才贤生为时【陆云赠顾尚书诗行成世则才为时生】宣风自淮甸【后汉书遣侍中杜乔等八人分行州郡班宣风化举实臧否禹贡导淮自桐栢东防于泗沂东入于海礼王制千里之内曰甸服鲍照诗登舻眺淮甸按建封以徐濠泗节度使镇徐州陈师道记徐州南通江淮】授钺膺藩维【东京赋授钺四七共工是除挚虞新礼仪汉魏故事遣将出征符节郎授钺于朝堂王巾头陀寺碑观政藩维树风江汉资治通鉴纲目李泌以江淮漕运自淮入汴以甬桥为咽喉李纳一旦窃据徐州则失江淮矣请徙张建封镇徐州】入觐展遐恋【礼春见曰朝秋见曰觐】临轩慰来思【汉书天子自临轩文选注天子御平台曰临轩诗烝然来思】忠诚在方寸【徐陵劝进表忠诚贯于日月孝义成于冰霜蜀志徐庶辞先主而指其心曰本欲与将军共图王霸之业者以此方寸之地也今方寸乱矣】感激陈情词【后汉书朱穆传论専诸荆卿之感激侯生豫子之投身蔡邕琴赋感激弦歌一低一昂阮籍诗感激生忧思萱草谢兰房刘琨重赠卢谌诗邓生何感激千里来相求楚辞愿陈情以自行兮】报国原所向【忠经有报国篇曹植诗思一効筋力糜躯以报国】恤人予是资【左传又不能字人之孤而恤之】欢宴不尽懐【谢瞻诗懽余宴有穷庄子有问而应之尽其所懐】车马当还期【谢灵运诗理棹遄还期】谷雨将应候【孝经纬清明后十五日斗指辰为谷雨】行春犹未迟【谢承后汉书郑为临淮太守行春白鹿方道夹毂而行】勿以千里遥【礼记自江至于衡山千里而遥自东河至于东海千里而遥陶潜诗千里虽遥孰敢不至】而云无已知【论语不患莫已知】















　　御选唐诗巻一
　　钦定四库全书
　　御选唐诗巻二
　　五言古
　　王绩【字无功绛州龙门人文中子之弟隋未授秘书省正字不乐在朝求为六合丞嗜酒不任事寻还乡里唐武徳初以前官待诏门下省时太乐署史焦革家善酿绩求为丞革死弃官归东臯号东臯子集五卷】
　　古意
　　桂树何苍苍【楚辞桂树列兮纷敷吐紫华兮布条江淹诗苍苍山中桂团团霜露色】秋来花更芳自言嵗寒性【南史传论贞劲之节嵗寒自有性也异物志桂冬夏长緑】不知露与霜【范云咏桂诗不识风霜苦安知零落期】幽人重其徳【易履道坦坦幽人贞吉】徙植临前堂【庾信枯树赋昔之三河徙植九畹移根汉书田蚡传前堂罗钟鼓立曲旃传休奕艳歌行媒氏陈束帛羔雁鸣前堂】连卷八九树偃蹇二三行【山海经桂木八树在贲隅东淮南王招隠士桂树丛生兮山之幽偃蹇连卷兮枝相缭】枝枝自相纠叶叶还相当【古诗东西植松栢左右种梧桐枝枝相覆葢叶叶相交通】去来双鸿鹄【韩诗外传鸿鹄一举千里所恃者六翮耳古诗愿为双鸿鹄奋翅起髙飞】栖息两鸳鸯【诗鸳鸯于飞笺言其止则相偶飞则为双古歌辞入门时左顾但见双鸳鸯鸳鸯七十二罗列自成行】荣防诚不厚【楚辞美桂】
　　【树之冬荣大戴礼树成防而鸟息焉】斤斧亦勿伤【逸周书山林非时不外斤斧以成草木之长管子恶金以铸斤斧鉏夷锯试之木土】赤心许君时【后汉书光武帝纪萧王推赤心置人腹中】此意那可忘
　　岑文本【字景仁邓州人沈敏有姿仪博综经史美谈论善属文初为萧铣典篇翰太宗授秘书郎上借田三元二颂擢中书舍人晋拜中书令集六十巻】
　　奉和正日临朝【左传凡朝以正四民月令正月一日七十二候之初三百六旬之始是谓正日案太宗有正日临朝诗】
　　时雍表昌运【书黎民于变时雍石崇诗武则不猛化则时雍】日正叶灵符【书协时月正日冯衍铭元正上日百福孔灵汉书班彪传汉徳承尧有灵命之符曹植诗回驾观紫微与帝合灵符晋书郭璞传王者之作必有灵符塞天人之心】徳兼三代礼【礼记三代之礼一也民共由之又三代之王也必先其令闻诗云明明天子令闻不已三代之徳也】功包四海图【书声教讫于四海】逾沙纷在列【顔延之曲水诗序栈山航海逾沙轶漠之贡府无虚月】执玉俨如超【礼记执玉不趍左传禹防诸侯于涂山执玉帛者万国】清跸喧辇道【周礼师氏使其属帅四夷之隶各以其兵服守王之门外且跸注跸止行人不得近王宫也晋书载记响清跸于常道之门驰金车于山阳之馆沈约乐歌清跸朝万防端冕临正阳司马相如上林赋华榱璧珰辇道纚属三辅黄图武帝于未央宫西跨城池作飞阁通建章宫构辇道以上下注辇道为阁道可以乗辇而行庾肩吾经呉邮亭诗辇道通闗塞王城似太原】张乐骇天衢【庄子北门成问于黄帝曰帝张咸池之乐于洞庭之野吾始闻之惧复闻之怠卒闻之而惑易何天之衢汉书叙传攀龙附鳯并乗天衢晋书天文志房四星为明堂天子布政之宫也中间为天衢黄道之所经也七曜由乎天衢则天下平和】拂蜺九旗映【宋玉髙唐赋蜺为旌翠为葢张衡东京赋龙辂充庭云旗拂蜺顔延之曲水诗序九斿齐轨建旗拂蜺周礼司常掌九旗之物名各有属以待国事潘岳借田赋五辂鸣銮九旗扬斾】仪凤八音殊【书箫韶九成凤皇来仪班固幽通赋虞韶美而仪鳯兮孔忘味于千载书八音克谐无相夺伦】佳气浮仙掌【后汉书光武纪望气者遥见春陵唶曰气佳哉欝欝葱葱然史记武帝纪作栢梁铜柱承露仙人掌之属三辅旧事仙人掌在甘泉宫班固西都赋抗仙掌以承露擢双立之金茎】薫风绕帝梧【帝王世纪舜弹五弦琴歌南风曰南风之薰兮可以解吾民之愠兮吕氏春秋东南曰熏风诗巻阿疏鳯皇非梧桐不栖韩诗外传黄帝致斋于宫凤乃蔽日而至止帝东园集帝梧桐梁简文帝上白兔表岂殊丹岫之羽下止帝梧张正见诗丹山下威凤来集帝梧中】天文光七政【易观乎天文以察时变潘岳闲居赋闚天文之秘奥书在璿玑玉衡以齐七政注日月五星各异政也】皇恩被九区【刘騊駼郡太守箴大汉遵周化洽九区陆机宴宣猷堂诗九区克咸防歌以永】方陪瘗玉礼【桓谭新论修封泰山瘗玉岱宗注凡封山则埋玉庾信祀方泽歌瘗玉埋俎蔵芬敛气】珥茟岱山隅【魏志陈思王植传安宅京室执鞭珥茟出従华葢入侍辇毂潘岳赠陆机诗优游省闼珥茟华轩鲍照谢永安令启振缨珥茟聨承贵宠周礼职方氏河东曰兖州其山镇曰岱山注岱山即泰山东岳也】
　　上官仪【字游韶陜州陜人贞观初擢进士第召授文馆直学士迁秘书郎太宗毎属文遣仪视藁私宴未尝不预高宗即位为秘书少监进西台侍郎同东西台三品仪工诗其词绮错婉媚人多效之谓之上官体】
　　早春桂林殿应诏
　　步辇出披香【晋书山涛传帝尝讲武于宣武塲诏乗步辇従左思西都赋乗茵步辇惟所息宴注皇后婕妤乗辇四人舆以行三辅黄图武帝时后宫八区有昭阳披香等殿西都赋茝若椒风披香发越庾信春赋宜春苑中春已归披香殿里作春衣】清歌临太液【陶潜诗清歌发新声緑酒开芳顔晋白纻歌清歌徐舞降只神四座欢乐胡可陈汉书郊祀志建章宫北治大池渐台髙二十余丈名曰太液西京杂记始元元年黄鹄下建章宫太液池帝乃作歌】晓树流莺满【沈约诗开花已匝树流莺复满枝】春堤芳草积【尔雅筑土遏水曰堤楚辞芳草兮萋萋王孙兮不归】风色翻露文【王俭诗风光承露色何逊诗寒潭见底清风色极天净鲍照赋常伫景而翻露】雪花上空碧【庾信诗雪花深数丈氷床厚尺余陈叔达诗雪花聨玉树氷彩散瑶池江淹水上神女赋野田田而虚翠水湛湛而空碧】花蝶来未已【梁简文帝首夏诗竹水俱葱翠花蝶两飞翔杨续安徳山池宴集诗花蝶乱风影萍藻含春流】山光暧将夕【陶潜诗山气日夕佳】
　　张文琮【贝州人髙宗相文瓘之弟好自写书笔不释手贞观中为侍书御史三迁亳州刺史为政清简永徽中拜户部侍郎出为建州刺史】
　　同潘屯田冬日早朝
　　假寐懐古人【诗不遑假寐北史常景传景经涉山水怅然懐古乃拟刘琨扶风歌十二首东京赋慨长思而懐古傅亮为宋公修张良庙叙抒懐古之情存不刋之烈】夙兴瞻晓月【诗夙兴夜寐无忝尔所生谢灵运诗夕虑晓月流朝忌曛日驰鲍照芙蓉赋泛明防于宵波飞澄华于晓月王融春游回文诗池莲照晓月锦拂朝风】通晨禁门启【鲍照诗伐鼔早通晨汉书息夫躬传以医技得幸出入禁门李尤东观铭升降三除贯启七门借田赋前驱鱼丽属车鳞萃阊阖洞启防涂方驷】冠葢趋朝谒【史记平准书冠葢相望班固西都赋冠葢如云七相五公陆倕感知已赋济济冠葢祁祁儁逸杨素赠薛播州诗阊门既趋朝承明还宴语北史房谟传谟为新丰令政为三辅最上嘉赐米物时雍州诸县令每朔朝谒上必呼恭懿至榻前访以化下之术】霜霭清九衢【谢偃赋霜气敛霭夜景澂廓楚辞天问靡蓱九衢枲华安居头陀寺碑文九衢之草千计四照之花万品沈约赋雕芳卉之九衢】霞光照双阙【庾阐采药诗霞光焕靡虹景照防差张正见门有车马客行飞观霞光启重门平旦开曹植铜爵台赋建髙门之嵯峩兮浮双阙乎太清又乐府阊阖启丹扉双阙曜朱光孙楚韩王台赋双阙碣以峻峙贯云气而上征鲍照乐府九涂平若水双阙似云浮江淹诗双阙开驰道朱宫罗第宅】纷纶文物纪【髙士传井丹字大春博学髙论京师为之语曰五经纷纶井大春左传文物以纪之】焕烂声明发【宋书傅陆传隆转太常太祖以新撰礼论付隆隆上表曰后之学者未逮曩时而问难星繁充斥兼两摛文列锦焕烂可观郭璞江赋鳞甲鏙错焕烂锦斑刘允济明堂赋昆山之玉楼偃蹇曽何髣髴沧海之银宫焕烂安足翺翔左传声明以发之】腰剑佩陆离【晋书张华传少时有相者言吾出六十位登三事当得寳剑佩之文中子衣裳襜如剑佩锵如皆所以防其躁也楚辞髙余冠之岌岌兮长余佩之陆离注陆离防差众貌又纷总总其离合兮班陆离其上下大人赋衍漫流烂痑以陆离】鸣玉和清越【国语王孙圉聘于晋定公飨之赵简子鸣玉以相后汉书蔡邕传舒绅缓佩鸣玉以步绰有余裕文心雕龙天子垂珠以聴诸侯鸣玉以朝西征赋飞翠緌拖鸣玉以出入禁门者众矣礼记叩之其声清越以长其终诎然乐也宋史乐志竹声清越失之则髙顔延之诗芬芳歇兰若清越夺琳珪】
　　王勃【字子安绛州龙门人文中子通之孙六嵗善文辞未冠及第授朝散郎数献颂阙下沛王召署府修撰诸王鬭鸡勃戏为文檄髙宗斥之客剑南勃父福畤坐勃故左迁交趾令勃往省父渡海溺水年二十八属文初不精思先磨墨数升引被覆面而卧忽起书之不易一字与杨炯卢照邻骆賔王齐名天下称王杨卢骆号四杰】
　　山亭夜宴
　　桂宇幽襟积【楚辞桂树丛生兮山之幽乂桂栋兮兰橑又饮菌若之朝露兮搆桂木以为室】山亭凉夜永【潘岳秋兴赋何微阳之短晷觉凉夜之方永谢灵运罗浮山赋发潜梦于永夜若溯波而乗桴梁简文帝宫体诗无奈良夜永起登楼上头】森沈野径寒【鲍照铜山掘黄精诗铜谿昼森沈乳窦夜涓滴】肃穆岩扉静【晋书贺循传循徳量邃茂才鉴清逺厯试二城刑政肃穆荀悦汉纪大会羣臣于长乐宫成礼而罢莫不肃穆】竹晦南河色【张融海赋镜河色于魦浔梁简文帝初秋诗巻幌通河色开窻引月辉】荷翻北潭影【徐陵鸳鸯赋拂荇戏而波散排荷翻而水落沈约赋池翻荷而纳影风动竹而吹衣】清兴殊未归林端照初景【张充与王俭书竒禽异羽或岩际而逢迎弱雾轻烟乍林端而庵蔼】
　　咏风
　　肃肃凉景生【水经注风穴其深不测而穴中肃肃常有微风】加我林壑清【谢灵运诗林壑敛暝色云霞收夕霏】驱烟寻磵户【孔稚圭北山移文磵户摧絶无与归石径荒凉徒延伫】卷雾出山楹【晋书刘惔传论胜气笼霄飞谈卷雾孔稚圭北山移文还飇入幕泻雾出楹】去来固无迹动息如有情日落山水静为君起松声【宋玉髙唐赋不见其底虚闻松声南史陶景传特爱松风庭院皆植松】
　　刘庭芝【一名希夷汝州人少有文华落魄不拘常格为人所害希夷善为従军闺情诗词防悲苦孙昱撰正声集以其诗为集中之最】
　　嵩岳闻笙【尔雅山大而髙曰崧注今中岳崧髙山葢依此名亦作嵩后汉祭祀志注岳者灵气之所宅记纂渊海嵩山在登封县北汉武帝祠中岳闻神呼万嵗者三即此名山志嵩髙山者五岳之中岳也】
　　月出嵩山东【诗月出皎兮又崧髙维岳骏极于天白虎通中央之岳居四方之中而髙故曰嵩山】月明山益空【魏武帝记月明星稀乌鹊南飞子夜歌秋夜凉风起天髙星月明】山人爱清景【左传氷山人取之县人传之舆人纳之人蔵之淮南子山谷之人轻天下细万物而独往九歌山中人兮芳杜若饮泉石兮防松栢张华诗明月曜清景】散发卧秋风【郭璞诗散发荡溜终年不华皓汉武帝秋风辞秋风起兮白云飞】风止夜河清【宋玉髙唐赋风止雨霁云无处所诗倬彼云汉昭回于天注云汉天河也昭光也回转也其光随天而转言云汉者夜晴则天河明】独夜草虫鸣【王粲诗独夜不能寐摄衣起抚琴谢瞻诗独夜无物役寝者亦云宁诗喓喓草虫张华诗翔鸟鸣翠偶草虫相和吟】仙人不可见【南史隠逸传龚祈风姿端雅容止可观范述见之叹曰此荆楚之仙人也古诗仙人骑白鹿发短耳何长】乗月近吹笙【晋书袁宏传谢尚镇牛渚秋夜乗月率尔与左右微服泛江庾亮传亮镇武昌诸佐吏殷浩之徒乗月登南楼穆天子传吹笙鼔簧中心翔翔吕氏春秋墨子见荆王锦衣吹笙】绛唇吸灵气【陆罩咏笙诗管清罗袖拂响合綘唇吹管子灵气在心一来一逝郭璞诗燕昭无灵气汉武非仙才】玉指调真声【古辞玉女罗坐吹笛笙梁武帝子夜歌玉指调娇弦唐书秋气和则商声调】真声是何曲三山鸾鹤情【史记齐人徐市上书言海中有三神山名曰蓬莱方丈瀛洲汉书三神山者诸仙人及不死之药皆在焉其物禽兽尽白而黄金白银为宫阙未至望之如云既至三神山乃居水下临之患且至风辄引船而去终莫能至潘岳笙赋摹鸾音以厉声顾野王笙赋防别鹤于清商】昔去落尘俗【任昉王俭集序司徒袁粲有髙世之度脱落尘俗】愿言闻此曲【诗愿言则懐】今来卧嵩岑【诗昔我往矣杨柳依依今我来思雨雪霏霏魏书裴衍传伏见嵩岑极天苞育名草修生救疾多游此岫】何幸承幽音【呉筠诗代乏识疑者幽音谁与论】神仙乐吾事【汉书郊祀志燕齐方士言有神仙祭祀致福之术者以万数三辅黄图长乐宫有神仙殿左传范宣子曰有陈非吾事也汉书酷吏传王温舒曰嗟乎今冬月益展一月足吾事矣】笙歌铭夙心【后汉书赵壹传惟君明叡平其夙心呉志周鲂传铭心立报永矣无贰】
　　采桑【古乐苑相和曲陌上桑一曰艳歌罗敷行宋鲍照作采桑古今注陌上桑者出秦氏女子秦氏邯郸人有女名罗敷出采桑于陌上赵王见而欲夺焉罗敷乃弹筝作歌以自明乐府解题罗敷采桑为使君所邀盛夸其夫壻为侍中郎以拒之】
　　杨柳送行人青青西入秦【诗昔我往矣杨柳依依三辅黄图灞桥在长安东跨水作桥汉人送客至此桥折栁赠别古诗青青河畔草】谁家采桑女楼上不胜春【陌上桑日出东南隅照我秦氏楼秦氏有好女自名为罗敷罗敷善蚕桑采桑城南隅又使君遣吏徒问是谁家姝】盈盈灞水曲【陌上桑盈盈公府步王台卿陌上桑盈盈陌上女一统志灞水在陜西西安府东二十里】步步春芳緑【萧子范罗敷行微步弄妖姿应璩与従弟君苗君胄书结春芳以崇佩折若华以翳日梁元帝诗处处春芳动日日春禽变】红脸耀明珠【梁简文帝乐府玉貌歇红脸长嚬串翠眉陈后主乐府红脸桃花色客别重羞看晋书衞玠传王济尝语人曰与玠同游冏若明珠之在侧朗然照人】绛唇含白玉【张率罗敷艳歌含贝开丹吻陆罩诗管清罗袖拂响合绛唇吹】回首渭桥东【封禅文昆虫凯泽回首面内一统志中渭桥在陜西西安府西北二十五里东渭桥在府东北五十里西渭桥在旧长安城西】遥怜春色同【谢朓诗宛洛佳遨游春色满皇州梁简文帝诗春色映宫来先发院边梅沈约诗山光浮水至春色犯寒来徐陵诗年芳袖里出春色黛中安庾信诗春色方盈野枝枝绽翠英】青丝娇落日【陌上桑青丝以为笼桂枝为笼钩】缃绮弄春风【陌上桑缃绮为下裙紫绮为上襦】携笼长叹息逶迟恋春色【诗四牡騑騑周道逶迟江淹别赋车逶迟于山侧】看花若有情【何逊诗对影独含笑看花时转侧】倚树疑无力【庄子倚树而吟据槁梧而瞑徐陵长干寺碑游岩倚树宴坐经行萧子显采桑诗挂筐须叶满息倦重枝隂】薄暮思悠悠【广雅日将落曰薄暮汉书吕后传戚夫人歌云终日舂薄暮陆机诗薄暮不遑瞑】使君南陌头【后汉书寇恂传使君建节衔命以临四方陈后主采桑诗南陌竞相随】相逢不相识归去梦青楼【傅休奕艳歌行青楼临大巷幽门结金枢徐伯阳罗敷艳歌青楼含照本晖晖】
　　孤松篇
　　蚕月桑叶青【诗蚕月条桑顔延之诗蚕月观时暇桑野多经过诗桑之未落其叶沃若四民月令三月昬参星夕杏花盛桑叶白梁简文帝诗薄晚畏蚕饥竞采春桑叶】莺时栁花白【礼记仲春之月仓庚鸣庾肩吾春日诗桃红栁絮白照日彼随风】澹艳烟雨姿敷芳阳春陌【陈后主乐府争弄游春陌相邀开绣户】如何秋风起【汉武帝秋风辞秋风起兮白云飞草木黄落兮雁南归】零落従此始【礼记仲夏行秋令则草木零落果实早成盐铁论秋蓬被霜遭风则零落】独有南涧松【诗于以采苹南涧之濵周景式庐山记石门北岩有数百树松攅生絶崖上南临石门涧涧中仰视之离离如骈尘】不叹东流水【书导沇水东流为济吕氏春秋水泉东流日夜不休后汉书礼仪志上已官民皆絜于东流水上曰洗濯祓除去宿垢疢为大絜】隂天地冥【王粲七释农功既登隂戒寒谢恵连雪赋隂凝不昧其洁太阳曜不固其节神仙传帝问葛仙公曰百姓思雨宁可得乎曰雨易得乃书符着社中一时之间天地晦防大雨流注】皓雪朝夜零【庾肃之雪賛霰雨馺洒皓雪其霏谢恵连雪赋凭云升降従风飘零】岂不罹寒暑【易寒暑相推而嵗成焉诗二月初吉载离寒暑】为君留青青【庄子受命于地惟松栢独也正在冬夏青青】青青好顔色落落任孤直【孙绰游天台山赋防落落之长松沈约寒松诗乔榦淩云直隋炀帝古松诗孤生小庭里】羣树遥相望【谢灵运诗羣木既罗户众山亦对窻古诗两宫遥相望】众草不敢逼【左传松栢之下其草不殖陶潜诗青松在东园众草没其姿】灵龟卜真隠【易舍尔灵龟説苑灵龟五色似玉似金淮南子千年之松上有丛蓍下有伏龟】仙鸟宜栖息【神境记荥阳郡南有石室室后有孤松千丈常有双鹤晨必接翮夕辄偶影白帖鹤千嵗栖于偃葢松】耻受秦帝封【汉官仪秦始皇上封泰山逢疾风暴雨赖得松树因覆其下封为五大夫庾信诗水奠三川石山封五树松】愿言唐侯食【史记五帝纪注尧年十六以唐侯为天子列仙传偓佺好食松实体毛数寸能飞行逐走马以松子遗尧尧不服时受服者皆三百嵗】寒山夜月明山冷气清清【张协七命寒山之桐出自大】凄兮归凤集【谢朓髙松赋集九仙之羽仪栖五鳯之光景庾信枯树赋将雏集凤比翼巢鸾】吹之作琴声【琴厯琴曲有风入松谢朓髙松赋懐风音而送声当月路而留影】松子卧遥岑【列仙传赤松子神农时雨师服水玉防能入火自烧随风雨上下】寂聴疑野心【鲍照芜城赋凝思寂聴心伤已摧江淹诗寂聴积空意凝望信长懐】清泠有真曲【山海经豊山神耕父处之常游清冷之渊刘桢黎阳山赋云兴风起萧瑟清泠葛洪诗洞音泠泠风佩清】樵采无知音【战国策昔者秦攻齐令有敢去栁下季垄五十步而樵采者死不赦谢朓诗樵采咸共同荆莎聊可借列子伯牙善鼓琴志在髙山钟子期称曰峩峩然若泰山志在流水曰洋洋然若江河子期死伯牙絶弦以无知音者】美人何时来【诗云谁之思西方美人离骚惟草木之零落兮恐美人之迟暮江淹拟怨别诗日暮碧云合佳人殊未来】幽径委緑苔【郭璞江赋緑苔鬖莎乎研上谢庄月赋緑苔生阁芳尘凝榭沈约咏月诗应门照緑苔】吁嗟深涧底【左思诗郁郁涧底松离离山上苗】弃捐广厦材【班媫妤团扇诗弃捐箧笥中恩情中道絶王襃四子讲徳论大厦之材非一丘之木潘尼诗昆山积琼玉广厦搆众材】
　　卢崇道【睿宗朝为太常卿坐聓崔湜流岭南后私还都下事败勅杖】
　　新都南亭别郭大元振【元和志新都县南至成都府四十八里本汉旧县也属广汉郡开皇十八年改为兴乐县武徳二年分成都县地重置一统志新都县在成都府北六十五里】
　　竹径女萝蹊【梁昭明太子五月启追凉竹径托隂松间徐陵诗竹径防笼巧茅斋结搆新诗茑与女萝传女萝兔丝松萝也安世房巾歌丰草葽女萝施】莲洲文石隄【汉书沟洫志据坚地作石隄势必完安又梅福传愿一登文石之陛】静深人俗防【庾信思旧铭闺深夜静风髙月寒】寻翫往还迷【左贵嫔感离诗披省所赐告寻玩悼离词文心雕龙木沓水匝树襍云合目既往还心亦吐纳】碧潭透初月【南史隠逸传论碧涧清潭翻成丽瞩刘勰新论悬濑碧潭澜波汹涌鲍照诗初月波中上卢思道诗初月正如钩悬光入绮楼】素林惊夕栖【梁元帝晚栖乌诗日暮连翻翼俱向上林栖】褰幌纳鸟侣【梁简文帝初秋诗巻幌通河色开窻引日晖谢朓离夜诗离堂华烛尽别幌清琴哀张融赋合声鸣侣并翰翻羣左思蜀都赋鸿俦鹄侣注水鸟多羣飞故言俦侣也宋江夏王义恭诗悲鸿失良匹俯仰恋旧侣】罢琴聴猿啼【萧显夜猿啼诗挂月影才通猿啼迥入风】佳辰改宿昔【汉乐府逺道不可思宿昔梦见之阮籍诗携手等欢爱宿昔同衾裳】胜寄在暌携【王融与刘虬书层山絶涧还带畿畎膏田沃野亘望庑防信可以招往隠沦栖集胜寄谢灵运诗即事怨暌携感物方懐戚】长懐赏心爱【荀昶拟古诗上言各努力下言长相懐鲍照诗懐古复懐今长懐无终极谢灵运拟魏太子诗序天下良辰美景赏心乐事四者难并又诗永絶赏心望长懐莫与同沈约诗寄言赏心客嵗暮尔来同】如月复如珪【江淹别赋秋月如珪】
　　李峤【字巨山赵州賛皇人弱冠擢进士第始调安定尉举制策甲科武后时官凤阁舍人每有大手笔皆特命峤为之累迁鸾台侍郎知政事封赵国公景龙中以特进守兵部尚书同中书门下三品睿宗立出刺懐州明皇贬为滁州别驾改庐州峤富于才思初与王杨接踵中与崔苏齐名晚诸人没独为文章宿老一时学者皆取法焉】
　　秋山望月酬李骑曹【唐六典左右金吾衞骑曹参军事六人】
　　愁客坐山隈【管子平原之隰奚有于髙大山之隈奚有于深潘岳文朝济洛川夕次山隈】懐抱自悠哉【王羲之兰亭脩禊叙或取诸懐抱晤言一室之内谢灵运诗懐抱观古今隋书隠逸传序放情宇宙之外自足懐抱之内】况复髙秋夕【潘岳秋兴赋天晃朗而弥髙谢混秋夜长赋夜既分而气髙何瑾悲秋夜赋天寥廓兮髙寒】明月正徘徊【曹植诗明月照髙楼流光正徘徊】亭亭出迥岫【陶潜归去来辞云无心以出岫】皎皎映层台【老子合抱之木生于毫末九层之台起于累土】色带银河满【白帖天河谓之银汉亦曰银河江总歌织女今夕渡银河当见新秋停玉梭】光含玉露开【潘岳赋月朣胧以含光兮露凄清以凝冷梁昭明答湘东王书玉露夕流金风时扇简文帝南郭颂金车出野玉露霑墀】淡云笼影度【刘孝绰诗月色度云来夏侯湛赋月翳翳以隠云时笼笼以投光】虚晕抱轮回【淮南子画随灰而月晕阙注有军士相围守则月晕以芦灰环阙其一面则月晕亦阙于上庾信诗星芒一丈焰月晕七重轮】谷邃凉隂静【王僧达文凉隂掩轩娥月寝耀】山空夜响哀【何承天巫山髙乐府山禽中夜响晨猿相和鸣】寒催数雁过【礼记季秋之月鸿雁来賔卢思道赋南翔衡阳避祁寒也】风送一萤来【礼记季夏之月腐草为萤】独轸离居恨【礼记吾离羣而索居亦已久矣张衡赋悲离居之劳心兮情眷眷而思归】遥忆故人杯【谢朓诗山川不可尽况乃故人杯】
　　早发苦竹馆【一统志苦竹岭在祁阳县东一百七十里山多苦竹李白诗才登苦竹岭复憩金沙泉】
　　合沓岩嶂深【王襃洞箫赋注合沓重沓也谢灵运登庐山絶顶诗峦陇有合沓往来无踪辙谢朓游敬亭山诗兹山亘百里合沓与云齐沈约诗合沓共天隠参差互相望水经注岩嶂峻险世説谢康乐寻山陟岭必造幽峻岩嶂千重莫不遍歴】朦胧烟雾晓【潘岳秋兴赋月朦胧以含光兮露凄清以凝冷北史萧大圜传近瞻烟雾逺睇风云鲍照诗短翮不能飞徘徊烟雾里】荒阡下樵客【沈约宿东园诗野径既萦纡荒阡亦交互王僧孺诗序或蹲林卧石借卉班荆不过野畯田老渔父樵客】野猿惊山鸟【北山移文山人去兮晓猿惊盐铁论曽子倚山而吟山鸟下翔师旷鼔琴百兽率舞刘勰新论汉顺帝聴山鸟之音云胜丝竹之响伽蓝记叙野兽穴于荒阶山鸟巢于庭树嵇康诗鱼龙瀺灂山鸟羣飞】开门听潺湲【后汉书冯异传光武为司隶校尉道经父城异等开门奉牛酒迎又丁鸿传开门教授楚辞九歌观流水以潺湲枚乗七发瀄汨潺湲波扬流洒张衡赋乱弱水之潺湲兮逗华隂之湍渚谢灵运入华子冈诗且申独往意乗月弄潺湲】入径寻窈窕【郭璞江赋潜逵旁通幽岫窈窕谢灵运山居赋濬涧潭而窈窕除菰洲之纡余】栖鼯抱寒木【庄子夫逃空虚者藜藿柱乎鼪鼯之径广韵鼯似鼠一曰飞生亦作张衡西京赋超殊榛摕飞鼯广韵摕庭结切谓捎取之也水经注猿狖惊心寒木被潭梁简文帝登城诗靡靡见虚烟森森视寒木】流萤飞暗篠【沈约赋流萤暗明烛雁声防裁续王筠秋夜诗流萤渐收火络纬欲催机庾信诗池水朝含墨流萤夜聚书梁简文帝诗隔帘隂翠篠广韵篠先鸟切细竹也】早霞稍霏霏【何逊晓发诗早霞丽初日清风消薄雾楚辞云霏霏而承宇谢灵运诗林壑敛暝色云霞收夕霏】残月犹皎皎【诗月出皎兮傅武仲舞赋夫何皎皎之闲夜兮明月烂以施光庾肩吾诗月皎疑非夜林疎似更秋嵇康诗皎皎亮月丽于髙隅】行看逺星稀【魏武帝诗月明星稀谢朓京路夜发诗晓星正寥落晨光复瀁漭梁简文帝诗天霜河白夜星稀】渐觉游氛少【潘岳秋兴赋游氛朝兴槁叶夕陨陶潜诗露凝无逰氛天髙肃景澈】我行抚轺传【广韵轺市昭切使车南史陈伯之传佩紫懐黄讃帷幄之谋乗轺建节奉疆场之任鲍照诗乗轺实金羁当垆信珠服汉书京房传房为魏郡太守自请愿无属刺史约嵗竟乗传奏事汉书平帝纪征天下通知逸经古记天文歴算钟律小学史篇方术本草及以五经论语孝经尔雅教授者在所为驾一封轺传遣诣京师释名传邮传也人所止息去后人复来转转相传无常人也】兼得傍林沼【庾信卭竹杖赋摘芳林沼行乐轩除】贪翫水石竒【宋书隠逸传论岩壑闲逺水石清华水经注灵石杰处临江壁立霞驳有若缋焉水石惊濑传响不絶】不知川路渺【周礼地官遂人万夫有川川上有路以达于畿湛方生帆入南湖诗白沙净川路青松蔚岩首谢恵连泛南湖诗轨息陆途初枻鼓川路始谢庄月赋临风叹兮将焉歇川路长兮不可越】徒怜野心旷【淮南子有野心者不可借便势有愚质者不可与利器晋书向秀传嵇意逺而疎吕心旷而放】讵恻浮年小【庄子小知不及大知小年不及大年】方解宠辱情【老子宠辱若惊谢朓酬徳赋离宠辱于毁誉王融法乐辞宠辱谁为心】永托累尘表【南史阮孝绪传愿迹松子于瀛海追许由于穷谷以免尘累晋书王戎传戎有人伦鉴识常目王衍神姿髙彻如瑶林琼树自是风尘表物】
　　宋之问【字延清汾州人伟仪观雄于辨甫冠武后召与杨炯分直习艺馆有集十巻】夜饮东亭
　　春水鸣大壑【庄子谆芒将东之大壑适遇苑风于东海之濵】皓月吐层岑【谢庄月赋愬皓月而长歌説文山小而髙曰岑】岑壑景色佳慰我逺游心【楚辞愿轻举而逺游张衡赋乔松髙跱孰能离结精逺游使心携曹植逺游篇逺游临四海俯仰观洪波】暗芳足幽气【家语芝兰生于深林不以无人而不芳梁简文帝夜游北园诗暗花舒不觉明波动见流拾遗记洞庭山有灵洞采药之人入行十里迥然天清霞耀花芳柳暗】惊栖多众音髙兴南山曲【殷仲文诗独有清秋日能使髙兴尽诗南山有台北山有莱髙士传法真恬静寡欲太守欲以功曹相屈真曰若欲吏之真将在北山之北南山之山矣】长谣横素琴【説文谣徒歌也晋书陶潜传不解音而蓄素琴一张徽不具】
　　雨従箕山来【史记伯夷传余登箕山其上葢有许由冢云元和志许由山在告成县东南十二里记纂渊海箕山在登封县东许由居此一统志在登封县东南三十里一名崿岭】
　　雨従箕山来【管子五政顺时春雨乃来陶潜读山海经诗微雨従东来好风与之俱朱超诗落照依山尽浮凉带雨来道书东龙门之南有许由山髙大四絶其北有颍水尧聘许由处】倏与飘风度【诗飘风自南传飘风回风也老子飘风不终朝楚辞九歌令飘风兮先驱使冻雨兮洒尘】精明西峯日【曹植诗东北望呉野西眺观日精一统志倚箔山在登封县西望如立箔】緑缛南溪树【后汉书延笃传草木之生始于萌芽终于弥蔓枝叶扶疎荣华繁缛袁淑桐赋越众木之薰陶胜杂树之藻缛刘琨诗緑叶繁缛柔条修罕一统志颍水在登封县西四十里有三源出少室南溪为右源】此时客精庐【左传图之此为时也后汉儒林传注精庐讲习之舍髙僧传晋沙门恵逺见庐峯清净足以息心始住龙泉精舍又恵逺于庐山集一时名士髙僧于般若台精舍】幸防真僧顾【孙绰天台赋应真飞锡以蹑虚无量夀经慧眼见真能度彼岸传灯録真如有变易如回无明作大智之类广韵僧沙门也】深入清净理【诗鴥彼飞隼疏以兴彼武勇之众能深入于敌谢灵运王子晋讃王子爱清净区中实嚣喧冀见浮丘公与尔共缤翻寳林语録佛告迦叶曰吾清净法眼以付汝】妙防往来趣【书惟克果防乃罔后艰呉志三嗣主传注畴咨俊茂好谋善防易小往大来吉亨则是天地交而万物通也上下交而其志同也礼记礼尚往来往而不来非礼也来而不往亦非礼也】意得两契如【谢灵运辨宗论一悟得意之论又累尽则无诚如符契】言尽共忘谕【易书不尽言言不尽意国语惟善人能受尽言辨宗论同游诸道人并业心神道求解言外人物志善谕者以一言明数事汉书京房传上谓房曰已谕】观花寂不动【圆觉经譬彼病目见空中花五灯防元世尊在灵山防上拈花示众是时众皆寂然维摩诘经天女以天花散诸菩萨即皆堕落至大弟子便着不堕天女曰结习未尽故花着身结习尽者花不着身】闻鸟悬可悟【五灯防元昔有僧因看法华经至诸法从本来常自寂灭相忽顿不决行住坐卧每自体究都无所得忽于春日闻莺声顿然开悟】向夕闻天香【陶潜诗向夕长风起寒云没西山庾信浮图诗天香下桂殿仙梵入伊笙】淹留不能去【淮南王招隠士攀援桂枝兮聊淹留史记孔子世家賛子低回留之不能去云】
　　初至崖口【水经注伊水歴崖口山峡也歴峡北流即古三涂山也有七谷水注之】
　　崖口众山防【法言升东岳而知众山之峛崺也况介丘乎谢灵运诗羣木既罗户众山亦对窻】嵚崟耸天壁【沈炯赋其山则嵚岑防嵬岩婆陀】气冲落日红【谢灵运撰征赋望新晴于落日起明光于跻月隋炀帝诗菱潭落日双鳬舫】影入春潭碧【春江花月夜夜露含花气春潭漾月辉】锦缋织苔藓【小尔雅杂防曰缋孔丛子锦缋纷华所服不过温体新论雕文刻镂伤于农事锦缋綦组害于女红蔡邕弹碁赋采若锦缋平若停水呉都赋简其华实则亄费锦缋广志空室无人行则生苔藓】丹青画松石【孝经疏洛龟曜书丹青垂萌汉书苏武传竹帛所载丹青所画扬子圣人之言炳若丹青张纲集书功金石图形丹青子虚赋其土则丹青赭垩雌黄白坿王屮头陀寺碑汉晋两明并勒丹青之饰阮籍诗丹青着明誓永世不可忘宋书萧思话传従太祖登钟山北岭中道有盘石清泉上使于石上弹琴因赐以银酒钟谓曰相赏有松石间意顔延之曲水诗序松石峻絶葱翠隂烟】水禽泛容与【洛神赋鲸鲵踊而夹毂水禽翔而为衞谢灵运鸂赋览水禽之万类信莫丽乎鸂史记司马相如传弭节徘徊翺翔容与离骚聊逍遥兮容与何逊诗逸翮超容与】岩花飞的砾【王勃诗桂宻岩花白梨疎林叶红】微路従此深【郭璞赋越南山之髙岭修焦丘之微路】我来限于役【诗君子于役不知其期曷至哉谢朓诗于役尚有期鄂渚同游衍】惆怅情未已【后汉书冯衍传风涛飘其并兴兮情惆怅以增伤晋书习凿齿传徘徊移日惆怅极多九辨廓落兮羇旅而无友生惆怅兮而私自怜魏武帝乐府夜夜安得寐惆怅以自怜陶潜归去来辞既自以心为形役奚惆怅而独悲】羣峯黯将夕【谢灵运山居赋羣峯防差出其间连岫复陆成其坂陶潜诗凉风起将夕夜景湛虚明又游斜川序鲂鲤跃鳞于将夕水鸥乘和以翻飞顔延之诗息徒顾将夕极望梁陈分刘孝绰诗壶人告漏晚烟霞起将夕】
  </div>
  <div class="pagination">
   <a href="御选唐诗_page30.html">
    上一页
   </a>
   <span>
    ...
   </span>
   <a href="御选唐诗_page26.html">
    26
   </a>
   <a href="御选唐诗_page27.html">
    27
   </a>
   <a href="御选唐诗_page28.html">
    28
   </a>
   <a href="御选唐诗_page29.html">
    29
   </a>
   <a href="御选唐诗_page30.html">
    30
   </a>
   <span class="current-page">
    31
   </span>
   <a href="御选唐诗_page32.html">
    32
   </a>
   <a href="御选唐诗_page33.html">
    33
   </a>
   <a href="御选唐诗_page34.html">
    34
   </a>
   <a href="御选唐诗_page35.html">
    35
   </a>
   <a href="御选唐诗_page36.html">
    36
   </a>
   <span>
    ...
   </span>
   <a href="御选唐诗_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
