<!DOCTYPE html>
<html>
<head>
    <meta charset="UTF-8">
    <title>全宋诗 - 第 1326 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 1326 页/共 11672 页</h1>
    <div class="content">    万顷波涛浴蟾兔，一天星斗转魁杓。
    征鸿有感人飘泊，宿鹤无声夜寂寥。
    谁似风流杨叔子，登临□□□□□。

戴复古　韩张亭
    此地曾栖双凤凰，登高怀古北风凉。
    忠规万乘龙颜粲，谪过千山鸟道荒。
    百里雘居天作合，两贤名与日争光。
    几人缄口贪官职，身在朝廷志已忘。

戴复古　汉阳登览呈王中甫使君
    西州城郭虽然小，江汉规模壮矣哉。
    大别山头观禹迹，楚波亭上望吴台。
    萧萧修竹凤不至，漠漠平沙雁又来。
    五马相邀共登览，欲酬秋兴费诗材。

戴复古　濠州春日呈赵教授
    柳似眠初起，梅虽老可观。
    冰开春水活，风暖雪泥乾。
    得酒忘为客，谈诗不论官。
    无人知此意，一笑对黄冠。

戴复古　何季皋司理故人也作诗见相勉意二首
    梅花庾岭外，别是一山川。
    那使民无讼，须知狱有冤。
    心常存正直，法不尚平反。
    于氏缘何事，阴功到子孙。

戴复古　何季皋司理故人也作诗见相勉意二首
    南州通外国，浊海溷清波。
    人以廉称少，官从辟奏多。
    持身宜洁白，事上莫依阿。
    话别无他语，留心政事科。

戴复古　和高常簿暮春
    世变日以薄，无从见雍熙。
    闭门读古书，聊以道自怡。
    桃李春盎盎，风雨秋凄凄。
    于春何足喜，于秋何用悲。
    人生一世间，所忌立志卑。
    终身有不遇，千载皆明时。
    我生无所解，肥遁沧海沂。
    一朝遇名胜，朽腐生光辉。
    敛衽赞明德，非公谁与归。

戴复古　和高与权
    相逢休说昧平生，高适能诗久擅名。
    欲课荒芜来入社，羞将老丑对倾城。
    近来客里仍多病，强向花前举一觥。
    乐极自伤头白早，樽前知我孟云卿。

戴复古　和山谷上东坡古风二首见一朝今取一篇
    自鬻非奇货，强鸣非好声。
    法当老山林，松根断茯苓。
    劫来长安道，霜鬓迫衰龄。
    穷吟无知音，只觉太瘦生。
    公诗妙一世，风雅见根蒂。
    比兴千万篇，已作不朽计。
    穷达虽不同，嗜好乃相似。

戴复古　和韶州许使君令子送别之韵
    诗瘦吾非沈隐侯，五穷相值结为仇。
    方愁度岭无相识，却喜闻韶到此州。
    世道从来三不合，客行何止七宜休。
    故人知我平生事，肯笑苏秦着弊裘。

戴复古　和郑润甫提举见寄
    出门欲求仁，取友必胜己。
    寥寥云海乡，所幸有君尔。
    胸蟠三万卷，智先三十里。
    相与定诗盟，谁能执牛耳。
    长身如病鹤，吟苦如蟋蟀。
    顾此憔悴姿，痴生年八秩。
    举世皆好竽，老夫方鼓瑟。
    梅花莫笑人，茅檐炙朝日。

戴复古　衡山何道士有诗声杨伯子监丞盛称之以杨所取之诗求跋其后
    道人幽吟岩壑底，伴晓猿啼秋鹤唳。
    自陶情性乐天真，一心不作求名计。
    一朝邂逅杨东山，诗声扬扬满世间。
    东山才与诚斋敌，手腕中有万斛力。
    为君翻九渊，探君骊龙珠。
    为君擘沧海，钩上珊瑚枝。
    丰城地下掘起龙泉太阿双宝剑，南山雾里窥见隐豹文章皮。
    是宝欲藏藏不得，总被东山手拈出。
    道人从此诗价高，石廪祝融争崒嵂。
    君不见弥明石鼎联句诗，千载托名韩退之。

戴复古　衡阳度岁
    为怀贾谊到长沙，又过衡云湘水涯。
    诗酒放怀真是癖，江湖久客若无家。
    茫茫万事生春梦，草草三杯度岁华。
    把定东风笑相问，忍将桃李换梅花。

戴复古　衡阳写怀简王景大赵俊卿
    梦觉他乡枕，寒生半夜衾。
    客程湖外远，秋意雨中深。
    老马寻归路，羁鸦忆故林。
    家书连数纸，难写此时心。

</div>
    <div class="pagination">
<a href="全宋诗_page1325.html">上一页</a><span>...</span><a href="全宋诗_page1321.html">1321</a><a href="全宋诗_page1322.html">1322</a><a href="全宋诗_page1323.html">1323</a><a href="全宋诗_page1324.html">1324</a><a href="全宋诗_page1325.html">1325</a><span class="current-page">1326</span><a href="全宋诗_page1327.html">1327</a><a href="全宋诗_page1328.html">1328</a><a href="全宋诗_page1329.html">1329</a><a href="全宋诗_page1330.html">1330</a><a href="全宋诗_page1331.html">1331</a><span>...</span><a href="全宋诗_page1327.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
