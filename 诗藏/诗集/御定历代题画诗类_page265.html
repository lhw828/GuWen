<!DOCTYPE html>
<html>
<head>
    <meta charset="UTF-8">
    <title>御定历代题画诗类 - 第 265 页/共 269 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代题画诗类 - 第 265 页/共 269 页</h1>
    <div class="content">

　　御定歴代题画诗类卷一百十八目録
　　钦定四库全书
　　御定歴代题画诗类卷一百十八
　　人事类
　　生日刘景文以古画松鹤为寿且贶佳篇次韵为
　　谢　　　　　　　　　　　【宋】苏　轼
　　问子一室间宁有千里廓尘心洗长松远意发孤鹤生朝得此寿死籍疑可落防言在参同妙契藏九龠故人有竒趣逸想寄幽壑霜枝雪寒暑云翮无前却何须构明堂未羡巢阿阁缅懐别时语复作数日恶诗腴固堪餐字瘦还可愕髙标忽在眼清梦了如昨君今哙等伍志与湛辈各岂待相顾言方为不朽托子云老执防长孺终主爵吾当追乔松子亦鄙卫霍
　　刘讷画庐陵三寿图求诗　　　【宋】周必大
　　同辞宦路返乡闾两骕骦中间以驽前后顾瞻羞倚玉支干引从偶连珠三人不用邀明月九老何妨续画图从汉二疏唐尹后相亲相近此应无
　　詹仲信以山水二轴为寿固辞不可乃各作一絶
　　句谢之　　　　　　　　　【宋】陆　游春山
　　策蹇渡桥春雨余乱山缺处草亭孤不知何许丹青手画我当年入蜀图
　　雪山
　　雪崦梅邨一径斜茅檐烟火两三家眼明见此幽栖地却恨吾庐巳太奢
　　题宋徽宗献寿桃核图　　　　【元】柳　贯
　　青鸟衔书昨夜来蟠桃如斗核如杯蓬莱殿上三千寿不及春风梦已回
　　题南山献寿图　　　　　　　【明】李　晔
　　将军落笔怪且雄能写嵯峨崒嵂万仞之竒峰糢糊犹含太古色惨澹颇带清秋容俨如蓬莱三山翠且重又如庐山五老削出金芙蓉千盘万转不可测恍忽云气随飞龙下有□灂之流泉上有偃蹇之长松松根羽人顔色好抱膝盘陀事幽讨云是南极天边之寿星遨游先天后天老被以青霞裘荫以白羽葆游緑沼沉沧波鹿放苍厓食瑶草有鹤有鹤飞且鸣雪衣丹顶随风轻两鹤飘然入紫清一鹤独立和以箫韶声手拈双青童载以白玉笙上朝三十六帝京五云仙乐来相迎玉女投壶其声铮铮白捣药使人长生胡君欣得之喜气何盈盈是时七月凉风生君来饮我黄金觥酒酣再拜求我歌须臾落笔雷霆轰五岳为之动三江为之倾此图足为仁者寿题以南山献寿之佳名胡君胡君宜爱惜我歌歌罢千金值挂向髙堂雪色壁夜夜虹光射天赤
　　望云祝寿图　　　　　　　　【明】丘　濬
　　昔贤望云忆亲舎双目荧荧逐云下今君望云祝亲年一心炯炯依云边举头见云如见母独立苍茫凝睇久轮轮囷囷鲜且明浮光呈瑞表寿征触石遥从泰山出雨下土子滋万物有如春晖煦草心亦似凯风吹棘针母恩如此莫可报望云再拜情何任情何任意无已目极天髙万余里越王台上阳生时焦子初黄蟹螯紫髙堂绮席倚云张纷纷儿女罗酒浆就中独少读书子挟策多年游帝乡帝乡迢迢归未得对此佳辰应恻恻驰心直与云天髙恨不将身在亲侧苍天漠漠云悠悠云色还如亲白头孝诚一念感穹昊云影为之凝不流何事良工心亦苦笔端写出心中语红云朶朶捧天庭白云片片迷江树红云影里望白云白云如旧红云新裁云作衣雨为酒共祝君亲千万寿
　　题萱草图为从母张孺人六十寿【明】吴　寛
　　北堂慈母坐薰风萱草当阶见一丛莫向洛阳看旧谱此花真是寿安红
　　三姊寿七十以八月十三日生因题月图奉贺
　　【明】吴　寛
　　桥头水满月流辉设帨髙堂映彩衣节贺中秋今已近寿期百嵗古尤稀门阑旧傍金狮壮图画新成玉肥小弟相看今老矣愿为煮粥正怀归
　　梅竹寿意图　　　　　　　　【明】程敏政
　　罗浮仙人冰雪顔渭川君子青琅玕凭谁防染入毫素绯桃緑李空漫漫晓日髙堂奉春酒烧笋蒭香祝君寿愿梅结子竹生孙长作山中嵗寒友
　　题荣寿图　　　　　　　　　【明】傅　珪
　　江天遥识少防星闲阅乾坤八十龄髙咏直追陶栗里幽居还傍晋兰亭名知郡守非干谒谊重乡闾足典刑何事寿筵光彩异新看雏凤下青冥
　　仙窟图寿白都宪母【二首　　　明】周　用
　　爱日留深景髙年共物华宫笺瞻后月帔锦郁仙霞紫诰频封国篮舆且近家欲传萱草赋堂北漫看花龙章五色照蚕丝大郡髙衔自昔时绩学郎君如父贵承顔新妇得姑慈瑶图已见仙人屋玉署仍传学士辞闻说中闺偕燕喜为歌南国采苹诗
　　代题寿父母图　　　　　　　【明】屠　侨
　　闻说瑶池防事新郁防佳气北堂辰青铜月满明珠箔白发茎疎照锦茵箫管凤皇台上侣儿孙兰蕙圃中人风霜亦屡疑春色乌鹊年年渡汉津
　　题崆峒图寿祝永明　　　　　【明】郑　鹏
　　吾闻崆峒山屼峍三万丈星辰罗层巅云霞罩苍莽琪树竞芬芳石室廓敞伊昔广成子于兹抱养日月参辉光天地同沆茫猗欤度闗翁千载契心赏拂袖凌紫霄跨鹤遥相访欣然许相从无极恣来往祝君真仙姿襟怀多倜傥长谢轩冕荣亦澹声色想谅是长往人不待智者奬惭予骨相凡龊龊堕尘网金光许共餐愿言执鞭鞅
　　丹阳尹来菲泉索题南峰图为乃翁寿
　　【明】廖道南
　　防稽名山天下无千岩万壑相萦纡维南有峰积烟雨上应南极函灵图独羡兹图分五岳天风时来奏仙乐青鸟翩蹮忆王母碧桃烂熳歌方朔方朔魁梧负俊才文光璀璨辉星台三山海外祥烟绕五色云中瑞气回儵见乘鳬仪汉殿御屏姓字天章绚遥献南峰春霁图虹桥万里银河转
　　恩荣双夀图【为巽峰陈侍　　　明御父母赋】廖道南
　　我闻陈氏汉有元方与季方太丘品藻流芬芳宋有尧咨与尧叟省华训戒归仁厚乃今亦有朴庵翁防峰子仰植天纲俯人纪翁昔山中独考槃春猿秋鹤恣盘桓躭幽偏访湘园竹采秀仍纕沣沚兰时惟孟光偕隐徳相敬如賔亲稼穑缟衣茹藘更辛勤草阁茅檐共栖息嗃嗃仪形穆古风谆谆警诲抱精忠一经克永传家泽三命端期懋国庸自昔分符浙西麓万峰矗立瞻天目登巘恒歌岵屺篇望云长効乔松祝结驷还乘御史骢英英斧绣北台东簪笔朝叅迩英殿封囊夕达承明宫即承简命巡南土两淮兆姓安如堵揽辔何须羡范滂勒碑终见思羊祜矧逢纶诏覃敷恩紫诰飞章及里门赫赫廌冠辉老柏煌煌翚服映晴萱我时北上膺皇眷招提楼阁罗清宴愿乞南飞双鹤词置之堂上増欢忭我思古人为君赋太丘省华昌祚君乎移孝为忠贞宪度千载万载勲名布
　　题雪岩图寿丽卿乃翁　　　　【明】廖道南
　　雪岩何峻极江上玉芙蓉秀结峨眉地髙标建业峰凝辉烛四野拟瑞慰三农细咏南山句嶙峋几万重
　　题彭宣慰寿图　　　　　　　【明】廖道南
　　宝牒开商祚金符锡汉朝江回南国纪星转北辰杓骏烈超擒虎鸿勲集射雕遥知彭祖寿歌颂满云霄
　　寿申封君歌题青鸟图　　　　【明】王世贞
　　君不见申公七尺虬髥苍双目棱棱紫石光赋成不肯献天子大笑拂衣归故乡生驹挽弓三石强妙舞劒器黄金装解言报恩公子里亦曽结客少年塲怀中蓝田双白璧但令心知轻一掷归来叩牀忽絶倒緑酒新熟琥珀色何言中路多龃龉闭户谈学冲举石室时窥龙虎文洪崖亦送烟霞醑邺河之傍春卜居三花琪树郁庭闾忽闻青鸟瑶池使衔得长安天子书囊中岂无羽毛药相期且尽人间乐玳筵急管醉莫辞迟尔三山驾鸾鹤
　　题孟里图寿尤母　　　　　　【明】王世贞
　　尤郎顔铁虬髥红矫如峄阳霜下松手携客图孟家里归寿阿母觞春风孟母三迁去其故尤母却守先人宫啖子不必东家猪食亲不必燕鱼熊义方但就养志好圭筚也自春风中
　　题画寿大参旸谷先生七十　　【明】王世贞
　　永嘉城外小缑山明月长容笙鹤闲总为旸湖泉石好未教王子厌人间
　　为林子腾茂才题桃源图寿　　【明】王世贞
　　闽中乔木俱成林林家主人饶隠心时竹叶千斛酒来坐桃花万树阴淡日轻烟酿芳暝翠羽黄鹂唤妆醒开处疑蒸紫帽霞浇时欲涸旃檀井祝君度索三千春有子仍为金母珍汉帝方征上林植可容长作武陵人题灵椿图寿卓征甫光禄五十　【明】王世贞
　　君不甘小草人能颂大椿年希知命域齿是噉名人迹与篮舆旧才从彩笔新犹闻上苑色絶胜武陵春
　　题柏舟画巻赠髙母　　　　　【明】王世贞
　　谁言卫风荡乃有共姜妇谁言吴趋薄亦有髙令母当时髧髦歌柏舟今日青灯照白头纵令淇澳清彻厎争似胥江不肯流
　　为范母题晩节寒香巻　　　　【明】王世贞
　　离离涧傍竹英英篱边菊芬不逐众卉荣不依凡木凡木岂无阴众卉先竞馥畴能傲霜霰谁欤安幽独中色比黄金清心暎碧玉所以范母贤挺然范闺淑天泽岂不广晩施意仍笃嘉命播中州清风蔼然郁太师傥有陈彤管将见録
　　张步兵怀椿寿萱巻　　　　　【明】黄　相
　　我向京师为客久寅月出门将及酉月明白露下庭柯风振秋声在髙栁松楸双壁云锁深节物惊心几回首凌晨有客来叩门怀椿寿萱卷在手乃是紫髥张步兵索我题诗纪其后自云生孩七月父见遗苦辛抚摩独有母寂寥煦沫三十春儿颇成立母亦寿伶俜孤影曩到今何怙吁天天知否泪痕不尽雨痕斑号声回出江声右反思白发倚门人瓶罍相借宜相守白鱼青笋足冬春禄养色愉忝升斗负郭石田二顷余种秫年丰催酿酒半浇三尺坟上茅半祝南山酌一卣遗书数卷不忍观和胆一丸长在口闻君此语重叹嗟几家堂上双黄耉君犹得陇失蜀悲我似凡民更何有
　　题黄山烟树图为邵果斋内人寿【明】焦　竑
　　黄山髙髙凌紫清七十二峰烟树横轩皇曽此链金液手携玉女朝瑶京遥遥一去几千载犹有真风至今在梁鸿埋照世不知翻因徳曜留光彩绮筵行酒宵向分举杯相邀鸾鹤羣翠防渺渺丹霞接髣髴灵璈响緑云大道希夷亦等闲仙源只在故乡间莫如弄玉髙台上一逐箫声定不还
　　题李公子乔松图称寿尊君临淮侯
　　【明】焦　竑
　　天上何人手自栽青葱佳气近蓬莱惟应帝子千秋后防见松花一度开双阙风回鸾缥缈孤峰云尽鹤徘徊悬池拟献长生露还防郎君作赋才
　　题仙桃白鹿图寿蒋参岳子征　【明】张凤翼
　　朱明开寿域紫气凝吴淞上有千嵗实下有二茅龙杕屐寄东山声华髙岱宗虽开蒋诩径巳卜丁固松朝歌麟趾章且也灵秀钟熙朝崇世官次第期登庸
　　题扇寿爱蔬呉先生尊人　　　【明】顾　清
　　江海归来一幅巾东风八十四回春日长勘罢参同契坐对青山即故人
　　赋蟠桃图为张时震父母寿　　【明】顾　清
　　洲髣髴海东涯海岸蟠桃大比画入彩缣疑着雾望迷仙苑欲生霞稀年令徳真相配紫府丹台别是家我欲金壶借余墨一枝并写杏园花
　　题画松石为吴赤含寿　　　　【明】李日华
　　昂昂石大与髥翁丘壑烟霞气骨同一自铢衣披拂后紫芝瑶草领春风
　　题竹溪图寿竹溪老人　　　　【明】李维桢
　　吾宗供奉谪仙人旧住徂徕溪水濵沿溪满种苍筤竹杯酒啸歌偕隠沦竹色溪声曽不改照映风流与文采龙钟之竹产龙孙清溪一曲带荆门古今两见竹溪逸盛事吾宗少伦匹输君七十能鬬健触目琳琅纷绕膝张君好事图竹溪乞我诗为君品题供奉百诗酒一斗我诗一篇奉君酒酒如竹叶漾溪流溪成酒池可拍浮底事求仙仙亦谪一日醉乡足千秋
　　题九如图为髙观察四十寿　　【明】董其昌
　　纲纪雄东表文章有代兴江山増润色日月共骞腾申甫神钟岳蓬莱海阅陵郎潜犹始壮公梦已堪凭列柏羣乌下鸣冈瑞凤升出云俱四岳为寿叶三朋弧矢揆初度彤庭宠恰承穆如嗣作颂不独九如称
　　题百萱图寿李本宁母太夫人　【明】董其昌
　　突兀古云根纷敷赤棘翻堂前霞防绚天上露华温托质从圃忘忧合道言应持比金母百亿化身繁
　　乐寿图为潘百朋寿　　　　　【明】董其昌
　　江南欲作名园记海上河阳看世济尚书綦履故遗声右辖风流恢赐第考徳真将独乐同贻谋却与平泉异种木于今及百年歌钟甲第常依然阅尽人间陵与谷肯堂肯构归象贤森梢嘉树成蹊迳突兀危峰出市防白水朱楼相掩映中池方广成天镜刷羽鳬鹥迎向人瀺嚼游鱼波不定水北楼台照碧霄桂为栋兮兰为橑邀賔盈百犹虚敞皷吹数部仍寥寥水南岚翠何缥缈雕琢云根成夭矫磴道周遮洞壑深游人往往迷幽讨飞梁百尺亘长虹别有林扉接水穷名花异药不知数经年瑶圃留春风主人夙有烟霞赏王事驰驱多鞅掌又衔新诏五羊城万里家山劳梦想不辞为作辋川图一似披形入玉壶昼绣正看荣梓里年华况值挂桑弧君不见鸿乙草堂传画史一丘一壑徒为尔又不见洪厓仙人拔宅居旧时城郭曽无余何如世业俪金谷吏邪隠邪俱不俗五岳仙山纵所如卧游乡思常相续君生亦是我生辰大斗年年持介福
　　嘉平十四日题写古梅寿襟海丈【明】李日华
　　偶试呵冰手来拈琢玉花烟笼三百榦雪缀六千葩春信笑中得髙情物外賖主人方介寿持此报年华韩参议家庆图【叔祖暨父　　　元各九十】袁　桷
　　丹泉为醴菊为葅的的厐睂似画图万石齿髙勤澣洗二疏年并得欢娱兵前父老难寻伴眼厎孙曽总业儒欲向碧桃花下醉斑衣紫绶两相扶
　　张希孟嘉庆图【其祖伯祖皆　　元年过九十】袁　桷
　　舜泉清且甘歴山秀而朗淳风邈冷冷旧俗遗穰穰怡愉二老欢敦厐百嵗长银光浮胜颊素髪垂过项阶庭尊孝谨闾里化亷让春风连理枝晴日九节杕犊车共东西渔舫同下上蚕麻课余闲豚韭随薄养薇山悲首阳菊潭陋胡广媿彼非礼罗居然婴世网孙枝孕天葩祖风蹑遗响含饴记畴昔兴门慰期奬冥鸿天机韬乔松白云往缅焉清风佳庶作髙山仰
　　秦元卿家庆图　　　　　　　【元】马祖常
　　天爵荣良贵皇家锡显封恩光依上国宠渥荫华宗椿悦荆交艳萱妍桂竞秾园亭春掩映桑野亩纵横令子官薇省诸孤胄辟雍儒功谁表率善俗此仪容
　　题晋宁申氏家庆图　　　　　【元】程钜夫
　　申家盛徳映当时家庆图中始见之尽出槖金援滞狱潜输囊米济邻饥已惊贤妇能齐寿复见名郎有七儿最是舍傍羇旅者感恩犹自説流离
　　赠别柯伯庸归省亲柯自龙虎来临安邀予三茅山中出示方壶所作东柯谷图及翰苑诸名公诗一帙且曰吾垂白之母在堂将归省焉请与子别因赋此赠【东柯谷者葢　宋其家居地也】戴　奎
　　天台万八千丈髙插天势与鴈岩天姥诸峰连芒鞵竹杖昔寻访层峦絶壁穷攀縁是时凭髙一纵目异境复来东柯谷几湾流水聨玦环数防晴峰刻瑶玊回头十载昔未游黄尘扑面双鬓秋柯君一见与我谈旧隠剪烛共醉吴山楼示我东柯之图才数尺元气溶溶雾烟湿玉堂诸老亦神仙错落文章列圭璧君言束发居龙虎学仙期与松乔伍生平虽只恋还丹嵗久宁无念乡土嗟吁故林归独迟相逢异县兼喜悲细观诗画久不厌踌躇如在登临时钱塘五月熟梅雨此日怜君一帆举缩地应无跋涉劳升堂要覩慈顔喜紫霓裳丹霞酒拜奉亲前为亲寿喜惧虽因鹤发前蹁蹮复似斑衣旧西风一日秋满山羣仙有约须君还路经茅君坛下幸相报我亦从之放迹蓬瀛间
　　题方壶子天台图送曹士安省亲还上清
　　【元】丁　复
　　仙人飇车竟独往我家天台不得还六十江上老为客半夜梦中无数山云飞舍下两白髪桃熟溪头双緑鬟更烦尔祖方壶子冩我与君刘阮间
　　题刘山长雪夜板舆图　　　　【元】萨都拉
　　板舆行乐处鹤发尽鬖鬖人子谁无母刘家独有男诸孙嬉掌上阿母度溪南玉宇光连夜顔酡酒半酣
　　题胡伯衡飞云图　　　　　　【元】杨　载
　　未应时命固相违千里遨游久不归巳占龙头承紫诏更蕲马首赐朱衣尘沙客路牵愁远泉石家乡入梦稀日夜思亲心更切沧浪怅望白云飞
</div>
    <div class="pagination">
<a href="御定历代题画诗类_page264.html">上一页</a><span>...</span><a href="御定历代题画诗类_page260.html">260</a><a href="御定历代题画诗类_page261.html">261</a><a href="御定历代题画诗类_page262.html">262</a><a href="御定历代题画诗类_page263.html">263</a><a href="御定历代题画诗类_page264.html">264</a><span class="current-page">265</span><a href="御定历代题画诗类_page266.html">266</a><a href="御定历代题画诗类_page267.html">267</a><a href="御定历代题画诗类_page268.html">268</a><a href="御定历代题画诗类_page269.html">269</a><a href="御定历代题画诗类_page266.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
