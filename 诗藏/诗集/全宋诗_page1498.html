<!DOCTYPE html>
<html>
<head>
    <meta charset="UTF-8">
    <title>全宋诗 - 第 1498 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 1498 页/共 11672 页</h1>
    <div class="content">
董渊　太常山
    势凌筹谷接苍苍，十二交龙绣作裳。
    虎豹关中千树色，凤凰池上万花香。
    白云路隔青云暮，金涧泉通玉涧凉。
    圣代君臣忻际会，安知磐石镇无疆。

洞庭老人　绝句
    八十沧浪一老翁，芦花江上水连空。
    世间多少乘除事，良夜月明收钓筒。

兜率长老　题汪水云诗卷
    穷发归来脱孟劳，何嗟澹与泊相遭。
    瑶琴摘罢意犹在，石鼎联成韵更高。
    世事可能书咄咄，人情只合醉陶陶。
    雁门弦断无人续，轮子诗成夺锦袍。

窦俨　北海题渚宫
    纪南南望水城宽，水色天光混一般。
    大抵江乡足诗景，咏吟如把画图看。

窦俨　建隆郊祀八首
    在国南方，时维就阳。
    以祈帝祉，式致民康。
    豆边鼎俎，金石丝簧。
    礼行乐奏，皇作无疆。

窦俨　建隆郊祀八首
    步武舒迟，陞坛肃祗。
    其容允若，于礼攸宜。

窦俨　建隆郊祀八首
    嘉玉制幣，以通神明。
    神不享物，享于克诚。

窦俨　建隆郊祀八首
    笙镛休乐，茧粟陈姓。
    乃迎芳俎，以度高明。

窦俨　建隆郊祀八首
    丹云之爵，金龙之杓。
    挹于尊痓，是日沮酌。

窦俨　建隆郊祀八首
    洁兹五齐，酌彼六尊。
    致诚斯至，率礼弥孰。
    以介景福，永隆后昆。
    重熙累治，帝道攸尊。

窦俨　建隆郊祀八首
    谓天盖高，其听孔委。
    闻乐歆德，介以福禧。

窦俨　建隆郊祀八首
    攸兮而来，忽兮而回。
    云驭杳邈，天门洞开。

窦仪　过邠州留题
    多少樊笼不敢开，强拘物性要相倍。
    何时得似邠州守，德政临民鹤自来。

窦仪　贺李昿
    厩成牵来哕哕嘶，马蹄随步蹑云梯。
    新街锦帐达三字，旧制生坦放五题。
    视草健毫从席选，受降恩诏待公批。
    仙才已在神仙地，逢见刘晨为指迷。

窦裕　洋州思乡
    家依楚水岸，身寄洋州馆。
    望月独相思，尘襟泪痕满。

笃世南　题赵千里夜潮图卷
    风涛汹涌千堆雪，拍岩翻空倒银阙。
    雁声惊起一江秋，万里无云挂明月。

杜北山　寄吴梦鹤
    怜君如泛梗，漂泊竟何之。
    经岁无来信，还家是几时。
    秋高鸿过少，地冷菊开迟。
    屡夕寒灯下，秋吟只自知。

杜北山　寄薛泳
    长安君别后，动即是相思。
    料想还家日，胜如为客时。
    江寒惊梦断，路远得书迟。
    几度空凝望，春风又柳丝。

杜樗隐　镜
    铸就揩磨不计工，岂量资质本顽铜。
    面前毫发曾无隐，背后看来便不同。

杜纯佑　鄜台
    两载低眉著小冠，一台高篵地平宽。
    向阳花木齐教放，天下无春似此间。

杜醇　过董孝君祠
    湖环阚麓任清涟，古庙尘埋自汉传。
    剑吐寒芒愤已雪，碑刊轶事墨犹鲜。
    芳名百世留青史，至行千年启后贤。
    爵禄可辞甘海曲，富春耕钓与骈肩。
</div>
    <div class="pagination">
<a href="全宋诗_page1497.html">上一页</a><span>...</span><a href="全宋诗_page1493.html">1493</a><a href="全宋诗_page1494.html">1494</a><a href="全宋诗_page1495.html">1495</a><a href="全宋诗_page1496.html">1496</a><a href="全宋诗_page1497.html">1497</a><span class="current-page">1498</span><a href="全宋诗_page1499.html">1499</a><a href="全宋诗_page1500.html">1500</a><a href="全宋诗_page1501.html">1501</a><a href="全宋诗_page1502.html">1502</a><a href="全宋诗_page1503.html">1503</a><span>...</span><a href="全宋诗_page1499.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
