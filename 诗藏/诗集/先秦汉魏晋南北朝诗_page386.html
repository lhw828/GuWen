<!DOCTYPE html>
<html>
<head>
    <meta charset="UTF-8">
    <title>先秦汉魏晋南北朝诗 - 第 386 页/共 415 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>先秦汉魏晋南北朝诗 - 第 386 页/共 415 页</h1>
    <div class="content">　　洞户映光丝。平生复能几。语事必伤悲。（○《类聚》三十八。文苑英华三百二十。《诗纪》百五。）

　　【卞山楚庙诗】

　　蘋藻祈明德。倚棹息岩阿。忽听晨鸡曙。非复楚宫歌。闲阶薙宿荠。古木断悬萝。帷堂寂易晚。桴鼓自相和。盛祀流百世。英威定几何。（○《类聚》三十八。文苑英华三百二十。《诗纪》百五。）

　　【山庭春日诗】

　　洗沐惟五日。栖迟在一丘。古楂横近涧。危石耸前洲。岸绿开河柳。池红照海榴。野花宁待晦。山虫讵识秋。人生复能几。夜烛非长游。（○《类聚》三作山庭春诗。《初学记》二十作休沐山庭诗。文苑英华百五十七。《诗纪》百五。）

　　【七夕诗】〖《诗纪》云。六朝声偶作柳顾言者非。〗

　　汉曲天榆冷。河边月桂秋。婉娈期今夕。飘飖渡浅流。轮随列宿动。路逐彩云浮。横波翻泻泪。束素反缄愁。此时机杼息。独向红妆羞。（○《类聚》四。《初学记》四。古今岁时杂咏二十五。文苑英华百五十八。《诗纪》百五。）

　　【南还寻草市宅诗】

　　红颜辞巩洛。白首入轘辕。乘春行故里。徐步采芳荪。迳毁悲求仲。林残忆巨源。见桐犹识井。看柳尚知门。花落空难遍。莺啼静易喧。无人访语默。何处叙寒温。百年独如此。伤心岂复论。（○《类聚》六十四。《初学记》二十四。文苑英华三百七。《诗纪》百五。）

　　【和张记室源伤往诗】〖《诗纪》云。集作伤佳人。〗

　　小妇当垆夜。夫婿凯归年。正歌千里曲。翻入九重泉。机中未断素。瑟上本留弦。空帐临窗掩。孤灯向壁燃。还悲寒陇曙。松短未生烟。（○《类聚》三十四作和张源伤往诗。文苑英华三百二题下注。集作伤佳人。《诗纪》百五。）

　　【在陈旦解酲共哭顾舍人诗】

　　独酌一樽酒。高咏七哀诗。何言蒿里别。非复竹林期。阶荒郑公草。户阒董生帷。人随暮槿落。客共晚莺悲。年发两如此。伤心讵几时。（○《类聚》三十四作伤顾野王诗。文苑英华三百二。《诗纪》百五。）

　　【侍宴临芳殿诗】〖《诗纪》云。六朝声偶作柳顾言者非。〗

　　钟箭自徘徊。皇堂荐羽杯。桥平疑水落。石迥见山开。林前暝色静。花处近香来。西嵫伤抚夕。北阁滥游陪。（○《初学记》二十四。文苑英华百七十五作临芳殿侍宴。万花谷后二十三作江总诗。《诗纪》百五。）

　　【侍宴瑶泉殿诗】

　　水亭通枍诣。石路接堂皇。野花不识采。旅竹本无行。雀惊疑欲曙。蝉噪似含凉。何言金殿侧。亟奉瑶池觞。（○《初学记》二十四。文苑英华百七十五作宴琼泉殿。《诗纪》百五。）

　　【别袁昌州诗二首】

　　河梁望陇头。分手路悠悠。徂年惊若电。别日欲成秋。黄鹄飞飞远。青山去去愁。不言云雨散。更似东西流。（○《类聚》二十九。《初学记》十八。文苑英华二百六十六。《诗纪》百五。）

　　客子叹途穷。此别异西东。关山嗟坠叶。歧路悯征蓬。别鹤声声远。愁云处处同。（○《类聚》二十九。）

　　【经始兴广果寺题恺法师山房诗】

　　息舟候香埠。怅别在寒林。竹近交枝乱。山长绝迳深。轻飞入定影。落照有疏阴。不见投云状。空留折桂心。（○《初学记》二十三。《诗纪》百五。）

　　【和衡阳殿下高楼看妓诗】

　　起楼侵碧汉。初日照红妆。弦心艳卓女。曲误动周郎。并歌时转黛。息舞暂分香。挂缨银烛下。莫笑玉钗长。（○《初学记》十五。文苑英华二百十三。《诗纪》百五。）

　　【赋得空闺怨诗】

　　荡妻怨独守。卢姬伤独居。瑟上调弦落。机中织素馀。自羞泪无燥。翻觉梦成虚。复嗟长信阁。寂寂往来疏。（○《类聚》三十二。《诗纪》百五。）

　　【并州羊肠坂诗】

　　三春别帝乡。五月度羊肠。本畏车轮折。翻嗟马骨伤。惊风起朔雁。落照尽胡桑。关山定何许。徒御惨悲凉。（○文苑英华二百八十九。）

　　【岁暮还宅诗】

　　悒然想泉石。驱驾出城台。玩竹春前笋。惊花雪后梅。青山殊可对。黄卷复时开。长绳岂系日。浊酒倾一杯。（○《类聚》六十四。《初学记》二十四。《诗纪》百五。）

　　【春夜山庭诗】

　　春夜芳时晚。幽庭野气深。山疑刻削意。树接纵横阴。户对忘忧草。池惊旅浴禽。樽中良得性。物外知余心。（○《类聚》三十六。广《文选》十五。《诗纪》百五。）

　　【夏日还山庭诗】

　　独於幽栖地。山庭暗女萝。涧渍长低筱。池开半卷荷。野花朝暝落。盘根岁月多。停樽无赏慰。狎鸟自经过。（○《类聚》三十六。《诗纪》百五。）

　　【赋得谒帝承明庐诗】

　　雾开仁寿殿。云绕承明庐。轮停绀幰引。马度红尘馀。香貂拜黻衮。花绶拂玄除。谒帝升清汉。何殊入紫虚。（○《初学记》十四。文苑英华百九十。《诗纪》百五。）

　　【赋得携手上河梁应诏诗】

　　早秋天气凉。分手关山长。云愁数处黑。木落几枝黄。鸟归犹识路。流去不知乡。秦川心断绝。何悟是河梁。（○《类聚》二十九。《诗纪》百五。）

　　【赋得泛泛水中凫诗】

　　归凫沸卉同。乱下芳塘中。出没时衔藻。飞鸣忽飏风。浮深或不息。戏广若乘空。春鹦徒有赋。还笑在金笼。（○《类聚》九十一。文苑英华三百二十九。《诗纪》百五。）

　　【赋得三五明月满诗】

　　三五兔辉成。浮阴冷复轻。支轮非战反。团扇少歌声。云前来往色。水上动摇明。况复高楼照。何嗟揽不盈。（○《类聚》一。文苑英华百五十二。《诗纪》百五。）

　　【衡州九日诗】

　　秋日正凄凄。茅茨复萧瑟。姬人荐初酝。幼子问残疾。园菊抱黄华。庭榴剖珠实。聊以著书情。暂遣他乡日。（○《初学记》四。古今岁时杂咏三十三。文苑英华百五十八。《御览》三十二。《诗纪》百五。）

　　【赋咏得琴诗】

　　可怜峄阳木。雕为绿绮琴。田文垂睫泪。卓女弄弦心。戏鹤闻应舞。游鱼听不沈。楚妃幸勿叹。此异丘中吟。（《类聚》作音。《诗纪》云。一作音。○《类聚》四十四。《初学记》十六作赋得咏琴诗。文苑英华二百十二作赋得咏琴。《诗纪》百五。）

　　【咏双阙诗】

　　象阙连驰道。天宇照方疏。刻凤栖清汉。图龙入紫虚。屡逢膏露洒。几遇祥烟初。竞言百尺丽。宁方万丈馀。（○《类聚》六十二。《诗纪》百五。）

　　【三善殿夜望山灯诗】〖《诗纪》云。六朝声偶作柳顾言者非。〗

　　百花疑吐夜。四照似含春。的的连星出。亭亭向月新。采珠非合浦。赠佩异江滨。若任扶桑路。堪言并日轮。（○《初学记》二十五。万花谷续八作江总诗。《诗纪》百五。）

</div>
    <div class="pagination">
<a href="先秦汉魏晋南北朝诗_page385.html">上一页</a><span>...</span><a href="先秦汉魏晋南北朝诗_page381.html">381</a><a href="先秦汉魏晋南北朝诗_page382.html">382</a><a href="先秦汉魏晋南北朝诗_page383.html">383</a><a href="先秦汉魏晋南北朝诗_page384.html">384</a><a href="先秦汉魏晋南北朝诗_page385.html">385</a><span class="current-page">386</span><a href="先秦汉魏晋南北朝诗_page387.html">387</a><a href="先秦汉魏晋南北朝诗_page388.html">388</a><a href="先秦汉魏晋南北朝诗_page389.html">389</a><a href="先秦汉魏晋南北朝诗_page390.html">390</a><a href="先秦汉魏晋南北朝诗_page391.html">391</a><span>...</span><a href="先秦汉魏晋南北朝诗_page387.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
