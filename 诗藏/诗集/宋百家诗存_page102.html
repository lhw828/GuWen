<!DOCTYPE html>
<html>
<head>
    <meta charset="UTF-8">
    <title>宋百家诗存 - 第 102 页/共 151 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋百家诗存 - 第 102 页/共 151 页</h1>
    <div class="content">　　知翁活计谢田庄肎与时人较短长余事诗篇凌鲍谢太平胸次到黄唐以通为隠浑无碍有乐偿贫似畧当自笑此生成鹘突谁知去路正难量
　　送汤国正
　　一尊浊酒送君行惨澹江云似我情巳是园林堆落叶更添风雨扫残英直存吾道曾何病公在人心自不平我乆念归归未得羡君趱得去帆轻
　　南乡舟中偶成
　　日斜逺浦閟银光烟抹前山湿翠妆自有着身邱壑分故应还我水云乡便于世上夸钟鼎何似田间饱稻粱手把黄花相问讯秋风不改旧时香
　　新秋
　　少昊行秋正疾驱洒然凉色巳侵肤翠空碧水涵高下澹霭苍烟半有无风露巳经生惨戚菰蒲且欲慰斯须谁将霜竹横云外似有悲声与恨俱
　　玉壶即事
　　雨过条风着柳芽澹黄浅緑嫩如花陂湖漾漾初侵路蜂燕纷纷各理家带郭园林仙苑近送春船舫绣帘遮芸窗倦倚何山翠暖霭轻笼日脚斜
　　燕文贵山水图
　　道山堂上御府画展卷犹能记老燕十日何由辨水石千金乃可分江天楚湘两岸风落木海岳三秋鴈度川大山小山俱好隠江南梦去曲肱眠
　　答武昌呉广文
　　平生不识武昌楼官柳青青好在不庾亮笛吹黄鹄月简栖碑驳碧苔秋山横赤壁含情防水出瞿塘快意流何处叫君同一醉并舟秦女擘箜篌
　　四圣观
　　水明一色抱神州雨压轻尘不敢浮山北山南人唤酒春前春后客凭楼射熊馆暗花侵扆下鹄池深柳拂舟白发邦人能道旧君王曾奉上皇游
　　和郑府判侯字韵
　　野人漫学事王侯官牒相从得后游着眼丹铅常午夜转头萸菊巳深秋几多陈迹成今古莫对清尊话去畱自幸趋陪挥玉麈如今何止识荆州
　　得光字
　　挂起梧桐月先成一夜霜与君飞大白一口吸秋光
　　和六十叔
　　半窗斜日带东篱桂子团香巳满枝朝露晩风并夜月细看一一是君诗
　　次韵十一叔芍药
　　白白朱朱扫地残尚余红芍带春妍娉婷自笑成孤语困倚芳丛背日眠
　　偶成
　　喜脱京尘理櫂行归心伫立望危樯得风甚饱秋帆腹顷刻囘头失富阳
　　刘上舍携酒有诗和其韵
　　悤悤岁事又更新一气初囘万木春独有江梅殊不觉凛然冰雪照诗人
　　刘上舍以诗送牡丹并酒和之二首
　　春愁风雨不禁寒红尽枝头緑巳圆谁遣佳人伴岑寂初酣卯酒脸匀丹
　　纷纷万卉委泥沙独殿春风自一家珍重白衣相问劳醒吟佳句醉看花
　　偶题
　　雪外乱山才约畧雨中平野更凄迷有人支枕篷窗底卧看羣牛渡野溪
　　和高吉父
　　饮啄于人似有縁又将尘面对瞿昙儒冠未必非相悮时听钟声静夜参
　　和阳字韵
　　又还秋色更萸觞检防东篱次第黄碧水连天无限思阑干无奈带斜阳
　　寄题芦洲
　　幽人作计筑幽居傍水为亭手植芦不爱世间闲草木只縁胸次有江湖
　　照胆潭
　　布袜青鞵得胜寻四边卧石防清深从他照破千人胆容我论交一片心
　　壬申九月归自邑中
　　鴈宿沙头水月明无端惊起两三声孤飞缥缈知何处影落寒江浪巳平
　　清眞褚道士携罗丈唱和访余求诗余非能诗者辞不获力拙次韵能不以狂斐比我否
　　冀北竒才万马空惊人佳句墨深浓春风桃李人应识要看溪寒防底松【有和道士韵者云乾坤造物元无物花鸟逢春不识春】
　　钓台
　　高人作计亦迂哉千尺崔嵬着钓台握手故人畱不住有鱼乃肎上钩来
　　枕上偶成
　　老夫屡与死为邻急报家人蚤入京正虑舟行流未滑枕前快听泻檐声
　　代菊对
　　末有渊明先有我何人唤我作渊明东篱宛在南山下谁向秋风管落英
　　途中
　　脚踏京尘动数旬归途又复见书云羣隂巳放阳来复看取新年别有春
　　芸居乙藳
　　陈起字宗之钱唐人宁宗时乡贡第一时称陈解元事母至孝开书肆于临安鬻书以奉母因取江湖间名人小集数十家选为江湖集彚刋以售人盛称之时史弥逺当国起有诗云秋雨梧桐皇子府春风杨柳相公桥哀济邸而诮弥逺也宝庆初李知孝为言官见之弹事一时江湖之士同获罪者六人而起坐流配焉寻诏禁士大夫作诗弥逺死禁始解其诗有芸居乙藳一卷刘克庄赠诗云链句岂非林处士鬻书莫是穆参军叶茵赠诗云气貎老成闻见熟江湖指作定南针盖嘉定闲东南诗人集于临安而起则声气之荟萃也
　　友人新息满月
　　兰砌欢传书种子宝刀剃发月初弥絶怜雅致高于俗防易残朱抺颊儿
　　贺友人丝桐复归
　　春到牡丹花事阑惜春约客游湖山烟光万态属吟思白石清泉流指闲双成邂逅兰舟驻索纸大书春草句成此风流一段竒乐事百年能几遇薄暮归来雨湿衣买舟庇此十三徽小梢愚拗阻人意客散河梁灯火微方将清事夸儿妇桐君羽化无何有一壶千金何处寻愁絶瓠巴无错手要知烦恼所根株以爱布种当芟除赵璧既返欢如初哦诗称贺敢后与
　　适安惠糟蟹新酒
　　伟哉无肠公横行占江湖几欲肆其雄上山攫于菟无端四五辈怀椒寻酒垆枕藉糟邱下醉魂呼不苏尚想横戈勇胸次与世殊开怀风味佳大丹液膏腴此宝君所储何为贻老夫麴生挟之前烂然陈座隅当其左持螯不知竭此壶酩酊无何乡轩冕不闗渠东望歌老饕前溪梅影疎
　　题适安清湖寓居
　　薰风轩槛晓晴开郁郁桐隂手自栽二水合流当戸过一山分影入楼来琴逢良夜时挥弄诗欲名家巧翦裁可羡一廛安所适纷纷车马汩黄埃
　　灯花戏东西邻
　　西邻逸韵偕秋清瑶琴曾许月下听神驰吟境日复日金飚转矣寒此盟昨夕相逢再有约六花飞时湖上行短檠不密泄此意煇煌粟粟攒金英哄堂一笑前来覩信手闲阅灯花经一主饮席设林麓一主盍簪获良朋便欲笺天檄滕六银杯逐马快此情晓来喜见万瓦白乃是天宇清霜明得非分薄悮灯花还复灯花戏老兄
　　秋懐
　　又见街头卖紫茱老懐扰扰类催租客来喜得呉江纸欲写新吟一字无
　　懐三山陈刚夫
　　春前深惜别病后政无诗青又生菱角红应熟茘枝鱼甘宾席暖风送客帆迟徒结连宵梦邮音负所期
　　枕上
　　病与仇谋酒作成药炉又复伴深更邻钟自是常时听才到霜天分外清
　　郭圣与黄希声问
　　山有灵芽可防金名医未遇若为寻药房掩昼情多感竹榻逢秋老不禁座上遍将唐帖掲架中闲取晋诗吟病懐得此相料理更接兰交问信音
　　过三桥懐山台
　　卖花声里凭栏处沽酒楼前对雨时景物如初情自老夕阳波上燕差池
　　纸帐送梅屋小诗戏之
　　十幅溪藤皱縠纹梅花梦里閟氤氲裴航莫作瑶台想约取希夷共白云
　　迎月
　　尊酒贪迎月人生醉后嘉夜来窗不掩吹落一瓶花
　　适安有湖山之招病不果赴
　　兰契简以诗金铿而玉戛招邀访通仙剧饮拟投辖事有违人意十常居七八文园病政浓况复泥泞滑老懐欲舒散天心若是恝
　　挽林夫人【刘后邨母】
　　懿徳遐龄世所尊浓熏班马到诸孙疏荣花诰加宏邑赐第兰堦侈异恩了了三乗言外趣如如一性定中存鱼轩应向西方去知在莲花第几根
　　薄命
　　薄命畏庚金那逢阉茂临一尊花下饮半载药边吟食味同酒形骸类槁林但存元气在防见緑成隂
　　一念
　　一念无尘杂三更有梦囘同他石桥老过水探寒梅
　　买花
　　今蚤神清觉步轻杖藜聊复到前庭市声亦有闗情处买得秋花插小瓶
　　黄路钤诗来告别
　　玉泉驰一纸八韵有情诗不肎面相别恐成离索悲江声喷岸拆潮势激帆危旧制边州守方今典辖司
　　寒吹
　　寒吹西轩入罘罳设座隅腰围同沈约指爪类麻姑静卧氊三叠清斋饭一盂晓来香满室嵓桂侈缾鑪
　　适安夜访读静佳诗卷
　　情同义合亦前縁得此兰交慰晚年旋爇古香延夜月试他新茗瀹秋泉君停逸驾谭何爽客寄吟编句极圆可惜病翁初止酒不能共醉桂花前
　　束起
　　束起仙翁肘后经且参思邈枕中吟夜来独卧寒无寐忆杀黄绸旧破衾
　　翛然
　　向来莲社本遗荣勾引渊明造道场梵叶繙残空佛印念珠持乆现圆光秋花依约生凉意暑雨微茫送夕阳客退饭余无个事翛然一枕到羲皇
　　望晓
　　要知筋力衰多少一觉才囘常了了邻鸡无奈五更何望防窗纱不能晓
</div>
    <div class="pagination">
<a href="宋百家诗存_page101.html">上一页</a><span>...</span><a href="宋百家诗存_page97.html">97</a><a href="宋百家诗存_page98.html">98</a><a href="宋百家诗存_page99.html">99</a><a href="宋百家诗存_page100.html">100</a><a href="宋百家诗存_page101.html">101</a><span class="current-page">102</span><a href="宋百家诗存_page103.html">103</a><a href="宋百家诗存_page104.html">104</a><a href="宋百家诗存_page105.html">105</a><a href="宋百家诗存_page106.html">106</a><a href="宋百家诗存_page107.html">107</a><span>...</span><a href="宋百家诗存_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
