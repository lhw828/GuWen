<!DOCTYPE html>
<html>
 <head>
  <meta charset="utf-8"/>
  <title>
   御定历代赋汇 - 第 110 页/共 143 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定历代赋汇 - 第 110 页/共 143 页
  </h1>
  <div class="content">
   渥洼马赋　　　　　　　　　【唐】乔　彞
　　域中之宝生乎天涯天子之马产乎渥洼泽出腾黄独降精于太一神开滇壑固不涉于流沙目散电兮彪駮喙含丹而虎牙蹑红云而喷玉霑赤汗以攒花望兮以久来何晩邪应图合谋光我帝业星通两曈月贴双颊四蹄曳练飜瀚海之霜华一喷生风下胡山之木叶然后络以金羁拂于鳞鬐睛射紫焰梢垂緑丝凝骄欲嘶嚼凄锵之玉勒叠影不顾纷偃蹇之朱旗皇矣帝彻汉纲斯阙凭百万之精劲倚四夷之磔裂屠蒲梢而亘大漠指二师而求汗血谓灭没之未来竟羁縻而不絶有生必感有感必通通也不极环之无穷彼汚之斗水乃幽赞于神功然后豗沙卷浪于冯夷之宫叠足侧身于奫沦之中星精降河岳动天驷入兮驽骀空嗟我皇之英特而牵其惑欲能败度侈多凉德夏后九代越天地之纪穆皇八骏荒帝王之则而况金通月支价及疎勒悉复驰去终无所得此余吾之降生解倒悬于中国祈招愔愔式昭德音感激万古凄凉至今愿以采求马之人为求贤之使待马之意为待贤之心
　　汗血马赋【以絶足方骋流　　　唐汗如珠为韵】王捐之
　　异彼天马生于逺方每流汗以津润如成血以荧煌所以名重騄骥价高骕骦骨腾肉飞既挥红而沛艾麟超龙翥亦流汗以徜徉当其武皇燿兵二师服猛破大宛之殊俗获斯马于絶境由是辞虏塞以俱来望汉庭于遐骋初疑霡霂染瀚海之霜华终讶淋漓变榆关之霞影及乎献阙之始就驾之初饰金羁而势如蹑影排玉勒而态若凌虚伯乐乍观讶霑襟而沃若王良载驭惊溅袖以班如观其步骤如流驱驰若灭恣余力而耸跃控中衢而夐絶长鸣向日躞蹀而色若渥丹骧首临风奋迅而光如振血疾徐中节羁束如濡流膺臆以飞赭洒缨鬛以疑珠雄姿泛彼逸态濡于映白驹之羣皆疑失素齐紫燕之匹不可夺朱卓彼竒姿实为殊观初溢腹而霑洒终尽足而涣汗此朱翼而表异难并骏良彼赤鬛以称竒飜同款段超腾莫及迅疾难俦遽赫如以浃洽乍焕若以飞浮傥遂越都甚追风而更疾如同过隙似奔电以潜流且其戢聨翩异踡局材逾良骏名失逸足傥不弃于血诚将八銮而齐躅
　　吴坂马赋【以下覩泥骥回　　　唐知贵驹为韵】谢　观
　　吴坂之马兮骏且竒伊孙阳兮不知伏枥而谁怜拘绊倚辀而但见清羸两耳长垂不防于嘶风喷月四蹄可式何愁于玉勒金羁当其初出渥洼孰分驽骥虽白日之可逐曷青云之自致顿衔骧首逢人不鸣强鸣弄影超羣知已兮未至须至嗟乎全无刍粟半卧沙泥况精灵之粗有亦毛骨以非低金埓行时傥拔风尘之迹玉鞭垂处愿亲桃李之蹊于是将跃未腾欲真尚假徘徊龙廏之侧踡局盐车之下良时易失常怜过隙之光朗鉴难逢多是迷途之者善相爰来精神陡回奋迅而猬毛俱耸嘶鸣而星眼俄开旧皁云辞步步而风云借便长衢一去行行而珂佩相催曩夕犹贱凌晨已贵羣心惕惕以暗伏众口喧喧而相谓乍同曲突收将宫征之音又似丰城指出斗牛之气葢非斯人无以辨龙驹非斯马无以动寰区固二者之防契播一时之令图马兮虽遇新知还因旧主傥一顾之未替必载驰而可覩更有瑶池方外之程愿着鞭于造父
　　获大宛马赋【以开逺戎得　　　唐天马为韵】胡直钧
　　昔孝武寤善马驾英才穷二师于海外获汗血之龙媒于是宛卒大北神驹尽来驵骏竒状超摅逸材走追风于马邑嘶逐日于云堆因行师之勲着辨前王之业开当夫海西出征掣敌要逺始迟疑而不进承再命之爰晩奉皇风之用宣冀边草之齐偃既量功就已料生返越穷海之沙尘及大宛之城苑既高勲以茂阀且不愧于分阃刍粮尽取騄骥亦空材为地产之最精降天山之中背不毛之殊俗从入律之东风沛艾骨异低昻气雄溢镜光于金勒流雪彩于花骢悉可耀威华夏夺魄獯戎若乃发迹穷荒来仪中国史惊千载之异朝庆一人之德君子之德式孚天王之道允塞腾骧永埒曽何比于权竒灭没长衢独有赖于筋力然则马惟行地君实綂天黩兵者耗财之本爱财者有国之先徒知天驷之可获莫痛征夫之寡全时泰俗饶固理道之所急珍禽竒兽在人君之可捐穆王之荒何取文帝之事足传竟洽大东之咏奚为天马之篇况骥之生兮有矣屈之产也在焉复何必勤求于逺卒当耗译之事边向使武帝退术士宝贤者罢征战于戎夷浃风俗于纯嘏自将致丹质之凤鸟岂徒来汗血之龙马故前代论边之徒以劳师逺伐屈众策之下
　　朔方献千里马赋【以题　　　　唐为韵】王　起
　　駜彼名马产兹元朔得遐方之劲气是禀严凝应上圣之祯符其来緜邈固可以饰和鸾之鐬鐬就钩膺之濯濯始其同羣丰草挺质寒乡名超兹白瑞掩飞黄伊六辔之爰设非九重之孰当尔其走险鹿骇望云龙骧絷之维之登歌不慙于西极若灭若没献状聿来于北方于以效伏皁之勤于以释长鸣之怨流离而走血来格濩落而执靮斯献计鸿鹄之举彼未居多涉燕宋之遥我方适愿柔心有待逸足未宣权竒于绛阙之下沛艾于紫庭之前禀月未匹追风莫先所以阐幽都之美所以増华廏之妍既佶且闲轶其羣兮相万视逺如迩遵其路兮且千一人既瞻八骏初比彼千驷花发六驺云起其止也可齐乎足其行也无逾于里信愕视于华原而腾辉于良史伊兹骏之间出在前王而殊寡或銮辂而见损或鼔车而不舍我皇昭景福锡纯嘏称德以喻夫俊乂服劳以劝夫忠者岂惟同两汉之帝获千里之马
　　天马赋　　　　　　　　　　【元】陈　泰
　　若有龙兮渥洼之子荥河之孙产自月窟来于大宛筋权竒而虎脊兮肉磊磈而峰颧精神变化不可测兮上贯乎房星之垣朝发踪乎河济晡没影乎昆仑虽有衘勒不暇顾兮彼舆隶其焉能援昔遭时之孔阨兮伏皁枥而中颓随驽骀而并驾又或骄逞而相欺啖刍菣而不饱兮羌豆菽之可期軏盐车而登太行路岧嶤其险﨑羲和迫而将晏兮势苍黄而摧萎翩翩之伯乐兮道安适而逢之然为子流涕兮尔何困乎此欷世贵贱之不分兮信焉用夫骏为解劒佩以为质兮吾将持子而西归欲埽空夫大漠之野兮宁轹圃而腾崦嵫不然乗云蹑风截周穆而逺览兮造王母乎瑶池于是天马俯首喷沫振鬛仰吁物固各有所遇兮遇固各有时向微子之超越兮骨委絶其谁知纵逸气之凌厉兮独不为子而徘徊傥一试而遽舍兮驾鼓车兮何悲伯乐复叹而为之歌曰天马兮风騣批竹耳兮夹镜瞳少不自见兮老愈工嗟哉蹭蹬兮吾知尔之为龙
　　天马赋　　　　　　　　　　【元】李朝瑞
　　葢闻渥洼之水通天河而为一潏湟淴防澎湃汨滭天马于是出焉蹴踏乎九霄而升卓絶乎九地而立瞬息千里百兽为之震掉奋迅长呜万骑为之辟易所以大宛之境欲一二畜之而不可得乃强擅其美于西极也飘忽动荡闪烁西东鋭耳脱骇蹄超鸿散飞星于举尾贯流电于垂瞳淋漓赤沈磊磈肉騣脊横绣壁之霞耳削渭川之筒朝秣祁连之禾夕饮上池之淙不求知伯乐之顾不假驭王良之工尔其怪质若神权竒恢瑰云兴鸟逝驰骤风雨贲育羽获不得为之羁骥騄骐驎不得并其伟凡晋之屈乗唐之肃爽葢其饫闻厌见而不知其几也昔在元封汉治盛隆诸福之物莫不毕至是天马者亦来凤墀螭陛之宫此岂戈甲之力卫霍之功上有神武之君下有英杰之臣而渥洼之种灵异之物自致于天廏十二闲之中如龙兴而云如虎啸而风又如岩壑之俊彦覩虞渊之曈昽焕然而起翕然而从是马也方将服力金根之炜煜献骏和鸾之玲珑笑瑶池之仙子陋梨园之花骢也客有进而言曰子知马之自天而不知天之所以为马也易不云乎干为天为龙为西北卦故天马之出也于象为干于方为西其超世之雄且駃者皆乾道行健之余自汉至今二千载矣而又见于文明盛丽之时此所以奉六龙之御天临九有之师也言未既烟沙淅沥宇宙盘辟风鬉雾鬛掠月戴日顾驽骀而已逺但见云霄之四迹
　　天马赋　　　　　　　　　　【元】欧阳
　　繄房星之委精钟天马之权竒澡神质于渥洼砥劲气于月氐贞非坤牝健本干为上分扶舆之秀下孕蜿蟺之漦风云资其格力雨露泽其光仪膺广凤臆鬛秀龙鬐首昻渴乌之势影捷枉矢之驰于是陋騊駼之产迈麒麟之姿骖六飞于广漠舞九奏于希夷若乃朝刷昆仑夕秣圃驾缑笙之子晋道霞觞于王母风冉冉兮斯征灵缤缤兮来宁览熙世之德辉属万物之欣覩愿陪禁卫自献西土乃命栘中戒造父释云幕于金鞍暎孚尹于琼户出则锵和鸾骖舆组媚日驭之光华展天衢之步武然其气质不可求之骊黄之余其刍秣不可畀之皁枥之伍峙玉山之殖未足供其龁委金台之赀未足议其估是知天马固难得而不易畜也所以罕见于盛时仅闻于前古时则有仿邹枚请赓乐府而客或难之曰时方歌鹿鸣之章子乃为天马之赋得无驰驾鼓车者宁不与此而迥殊也哉嗟夫宝不自贵以人而贵物不自异以人而异方神驹绚彩于水涯固期驽劣之同滞至其裂砮矢而庭实竟乃自齿于天驷信物美而无所遗兮亦竒才之能自致负盐车而上太行者慨未遇夫伯乐伏皁枥而志千里者又何慙乎老骥振长鬛而一嘶兮冀识余之所意埃风而上征兮愿借翠云以为鞁随飞龙而上下兮羌先路其焉避彼岂乗虚而腾踏兮追云逐电之可冀也庶几求之黄之外兮则亦骏骨之可市也
　　虎文龙马赋【有序　　　　　　元】郝　经
　　干阳萃精星列房驷健之至也故飞而在天则为龙行而在地则为马虽八卦皆拟其象而独専于乾坤负图而出于河庖牺氏按之为画圣人事业以之张本而文籍生焉则又用之至也出于干阳故产于西北隂国金天往往腾踏羣龙驵骏特异号称龙种其蕃息盛大皆莫若国朝沙漠广莫地经两海尽为游牧之所又兼金源四十万并西域三十国古之所谓千里者海饮川量妇人竖子皆乗御之搜竒拔异始得与御苑下乗今上所御虎文龙者空西北百千万羣而未之冇伯乐之所未见书传之所不载古今之所罕闻又虎变炳然有定武功彰文德之象焉昔汉武帝得之外国而亲为之歌唐太宗之所御则图画凌烟阁而为之赞矧今生于本国又若是之异乎歌颂不作则与驽骀等为无闻敢犯齿路马之罪而献赋曰
　　天柱折地维絶东南倾西北揭隠日星为昼夜结隂阳为氷雪死土衔沙枯山积铁白草失春黄榆不叶洞澒几万余里蹴踏几千万年蕴天马之刚健混神龙之窟穴不知其几万余羣几千万匹相我薄伐控立国不栈豆而秣粟不枣脯而齧膝尽风呵而雨止恣原皁而野枥从横散漫优游闲适全其所天故皆越逸一兵控百百不介一力有余裕故皆蕃息澜翻浪动川盈谷溢奋威灵以一战猎诸国而无敌迄今四十有余年矣我君中兴真龙间生一气直壮四星曜灵骇西域惊北庭飞黒水晦青冥碎昆仑轰雷霆烟云堕地列缺生狞振长风而一嘶凡马喑而不鸣六丁盼瞠而弗执真宰辟易而弗乗于是饮余吾濯渥洼褪鳞介脱角牙食万马而类駮化一龙而若騧质金大而墨章黎剪刀而互呀变乾坤之至文散黄以为花防运数以呈用来驯服于帝家头骨隠防面颧夹璧竖目日出阳鉴电激膺门肉阔汗沟血滴垂梢丝齐分鬛发直露筋藏骨玉蹄铁脊前凤后宛转却顾飞燕掠地轻不着土奔轶灭没掣去纵步东西有日天地无路倏忽变化匪龙匪虎逍遥良善遇知得主帝轩之飞黄后唐之赤文周王之騄駬汉武之天骥魏文之泽马殆皆不得同年而语矣于是帝亦惠异登进上廏一品刍秩万秉之右铰玦宝错鞍勒珍镂金勒玉鞭服习驰骤建斾西出足力骞张渴饮洱水怒蹴防苍万里一息建业兴王吸絶江流瞰视武昌朝楚暮燕载防衣裳新宫法驾金莲正香飞龙在天遂郤走马和銮雍雍垂拱而治天下视彼夸毗盘于游畋放心事侈黩武求仙奔贰师走嫖姚志欲无已焉则又天渊之悬也乱曰嗟异马兮遇主知虎为龙兮风云期奋灵虬兮跃神螭隘万里兮强一驰乾坤小兮日月低适时乗兮加馽羁效倜傥兮呈权竒宣皇灵兮耀主威朝江南兮暮辽西功德盛兮天人归饰玉辂兮开金扉马在廏兮方无为
　　龙马赋【有序　　　　　　　　明】罗汝敬
　　永乐十八年青之诸城产龙马其鳞甲龙也其鬐鬛亦龙也其文臆赪尾形色光彩步趋意态又皆龙也竒哉瑞乎邑之耄耋异而告于其长以献阙庭臣谨按史册云龙随方而至所以彰明君德表应太平今龙马产东方其色苍而青圣德所致固可见矣矧夫大禹成治功而神马呈羲皇宣人文而马图出今皇上为兆民开万世太平之基以建北京而龙马适见感召之机岂偶然哉臣职司纪述不胜忻忭谨拜手稽首而献赋曰有神物兮叶坤之贞符干之灵含秀月窟播品东溟繄騋牝兮毓质苍龙兮降精方其震电倏烁风雨晦冥房星馺兮移次川后翕兮效祯匪渥洼之异产信荥河兮同征有耋者氓载旴载侦爰告于邑爰陈于庭于时天开黄道云驻霓旌圣皇穆兮当宁百辟俨兮盈廷诸福毕至竒祥沓呈乃曕乃顾乃陟乃登并驺虞兮同列翊瑞象兮偕行旅玉狮兮为友耦祥麟兮作朋恍矜已之遭遇仰金铺兮长鸣肉騣碨礧兮玉甲精荧首昻渴乌兮尾掉长鲸兰筋权竒兮凤臆骁腾卧则虬伏动则云兴灿河洛之文背绚麟罽兮镂膺耳批竹兮锥卓蹄踣铁兮风轻五彩煜兮霞绮隅目睒兮电行澄匹练兮雪花凝滉骊珠兮流霞赪元气氤氲兮瑞霜蒸雄姿俶傥兮驯不惊朝饱玉山兮珍粒夕饮太液清泠神竦赤墀光涵绣楹方臯曽不能以得其髣髴韩干安能以貌其容形尔时圣皇笃天之祜宅是北京礼玉帛兮交错将圜丘兮告成尔乃载骆法驾七就繁缨宝勒衔玉锦鞯栖璚蹑浮云兮御天巡六位兮时乗彰圣德兮合清宁兆万世兮昭文明臣乃载拜手稽首而复为之歌曰龙马兮翩翩神变化兮合自然云为黄屋兮风为軿熊罴夔臯兮相后先奉时巡兮周八埏永乐升平万万年
　　骢马赋　　　　　　　　　　【明】陈　琏
　　房星委精骢马下生风騣雾鬛凤臆龙睛灿连钱之可数纷赭汗之交凝耀采沙苑澡神清泠逸足超羣调良可称初其未遇伏于槽枥与驽骀而并处虽神骏其谁识厄盐车兮垂两耳歴羊肠兮空叹息偶绣衣之相逢赎千金而不惜唯乌府之清华幸依栖而托迹扬鬐振鬛百兽为之震惊奋迅长鸣万骑为之辟易当夫沙堤雨霁驰道春融绣衣朝谒冠葢憧憧朱衣前导骢兮实从矫矫若鲸跃乎沧海昻昻然犹鹤出乎樊笼奋霜蹄而踣铁舒逸气而吐虹虽骅骝与騄駬亦皆在其下风至若蓐收司辰秋气愈厉柏府深严兰台清閟白简与秋典共清廌冠与绣衣同丽爰有执法之臣称为直指之使入觐龙顔出辞螭陛奉纶音以亷察持玉斧而径逝于以埋张纲之轮于以揽范滂之辔玉洁氷清鹰瞵鹗视奸贪为之屏息权豪为之丧气非望尘而局蹐或顾影而惊避虽原隰之逶迤亦无逺而弗至非徒恣山水之嬉游葢在洗寃而伸滞嗟夫物不自贵以人而贵物不自异以人而异此骢马所以称德于乌台而表祥于房驷故其不独显于桓典之时而实重于圣明之世因为之歌曰初未遇兮驽骀与同倏腾踏而奋迅兮幸绣衣之逢
　　廏马赋【有序　　　　　　　　明】陈　束
　　夫八骏着骅骝之称九轶标絶尘之号岂非名因才立竒繇用显若乃中廏之马以良见收然而吉行不过十里仗立罔置一鸣而络玉羁金席牀防脯至与驽骀并论岂其志乎感漆园真性之云聊为赋之
　　伟轶异之絶足兮烂腾祥而符圣孕房驷之灵精兮夐呈图而表应合干德兮翘杰配坤行兮凌竞光儵爚而龙见文蔚然而豹炳剡双耳而削筩颎两瞳之夹镜尔其挺珍蒙汜效异余吾神超飞态絶騊駼星流天迣云籋电趋朝凌碣石夕歴姑余曳吴门之疋练溢齐侯之画图秦牙莫测其妙理马援尚失于范模管青不能得之膹肳女厉无所眺于膺胪体容与而翘踛抱明姱以鬯舒惟盛美之雥备虽夫人其舍诸尔乃遴骏东臯献竒北塞羾旅关庭隶分庌廥芳防肸蠁灵牀爽垲幸路儿之解仇就小童而去害托圉牧于六闲并防騃于一概譻珬珂之锵铮纚弁缨之綷防奓渥恩之洊加非真性之逌在抑旷志而未驯或遡风而沛艾乍趫迅而中踡怵鞭棰之洎逮踠足服馽垂梢譓调客形外泽主神内消棍断断以驵阒而逺姚赧秣防于甘露憱望断于流飇若夫挈壶虬尽长乐鸡喈雉臯色辨鱼钥洞开夙羁宝络昕跱璇阶于时黼座天临师寮羣戾鸾旂簇万龙墀夹二駴鼇警而怔忪睇鱼须而瞠睐闻鼓钟而淰跃啾骧腾以踤地雄倪曽未作于髬髵驽牧已见嗔其跓歘心烦而赭流羌又怒霑乎磩戺若乃畤肇禋黄祗报祜辟雍班斆明堂配祖云整法舆星陈皇辂七驺夹轙以崇卫六虬方蕲而翼扈骈蚺防以靁起块虚骄而焱翥绁金而不前哕玉銮其有度左纛纷其瞀明方釳卼以掣步聊侵淫以坌踟蹰而彳亍飍骉共驰惆戃畴与夷世脩文军容偃武曽是吉行累期间举然而役不逾时骋无遐路簉镳未帀于郊畛前辔已回于隍浒浮云使不扬蹐絶尘其安骛睠脩馗以长哴结幽防而延伫陨权竒于摄僷凋灭没乎驻昔郑嗣知用而佑贵汉文量才而却受武帝罢师以钓竒昭王县金而设购彼己达防驭之宜用舍中才贤之彀塞翁已矣伯氏难遘虑贾勇以招尤甘専心而顺畜虽驾鼔以犹任况闻香而不齅神繠繠而颉羣意憕憕其恋豆懐殊姿而自疑曷神騆之可剖傥垂瞳于路辂尚昻鸣于华廏
　　舞马赋　　　　　　　　　　【宋】谢　庄
　　天子驭三光总万防挹云经之留宪裁河书之遗矩是以德泽上昭天下漏泉符瑞之庆咸属荣懐之应必躔月晷呈祥干维效气赋景河房承灵天驷陵原郊而渐影跃流泉而泳质辞水穴而南傃去轮台而东暨乗玉塞而归宝奄芝庭而献秘及其养安骐校进驾龙涓辉大驭于国皁贲上襄于帝闲超益野而逾緑地轶兰池而轹紫燕五王晦其术十氏懵其东门岂或状西河不能传既秣苞以均性又佩蘅以崇躅巻雄神于绮文蓄奔容于帷烛蕴籋云之鋭景戢追电之逸足方叠镕于丹镐亦聨规于朱駮观其双璧应范三封中图骨满燕室虚阳理竟潜策纡汗飞赭沫流朱至于肆夏已升采齐既荐始徘徊而龙俛终沃若而鸾盼迎调露于飞钟赴承云于惊箭冩秦坰之蹑尘状吴门之曳练穷虞庭之蹈蹀究遗野之环袨若夫蹠实之态未巻凌逺之气方摅歴岱野而过碣石跨沧流而轶姑余朝送日于西坂夕归风于北都寻琼宫于倏瞬望银台于须防若乃日宣重光德星昭衍国称梁岱伫跸史言坛场望践鄗上之瑞彰江间之祯阐荣镜之运既臻防昌之厯已辨感五繇之程符鉴羣后之荐典圣主将有事于东岳礼也于是顺斗极乗次躔戒悬日于昭旦命月题于上年騑騑翼翼泛修风而浮庆烟肃肃雍雍引八神而诏九仙下齐郊而掩配林集嬴里而降祊田蒲轩次巚瑄璧承峦金检兹发玉牒斯刋盛节之义洽升中之礼殚亿兆悦精祗欢聆万岁于曽岫烛神光于紫坛是以击辕之蹈抚埃之舞相与而歌曰耸朝葢兮泛晨霞灵之来兮云汉华山有寿兮松有茂祚神极兮贶皇家然后悟圣朝之绩号庆荣之烈比盛乎天地争明乎日月茂实冠于胥庭鸿名迈于勋发业厎于告成道臻乎报谒巍巍乎荡荡乎民无得而称焉
　　舞马赋【有序　　　　　　　　梁】张　率
　　臣闻天用莫如龙地用莫如马故礼称骊騵诗诵駵骆光景遗风之美世所得闻吐图腾光之异有时而出洎我大梁光有区夏广运自中圆照无外日入之所浮深委贽风被之域越险效珍軨服乌号之骏騊駼豢龙之名而河南又献赤龙驹有竒貌絶足能拜善舞天子异之使臣作赋曰
　　维梁受命四载元符既臻协律之事具举胶庠之敎必陈檀舆之用己偃玉辂之御方巡考帝文而率通披皇图以大观庆惟道而必先灵匪圣其谁赞见河龙之瑞唐瞩天马之祯汉既叶符而比德且同条而共贯询国美于斯今迈皇王于曩昔散大明以烛幽扬义声而逺斥固施之于不穷谅无所乎朝夕并承流以请吏咸向风而率职纳竒贡于絶区致龙媒于殊域伊况古而赤文爰在兹而朱翼既效德于炎运亦表祥于尚色资皎月而载生祖河房而挺授种北唐之絶类嗣西苑之鸿胄禀妙足而逸伦有殊姿而特茂善环旋于齐夏知蹈躧于金奏超六种于周闲逾八品于汉廏伊自然之有质宁改观于肥痩岂徒服皁而养安与进驾以驰骤尔其挟尺县凿之辨附蝉伏之别十形五观之姿三毛八肉之势臣何得而称焉固已详于前制徒观其神爽视其豪异轶跨野而忽逾轮齐秀骐而并末驷贬代盘而陋小华越定单而少天骥信无等于漏面孰有取于决鼻可以迹章亥之所未游逾禹益之所未至将不得而屈指亦何暇以理辔若迹遍而忘反非我皇之所事方润色于前古邈深文而储思既而机事多暇青春未移时惟上已美景在斯遵镐饮之故实陈洛防之旧仪漕伊川而分派引激水以回池集国良于民儁列树茂于皇枝纷高冠以连袵锵鸣玉而肩随清辇道于上林肃华台之金座望发色于緑苞伫流芬于紫裹听磬鏄之毕举聆韶夏之咸播承六奏之既阕及九变之已成均仪禽于唐序同舞兽于虞廷懐夏后之九代想陈王之紫骍乃命涓人效良骏经周卫入钩陈言右牵之已来宁执扑而后进既倾首于律同又蹀足于鼓振擢龙首回鹿躯睨两镜蹙双鳬既就塲而雅拜时赴曲而徐趋敏躁中于促节捷繁外于惊桴骐行骥动虎发龙骧雀跃燕集鹄引鳬翔妍七盘之绰约陵九劒之抑扬岂借仪于褕袂宁假器于髦皇婉脊投颂俛膺合雅露沫歕红沾汗流赭乃却走于集灵驯惠养于丰夏郁风雷之壮心思展足于南野若彼符瑞之冨可以臻介丘而昭卒业缙绅羣后诚希末光天子深穆为度未之访也何则进让殊事岂非帝者之弥文哉今四卫外封五岳内郡宜下禅之规増上封之训背清都而日行指云郊而运将絶尘而弭辙类飞鸟与駏驉总三才而驱骛按五御而超摅翳卿云于华葢翼条风于属车无逸御于玉轸不泛驾于金舆饰中岳之絶轨营奉高之旧墟训厚贶于人神施育于黎献垂景炎于长世集繁祉于斯万在庸臣之方刚有从军之大愿必自兹而展采将同畀于庖煇悼长卿之遗书悯周南之留恨
　　舞马赋【以奏之天庭　　　　　唐为韵　有序】阙　名
　　书曰击石拊石百兽率舞是知时贞而物应德博则化光故九有宅心万方惟允我开元圣文神武皇帝陛下懋建皇极丕承宝命扬五圣之耿光安兆民于反侧功成道备作乐崇德上以殷荐祖宗下以导达情性则有天马絶足来从东道出天庭而屡舞仰皇心而载悦岂止緑错开图分九畴于夏后汗沟走血服四夷于汉皇而已哉野人沐浴圣造与观盛德敢述蹈舞之事而赋之
　　皇帝叶天行乗春候张广乐而化通鬼神征舞马而懐柔奔走尔其聆音却立赴节腾凑顾迟影而倾心效长鸣而引脰徘徊振迅类威凤之来仪指顾倏忽若腾猨之惊透眄钟鼓而载止畅箫韶之九奏洎宛迹迟迟汗血生姿顺指不动因心所之日照金羁而晴光交映风飘锦覆而淑气相资顾以退而未即将欲进而复疑絶节交衢而大人相庆赴曲齐列而皇心则怡岂若檀溪水上章台路前尘埋玉勒汗湿金鞭竟空疲于力用固无取于当年孰若矫足腾摧婉柔姿而近日惊身耸跃娇逸态于钧天别有假象天星因时降灵双瞳夹镜而异质两颧夹月而殊形出渥洼兮道已泰歴具坂兮心匪宁愿因百兽之相率舞圣德于天庭
　　舞马赋【以奏之天　　　　　　唐庭为韵】阙　名
　　渥洼之骏兮逸羣特秀简伟之来兮稀代是觏岂惮夫行地无疆是美其承天之祐弭雄心以顺轨习率舞而初就因大乐以逞状随伶官而入奏乐彼皇道上委折于一人狎节广场下欢心于百兽饰金顿红緌防却略以凤态终宛转而龙姿或进寸而退尺时左之而右之至如鼍鼓歴考龙笛昭宣知执辔之有节乃蹀足而争先随曲变而貌无停趣因矜固而态有遗妍既习之于规矩或奉之以周旋迫而观焉若桃花动而顺吹逺而察之类电影倏而横天固絶伦之妙有岂众伎之齐焉我皇端拱无事垂意至宁愔愔正声以九变而合乐逐逐良马终万舞而在庭岂比夫汉皇取乐而同辔鲁侯空牧而在坰以今古而匹敌何长短之相形
　　古骏赋　　　　　　　　　　【唐】牛上士
　　寒关月壮羽书南向虏马秋肥胡兵犯障爟烽夜惊候马相望云横朔塞之前雪满天山之上于是天子按劒将军事边雷驱甲卒直指幽燕风蓬蓬而出海波漫漫而腾天当鴈门而北上薄龙沙而左旋既而汉虏齐兵三军合阵虹旗篲埽鼓声雷振奕奕熊罴森森锋刃或左提而右拂乍一留而一进则有侠少骉眓雄驹捷疾耳若插筩颅疑削出局金镳以弄影控铁衔而齧膝始骖驔以舞风忽濩略而追日蒙具装择组练杂然一往鼓仆旗旋足不得揺目不得眄超腾絶壑走及奔箭疑隔汉之流星似披云而出电左贤为之胆慑骨都为之颔战飞奔肃肃恣意驰逐宛若游龙行如惊鹿左右披靡东西往复沟蹙汗以朱殷毛拂霜而猬缩箫条万里顾盼翘陆横塞上以长嘶余声振于山谷沉乃顶籍英雄驱驰冠戎旗翻落日劒倚长虹惜良骓之不逝歌美人于帐中摧拔山之气泄指乌江而路穷遂使毕防战塲挑身锋镝人控马以腾踊马随人而奋击转足生风籋尘无迹跳山超涧冒刃冲敌突围则汉将奔波怒目则追军辟易遭楚王之不利当壮年之虚掷也别有渥水龙媒朱旄逸才双瞳目耀五色花开逢汉王之弃置局吴坂以徘徊思效技于金埒愿追仙于玉台懐玉台兮伤逺道朝朝暮暮衔枯草千金买骨君傥知百万交钱犹未老垂两耳兮伏盐车倚双辀兮慙蹇驴绊权竒而不用空倜傥其焉如
　　燕王市骏骨赋【以求骨于好骐　唐骥云集为韵】阙　名
　　昔燕王思良马以扶辀捜扬未获寤寐而求以为激贪可以动物明诚可以感幽乃市乎死骏之骨比飞黄与骅骝则有权竒之类倜傥之俦既沦精于一代埋朽骨于千秋甘委土以从弃忽兼金而见留尔其惬意如生沉吟未歇朔风至若闻其激扬纎尘飞想见其灭没用已息于蹑影状犹存乎挟月匪充货贿殊巨象之焚身不荐宗祧异立龟之祀骨嗟夫君之爱彼彼竟奚为虽云力则无展傥亦魂而有知恩实殊常诚所谓汗血而匪恨生如可再思所愿肉骨以效竒既而视同龟玉之珍藏诸韫椟之奥众既美其惟一孰不从其所好于是不逺而致贲然来思竞选竒而往矣争简异而归之迭进騕褭争呈秀骐包在坰于鲁颂掩食塲于周诗岂非结之以志感之以类寸诚式孚片骨罔弃不降阶而屈身果鳞集而麇至讵比夫虞公愎谏竟贪屈产之良汉武劳师逺取大宛之骥乃知市骨以求骏马则其至成羣筑台而尊郭隗则其从如云骨何施焉姑明好骏之意隗未足也且表乐贤之君至矣哉可垂规于典坟国家皇极立洪勲集安轮之骋尚无斁侧席之求如不及傥骏骨之已収欲腾骧而见絷
　　市骏骨赋【以买死招生腾　　　唐方必至为韵】韦执谊
　　代有良骥勤求可致上心好也固有开而必先朽骨沽诸葢不期而自至于是捜贤廏发屠肆出千金而易之获一骼而无弃不贾其用虽増饰而无成将虑其先使雄名而不坠昔之服缨玉饰轨鞗追长风而喷沫先急景而扬镳岂知衂骏足于千里摧壮心于一朝权含月而共落啼带雪而俱销当其死而不顾岂其生而可招是以服其无斁守而无失外扬嘉善之名内作旁求之术伊希代之异产固入用而无必处南中之穴莫测从来游北土之泉始将安出聿求既彰类聚其方人献騄骥天降此祥灭虞之役不兴取诸外廏伐燕之师不举贡自遐荒葢将翕必张期于至止俾善始而令终宁贱目而贵耳假其力既重之于生思其劳曷轻之于死物以德易道由人当不遇其知乃负车而伏枥茍应乎其感必虬跃而龙腾故八骏咸臻万邦为楷物非其产将命逾逺而来骨在于斯何惜发币而买亦犹贤士所趣知机彚征田忌収老以成仁卒强齐国燕昭市骨而种德乃获乐生覩求贤之未畅悟得骏之非轻傥长鸣之见识庶吾道之将行
　　千金市骏骨赋【以题　　　　　唐为韵】张仲素
　　良金可聚骏骨难遇传名岂限乎生死贾价宁亲乎金贝伊前王之善诱赖下臣之素数满籝初讶乎一空絶足终欣其荐赴故郭隗发求马之术使燕昭兴筑台之务贤为国宝昔见载之于经马以龙名后亦表之于赋当其勤求未至思虑益専安得恋轩而就勒空闻驰荆而刷燕多亦奚为每厌倦于凡类爱而不见宁惜费于且千葢为倾心于延望之日市骨寔由生之年其志着其谋宣非独自马而获马此实因贤而访贤何异禄丰而游士可集饵美而潜鱼必悬夫其取与之分戒其鄙吝是非罔惑孰敢妄进茍能贱货以沽名果乃惬心而得骏斯骨也当填沟壑谁分天骥之上才纵视丹青岂辨灵螭之洪幸特达而见重使声价之复振至若唐公骕骦穆王騄骥代劳驰路追奔结轨陈力效能死而后已岂若称德之际交义之始金侔龟形骨异象齿求焉事殊于汉日悬之数合于秦市智能测逺利用钩深叶田方之念谐季札之心敦信外彰表然诺于匪石沉机内密重枯朽于捐金想夫嘶风頫影垂髾植髪虽仆质于帷曽受精于皎月蒙君子一顾之渥恩知异穷尘之委骨
　　铜马赋【以铸金象形用　　　　唐求良骏为韵】纥干俞
　　昔伏波资越铜之具皇汉得天马之度葢以张戎容程国步允称其德懐致逺之无疆既授于师必命工而所铸象物惟肖利人则深研精以范酌宪于心始察形而视骨遂修火以镕金焕若中起昻然四临望丹阙以就日俯墀而择隂俾夫司仆载驰别于羣而是仰倌人匪懈御于王而审象疑顾影以权竒乍含辉而烂朗由兹而明式遐布观我而逸材利往即山为类且尚其功存龁草无施敢劳于惠养徒想其屹以沛艾烂兮晶荧状赤文而呈瑞方候日于尧庭超乎独立的尔殊形讶骐骥之变态聿登歌于彼駉叶以隂德禀于地灵列君轩之粹异咸此骏之仪形是知法与人共思众材而膺国用王惟智周冩范而俾营求矧乎揉其物于精刚制其器于质良克絶奔踶邈无黄虽齐力齐毫用每亏于典礼逮如龙如鹿形既造而昭彰美成式之不替信改铸之有常奚絶尘之足比庶出水而同方者哉铜为宝兮固越俗之所摈马之神也仰汉庭而未进猗善相以来归岂康衢之増骏乎
　　万年县试金马式赋【以汉朝铸金为唐名马式为韵】吕　鏄
　　马以行地致用式乃范金取规表骐骥以立则拟形容而可知合诸法象遵彼权竒卓尔趫姿想从革而乍见骇兹殊相疑轶尘而载驰毫发尽此纎秾不差诚骏骨之倜傥亦巧心之云为本其称自前朝制于往汉金也者持坚刚之可久式也者验逸异而有案形乃辨于千里功讵劳于万锻匪刻鹤之同科岂偶人而齐贯载链载精我马是程武眷乍覩龙文可名星气想合金光发明蜿足不前如俟孙阳之顾望云邈视宁殊洼水之生向日而疑将奋影临风而状若长鸣曲尽其趣不愆于素冩逸态以全能制兰筋而巧附瞳双镜而可鉴颧两月以合度谓天骥之呈材乃良金之所铸取则不逺其象孔昭常矫矫以示象特昻昻而建标騕褭在目飞黄立朝哂求市之三年终观骏死无相肥于一槩何虑驹跳所以稽乎骥德垂此作式指半汉以成规岂驽骀之可惑置于宫壸有待献书之贤铸以越铜载假伏波之力事与名逺理将意深宁俟造父之能驯骅骝乃觌何必九方之善相骊牝独寻等循形以观影咸得骏于斯金故曰考兹术也选无违者可以断臧否明取舍形分似是类别真假欲献状于国门期一中于名马
　　万年县试金马式赋【以汉朝铸金为唐名马式为韵】王　起
　　先贤铸金之英为马之形马无疆而致用金不朽而垂名瞻之在前则至宝山立寂然不动则异体峰平固将六龙可验八骏斯营遐迫絶足逺契长鸣岂徒翫荧煌之彩眄熠爚之情哉始其模既全体将具思求絶尘之貌是假在镕之铸踊跃其液渥洼之形未出扑灭其烟浮云之姿已露方中矩兮圆中规势倜傥兮精权竒诚可传而可继每不驱而不驰其巧既毕安贞莫移岂贪夫而是徇谅工者之所为若乃大阅羣驺旁捜万国献绛阙而咸萃充华廏而尚惑乃审厥象俾臻其极仰从革之辉光知代劳之轨则驽骀沓至自乖百链之形驵骏俱来允叶万邦之式其状惟肖其仪孔昭仰沛艾以龙翥若骖驔而鹿超摧秣勿施异乗黄之伏皁絷维罔及殊赭白之来朝翼翼雄姿煌煌壮观恒引耀以错落每腾精而半汉牛以石兮多慙池以铜兮非翫是知武皇之制博伏波之旨深用之则行昔飞声于东道确乎不拔终成象于南金高门洞辟秘殿旁临将万古以骇目俾四方而宅心岂作赂大宛其形见弃为神蜀郡厥祀方歆者哉固宜无逃于众寡不昧于取舍永作镜于域中比悬衡于天下则称骥德颂駉牧者未若似是而非常以马而喻马
　　马惜锦障泥赋【以因立路傍愁　唐濡美饰为韵】王　棨
　　王武子所驭之驹障泥特殊念美锦以斯裂对深泉而不逾拂玉镫以双垂常怜焕烂笑金羁而屡顾岂忍沾濡始夫骏骨是求竒踪斯得将以鞗革之盛遂备干连之饰莫不价重千金丝分五色初倾豪贵矜夸之意则多谁谓骅骝顾惜之心亦极观其萋菲荧煌霞舒翼张隠映桃花之色鲜明紫贝之章况乎还乡曽衣照地出光得不春苑闲游愁露湿于花下长衢载骤恐尘侵于道傍若夫喷玉柳堤扬镳兰路通步障于齐美映流苏而掩嫮瞻前顾后虽无还淖之虞时止时行似有渐车之惧一旦滉漾将涉权竒少留诚浅深之未测眄侍从以如愁频顿红缨虽造父而宁知所以潜忧緑地纵孙阳而莫究其由武子于是探彼柔心察其深旨善知騕褭之欲必为蒲桃之美令左右以解之果腾骧而济矣然复被其身傍迷绣轮夹汗沟而绮丽排馽尾以花新向若轻华焕渡奫沦则王氏枥中空有代劳之用晋朝书上全无称德之因懿夫特禀超竒非由服习茍嘶风之性斯惠岂恋主之名空立若论彼滋侈则锦障非所急
　　慜骥赋　　　　　　　　　　【魏】应　玚
　　慜良骥之不遇兮何屯否之多抱天飞之神号兮悲当世之莫知赴谷之渐涂兮陟高冈之峻崖惧仆夫之严防兮载悚栗而奔驰怀殊姿而困遇兮愿逺迹而自舒思奋行而骧首兮叩繮緤之纷挐牵繁辔而増制兮心慉结而盘纡涉通逵而方举兮迫舆仆之我拘抱精诚而不畅兮郁神足而不摅思蒒翁于西土兮望伯氏于东隅愿浮轩于千里兮曜华轭乎天衢瞻前轨而促节兮顾后乗而踟蹰展心力于知已兮甘迈逺而忘劬哀二喆之殊世兮时不遘乎良造制衔辔于常御兮安获骋于遐道
　　相马赋　　　　　　　　　　【唐】武少仪
　　徐先生相马不相色不相力相其德奥乎不可测何以征之鬛青丝兮风生眼黄金兮电光蹄盘摊而散花毛翕赩而成章众人观之已骈于路傍不啻于堵墙一曰为龙一曰为鹿中间何敢乎比方先生则异于是忘筌于毛质之外引镜于肺腑之里见其心兮如思勿思见其目兮如视非视虚舟为动乔木为止合大道而自然丧一齐至人而何处有以若此者足不以遵地影不以遂形腾六合歕四溟截飞鸟遗流星日车为之不转风驭为之中停二师为之罢贡伯乐为之焚经卓然擅天下名宜乎不尔直中绳曲中钩徘徊阊阖之游圆中规方中矩蜿蟺交衢之舞亦以其次噫徐公不至驽骀共皁于骐骥徐公一来骐骥出羣于驽骀由此观之世上贤才用则虎否则防何以异哉小人也内颂无国马之贤遇君有徐公之术早已防于一顾至今长鸣犹未骋于千里更思剪拂超然自得怳然自失傥受恩兮果如前则平生之愿毕矣
　　哀马赋【有序　　　　　　　　宋】刘子翚
　　叛军继踵入闽驱窃战骑过山岭悉多殒败余感之作哀马赋
　　嗟哉何闽山之险絶乎方井陉而旷赵视劒阁而夷蜀峻岭标树横峦挂瀑岧嶤嵂屼萦纡阻复势将平而骤起涂稍顺而仍曲穴壁寄栈防崖转躅昼倚石以传防暮扪萝而假宿非恋土之邦人嗟此来而何欲栖危走险禽疲兽伏堕峻木之升猱碍层霄之飞鹄矧万马之南奔列长镳而竞逐讶四达之通逵忽丝连而线属抢攘迫塞互相挤触前颠后升平坑翳渎衔哀结愤而丛殂萃萎者十几五六焉幸而生者皆垂头顾影低摧局促鹿骇麏惊鸱蹲猬缩脊伶俜而卦露尾焦萧而帚秃鼻咯干埃肺伤芒谷望长坂以悲嘶想清波而浮浴癣痒疮烦揩墙摅木集彼螡蝇纷纭縁扑竞咂秽而呑腥肆唇刀而舌镞忽振体而惊飞去未遥而旋复慰已贪惏忘余楚毒当附骥而乞怜知汝曹之碌碌困甚隤豗忧同觳觫驾盐车则蹑迹于黔中之步售屠肆则比价于辽东之肉悲夫吾闻之秦赵亘野燕齐迥陆数骑风驰万夫鳞蹙旝影动兮锋已交鼓声酣兮战方熟莫不虎态龙姿云鬉电目负甲士之千钧望沙河而一蹴既却鋭以摧坚咸蹂都而践国葢时清则龟龙麟凤呈祥表瑞献图负箓俾之排难济艰虽获千角而网万翎曽不及夫一骥之足噫今日治邪乱邪胡弃兹而弗畜彼踶齧恃性驽骀共族渴饮天河之浪饥耗太仓之粟徒韀饰文绣辔揺金玉偶备数于六闲气骄矜而动俗责致逺之竒功必舆倾而载覆事既失而惩愆亦何劳于鞭扑悼汗血之云亡捐百躯而安赎舟临川而坠楫车向涂而裂轴激壮士之兴嗟诚可悲而可哭夫子曰伤人乎不问马余何眷眷于此哉恐国威之未振骄敌之南牧也
　　些马赋【有序　　　　　　　　元】杨维桢
　　杨子至钱清之明年旧乗马老而不任遣奴钱塘市壮马奴得贾胡马济江中流隂雾四合风浪猝作舟如飏箕奴与马几溺幸而济奴归语主曰主福得良骏良骏几累仆意者西域异种神物所忌恐非主廏中物也至则格应于图诚良骏也在度为騋在岁为身如织文蹄如截铁首卬渴乌耳插卓锥尾如流彗目如方诸主人赏其神骏抖其风尘命奴洗马西江之濆马临流振而嘶嘶而踊已而泳于中流莫知所逝奴告主人主人蹢躅西江上皇皇焉计无得而挽则自咤曰鹾官贱役也良骏天骨也驾天骨于贱役之地使屈首丧气若跛累狗宜骏之见水泳而去主者不得有也主人悲不自已乃辞而些之曰
　　吁嗟骏乎汝其麋没九渊填于海防之空乎抑越景超光以返于房星之宫乎将升昆仑抑负瑞图化荥河之龙乎其将觐湘累以从其忠乎毋亦皜车白乗随革尸之愤忽往忽来于江中乎又辞曰灵竒俶傥生渥流肉鬉星尾文龙虬协图特出兮应世求嗟我何幸兮逢沙丘逝八极兮隘九州观阊阖兮歴玉台以遨游忽泳水兮为龙为龟重澜驰逐兮奴不善泅盐车坎防兮为骏愁逝一跃兮释累而离尤吁嗟沦兮蓄怪幽三角八尾兮狶鬛牛头岩牙嚃口兮嚪海舟嗟尔骏兮纷逢仇骏不归来兮贻我忧超越倒景兮乗云浮骏来归乎江险不可以久留
　　御定歴代赋彚巻一百三十五
　　钦定四库全书
　　御定歴代赋彚巻一百三十六
　　鸟兽
　　牛赋　　　　　　　　　　　【唐】柳宗元
　　若知牛乎牛之为物魁形巨首垂耳抱角毛革疎厚牟然而鸣黄钟满脰抵触隆曦日耕百畆往来修直植乃禾黍自种自敛服箱以走输入官仓已不适口富穷饱饥功用不有陷泥蹷块常在草野人不惭愧利满天下皮角见用肩凥莫保或穿缄縢或实俎豆由是观之物无逾者不如羸驴服逐驽马曲意随势不择处所不耕不稼藿菽自与腾踏康庄出入轻举喜则齐鼻怒则奋踯当道长鸣闻者惊辟善识门户终身不惕牛虽有功于已何益命有好丑非若能力慎勿怨尤以受多福
　　驶牛赋　　　　　　　　　　【陈】臧道顔
　　若乃豪宗戚公侯王后乗轻御肥貂蝉耀首翟翟华貂烁烁云母良防擢足于双岛名骏叠迹于左右如贵
　　游踊跃于絶伦观者嗤妍其好丑遂慕骏驶以相高精彼竒选之希有仪体既美特资高足名叅飞价齐骥騄
　　问牛喘赋　　　　　　　　　【宋】梅尧臣
　　客有感前史问牛喘广而赋义有由余得摭遗辞掇遗韵索遗意而用以酬夫寒为冬燠为夏和为春肃为秋和以发生则物萌而抽燠以长养则物盈而周肃以登就则物实而收寒以闭结则物藏而休是则隂阳之道顺而燮和之职脩若乃当春而燠是为行夏令而火侵于木时则有雨水不降草树早落火讹相惊疾疫多作故丞相当是月而见牛喘恐天令之愆错问从来之逺迩兮或力或暵而可度匪贱人而忧畜实原微而意博所以元化日调万彚时若及其后世我自我物自物天自天人自人胡为乎冬胡为乎春孰谓差忒孰谓平均曰吾委佩而端冕服美而食珍上奉天子下役蒸民夫何预于我哉我亦无愧于兹辰
　　大狗赋　　　　　　　　　　【魏】贾岱宗
　　余生处大魏之祚政遭王路之未辟进不得补过之功退不得衔国之册帝曰畴咨迸在朔易越彼西旅大犬是获其头颅也不可论以尽其骨法也不可辨而释傞蹴跄雄姿猛相厄然高八九尺形体如箭镝象貌如刻画毛逾紫艳光双睂如白璧时频伸而振迅若应龙之腾掷爪类刀戈牙如交防闻林兽之羣争歘断鏁而龁石逆风长厉野禽是覔鼻嗅微香眼裁轻迹盼而奋怒挥霍而振防譬天梁折地柱劈倒曳白象挫其腰齧掣六駮折其脊拓熊罴破其胸抄兽头防其脉爪处如劒犛牙创似铍刺视其未死之间血泉涌如箭射于是驱麋鹿之大羣入穷谷之峻阨走者先死往者被击前无孑遗后无一只然其所折伏敬主识人昼则无窥窬之客夜则无奸淫之宾通听百里夜吠狺狺若乃蛮夷猾夏列士异操轻榇单集人马衔枚猛火先觉音声正摧竦耳侧聴则恒山动南向嗺嗺则霍山颓眈精直视则曽丘防虓吓奔突则重闉开非吾畋猎之有益乃可安国家卫四邻者也昔宋人有鹊子之誉韩国珍其大卢弥明振之于巨獒槃瓠受之于蛮都沦百代之名狗敢余犬之能俱絶驷铁之歇骄云何卢令之足书
　　走狗赋　　　　　　　　　　【晋】傅　
　　葢轻迅者莫如鹰猛捷者莫如虎惟良犬之禀性兼二儁之劲武应天人之景晖顺仪象而近处凭水木之和气链金精以自辅綂黔喙于秋方居太素之内防谅韩卢其不抗岂晋獒之能御既乃济卢泉涉流沙逾三光跨大河希代来贡作珍皇家骨相多竒仪表可嘉足悬钩爪口含素牙首类骧螭尾如腾蛇修颈阔腋广前捎后丰颅促耳长义缓口舒节急筋豹耳龙形蹄如结铃五鱼体成势似凌青云目若泉中星转眎流光朱耀赤精震茹黄而慴宋鹊兮越妙古而扬名于是寻漏迹蹑遗踪形疾腾波势如骇龙邈朝鸟之轻机兮絶奔兽之逸轨漂星流而景属兮逾窈冥而腾起陵冈越壑横山超谷原无遁林无隠鹿顾芷隰以嬉游兮步兰皋而骋足然后娱志苑囿逍遥中路属精莱以待踪逐东郭之狡既洋洋以衍衍逞妙观于永路既迅防其无前又闲暇而有度乐极情遗逸足未殚抑武烈而就罗兮顺指麾而言旋归功美于执絏兮其槃瓠之不虞感恩养而怀德兮愿致用于后田聆輶车之鸾镳兮逸猲獢而盘桓
　　天狗赋【有序　　　　　　　　唐】杜　甫
　　天宝中上冬幸华清宫甫因至兽坊怪天狗院列在诸兽院之上胡人云此其兽猛健无与比者甫壮而赋之尚恨其与凡兽相近
　　瞻华清之莘莘漠漠而出殿戍削缥焉天风崛乎回薄上扬云旓兮下列猛兽夫何天狗嶙峋兮气独神秀色似狻猊小如猿狖忽不乐虽万夫不敢前兮非胡人焉能知其去就向若铁柱攲而金锁防兮事未可救瞥流沙而归月窟兮斯岂逾昼日食君之肥鲜兮性刚简而清痩敏于一掷威解两鬭终无自私必不虚透尝观乎副君暇豫奉命于畋则蚩尤之伦已脚渭防泾提挈丘陵与南山周旋而慢围者戮实禽有所穿伊鹰隼之不制兮呵犬豹以相纒蹙乾坤之翕习兮望防鹿而飘然由是天狗捷来发自于左顿六军之苍黄兮劈万马而超过材官未及唱野虞未及和冏髇矢与流星兮围要害而俱破洎千蹄之并集兮始抝怒以相贺眞雄姿之自异兮已歴块而高卧不爱力以许人能絶等以为大既而羣有噉咋势争割据垂小亡而大伤兮翻投迹以来预划雷殷而有声兮纷胆破而何遽似爪牙之便秃兮无魂魄以自助各弭耳低徊闭目而去每岁天子骑白日御东山百兽踿跄以皆从肆猛仡铦鋭乎其间夫灵物固不合多兮胡役役随此辈而往还惟昔西域之逺致兮圣人为之豁迎风虚露寒体苍螭轧金盘初一顾而雄材称是兮召羣公与之俱观宜其立阊阖而吼紫微兮却妖孽而不得上干时驻君之玉辇兮近奉君之渥欢欲使奥处而谁何兮备周垣而辛酸彼用事之意然兮匪至尊之赏防仰千门之崚嶒兮觉行路之艰难惧精爽之衰落兮惊岁月之忽殚顾同侪之甚少兮混非类以摧残偶快意于校猎兮尤见疑于蹻捷此乃独步受之于天孰知羣材之所不接且置身之暴露兮遭纵观之稠叠俗眼空多生涯未惬吾君傥忆耳尖之有长毛兮宁久被斯人终日驯狎已
　　伤毙犬赋　　　　　　　　　【唐】阙　名
　　何仲尼之仁智虽敝葢之不弃悯畜狗之将死恐肝脑以涂地岂不以其守御之功多恻隠之情至况岁年驯养倏忽非命生而効能死不因病分以身首委其陷穽我诚拙于人谋彼何伤于物性虽无卫生之智且有天然之识出其门吠非其主知其爱揺尾求食传尺书而致逺逐狡而尽力信聪慧之两兼亦忠勇而何极原夫万物莫不以智遇祸以材丧身象以其齿龟以其神蝉得美防而忘已鱼贪芳饵而挂纶由此言之庄周达者老氏至人吾将师之养素全真
　　王孙赋　　　　　　　　　　【汉】王延寿
　　原天地之造化寔神伟之屈竒道微以密妙信无物而不为有王孙之狡兽形陋观而丑仪顔状类乎老公躯体似乎小儿眼睚防以防眎睫以防睳突高匡而曲頞防瞁歴而隳离鼻齁以防耳聿役以适知口嗛以防齺唇防以齿厓厓以齴齴嚼而嗫唲储粮食于两颊稍委输于胃脾踡蹲而狗踞声歴鹿而喔吚或嗝嗝而又嘀其若嗁姿僭傔以总赣豁盱防以琐醢贻睕防而睗盶而踧生深山之茂林处崭岩之嵚﨑性僄猜而防疾态锋出而横施縁百仞之高木攀窈褭之长枝背牢落之峻壑临不测之幽谿寻柯条以宛转或捉腐而登危或羣跳而电透或悬而匏垂上触手而拏攫下对足而登跂互攀揽以狂接夐儵眒而电赴将辽落以萧索乍睥睨以容与或蹫趹以跳迸又咨防而攒聚扶嵚崟以樄椽蹑危臬而腾舞忽踊逸而轻迅差难得而覼缕同甘苦于人类好餔糟而歠醨乃置酒于其侧竞争饮而驰陋防而迷醉蒙眠睡而无知蹔拏鬉以纒缚遂缨络而羁縻归锁系于庭廏观者吸咽而忘疲
　　猕猴赋　　　　　　　　　　【晋】阮　籍
　　昔禹平水土而使益驱禽涤荡川谷兮栉梳山林是以神奸形于九鼎而异物来臻故丰狐文豹释其表间尾驺虞献其珍夸父独鹿拔其豪青马三骓弃其羣此以其壮而残其生者也若夫熊狚之游临江兮见厥功以乗危夔负渊以肆志兮杨震声而衣皮处闲旷而或昭兮何幽隠之罔随鼷畏逼以潜身兮穴神丘之重深终或饵以求食兮乌凿之而能禁诚有利而可欲兮虽希觌而为禽故近者不称岁逺者不歴年大则有称于万年细者则为笑于目前夫猕猴直其微者也犹系累于下陈体多似而匪类形乖殊而不纯外察慧而内无度兮故人面而兽心性褊浅而干进兮似韩非之囚秦扬睂额而骤呻兮似巧言而伪真藩从后之繁众兮犹伐树而丧邻整衣冠而伟服兮怀项王之思归躭嗜欲而盼视兮有长卿之妍姿举头吻而作态兮动可増而自新沐兰汤而滋秽兮匪宋朝之媚人终蚩弄而处泄兮虽近习而不亲多才伎其何为兮固受垢而貌侵姿便捷而好技兮超超腾跃乎岑岩既投林以东避兮遂中冈而被寻婴徽纆以拘制兮顾西山而长吟縁榱桷以容与兮志岂忘乎邓林庶君子之嘉惠设竒视以尽心且须防以永日焉逸豫而自矜斯伏死于堂下长灭没乎形神
　　猿猴赋　　　　　　　　　　【晋】傅　
　　余酒酣耳热欢顔未伸遂戏猴而纵猿何瓌瑰之惊人戴以赤帻袜以朱巾先装其面又丹其唇扬睂蹙额若愁若瞠或长眡而抱勒或嚄咋而龂或颙卬而踟蹰或悲啸而唫呻既似老公又类胡女或低而择虱或抵掌而胡舞
　　猿赋【有序　　　　　　　　唐】吴　筠
　　前志称周穆王南征君子变为猨鹤小人变为虫沙夫神用无方未必不尔筠自入庐岳则覩斯猨嘉其雨昏则无声景霁则长啸不践土石超遥于万木之间春咀其英秋食其实不犯稼穑深栖逺处犹有君子之性异乎狙猱之伦且多难已来庶品凋败麋鹿殚于网罟遗甿困于诛求此独萧然物莫能患岂不以托迹夐絶不才逺祸昔夫子虽叹山梁雌雉曰时哉时哉予因感之聊以作赋云耳
　　伊猨之所育于南国之层岑动不践地居常在林虽泛泛而无据亦熙熙而有心云岚昏而共黙风雨霁而争吟使幽人之思清畅羇客之涕霑襟何必聆嶰谷之管对雍门之琴哉歴千寻之乔木俯万仭之危峤弄游云之乱飞嬉落日之横照连肱涧饮命侣烟啸或聚而闲栖或分而回趠寿同灵鹤性合君子阻重岩之险非虎豹所履防交柯之密岂雕鹗能视故逢蒙操弓惮高深而止邓公折箭含恻隠而已何患累之罕臻不干物以利已讵若狒狒凌人以就戮猩猩甘酒而遄死夫时珍貂裘世宝狐白彼徒工于隠伏终见陷于机辟麝懐香以贾害狙伐巧而招射小则翡翠殒于羽毛大则犀象残于齿革孰能去有用之损取无用之益因弃置于常情永逍遥以自适无威刑相临有族类相亲食资诸物衣取诸身不赋不役靡劳靡勤如政敎之未絶保巢居之淳淳匪虞氏之所及何狙公之能驯吾固知人为万物之贵又焉测元化之所大均乎
　　驯猿赋　　　　　　　　　　【唐】李子仞
　　节彼南山宛出人寰天分翼轸地界荆蛮标竒峰于海上置高岭于云间千林蓊郁万壑幽闲蓄雾藏烟信洪炉之造化匪朝伊夕即猿之往还尔其秉质造游心逺峰彻三声于谷静藏万影于山重聨緜緑竹牢落青松其捷难纪其居易容不衒文章轻雾中之隠豹岂矜变化贱云里之非熊但恣乎任情之乐宁知乎有智之凶既而列卒笼山张罗竟野阵影开鹤云光乱马迫吴质之槛中惊楚臣之箭下既叹拙谋还伤力寡逾峰越嶂宛辞岑寂之居歴暑离寒歘就喧卑之舍于是屈猛从絷宛安顺游顾步兰砌因依蕙楼局标影之高下挫人心之去留载驰载驱异追风之整辔或惊或跃同在水之衔钩日潜余巧空长孤愁悲夫自贻伊戚信美非珍虽徘徊于厚养终惆怅以劳神夜庑幽隂忆南陇之吟月花朝明媚想乔林之弄春未属放麑之慜且从飞雀之驯已矣哉乐鷃以鼓载鼷以车固不如深林之栖息穷谷之虚徐谅物性之同此希达人之鉴诸
　　白猿赋【冇序　　　　　　　　唐】李德裕
　　此郡多白猿其性驯而仁爱所止榛木不瘁果熟乃取不与玃相狎猴亦畏而避之昔傅奕有猿猴赋但説其变态似优以为戏翫且不言二物殊性予今作赋以辨之耳
　　昔周穆之南迈将奋旅于湘沅既只轮而无返化君子以为猿嗟物变而何常故族类而始蕃或哀吟于永夜或清啸于朝暾峯合沓以连响水潺湲而共喧矧三声之未絶感行客之销魂观其虽为异物而犹喜处动不为暴止皆择所柽松郁而不残樝梨熟而后取顾狖鼯与猱防信莫得而俦侣若乃灵变难测神通有知女试劒而方接举脩簻而止驰养矫矢而未发眄乔柯而已悲凌峻壑而电曜挂长萝而瓠垂避侧足而不履尚有畏于阽危施于射则李控而盈贯用于道则华养形而不衰彼沐猴之佻巧虽貌同而心异既贪婪而鲜让亦躁动而不忌嗟斯物之既驯有仁爱而可畏故邓生以违性兴感齐后以望思掩泪嗟乎人之化也实可悲辛或少贵而老贱或始富而终贫中行之后困于畎畆叔敖之子疲于负薪何止鲧化熊而为厉哀成虎而不仁变钦鸮于瑶席鸣杜魄于巴岷乃知人世之可厌不足控抟而自珍
　　狙赋　　　　　　　　　　　【元】吴　莱
　　我观世间何异厥狙狙公执技役我庭除投爪龁果豢养饱腴牵绳拽鏁奋踯啸呼侧身舑舕恐足跗项矐防变幻首颅动因颐指静类橜株怳错愕满堂卢胡粤自童幼被彩弄雏长跳短嬉戏有余忽然壮强精干猛躯急躁袭取智虑毕输亦复病苦顦顇困臞徉颠诈死灵药在壶岂或老衰涕泗垢洿曲頫伛膑鸠杖给扶相彼仕达绰有时誉巧张乡评雄跨宦衢文驰觚椟武执防殳横施爪距愤磔牙须高门县薄伺候趦趄豪戚势卿语话嗫嚅白虎献议铜龙握枢模棱唐手霹雳汉符升堂踞坐呵喝拥驱弃律舞法鞭梏刻刳神奸出没拉彘扼防顽贪集戾盗鹿攘羭贵与利期货贝具储宠则骄至跋踬同涂胶目塞耳褫冠裂裾行遭僇辱泣赴刑辜载观富盛擅尔里闾经营家室粉饰体肤连樯白粲负郭黄淤沼池鱼鼈埘槛鸭猪业可必得事在必图姱奢服履湎液杯杅穷声丝竹极色丽姝弗农崇廥匪贾积帑自晨及暮鸿弋罦分房割奥谇帚德耡齿霜顔齾舌电嘘侵贫并弱欺懵侮愚春花秋叶更菀递枯先笑后号去车就途胡然比附竟作暌孤馁哉气力孰不丘墟当其为人尚有以娱残骸防胔蝼螘鸢乌或者为鬼抑又可歔鳞肌角鬛魑魅夔魖一时之顷幸不汝拘众人尽然殆不我诬周公之衣勉强曳娄吴王之夭巧捷速殂身何置网手且捋荼畴云智谲有是勤劬假灵木客通怪山都虽则多幻盍忘尔初呜嘑兹世莽矣一区视其有作意在觊觎悲欢交禅福祸并趋小苛可略山岳弗殊治安何翫兵乱卒瘏暴秦殄楚劲越状吴三国鼎立材勇与俱龙虎鸟蛇阳阵隂谋五胡云扰羌羯相屠弓弩甲旗北骑南舻椎敲批却窾骨軱攻战围噤形势亢虚塞关在前慎不可逾衰孽在后沦胥以铺时风哀乐史笔赏诛医国无术铸人曷模天开地辟四海籧庐人消物尽万世须防惟狙跋扈盘踞自如昔非刻狗今岂乗狐我思世故何计有无缉之成赋用戒薄夫
　　神羊赋【有序　　　　　　　　元】杨维桢
　　按异物志东北之荒有兽名獬廌状如羊而一角性至忠见人鬬则触不直者闻人论则咋不正者古以任法吏比之予独悼高元礼所敎其奴侯思止之言而有以不学辱廌者因感而为赋
  </div>
  <div class="pagination">
   <a href="御定历代赋汇_page109.html">
    上一页
   </a>
   <span>
    ...
   </span>
   <a href="御定历代赋汇_page105.html">
    105
   </a>
   <a href="御定历代赋汇_page106.html">
    106
   </a>
   <a href="御定历代赋汇_page107.html">
    107
   </a>
   <a href="御定历代赋汇_page108.html">
    108
   </a>
   <a href="御定历代赋汇_page109.html">
    109
   </a>
   <span class="current-page">
    110
   </span>
   <a href="御定历代赋汇_page111.html">
    111
   </a>
   <a href="御定历代赋汇_page112.html">
    112
   </a>
   <a href="御定历代赋汇_page113.html">
    113
   </a>
   <a href="御定历代赋汇_page114.html">
    114
   </a>
   <a href="御定历代赋汇_page115.html">
    115
   </a>
   <span>
    ...
   </span>
   <a href="御定历代赋汇_page111.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
