<!DOCTYPE html>
<html>
<head>
    <meta charset="UTF-8">
    <title>全宋诗 - 第 8587 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 8587 页/共 11672 页</h1>
    <div class="content">    一再行。若知雷霆起处起，
    便知音是人心生。

魏了翁　赠曾医
    太极分阴阳，物物具两仪。
    乾坤互南北，坎离迭东西。
    四时有见伏，昼夜有荡推。
    夫人迁於物，由之而不知。
    主淫一为沴，大命医所司。
    或当暑而裘，或御冬而絺。
    或学制而伤，或助苗而萎。
    其间号为儒，亦以身尝医。
    江西有曾君，解后荆江湄。
    暇日与之语，切磋及幽微。
    榜人趣行迈，欲别不忍离。
    乃书所素讲，为诗以赠之。

魏了翁　赠章相士
    我本三生人，寄身软红士。
    方困京华老，谁识新丰旅。
    稠中有章生，道周忽会雇。
    谓余有奇骨，往往么告语。
    许予两无心，解后适相遇。
    闻余趋集英，一声耸舊句。
    自谓吾术神，诵言诧俦侣。
    我无百金装，生无箕帚女。
    沘毫赋此诗，为生邮梁楚。

魏了翁　张大著以韩持国绿樽红妓事再和见戏复次韵
    世路羊肠几覆颠，如君操行雪朝鲜。
    书胸满贮宣和库，学力要装元佑船。
    剩喜孟龙来并世，肯呼祢鹗与忘年。
    闭门笄珥无膏沐，不作倾城冯小怜。

魏了翁　张大著以韩持国绿樽红妓事再和见戏复次韵
    壮心十五亦狂颠，十五年来洗濯鲜。
    负郭元无三亩宅，浮家安有五湖船。
    焚香读易谢来况，饮绿围红回长年。
    不是柳桃曾作恼，安知世味有妍怜。

魏了翁　张隆州挽诗
    行马门阑宰胄巍，高冠长佩独委蛇。
    紫微自有申公学，太史还从从祖知。
    静嘿无非蒙力处，功夫全在不欺时。
    故家遗俗寥寥甚，忍听虞歌薤露悲。

魏了翁　张通判挽诗
    规摹都水监，文采白云卿。
    奕叶皆华贯，夫君独屏星。
    滋滋熙世学，蔼蔼擅诗声。
    耆老彫零尽，从谁正典刑。

魏了翁　张义立得古井以木为甽命曰亨泉而求余诗
    井居安其地，井通会其时。
    地维人所宅，时乃天这为。
    方冬群动息，水德潜清漪。
    而随春木升，环顶活华滋，
    性情固下润，功用由上齐。
    孰若无事中，一降一腾之。
    是理契天运，达观正在兹。
    张侯得木井，妙制参皇犧。
    其间相生意，似非俗人知。
    堙废几何年，而独与侯期。
    书来属共赋，此理难下词。
    但於井之象，发我深沈思。
    且如初升五，泰通人所资。
    乃於巽入坎，中含兑承离。
    通塞靡自遂，睽遇若有司。
    坎惟生於一，孚实以为基。
    世途自亨否，我德无成亏。
    属侯善疏瀹，毋俾纤尘缁。
    不食吾不即，食之吾不私。
    小大随所汲，辩义而审施。
    客来问出处，为诵亨泉诗。

魏了翁　张隐君挽诗
    触事无非学，非儒果误身。
    体中识天地，笔底定君臣。
    安乐堂前月，希夷枕上春。
    是应家有子，不止活千人。

魏了翁　张永平鎋作亭于渠河之右予请名以观而通守江君埙赋古诗二十有二韵
    渠河有水清且涟，弄丸之暇游其间。
    风轻沙暖鸥忘机，天开日烜鱼逃筌。
    山中不知岁月改，春洲六度听绵蛮。
    闻人昔游不到此，岸容山色如有冤。
    永平教孚讼亦简，为我卜筑河之干。
    临流兴怀叹不足，因思孔圣感逝川。
    岂无日景自北起，亦有天运从东旋。
    风霆流形草木贲，星辰垂象郊原宽。
    乾坤坎离更见伏，春秋代谢相回环。
    虽将此理醒群聩，更向川上观微澜。
    存神过化义亹亹，行著羽察心閒閒。
    子思渊渊达天德，子车混混穷原泉。
    东流不休发吕氏，潺湲远望悲屈原。
    圣贤分量已差等，后来承误滋可叹。
    或嗟年衰劝努力，或谓时逝宜游盘。
    须看龙见水归壑，又识雨降云蒸山。
    阴阳翕辟本无閒，俗儒但作死生观。
    河南挺生二程子，指示道体镌冥顽。
</div>
    <div class="pagination">
<a href="全宋诗_page8586.html">上一页</a><span>...</span><a href="全宋诗_page8582.html">8582</a><a href="全宋诗_page8583.html">8583</a><a href="全宋诗_page8584.html">8584</a><a href="全宋诗_page8585.html">8585</a><a href="全宋诗_page8586.html">8586</a><span class="current-page">8587</span><a href="全宋诗_page8588.html">8588</a><a href="全宋诗_page8589.html">8589</a><a href="全宋诗_page8590.html">8590</a><a href="全宋诗_page8591.html">8591</a><a href="全宋诗_page8592.html">8592</a><span>...</span><a href="全宋诗_page8588.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
