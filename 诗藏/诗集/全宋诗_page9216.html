<!DOCTYPE html>
<html>
<head>
    <meta charset="UTF-8">
    <title>全宋诗 - 第 9216 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9216 页/共 11672 页</h1>
    <div class="content">    终军年二十，默会叩玄关。

徐铉　赠泰州掾令狐克己
    念子才多命且奇，乱中抛掷少年时。
    深藏七泽衣如雪，却见中朝鬓似丝。
    旧德在人终远大，扁舟为吏莫推辞。
    孤芳自爱凌霜处，咏取文公白菊诗。

徐铉　赠陶使君求梨
    昨宵宴罢醉如泥，惟忆张公大谷梨。
    白玉花繁曾缀处，黄金色嫩乍成时。
    冷侵肺腑醒偏蚤，香惹衣襟歇倍迟。
    今旦中山方酒渴，唯应此物最相宜。

徐铉　赠王贞素先生
    先生尝已佩真形，绀发朱颜骨气清。
    道秘未传鸿宝术，院深时听步虚声。
    辽东几度悲成郭，吴市终应变姓名。
    三十六天皆有籍，他年何处问归程。

徐铉　赠维扬故人
    东京少长认维桑，书剑谁教入帝乡。
    一事无成空放逐，故人相见重凄凉。
    楼台寂寞官河晚，人物稀疏驿路长。
    莫怪临风惆怅久，十年春色忆维扬。

徐铉　赠奚道士
    先生曾有洞天期，犹傍天坛摘紫芝。
    处世自能心混沌，全真谁见德支离。
    玉霄尘闭人长在，金鼎功成俗未知。
    他日飚轮谒茅许，愿同鸡犬去相随。

徐铉　赠浙西雇推官
    盛府宾寮八十余，闭门高卧兴无如。
    梁王苑里相逢早，涧浦城中得信疏。
    狼藉杯盘重会面，风流才调一如初。
    愿君百岁犹强健，他日相寻隐士庐。

徐铉　赠浙西妓亚仙
    翠黛嚬如怨，朱颜醉更春。
    占将南国貌，恼杀别家人。
    粉汗沾巡盏，花钿逐舞茵。
    明朝绮窗下，离恨两殷勤。

徐铉　张员外好茅山风景求为句容令作此送
    句曲山前县，依依数舍程。
    还同适勾漏，非是厌承明。
    柳谷供诗景，华阳契道情。
    金门容傲吏，官满且还城。

徐铉　谪居舒州累得韩高二舍人书作此寄之
    三峰烟霭碧临豨，中有骚人理钓丝。
    会友少於分袂日，谪居多却在朝时。
    丹心历历吾终信，俗虑悠悠尔不知。
    珍重韩君与高子，殷勤书札相思。

徐铉　正初答钟郎中见招
    高斋迟景雪初晴，风拂乔枝待早莺。
    南省郎官名籍籍，东邻妓女字英英。
    流年倏忽成陈事，春物依稀有旧情。
    新岁相思自过访，不须虚左远相迎。

徐铉　正初和鄂州边郎中见寄
    潦倒含香客，凄凉赋鵩人。
    未能全卷舌，终拟学垂纶。
    故友暌离久，音书问讯频。
    相思俱老大，又见一年新。

徐铉　中书相公豨亭闲宴依韵
    雨霁秋光晚，亭空野兴回。
    沙鸥掠岩去，豨水上阶来。
    客傲风欺帻，筵香菊在杯。
    东山长许醉，何事忆天台。

徐铉　重游木兰亭
    缭绕长堤带碧浔，昔年游此尚青衿。
    兰桡破浪城阴直，玉勒穿花苑树深。
    宦路尘埃成久别，仙家风景有谁寻。
    那知年长多情后，重凭栏干一独吟。

徐铉　朱处士相与有山水之愿见送至南康作此以别之
    怜君送我至南康，更忆梅花庚岭芳。
    多少仙山共游在，原君百岁尚康强。

徐铉　茱萸诗
    万物庆西成，茱萸独擅名。
    房排红结小，香透夹衣轻。
    宿露沾犹重，朝阳照更明。
    长和菊花酒，高宴奉西清。

徐铉　自题山亭三首
    簪组非无累，园林未是归。
    世喧长不到，何必故山薇。

徐铉　自题山亭三首
    小舫行乘月，高斋卧看山。
    退公聊自足，争敢望长闲。

徐铉　自题山亭三首
    跂石仍临水，披襟复持冠。
</div>
    <div class="pagination">
<a href="全宋诗_page9215.html">上一页</a><span>...</span><a href="全宋诗_page9211.html">9211</a><a href="全宋诗_page9212.html">9212</a><a href="全宋诗_page9213.html">9213</a><a href="全宋诗_page9214.html">9214</a><a href="全宋诗_page9215.html">9215</a><span class="current-page">9216</span><a href="全宋诗_page9217.html">9217</a><a href="全宋诗_page9218.html">9218</a><a href="全宋诗_page9219.html">9219</a><a href="全宋诗_page9220.html">9220</a><a href="全宋诗_page9221.html">9221</a><span>...</span><a href="全宋诗_page9217.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
