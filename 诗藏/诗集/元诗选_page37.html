<!DOCTYPE html>
<html>
<head>
    <meta charset="UTF-8">
    <title>元诗选 - 第 37 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 37 页/共 817 页</h1>
    <div class="content">
　　○送杨复之归吾里 【复州学录。】 

　　四十青春七十翁，客楼时得一樽同。子将仕矣云霄上，我合归欤涧谷中。凉夜岁星守南斗，丰年江国喜西风。许追父老鸡豚社，为说犹能醉颊红。 

　　○送刘都事五十韵 【晦叔密斋。】 

　　近人于仕宦，如以韩卢猎。泰山有不见，得兽夸足捷。学问夫何如？有书钥诸箧。府史以为师，仅能署吏牒。雕鞍骤肥马，画阁贮美妾。万一至公相，岂堪任调燮。老友刘密翁，早隶周孔业。大辂鸾和鸣，大乐律吕协。南省据都曹，不以贵自挟。朋来多下交，宾至必谦接。解官寓城东，座寒乏毡氎。高卧懒问遗，两落秋蓂荚。积薪后居上，彼勇哂吾怯。为言耻孟晋，如病夏畦胁。有时酤我饮，荒墅纵步屧。果核饤俎豆，羹糁供匕筴。居然道怀孚，宜尔情话接。公才岂不知，大川宜作楫。顾于名利波，未肯卜利涉。人生惑外物，种种意欲惬。高睨官爵梯，等级恨不躐。愚窃窥此翁，嗜欲穽已敜。宁为三省鲁，不慕一诺侠。经史入胸中，丘陵堆重迭。文词落笔下，布泉极熨帖。庄重异新锐，详缓蔑虚詟。谁欤心怏怏？或者言喋喋。气帅直其内，义理为管摄。归欤扫松揪，试负都门笈。中书多缺员，闻早下堂帖。不然肃政台，冠豸群小慑。分司江之南，亦足煦疲劣。去当柳嘶蚻，还及杏飞蝶。鲰生岭海梦，尚忆鸢跕跕。短随李广衣，长弹冯驩铗。万死脱一生，粗免翳桑辄。今年七十老，鬓秃无可镊。与人素寡合，况又畏讼谍。往往交游间，平地生嶻嶪。万里风枝殊，一旦合鹣鲽。挥麈许谙听，曳履容追蹑。公将北阙觐，我终南亩馌。甚欲饯远郊，扶杖尾蹀躞。愧无一杯酒，《阳关》唱红颊。他人侈别筵，椎牛宰刚鬣。而此何枵然，穷极棋无碁。顾视童子佩，帨砺若觿■〈角枼〉。持干富人肆，讵肯出质贴。吟兹送行篇，终夜不交睫。浩浩号西风，索索雨木叶。 

　　○丰乐楼 

　　来舆去马禁城空，丰乐楼消一炬红。说与吴侬莫惆怅，龙墀犹化梵王宫。 

　　○竹阁 

　　千山斫入亚夫营，佳墅名园怕近城。赖是白公资佛力，小留苍翠作秋声。 

　　○清湖春早 

　　楼上春阴覆晓云，一河天凈碧沄沄。雨宜不骤风宜细，闲倚阑干看水纹。 

　　○三天竺道中 

　　三天竺路渐平登，高似雷峰塔几层。山到无人行处好，松阴万树立孤僧。 

　　○次韵高子明 【升】 投赠 

　　中原从昔信多艰，尚有文才与古班。诗律规随元好问，乐章隽永蔡萧闲。要知精会神全处，须到声销色泯间。此话无人胶凤嘴，一蓑烟雨紫阳山。 

　　○偶题五言绝句二首 

　　不寐常欹枕，无言独倚楼。江淹犹匪恨，庾信始为愁。 
　　落木包生意，来鸿定去期。如何萧瑟气，有许楚臣悲。 

　　○春半久雨走笔二首 

　　月余不浴不梳头，垢服埃巾独倚楼。万古事销闲里醉，一年春向雨中休。天时纔暖又还冷，人世少欢多是愁。治乱无穷如纠纆，华山高卧最为优。 
　　万事心空口亦箝，如何感事气犹炎。落花满砚慵磨墨，乳燕归梁急卷帘。诗句妄希敲月贾，郡符深愧钓滩严。千愁万恨都消处，笑指邻楼一酒帘。 【回二十学诗，今七十六矣。七言决不为许浑体，妄希黄、陈、老杜，力不逮，则退为白乐天及张文潜体。乐天诗，山谷喜之，□□□者在集。文潜诗自然不雕刻，山谷不敢□也。五言回慕后山，苦心久矣。亦多退为平易，中有阆仙之敲，而人不识也。】 

　　○清明大雪三日 

　　半月雕梁燕子归，怯寒着尽旧绵衣。何人醉眼西湖路，错认杨花作雪飞。 

　　○听孙炼师琴 

　　名画元不出画工，善书决不属书史。子春伯牙非伶官，古能琴者必君子。枕流漱石今孙郎，电眸冰齿霜髯张。酒扫书室焚古香，信手为我调宫商。琮琮琤琤泉落涧，嗈嗈喈喈鸿度汉。从容整暇未肯忙，小俟吟猱观抑按。急如快剑斫蛇分两截，琉璃瓶碎玉簪折。似有鸾胶再补完，细视冰弦元不绝。又如电走雹飞驱霹雳，老树百丈龙爪入。得非獭髓灭瘢痕，依旧乌桐净如拭。睥睨黠鼠伏狸奴，杀机一动与之俱。鹰扬颇类师尚父，牧野秉钺行天诛。临河而闻杀鸣犊，曳轮不往反乎覆。许由不受尧天下，一瓢虽无吾亦足。圣门此意传不传，耿耿精灵月在天。孙郎何处得授受，长江秋霁印婵娟。五音本无根舌齿，六律发挥凭手指。音律之外求七情，万变悉从心上起。孙郎胸次夫何如，贮储古今万卷余。孰谓七弦轸上之神圣，不本二尺檠边之功夫。少年学琴欲学渠，勿但弹琴当读书。 

　　○与孟能静饮联句二首 

　　三月一日春如酒，红是桃花绿杨柳。人生不醉欲如何？不如意常十八九。 【孟。】 暂兹袖公补天手，谁能箝我谈天口。挹斗酌海两相逢，天风吹入无何有。 【方。】 
　　三月三日一觞酒，同上危楼望晴柳。岂可不饮负此春，向来风雨十朝九。 【方。】 何必水边看丽人，何必水晶行素鳞。曲阜桥边同一醉，杭州城里两闲身。 【孟。】 

　　◆陵阳先生牟巘（陵阳集） 

　　巘字献之，其先蜀人，徙居湖州。宋端明学士子才之子，擢进士第。官至大理少卿。子应龙，咸淳进士，元初起教授陵阳州，以上元簿致仕。当宋亡时，献之已退不任事矣。一门父子，自为师友，讨论经学，以义理相切磨。应龙遂以文章大家见推于东南。是时宋之遗民故老，伊忧抑郁，每托之诗篇以自明其志。若谢皋羽、林德阳之流，邈乎其不可攀矣。其它仇仁近、戴帅初辈，犹不免出为儒师，以升斗自给。献之以先朝耆宿，皭然不缁。元贞、大德之间，年在耄耋，岿然备一时文献，为后生之所矜式。所著《陵阳集》若干卷，次子帅府都事应复所编，国史编修程端学为之序。谓其出处有元亮大节，正不当徒以诗律求之也。 

　　东坡九日尊俎萧然有怀宜兴高安诸子侄和渊明贫士七首余今岁重九有酒无肴而长儿在宜兴诸儿苏杭溧阳因辄继和 
　　题渊明图 
　　和赵子俊秋日闲居二首 
　　和无逸子敬独姥山 
　　赠俞山月 
　　长江图 
　　善之入霅兰皋置酒小诗纪坐中事 
　　赠厉白云上人 
　　仲实韶父过访有诗奉和 
　　和雨中 
　　和刘朔斋海棠 
　　七儿应复同客饮樱桃园摘新归以遗亲用其诗韵识所感 
　　春雪 
　　和徐容斋正旦 
　　岁在丙辰元日立春是时先人守当涂郡斋宾客云集皆用元佑八年东坡和王仲至秦少游诗故事所谓省事天公厌雨回先人笑曰天公省事今乃多事邪今三十九年矣追念慷慨小诗聊记当时笑谈之语 
　　和赵君实宣慰 
　　溪边钓船 
　　题束季博山园二十韵 
　　相如抚琴 
　　饯高仁卿农丞奉使还北 
　　舜举马 
　　四安道中所见六首 
　　倦书图 
　　送娄伯高游吴 

　　○东坡九日尊俎萧然有怀宜兴高安诸子侄和渊明贫士七首余今岁重九有酒无肴而长儿在宜兴诸儿苏杭溧阳因辄继和 【录三。】 

　　惊飙举落叶，意气何轩轩。秋高百卉尽，寂寞但空园。何异富与贵，变灭随云烟。缅怀陶彭泽，平生极几研。朗咏贫士诗，相对如晤言。今人之所耻，古人以为贤。 
　　翁媪老白发，萧然老江干。大儿荆溪游，折腰岂为官。诸儿走异县，亦各营一餐。别多会面少，端复坐饥寒。诸幼且眼前，笑语开我颜。勿问贤与愚，怀抱俱相关。 
　　好恶岂不察，凿垣植蒿蓬。而此庭前菊，锄灌少人工。此物抱至洁，有似楚两龚。留香待严凛，意与烈士同。粪土笑伯始，金钱鄙邓通。千载一元亮，舍此将安从。 

　　○题渊明图 【并序。】 

　　渊明九日无酒，坐宅边菊丛中，意殊寂寞。江州刺史王茂弘诸孙，已荷朝寄，犹知有赋《归去来》者。能于此时遣白衣担酒远饷，邂逅一醉，大是奇事。集中九日诗仅两首，无酒则曰：「尘爵耻虚罍，寒花徒自荣。」有酒则曰：「何以称此情？浊酒且自陶。」而王弘所饷，己酉九日，十有余年，略不见于诗，何邪？此翁志节耿亮，与秋俱高，往往逃于酒而寓于菊。二诗之作，一感一喜，微见于意，固不暇于岁岁皆诗。「此中有真意，欲辨已忘言。」正当求之言句之外可也。此幅笔虽简，意有余。辄和己酉九日韵述其事。醉中看画，未免发千古一笑。 
　　平生抱耿介，四海寡朋交。凄其九日至，颇感颜发凋。无酒醒对菊，风味乃更高。谁识此时情？白云行远霄。地主有佳饷，得得良已劳。而我适邂逅，赴饮如沃焦。永言大化内，朽质非所陶。惟有饮美酒，一醉可千朝。 

　　○和赵子俊秋日闲居二首 

　　窘步殊蹒跚，户限久不踰。若或絷维之，愧彼空谷驹。俯焉念平生，我亦酷信书。所得不偿失，每与忧患俱。饮水饭脱粟，此意岂愿余。贫实为我累，舍贫将焉如？堪嗟嗜利者，死甘谥为愚。 
　　九日忽已过，霜薄阳光晞。未漉头上巾，先典箧中衣。时物尚有菊，采掇顿尔稀。对酒胡不饮，坐看白日飞。五胜更囚旺，万事谁是非？且复进一觞，酒尽情依依。晚蝶抱孤蘂，无乃昧先几！ 

　　○和无逸子敬独姥山 

　　维址呀洞户，云气一缕烟。老龙蓄精 【神】 【佑】 ，万石护其颠。从此叩林屋，倒翻水中天。金庭漫隔凡，穷探未拟旋。轰豗四面动，兀坐孤寂然。颇疑北山脉，跨湖潜属联。归来梦所历，跳波撼昼眠。种橘化为枳，我发日已宣。何时崦边路，去伴毛公仙。独姥旧闻名，俚俗讹已传。一朝得妙语，涂抹乃更妍。天姥似失色，叶姥休语年。而我复自笑，槁干非叶鲜。聊以调二士，鼓棹还延缘。 
</div>
    <div class="pagination">
<a href="元诗选_page36.html">上一页</a><span>...</span><a href="元诗选_page32.html">32</a><a href="元诗选_page33.html">33</a><a href="元诗选_page34.html">34</a><a href="元诗选_page35.html">35</a><a href="元诗选_page36.html">36</a><span class="current-page">37</span><a href="元诗选_page38.html">38</a><a href="元诗选_page39.html">39</a><a href="元诗选_page40.html">40</a><a href="元诗选_page41.html">41</a><a href="元诗选_page42.html">42</a><span>...</span><a href="元诗选_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
