<!DOCTYPE html>
<html>
<head>
    <meta charset="UTF-8">
    <title>全宋诗 - 第 9702 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9702 页/共 11672 页</h1>
    <div class="content">    射以驺虞节，歌为白雪介。
    仙山鲸海上，御苑斗城旁。
    周镐欢麀鹿，虞韶集凤皇。
    瑶池春水渌，犹误濯沦浪。

杨亿　小园秋夕
    鸿都归晚直城赊，墙外连营咽暮笳。
    玉井梧倾犹待凤，金塘柳密更藏鸦。
    心摇云阙传疏漏。目断星津过迥槎。
    已是秋来移带眼，可堪玄鬓有霜华。

杨亿　信道人归西京
    寝邱遗业废多年，衣裓空藏命说篇。
    北阙上书陈祖德，上林结社会时贤。
    风尘不肯留京邑，龙象重归启梵筵。
    闻有道安虽未识，定应谈论已弥天。

杨亿　行次颍州值雨留驻数日因贻郡守秘阁刁公
    梦想苍龙阙，盘桓汝水滨。
    郡侯偏爱客。秋雨更留人。
    馔盛尝鲈脍，樽空倒角巾。
    羁愁不能遣，唯恐二毛新。

杨亿　休沐端居有怀希圣少卿学士
    凝尘满榻素琴横，岸帻孤吟意未平。
    茗粥露芽销昼梦，柘浆云液浣朝酲。
    水沉朱李金瓶澀，风猎幽兰羽扇轻。
    独忆当筵试汤饼，谪仙冰骨照人清。

杨亿　休沐述怀寄秘阁钱少卿
    风号电笑雨平阶，纨素微凉暗入怀。
    昼枕乍成园吏梦，晨蔬聊学太常齐。
    名惭引籍通丹地，心愧移文刻翠崖。
    大隐金门犹自适，日亲方朔听诙谐。

杨亿　许洞归吴中
    春渚归艎不暂留，青丝如葆恐逢秋。
    骚人已得江山助，赋客终陪霰雪游。
    三径未荒休欢鹏，十浆先馈定惊鸥。
    洞庭霜橘疁田粟，岁计犹堪比彻侯。

杨亿　宣曲二十二韵
    宣曲更衣宠，高堂薦枕荣。
    十洲银阙峻，三阁玉梯横。
    鸾扇裁纨製，羊车插竹迎。
    南楼看马舞，北埭听鸡鸣。
    彩缕知延寿，灵符为辟兵。
    粟眉长占额，蠆发俯侵缨。
    莲的沉寒水，芝房照书楹。
    麝脐薰翠被，鹿爪试银筝。
    秦凤来何晓，燕兰梦未成。
    丝囊晨露湿，椒壁夜寒轻。
    绮段馀霞散，瑶林密雪晴。
    流风秘舞罢，初日靓妆明。
    雷响金车度，梅残玉管清。
    银环添旧恨，琼树怯新声。
    洛媛迷芝馆，星妃滞斗城。
    七丝絙绿绮，六箸斗明琼。
    惯听端门漏，愁闻上苑莺。
    虚廊偏响屧，近署镇严更。
    剉蘺心长苦，投签梦自惊。
    云波谁托意，璧月久含情。
    海阔桃难熟，天高桂旋生。
    销魂壁台路，千古乐池平。

杨亿　宣召赴龙图阁观太宗御书应製
    非烟葱蔚苍龙阙，紫府深沈大帝居。
    群玉中天开策府，神龟温洛薦图书。
    珠宫岑寂经行处，金简荧煌拭目初。
    曾是先朝受恩者，因探禹穴涕涟如。

杨亿　晏殊奉礼归宁
    垂髫婉变便能文，骥子蘭筋逈不羣。
    南国生刍人比玉，梁园修竹赋凌云。
    堵墙看试三公府，反哺知干万乘君。
    赐告归宁来别我，亭舦木叶正纷纷。

杨亿　杨日华宰钱塘
    洛社负才名，吾宗占宁馨。
    闻诗趋鲁室，袭庆坠鱣庭。
    力学窥堂奥，孤飞彻杳冥。
    一枝攀绿桂，百里应华星。
    汉网何曾密，吴欢正好听。
    油囊满醇酎，千日莫期醒。

杨亿　姚起居赴两浙转运
    吴会商功利，蓬邱辍史臣。
    同僚供祖帐，属郡望行尘。
    富国催流马，编年废获麟。
    橐韐二千石，襦裦几州人。
    名姓丹台籍，封疆析木津。
    片言空犴狱，密启到钩陈。
    且运方船粟，初尝千里蒪。
    江山助诗思，新咏掩汀蘯。

杨亿　叶秘书温知蜀州江原县
    秘省丞郎出字人，锦江偏好濯缨尘。
    酒壚千古风流地，花县三年烂熳春。
    白羽豫州慵草檄，青天蜀道厌摧轮。
    巴猿杜魄惊乡梦，莫遣霜华髩畔新。
</div>
    <div class="pagination">
<a href="全宋诗_page9701.html">上一页</a><span>...</span><a href="全宋诗_page9697.html">9697</a><a href="全宋诗_page9698.html">9698</a><a href="全宋诗_page9699.html">9699</a><a href="全宋诗_page9700.html">9700</a><a href="全宋诗_page9701.html">9701</a><span class="current-page">9702</span><a href="全宋诗_page9703.html">9703</a><a href="全宋诗_page9704.html">9704</a><a href="全宋诗_page9705.html">9705</a><a href="全宋诗_page9706.html">9706</a><a href="全宋诗_page9707.html">9707</a><span>...</span><a href="全宋诗_page9703.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
