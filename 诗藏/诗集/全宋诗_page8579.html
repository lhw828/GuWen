<!DOCTYPE html>
<html>
<head>
    <meta charset="UTF-8">
    <title>全宋诗 - 第 8579 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 8579 页/共 11672 页</h1>
    <div class="content">    饮隽青山如有问，曲终远意浩无穷。
    登临此地知多少，气味应难似此同。

魏了翁　许侍郎挽诗
    杏园春接袂，蓬省夜分灯。
    权相不吾以，贵人惟子憎。
    虽云殊爵位，均不愧交朋。
    雇影追前事，悠然涕满膺。

魏了翁　许侍郎挽诗
    近事君知不，王心莫与宁。
    融风薄台里，秋雨暗前星。
    鸿集稻粱少，虎嗥川俗腥。
    人才关世道，斂涕为公铭。

魏了翁　叙州弟挽诗
    与女为兄弟，前年五十年。
    并驱骖接革，偕立雁羞肩。
    此意春融泄，中年俗纠缠。
    每期身蚤退，白首对床眠。

魏了翁　叙州弟挽诗
    祸我天何酷，子归自古诚。
    女孥俄别父，宗直亦辞兄。
    家难已稠痑，寇氛方满盈。
    分明天有眼，不照此时情。

魏了翁　叙州弟挽诗
    人物寂寥甚，天心分付谁。
    御戎伤畜缩，讲学病支离。
    吏横民重足，时危命一丝。
    若人天亦靳，抚事转伤悲。

魏了翁　雅州教授杜君挽诗
    衣冠不但数城南，百世诗书味孔甘。
    夜半辞金知畏四，璞中有玉刖宁三。
    宦情本与秋俱薄，旅梦每惊春未酣。
    已矣参军谁喜愠，一陂绿水镇涵涵。

魏了翁　燕孙节推
    快着青冥软玉鞭，直骑騤耳踏云烟。
    等閒礼乐三千字，酬答艰难十九年。
    鼎甲声华今有继，政涂事业岂无传。
    原君更拓勋名地，重玩盈科放海篇。

魏了翁　燕孙节推致语口号
    身是书楼东眷孙，老仙况复种仙根。
    高科恰是承先躅，盛事还应表里门。
    堂上承颜情最乐，窗前草制梦犹存。
    着鞭且向长安道，春色如今紫诏温。

魏了翁　燕新进士
    已办书生场屋缘，枫宸入对字三千。
    玉阶喜得方寸地，屋漏如临咫尺天。
    学自孔颜期用世，道非尧舜莫陈前。
    便听第一鸿舊唱，衣钵如余未足传。

魏了翁　燕新利路李运使致语口号
    怪底梅花破腊前，只因春色到湖边。
    虹飞云锦看华辔，脍缕莼丝秩玳筵。
    今日房园供解后，明朝汉省接馨妍。
    一觞遮莫霜天蓝，梅角声中更少延。

魏了翁　杨处干挽诗
    丁年已分与时违，便把书棚嘱付儿。
    峨岭秋寒千古意，符溪春暖一筒诗。
    彩云来往吾何与，草露消磨我自知。
    含笑黄泉应不恨，桂华犹有未开枝。

魏了翁　杨夫人挽诗
    行庆珩璜女子师，荐修苹藻大夫妻。
    礼门总是行持地，宦海元非爱欲泥。
    辇翟相传犹白凤，鵷雏可伏胜黄鸡。
    柳州念妹嗟何及，令德章章银笔题。

魏了翁　杨极父挽诗
    高堂元佑脚，下泽少游乡。
    自得林泉趣，不登声利场。
    年方荣四豆，日已下三商。
    有子翁无咎，存心味更长。

魏了翁　杨经母范氏挽诗
    大父生逢世，严君死守城。
    尊章全急义，娣姒得贤名。
    夫子行无玷，男儿学有成。
    典刑今已矣，风雨送红旌。

魏了翁　杨隆庆挽诗
    夜雨撼雝渠，春风载毕逋。
    畏途摇短梦，壮志束长湖。
    如此奇男子，终於朝大夫。
    鲜原千字诔，赖有少公苏。

魏了翁　杨尚书和晴字韵诗适趋部宿再韵谢之
    静将躯榦验阴晴，风雪中閒玉汝成。
    补被直趋郎省直，更无刺刺耳边声。

魏了翁　杨尚书和晴字韵诗适趋部宿再韵谢之
    冬令阴阴我独晴，世间寒暑本思成。
    玉珂金钥声中睡，无限山林入耳声。
</div>
    <div class="pagination">
<a href="全宋诗_page8578.html">上一页</a><span>...</span><a href="全宋诗_page8574.html">8574</a><a href="全宋诗_page8575.html">8575</a><a href="全宋诗_page8576.html">8576</a><a href="全宋诗_page8577.html">8577</a><a href="全宋诗_page8578.html">8578</a><span class="current-page">8579</span><a href="全宋诗_page8580.html">8580</a><a href="全宋诗_page8581.html">8581</a><a href="全宋诗_page8582.html">8582</a><a href="全宋诗_page8583.html">8583</a><a href="全宋诗_page8584.html">8584</a><span>...</span><a href="全宋诗_page8580.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
