<!DOCTYPE html>
<html>
<head>
    <meta charset="UTF-8">
    <title>全宋诗 - 第 1643 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 1643 页/共 11672 页</h1>
    <div class="content">    杯珓不用掷，但愿归田园。
    相传壁画好，拂拭尘埃昏。
    弓刀立壮士，剑佩班灵官。
    後宫行乐处，窈窕千云鬟。
    锦地舞月书，珠栊侍春闲。
    武氏笔已绝，梗概犹清妍。
    旋车阖庙去，颇厌山市喧。
    胜果招客游，径排集贤关。
    梵庋绚杂组，锡杖锵古鑗。
    避雨胜业阁，晚晴留凭栏。
    石廪＊岣嵝，望眼增孱颜。
    上封眇孤绝，南台半云烟。
    碧岫有灵药，朱陵巢洞仙。
    病倦懒幽讨，山僧镌我顽。
    松樛唐季枝，柏局隋初根。
    奇事不胜纪，重游当细论。

范成大　一百八盘
    畴昔辞桂林，自谓已出岭。
    蜕蝉蛮烟中，恍若醉梦醒。
    今来峡山路，步步蹑云顶。
    仍闻蚯蚓瘴，顾与峤南等。
    平生行路难，惊浪兀漂梗。
    迷涂兹益远，鸟道非人境。
    老矣法当佚，怀哉迹可屏。
    拜手天东南，亟上归田请。

范成大　一篙
    一篙新绿浦东西，雪絮漫江鴈不飞。
    宿雨才晴风又转，片帆那得及时归。

范成大　一龛
    一龛窄似鸟窠禅，世界悠悠任大千。
    与老有情冬后暖，去仙无几日高眠。
    斫开竹后初三迳，忘却诗来又一年。
    破戒忽题无味句，劣能成字不成篇。

范成大　伊尹墓
    三尺黄垆直棘边，此心终古享皇天。
    汲书猥述流传妄，剖击嗟无咎单篇。

范成大　宜春苑
    狐冢獾蹊满路隅，行人犹作御园呼。
    连昌尚有花临砌，肠断宜春寸草无。

范成大　宜齐雨中
    秀麦一番冷，送梅三日霖，
    绿肥新荔子，红浥旧蕉心。
    映竹千丝舞，垂檐一线斟。
    终朝盘膝坐，卑湿恐相侵。

范成大　乙巳十月朔开炉三首
    石湖今日开炉，纸窗银白新糊。
    童子烧红榾柮，老翁睡暖氍毹。

范成大　乙巳十月朔开炉三首
    石湖今日开炉，两壁仍安画图。
    万事篆烟曲几，百年毳衲团蒲。

范成大　乙巳十月朔开炉三首
    石湖今日开炉，俗家恰似精庐。
    擦涕虽无情绪，吟诗却有工夫。

范成大　乙未元日用前韵书怀，今年五十矣
    浮生四十九俱非，楼上行藏与愿违。
    纵有百年今过半，别无三策但当归。
    定中久已安心竟，饱外何须食肉飞。
    若使一丘并一壑，还乡曲调尽依稀。

范成大　以狨坐覆蒲龛中
    蠹蚀尘昏度几年，蒙茸依旧软如绵。
    且来助暖乌皮几，莫忆冲寒紫纁鞯。

范成大　倚竹
    轻薄人情翻覆手，冰容却耐幽居久。
    关中旧事逐春休，付与新人莫回首。
    目送斜阳忘却归，竹风摇曳翠罗衣。
    君看脉脉无言处，中有杜陵饥客诗。

范成大　刈麦
    麦头熟颗已如珠，小厄惟忧积雨余。
    丐我一晴天易耳，十分终惠莫乘除！

范成大　刈麦行
    梅花开时我种麦，桃李花飞麦丛碧。
    多病经旬不出门，东陂已作黄云色。
    腰镰刈熟趁晴归，明朝雨来麦沾泥。
    犁田待雨插晚稻，朝出移秧夜食麦。

范成大　忆昔
    铅刀曾齿莫邪銛，，游倦归欤雪满髯。
    柳带受风元不结，荷盘承露竟无黏。
    逢场鼓笛如灰冷，送老虀盐似蜜甜。
    留得本来真面目，行藏何假问龟占。

范成大　阴寒终日兀坐
    东风微解缀檐冰，仍喜朝来井水清。
    腊浅得春全未暖，雪悭和雨最难晴。
    小窗日暖犹棋局，穷巷更深尚屐声。
    莫把摧颓嫌暮景，且将闲散替劳生。
</div>
    <div class="pagination">
<a href="全宋诗_page1642.html">上一页</a><span>...</span><a href="全宋诗_page1638.html">1638</a><a href="全宋诗_page1639.html">1639</a><a href="全宋诗_page1640.html">1640</a><a href="全宋诗_page1641.html">1641</a><a href="全宋诗_page1642.html">1642</a><span class="current-page">1643</span><a href="全宋诗_page1644.html">1644</a><a href="全宋诗_page1645.html">1645</a><a href="全宋诗_page1646.html">1646</a><a href="全宋诗_page1647.html">1647</a><a href="全宋诗_page1648.html">1648</a><span>...</span><a href="全宋诗_page1644.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
