<!DOCTYPE html>
<html>
<head>
    <meta charset="UTF-8">
    <title>古诗纪 - 第 140 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗纪 - 第 140 页/共 193 页</h1>
    <div class="content">　　和六府
　　金门朱轨躅吾子盛簮裾木舌无时用萍流复在余水乡访松石兰泽侣樵渔火洲方可至地肺即为居土牛自知止贞心逹毁誉谷稼有时隟乗值望白榆
　　周正【字思行汝南安成人仕梁累迁国子博士侯景乱元帝以为户部尚书入陈位特进宣帝时为尚书右仆射】
　　答林法师【初学作江緫题云同庾信答林法师】
　　客行七十歳歳暮逺徂征寒云结不解陇水冻无声君看日近逺为忖长安城
　　学中早起听讲【声偶作周直者非】
　　诘朝叅下座闲歩出重闱北堂月稍隠南枝鹤已飞早霜垂霭霭初雾上霏霏严唱虽罢柝髙门尚掩扉既伤年绪促复嗟心事违平生爱山海宿昔特精微未解轻身去唯应下第归
　　还草堂寻处士弟
　　四时易荏苒百龄倐将半故老多零落山僧尽凋散宿树倒为查旧水侵成岸幽寻属令弟依然归旧馆感物自多伤况乃春莺乱
　　入武闗【以下二首声偶作周直】
　　武闗设地险游客好邅廻将军天上落童子弃繻来挥汗成云雨车马飏尘埃鸡鸣不可信未晓莫先开
　　和庾肩吾入道馆
　　石桥有旧路灵室俨众仙菊潭溜余水丹灶起残烟桃花经作实海水屡成田逆愁归旧里追问斧【阙】
　　看新婚
　　莫愁年十五来聘子都家壻顔如美玉妇色胜桃花带啼疑暮雨含笑似朝霞暂却轻纨扇倾城判不赊
　　名都一何绮【声偶作周直】
　　名都宫观绮金璧藻华珰吹台望鳷鹊舞殿接披香绣毂游丹水雕辇出平阳陆离徒照眼何解忧人伤
　　咏石鲸应诏
　　石鲸何壮丽独在天池隂骞鳍类横海半出似浮深吞航本无日吐浪亦难寻圣帝游灵沼能懐跃藻心
　　咏老败鬬鸡
　　少壮摧雄敌眄视生猜忌一随年月衰摧頽落毛驶闲观春光满东郊草色异无复先鸣力空余擅塲意
　　陇头送征客
　　朝霜侵汉草流沙度陇飞一闻流水曲行住两霑衣
　　咏歌人偏得日照
　　斜光入丹扇的的最分明欲持照雕栱仍作绕梁声
　　咏斑竹掩团扇
　　齐纨将楚竹从来本相逺将申湘女悲宜并班姬怨
　　于长安咏鴈【艺文作庾信】
　　南思洞庭水北想鴈门闗稲梁俱可恋飞去复飞还周譲【正之弟始仕不得志隠居茅山晩仕侯景为中书侍郎获讥于世承圣初为国子祭酒陈天嘉中领太常卿】
　　留赠山中隠士【艺文类聚题云无名诗】
　　行行访名岳处处必留连遂至一岩里灌木上叅天忽见茅茨屋暧暧有人烟一士开门出一士呼我前相看不道姓焉知隠与仙
　　春夜醮五岳图文
　　夜静琼筵谧月出杏坛明香烟百和吐灯色九微清五岳移龙驾十洲回凤笙目想灵人格心属羽衣轻蕙肴荐神享桂醑逹遥诚熙然聊自得挹酒念浮生
　　赋得长笛吐清气
　　【魏文帝善哉行曰悲激新声长笛吐清气】
　　商声传后出龙吟郁前吐情断山阳舍气咽平阳坞胡骑争北归偏知别乡苦覊旅情易伤零泪如交雨
　　立秋
　　兹辰戒流火商飚早已惊云天改夏色木叶动秋声周直【字思方让弟方敦雅厚气调髙于二昆解褐梁太学博士为湘东王记室梁元帝授衡阳长沙内史行湘州府事歴邵陵零陵太守陈天嘉中累迁太常卿光禄大夫】
　　赋得荆轲
　　荆卿欲报燕衔恩弃百年市中倾别酒水上击离匕首光凌日长虹气烛天留言与宋意悲歌非自怜陆琼【字伯玉吴郡人幼聪惠有思理仕陈累官吏部尚书性谦俭不自封殖以母忧去职哀慕过毁卒】
　　闗山月
　　邉城与明月俱在闗山头焚烽望别垒击斗宿危楼团团婕妤扇纎纎秦女钩乡园谁共此愁人屡益愁
　　梁甫吟
　　临淄佳丽地年少【一作少小】习名倡似笑唇朱动非愁眉翠扬掩抑随竽转和柔防瑟张轻扇屡廻指飞尘亟绕梁寄言诸葛相此曲作难忘
　　还台乐【一作陆机题云饮酒乐】
　　蒲萄四时芳醇琉璃千钟旧宾夜饮舞迟销烛朝醒促催人春风秋月恒好驩醉日月言新
　　长相思
　　长相思乆离别一罢鸳文绮荐絶鸿已去栁堪结室冷镜疑冰庭幽花似雪容貎朝朝改书字看看灭
　　和张湖熟雹诗
　　惟徴动羽惟隂胁阳雨水作沴凝气为祥
　　圃宴各咏一物得筝
　　三五并时年二八共来前今逢泗滨树定减琴中鹤别霜初乌啼月正悬
　　陆瑜【字干玉吴郡人琼之从父弟也仕陈累官太子洗马中舍人与兄琰并以才学侍东宫时人比之二应】
　　仙人揽六着篇
　　【曹子建仙人篇仙人揽六着对博泰山隅】
　　九仙防欢赏六着且娯神戏谷闻余地铭山忆旧秦避敌情思巧论兵势重新问取南皮夕还笑拂棊人
　　东飞伯劳歌
　　西王青鸟秦女鸾姮娥婺女惯相看谁家玉顔窥上路粉色衣香襍风度九重楼槛芙蓉华四隣照镜菱茭花新妆年几才三五隠幔藏羞临网戸然香气歇不飞烟空留可怜年一年
　　独酌謡
　　独酌謡芳气饶一倾荡神虑再酌动神飚忽逢凤楼下非待鸾招牕明影乗入人来香逆飘杯随转态尽钏逐画杯揺桂宫非蜀郡当垆也至宵
　　陆玢
　　赋得襍言咏栗
　　货见珍于有汉木取贵于隆周英肇萌于朱夏实方落于素秋委玉盘襍椒糈将象席糅珍羞





　　古诗纪巻一百十一
　　钦定四库全书
　　古诗纪巻一百十二　　　明　冯惟讷　撰
　　陈第五
　　张正见【字见赜清河东武城人幼好学有清才梁太清初射防髙第除邵陵王国常侍梁元帝立拜通直散骑侍郎迁彭泽令属乱避地匡俗山陈武受禅除鄱阳王叅军衡阳王长史累迁散骑侍郎大建中卒】
　　乐府
　　钓竿篇【以下五言】
　　结宇长江侧垂钓广川浔竹竿横翡翠桂髓掷黄金人来水鸟没檝度岸花沈莲揺见鱼近纶尽觉潭深渭水终须卜沧浪徒自吟空嗟芳饵下独见有贪心
　　度闗山
　　闗山度晓月劔客逺从征云中出逈阵天外落竒兵轮摧偃去节树倒碍悬旌沙扬折坂暗云积榆溪明马倦时衔草人疲屡看城寒陇胡笳澁空林汉鼓鸣还听呜咽水并切断膓声
　　晨鸡髙树鸣
　　【阮借咏懐诗曰晨鸡鸣髙树命驾起旋归然则此非乐府也】
　　晨鸡振翮鸣出逈擅竒声蜀郡随金马天津应玉衡摧冠验逺石系火出连营【用江逌事】争栖斜掲暮解翼横飞度试饮淮南药翻上仙都树枝低且候潮叶浅还承露承露触严霜叶浅伺朝阳猜羣怯寳劒勇战出花塲当损黄金距谁论白玉珰长鸣逢晋帝恃气遇周王流名说鲁国分影入陈仓不复愁苻朗犹能感孟尝
　　采桑
　　春楼曙鸟惊蚕妾初晴迎风金珥落向日玉钗明徙顾移笼影攀钩动钏声叶髙知手弱枝软觉身轻人多羞借问年少怯逢迎恐疑夫壻逺聊复答专城
　　艳歌行
　　城隅上朝日斜晖照杏梁并卷茱萸帐争移翡翠牀萦环聊向牖拂镜且调妆裁金作小靥散麝起防黄二八秦楼妇三十侍中郎执防超丹地丰貂入建章未安文史阁独结少年场弯弧贯叶【一作月】影学劒动星芒翠盖飞城曲金鞍横道傍调鹰向新市弹雀徃睢阳行行稍有极暮暮归兰房前瞻富罗绮左顾足鸳鸯莲舒千叶气灯吐百枝光满酌胡姬酒多烧荀令香不学幽闺妾生离怨采桑
　　从军行
　　胡兵屯蓟北汉将起山西故人轻百战聊欲定三齐风前喷画角云上舞飞梯鴈塞秋声逺龙沙云路迷燕然自可勒函谷讵须泥
　　三妇艳诗
　　大妇织残丝中妇妬蛾眉小妇独无事歌罢咏新诗上客何须起为待絶缨时
　　置酒髙殿上
　　【曹子建箜篌引曰置酒髙殿上亲友从我游】
　　陈王开甲第粉壁丽椒涂髙牕侍玉女飞闼敞金铺名香散绮幕石砚雕金鑪清醪称玉馈浮蚁擅苍梧邹严恒接武申白日相趋容与升阶玉差池曵履珠千金一巧笑百万两鬟姝赵姬未鼓瑟齐客罢吹竽歌喧桃与李琴挑凤将雏魏君慙举白晋主媿投壶风云更代序人事有荣枯长卿病消渇壁立还成都
　　门有车马客行
　　飞观霞光启重门平旦开北阙髙箱过东方连骑来红尘扬翠毂赭汗染龙媒桃花夹迳聚流水傍池回投【集作挥】鞭聊静【集作接】电捐轸暂停雷非闗万里客自有六竒才琴和朝雉操酒泛夜光杯舞袖飘金谷歌声绕凤台良时不可再驺驭郁相催安知太行道失路车轮摧
　　白头吟
　　平生懐直道松桂比真风语黙妍媸际沈浮毁誉中谗新恩易尽情去宠难终弹珠金市侧抵玉舂【一作昆】山东含香老顔驷执防异扬雄惆怅崔亭伯幽忧冯敬通王嫱没胡塞班女弃深宫春苔封履迹秋叶夺妆红顔如花落槿鬓似雪飘蓬此时积长叹伤年谁复同
　　怨诗【集作情诗】
　　新丰妖冶地游侠竞娇奢池台间罗绮桃李襍烟霞盖影分连骑衣香合并车艳粉惊飞蝶红妆映落花舞衫飘冶袖歌扇掩团纱玉牀珠帐巻金楼镜月斜还疑萧史凤不及季伦家
　　应龙篇
　　应龙未起时乃在渊底藏非云足不蹈举则冲天翔譬彼野兰草幽居常独香清风播四逺万里望芬芳隠居可颐志自见焉得彰
</div>
    <div class="pagination">
<a href="古诗纪_page139.html">上一页</a><span>...</span><a href="古诗纪_page135.html">135</a><a href="古诗纪_page136.html">136</a><a href="古诗纪_page137.html">137</a><a href="古诗纪_page138.html">138</a><a href="古诗纪_page139.html">139</a><span class="current-page">140</span><a href="古诗纪_page141.html">141</a><a href="古诗纪_page142.html">142</a><a href="古诗纪_page143.html">143</a><a href="古诗纪_page144.html">144</a><a href="古诗纪_page145.html">145</a><span>...</span><a href="古诗纪_page141.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
