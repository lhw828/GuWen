<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 550 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 550 页/共 947 页</h1>
    <div class="content">　　过贾谊宅
　　闻君放逐此淹留献纳空悬汉室忧旧宅独临湘水逺遗文曽吊屈原愁青枫极浦烟光晩白鸟空江树影秋西望不堪怀古意欲因归去卧沧洲










　　石仓歴代诗选巻二百九十八
　　钦定四库全书
　　石仓歴代诗选巻二百九十九
　　明　曹学佺　编
　　明诗初集十九
　　陈亮
　　秋日登御风台
　　雁峰有高台西望近林岭乗闲一展眺举歩凌絶顶秋高灏气肃风物渐凄冷寒螀始发声过雁有遗影惟时收获竟逺目足驰骋北海澄不波西山碧逾浄萧晨感揺落赏玩爱清景未结尘外游即此足幽屏
　　古意呈陈汉臣
　　郁郁涧底松离离原上草春风一吹拂秀色相映好金商行素秋滋蔓巳枯槁大材终不凋且向岩壑老娟娟孤生竹托根在别岛枝榦苦不长风烟莫能扫寒暑更代谢霜雪正倾倒相期抱幽独贞坚以为保
　　秋日感懐
　　白露下庭树忽然天地秋萧条海上望怆恻令人愁世路日梗纷干戈满中州王业岂不广居然如缀旒嗟彼狥名人尚爱关内侯南琛效职贡尽逐沧溟舟印绶何累累报国无良筹独有云台子深懐蹙额忧
　　游瑞岩
　　古磴入幽洞危亭俯层巅昔闻魑魅居幻作兠率天生平爱竒观双屐劳攀縁安知穷海陬有此佳山川凉秋天宇晶四壁无浮烟凭高送逺目海色清无边开筵荐芳樽拂石看名镌登临惬素赏感槩伤华颠一丘志未酬百虑纷相牵日夕返吾策高懐徒怅然
　　夏日过石首简天石老禅
　　世累日多门驰驱厌尘杂驾言寻招提双屐蚤巳蜡霜余叶尽飘囘首见孤塔入门谒金仙钟鼓响镗鞳吾师投迹久终岁一旧衲曾从大方游巳悟世外法深居行无取问语终不答竹影覆经房茶烟绕禅榻天寒日苦短千嶂夕隂合笑别虎溪头松风起萧飒
　　奉别吴志孚先生
　　泽国鸿雁集衡门风雨深斋居抱行素恻恻感秋吟久懐延陵风高驾幸过临惠然襟期合孰云旷难寻既洁樽中醪载拂牀上琴无言一防易頼写千古心忆昔倾葢时游集多朋簪临觞忽不乐感旧复慨今盛时不重来白发苦相侵斯文恐将坠朂尔道自任三江多兰茞地古饶云林跂望信修阻尚忆金玉音
　　冬日游屿南登石赋诗贻同志
　　畴昔过兹乡驻马望石蹉跎两鬂华始作登临客是时冬向深气未萧瑟追随得良友周览访竒迹浮云散轻阴日霁见海色千岩含暮景湖影浸空碧郊原纷绮错左右罗第宅向来多贤豪声誉何籍籍良辰作佳游此地几登歴我来一感慨俯仰视今昔落日松风生迟囘景将夕
　　陪徐汝澄元晖元中张宗献陈彦初诸君饮陈太真湖亭顺泛沧洲矶游三山书院沿郭西而归同赋
　　白日照湖曲嘉树蔼芊芊开筵眺丽景卷幔俯晴川逺岫列苍翠芳洲纷眇绵挥觞观鱼鸟写兴吟兰荃落日举轻櫂幽情期赏延沿淮入空濶望尽云霞天天际见新月城头生暮烟预愁鼓角动饮散各言旋
　　秋日访董伯元于玉溪李子麒招饮得吟字
　　久别乖致书暂喜能盍簪访旧获新益式契求友心半生绍箕裘常恐力不任栖迟就荒陋孰使殷忧深溪光湛虚明露气浮高林虚斋坐超越庶以开烦襟杯盘劳亲朋幽赏难重寻聊持合并乐写作清夜吟
　　高彦恢适安堂
　　即地可栖遯何必逺结庐作堂依故宅聊以适起居青青映户庭嘉木罗且敷图史积左右日与文士俱有时风日佳行吟歩前除萧散咏乐情畅然形神舒用世岂无心出门畏嵚岖优游保贞素庶得遗毁誉
　　澹虚亭为何明府作
　　结宇临清旷賔客日过从有时抱幽独深觉心赏通霁月澄清景微云含水容羣动喧已寂众色望俱空了与世氛逺豁然心境同防懐信足乐王事徒劳衷何日拂衣去高攀陶令风
　　六月初七夜与岭南族中长少二十二人乘月泛西湖示诸同游
　　落日动高兴轻舟过碧浔方欣齐桡乐复惜羣山隂时爱波上月清光犹未沉乍离洲渚浅稍入蒲荷深花香袭人衣水风凉我襟杯行吸素彩曲度飘清音繁华不可再新赏良在今
　　再送唐进士士昭之京
　　鸷鸟刷劲翮志欲凌九霄神鱼鼓巨浪岂惮禹门遥十年磨干将试用在一朝学富名早着才高擢宜超衰年辱见知聼言生风飇将期白首好无奈青云招春风吹江水草色满河桥追攀不可及伫立送行镳
　　秋暮懐刘宗鲁
　　海国别来久长懐琼树枝闲斋坐幽独怅望秋风时自非物外人邈焉难与期空伤緑华歇坐惜白日驰徘徊孤月明怆恻蛩声悲对此更愁予劳歌空尔思
　　田园感兴
　　近宅数畆田种仍种秔三时力农事幸见秋禾登大儿能了官输租先入城小儿方能学稍长还愿耕不喜儿孙多不愿仓廪盈所愿薄税敛庶几家业成
　　壬辰春淮南有警报元帅吴公首议筑城求故址刘氏祠堂在焉伤其毁拆慨然有作
　　涌泉门北湖西偏刘公祠堂垂百年华榱杰栋压湖曲老榕脩竹摩苍烟羽书昨日淮南至官司已卜城濠地毁垣拆屋行见嗟累嵗经营旬日废风亭月榭一时空囘首旧游如梦中更説当年樗里子谁令卜宅近秦宫
　　题畵竹
　　王维逺矣萧郎死墨竹古来俱可数自从老可出湖州世人始信前无古此圗髙古不知名欲与湖州相抗衡森森矛防自相向淅淅枝条如有声高堂素壁时张挂潇洒浑疑却炎夏莫言无地种琅玕自有清风满图畵
　　悼犬行
　　沙村月黑无人行猛兽咆哮绕舍鸣时来攫取村中犬突入篱落居人惊韩卢乌喙夸疾足平地宁知罹虎毒十家九室无吠声更恐穿牢噬黄犊君不见岑君昔在魏郡时吠犬不惊足生牦又不见九江当年有循吏羣虎渡河俱逺避方今政羙时复平那得此物来纵横谁能驱屏入穷谷却使驺虞地上行
　　雪山歌送人宰蜀邑
　　西山嶻嶭连云起东望锦城如井底四时积雪不曽消春来尽作巴江水郎官未识蜀山川马首西行如上天归到琴堂长对雪益思羙政答丰年文翁旧化今如梦期月应知蔼弦诵蜀人解道杜陵诗尽説公来雪山重戏简彦衡彦賔昆仲兄客陆庄弟客镇右
　　陆浑庄畔多芳树旧识徳成岩下路书堂正对大溪头犹是伸防旧居处读书何必傍溪山书编幽兴自相关亦知林下云泉好应恨隄中日月闲客衣未垢寜辞浣湖上月明随徃返却忆惠连深下帷一去不知春事逺近隄蒲叶已含滋五日归心岂肯迟预拂东林松下石与君长日话襟期
　　送林孔逸从军北上
　　脱却缝掖衣更结曼胡缨安能郁郁事笔砚男儿本自重横行越王山下秋风起塞北此时严保垒皇家选士重防秋迢逓征途从此始从军莫问所从谁抱艺懐才无不宜筹边亦自有竒防专事弓刀徒尔为此行壮气何激烈酌酒送君那忍别万里封侯非所难玉关功成湏早还
　　赋得万石冈为宗献刘君作
　　苍山西行争骏奔众峰独有筹峰尊连冈坡陀走平陆参错万石如云屯我疑秦人鞭石走来与人间作岗阜又疑仙子遗羊羣有形犹似猛兽蹲乃知元气自凝结异状竒姿纷突兀秋风不扫白云根晓雾长迷豹穴曽闻山下有高坟彭城余泽多子孙声名能与崇冈并他日当为万石君
　　代赋野堂诗
　　白沙深浅映丛篁中有幽人卜草堂绕屋晴波浮鸭緑近隄新栁拂金黄芳洲水满鳬鸥集曲防风来杜若香小艇繋篱闲不钓青山当户澹相忘幽居岂必岩栖逺渉世何如书味长厐徳只将安遗子冯唐不觉老为郎牀头古帖从人借缸靣新醪约客尝谁道沽名高世俗悬知得趣在林塘胜游屡接湖山赏晩学难追翰墨场时得抱琴弹夜月濯缨遗曲和沧浪
　　答林兄宗正同寓邑之溪上
　　自有当年约宜开此日襟相逢秋叶尽共话夜灯深疎拙縁多难迟廻负寸心懐君吟啸地图史满东林
　　寄道士陈芝山
　　客舍重相问仙标见转难一年秋复尽两地月同看宫巷闻弦诵霞洲想佩环圣朝方急士莫倚是黄冠
　　晩春闲思
　　门巷客来稀闲居静掩扉微风花自落细雨燕双飞向晓披遗帙迎暄换袷衣年年此时节惆怅送春归九月节后希石林公邀游西岩分得湏字
　　佳色尚未逺登临兴不孤秋风吹逺树暮色满平芜白发题诗懒黄花泛酒湏幽栖终未果即此寄欢娱
　　题洋江林彦祯所藏洋江春晩图
　　江上晓来晴春波鸭緑生山云半敛色汀芷尽含荣野艇乗潮去官桥隔防横亭中舒眺者犹有爱鵞情
　　沧浪清隐
　　我爱沧浪水千寻见底清月明三岛近风定一波平清隐将遗世垂竿不钓名何时歌鼓枻相就濯尘缨
　　夜泊古﨑
　　寒山夜苍苍清猿数声响风生芦苇鸣水落洲渚广月出拥潮来时闻人荡桨
　　赠延平王指挥
　　将军英年负才武坐镇闽藩乐风土斾拂九华峰际云帆开双劒津头雨太平不复事刀弓对酒投壶如祭公胜游随处题名在何必燕然纪战功
　　寄陈叔起时在永嘉不归
　　闽南一别几经秋林馆莺花忆旧游过雁不堪频北望沧江无奈自东流风尘冉冉逢人少江草萋萋向客愁白发丹青应更好何时飞翰寄沧洲
　　拟咸阳懐古
　　羣山迢逓走咸阳王业当年此地昌天府首开秦社稷金城今作汉封疆渑池北入河流去轵道西连草树荒故苑离宫何处是空令词客吊兴亡
　　代送林童子防荣学道之延平
　　一棹夷犹上劒津烟霞楼观可栖身云山漫漫空伤别野鹤昻昻巳出尘溪路梅花千树雪仙家瑶草四时春他年链得金丹就持向高堂寿老亲
　　奉寄高廷礼时求贤甚急高且讲学编诗不暇
　　壮游心事巳蹉跎寂寞扄扉似养疴秋尽却看来雁少暮愁空对逺山多频伤白露摧兰蕙独羡清风满薜萝见説新编又超絶近来衡鉴复如何
　　附郑定
　　渭上观猎
　　草折渭门霜萧萧猎气黄飞弓秋万里纵马日千场雕雾藏沙逈鹰风入树长将军骄意气射杀白河狼
　　高邮女儿歌
　　高邮湖水清且幽高邮女儿能荡舟十八梳妆好高髻二十嫁夫长逺游青菱镜破寳□折翡翠衾寒叠香雪芳草王孙去不归蟪蛄啼处秦楼月楼前杨栁飞絮多门外蛛丝成网罗高邮湖水増夕波高邮女儿将奈何
　　送僧游五台
　　浮云心迹应无住腊月逾淮上五台寳地近临天界上佛香遥度雁门来山中别友惟留偈雪里逢人只寄梅此去安禅高絶处旧游知不忆天台
　　伏波祠懐古
　　荒祠衰草已凄然犹有邦人话徃年铜鼓苔生秋雨后宫墙花落夕阳边竹书早着平蛮策沙井空余饮马泉词客经过休感慨云台麟阁总寒烟





</div>
    <div class="pagination">
<a href="石仓历代诗选_page549.html">上一页</a><span>...</span><a href="石仓历代诗选_page545.html">545</a><a href="石仓历代诗选_page546.html">546</a><a href="石仓历代诗选_page547.html">547</a><a href="石仓历代诗选_page548.html">548</a><a href="石仓历代诗选_page549.html">549</a><span class="current-page">550</span><a href="石仓历代诗选_page551.html">551</a><a href="石仓历代诗选_page552.html">552</a><a href="石仓历代诗选_page553.html">553</a><a href="石仓历代诗选_page554.html">554</a><a href="石仓历代诗选_page555.html">555</a><span>...</span><a href="石仓历代诗选_page551.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
