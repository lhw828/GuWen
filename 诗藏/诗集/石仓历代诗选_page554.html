<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 554 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 554 页/共 947 页</h1>
    <div class="content">　　挽沧洲先生陈景明
　　昨夜徳星天上掩山中闻説太丘亡可怜幽室重泉闭无复沧洲嘉兴长蕙帐云昏猿鹤怨萝衣秋冷涧泉伤元龙雅望知何在康乐襟期逈不忘青草更闻诗思逸碧山犹想屐痕香未承鸠杖尊桓季忽聼商山没绮黄日永苔枝悬寳剑夜深寒笛起山阳毎懐载酒寻花径空忆携琴过草堂
　　北邙行
　　北邙山下悲风急魂车辚辚男女泣浮生富贵能几何请君聼此薤露歌居贫艰难葬独苦在富光辉人送多山前翁仲咲相语贵贱应湏土中去新坟峩峩土犹湿日暮狐狸作人立白杨萧萧人已归伫看坟前长荆棘
　　题山水人物
　　徳星堂倚碧山隈乔木萦纡曲涧廻萝迳乱侵红叶满松扉不揜白云来深秋庭发黄金桂积雨堦生碧玉苔千嶂停云修竹暝孤琴月绮窗开夜凉醉倚岩前瀑香暗唫余雪后梅谷口幽期时怅望辋川佳兴俱徘徊溪声梦入寒猿断鸟影愁将夕磬催佳句多情追沈谢闲居有赋胜邹枚珠林落景明窗户翠壁飞花入酒杯泉石趣幽依枕席芝兰香霭近樽罍鸟声闲对云间榻林影青浮江上台即此端居人境外更湏何处问蓬莱
　　寄衣曲
　　制就寒衣谁与将长缝短线牵人肠寸丝极于寸心苦借问傍人同寄与封裹频开仍覆视一片慇懃心万里江南十月寒不禁况我良人在辽水天寒雨雪隂山道去日行装岂完好今将血泪与寒衣寄向天涯何日到
　　兵车行
　　兵车行征马鸣路上行人皆哭声哭声彻天泪满地天地自是终无情弓箭在身刀在手父母相随语未了妻子牵衣在后啼兄弟束装向前走遥遥西上咸阳路万里苍茫起烟雾倾身逈逐孤雁飞乡邻亲戚知何处掩泪吞声行负戈运粮斩木北防河军中昨夜诏书至发兵转戍长城地野旷天清战血腥悲笳日暮秋风起君不闻长城夜哭秦时鬼瀚海风烟汉家垒秦汉争雄几百年有血当时成海水武皇重开边干戈苦未息妇人力耕锄丈夫事行役千村少烟火万井惟荆棘兵革海内犹未清州司门外徴求急君不见长城窟城下草根纒白骨人生莫作长城卒
　　采莲曲
　　采莲歌歌采莲鬓云斜堕黄金蝉兰桡畵舫清江曲珠钿罗裙凝云緑叶翠花红色如绮鸦黄粉白情如玉江上休随鸿雁飞花前莫并鸳鸯宿采莲自小惯乗潮江中风浪何飘揺共怨良人千里外顾影残妆恨未消
　　王昭君歌
　　自顾倾城姿六宫人莫比薄幸丹青人使我恨至死忽朝嫁我天一方托身万里何茫茫宫月歌残杨栁色梨云梦断罗衣香玉容暝对边尘泣昭阳恩宠何嗟及云边箭落雁声寒帐中霜重貂裘湿蕃王强妾若尽欢异域不通言语难肝肠暗与弦俱断独抱琵琶向月弹
　　古薄命
　　妾命薄如秋叶叶薄从风胜如妾妾薄此身何所依叶薄常趂风中飞妾薄命如秋影影痩伶俜月中冷妾身强在如影轻影轻犹得随月行良人逺戍交河北堂上姑嫜发应白鬻钗剪发奉甘防夜制寒衣寄万里妾命强存不如死妾命薄何太恶容华暗向菱花落
　　铜雀台
　　高台已凋残欢爱从此毕不闻歌吹声惟见枫叶赤春风辇路依江渚鸣珰佩玉知何处舞影晴浮漳水云歌声暝作西陵雨君不见英雄割据无复存全盛湏防那可论春深芳草宫前碧凄凄犹带罗裙色月明风冷繐帐空佳人掩泪望陵泣
　　古钗叹
　　古钗埋没知何日泥中拾得重爱惜两股盘龙十二行钗头仍刻双鳯凰鬼工金错加雕饰古制无光土花蚀莫嫌此様不称仪更是内家旧时物传闻隣女争来看玉指摩挲复惊叹慎勿弃置宜深藏留取花前作珍翫
　　题成趣轩
　　幽人荷衣蕙为带幽居笑指秋山外碧水青山意自长墨绶朱轮心不爱寜甘高卧絶华轩木叶纷纷独闭门篱落鸟鸣山火夕江村人语藤萝昏田药圃归来晩月色苍苍陇猿断列鼎无论浮世荣一樽长对清辉满林下相逢独有君鹿门谷口俱无闻羡尔草堂慎终始莫令山鬼空移文
　　塞下曲
　　朔北寒风起春来雪作花黄云愁陇水白骨怨边沙桞暗边尘暮营空塞日斜故园芳草緑客梦几还家
　　宿郑五别业林处士
　　不见催租吏渔歌听自频应迷辋川路空想武陵春落日闻清磬寒林见故人秋风如有待江上共垂纶
　　客中除夕
　　牢落天涯夜人穷嵗亦穷空山双鬓白孤馆一灯红腊尽屠苏外春来爆竹中此身如断梗何事苦匆匆
　　秋思
　　身世如萍梗他乡縂是愁暝灯虫入夜残雨叶翻秋坎止知何处暌离似胜游虚舟从所适无日是安流
　　题畵
　　孤亭临水夕乔木生寒色清隐自幽人宛若山隂客群峰入户青一涧当牕白日暮独凭栏衣上归云湿
　　感懐冬夜
　　穷冬天地闭积雪暗河关身世随孤雁家林隔万山江声回积梦灯影对愁顔遥夜心千里萧萧两髩斑
　　拟古王子安郊兴
　　闲居春日赋清兴故人同栁烟晴泣露苹浦暗生风水牵残影緑花送断香红祗恐青山暮金樽緑酒空
　　别赠蔡茂
　　少年重豪侠长向五陵游醉倚夷门日歌残易水秋猿声烟外树鴈影月边楼未有苍龙剑神光射斗牛
　　别龙川尉陈海
　　忆得从游日青袍各少年今来俱白首相对共凄然我病秋山雨君行瘴海烟浮云分散后明月几时圆
　　除夕
　　奄忽时空度浮云节序迁更残犹旧岁明发是新年春入屠苏里寒消爆竹前絶怜扬子宅华发守青氊
　　挽李氏太母
　　七十人生少慈顔近百龄正宜乐寿考岂为掩泉扄客吊山灵泣魂归陇树青輀车当祖载薤露若为听
　　登余干城
　　荒原落日过重城万里苍茫感客情乡思雨中和雁断秋风江上见人行枫林西入吴江逺驿路东分楚水平遥望天涯流落久暮云飞叶自纵横
　　山居
　　我家曽住越山隈乔木春深紫翠堆堂上佩声朱履度庭前山色玉屏开衣冠有恨先王后家世应从南渡来文献祗今三百载清风白屋守蒿莱
　　秋懐
　　霜满枫林江上村犬声篱落防柴门空山落日秋砧暝野渡荒烟晚磬昏寂寂寒灯当永夜依依凉月对残魂覊懐凄切空垂泪又听前溪起断猿
　　孤雁
　　折羽惊下渚蒲分飞归路失相呼哀鸣天际云堪伴寒影江头月共孤北度关山乡国逈南依湘水稻粱无弟兄此日知何在望断穷秋恨亦枯
　　咸阳懐古
　　鲍鱼风起沙丘道五采文龙属沛公玉斗碎残谋士去楚歌声断霸图空东流渭水千年緑西望骊山三月红惟有五陵松柏在苍苍曽阅几英雄
　　钓龙台懐古
　　戍皷城分散暮鸦无诸故垒到堪嗟青山犹记秦封域芳草空余越世家逐鹿旌旗云汉杳钓龙台榭夕阳斜英雄牢落今千载风雨萧萧起暮笳
　　挽姬乔氏
　　纱窗落日度黄昏知是音容隔九原华屋不闻灯下语妆台空想镜中魂香罗犹染残春泪花迳惟余旧袜痕独有南宫词客恨多情何处向人论
　　送王孟扬之京
　　年来知已叹飘零谁唱离歌复忍聼有恨空江芳草緑多情落日故山青云间征骑频催发花外流觞祗暂停秪恐分擕愁不极临风长醉莫教醒
　　别舍弟宗一
　　粤江江上思悠悠若上扁舟双泪流去国身飘天外叶还家梦断海边秋山从鸟影当空度云傍猿声入夜愁逺道六千过桂岭穷荒垂死岂堪投
　　送宫人入道
　　净洗红妆翠黛残承防却向太清坛罗襦巳解明珠佩寳髻新簮碧玉冠昼永闲依松下鹤春深犹梦镜中鸾碧云凉月秋衾冷还似昭阳独寝寒
　　钱塘懐古
　　龙飞鳯舞下钱塘冠盖朱轮散异方王业偏安新典礼山河无复旧封疆铜驼雨冷依芳草石兽云昏卧夕阳今古废兴多少恨一声孤鴈海天长
　　奉和圣制从蓬莱向兴庆阁道中留春望之作
　　陪逰禁苑早春前莺啭春风入绮筵桞外翠华承日转花前阁道与天连管弦声动千林晓草木晴浮万井烟自是宸游多睿藻子云偏得侍甘泉
　　过贾谊宅
　　故宅荒凉倚碧岑寒云漠漠迹难寻书沈湘水情何极鵩赋长沙怨已深空馆无人啼鸟到闲门有迳碧苔侵可怜前席今千载惟有清自啸唫
　　苏台至望亭驿人家尽空怅然有作寄从弟纡
　　东吴黎庻独何依景物凄清旧日非芳草园林人不见落花门巷燕还飞干戈时起风尘暮烽堠春来戍火微髙卧东山犹未起洞中花发忆荼薇
　　登皷山
　　车从追游到上方金宫钟磬霭林塘彩云寳地通霄逈翠壑松涛入海长萝迳引杯山鸟下石厨供馔涧泉香空堂清梵沈沈夕共聼三生色相忘
　　题螺洲林公鲁小景
　　茅屋松扉水畔村居人殊胜武陵原草深行迳迷归路花落春潮自到门石上暝琴期宿客林间微月动清猿不知何处谢端宅凄絶空江螺女魂
　　西城夜月
　　西城有明月照彼崇台上万籁夜沈沈清光独相向
　　小景
　　茅屋掩芳林萝衣卧苔石空山寂无人寒云落秋色
　　虗室弦声
　　空斋寂无人丝桐奏流水飞絮落寒潭静逐浮云起
　　秋江渔唱
　　渔舟晓唱来声度芦花影月落曲未终江空钓丝冷
　　逺屿堆蓝
　　微茫江上峰青青雨中积幽人兴无穷闭门对秋色
　　鸂
　　朝浴湖水濵暮宿菰蒲里偶值荡舟人双双复飞起
　　书郑公啓扇
　　幽人爱青山结屋空林里夜深梦白云明月在溪水
　　题山水
　　几家茅屋水边村花落春潮夕到门溪上数峰青似染居人説是武陵原
　　其二
　　江上千峰紫翠浮松门苔迳映清流茅堂雨絶湘帘暝卧聼空山一夜秋
　　其三
　　九嶷如黛暮云间帝子何年去不还唯有清猿聼不尽潇潇寒雨万重山
　　其四
　　流水人家洞里幽清猿古木思悠悠别家几度藤萝月闲却瑶琴石上秋
　　晩眺
　　白云深处野人家倚杖闲吟日未斜江上数峰看欲尽晩钟残月入芦花
</div>
    <div class="pagination">
<a href="石仓历代诗选_page553.html">上一页</a><span>...</span><a href="石仓历代诗选_page549.html">549</a><a href="石仓历代诗选_page550.html">550</a><a href="石仓历代诗选_page551.html">551</a><a href="石仓历代诗选_page552.html">552</a><a href="石仓历代诗选_page553.html">553</a><span class="current-page">554</span><a href="石仓历代诗选_page555.html">555</a><a href="石仓历代诗选_page556.html">556</a><a href="石仓历代诗选_page557.html">557</a><a href="石仓历代诗选_page558.html">558</a><a href="石仓历代诗选_page559.html">559</a><span>...</span><a href="石仓历代诗选_page555.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
