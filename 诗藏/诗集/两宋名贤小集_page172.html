<!DOCTYPE html>
<html>
<head>
    <meta charset="UTF-8">
    <title>两宋名贤小集 - 第 172 页/共 365 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两宋名贤小集 - 第 172 页/共 365 页</h1>
    <div class="content">　　仙人春宴曲
　　髙楼玉佩揺春风银槽压雨珍珠红天留晓月十分魄飞光下照仙人宫瑶姬半醉挝鼍鼓防凤吹笙黄鹤舞双成翠袖织藕丝麻姑行厨擗麟脯金盘烧蜡夜未央从妃进果蟠桃香坐上花开人未老他日重来花更好三千年后忽相逢再约羣仙醉蓬岛
　　观骆元直经进江南形势图
　　异时汉网踈天讨健儿马囓江南草石头重戍岂无兵将军不识丹阳道至今战骨埋秋霜伤心不忍问耆老龙蟠虎踞昔何雄赤壁濡须在眼中浔阳江水射蛟处旌旗拂天来向东艨艟塞川不敢下昔人曽此破曹公横江九道波翻屋试请轻兵渡淮曲夜入长安人不知应见画图心已熟他日将军按此图鼓行而西如破竹
　　和刘美中尚书聴寳月弹桃源春晓
　　何年凿源开混茫桃花两片吹红香烟消逺浦生防阳渔舟误行溪水长溪回岸转山隙光疑有绛阙仙人房居民争出罗酒浆花间笑语音琅琅抱琴释子眉发苍响泉韵磬鸣长廊能谈往事悲孟尝昔时台沼今耕桑又如勇士赴敌塲坐令游子思故乡清猿抱木号鸿荒孤吟划见丹凤翔曲终待月西南厢重调十指初不忙如见古画秦衣裳春天百鸟争颉颃桃源归来今已忘弹到落花空断肠
　　题罗畴老家明妃辞汉图
　　明妃辞汉出宫门丰容靓饰朝至尊至尊左右皆动色明妃欲语复吞咽三千蛾眉塞天阍帝独不识王昭君顾影徘徊复良久尚冀君王一回首当时自倚絶世姿不将赂结毛延寿可怜朱网画香车却来逺嫁呼韩邪不如归州旧村女三幅罗裙两髻丫陌上花开大堤暖细雨春风归缓缓寜从禁籞落风沙长路漫漫碧云断忽看汉月临氊裘泪湿弹丝锦臂鞲龙眠防作无声句写得当时一段愁
　　送李亭仲赴荆南辟
　　少年胆气横秋烟腰间櫑具森龙泉出门万里探虎穴锦带雕鞍明积雪洞庭木叶飞霜风将军秉旄西击戎旌旗戈甲照湖海欃枪欲灭髦头空须君磨盾作露布挿羽来奏明光宫
　　丽人行【读大业拾遗作】
　　桃叶山前宫漏迟宫人傍辇持花枝君王喜慿绛仙立殿脚争画双长眉欲把琵琶弹出塞结绮临春时事改井边忽见张丽华忍聴后庭歌一再
　　早行
　　羣鸡鼓翼天欲光井上梧桐生防凉残星烂烂或出没初日淡淡开青苍楚妃台边晓云碧伏波庙前秋草黄骚人辛苦拾何物沅有芷兮今已香
　　和韵胡敦实少年行
　　酒酣坐待东方髙臂鹰走逐城南豪弯弓射杀白额虎醉骑归马雪花毛日暮黄云动天色易水迷魂招不得莫学并州游侠儿徒费黄金饰鞯勒
　　题刘端礼歩芳桥
　　桥上画栏低压水青龙影落芙蕖底欲渡芙蕖望翠防波面红云映屐齿洛浦清流古有神罗袜凌波生暗尘东昏戏作锦地茵金莲衬歩如花人而今此事堕渺莽但有荷花开荡漾试穿茫屩踏风烟安用紫丝连步障
　　送向丰之
　　君家梁苑妙人物羯末封胡咸勃窣子今二十能缀文诗如阵马雄驰突此去荆湖道路长要吟秋水动三湘归时焦叶应黄落賸拾骚人春草香
　　过刘美中新居
　　乱碧峰头水拍堤白沙寒竹净柴扉晨光破雾千山出絶壁盘云一鴈飞外烟霞舒锦绮坐中谈笑落珠玑江边野老逢人説待看追锋入翠防
　　【缺题】
　　湘水清如碧玉环湘妃泪染竹痕斑此时游宦非髙志何日抱琴归故山鴈塔共题双阙际马蹄同下五云间今朝顦顇荆湖外却望烟霄叹未还
　　别葛徳裕主簿
　　官冷身闲簿领稀时从物外赴襟期慿君少缓青丝鞚为我聊倾碧玉巵野寺石泉秋煮茗松窗雪屋夜论诗悬知别后东风近先寄寒梅第一枝
　　和葛徳裕别后用旧韵见寄
　　渝川咫尺杳如期鸡黍犹堪勅妇炊旋滴银槽将进酒细倾金屈倒垂巵闲为洛下诸生咏突过黄初数子诗阿吉想能骑竹马凤雏低映碧梧枝【阿吉徳裕子也】
　　次韵江正邦
　　卢溪春水欲平堤满径蓬蒿竹掩扉斋馆静无尘土杂盘飱喜有药苖肥君寻甘露峰前住人似山隂雪夜归江海未应终寂寞鹤书将下钓璜矶
　　正邦闻王师来驻辞归禾山次韵以别
　　潘才如海渺无堤肯顾衡茅竹里扉闲钓一溪春水绿尚容三寸白鱼肥忽传铜虎天边下共探珠夜半归此去烟尘犹未静何时马迹破苔矶
　　送李成叔归峡江兼简萧懋徳
　　平生未见嵇中散野鹤轩昻识季昆江表今无耆旧在中郎尚有典刑存螺川汗炙书千巻玉涧船归酒一樽独羡氷清萧处士通家能入李膺门
　　春日横山堂有怀谢直夫用前韵
　　解道澄江元有声东山出处更闗情髙吟正忆西堂梦妙语仍逢春草生沙尾断篷垂钓逺峯头晚日落船明不将车骑惊猿鹤岩谷犹传此段清
　　次韵黄元授见访
　　中兴人物起纷纷应有竒才合致君仰视孰为真汉相夜行何识故将军且骑骏马天边路莫话髙楼日暮云年少功名方入手勒移休动北山文
　　次韵胡观光长庆寺早起
　　晓天楼殿倚空虚尚见星辰落落踈鹊动髙林人起后马嘶残月客行初偶来作尉聊驱盗岂谓论功得谤书但使一方无犬吠即看黄纸下新除
　　和曹温如都监惠诗
　　两脚虚随匹马尘江湖嵗晚始谋身篱边日醉陶元亮窗外夜呼祁孔賔倒着敝衣迎好客急搜竒句发阳春阿瞒岂但能横槊文采风流世有人
　　二月二日出郊
　　日头欲出未出时雾失江城两脚防天忽作晴山巻幔云犹含态石披衣烟村南北黄鹂语麦陇髙低紫燕飞谁似田家知此乐呼儿吹笛跨牛归
　　和刘端礼避地初归见访
　　庭前喜鹊乱栖鸦知有隣翁酒易賖老瓦盆随田舍饮半溪云入野人家莫将棘手迎西日来倚危栏咏落霞无奈醉归灯火乱仆夫争路向江沙
　　和裴主簿九日
　　欲上髙髙岭路防踈林蔽日尚堪依枫江水冷天初静桐井桑干叶乱飞篱下采花人独秀山头落帽客何稀金壶倒尽重沽酒莫惜朝来更典衣
　　次韵杨廷秀求近诗
　　闻説学诗如学仙怪求诗思渺无边自怜独裹痴人骨岂意妄得麻姑鞭曽是千军初入阵清于三峡夜流泉只今老钝无新语枫落吴江恐误传
　　杨文发自长沙相别忽来权邑惠诗次其韵【公来权邑官妓逃亡略尽】
　　湘水东边唤渡舟湘天欲暮使人愁岂期陶令来为县应念厐公不入州索我题诗今老矣看君下笔防时休论文把酒诚堪乐莫叹樽前欠狄秋
　　和刘乔卿雪诗【紫极真人吹箫雪降则止】
　　柴门忽启玉为闗疑是新移海上山野寺僧居银窟里广寒宫在月明间老农击鼓迎丰嵗紫极吹箫近帝寰腊后东风将解冻已看峰顶露孱顔
　　中夜起坐惜春亭月照酴醿清香郁然因成四韵
　　袖手归来避世尘酴醿坐对惜余春靓妆不入市防眼幽韵只应丘壑人醉唤江梅君益友力移亭竹我比隣天公着意怜诗客月色西窗一夜新
　　谒魏彦成郎中
　　病夫投老入城闉到处逢人説使君岂料骑驴冲大尹正须扛鼎识竒文池生春草何曽梦枫落吴江误所闻更愿兼收湖海士当今冀北马空羣
　　王主簿清暑阁
　　褦襶趋程作热官何如避暑得清安轻隂画出三湘境爽气能为六月寒自有薫风生屋角不须纎手捧氷盘栏干半倚红尘外卧聴江声泻碧湍
　　次韵常徳府葛倅见寄
　　武陵旌节控湘西通守仍兼把一麾玉帐静谈千里月铜符遥镇五溪夷漂流欲识荆州面饥渇正如桑下儿仰止门墙诉羁旅穷愁那复有佳词
　　赠李子安
　　穷居未有四立壁负郭兼无二顷田拟斸云根结茅屋不知谁赠买山钱
　　和郑元清同游殷仲堪读书台
　　晋国衣冠扫地空渔歌长在水云中倚栏欲问兴亡事木末瑠璃坠晓风
　　次韵刘恵直梅花
　　雪压寒梢玉作容岭头相见又东风人间欲问春消息半在竹桥溪影中
　　夜郎归日答葛令惠诗
　　七载投荒万里余交游半作晓星踈门前梅栁换新叶忽得故人相问书
　　赠写真胡生
　　误着儒衣到骨穷儿童拍手笑衰翁钓鱼艇子今无恙置我五湖烟雨中
　　谒僧恵端不遇
　　僧扉深倚碧岩隈何处看云久未回日暮鸣钟应不语嗔人马迹涴苍苔
　　和答邦直
　　惠爱如兰正吐芽芳风吹落防千家明年催直金銮殿龙口飘香看百花
　　和刘元弼见招
　　玉壶沽酒挈青丝及取春风花发时便把一樽留客醉莫教红雨洗残枝
　　步芳园
　　密栽桃李碍车轮栁下风防不动尘已办寻春蜡双屐飞花满地草如茵
　　茉莉花
　　纎云抹尽日西流人在瑶池宴未休王母欲归春满路晓风吹下玉搔头
　　两宋名贤小集巻一百九十五
　　钦定四库全书
　　两宋名贤小集巻一百九十六
　　宋　陈　思　编
　　元　陈世隆　补
　　林泉结契【一】
　　王质字景文号雪山郓州人寓居兴国军绍兴三十年进士孝宗朝为枢密院编修官出判荆南府奉祠山居有雪山集绍陶录
　　山友辞
　　拖白练
　　身全白嘴防红尾长尤鲜白声清简又有拖红练通体深红
　　拖白练拖白练苍翠隂中玉一片翻枝倒叶露防茫风动树鸣忽不见穿向北穿向南山藤野蔓何能纒呜呼此友兮可解顔溪山缭绕多林峦
　　青菜子
　　身青绿头乌脑后一线细白泉围之声清急多苦吟又谓之碧蒿
　　青菜子青菜子林静山空倐惊耳闇中娟妙度清圆东林吟罢西林起叶青青菜青青飞到山深声转清呜呼此友兮相防心萧骚野响住寒林
　　泥滑滑
　　身焦黄杂黒斑防如鸡而小声焦急多鸣则有隂雨在篁篠间故又号竹鸡
　　泥滑滑泥滑滑林雨林风交飒飒苍皮翠荚啄鲜香树外行人何时歇山有菓山有蔬枫脂松胶香有余呜呼此友分慰所须野草山花满地铺
　　黄栗留
</div>
    <div class="pagination">
<a href="两宋名贤小集_page171.html">上一页</a><span>...</span><a href="两宋名贤小集_page167.html">167</a><a href="两宋名贤小集_page168.html">168</a><a href="两宋名贤小集_page169.html">169</a><a href="两宋名贤小集_page170.html">170</a><a href="两宋名贤小集_page171.html">171</a><span class="current-page">172</span><a href="两宋名贤小集_page173.html">173</a><a href="两宋名贤小集_page174.html">174</a><a href="两宋名贤小集_page175.html">175</a><a href="两宋名贤小集_page176.html">176</a><a href="两宋名贤小集_page177.html">177</a><span>...</span><a href="两宋名贤小集_page173.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
