<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 523 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 523 页/共 1083 页</h1>
    <div class="content">　　耳顺吟寄敦诗梦得
　　三十四十五欲牵七十八十百病躔五十六十却不恶恬淡清浄心安然已过爱贪声利后犹在病羸昏耄前未无筋力寻山水尚有心情听管闲开新酒尝数醆醉忆旧诗吟一篇敦诗梦得且相劝不用嫌他耳顺年
　　别氊帐火炉
　　忆昨腊月天北风三尺雪年老不禁寒夜长安可彻頼有青氊帐风前自张设复此红火炉雪中相暖热如鱼入渊水似兔藏深穴婉软蛰鳞苏温炖冻肌活方安隂惨夕遽变阳和节无奈时迁岂是恩情絶毳防逐日巻香燎随灰灭离恨属三春佳期在十月但令此身健不作多时别
　　六年春赠分司东都诸公【时为河南尹】
　　我为同州牧内愧无才术忝擢恩已多遭逢幸非一偶当谷贱嵗适值民安日郡县狱空虚乡闾盗奔逸其间最幸者朝客【一作夕】多分秩行接鸳鹭羣坐成芝兰室时聨拜表骑间动题诗笔夜雪秉烛逰春风携榼出花教莺防检栁付风排比法酒淡清浆含桃嫋红实洛童调【去声】金管卢女铿瑶瑟黛惨歌思深腰凝舞拍密每因同醉乐自觉忘衰疾始悟肘后方不如杯中物生涯随日过世事何时毕老子苦乖慵希君数牵率
　　九日代罗樊二妓招舒著作【齐梁格】
　　罗敷敛双袂樊姬献一杯不见舒员外秋菊为谁开
　　忆旧逰【寄刘苏州】
　　忆旧游旧逰安在哉旧逰之人半白首旧逰之地多苍苔江南旧逰凡几处就中最忆呉江隈长洲苑緑栁万树齐云楼春酒一杯阊门晓严旗鼔出臯桥夕閙船舫廻脩蛾慢脸灯下醉急管繁头上催六七年前狂烂熳三千里外思裵回李娟张态一春梦周五殷三归夜台虎丘月色为谁好娃宫花枝应自开頼得刘郎解吟咏江山气色合归来【娟态苏州妓名周殷苏州从事】
　　荅崔賔客晦叔十二月四日见寄【来篇云共相呼唤醉归来】
　　今嵗日余二十六来嵗年登六十二尙不能忧眼下身因何更算人间事居士忘筌黙黙坐先生枕麴昏昏睡早晚相从归醉乡醉乡去此无多地
　　劝我酒
　　劝我酒我不辞请君歌歌莫迟歌声长辞亦切此辞听者堪愁絶洛阳女儿面似花河南大尹头如雪
　　赠韦处士六年夏大热旱
　　骄阳连毒暑动植皆枯槁旱日干密云炎烟焦茂草少壮犹困苦况予病且老脱【一作既】无白栴檀何以除热恼【华严经云以白栴檀涂身能除一切热恼而得清凉也】汗巾束头鬓羶食熏襟抱始觉韦山人休粮散髪好









　　御定全唐诗巻四百四十四
　　钦定四库全书
　　御定全唐诗巻四百四十五
　　白居易
　　和微之诗二十三首【并序】
　　微之又以近作四十三首寄来命仆继和其间瘀防四百字车斜二十篇者流皆韵剧辞殚瓌竒怪谲又题云奉烦只此一度乞不见辞意欲定霸取威置仆于穷地耳大凡依次用韵韵同而意殊约体为文文成而理胜此足下素所长者仆何有焉今足下果用所长过防见窘然敌则气作急则计生四十二章麾扫并毕不知大敌以为如何夫劚石破山先观镵迹发矢中的兼听声以足下来章唯求相困故老仆报语不觉大夸况曩者唱酬近来因继已十六巻凡千余首矣其为敌也当今不见其为多也从古未闻所谓天下英雄唯使君与操耳戏及此者亦欲三千里外一破愁顔勿示
　　他人以取笑诮乐天白
　　和晨霞【此后在上都作】
　　君歌仙氏真我歌慈氏真慈氏发真念念此阎浮人左命大迦叶右召桓提因千万化菩萨百亿诸鬼神上自非相顶下及风水轮胎卵湿化类蠢蠢难具陈愿在救防大悲忘辛勤无论善不善岂间寃与亲抉开生盲眼摆去烦恼尘烛以智慧日洒之甘露津千界一时度万法无与邻借问晨霞子何如朝玉宸
　　和送刘道士游天台
　　闻君梦逰仙轻举超世雰握持尊皇节统卫吏兵军灵旂星月象天衣龙鳯纹佩服交带箓讽吟蘂珠文阆宫缥缈间钧乐依稀闻斋心谒西母暝【一作膜】拜朝东君烟霏子晋裾霞烂麻姑帬倐忽别真侣怅望随归云人生同大梦梦与觉谁分况此梦中梦悠哉何足云假如金阙顶设使银河濆既未出三界犹应在五蕴饮咽日月精茹嚼沆瀣芬尚是色香味六尘之所熏仙中有大【一作天】仙首出梦幻羣慈光一照烛奥法相絪緼不知万龄暮不见三光曛一性自了了万缘徒纷纷苦海不能漂刼火不能焚此是竺干教先生垂典坟
　　和栉沐寄道友
　　栉沐事朝谒中门初动关盛服去尚早假寐须臾间钟声发东寺夜色藏南山停骖待五漏人马同时闲髙星粲金粟落月沈玉环出门向关【一作阙】路坦坦无阻艰始出里北闬稍转市西阛晨烛照朝服紫烂复朱殷由来朝廷士一入多不还因循掷白日积渐凋朱顔青云已难致碧落安能攀但且知止足尚可销忧患
　　和祝苍华【苍华髪神名】
　　日居复月诸环回照下土使我云髪化为素丝缕禀质本羸劣飬生仍莽卤痛饮困连宵悲吟饥过午遂令头上髪种种无尺五根稀比黍苗梢细同钗股岂是乏膏沐非关栉风雨最为悲伤多心焦衰落苦余者能有几落者不可数秃似鹊填河堕如乌解羽苍华何用祝苦辞亦休吐正如剃头僧岂要巾冠主
　　和我年三首
　　我年五十七荣名得几许甲乙三道科苏杭两州主才能本浅薄心力虚劳苦可【一作何】能随众人终老于尘土我年五十七归去诚已迟歴官十五政数若珠累累野萍始宾荐场苗初絷维因读管萧书窃慕大有为及遭荣遇来乃觉才力羸黄纸诏频草朱轮车载脂妻孥及仆使皆免寒与饥省躬私自媿知我者微之永懐山隂守未遂嵩阳期如何坐留滞头白江之湄
　　我年五十七荣名得非少报国竟何如谋身犹未了昔尝速官谤恩大而惩小一黜鹤辞轩七年鱼在沼将枯鳞再跃经铩翮重矫白日上昭昭青云髙渺渺平生颇同病老大宜相晓紫绶足可荣白头不为夭夙懐慕箕颍晚节期松篠何当阙下来同拜陈情表
　　和三月三十日四十韵
　　送春君何在君在山隂署忆我苏杭时春逰亦多处为君歌往事岂敢【一作取】辞劳虑莫怪言语狂须知酬答遽江南腊月半水冻凝如瘀寒景尚苍茫和风已吹嘘女墙城似灶雁齿桥如锯鱼尾上奫沦草芽生沮洳律迟太簇管日暖羲和驭布泽木龙催迎春土牛助雨师习习洒云将飘飘翥四野万里晴千山一时曙杭土丽且康苏民富而庻善恶有惩劝刚柔无吐茹两衙少辞牒四境稀书防俗以劳徕安政因闲暇着仙亭日登眺虎丘时逰豫【望仙亭在杭虎丘寺在苏】寻幽驻旌轩选胜回宾御舟移溪鸟避乐作林猨覻池古莫耶沈石竒罗刹踞【劒池在苏州罗刹石在杭州】水苗泥易耨畬粟灰难锄紫蕨抽出畦白莲埋在淤萎花红带黯湿叶黄含菸【楚辞云叶菸色而就黄】镜动波飐菱雪回风旋絮手经攀桂馥齿为尝梅楚坐并船脚欹行多马蹄跙圣贤清浊醉水陆鲜肥饫鱼鲙芥酱调水葵盐豉絮【敕虑反】虽微五袴咏幸免兆人诅但令乐不荒何必游无倨吴苑仆寻罢越城公尚据旧逰几客存新宴谁人与【去声】莫空文举酒强下何曾箸江上易优防城中多毁誉分应当自尽【一作画】事勿求人恕我既无子孙君仍毕婚娶久为云雨别终拟江湖去范蠡有扁舟陶潜有篮轝两心苦相忆两口遥相语最恨七年春春来各一处
　　和寄乐天
　　贤愚类相交人情之大率然自古今来几人号胶漆近闻屈指数元某与白乙旁爱及弟兄中权【一作懽】避家室松筠与金石未足喻坚密在车如轮辕在身如肘腋又如风云防天使相召【一作终】匹不似势利交有名而无实顷我在杭歳值君之越日望愁来仪迟宴惜流景疾坐耀黄金带酌酡頳玉质酣歌口不停狂舞衣相拂平生赏心事施展十未一防笑始哑哑离嗟乃唧唧饯筵才收拾征櫂遽排北后恨苦緜緜前欢何卒卒居人色惨淡行子心纡鬰风袂去时挥云帆望中失宿酲和别思目心忽忽病魂黯然销老泪凄其出别君只如昨芳嵗换六七俱是官家身后期难自必【籍田赋云难望嵗而自必】
　　和寄问刘白【时梦得与乐天方舟西上】
　　正与刘梦得醉笑大开口适值此诗来欢喜君知否遂令髙巻幕兼遣重添酒起望防稽云东南一回首爱君金玉句举世谁人有功用随日新资材本天授吟哦不能散自午将及酉遂留梦得眠匡牀宿东牖
　　和新楼北园偶集从孙公度周廵官韩秀才卢秀才范处士小饮郑侍御判官周刘二从事皆先归
　　闻君新楼宴下对北园花主人既贤豪賔客皆才华初筵日未髙中饮景已斜天地为幕席富贵如泥沙嵇刘陶阮徒不足置齿牙卧瓮鄙毕卓落防嗤孟嘉芳草供枕藉乱莺助諠哗醉乡得道路狂海无津涯一嵗春又尽百年期不賖同醉君莫辞独醒古所嗟销愁若沃雪破闷如割【一作剖】称觞起为夀此乐无以加歌声凝贯珠舞袖飘乱麻相公谓四座今日非自夸有奴善吹笙有婢弹琵琶十指纎若笋双鬟黳如鵶履舄起交杂杯盘散纷拏归去勿拥遏倒载逃难遮明日宴东武后日游若耶岂独相公乐讴歌千万家
　　和除夜作
　　君赋此诗夜穷隂嵗之余我和此诗日微和春之初老知顔状改病觉肢体虚头上毛髪短口中牙齿踈一落老病界难逃生死墟况此促促世与君多索居君在浙江东荣驾方伯舆我在魏阙下谬乗大夫车妻孥常各饱奴婢亦盈庐唯是利人事比君全不如我统十郎官君领百吏胥我掌四曹局君管十乡闾君为父母君大惠在资储我为刀笔吏小恶乃诛锄君提七郡籍我按二尺书俱已佩金印尝同趋玉除外宠信非薄中懐何不摅恩光未报荅日月空居诸磊落尝许君局促应笑予所以自知分欲先赋归欤
　　和知非
　　因君知非问诠较天下事第一莫若禅第二无如醉禅能冺人我醉可忘荣悴与君次第言为我少留意儒教重礼法道家飬神气重礼足滋彰飬神多避忌不如学禅定中有甚深味旷廓了如空澄凝胜于睡屏除黙黙念销尽悠悠思春无伤春心秋无感秋泪坐成真谛乐如受空王赐既得脱尘劳兼应离慙媿除禅其次醉此说非无谓一酌机即忘三杯性咸遂逐臣去室妇降虏败军帅思苦膏火煎忧深扄鏁秘须凭百杯沃莫惜千金费便似罩中鱼脱飞生两翅劝君虽老大逢酒莫回避不然即学禅两途同一致
　　和望晓
　　休吟稽山晓听咏秦城旦鸣鸡初有声宿鸟犹未散丁丁漏向尽咚咚鼓过半南山青沈沈东方白漫漫街心若流水城角如断岸星河稍隅落宫阙方轮奂朝车雷四合骑火星一贯赫奕冠盖盛荧煌朱紫烂沙堤亘蟇池【子城东北低下处旧号虾蟇池】市路绕龙断白日忽照耀红尘纷散乱贵教过客避荣任行人看祥烟满虚空春色无边畔鹓行晷刻龙尾登霄汉台殿暖宜攀风光晴可翫草铺地茵褥云巻天帏幔莺杂佩锵锵花饶【一作绕】衣粲粲何言终日乐独起临风叹叹我同心人一别春七换相望山隔碍欲去官羇绊何日到江东超然似张翰
　　和李势女
　　减一分太短增一分太长不朱面若花不粉肌如霜色为天下豓心乃女中郎自言重不幸家破身未亡人各有一死此死职所当忍将先人体与主为疣疮妾死主意快从此两无妨愿信赤心语速即白刃光南郡忽感激却立舍锋铓抚背称阿姉归我如归乡竟以恩信待岂止猜妬忘由来几上肉不足挥干将南郡死已久骨枯墓苍苍愿于墓上头立石镌此章劝诫天下妇不令隂胜阳
　　和酬郑侍御东阳春闷放懐追越逰见寄
　　君得嘉鱼置宾席乐如南有嘉鱼时劲气森爽竹竿竦妍文焕烂芙蓉披载笔在幕名已重补衮于朝官尚卑一缄疏入掩谷永三都赋成排左思自言拜辞主人后离心荡飏风前旗东南门馆别经嵗春眼怅望秋心悲【已上叙嘉鱼】昨日嘉鱼来访我方驾同出何所之乐逰原头春尚早百舌新语声椑椑日趂花忙向南拆风催栁急从东吹流年怳不饶我美景鲜妍来为谁红尘三条界阡陌碧草千里铺郊畿余霞断时绮幅裂斜云展处罗文纰暮钟逺近声互动暝鸟髙下飞追随酒酣将归未能去怅然回望天四垂生何足飬嵇著论途何足泣杨涟洏胡不花下伴春醉满酌緑酒听黄鹂嘉鱼防头时一叹听我此言不知疲语终兴尽各分散东西轩骑分逶迤此诗勿遣闲人见见恐与他为笑资白首旧寮知我者凭君一咏向周师【周判官师范苏杭旧判官去范字叶韵】
　　和自劝二首
　　稀稀疎疎绕篱竹窄窄狭狭向阳屋屋中有一曝背翁委置形骸如土木日暮半炉麸炭火夜深一醆纱笼烛不知有益及民无二十来年食官禄就暖移盘檐下食防寒拥被帷中宿秋官月俸八九万岂徒遣尔身温足勤操丹笔念黄沙莫使饥寒囚滞狱
　　急景凋年急于水念此揽衣中夜起门无宿客共谁言暖酒挑灯对妻子身【一作自】饮数杯妻一醆余酌分张与儿女微酣静坐未能眠风霰萧萧打窗纸自问有何才与术入为丞郎出刺史争知【一作如】寿命短复长岂得营营心不止请看韦孔与钱崔半月之间四人死【韦中书孔京兆钱尚书崔华州十五日间相次而逝】
　　和雨中花
　　真宰倒持生杀柄闲物命长人短命松枝上鹤蓍下千年不死仍无病人生不得似鹤少去老来同旦暝何异花开旦暝间未落仍遭风雨横草得经年菜【一作莱】连月唯花不与多时节一年三百六十日花能几日供攀折桃李无言难自诉黄莺解语凭君説莺虽为说不分明叶底枝头谩饶舌
　　和晨兴因报问儿
　　冬旦寒惨澹云日无晶辉当此嵗暮感见君晨兴诗君诗亦多苦苦在兄逺离我苦不在逺纒绵肝与脾西院病孀妇后牀孤侄儿黄昏一恸后夜半十起时病眼两行血【一作泪】衰【一作悲】鬓万茎丝咽絶五脏脉瘦消【一作消渗】百骸脂双目失一目四肢断两肢不如溘然逝【一作尽】安用半活为谁谓荼蘗苦荼蘗甘如饴谁谓汤火热汤火冷如澌前时君寄诗忧念问阿喉燥声气窒经年无报辞及覩晨兴句未吟先涕垂因兹涟洳【一作涟】际一吐心中悲茫茫四海间此苦唯君知去我四千里使我告诉谁仰头向青天但见雁南飞凭雁寄一语为我逹微之絶有续胶树斩可接枝唯我中肠断应无连得期
　　和朝回与王链师游南山下
　　蔼蔼春景余峩峩夏云初躞蹀退朝骑飘飖随风裾晨从四丞相入拜白玉除暮与一道士出寻青谿居吏隐本齐致朝野孰云殊道在有中适机忘无外虞但媿烟霄上鸾鳯为吾徒又慙云林【一作水】间鸥鹤不我疎坐倾数杯酒卧枕一巻书兴酣头兀兀睡觉心于于以此送日月问师为何如
　　和尝新酒
　　空腹尝新酒偶成夘时醉醉来拥褐裘直至斋时睡睡酣不语笑真寝无梦寐殆欲忘形骸讵知属天地醒【一作酲】余和未散起坐澹无事举臂一欠伸引琴弹秋思
　　和顺之琴者
　　隂隂花院月耿耿兰房烛中有弄琴人声貌俱如玉清泠石泉引雅澹【一作澹泞】风松曲遂使君子心不爱凡丝竹
　　感旧写真
　　李放写我真写来二十载莫问真何如画亦销光彩朱顔与鬓日夜改复改无嗟貌遽非且喜身犹在
　　授太子宾客归洛【自此后东都作】
　　南省去拂衣东都来掩扉病将老齐至心与身同归白首外縁少红尘前事非懐哉紫芝叟千载心相依
　　秋池二首
　　身闲无所为心闲无所思况当故园夜复此新秋池岸闇鸟栖后桥明月出时菱风香散漫桂露光参差静境多独得幽懐竟谁知悠然心中语自问来何迟
　　朝衣薄且健晚簟清仍滑社近燕影稀雨余蝉声歇闲中得诗境此境幽难说露荷珠自倾风竹玉相戛谁能一同宿共翫新秋月暑退早凉归池边好时节
　　中隐
　　大隐住朝市小隐入丘樊丘樊太冷落朝市太嚣諠不如作中隐隐在留司官似出复似处非忙亦非闲不劳心与力又免饥与寒终嵗无公事随月有俸钱君若好登临城南有秋山君若爱逰荡城东有春园君若欲一醉时出赴宾筵洛中多君子可以恣欢言君若欲髙卧但自深掩关亦无车马客造次到门前人生处一世其道难两全贱即苦冻馁贵则多忧患唯此中隐士致身吉且安穷通与丰约正在四者间
　　问秋光
　　殷卿领北镇崔尹开南幕外事信为荣中懐未必乐何如不才者兀兀无所作不引窗下琴即举池上酌淡交唯对水老伴无如鹤自适颇从容旁观诚濩落身心转恬泰烟景弥淡泊回首语秋光东来应不错
　　引泉
　　一为止足限二为衰疾牵邴罢不因事陶归非待年归来嵩洛下闭户何翛然静扫林下地闲疏池畔泉伊流狭似带洛石大如拳谁教明月下为我声溅溅竟夕舟中坐有时桥上眠何用施屏障水竹绕牀前
　　知足吟【和崔十八未贫作】
　　不种一陇田仓中有余粟不采一株【一作枝】桑箱中有余服官闲离忧责身泰无羁束中人百户税賔客一年禄樽中不乏酒篱下仍多菊是物皆有余非心无所欲吟君未贫作因歌知足曲自问此时心不足何时足酬集贤刘郎中对月见寄兼懐元浙东
　　月在洛阳天天髙净如水下有白头人擥衣中夜起思逺镜亭上光深书殿里眇然三处心相去各千里
　　太湖石
　　逺望老嵳峩近观怪嵚崟才髙八九尺势若千万寻嵌空华阳洞重叠匡【一作屏】山岑邈矣仙掌迥呀然劒门深形质冠今古气色通晴隂未秋已瑟瑟欲雨先沈沈天姿信为异时用非所任磨刀不如砺捣帛不如砧何乃主人意重之如万金岂伊造物者独能知我心
　　偶作二首
　　扰扰贪生人几何不夭阏遑遑爱名人几何能贵逹伊余信多幸拖紫垂白髪身为三品官年已五十八筋骸虽早衰尚未苦羸惙资产虽不丰亦不甚贫竭登山力犹在遇酒兴时发无事日月长不羁天地濶安身有处所适意无时节解带松下风抱琴池上月人间所重者相印将军钺谋虑系安危威权主生杀焦心一身苦炙手旁人热未必方寸间得如吾快活
　　日出起盥栉振衣入道场寂然无他念但对一炉香日髙始就食食亦非膏粱精麤随所有亦足饱充肠日午脱巾簪燕息窗下牀清风飒然至卧可致羲皇日西引杖屦散歩逰林塘或饮茶一醆或吟诗一章日入多不食有时唯命觞何以送闲夜一曲秋霓裳一日分五时作息率有常自喜老后健不嫌闲中忙是非一以贯身世交相忘若问此何许此是无何乡
　　葺池上旧亭
　　池月夜凄凉池风晓萧飒欲入池上冬先葺池上閤向暖窗户开迎寒帘幕合苔封旧瓦木水照新朱蜡软火深土炉香醪小瓷榼中有独宿翁一灯对一榻
　　崔十八新池
　　爱君新小池池色无人知见底月明夜无波风定时忽看不似水一泊稀琉璃
　　翫止水
</div>
    <div class="pagination">
<a href="御定全唐诗_page522.html">上一页</a><span>...</span><a href="御定全唐诗_page518.html">518</a><a href="御定全唐诗_page519.html">519</a><a href="御定全唐诗_page520.html">520</a><a href="御定全唐诗_page521.html">521</a><a href="御定全唐诗_page522.html">522</a><span class="current-page">523</span><a href="御定全唐诗_page524.html">524</a><a href="御定全唐诗_page525.html">525</a><a href="御定全唐诗_page526.html">526</a><a href="御定全唐诗_page527.html">527</a><a href="御定全唐诗_page528.html">528</a><span>...</span><a href="御定全唐诗_page524.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
