<!DOCTYPE html>
<html>
<head>
    <meta charset="UTF-8">
    <title>明诗综 - 第 40 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗综 - 第 40 页/共 242 页</h1>
    <div class="content">　　郑　梴【二首】
　　梴字叔髙浦江人元宣政院使渭之子
　　拟古【二首】
　　秦筝一何哀中有凄凉音累累孤臣操咽咽嫠妇吟晨霜为之寒浮云为之隂听罢复三叹不觉泪沾襟披衣歩庭皋嘉树鸣曙禽嗒然吾丧我情与海水深
　　孤斋悄无人绛烛夜吐芒羽虫忽飞来投火欲自戕知为明所误曷不务韬光子房愿封留淮隂喻弓藏法戒既昭然昧者何茫茫髙山有白石行当煮为粮
　　郑　杕【一首】
　　杕字叔韡梴之弟宋学士女婿也有学古斋集
　　懐宋学士
　　亦知离别逺丧乱近何如流水天涯路征鸿塞外书緜緜飞雪晩防防落梅初日月重回首那堪已嵗除郑　榦【一首】
　　榦字叔恭亦梴之弟从宋学士游永乐初以荐授监察御史
　　【诗话叔恭宣抚广东民以取珠为苦至即奏罢永乐十二年年已七十有二矣值长陵埽平沙漠因进五言诗帝叹曰可谓满朝诗伯第一叔恭因告归帝予敕书许致仕赐宴于礼部畀以金绣衣问谁可代者叔恭举从子煁御笔即除御史义门诩为盛事】
　　寄宋仲珩
　　鸴斯桑下飞青鸟海上游如何不同调羽翼有短脩故人昔相见时时话绸缪出入念同车无衣念同裘一朝参商如岂不懐百忧初盟傥不渝在逺情愈周但愿似夙昔乌用苦相求
　　郑　桐【一首】
　　桐字叔成榦弟洪武中以荐授滁州判官
　　春思
　　棃云淡淡雾蒙蒙人在青楼第几重鸾镜未开帘未巻罗衣先怯五更风
　　髙伯恂【一首】
　　爵里未详诗见光岳英华
　　寄梁绍辉
　　花时醉里匆匆别回首西风锦树秋明月相思隔江浦素书不见到林丘松隂尘榻晴还拂池畔清樽晩更留山水闲情宜共赏碧云凉鴈思悠悠
　　梁绍辉【一首】
　　未详诗见文翰类选
　　登小孤山亭子
　　飞亭结构半山隅云影天光入画圗清涨九江吞汉沔髙标孤柱限荆吴风来舟楫欹危疾云暗鱼龙变化殊独倚画防吟不尽白云飞去寸心孤
　　张　廸【一首】
　　廸字文海华亭人
　　宋徽宗画半开梅
　　上皇朝罢酒初酣写出梅花蕊半含惆怅汴宫春去后一枝流落到江南
　　章　訚【一首】
　　未详诗见皇明风雅
　　送张二贡士
　　烟霭防春晴乱鸦深树鸣千山悬落日一骑出孤城急管催离宴飞花恼客情殷勤懐上防谒帝向承明王　超【一首】
　　未详诗见荆溪外纪
　　张绪归舟
　　落日半帆収张溪古渡头花明汀树雪香泠渚莲秋碧浪揺樯影青山枕柁楼曾知风景好记此一停舟黎充辉【一首】
　　充辉字睿之临江人【府志云充辉名慎】
　　山云辞将归作
　　清江兮淙淙上有山兮穹窿白云兮谷口一碧兮千峰晻霭兮絶壁挂偃蹇兮长松朝迎兮秋阳暮巻兮秋风山之人兮云从被薜荔兮搴芙蓉来乗云兮朝九重跨一鹤兮江东点汀花兮白苹雨霜叶兮丹枫忽云归兮人逺山苍苍兮倚晴空
　　丘辅仁【一首】
　　辅仁字友文归安人
　　【诗话友文少有至行不乐华靡母衣之以防帛赧顔不服长博通经史耻为章句之学潘元明据湖州使人召之亡去洪武初始归里业农终其身诗集失传】
　　南湖
　　南湖二月水如天罗绮东风醉少年十里好山都防尽琵琶催拨夕阳船
　　谢　林【三首】
　　林字璚树武进人应芳子有雪樵集煮雪窝稿【诗话璚树名林本系一人列朝诗集复出误也】
　　颍城凤凰台
　　凤凰台台何髙野云黄业风萧骚不闻孤凤鸣但见鸟雀栖蓬蒿梧桐摧折倾旧巢凤兮何处翔赤霄无由再覩兮使我心劳
　　梳洗台
　　云为裳月为珰郑姬不见台己荒千年台下土花碧犹带洗时脂粉香今古繁华易衰歇溱洧水流声呜咽曾识宫中歌舞人只有台前旧明月
　　青城虞胜伯顔丘氏小轩曰看帆为赋律诗因以寄予次韵録奉彦章
　　风帆己逐归云尽江水何如客意长荏苒嵗华驹过隙飘扬生理鴈随阳从知白髪非春事醉看青山即故乡独笑梦中忘未得落花风起动回樯
　　张端义【一首】
　　未详诗见铁网瑚
　　送张吴县之官嘉定分赋得锦帆泾
　　风吹阖闾城花落锦帆泾锦帆去不返春流日夜生故人在何处恨满城边路月明乌夜啼霜冷丹枫树泾水抱城流直通东海头布颿挂落日相送练川游
　　徐文举【一首】
　　文举武进人
　　赋得百花洲
　　春花迷绣幄春水漾金鳬照影和明月流香过石湖锦帆应不见沙鸟自相呼感旧复伤别愁倾双玉壶【诗话金坛张徳常起家吴县丞厯县尹迁嘉定州同知其行也诸名士分赋吴中旧迹送之广陵陈廷珪得龙门庐山陈汝秩得采香迳宛丘陈秀民得灵岩吴郡郑元得越公井钱唐范致大得石湖江隂张端得林屋馆青丘刘堧得虎丘太原王逢得劒池蓟丘聂镛得天平山四明陈朴得白云泉防稽张宪得吴王井田明陈桱得太湖石勾吴周砥得洞庭山晋陵张体得琴台巴西邓徳基得玩花池清河张端义得锦帆泾昆山卢熊得馆娃宫吴郡王行得放鹤亭渤海髙启得响屧廊髙邮龚宜得梧桐园吴郡黄本得白公桧延陵徐文举得百花洲江隂张瑄得采莲泾海昌董翔凰得辟疆园无锡顾常得夫椒山而遂昌郑元祐亦赋采香泾且为之序巻中赋鲈香亭者脱去姓名吴人米存理编铁网瑚具载其诗】
　　余　诠【一首】
　　诠丰城人
　　海水操
　　陈母庄伤其夫溺死于海作
　　海水荡潏兮茫无津涯夫君一去兮杳无还期为死为生兮曾莫我知欲往从之兮襁褓有儿同室同六兮我志独违恨深海水兮曷其己而
　　刘　堧【一首】
　　堧字公坦江隂人
　　题东章孟山水
　　庐江公子称三絶诗妙书精画亦工落茟多宗董北苑髙情不减米南宫天低碧树春云合潮满沧洲暮雨空却忆买船同载酒城楼山馆醉东风
　　茹　湜【一首】
　　湜字季清无锡人有爪肤集
　　杨白花
　　杨白花身轻不由已一夕长风生飘飘度江水江南处处好繁华悠扬落地知谁家知谁家不复归永巷春深人迹稀悲歌连臂空肠断回首长秋鸦乱飞
　　马　麐【一首】
　　麐字公振昆山人有醉渔草堂二集
　　和杨亷夫新居韵
　　杨子楼居饮马河书舟日日檥晴波未论栗里功名薄总为防州诗句多逺树入帘秋若荠乱云渡水白于鹅何当共把凌风袂醉和仙人铁笛歌
　　萧　岐【一首】
　　岐字尚仁泰和人明初以贤良徴为潭府左长史固辞谪楚雄儒学教授改平凉学训导有正固先生集
　　入闽
　　自入闽中道偏谙物外情田从山下种船向石棱行海味空多族榕根尽倒生连城公舘好驿使逺相迎顾　协【五首】
　　协字允廸无锡人贡监生有鸣志集
　　【诗话允廸以诸生贡入成均诗有脱却朝衣换布衣之句则亦通朝籍者诗颇清穏五言如乱峰烟外紫残日树头黄佳句也】
　　待鹤
　　白鹤去何之想在蓬莱顶月下漫沉吟衣沾露华冷夜乆不归来立尽青松影
　　次钱助敎见寄韵
　　穷巷谁相问萧条独掩扉雨中花旋落江上燕初归计拙身从嬾才疎事转违思君长入梦莫怪往来稀
　　送张翰臣幕掾还广西
　　曾持刀笔赞元成不数区区野战功青鬓消磨千嶂外旧交零落十年中雪晴官路梅花白雨熟蛮乡荔子红三十六原何处是马蹄轻踏緑杨风
　　舟中次韵
　　西风吹老白苹花独倚归舟感物华漠漠秋云暗山谷不知何处是吾家
　　孟夏书事
　　脱却朝衣换布衣始知今是昨来非緑隂庭戸无人到惟有一双新燕飞
　　陈　钧【一首】
　　钧字衡臣罗源人洪武中以人才荐官建徳县丞有退轩集【徐器之云衡臣诗体法声调一归于正】
　　题金山壁间画
　　空翠忽入戸飞来何处峰人家多傍树僧寺不闻钟流水冲桥急闲云出岫慵何当抚琴坐愿学卧游宗邬　修【一首】
　　修字存诚南昌人洪武丁丑进士厯官太平知府
　　中秋分韵
　　秋月己成规秋闱犹列防妙契结金兰今夕是何夕时序有代谢情懐增感激对酒发新吟此乐良难极【刘钦谟云
</div>
    <div class="pagination">
<a href="明诗综_page39.html">上一页</a><span>...</span><a href="明诗综_page35.html">35</a><a href="明诗综_page36.html">36</a><a href="明诗综_page37.html">37</a><a href="明诗综_page38.html">38</a><a href="明诗综_page39.html">39</a><span class="current-page">40</span><a href="明诗综_page41.html">41</a><a href="明诗综_page42.html">42</a><a href="明诗综_page43.html">43</a><a href="明诗综_page44.html">44</a><a href="明诗综_page45.html">45</a><span>...</span><a href="明诗综_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
