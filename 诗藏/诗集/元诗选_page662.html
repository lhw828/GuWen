<!DOCTYPE html>
<html>
<head>
    <meta charset="UTF-8">
    <title>元诗选 - 第 662 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 662 页/共 817 页</h1>
    <div class="content">　　锺陵东门白杨树，行人指点是双墓。墓中夫妇俱少年，一双白璧薶黄泉。黄泉相逢语呜咽，一一从前向郎说。前年郎去客三山，今年郎归白骨还。当时自画蛾眉样，今日却写郎容颜。容颜转似心转切，叫郎不应心断绝。生时不得逐郎行，死时却与郎同穴。丹青遗像留人间，年年泪竹寒生斑。当年曾过延平渡，还见双龙化剑湾。堂前既无父与母，堂下又无儿与女。使妾有子堂有姑，丹心一寸那能枯。六朝盛事付流水，忠义几人能到底。秋风月冷凤凰来，与郎同上吹箫台。 

　　○儿牧牛 

　　儿牧牛，丰林清润纵尔游。长鞭短策莫轻举，从渠饮啮饱即休。老幼年年仰衣食，耕种田园藉牛力。早夜单衣自饭之，祇恐春来或牛瘠。日日丁宁语牧儿，老翁饷尔当及时。笼禽吹笛任相学，慎勿将牛尝苦之。牛不耕田廪无粟，淮上三年食人肉。 

　　○春日遣怀 

　　贫病相兼气未舒，田园虽少乐耕鉏。为儒已入他州籍，垂老频收故国书。夜雨湖山人去后，春风门巷燕来初。潘生喜遂闲居志，阮籍从教礼法疏。 

　　○夏日园中清暑二首 

　　青山地僻车马稀，十载倦游歌《式微》。傍溪卜筑面流水，拂石展簟消炎晖。老翁过从就蔬食，幼女补缀成絺衣。西亭去家苦不远，日暮共逐渔樵归。 
　　东湖万顷波渺茫，人家多在云水乡。《竹枝》调短阿家女，桃叶歌长何处郎。疏林归鸟度花影，近水流萤浮竹光。东山坐待月已出，不觉凉露沾衣裳。 

　　○春游三首 

　　湖上轻风吹柳丝，湖边细雨湿花枝。百年总有三万日，一日都来十二时。杜老每寻崔氏宅，山翁偏爱习家池。乘闲取醉真吾事，度水看花也自奇。 
　　山中兰麝香满林，故人清游能远寻。燕来已觉社日近，寒退始知春意深。山光入眼凝远翠，华影到湖生夕阴。慈云咫尺不一去，薄暮还家空复吟。 
　　上日开筵曲水滨，年年相忆在兹辰。千家榆火催寒食，万点杨花照暮春。紫燕却归寻旧主，黄鹂到处唤游人。东来巢父如相问，为觅风流贺季真。 

　　○郑元明高启文携友人所画谷口图访予湖山未几启文先入城府元明独留僧舍一月讲明古今诗文墨制及秦汉以来书法岁晚将归永嘉赋饯 

　　竟日过从喜有余，萧萧行李借僧居。江云影落山窗静，野水光涵夜月虚。石臼松烟和露捣，寒林柿叶带霜书。天涯回首多离思，空有新诗独起予。 

　　○闲居东湖述怀 

　　野叟耕鉏喜近郊，柴门风雨夜萧骚。卧龙岂欲烦三顾，老鹤长鸣向九皋。北阙湛恩新赐爵，近臣传敕旧同袍。自怜经济全无术，祇有山林兴最高。 

　　○题小山水景二首 

　　十年小隐在青山，喜有东湖屋数间。门外白云常在眼，此身浑似钓舟闲。 
　　小舟何处问通津，二月东湖柳色新。老向天涯频见画，一枝曾折送行人。 

　　○宿龙庵怀友 

　　高情久矣念离群，独向山中礼白云。龙送雨来留客住，鹿衔花去与僧分。疏星出竹昏时见，流水鸣渠静夜闻。却忆故人江海去，题诗谁是鲍参军。 

　　○日湖 

　　玉几东来浮野色，锦溪西下接湖光。道人燕坐心如水，六月荷花镜里香。 

　　◆甘布衣复（山窗余稿） 

　　复字克敬，余干人。至正之乱，张仲举侨居云锦山中，克敬与甘彦初、张可立往从之游。仲举少许可，于三君独加重焉。洪武初，三君皆以前元遗才为士林推重。当时评彦初诗如美女簪花，可立诗如贞女守节。克敬篇什散漫，仅存手墨于同里赵石蒲。成化中，其孙琥始刻行世。邑人刘宪序之，谓其诗俊逸清奇。宜为士林推重也。 

　　道中 
　　宿山家 
　　晚至陈氏馆 
　　晓起 
　　晚出池上 
　　送别 
　　山堂诗为周伯清赋 
　　送赵文昭之沔阳知事 
　　登东皋 
　　晓出西园由谷中归 

　　○道中 

　　野风飘征衣，野日转空壁。众鸟号荒墟，杂花翳丛棘。路暗不逢人，烟火望林隙。 

　　○宿山家 

　　木落秋满山，窗虚夜凉集。风吹海月生，露洗苔衣湿。野客爱清泠，长瓢暝中汲。 

　　○晚至陈氏馆 

　　虚烟散华池，高蝉暮声咽。落景对闲眠，新秋入华发。素怀惬幽赏，微飔洒林末。为爱竹间凉，相过步庭月。 

　　○晓起 

　　晨晖澹芳牖，颢气盈幽襟。岩谷有秋意，西风吹满林。独栉高馆罢，畅游南涧浔。漱齿掬寒濑，矫首望孤岑。悠然释百虑，似得静者心。磴转入茂树，众山坐来深。 

　　○晚出池上 

　　遥岭散夕雨，掩书游方塘。栖鸟喧幽林，檐蛛引丝长。木杪微风度，飒然生早凉。沿流弄潺湲，倚竹听琳琅。丘园信为乐，圭组永相忘。落景送遐瞩，畅怀寓清觞。但得写心素，焉知两鬓苍。 

　　○送别 

　　凉飙应秋气，草木敛华英。客游总念归，子有千里行。怱怱俦侣催，悄悄离思盈。丈夫怀志气，孰不恋荣名。华荐起当路，使者促前征。追饯东门道，把酒哀弦鸣。萧条野驿暮，泛艳江波清。密谋植帷幄，慰彼苍生情。古来盛名士，多是起钓耕。 

　　○山堂诗为周伯清赋 

　　清旭崇林坳，疏篱翠涧上。细路经谷虚，幽轩面林敞。树凉集鸣禽，地远谢尘鞅。下手拂玉琴，微风递遥响。泠然适素怀，聊以寄心赏。 

　　○送赵文昭之沔阳知事 

　　王孙应时辟，长才屈卑宦。风烟塞川路，舟楫望江汉。亲友不能别，离居忍分散。振迹林野隅，行李书策半。山川战伐踪，胜概溢文翰。幕府慎筹划，机务贵奇断。况彼古沔城，民生经丧乱。不有君子人，何以解愁叹。云薄九疑峰，水白湘灵岸。念君远行役，默默动离怨。 

　　○登东皋 

　　日夕登东皋，东皋树参差。回首望故园，天阔云空垂。闾里孰不念，旅游孰不悲。大川风波盛，远道豺虎饥。上兴杞国忧，下肆楚狂痴。苦遭事物役，不觉岁月驰。年少诵经史，素心在济时。漂荡无定迹，神隳意若疲。从以业耕作，□□歌古词。 

　　○晓出西园由谷中归 

　　披褐涉西园，烦襟散清晓。微风动高树，零露下芳沼。始行幽谷中，忽出青林杪。流水漂余花，修筠度啼鸟。身缘翠石回，思逐白云杳。负杖孤赏怀，春阑绿阴悄。 

　　◆闻过先生吴海（闻过斋集） 

　　海字朝宗，闽县人。博学负气节，为宣城贡尚书师泰、晋安林学士泉生所推重。性不悦流俗，慕邹鲁之风，徙居不克，因自号鲁客。世遭丧乱，家益贫甚，扁其斋曰「闻过」，学者称曰闻过先生。洪武初，部使者欲荐于朝，力辞不出。素与永福王翰友善，翰死节后，为经纪其家，抚孤偁教之。所著有命本录，其为文严整雅奥而归诸理。殁后，偁为编次曰《闻过斋集》，邑人邵铜重为刊行于世。 
</div>
    <div class="pagination">
<a href="元诗选_page661.html">上一页</a><span>...</span><a href="元诗选_page657.html">657</a><a href="元诗选_page658.html">658</a><a href="元诗选_page659.html">659</a><a href="元诗选_page660.html">660</a><a href="元诗选_page661.html">661</a><span class="current-page">662</span><a href="元诗选_page663.html">663</a><a href="元诗选_page664.html">664</a><a href="元诗选_page665.html">665</a><a href="元诗选_page666.html">666</a><a href="元诗选_page667.html">667</a><span>...</span><a href="元诗选_page663.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
