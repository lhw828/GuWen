<!DOCTYPE html>
<html>
<head>
    <meta charset="UTF-8">
    <title>御选唐诗 - 第 74 页/共 83 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐诗 - 第 74 页/共 83 页</h1>
    <div class="content">　　画木莲花图寄元郎中【羣芳谱木芙蓉一名木莲】
　　花房腻似红莲朶【王褒诗莲房采半空本草木芙蓉艳如莲花故有芙蓉木莲之名谢朓诗红莲揺弱荇梁简文帝诗红莲拂水衣】艳色鲜如紫牡丹【王维诗艳色天下重魏文帝芙蓉池诗上天垂光彩五色一何鲜壮丹谱牡丹自唐则天以后始盛然亦不进御自李迪为留守嵗遣牙校一员乗驿马一日一夜至京师所进不过姚黄魏紫三数朶】惟有诗人应解爱【李峤诗惟有年年秋雁飞文赋诗人之赋丽以则南史张绪传此杨栁风流可爱】丹青写出与君看【卢照隣诗古壁有丹青李白诗淡扫明湖开玉镜丹青画出与君看】
　　暮江吟
　　一道残阳铺水中【诗宛在水中央庾信诗夕阳含水气反景照河堤梁简文帝诗水纹城上动城楼水中出】半江瑟瑟半江红【杜甫诗焉得并州快剪刀剪取吴淞半江水博雅瑟瑟碧珠也杜甫石笋诗雨多往往得瑟瑟贾琮诗云归全岭暗日落半江红】谁怜九月初三夜露似真珠月似弓【续齐谐记农邓绍八月旦入华山取药见一童子执五防囊承柏叶上露皆如珠曰赤松先生取以明目江淹别赋秋露如珠秋月如珪诗月上而就盈疏月体正半昏而中似弓之张而直谓上也高适诗城头残月势如弓】
　　思妇眉
　　春风揺荡自东来【沈约诗临春风春风起春树又容仪已照灼春风复回薄司马相如上林赋随风澹淡与波揺荡杜甫诗晚年高兴尽揺荡菊花期陶潜诗微雨従东来好风与之俱】坼尽樱桃绽尽梅【礼记羞以含桃注含桃樱桃也李白诗别离几春未还家玉窻五见樱桃花杜甫诗红绽雨肥梅】惟余思妇愁眉结【陆机诗东南有思妇长叹充幽闼后汉书梁冀传妻孙夀善为啼妆愁眉陆诗留步惜余影含意结愁眉】无限东风吹不开【礼记东风解冻楚辞东风飘兮神灵雨诗箨兮箨兮风其吹女老子善闭无关键而不可开】
　　采莲曲
　　菱叶萦波荷飐风【戴暠钓竿篇钩利防莼丝帆举牵菱叶杜甫诗菱叶荷花浄如拭梁元帝诗荷香风送逺莲影向根生】荷花深处小船通【诗隰有荷华沈约诗艾叶弥南浦荷花绕北楼庾信诗小船行钓鲤新盘待摘荷杜甫诗秋水通沟洫城隅进小船】逢郎欲语低头笑【李白诗荷花娇欲语愁杀荡舟人礼记注肃拜拜低头也卢纶诗嚬眉乍欲语敛笑又低头】碧玉搔头落水中【汉武故事上起神屋前庭植玉树以瑚为枝碧玉为叶西京杂记武帝过李夫人就取玉簪搔头自此后宫人搔头皆用玉玉价为贵繁钦诗何以结相投金薄画搔头杜甫瞻同心芙蓉诗灼灼荷花瑞亭亭出水中】
　　隣女
　　娉婷十五胜天仙【杜甫诗唤人看騕褭不嫁惜娉婷韵防娉婷美好貌公羊传女子十五而许字二十而嫁梁武帝乐府女儿年几十五六窈窕无双顔似玉汉武内传王母乗紫云之辇驾五色斑龙别有五十天仙侧近鸾舆徐陵玉台新咏序画出天仙阏氏见而遥妬】白日姮娥旱地莲【后汉书天文志注羿请无死之药于西王母姮娥窃以奔月曹植辨道论素女姮娥不如椒房之丽也关尹内传尹喜生时其家陆地自生莲花光色鲜盛庾信迥文诗旱莲生竭镬嫩菊养秋隣】何处闲教鹦鹉语【礼记鹦鹉能言不离飞鸟説文鹦鹉能言鸟也岑参诗陇山鹦鹉能言语为报佳人数寄书】碧纱窻外绣帘前【李峤诗月宇临丹地云窻网碧纱李白诗机中织锦秦川女碧纱如烟隔窻语何逊诗谁能北窻下独对后园花权徳舆诗鹊语临妆镜花飞落绣牀】
　　竹楼宿
　　小书楼下千竿竹【唐书李磎传磎好学家有书万巻世号李氏尽楼隋乐府寄言秦楼下因书秋雁归顾况诗若为种得千竿竹引取君家一眼泉】深火炉前一盏灯【道徳指归论隂之至也地裂而冰凝清风飂冽当此之时处温室临炉火犹不能御也李白诗炉火照天地红星乱紫烟张正见诗愿杂百和气宛转金炉前王维诗不须愁日暮自有一灯然刘长卿诗一灯长照恒河沙】此处与谁相伴宿【骆宾王诗空余朝夕鸟相伴夜啼寒】烧丹道士坐禅僧【抱朴子金丹烧之愈久变化愈妙令人不老徐陵答周处士书烧丹辛苦垂老乃成郭璞游仙诗青溪千余仞中有一道士魏书释老志沙门恵始家本清河闻罗什出新经遂诣长安见之观习经典坐禅于白渠北昼则入城聴讲夕则还处静坐三辅有识多宗之禅宗记禅僧衣褐谦僧衣红】
　　杨家南亭
　　小亭门向月斜开【张正见诗秋窻向月开孟浩然诗起视江月斜】满地凉风满地苔【李白诗碧草已满地又桂花松子常满地礼记孟秋之月凉风至刘孝威诗步迳逐凉风梁简文帝诗蔽地湿轻苔】此院好弹秋思处【乐府诗集琴集曰五弄逰春渌水幽居坐愁秋思并宫调蔡邕所作也琴书曰邕入青溪访鬼谷先生所居山有五曲一曲制一弄其西曲灌水吟秋故作秋思】终须一夜抱琴来【高适诗借问落梅凡几曲风従一夜满关山嵇康絶交书抱琴行吟弋钓草野李白诗我醉欲眠君且去明朝有意抱琴来】
　　舟中夜坐
　　潭边霁后多清景【何逊诗寒潭见底清杜甫诗霁潭鳣发发储光羲诗凉气生霁后曹植公防诗明月澄清景杨索诗岩壑澄清景景清岩壑深】桥下凉来足好风【谢惠连乐府凉来温谢寒往暑却陶潜诗微两徒束来好风与之俱司空曙板桥诗清风栁隂好】秋鹤一双船一只【王僧儒文水鸣秋鹤江淹骚体西北来兮乃双鹤庾信诗白鹤一双来方言舟自关而东谓之船】夜深相伴月明中【刘缓诗月光移数尺方知夜已深孟浩然诗离家复水宿相伴赖沙鸥子夜歌秋夜凉风起天高星月明王褒诗关山夜月明】
　　家园
　　沧浪峡水子陵滩【甯戚歌沧浪之水白石粲中有鲤鱼长尺半储光羲诗自有沧浪峡谁为无事人后汉书严光传严光耕于富春山后人名其钓处为严陵濑骆宾王文行至七里滩此地即新安江口有严子陵钓矶焉】路逺江深欲去难【张衡四愁诗路逺莫致倚躇蹰刘孝绰诗江深风复生王粲诗褰裳欲従之路险不得征徘徊不能去伫立望尔形】何似家池通小院【云仙杂记白氏履道坊宅有池水可泛舟乐天每防宾客以百十油囊悬酒炙沈水中随船而行一物尽则左右进之藏盘筵于水底也】卧房阶下插鱼竿【本集北院诗石壁卧房前江淹书鸟赴檐上水周阶下杜甫诗白水鱼竿客】
　　二
　　篱下先生时得醉【陶潜诗采菊东篱下悠然见南山续晋阳秋陶潜尝九月九日无酒坐宅边东篱下菊丛中采菊盈把望见白衣人至乃王遣送酒也即便就酌晋书陶潜传尝着五栁先生传以自况曰先生不知何许人亦不详其姓字宅中冇五栁因以自号性嗜酒或置酒招之造饮必尽期在必醉】瓮间吏部蹔偷眠【晋书毕卓传比舍郎酿熟卓因醉夜至其瓮间盗饮之为掌酒者所防明旦视之乃毕吏部也】何如家醖双鱼榼【孟浩然诗家醖复新开杜甫诗绣衣屡许移家醖古诗客従逺方来遗我双鲤鱼刘伶酒徳颂动则提壶挈榼】雪夜花时长在前【晋书王徽之传夜雪初霁月色清朗苏颋诗莺语百花时】
　　三
　　鸳鸯怕捉竟难亲【埤雅雄鸣曰鸳雌鸣曰鸯尔雅禽疏禽者擒也言鸟力小可擒捉也梁简文帝鸳鸯赋见兹禽之栖宿想君意之相亲】鹦鹉虽笼不着人【祢衡鹦鹉赋蔽以雕笼剪其翅羽】何似家禽双白鹤【世説梁国杨氏子九嵗甚慧孔君平来诣其父为设果冇杨梅君平取以示儿曰此是君家果儿答曰未闻孔雀是夫子家禽古诗飞来双白鹤】闲行一步亦随身【孙绰兰亭序闲步于林野则寥落之言兴沈约诗聊可闲余步钱起诗一步一清心何逊诗蜀物岂随身】
　　元稹
　　晚春
　　昼静帘疎燕语频【王勃九成宫颂烟闺夜谧云房昼静魏收诗树静归烟合帘疎返照中李白宫中行乐词宫惊娇欲醉檐燕语还飞杜甫诗江上燕子故来频】双双鬬雀动阶尘【公羊传其诸为双双而俱至者与李白诗羽客何双双歴代名画记画鬬雀于壁间刘向别録歌动梁尘】柴扉日暮随风掩【范云诗还闻稚子説有客欵柴扉左传日云暮矣王粲诗日暮游西园列子心凝神释随风东西王维诗日暮掩柴扉】落尽闲花不见人【李白诗杨花落尽子规啼沈佺期诗闲花开石竹幽叶吐蔷薇易行其庭不见其人】
　　窦庠【字胄卿授国子主簿改殿中侍御史歴登泽信婺四州刺史】
　　金山寺【惠凯金山志山在江中李锜镇润州表名金山以裴头陀开山得金故名一统志金山寺在金山旧名泽心唐改今名】
　　一防青螺白浪中【萧子良答王僧防书仲将之墨一防如漆华严经佛髻肉如青螺李白司马将军歌江中白浪如银屋杜甫诗狎鸥轻白浪】全依水府与天通【鲍照河清颂泉室凝淀水府清涓杨师道望海诗水府泛鼋梁李白乐府三十六离宫楼台与天通】晴江万里云飞尽【世説周顗曰吾若万里长江何能不千里一曲郭璞江赋呼吸万里吐纳灵潮左思蜀都赋云飞水宿李白宫中行乐词化作彩云飞】鼇背参差日气红【庾信谢赵王启知恩之用鼇背负于云山司马相如赋临曲江之隑洲兮望南山之参差陆云赋长林参差论衡日者火也乌日气也杜甫诗初看浴日红】
　　窦巩
　　秋夕
　　防霜云暎月朦胧【江总乐府霜云动玉叶晋书王导传賛虎啸猋驰龙升云暎卢照隣诗浮云暎丹壑明月满青山潘岳秋兴赋月朦胧以含光兮】乌鹊争飞井上桐【魏武帝短歌行月明星稀乌鹊南飞江总诗南飞乌鹊北飞鸿储光羲野田黄雀行闲穿深丛里争食复争飞魏明帝诗双桐生枯井枝叶自相加梁元帝诗井上落疎桐】夜半酒醒人不觉【甯戚饭牛歌従昏饭牛至夜半后汉书贾谊传上坐宣室问鬼神之本谊具道所以然之故至夜半文帝前席杜甫诗酒醒思卧簟衣冷欲装緜陶潜饮酒诗连林人不觉】满池荷叶动秋风【刘孝威诗荷叶满江鲜杜甫诗防溪荷叶叠青钱孟浩然诗更闻枫叶落淅沥度秋声李白诗独坐怨秋风】
　　襄阳寒食寄宇文籍【唐书地理志襄州襄阳郡属山南东道一统志汉刘表为荆州刺史従治襄阳县三国魏始置襄阳郡以地在襄水之阳故名荆楚嵗时记去冬节一百五日即有疾风甚雨谓之寒食】
　　烟水初销见万家【梁简文帝诗水烟浮岸起鲍照思秋赋秋水兮驾浦凉烟兮冒江李白诗南湖秋水夜无烟庾信文户牖万家陈平之乡里王维诗雨中春树万人家】东风吹栁万条斜【李白诗昨夜东风入武阳陌头杨栁黄金色独孤及官渡栁歌千除万条色色色胜緑丝陈叔达诗风条出栁斜】大隄欲上谁相伴【刘诞诗朝发襄阳城暮上大隄宿李白诗花开大隄暖孟浩然诗离家复水宿相伴赖沙鸥】马踏春泥半是花【杜甫诗一朝被马踏又春泥百草生刘禹锡诗百亩庭中半是苔王维游化感寺诗鹿女踏花行李白诗落花踏尽逰何处】
　　徐凝
　　和嵩阳客月夜忆上清人【旧唐书地理志洛州领河南洛阳偃师巩阳城缑氏嵩阳陆浑伊阙贞观十八年省缑氏嵩阳二县永淳元年置嵩阳县】
　　独夜嵩阳忆上仙【王粲诗独夜不能寐谢瞻诗独夜无物役拾遗记绛河去日南十万里多赤色鱼上仙得服之后天而化陆慧晓逰仙诗具闻上仙诀留丹未肯饵】月明三十六峯前【魏武帝短歌行月明星稀乌鹊南飞戴延之西征记嵩山三十六峯张正见诗峯龂玉山前储光羲嵩阳观诗真人上清室乃在中峯前】瑶池月胜嵩阳月【穆天子传觞西王母于瑶池之上沈约白云诗蔽亏昆山树含吐瑶台月魏元忠诗寒风生玉树凉月下瑶池】人在玉清眠不眠【太真经三清之间各有正位圣登玉清真登上清仙登太清陶景赋谒三素于玉清列子阜落之国多驰步少休息常觉而不眠李白诗日色已尽花含烟月明欲来愁不眠】
　　庐山瀑布【后汉书郡国志注庐山在寻阳县南周景式庐山记匡裕周威王时生而神灵庐于此山世称庐君故山取号焉逺法师庐山记西南有石门山其状似双阙壁立千仞而瀑布流焉】
　　虚空落泉千仞直【谢灵莲山居赋浮泉飞流以写空李白诗但见瀑泉落郭璞诗清溪千余仞刘宪诗崖悬飞溜直】雷奔入江不暂息【左思蜀都赋流汉汤汤惊浪雷奔刘孝威诗雷奔石鲸动杜甫诗峡影入江深王季友赋潺湲不息喷薄长往】今古长如白练飞【鲍照河清颂亘古通今明鲜晦多谢朓诗澄江净如练水经注悬流飞瀑望之连天若曳飞练于霄中矣】一条界破青山色【白居易诗一条白练峡中天孙绰天台山赋瀑布飞流以界道王维诗山色冇无中】
　　再归松溪旧居宿西林
　　五粒松深溪水清【李贺有五粒小松歌五代史郑遨传遨闻华山有五粒松脂入地化为药能去三尸因徙居华隂庾信碑文松径寒深房篆诗前溪流碧水楚辞寂漻兮收潦而水清】众山揺落月偏明【法言升东岳而知众山之峛崺也况介丘乎谢灵运诗众山亦对窻九辨萧瑟兮草木揺落而变衰魏武帝乐府月明星稀乌鹊南飞】西林静夜重来宿【曹植赋舍予车于西林魏明帝长歌行静夜不能寐沈约诗月华临静夜杜甫诗到此应常宿】暗记人家犬吠声【后汉书应奉传奉少聪明自为儿童及长凡所经履莫不暗记王维诗雨中春树万人家徐陵九锡文列郡无犬吠之声】
　　欧阳詹【字行周晋江人常衮荐之始举进士闽人擢第自詹始官国子监四门助教】题延平剑潭【晋书张华传斗牛之间常有紫气雷焕曰宝剑之精上彻于天在豫章丰城焕到县掘狱屋基得双剑一曰龙泉一曰太阿遣使送一与华留一自佩华诛失剑所在焕卒子华为州従事持剑经延平津剑忽于腰间跃出堕水使人没水取之但见两龙各长数丈没者惧而反于是失剑一统志剑津在延平府南平县治东晋雷焕子佩剑渡延平津剑跃入水为龙因名剑津亦名剑潭】
　　想像精灵欲见难【曹植赋遗情想像荀悦高祖讃防鱼斩蛇异功同符岂非精灵之感哉】通津一去水漫漫【王凝之诗逍遥暎通津杜甫诗一去紫台连朔漠韵防漫水广大貌李白诗山长水漫漫】空余昔日凌霜色【沈约赋昔时兮春日昔日兮春风淮南子宝剑之色如秋霜】长与澄潭生书寒【沈佺期诗碧水澄潭暎逺空薛道衡诗照剑日光寒】
　　刘商
　　题道济上人房
　　何处营求出世间【庾信怨歌行不知何处天边北史郎基传基性清慎无所营求史记魏豹传人生一世间如白驹之过隙】心中无事即身闲【何逊诗相思不可寄直在寸心中黄庭经闲暇无事心太平张籍诗朝衣蹔脱见闲身】门外水流风叶落【史记陈丞相世家家乃负郭穷巷以席为门然门外多有长者车辙王维诗倚杖柴门外张华诗俯临緑水流何逊诗秋风木叶落】惟将定性对前山【阮籍通易论立仁义以定性杜甫诗坐对秦山晚刘孝威诗疑是傍洲退似觉前山来】
　　施肩吾
　　秋夜山居
　　幽居正想飡霞客【礼记幽居而不淫南史禇伯玉传却粒餐霞之人乃可蹔致不宜久覊顔延之诗中散不偶世本是飡霞人】夜久月寒珠露滴【梁简文帝对烛赋夜久惟烦铗天寒不畏蛾庾信铭风高月寒江淹别赋秋露如珠谢灵运诗泠泠朝露滴】千年独鹤两三声【古今注鹤千年则变苍庾信诗少鹤己千年谢朓诗独鹤方朝唳诗鹤鸣于九皋声闻于天】飞下岩前一枝柏【汉书宣帝纪五凤三年鸾凤又集长乐宫东阙中树上飞下止地地理通释函谷关东西十五里絶岸壁立岩柏隂防谷中殆不见日陆凯诗聊赠一枝春】
　　二
　　去雁声遥人语絶【古子夜歌登高去来雁惆怅客心伤梁昭明太子启今因去雁聊寄刍荛薛道衡诗霜天防雁声杜甫诗戍鼔防人行秋边一雁声江淹赋人声絶马迹沈杜甫诗夜久语声絶】谁家素机织新雪【钱起诗关东新月宿谁家卢象诗倦闻隣女机杜甫诗己悲素质随时染裂下鸣机色相射鲍照诗秋虫扶戸吟寒妇成夜织权徳舆诗滩经水濑逢新雪】秋山野客醉醒时【谢灵运诗杪秋寻逺山杜甫诗星月动秋山杜审言诗宴逰成野客形胜得山家杜甫诗野客茅茨小梁书羊侃传侃不能饮酒而好宾客终日献酬同其醉醒高适诗栖迟醉复醒】百尺老松衔半月【梁简文帝表高隂百尺借云崖之逺王维诗种松皆老作龙鳞孟浩然诗松月夜窻虚李嘉祐诗高月穿松径李白诗青山欲衔半边日班婕好赋缀半月于兰襟徐陵碑明星皎皎流半月之光李峤诗高分半月辉】
　　遇醉道士
　　霞帔寻常带酒眠【孙逖贺铸天尊表霞帔霓裳非因藻缋李庾西都赋霞帔云冠飘飘太清杜甫诗酒债寻常行处有崔颢诗时时醉向酒家眠】路旁疑是酒中仙【刘桢诗辇车飞素盖従者盈路旁崔国辅诗章台折杨栁春日路旁情李徳林诗壶盛仙客酒杜甫饮中八仙歌李白一斗诗百篇长安道上酒家眠天子呼来不上船自称臣是酒中仙】醉来不住人家宿多向逺山松月边【王维诗桃花源里人家岑参诗今夜不知何处宿白居易诗谁能有月夜伴我林中宿储光羲诗落日登高屿悠然望逺山李白诗海色动逺山天鸡己先鸣卢纶诗犬吠松间月王维诗松声泛月边】
　　武元衡
　　春兴
　　杨栁隂隂细雨晴【诗昔我往矣杨栁依依古乐府蹔出白门前杨栁可藏乌王维诗隂隂夏木啭黄鹂杜甫诗洞门对霤常隂隂梁简文帝诗冷风杂细雨张九龄诗初逢山雨晴】残花落尽见流莺【庾信诗残花烂熳舒卢照隣诗残花落古树李白诗杨花落尽子规啼庾信诗夏余花欲尽司空曙诗青藂花尽蝶来稀张説诗绕殿流莺凡几树贾至诗百啭流莺绕建章】春风一夜吹乡梦【梁元帝纂要春风曰暄风阳风沈约诗春风宛转入细枝高适诗借问落梅凡几曲従风一夜满关山沈佺期诗春梦失阳关李白诗西忆故人不可见东风吹梦到长安】又逐春风到洛城【梁元帝曲兰房椒阁夜方开那知步步香风逐刘长卿诗迢迢洛阳梦独卧清川楼戎昱诗归梦不知湖水濶夜来还到洛阳城】
　　春日偶作
　　飞花寂寂燕双双【梁简文帝赋玩飞花之度窻王勃诗何如山水路对面即飞花李峤诗飞花随蝶舞左思诗寂寂杨子宅门无卿相舆王维诗落花寂寂啼山鸟谢朓诗花丛乱数蝶风帘入双燕张谔诗双双燕子共衔泥】南客衡门对楚江【刘长卿诗故园栁色催南客耿湋诗偶宿俱南客相看春尽归诗衡门之下可以栖迟李白诗天门中断楚江开杜甫诗楚江巫峡半云雨】惆怅管何处发【楚辞九辩惆怅兮而私自怜张衡诗路逺莫致倚惆怅鲍照诗惆怅恋音徽王羲之兰亭序虽无丝竹管弦之盛孟浩然诗林风入管弦魏文帝连珠盖闻琴瑟高张则哀弹发】春风吹到读书窻【梁简文帝赋看春风之入栁阳休之诗微穆东风吹杜甫诗花屿读书牀李白诗书留绮窻前岑参诗斜月隠吟窻】
　　郊舍寓目
　　晨趋禁掖暮郊园【沈约诗晨趋朝建礼杜甫诗晨趋阊阖内刘桢赠徐干诗谁谓相去逺隔此西掖垣拘限清切禁中情无由宣注史记曰景帝居禁中禁中者门戸有禁非侍御不得入又洛阳故宫铭曰洛阳宫冇东掖门西掖门沈约诗晚沐卧郊园张九龄诗素业守郊园】松桂苍苍烟雾繁【鲍照诗松桂盈膝前孔稚圭北山移文诱我松桂欺我云壑曹植诗山树欝苍苍韦应物诗苍苍松柏姿想在掖垣中江淹诗乗鸾向烟雾杜甫诗东将入海随烟雾骆宾王诗沙寒宿雾繁王维诗凄凄烟雾繁】明月上时羣动息【阮籍诗薄帷鍳明月江淹赋月上轩而飞光庾信赋兎月先上杜甫诗水色含羣动陶潜诗日入羣动息归鸟趋林鸣】雪峯高处正当门【李白诗回飚吹散五峯雪杜甫诗兰若山高处烟霞障几重袁淑诗种兰忌当门】
　　王建
　　十五夜望月
　　中庭地白树栖鵶【风赋徜徉中庭北上玉堂王筠诗中庭有奇树当戸发华滋李白诗地白风色寒韦应物诗高树起栖鵶】冷露无声湿桂花【潘岳秋兴赋月朣胧以含光露凄清以凝冷杜甫诗润物细无声刘长卿诗闲花落地听无声隋炀帝词清露冷侵银兎影西风吹落桂花枝庾信诗湿花飞未还】今夜月明人尽望【庾信诗谁怜征戍客今夜在交河薛道衡诗今夜寒车宿魏武帝诗月明星稀子夜歌秋夜凉风起天高星月明淮南子明月之光可以逺望庾信诗开船望月华】不知秋思在谁家【庾信诗不知何处天边江淹诗不见空闺里縦横秋思端梁元帝诗曙乌忆谁家】
　　宫词
　　金殿当头紫阁重【古歌上金殿酌玉樽江总诗羽籥响钟石流泉灌金殿陆云赋曜六龙于紫阁徐陵文紫阁九重连双阙之耸峭】仙人掌上玉芙蓉【史记武帝纪作柏梁铜柱承露仙人掌之属汉武故事承露盘仙人掌擎玉杯为取云表之露崔颢诗仙人掌上雨初晴李白诗太华三芙蓉又遥见仙人防云里手把芙蓉朝玉京】太平天子朝元日【汉书食货志余三年食一进曰登再登曰平三登曰太平魏武帝诗对酒歌太平礼记君天下曰天子白居易歌是时天下太平久年年日日望朝元孟浩然诗咸歌太平日】五色云中驾六龙【汉官仪天子有五色车皆驾四马春秋命歴序人皇乗云车易时乘六龙以御天洛神赋六龙俨其齐首驾云车之容裔嵇康诗乘云驾六龙】
　　马逢
　　宫词
　　玉楼天半起笙歌【十洲记昆仑山一角有积金为天墉城城上安金台五所玉楼十二所孟浩然诗草迎金埒马花待玉楼人鲍照诗高岑隔天半江淹赋笙歌畹右琴舞池东王维诗前路拥笙歌】风送宫人笑语和【鲍照诗雁还风送秋易贯鱼以宫人宠无不利周礼天官宫人掌王六寝之脩诗燕笑语兮李白诗宫女笑藏钩鲍照诗声和心亦宣】月影殿开闻晓漏【何逊诗房栊月影斜徐孝嗣诗月殿夜凝明庾肩吾诗别筵开帐殿徐陵书铛铛晓漏杜审言诗风清晓漏闻】水精帘卷近秋河【宋之问明河篇水精帘外转逶迤何逊诗珠帘早初卷谢朓诗秋河曙耿耿】
　　张籍
　　与贾岛闲逰
　　水北原南草色新【谷梁传水北为阳岑参诗山开灞水北谢朓文风揺草色日照松光袁恕巳诗芳林草树新】雪销风暖不生尘【诗雨雪漂漂见晛曰消庾肩吾诗庭雪晚初消江淹赋闺中风暖陌上草薰洛神赋凌波微步罗袜生尘】城中车马应无数【费昶诗秋气城中冷阮籍诗出门临永路不见行车马刘孝绰诗衡门谢车马周礼春官旄人舞者无数孟浩然诗鸿渐看无数】能解闲行有几人【武元衡诗空庭緑草闲行处何逊诗寂寂行人疎梁昭明太子诗故筝犹可惜应度几人边】
　　秋思
　　洛阳城里见秋风【汉书地理志河南郡县雒阳注鱼豢云汉火行忌水故去雒水而加佳汉乐府遥望洛阳城鲍照诗鸡鸣洛城里汉武帝秋风辞秋风起兮白云飞】欲作家书意万重【吴志曹公闻权以土地业备方作书落笔于地岑参诗为报家人数寄书杜甫诗来为附家书谢惠连诗沈吟为尔感情深意弥重】复恐匆匆説不尽【晋书张芳云匆匆不暇草书杜甫诗告别莫匆匆广韵匆遽也又速也易书不尽言言不尽意】行人临发又开封【梁元帝诗欲覔行人寄消息晋书殷浩传桓温将以殷浩为尚书令遗书告之浩欣然许焉将答书虑有缪误开闭者数十竟逹空函庾信诗开君万里书李端诗故国一封书】
　　寄李渤【唐书李渤传字濬之洛阳人与兄涉偕隠庐山更徙少室】
　　五渡溪头踯躅红【水经注颍水又东五渡水注之嵩高山记五渡水自山顶下流疏为二十八浦其水萦回泝者五涉故名五渡明一统志五渡溪在登封县东南四十五里源出嵩山东谷本草山踯躅树高三四尺花红如血花木考踯躅花一名山石榴三月开满山谷浓艳如霞一名暎山红又名杜鹃花】嵩阳寺里讲时钟【李白送杨山人归嵩阳诗嵩阳玉女峯明一统志嵩阳观今名嵩阳宫在嵩山麓魏孝文帝剏造名嵩阳寺唐改为嵩阳观沈炯天中寺诗石座应朝讲独孤及钟铭佛以钟警六时岑参还少室诗烟深嵩角钟】春山到处行应好【刘孝绰诗别待春山上刘长卿诗云外春山钟高适诗江山到处堪乗兴】一月看花到几峯【诗一月三捷江淹诗看花桃李津何逊诗看花时转侧张子容诗神女知来第几峯名山记嵩山有三峯最高曰峻极峯东曰太室西曰少室】
　　寻仙【郭璞诗寻仙万余日今乃见子乔】
　　溪头一迳入青崖【王绩诗更坐北溪头王维诗相待虎溪头钱起诗一迳入溪色湘中记青崖若防黛顔延之诗貌眄觏青崖】处处仙居隔杏花【何逊诗年光处处华周让诗行行访名岳处处必留连释惠标诗天目本仙居神仙传董奉居山为人治病愈者使栽杏数年成林张继上清词却向蓬莱看杏花】更见峯西幽客説【杜甫诗斜景雪峯西谢朓诗幽客滞江皋李白诗幽客时憩泊】云中犹有两三家【水经注唐公房学道得仙白日升天鸡鸣天上犬吠云中王融乐府响梵高云中杜甫诗城中十万戸此地两三家】
　　朱庆余
　　题仙游寺【岑参宿仙逰寺诗太一连太白两山知几重路盘石门窄匹马行才通日西到山寺林下逢支公白居易寄题仙逰寺诗曽于太白峯前住数到仙逰寺里来】
　　石抱龙堂藓石干【沈佺期诗天磴屹横抱李华仙逰寺诗自注有龙潭穴一统志太白湫在太白山顶相传湫有神龙楚辞鱼鳞屋兮龙堂刘孝威诗石岸生寒藓苏颋诗卧石铺苍藓】山遮白日寺门寒【王绩诗时时防嶂遮秦嘉诗暧暧白日陈后主栖霞寺诗鸡峯白日沈崔国辅诗松雨时复滴寺门清且凉】长松瀑布饶奇状【战国防荆有长松文梓薛道衡诗涧影落长松孙绰赋瀑布飞流以界道明一统志太白山在武功县南九十里山极高山半有横云如瀑布则防雨孟浩然诗西山多奇状】曽有仙人驻鹤看【魏武帝乐府仙人玉女来遨逰曹植仙人篇仙人揽六着对博太山隅陈子昻序玉笙吟风瑶装驻鹤】
　　王涯
　　献夀词【傅休奕诗临轩进爵献夀翩翩】
　　宫殿参差列九重【后汉书百官志光禄勲卿一人掌宿卫宫殿门户王维诗九天阊阖开宫殿扬雄甘泉赋増宫参差徐陵太极殿铭雍畴相望参差未央楚辞君之门兮九重易林紫阙九重尊严在中】祥云瑞气捧阶浓【谢朓雩祭歌冻雨飞祥云靡何逊诗晴轩连瑞气唐太宗诗瑞气萦丹阙张衡东京赋薛综注天子殿高九尺阶九齿各为九级】微臣欲献唐尧夀【鲍照诗微臣逢世庆宋之问诗微臣昔忝方明御史记司马相如传君莫盛于唐尧庄子尧观于华华封人曰愿祝圣人使圣人夀】遥指南山对衮龙【诗如南山之夀杜审言诗南山倚殿前礼记天子龙衮诗衮衣绣裳传衮衣巻龙衣也班固东都赋脩衮龙之法服】
　　游春词【张骏逰春诗春游诚可乐】
　　曲江緑栁变烟条【寰宇记曲江池汉武帝所凿名为宜春苑其水曲折有似广陵之江故名之剧谈録曲江池本秦时隑州唐开元中疏凿花卉环列烟水明媚都人逰翫盛于中元上巳之节孙绰诗緑栁防坂王维诗无心变杨栁张旭栁诗濯灌烟栁拂地垂】寒谷冰随暖气消【刘向别録燕有寒谷邹衍吹律温气乃至左思魏都赋寒谷丰黍吹律暖之也春秋繁露天地之化如四时所好之风出则为暖气张正见诗冰消緑水池】才见春光生绮陌【梁简文帝乐府大道满春光阳休之诗霭霭春光上梁简文帝诗三条绮陌平王维诗花明绮陌春】巳闻清乐动云韶【旧唐书音乐志后魏孝文宣武用师淮汉收其所获南音谓之清商乐隋平陈因置清商署总谓之清乐唐书礼乐志清商伎者隋清乐也周礼郊祀用六代之乐云门大咸大防大夏大濩大武注云门黄帝乐谓其徳如云之出也大防舜乐言其徳能绍尧之道也案防与韶同晋书乐志愔愔云韶尽美尽善】
　　二
　　经过栁陌与桃蹊【萧贲诗经过狭斜里王勃春思赋丹轮绀幰相经过卢照隣诗寒辞杨栁陌春满凤凰池史记李广传桃李不言下自成蹊顾野王诗日影桃蹊色】寻逐春光着处迷【孟浩然诗十步枉寻春虞世南诗春光催栁色李百药赋縦胜气之逍遥眷春光而怡逸崔国辅诗应由春草误着处不成归张説诗寻玩往还迷】鸟度时时冲絮起【虞世南诗横空一鸟度王勃碑文鸟度难寻猿惊易失梁简文帝咏絮诗花絮时随鸟世説谢太傅寒雪日内集曰白雪纷纷何所似兄子曰撒盐空中差可拟兄女曰未若栁絮因风起】花繁衮衮压枝低【郑曼季诗芳条高茂花繁垂隂杨炯诗花繁宝树红晋书王戎传王济曰张华喜説史汉裴頠论前言往行衮衮可聴杜甫诗千朶万朶压枝低谢朓诗樛枝耸复低】
　　秋思
　　网轩凉吹动轻衣【沈约诗网轩暎珠缀唐太宗诗秋光凝翠岭凉吹肃离宫潘尼诗步水褰轻衣沈约风赋时卷瑶台翠帐乍动佚女轻衣】夜聴更长玉漏稀【鲍照诗夜聴黄石波王胄诗更深夜转长初学记刻漏之制以铜为器实以清水下各开孔以玉虬吐漏水入两壶右为夜左为昼苏味道诗玉漏莫相催李颀诗月隠高城钟漏稀】月度天河光转湿【丘迟赋阶伺禽飞窻高月度杨凝诗月度网轩光诗倬彼云汉笺云汉谓天河也疏河图纬云河精上为天汉是天河河水光之精气也王勃诗雨去花光湿】鹊惊秋树叶频飞【贺循诗徘徊夜鹊屡相惊庾肩吾诗秋树翻黄叶江总诗秋树相思一枝緑王勃诗山山黄叶飞】
　　二
　　宫连太液见沧波【沈佺期诗家即帝宫连汉书武帝纪帝作大池渐台二十余丈名曰太液张衡西京赋顾临太液沧池漭沆栁恽诗太液沧波起梁简文帝诗沧波白日晖】暑气微销秋意多【虞世南诗清风涤暑气曹植诗初秋凉气发庭树微销落韦应物诗河汉有秋意李白诗歴览幽意多】一夜轻风苹末起【庾信诗吹衣一夜风张协诗轻风摧劲草宋玉风赋夫风生于地起于青苹之末隋炀帝词苹末起清风】露珠翻尽满池荷【江淹别赋秋露如珠庾信诗秋露似珠圆杜甫诗露翻兼雨打徐陵诗风碎池中荷萧子云诗池荷正巻叶】
　　令狐楚
　　望春词
　　高楼晓见一花开【陆机诗高楼一何峻张协赋高楼特起竦峙岧嶤王昌龄诗江明高楼晓易林一花千叶唐太宗赋一花散而峯明梁元帝诗春花犯雪开】便觉春光四面来【梁简文帝诗大道满春光沈约诗春光发陇首薛稷诗四面云霞敞御筵张説诗松风四面来】暖日晴云知次第【禇亮诗梅梁暖日斜岑参诗风恬日暖荡春光庾信诗云晴即作峯南史严植之传在潮沟聚徒讲説有区段吹第】东风不用更相催【礼记东风解冻范云诗东风栁线长隋炀帝诗解佩更相催伏知道诗春色转相催】
　　二
　　云霞五彩浮天阙【谢灵运诗云霞收夕霏汉书郊祀志赵人新垣平以望气见上言长安东北有神气成五彩若人冠冕焉庾信马射赋序正绘五彩之云梁元帝诗水影若浮天丹阳记王茂陪乗出宣阳门南望牛头山两峯曰此天阙也梁简文帝京洛篇天阙复穹窿】梅栁千般夹御沟【陶潜诗梅栁夹门植骆宾王诗生憎燕子千般语古今注长安御沟谓之杨沟谓植杨于其上也亦曰禁沟引终南山水従宫内过所谓御沟吴均歌连枝接叶夹御沟】不上黄山南北望【张衡西京赋绕黄山而欵牛首张融海赋序南北如天宗羁诗南瞻临别馆北望尽离宫】岂知春色满神州【隂铿诗上林春色满谢朓诗宛洛佳遨逰春色满皇州左思诗灵景耀神州】
　　杨巨源
　　宫燕词
　　毛衣似锦语如【苏子卿鼓吹曲丹水浴毛衣朱超道诗寄语故林无数鸟防入羣里比毛衣萧毂野田黄雀行弱躯媿彩饰轻毛非锦文沈佺期诗燕来红壁语韵防八音之丝也】日暖争高绮陌天【杜甫诗溪囘日气暖岑参诗风恬日暖荡春光唐太宗诗心随朗日高薛道衡诗高天澄逺色梁简文帝诗三条绮陌平王维诗花明绮陌春】几处野花留不得【李白诗寻花几处行杜甫诗月傍闗山几处明孔徳绍诗野花开石镜江总诗野花不识采徐勉歌空纡长袖客不留诗彼求我则如不我得】双双飞向御炉前【九国志乌鹊双飞王勃诗鸳鸯池上两两飞凤凰楼下双双度唐书仪卫志朝日殿上设黼扆蹑席薰炉香案贾至诗衣冠身惹御炉香张正见神仙篇愿杂百和气宛转金炉前】
　　和练秀才杨栁【后汉书黄琼传论汉初诏举贤良方正州郡察孝防秀才隋书杜慎徽传兄弟数人开皇末举秀才】
　　水边杨栁麴尘丝【古今注蒲栁生水边范云诗盈盈一水边梁简文帝诗杨栁乱成丝又杨低栁合露尘飞西溪蕞话刘禹锡诗龙池遥望麴尘丝按礼记月令鞠衣注如麴尘色又周礼内司服鞠衣郑氏云黄桑服如鞠尘色乃知用麴糵字非是】立马烦君折一枝【李颀诗立马带星霜杜甫诗花边立马簇金鞍李峤栁诗攀折为思君古乐府花开堪折即须折莫待无花空折枝宗怀诗一枝犹桂馥千步有兰香】惟有春风最相惜【萧琳诗惟有歌梁共尘飞一半来淮南子春风至则甘雨降生育万物梁武帝乐府一叶度春风四子讲徳论爱惜朝夕】殷勤更向手中吹【吴均诗殷勤妾自知沈约咏篪诗殷勤寄玉指曹植结客篇利劒鸣手中梁武帝团扇歌手中白团扇庾信杨栁歌倐忽河中风浪吹】
</div>
    <div class="pagination">
<a href="御选唐诗_page73.html">上一页</a><span>...</span><a href="御选唐诗_page69.html">69</a><a href="御选唐诗_page70.html">70</a><a href="御选唐诗_page71.html">71</a><a href="御选唐诗_page72.html">72</a><a href="御选唐诗_page73.html">73</a><span class="current-page">74</span><a href="御选唐诗_page75.html">75</a><a href="御选唐诗_page76.html">76</a><a href="御选唐诗_page77.html">77</a><a href="御选唐诗_page78.html">78</a><a href="御选唐诗_page79.html">79</a><span>...</span><a href="御选唐诗_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
