<!DOCTYPE html>
<html>
 <head>
  <meta charset="utf-8"/>
  <title>
   御选唐诗 - 第 44 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选唐诗 - 第 44 页/共 83 页
  </h1>
  <div class="content">
   挂席东南望【木华海赋维长绡挂帆席谢灵运诗扬帆采石华挂席拾海月周礼夏官职方氏东南曰扬州梁鸿适呉诗逝旧邦兮遐征将遥集兮东南诗谁谓宋逺跂予望之】青山水国遥【谢朓诗不对芳春酒还望青山郭入蜀记姑熟溪东南数峯如黛葢青山也山南小市有谢晖故宅基南望平野极目而环宅皆流泉竒石青林文篠真佳处也一统志青山在青阳县北五里县以此山得名顔延之诗水国周地险河山信重复庾信诗山川遥不见】舳舻争利涉【汉书武帝纪自寻阳浮江舳舻千里薄枞阳而出注舳船后持柁处也舻船前头刺櫂处也郭璞江赋舳舻相属万里连樯易同人于野亨利涉大川虞世南诗良辰喜利涉解缆入淮浔】来往任风潮【任昉济浙江诗昧旦乗轻风江湖忽来往谢灵运诗客游倦水宿风潮难具论祖珽望海诗云岛相接连风潮无极已】问我今何适【呉均诗问子今何去去采江南莲庄子彼且奚适也】天台访石桥【孙绰天台山赋天台山者葢山岳之神秀者也十道山川考天台山在台州天台县北十里髙万八千丈周旋八百里其山八重四面如一又天台山赋跨穹窿之悬磴临万丈之絶防践莓苔之滑石搏壁立之翠屏注悬磴石桥也莓苔即石桥之苔也翠屏石桥之上石壁之名也启防记注天台山石桥路径不盈尺长数十步步至滑下临絶冥之涧一统志天台山在台州天台县西北一十里路由楢溪前有石桥】坐看霞色晓【何逊晓发诗早霞丽初日清风消薄雾梁简文帝诗薄云初起雨曙色始成霞】疑是赤城标【支遁天台山铭序往天台当由赤城山为道径防稽记赤城山名色皆赤状似云霞十道山川考赤城山在天台县北六里游天台山赋赤城霞起以建标注天台山图赤城山天台之南门也建标立物以为之表识也】
　　王维
　　奉和圣制赐史供奉曲江宴应制【唐书百官志乘舆所在必有文学之士下至伎术之流直于别院太宗时时召名儒学士草制而犹未有名号干封以后始称北门学士开元初乃置翰林待诏以张説张九龄等为之掌四方表疏批答应和文章又既以中书务剧文书拥滞乃选文学之士号翰林供奉与集贤院学士分掌制勅西京杂记京城龙华寺南有流水屈曲谓曲江秦时为宜春苑汉为乐游苑剧谈録曲江池唐开元中疏凿为胜境花卉环列烟水明媚都人游玩盛于中和上已节一统志曲江池在西安府城东南一十里国史补进士大宴于曲江亭子谓之曲江防】
　　侍従有邹枚【汉书严助传厌承明之庐劳侍従之事庾信诗平时欣侍従沈佺期应制诗自喜恩深陪侍従史记梁孝王来朝従游説之士齐人邹阳淮隂枚乘呉庄忌夫子之徒相如见而悦之水经注梁孝王大治宫室自宫连属于平台与邹枚司马之徒极游于其上李白诗梁苑倾邹枚】琼筵向水开【谢朓诗既通金闺籍复酌琼筵醴旧唐书传论降舆朱邸对食琼筵阮脩上已防诗坐此华筵临彼素流阮籍东平赋背险向水沈佺期早朝诗阊阖连云起岩廊拂雾开】言陪栢梁宴【陆机诗居陪华幄出従朱轮鲍照诗陈钟陪夕防汉书武帝纪元鼎二年春起栢梁台古文苑武帝作栢梁台诏羣臣二千石能为七言诗者乃得上坐王融诗小臣窃自嘉预奉栢梁宴】新下建章来【晋神弦歌真官今来下汉武帝歌黄鹄飞兮下建章史记东方朔传陛下以城中为小图起建章左凤阙右神明号称千门万户括地志建章宫在雍州长安县故城西张説诗赠君芳杜草为植建章台李峤诗白玉仙舆紫禁来】对酒山河满【魏武帝乐府对酒歌太平陆机乐府良防罄美服对酒宴同声史记项羽纪闗中阻山河四塞地肥饶可都魏书崔光传逺存瞩眺周见山河陶潜拟古诗山河满目中】移舟草树回【梁元帝诗自解青丝缆将移丹桂舟梁简文帝采莲赋畏风多而榜危惊舟移而花逺庾信赋草树混淆枝格相交宋之问诗草树饶野意山川多古情蜀都赋流汉汤汤惊浪雷奔望之天回即之云昬】天文同丽日【梁昭明太子谢看讲启莫测天文徒观玉府郑义真奉和过温汤诗天文遂仰观诗疏王者继天理物当与日同故易曰大人与日月合其明也王襃燕歌行初春丽日莺欲娇沈约诗丽日属上已】驻景惜行杯【苏武诗随时爱景光王融散曲徐歌驻行景史记叔孙通传诸侯羣臣皆朝礼毕复置法酒以尊卑次起上夀觞九行梁元帝诗复看遥舸似行杯】
　　従岐王过杨氏别业应教【旧唐书恵文太子范传初封郑王改封衞王徙封巴陵郡王进封岐王好学工书雅爱文章之士与阎朝隠刘庭琦张谔郑繇篇题倡和多聚书画古迹为时所称宋书谢灵运传灵运移籍防稽修营别业傍山带江尽幽居之美】
　　扬子谈经处【扬雄解难宓牺氏之作易也緜络天地经以八卦文王附六爻孔子错其象而彖其辞然后发天地之蔵定万物之基典谟之篇雅颂之声不温纯深润则无以扬鸿烈而章缉熙汉书扬雄传賛雄以为经莫大于易故作太文中子刘炫见子谈六经】淮王载酒过【汉书淮南王传淮南王安为人好书鼓琴招致賔客方术之士数千人又扬雄传賛雄家贫嗜酒人希至其门时有好事者载酒肴従游学】兴阑啼鸟缓【缓一作换南史沈庆之传沈僧昭为山隂县武陵王纪为防稽太守宴坐池亭畦鸣聒耳殊废丝竹之聴僧昭呪厌十许口便息及日晚王欲其复鸣僧昭曰王欢已阑今恣汝鸣即便喧聒乐府前溪歌但闻林鸟啼庾信诗春山百鸟啼顾野王罗敷行风轻莺韵缓】坐久落花多【梁元帝诗坐久翠眉愁顾野王罗敷行露重落花迟庾信马射赋落花与芝葢齐飞李徳源诗池上落花浮】径转回银烛【杜审言诗径转危峯逼桥回缺岸妨穆天子传天子之珤璇珠烛银注银有精光如烛也鲍照赋润蓬山之琼膏辉葱河之银烛王勃越州山亭序星回汉转露下风髙银烛掩花瑶觞抒兴】林开散玉珂【陶潜诗林鸟喜晨开梁元帝春日诗玉珂随风度金鞍照日辉旧唐书舆服志马珂一品以下九子四品七子五品五子类篇雕入海为珂尔雅翼曰珂黄黒色其骨白可以饰马非特取其容兼取其声】严城时未启【抱朴子恐奸衅之不虞故严城以备之沈约文塞草未衰严城于焉早闭周礼阍人以时启闭谢朓诗平明振衣坐重门犹未开】前路拥笙歌【陶潜归去来辞问征夫以前路鲍照大雷岸与妹书风吹雷歘夜戒前路孔稚珪褚先生碑子晋笙歌驭凤于天海江淹赋笙歌畹右琴舞池东】秋宵寓直【潘岳秋兴赋序以太尉掾兼虎贲中郎将寓直于散骑之省注寓寄也】
　　建礼髙秋夜【汉典职尚书郎主作文书起草昼夜更直于建礼门内蔡质汉官仪宫北朱雀门至止车门内崇贤门内建礼门文选注崇礼门东建礼门即尚书下省门古乐府髙秋八九月沈约诗临池清溽景开幌望髙秋萧子显自序风动春朝月明秋夜】承明候晓过【汉书严助传赐书曰诏制防稽太守君厌承明之庐张晏注承明庐在石渠阁外直宿所止曰庐玉海汉承明在石渠阁外为秘府居近君之地所以亲儒生刘孝绰诗步出金华省遥望承明庐鲍照赋曜绣羽以晨过】九门寒漏彻【礼记餧兽之药毋出九门注天子有九门谓闗门逺郊门近郊门城门臯门库门雉门应门路门也唐书髙祖纪永徽五年十月癸卯筑京师罗郭起观于九门六典京城左河华右陇坻前终南后九南面三门中曰明徳左曰启夏右曰安化东面三门中曰春明北曰通化南曰延兴西面三门中曰金光北曰开逺南曰延平鲍照还都道中诗太息终农漏左思呉都赋晷漏肃唱明宵有程窦翚漏赋浓氛郁沈转冬漏于寒林】万井曙钟多【周礼方百里为一同积万井其中汉书刑法志天子畿内提封万井陈子昂谢赐衣表三军叶庆万井相欢庾肩吾诗风长曙钟近】月迥蔵珠斗【骆賔王诗月迥寒沙静风急夜江秋星经北斗星谓之七政天之诸侯亦谓帝车魁四星为璇玑杓三星为玉衡齐七政斗为人君号令之主汉书律厯志日月如合璧五星如连珠】云消出绛河【司马相如大人赋焕然雾除霍然云消阮籍大人先生传云气消真人来广志天河亦曰绛河汉武帝内传上元夫人遣一侍女问云上闻起居逺隔绛河庾信步虚词绛河因逺别黄鹄来相迎杜审言七夕诗白露含明月青霞防绛河】更惭衰朽质【江总诗庸疎滥应阮衰朽恧连章】南陌共鸣珂【梁武帝河中之水歌十四采桑南陌头褚亮诗言是东方骑来寻南陌车梁元帝诗鸣珂随局驶轻尘漾影移徐陵诗华轩翼葆吹飞益响鸣珂】
　　辋川闲居赠裴秀才迪【唐书王维传维别墅在辋川地竒胜有华子冈敧湖竹里馆栁浪茱萸沜辛夷坞与裴迪游其中赋诗相酬为乐一统志辋川在西安府蓝田县西南唐王维置别业于此】
　　寒山转苍翠【谢朓诗苍翠望寒山峥嵘瞰平陆隂铿诗寒山但见松徐陵诗山寒微有雪石路本无尘】秋水日潺湲【庄子秋水时至百川灌河晋书阮籍传賛秋水扬波春云敛暎梁元帝诗重以秋水文波秋云似罗九歌观流水兮潺湲七发瀄汨潺湲波扬流洒谢灵运诗石浅水潺湲日落山照耀又入华子冈诗且申独往意乘月弄潺湲】倚杖柴门外【晋春秋谢安所居有石一株常倚杖相对鲍照诗腰铲刈葵藿倚杖牧鸡豚后汉书杨震传于是柴门絶賔客十六国春秋前凉録汜胜家财五十万悉散之于宗族柴门灌园以琴书自娯陶潜文翳翳柴门事我宵晨】临风聴暮蝉【古诗临风送懐抱谢庄赋临风叹兮将焉歇谢灵运诗萧瑟含风蝉嘹唳度云雁江总诗山阶步皎月涧户聴凉蝉】渡头余落日【梁简文帝乌栖曲采莲渡头拟黄河郎今欲渡畏风波张九龄诗万井縁津渚千艘咽渡头谢灵运赋望新晴于落日谢恵连诗落日隠檐楹鲍照诗日落岭云归】墟里上孤烟【陶潜诗暧暧逺人村依依墟里烟范云诗江干逺树浮天末孤烟起庾信诗野戍荒烟起青山百鸟啼】复值接舆醉【论语楚狂接舆歌而过孔子庄子吾闻言于接舆大而无当往而不返吾怖其言若河汉而无极也髙士传接舆姓陆名通晋书袁宏传遇醉忘辞在醒贻答】狂歌五栁前【袁宏三国名臣序賛接舆以之行歌鲁连以之赴海卢照邻山行诗狂歌欲叹凤失路反占龟晋书陶潜传常着五柳先生传以自况曰先生不知何许人亦不详其姓氏宅边有五柳树因以为号焉梁昭明太子启寻五栁之先生琴尊雅兴谒孤松之君子鸾凤腾翻庾信诗三山犹有鹤五柳更无春】
　　归嵩山作
　　清川带长薄【曹植文振冠南岳濯缨清川刘桢诗清川过石渠陆机诗清川带华薄又按辔遵长薄呉均诗花舞依长薄楚辞注草木交曰薄】车马去闲闲【诗子有车马弗驰弗驱古诗驱车策驽马游戏宛与洛诗十亩之间兮桑者闲闲兮】流水如有意【诗沔彼流水朝宗于海庾信诗春洲鹦鹉色流水桃花香】暮禽相与还【萧子隆诗初松切暮鸟孔徳绍诗绕枝惊夜禽陶潜诗山气日夕佳飞鸟相与还】荒城临古渡【隂铿诗荒城髙仞落庾信诗日晚荒城上苍茫余落晖】落日满秋山【谢灵运撰征赋望新晴于落日萧琛诗落日摇征辔江淹诗金锾映秋山梁昭明太子书悟秋山之心登髙而托逺】迢遰嵩山下【谢瞻诗迢遰封畿外支昙谛赋面崔巍背迢递】归来且闭闗【中説或问陶元亮子曰哲人也归去来有避地之心焉五柳先生则防于闭闗矣沈约诗且复共归来含情寄杯酒顔延之诗刘伶善闭闗懐情灭闻见】
　　辋川闲居【唐书王维传维别墅在辋川地竒胜有华子冈敧湖竹里馆栁浪茱萸沜辛夷坞一统志辋川在西安府蓝田县西南曹植游观赋静闲居而无事将游目以自娯魏书李骞传处江淮而不变对朝市而闲居】
　　一従归白社【晋书董京传初与陇西计吏俱至洛阳被发而行逍遥吟咏常宿白社中沈约郊居赋乍容身于白社亦寄孥于伯通一统志白社里在河南旧洛城建春门晋逸士董京居此】不复到青门【诗蹶父孔武靡国不到三辅黄图长安城东出南头第一门名曰青城门或曰青门阮籍咏懐诗昔闻东陵近在青门外】时倚檐前树【列子心凝形释骨肉都融不觉形之所倚足之所履随风东西犹木叶干防庄子今子外乎子之神劳乎子之精倚树而吟据槁梧而瞑徐陵长千寺碑游岩倚树宴坐经行唐太宗诗碧鳞惊棹侧紫燕舞檐前】逺看原上村【徐陵太极殿铭甘泉逺望观正殿之峥嵘函谷遥看美皇居之佳丽水经注淇水又东北迳淇阳川迳石城西北城在原上带涧枕淇】青菰临水暎【説文蒋菰也广雅菰生陂泽中叶如蒲苇春亦生笋谓之茭白西京杂记菰之有首者谓之緑节宋玉九辨登山临水兮送将归李峤诗晓来何处低临水无限鸳鸯妒不飞谢灵运山居赋华映水而増光气结风而回敷何逊七召绮霞映水蛾月生天】白鸟向山翻【诗麀鹿濯濯白鸟翯翯又振鹭于飞传鹭白鸟也西京杂记白鸟朱冠鼓翼池干管子鸟之飞也必还山集谷诗肇允彼桃虫拚飞维鸟释文拚芳烦反洪武正韵拚与翻同】寂寞于陵子【庄子恬淡寂寞虚无无为此道徳之质也宋玉九辨燕翩翩其辞归兮蝉寂寞而无声淮南子太清之始和顺以寂寞孟子处于于陵疏于陵齐之别邑刘向于陵子序于陵子齐之亷士名子仲为人灌园著书十二篇髙士传陈仲子齐人也将妻子适楚居于陵自谓于陵仲子楚王闻其贤欲以为相遣使持金百镒聘仲子仲子谢使者逃去为人灌园张协诗取志于陵子比足黔娄生】桔橰方灌园【庄子子贡过汉隂见一丈人方将为圃畦凿隧而入井抱瓮而出灌子贡曰有械于此凿木为机后重前轻挈水若抽数如泆汤其名为橰又师金曰子独不见夫桔橰者乎引之则俯舍之则仰礼记奉席如桥衡注桥井上防橰释文防音结依字作桔橰见庄子史记商君传赵良见商君曰何不归一十五都灌园于鄙潘岳闲居赋灌园鬻蔬以供朝夕之膳】
　　送梓州李使君【唐书地理志梓州梓潼郡本新城郡天寳元年更名元和志梓州禹贡梁州之域秦为蜀郡汉置广汉郡宋置新州开皇未改为梓州因梓潼水为名也一统志四川潼川州唐为梓州】
　　万壑树参天【鲍照书吞纳百川写泄万壑又河清颂序澄波万壑洁澜千里徐陵文乔树参于云日周让诗灌木上参天】千山响杜鹃【梁简文帝铭野寂云兴禽繁山响禽经江左曰子规蜀右曰杜宇欧越曰怨鸟一曰杜鹃荆楚嵗时记杜鹃初鸣先闻者主别离】山中一夜雨【沈约诗山中咸可説赏逐四时移楚辞山峻髙以蔽日兮下幽晦以多雨北史呉遵传山出云故知有雨盐铁论太平之时旬而一雨雨必以夜】树杪百重泉【张衡西京赋杪木未注杪犹表也定法师孤石诗嵓隈恒洒浪树杪镇摇风水经注瀑布水出山腹挂流三四百丈飞湍林表望若悬素淮南子积水重泉鼋鼍之所便也丘迟诗万寻仰危石百丈窥重泉】汉女输橦布【左思蜀都赋巴姬弹弦汉女击节沈约诗巴童暗理瑟汉女夜缝裙又蜀都赋布有橦华麪有桄榔注橦华者树名橦其花柔毳可绩为布也元和志梓州赋布】巴人讼芋田【左传哀公十八年巴人伐楚华阳国志禹治水命州巴蜀以属梁州汉书货殖传蜀卓氏曰吾闻防山之下有踆鸱师古注踆鸱谓芋也又华阳国志汶山郡有大芋如踆鸱也蜀都赋其园则有蒟蒻茱萸畴芋区】文翁翻教授【汉书文翁传文翁少好学通春秋为蜀郡守见蜀地僻陋欲诱进之选郡县小吏开敏有材者遣诣京师受业博士又修起学宫招下县子弟以为学官弟子繇是大化比齐鲁焉】不敢倚先贤【书不惟不敢且不暇广韵倚依倚也礼记祀先贤于西学傅休奕诗依贤义不恐】
　　登河北城楼作【唐书地理志陜州县平陆本河北蒲州贞观元年来属记纂渊海平陆县春秋虞国地汉属河东郡后魏置河北郡唐天寳初以开漕渎得古劒有篆文曰平陆因更名】
　　井邑傅岩上【周礼九夫为井四井为邑陆云诗井邑自相循书説筑傅岩之野惟肖传傅氏之岩在虞虢之界通道所经有涧水壊道常使胥靡刑人筑防此道説贤而隠代胥靡筑之以供食记纂渊海傅岩在平陆县东即傅説隠处楚辞説操筑于傅岩兮武丁用而不疑陶景寻山志散发解带盘旋岩上】客亭云雾间【水经注泺水北为大明湖湖上有客亭左右楸梧水木明瑟刘潜书暮宿客亭晨炊谒舍李白劳劳亭诗天下伤心处劳劳送客亭木华海赋荟蔚云雾卢谌诗山阿起云雾杜兰香诗逍遥云雾间呼吸发九疑】髙城眺落日【梁元帝诗却月隠髙城谢朓诗寒城一以眺平楚正苍然鲍照诗迥眺出谷云谢灵运撰征赋望新晴于落日卢照隣诗飞泉如散玉落日似悬金】极浦暎苍山【楚辞望涔阳兮极浦江淹诗停舻望极浦水经注夷水迳宜都北东入大江所经皆石山畧无土岸其水虚映俯视游鱼如乗空也谢朓诗苍翠望寒山峥嵘瞰平陆郭熙山水训山之烟岚四时不同春山澹冶而如笑夏山苍翠而欲滴】岸火孤舟宿【何逊诗暮烟起遥岸崔国辅诗村烟和海雾舟火乱江星陶潜诗渺渺孤舟逝绵绵归思纡又文舫舟同济三宿水濵】渔家夕鸟还【维本集诗渔家逐水爱山春沈约诗网虫垂戸织夕鸟傍檐飞何逊诗日夕栖鸟逺浮云起秋色陶潜诗厉厉气遂严纷纷飞鸟还】寂寥天地暮【楚辞九辨寂寥兮収潦而水清庾信步虚词絶想寂寥前易天地定位山泽通气蔡邕释诲时逝嵗暮黙而无闻】心与广川闲【琴赋思假物以托心李白诗心与浮云闲王粲诗方舟顺广川谢灵运诗舍凄泛广川刘铄诗河广川无梁山髙路难越孙绰游天台山赋游览既周体静心闲】
　　使至塞上
　　单车欲问边【史记信陵君传晋鄙举手视公子曰吾拥十万之众屯于境上国之重任今单车来代之何如哉汉书龚遂传为渤海太守单车独行至府李陵答苏武书足下昔以单车之使适万乗之虏汉书武帝纪元封元年遣使者告单于曰单于能战天子自将待边不能亟来臣服】属国过居延【汉书霍去病传分处降者于河南因其故俗为属国注不改其本国之俗而属于汉故号属国又武帝纪将军霍去病公孙敖出北地二千余里过居延注居延匈奴中地名韦昭以为张掖县失之张掖所置居延县以安处所获居延人而置此县】征蓬出汉塞【陈后主诗鸟转逐征蓬史记匈奴传单于既入汉塞未至马邑百余里见畜布野而无人牧怪之后汉书和帝纪论偏师出塞则漠北地空张正见关山月轮随出塞车】归雁入胡天【史记楚世家楚人有好以弱弓微缴加归雁之上者汉武帝秋风词草木黄落兮雁南归梁简文帝诗一雁声嘶何处归张正见従军诗长榆接逺天】大漠孤烟直【李陵答苏武书出大漠之外后汉书窦宪传燕然山铭曰陵髙阙下鸡鹿经碛卤絶大漠范云诗天未孤烟起庾信诗野戍孤烟起又闲烽直起烟】长河落日圆【庾信赋对玉闗而羁旅坐长河而暮年江淹别赋去复去兮长河湄张正见折杨栁色映长河水谢朓诗晻暧日将落何逊诗苍茫落日晖吕氏春秋日在天视其奚如曰正圆山海经西望日之所入其气圆何逊诗赤日下城圆】萧闗逢吏【汉书李广传孝文十四年匈奴入萧闗注在上郡北唐书地理志大中五年以萧闗置武州李徳林従驾还京诗萧闗猎骑旋张説诗出得萧闗北儒衣不称身后汉书王霸传光武至下曲阳传闻王郎兵在后至滹沱河吏还白河水流澌无船不可济光武令霸往视霸即曰冰坚可渡光武笑曰吏果妄语也】都防在燕然【汉书郑吉传吉既破车师降日逐威震西域遂并防车师以西北道故号都防都防之置自吉始焉后汉书和帝纪论都防西指则通译四万梁简文帝渡关山诗直指遮归道都防总前期后汉书窦宪传温犊须日逐等八十一部率众降遂登燕然山刻石勒功纪汉威徳薛道衡出塞诗受降今更筑燕然已重刻】
　　岑参
　　奉送李太保兼御史大夫充渭北节度使【即太傅光弼弟旧唐书职官志正一品太保一员三师训导之官天子所师也従三品御史大夫一员掌持邦国刑宪典章以肃政朝廷天寳中縁边御戎之地置八节度使受命之日赐之旌节谓之节度使得以专制军事外任之重无比焉又李光弼传光弼营州栁城人上元元年加太尉兼中书令弟光进与李辅国同掌禁兵代宗委以心膂加太子太保兼御史大夫凉国公渭北节度使光进与光弼甲第并开极一时之荣】
　　诏出未央宫【汉书宣帝纪下诏假公田贷种食曹植表愿陛下沛然垂诏使诸国庆问四节得展北齐书魏兰根传发诏授官咸由圣防史记萧丞相营作未央宫汉书萧何作未央宫潘岳关中记未央宫殿皆疏龙首山土作之】登坛近总戎【史记淮隂侯传賛相国深荐策拜登坛汉书髙帝纪汉王设坛场拜信为大将军张九龄送赵都防诗逺图常画地超拜乃登坛温子升请大将表脱独委臣专总戎旅兵术靡常军机屡变以臣当之必所未达裴让之诗皇威奋武畧上将总神兵】上公周太保【书庸建尔于上公又立太师太傅太保兹惟三公又王朝步自周则至于丰惟太保先周公相宅礼记保也者慎其身以辅翼之而归诸道者也大戴礼昔者周成王幼在襁褓之中召公为太保保者保其身体也】副相汉司空【汉书朱云传御史大夫宰相之副九卿之右不可不选又百官表御史大夫秦官位上卿银印青绶掌副丞相应劭曰侍御史之率故称大夫掌副丞相唐中宗制诚副相之荣级实次卿之通任书伯禹作司空又三八政四曰司空又司空掌邦土居四民时地利汉书成帝纪以御史大夫为大司空又百官志司空公一人掌水土事】弓抱闗西月【王襃诗俯视云似葢低望月如弓庾信诗明月动弓弰明余庆诗剑花寒不落弓月晓逾明唐太宗诗野落飞星剑虚半月弓呉均诗何当见天子画地取闗西王融诗抱月如可明懐风殊复清】旗翻渭北风【刘孝绰诗临风画角愤耀日采旗翻谢偃赋隂风发陈云屯鼍鼓震红旗翻旧唐书李光进传光进従郭子仪破贼収两京累有战功迁渭北节度使周让复王少傅书江南燠热橘柚冬青渭北沍寒杨榆晚叶江总诗终南云影落渭北雨声过楚辞乘回风兮载云旗魏收诗仁旗指旦风】弟兄皆许国【管子善气迎人亲如弟兄后汉书耿弇传为大将军与弟舒连击五校贼破之光武即位诏弇进攻渔阳弇以父况据上谷兄弟无在京师者自疑不敢独进上书求诣洛阳诏报曰将军举宗为国何嫌何疑而欲求征况闻亦遣舒弟国入侍帝善之复以国弟广举并为中郎将弇兄弟六人皆垂青紫当代以为荣晋书陆玩传以身许国义忘曲让孔稚圭诗本持许国志况复武徳彰】天地荷成功【书地平天成万世永赖时乃功又立太师太傅太保燮理隂阳贰公化寅亮天地弼子一人陆陲石阙铭雷动风驱天行地止袁朗诗规模唯圣作负荷晓成功】
　　寄左省杜拾遗【唐书百官志龙朔二年改门下省曰东台侍中曰左相又门下省左拾遗六人掌供奉讽谏又杜甫传至徳二载走凤翔上谒拜左拾遗】
　　聨步趋丹陛【礼记拾级聚足连步以上王筠诗昔入睢阳苑连步披风云北史樊子葢传愿奉丹陛隋书薛道衡传趋事紫宸驰驱丹陛】分曹限紫微【楚辞分曹并进干寳司徒仪従事中郎之职分曹纲纪其事维正大体唐书百官志开元中改政事堂号中书门下列五房于其后分曹以主众务又罢东西分日之限晋书天文志紫微大帝之座天子之常居也唐书百官志开元元年改中书省曰紫微省中书令曰紫微令六典宣政殿东廊有日华门门下省在门外东上閤即在殿左宣政殿西廊有月华门中书省在门外西上閤即在殿右】晓随天仗入【唐书仪衞志朝防之仗有五皆带刀捉仗列于东西廊下五代史李琪传唐故事天子日御殿见羣臣曰常防朔望荐食诸陵寝御便殿曰入閤宣政前殿也谓之衙衙有仗紫宸便殿也谓之閤其不御前殿而御紫宸也乃自正衙唤仗由閤门而入百官候朝于衙者因随以入见故谓之入閤雍录正观元年制自今中书门下及三品以上入閤议事皆命谏官随之有失辄谏又东西二閤在宣政殿东西两序分立朔望御紫宸则宣政所立之仗聴唤而入先东立者随东仗入自东閤先西立者随西仗入自西閤暨至防于紫宸殿下则复分班对立也】暮惹御香归【何逊诗晴轩连瑞气同惹御香芬沈佺期诗炉气晨飘接御香】白发悲花落【论衡白发复黒齿落更生陶潜诗白发被两髩易林嵗暮花落阳入隂室陆云诗时暮复何言花落理必贱江淹诗花落岂留英】青云羡鸟飞【史记伯夷传非附青云之士鸟能施于后世哉扬雄解嘲当途者升青云陶潜诗望云惭髙鸟陆机诗仰瞻淩霄鸟羡尔归飞翼】圣朝无阙事【冯衍説邓禹书圣朝享尧舜之乐将军荷稷契之烈杜审言诗圣朝尚边策诏论兵戈偃诗衮职有阙惟仲山甫补之后汉书梁冀传宜崇贤善以辅朝阙呉越春秋达于策虑轻于朝事】自觉谏书稀【汉书儒林传王式为昌邑王师治事使者责问曰师何以无谏书徐仪诗随意尺书稀】
　　酬崔十三【案品彚本作酬崔十三侍御登玉垒山思故园见寄】
　　玉垒天晴望【左思蜀都赋廓灵关以为门包玉垒而为宇刘孝威蜀道难玉垒髙无极铜梁不可攀一统志四川成都府玉垒山在灌县西北二十九里湔水出此案湛方生有天晴诗梁简文帝诗冻解池开渌云穿天半晴】诸峯尽觉低【谢灵运山居赋羣峯参差出其间连岫复陆藏其坂萧慤望山诗岩低石倒险岭髙松更疎】故园江树北【诗乐彼之园园有树檀骆賔王诗惟有寒潭菊独似故园花谢朓诗天际识归舟云中辨江树宋之问诗河桥不相送江树逺含情又乡连江北树云防日南天】斜日岭云西【梁简文帝诗斜日晚骎骎庾肩吾诗去影背斜日虞世南诗緑野明斜日青山淡晚烟鲍照诗日落岭云归陶景诗山中何所有岭上多白云淮南子日西垂景在树端谓之桑榆】旷野看人小【诗匪兕匪虎率彼旷野元籍诗登髙望九州悠悠分旷野隋书天文志置器广庭则函牛之鼎如釡堂崇十仞则八尺之人犹短物有陵之非形异也王孝礼咏镜诗犹嫌镜里促看人未好通陈后主临髙台烟里看鸿小风来望叶回】长空共鸟齐【唐太宗诗残云收翠岭夕雾结长空魏志管辂传注凌虚之鸟爱其清髙不愿江汉之鱼阮籍诗髙鸟翔山冈燕雀栖下林】山髙徒仰止【管子山者物之髙者也恵者主之髙行也诗髙山仰止景行行止晋书慕容廆载记钦髙仰止注情弥久】不得日攀跻【诗求之不得寤寐思服南史王之传尝垂纶于三石头过者不识问得鱼卖否之曰亦自不得得亦不卖説文攀引也谷梁大事于大庙跻僖公传跻升也】
　　陪封大夫宴瀚海亭纳凉【旧唐书封常清传封常清蒲州猗氏人天寳十一载为安西副大都防摄御史中丞十三载入朝摄御史大夫仍权知北庭都防持节充伊西节度等使唐书地理志闗内道瀚海都督府以回纥部置】
　　细管杂青丝【诗既备乃奏箫管备举庾信诗细管吹丛竹新杯巻半荷崔湜诗仙管杂风流后汉招商歌清丝流管歌玉鳬虞世南诗镛管咸奏丝桐毕陈宋之问诗主人丝管清且悲】千杯倒接防【孔丛子平原君与子髙饮强子髙酒曰昔有遗谚尧舜千钟孔子百觚子髙曰以子所闻圣贤以道徳兼人未闻以饮也晋书山简传山简镇襄阳惟酒是眈童儿歌曰山公出何许往至髙阳池日夕倒载归酩酊无所知时时能骑马倒着白接防尔雅注白鹭翅上有长翰江东取为接防按白接防白巾也庾信诗不如饮酒髙阳池日暮归时倒接防】军中乗兴出【汉书周亚夫传军中闻将军令不闻天子之诏又将军约军中不得驱驰王粲诗军中多沃饶人马皆溢肥晋书王徽之传徽之忽忆戴逵夜乘小船诣之造门不前而返人问其故徽之曰本乘兴而来兴尽而返何必见安道耶陶景寻山志乃乗兴而遂往遵岩路以逺游】海上纳凉时【汉书苏武传武既至海上廪食不至掘野防去草实而食之于靬王弋射海上给其衣食隂铿诗海上春云杂天际晚帆孤呉地记夏驾湖夀梦盛夏乗驾纳凉之处李百药赋或通天而纳凉徐陵诗纳凉髙树下直坐落花中】日没鸟飞急【阮籍诗日没不周西月出丹渊中陆机乐府白日既没明灯辉陶潜诗日没星与昴势翳西山颠又众鸟相与飞简文帝诗野鸟歴塘飞又陇坻雁初飞诗陇狭朝声聚风急暮行稀虞世南秋雁诗日暮霜风急】山髙云过迟【诗陟其髙山陆机诗驱马陟隂山山髙马不前沈约八咏呉山髙兮髙难度淮南子山致其髙而云起焉沈约白云诗秋风西北起飘我过城阙陈后主诗山髙云气积陆云九愍方轻飇而炯迟】吾従大夫后【诗三事大夫礼记五十命为大夫唐书百官志御史台大夫一人正三品论语以吾従大夫之后】归路拥旌旗【陶潜诗行行循归路计日望旧居谢灵运诗始得傍归路沈佺期诗归路烟霞晚山蝉处处吟尚书符拥旗方伯周礼交龙为旗析羽为旌潘岳文旌旗电挥庾信诗旌旗事琬珪董思恭诗愿逐旌旗转飘飘侍直庐】
　　梁州陪赵行军龙冈寺北庭泛舟宴王侍御【唐书地理志兴元府汉中郡本梁州汉川郡开元十三年以梁凉声相近更名襃州二十年复曰梁州唐书百官志行军司马掌弼戎政居则习搜狩有役则申战守之法诗泛彼栢舟亦泛其流北史裴叔业传梁祐叔业従姑子也従容风雅尝与朝廷名贤泛舟洛水以诗酒自娯唐百官志御史台其属有三院一曰台院侍御史焉】
　　谁宴霜台使【晋书王羲之传欲与亲知时共欢宴韩休诗祖宴初留赏崔篆御史箴简上霜凝笔端风起杜氏通典御史所居之署谓之宪台为风霜之任汉书隽不疑传暴胜之为直指使者唐书百官志监察御史分察尚书省六司繇下第一人为始出使亦然】行军粉署郎【又参送程使君诗好日发行军汉官仪省中皆胡粉涂壁故曰粉署白帖诸曹郎曰粉署亦曰仙署沈佺期诗盈盈粉署郎五日宴春光】唱歌江鸟没【七命川客唱淮南之曲榜人奏采菱之歌梁简文帝当垆曲迎来挟瑟易送别唱歌难张正见钓竿篇人来水鸟没韦承庆诗江鸟没还浮】吹笛岸花香【古今注武溪深马援南征所作援门生袁寄生善吹笛援作歌以和之后汉书马融传好吹笛庾信诗短歌吹细笛何逊诗岸花临水发江燕绕樯飞钓竿篇檝渡岸花洗晋白纻舞歌阳春白日风花香】酒影摇新月【晋书乐广传尝有亲客久阔不复来广问其故答曰前防赐酒见杯中有蛇意甚恶之既饮而疾于时防壁间有角漆画作蛇广意杯中蛇即角影也复置酒于前处谓客曰酒中复有所见否客曰所见如初广乃告其所以客豁然意解庾信诗若交临酒影荀子水动而影摇人不以定美恶鲍泉诗新花满新树新月丽新辉江总诗新月半轮空】滩声聒夕阳【梁元帝诗滩声下溅石杜甫诗黄牛峡静滩声转郭璞江赋千类万声自相喧聒刘琨诗夕阳忽西流宋之问天门歌晚隂兮足风夕阳兮赩红】江钟闻已暮【异苑西河有钟在水中晦朔辄鸣羁客闻而凄怆传灯録晨鸡暮钟沈约诗伫立日已暮】归棹緑川长【梁简文帝诗悠悠归棹人徐彦伯采莲曲归棹落花前呉均诗锦带杂花钿罗衣垂緑川谢朓诗草含亭臯逺霞生川路长】
　　杜甫
　　懐李白
　　白也诗无敌【李阳冰李翰林诗序凡所著述言多讽兴自三代以来风骚之后驰驱屈宋鞭挞扬马千载独步惟公一人刘全白李翰林碣善赋诗才调英迈往往兴防属词恐古人之善诗者亦不逮】飘然思不羣【古乐府念我一身飘然旷野成公绥啸赋心涤荡而无累志离俗而飘然后汉书景十三王传賛夫惟大雅卓尔不羣曹植诗懐此王佐材慷慨独不羣】清新庾开府【梁昭明太子诗灌园实温雅摛藻毎清新周书庾信传信博览羣书尤善春秋左氏传聘于东魏文章辞令盛为邺下所传来聘于我遂留长安封临清邑子迁骠骑大将军开府仪同三司】俊逸鲍防军【后汉书袁绍传故九江大守边让英才俊逸陆倕感知己赋济济冠葢祁祁俊逸宋书鲍照传照文辞赡逸世祖以为中书舍人临海王子顼为荆州照为前军防军掌书记之任】渭北春天树【史记叔孙通传为宗庙渭北衣冠月出游之沈佺期诗渭北升髙苑河南祓褉场雍録秦宫殿多在咸阳咸阳渭北也江总乐府春心自浩荡春树聊攀折李峤上髙长史书河阳春树开四照于词林】江东日暮云【晋书王坦之传坦之字文度弱冠有重名时人为之语曰江东独步王文度梁简文帝与刘孝仪令西河观寳江东独步陶潜诗日暮天无云春风扇微和江淹诗日暮碧云合佳人殊未来】何时一樽酒【茅山父老歌何时乎来游宋之问下山歌君再游兮何时沈约诗勿言一樽酒明日难重持张正见乐府前有一樽酒】重与细论文【论衡论发胷臆文成手中非説经艺之人所能为也陆机文赋序故作文赋以述先士之盛藻因论作文之利害所由诗品顔延论文精而难晓】
　　陪郑广文游何将军山林【唐书郑防传明皇置广文馆以防为博士尝为天寳军防録言典事该诸儒服其善著书时号郑广文长安志塔坡在韦曲西何将军之山林也通志少陵原乃樊川之北原自司马邨起至何将军山林而尽在杜城之东韦曲之西】
　　不识南塘路【楚辞曽不知路之曲直兮南指月与列星江总诗鸟归犹识路游城南记南塘按许浑诗云背岭枕南塘其亦韦曲之左右乎】今知第五桥【通志韦曲之西有华严寺寺西北有雁鹜陂陂西北有第五桥隋开皇三年筑京城引香积渠水自赤栏桥经第五桥西北入城游城南记第五桥在韦曲之西与沈家桥相近又内家桥之西有沈家桥第五桥亦以姓名】名园依緑水【世説王子敬入防稽经呉门顾辟疆有名园先不识主人迳往其家值顾方集賔友而王游歴既毕指麾好恶傍若无人三秦记汉武有名园曰樊川曹植诗游鱼潜緑水梁简文帝北渚诗緑水溅长袖梁元帝诗水緑晚萍生】野竹上青霄【庾肩吾诗野竹交临浦刘孝先诗竹生荒野外梢云耸百寻王训诗竹路上青霄左思蜀都赋干青霄而秀出徐陵陈公九锡文气涌青霄神飞紫闼】谷口旧相得【髙士传郑朴字子真谷口人修道静黙扬雄称其徳曰谷口郑子真耕于岩石之下名振京师史记灌夫传灌夫亦倚魏其而通列侯宗室为名髙两人相为引重其游如父子然相得驩甚无厌恨相知晚也王襃圣主得贤臣颂聚精防神相得益彰】濠梁同见招【庄子庄子与恵子游于濠梁之上杨素诗濠梁暮共往一统志凤阳府濠水有二源东源出钟乳山西源出镆铘山二水至升髙桥合流至府旧城西南有石絶水谓之濠梁又号石梁河庄子尝观鱼于此陶潜诗山泽久见招胡事乃踌蹰】平生为幽兴【嵇康絶交书时与亲旧叙阔陈説平生顔延之诗虽为五载别相与昧平生晋书王徽之传居山隂夜雪初霁忽忆戴逵乗船诣之造门不前而返人问其故曰乗兴而来兴尽而返何必见安道耶陈子昂诗山深兴转幽】未惜马蹄遥【庄子马蹄可以践霜雪曹植诗俯身散马蹄呉均诗青莎没马蹄卢思道诗寄语当窻妇非闗惜马蹄】送翰林张司马南海勒碑【原注相公制文唐翰林故事翰林院在银台门内天下以艺能伎术召见者之所处也黄鹤注按唐志翰林无司马今题云勒碑其文又是相国已制则张非文词之士殆镌工之精者按南诏传宗诏何履光以兵定南诏境立马援铜柱乃还葢在天寳七载恐是此时往勒碑唐志广州南海郡属岭南道】
　　冠冕通南极【左传王使詹桓伯辞于晋曰我在伯父犹衣服之有冠冕风俗通黄帝始制冠冕垂衣裳北史李贤传论位髙望重光国荣家跗萼连晖椒聊繁衍冠冕之盛当时莫与比焉王融诗迹殊冠冕客淮南子章亥自北极步至南极郭璞江赋竭南极穷东荒汉书天文志老人星曰南极宋书天文志周天三百六十五度五百八十九分度之百四十五半覆地上半在地下其二端谓之南极北极】文章落上台【礼记立权度量考文章史记儒林传文章尔雅典论论文葢文章经国之大业不朽之盛事晋书天文志东壁二星主文章又三台六星两两而居起文昌列抵太微一曰天柱三公之位也在人曰三公在天曰三台主开徳宣符也西近文昌二星曰上台为司命主夀次二星曰中台为司中主宗室东二星曰下台为司禄主兵所以昭徳塞违也】诏従三殿去【汉旧仪诏书以朱钧施行东观汉纪第五伦每见光武诏书常叹息曰此圣主也曹植表即日奉手诏惊喜踊跃释名诏照也人暗不见事以此示之使昭然也又告也教也雍録翰林院东当三院三殿者麟徳殿也一殿而有三面故名三殿三院即三殿也李绛为中书舍人尝言为舍人逾月不得赐对有诏明日对三殿】碑到百蛮开【广韵碑被也宗庙以丽牲后人因之铭勒功徳诗因时百蛮毛苌传百蛮蛮服之百国汉书陈汤传威振百蛮武畅四海东都赋内抚诸夏外绥百蛮沈佺期诗问我投何处西南尽百蛮】野馆浓花发【谢恵连诗饮饯野亭馆分袂澄湖隂庾信喜晴诗水白澄还浅花红曝更浓又鸟啭歌来花浓雪聚刘孝威诗叶舒非渐大花发是初开】春帆细雨来【何逊南还道中诗遽逐春流返归帆得望家卢僎诗晓骑辞朝逺春帆向楚长拾遗记行者歌曰清风细雨杂香来梁简文帝诗冷风杂细雨张正见诗细雨濯梅林杨师道诗窻临凤凰沼飒飒雨声来】不知沧海上【庾信游仙诗不知髙防里低头看世间杨子浮沧海而知江河之恶沱也春秋繁露受命而海内顺之犹众星之拱北辰流水之宗沧海也应玚诗浩浩长河水九折东北流晨夜赴沧海海流亦何抽史记孝武纪李少君曰臣尝游海上见安期生隂铿诗海上春云杂天际晚帆孤】天遣防时回【茅山父老歌白鹤翔青天何时复来游庾信诗何时得云雨复见翔寥廓江淹诗游子何时还】
　　王湾【洛阳人登先天进士第开元初为荥阳主簿马懐素请校正羣籍召学涉之士分部譔次湾在选中秘书罢譔又与陆绍伯等同校丽正院书终洛阳尉湾词翰早着其海日生残夜江春入旧年之句当时称最张説手题于政事堂毎示能文令为楷式】
　　次北固山下【水经注京城西北有别岭入江三面临水髙数十丈号曰北固一统志北固山在镇江府治北下临长江其势险固】
　　客路青山外【梁昭明太子乐府行客行路遥故乡日迢迢简文帝诗緑潭倒云气青山衔日规古诗夕宿青山外宋之问诗函谷青山外昆明落日边】行舟緑水前【周礼考工记作舟以行水汉书沟洫志蜀守李冰穿二江成都中皆可行舟魏文帝善哉行汤汤川流中有行舟杜审言诗行舟萦緑水东京赋渌水澹澹张华诗俯临渌水流南史庾杲之传庾景行泛渌水依芙蓉何其丽也】潮平两岸阔【王僧孺诗瀁瀁旦潮平水经注两岸双阙善能云举岑之敬诗河渡冰开两岸分庾信诗寒沙两岸白祖孙登诗岸阔莲香逺】风正一帆悬【汉书律厯志至治之世天地之气合以生风天地之风气正十二律定广韵帆舟上幔赵冬曦诗风帆摩天垠孙绰望海赋商客齐唱潮流往还各资顺势双帆同悬】海日生残夜【齐地记不夜城葢古有日夜出此城以不夜名异之也泰山记日观鸡鸣时见日始欲出长三丈所】江春入旧年【杜审言诗云霞出海曙梅柳渡江春李峤诗霞满蜀江春鲍照凌烟楼序赏絶旧年张説诗惟愿圣君无限夀长取新年续旧年】乡书何处达归雁洛阳边【何逊乐府故乡有书信縦横印检开史记楚世家楚人有好以弱弓微加归雁之上者汉书苏武传常恵教使者言天子射上林中得雁足有系帛书言武等在某泽中陆云诗愿假归鸿翼翻飞浙江汜范云诗寄书云间雁为我西北飞一统志河南府洛阳县本成周地居洛水之北故曰洛阳】
　　卢象【字纬卿汶水人开元中由前进士补秘书郎转右衞仓曹掾丞相张九龄深器之擢左补阙河南府司录司勲员外郎名盛气髙少所卑下左迁齐邠郑三郡司马入为膳部员外郎集十二巻】
　　峡中作【唐太宗诗别鹤栖琴里离猿啼峡中】
　　髙唐数百里【宋玉髙唐赋序楚襄王与宋玉游于云梦之台望髙唐之观襄阳耆旧传楚懐王游于髙唐梦与神遇自称巫山之女王遂为置观于巫山之南号为朝云至襄王时复游髙唐荆州记宜都宜昌县三峡七百里两岸连山畧无絶处】树色接阳台【江淹诗风光多树色露华翻蕙隂何逊诗山烟涵树色江水暎霞晖张正见赋苔画波文花然树色宋玉髙唐赋旦为朝云暮为行雨朝朝暮暮阳台之下寰宇记阳云台髙一百二十丈南枕长江宋玉云游阳云之台望髙唐之观即此也方舆胜览神女庙在巫山县西北三百五十步有阳台一统志阳台在巫山县治西北】晚见江山霁【徐陵下州郡玺书峡云晚霁星象夜张宋之问诗晚霁江天好谢灵运诗江山共闲旷云日相照媚王融诗衿袖三春隔江山千里长王勃灵瑞寺碑毎至两江春返四野初晴山川霁而风景凉林甸清而云雾絶】宵闻风雨来【王融诗潺湲石溜写绵蛮山鸟闻诗风雨凄凄鸡鸣喈喈宋玉九辨何曽华之无实兮従风雨而飞飏陶潜诗微雨従东来好风与之俱书五者来备疏五者于是皆来备足须风则风来须雨则雨来陆厥诗秋思不可裁复带秋风来】云従三峡起【淮南子山致其髙而云起焉水致其深而蛟龙生焉拾遗记有青雀衔玉杓以授王子晋子晋取而食之乃有云起雪飞子晋以衣袖挥云则云雪自止梁简文帝诗沙飞朝似幕云起夜疑城舆地志巴陵楚地有三峡明月峡巫山峡广泽峡左思蜀都赋径三峡之峥嵘蹑五屼之蹇浐一统志巫峡在巫山县东三十里即巫山也与西陵峡归峡并称三峡】天向数峯开【郭璞江赋豃如地裂豁若天开谢朓诗冬寂修夜天围静且开名山记成都中峯院回环十数峯绕之背倚白崖峯右傍最髙而挺峻者曰呼应峯録异记金州之北地名东柱西柱峯峦秀异又东有数峯峭拔一峯最髙骆賔王畴昔篇峯开华岳耸疑莲水激龙门急如箭】灵境信难见【梁简文帝神仙寺碑独有鹫岳灵境净土不烧后汉书逸民传法真字髙卿友人郭正称之曰法真名可得闻身难得而见】轻舟那可回【战国策乗夏水浮轻舟张衡南都赋尔乃抚轻舟兮浮清池乱北渚兮揭南涯曹植洛神赋冀灵体之复形御轻舟而上溯屈原九章船容与而不进兮淹回水而疑滞陶潜诗目送回舟逺情随万化遗沈佺期诗向浦回舟萍已緑分林蔽殿槿初红】
　　崔颢
　　题潼关楼【水经注水在闗内南流潼激关山因谓之潼关又通谷水东北注于河述征记所谓潼谷水者也或説因水以名地也魏志武帝纪马超与韩遂等屯潼闗公勅诸将坚壁勿与战唐书地理志华州华隂郡县华隂有潼闗一统志潼闗在华隂县东四十里】
　　客行逢雨霁【宋南平王铄诗谁为客行人屡见流芳歇鲍照诗客行惜日月刘孝绰诗客行三五夜息棹隠中洲陈子良诗我行逢日暮弭棹独维舟书曰雨曰霁髙唐赋风止雨霁云无处所江总诗霡霂时雨霁】歇马上津楼【庾信诗树隂逢歇马卢思道诗骈镳歇夜马一统志潼津桥在潼闗城中因水出潼谷中为名蜀志诸葛亮传游观后园共上髙楼隂铿诗接路上危楼】山势雄三辅【庾信铭水声幽咽山势崆峒贾谊论秦地被山带河以为固四塞之国常为诸侯雄其势居然也三辅黄图三辅者谓主爵都尉及左右内史汉武帝改曰京兆尹左冯翊右扶风共治长安城中是为三辅】关门扼九州【魏征诗仗策谒天子驱马出闗门史记髙祖本纪娄敬説帝今入闗而都搤天下之肮而拊其背注搤与防同谓捉持之也禹贡九州攸同周礼职方氏掌天下之图乃辨九州之国东南曰扬州正南曰荆州河南曰豫州正东曰青州河东曰兖州正西曰雍州东北曰幽州河内曰冀州正北曰并州】川従陜路去【尔雅水东流曰川汉书三川守注三川今河南郡有河洛伊故曰三川水经注水出北虞山南至陜津注河河南即陜城也昔周召分伯以此城为东西之别旧唐书地理志陜州大都督属河南道庾信诗陜路秋风起扬齐哲过闗诗途经分陜东】河绕华隂流【书导河积石至于龙门南至于华隂唐太宗入潼关诗霜风直临道冰河曲绕城汉书地理志京兆尹县华隂水经河水又南至华隂一统志华隂县在西安府华州城东十里谢灵运诗河流有急澜】向晚登临处【陶潜诗向夕长风起谢恵连诗杳杳白日晚崔湜诗水榭宜时陟山楼向晚看梁宣帝赋尽登临之雅致庾信诗游客喜登临张正见诗福宇试登临元行恭诗樽酒慰登临】风烟万里愁【梁简文帝鴈门太守行陇暮风烟急闗寒霜自浓顾野王诗陇坻望秦川迢递隔风烟卢照邻诗风烟彭泽里韦鼎聴百舌诗万里风烟异一鸟忽相惊张载诗弭节驰万里庾信诗悲生万里外沈约诗髙台不可望望逺使人愁】
　　祖咏
　　泊扬子岸【唐书地理志淮南道扬州广陵郡县扬子永淳元年析江都置记纂渊海唐扬子县属扬州后改永真县本朝属真州一统志扬子江在仪真县南经通泰二州入于海】
　　才入维扬郡【书淮海惟扬州周礼夏官职方氏东南曰扬州其川三江释名扬州州界多水水波扬也汉书景十三王传江都易王非子建国除地入于汉为广陵郡刘希夷江南曲潮平见楚甸天际望维扬】乡闗此路遥【张説诗相逢皆得意何处是乡闗冯衍显志赋重祖考之烈兮故收功于此路徐陵诗青雀离帆逺朱鸢别路遥】林蔵初霁雨【庾信华林园马射赋序上则云布雨施下则山蔵海纳何逊喜晴诗振衣喜初霁应璩与尚书诸郎书霁雨清闲正髙防之盛时】风退欲归潮【谢灵运诗客游倦水宿风潮难具论沈佺期诗小池残暑退鲍照冬日诗泻海有归潮】江火明沙岸【何逊诗澄江照逺火夕霞隠连樯谢灵运诗野旷沙岸净天髙秋月明王僧孺至牛渚诗枫林暧似画沙岸净如扫】云帆碍浦桥【后汉书马融传连舼舟张云帆沈佺期诗茫茫理云帆草草念行期武三思诗云欲渡碍髙峯何逊诗解缆及朝风落帆依暝浦王襃诗桃花流水没河桥】客衣今日薄【沈约诗风急崤道难秋至客衣单庾信对烛赋天山月落客衣单荀子欲观千载则审今日曹植诗今日同堂出门异乡呉均诗客子饥寒多江上衣装薄】寒气近来饶【古诗孟冬寒气至北风何惨栗陶潜诗寒气冐山泽曹植诗始出严霜结今来白露睎陆瑜独酌谣独酌谣芳气饶一倾荡神虑再酌动神飇梁简文帝诗树宻风声饶】
　　题韩少府水亭【容斋四笔县尉谓之少府】
　　梅福幽栖处【汉书梅福传福字子真九江夀春人为郡文学补南昌尉时成帝委任王氏福上书不纳元始中王莽颛政福一朝弃妻子去九江至今传以为仙其后人有见福于防稽者变姓名为呉市门卒云谢灵运诗范蠡出江湖梅福入城市又资此永幽栖】佳期不忘还【楚辞登白苹兮骋望与佳期兮夕张谢庄月赋佳期可以还谢灵运诗美人游不还佳期何由敦】鸟啼当户竹【梁武帝诗别时鸟啼户今晨雪满墀庾信诗春山百鸟啼古诗被服罗衣裳当户理清曲木兰辞当户理红妆】花绕傍池山【何逊扬州法曹梅花盛开诗枝横却月观花绕凌风台庾信马射赋花乘风而绕殿张纉谢赉园启傍山临流面郊负郭谢灵运山居赋岂伊临谿而傍沼乃抱阜而带山】水气侵阶冷【春秋繁露雨者水气也诸葛颖诗遥邨含水气骆賔王诗城上风威冷江中水气寒庾信诗日斜气还冷】松隂覆座闲【松一作藤江淹诗翩翩征鸟翼萧萧松栢隂北史魏收传収折节读书夏日坐板牀随树隂讽诵谢朓髙松赋修干垂隂乔柯飞颖望肃肃而既闲即微微而方静湛方生灵秀山铭胧胧疎林穆穆闲房】宁知武陵趣【陶潜桃花源记晋太元中武陵人捕鱼縁溪行逢桃花夹岸数百步林尽水源便得一山山有小口舍船従口入复行数十步有良田美池阡陌交通往来种作男女衣着悉如外人黄髪垂髫并怡然自乐自云先世避秦来此不复出焉停数日辞去太守遣人随其往寻向所志遂迷不得路一统志常徳府禹贡荆州之域汉初改武陵郡】宛在市朝间【诗溯游従之宛在水中央战国策争名者于朝争利者于市王康琚反招隠诗小隠隠陵薮大隠隠市朝】
　　储光羲
　　题山泉
　　山中有流水【呉均齐春秋王俭谓周颙曰卿山中何所食慎防山栖志何以防稽山山多流泉乃起草舍即林成楼因岩为堵晋书刘驎之传驎之采药至衡山深入忘反见有一涧水北史萧大圜传面修原而带流水】借问不知名【张协诗借问此何时水经注故溪涧受其名矣】暎地为天色【梁元帝诗水际含天色虹光入浪浮陶潜聨句逺眺同天色刘孝绰诗安波似天流】飞空作雨声【水经注轻湍濬下分石飞悬又寒泉涌山顶望之交横似若瀑布頽波激石散若雨洒】转来深涧满【水经注乱流转注谢朓诗垂竿深涧底诸葛颖诗涧满新流浊】分出小池平【应贞临川赋别流分注沈佺期诗小池残暑退魏收诗添池曲岸平】恬澹无人见【云笈七籖冲然恬澹梁简文帝诗防是无人见呉均诗四时无人见】年年长自清【呉均诗年年月月对君王沈约八咏诗溪水徒自清】
　　李颀
　　宴陈十六楼【原注楼枕金谷】
　　西楼对金谷【庾肩吾诗织女入西楼崔湜诗幽寻惜未已清月半西楼晋书石崇传崇有别馆在河阳之金谷水经注金谷水出河南太白原东南流厯金谷谓之金谷水经石崇故居潘岳金谷集诗朝发晋京阳夕次金谷湄别赋帐饮东都送别金谷一统志金谷园在河南府城西一十三里晋石崇因川阜造园馆崇自作诗序】此地古人心【刘缯诗江山信多美此地最为神庾信游山诗煮丹于此地居然未肯归诗我思古人实获我心石崇思归引序寻览乐篇有思归引倘古人之心有同于今故制此曲谢恵连诗未知古人心且従性所玩】白日落庭内【班固答賔戏仰天庭而覩白日曹植诗白日曜青春谢灵运诗日落当栖薄鲍照诗日落岭云归延颈望江隂梁简文帝诗日落荷心香诗洒扫庭内晋书冯跋载记尝夜见天门开神光烛于庭内】黄花生涧隂【礼记季秋之月鞠有黄花张翰诗黄花如散金尔雅权黄华注今谓牛芸草为黄花鲍照诗束薪幽篁里刈黍寒涧隂】四隣见疎木【左传诸侯守在四隣何逊诗萧索髙秋暮砧动四隣庾信镜诗试挂淮南竹堪能见四隣谢灵运诗逺山暎疎木徐陵诗朔气凌疎木江风送上潮】万井度寒砧【汉书刑法志一同百里提封万井陈子昂表三军叶庆万井相欢庾信诗秋夜捣衣声飞度长门城古子夜歌佳人理寒服万结砧劳沈佺期诗九月寒砧催木叶】石上题诗处【南史萧思话传尝従文帝登钟山北岭中道有盘石清泉上使于石上弹琴曰相赏有松石间意宋之问诗石上泉声带雨秋苏颋诗藓驳题诗馆】千年留至今【拾遗记丹丘千年一烧黄河千年一清庾信诗洽斯百礼福以千年魏武帝短歌诗但为君故沈吟至今】
　　送窦参军
　　城南送归客【辛氏三秦记城南韦杜去天尺五梁简文帝诗五马城南犹未归九辨登山临水兮送将归谢灵运诗归客遂海嵎江淹别赋帐饮东都送客金谷江总诗是日送归客为情自可求】举酒对林峦【古子夜歌举酒待相劝酒还杯亦空孔稚圭北山移文望林峦而有失】暄鸟迎风啭【谢朓诗暄鸟覆春洲武三思诗风暄鸟欲啼陈后主诗峯幽来鸟啭张协七命嶤榭迎风秀出中天宋南平王铄诗肃肃迎风馆】春衣度雨寒【王融诗思泪防春衣庾信春赋披香殿里作春衣梁元帝骚体神女云兮初度雨庾肩吾诗泉飞疑度雨】桃花开翠幙【礼记仲春之月桃始华梁简文帝诗桃花含雨开庾信诗桃花数树红潘尼诗朱轩防兰臯翠幙映洛湄梁简文帝诗林芳翠幙悬】柳色拂金鞍【谢朓诗柳含色于逺岸王襃诗縁隄栁色青沈约诗汗马饰金鞍梁元帝诗金鞍照日归】公子何时至【诗殆及公子同归楚辞沅有芷兮澧有兰思公子兮未敢言虞羲诗流年无止极君去何时归】无令芳草阑【梁元帝诗无令春色晚独望行人归曹植诗子好芳草岂忘尔贻王襃诗桂树思公子芳草惜王孙邢邵诗壮志与时阑】
　　王昌龄
　　驾出长安【唐书地理志京兆府京兆郡县长安一统志西安府附郭长安县秦因古地名曰长安汉都关中始置为县】
　　圣徳超千古【史记五帝纪髙阳有圣徳是谓帝颛顼晋书乐志圣徳应运期刘峻文星虹枢电昭圣徳之符旧唐书音乐志上元乐舞者舞之必成字十六变而毕有圣超千古道泰百王皇帝万年寳祚弥昌字木兰诗忠孝两不渝千古之名焉可灭】皇风扇九围【贺知章诗千载舞皇风晋书应贞传仁风潜扇嵇康诗微风清扇诗帝命式于九围疏九州为九围者葢以天下九处规闱然故谓之九围也晋大豫舞歌光抚九围】天回万象出【运命论天动星回而辰极犹居其所蜀都赋望之天回张华诗太仪斡运天迥地游晋书孝友传资品彚以顺名功苞万象谢灵运诗皇心美阳泽万象咸光昭庾僧渊诗真朴运既判万象森已形晋书乐志嘉瑞出灵应彰】驾动六龙飞【蔡邕独防天子出有大驾有小驾有法驾梁简文帝南郊颂万骑天行千乗雷动江总诗徐轮动仙驾清宴留神赏易时乗六龙以御天嵇康诗乗云驾六龙东京赋龙飞白水凤翔参墟傅休奕鼓吹曲风云时动神龙飞】淑气来黄道【陆机乐府蕙草饶淑气梁元帝诗暮春多淑气斜景落髙舂唐太宗诗韶光开令节淑气动芳草汉书天文志日有中道中道者黄道北至东井去北极近南至牵牛去北极逺东至角西至娄去极中沈佺期诗池开天汉分黄道许敬宗诗曦驭循黄道】祥云覆紫微【谢朓歌冻雨飞祥云靡庾信文祥云入境行雨随轩晋书礼志云覆雨施八方来同陆机七征万宇云覆千槛林错晋书天文志紫微大帝之座天子之常居也刘峻辨命论入紫微升帝道沈炯诗欲知天子贵千门应紫微】太平多扈従【汉书食货志三考黜陟余三年食进业曰登再登曰平余六年食三登曰泰平后汉书谢夷吾传班固荐夷吾曰臣闻尧登稷契政隆太平梁元帝诗帝治洽区字垂衣彰太平江淹诗公卿重一言太平多欢娯汉书司马相如传扈従横行出乎四校之外苏颋诗赏来荣扈従别至惜分飞】文物有光辉【左传文物以纪之后汉书制衣裳备文物谢朓诗文物共葳防张文琮诗纷纶文物纪焕烂声名发汉郊祀歌配上帝兮扬光辉班固奏记清庙之光辉当世之俊彦也范云诗传瑞生光辉】
　　张谓
　　郡南亭子宴
　　亭子春城外【广韵亭停也人所停集也呉迈逺诗緑树摇云光春城起风色】朱门向緑林【晋书麴允传西州语曰南开朱门北望青楼张华轻薄篇朱门赫嵳峩曹植赋游緑林而逍遥嵇康诗萋萋緑林奋荣扬辉】栁枝经雨重【梁简文帝诗柳枝无极软春风随意来庾信诗髙堰栁枝长张正见垂柳暎斜谷诗雨濯倚流枝刘苞夕雨诗河栁低未举】松色带烟深【鲍照诗松色随野深顔延之曲水诗序松石峻峗葱翠隂烟江淹诗松短未生烟】漉酒迎山客【南史陶潜传郡将潜逢其酒熟取头上葛巾漉酒毕还复着之江淹颂公子不至山客徒寻】穿池集水禽【庄子孔子曰鱼相造于水者穿池而养给潘岳闲居赋爰定我居筑室穿池曹植洛神赋水禽翔而为衞谢灵运赋览水禽之万类】白云常在眼【陶潜诗遥遥望白云呉均诗白云时去来谢灵运诗想见山阿人薜萝若在眼】聊足慰人心【孙擢诗处处多蘐草赖此慰人心】
　　贾至
　　对酒曲【乐府解题对酒行曹魏乐奏武帝所赋对酒歌太平其防言王者徳泽广被政理人和万物咸遂若梁范云言对酒心自足则言但当为乐弗殉名自欺也陆机乐府良防罄美服对酒宴同声北史李孝贞传弦歌对酒终日为欢】
　　梅发栁依依【庾肩吾摘梅花诗窗梅朝始发庭雪晓初消张正见梅花落诗芳梅映云野发早觉寒侵诗昔我往矣杨栁依依费防诗杨栁何时归袅袅复依依庾信枯树赋昔年垂栁依依汉南】黄鹂歴乱飞【诗黄鸟于飞陆玑疏今谓之黄莺黄鹂也髙隠传戴颙春日携双柑斗酒人问何之曰往聴黄鹂声耳梁简文帝乐府细萍重叠长新花歴乱开丘迟与陈伯之书暮春三月江南草长杂花生树羣莺乱飞】当歌怜景色【魏武帝短歌行对酒当歌南史宋武帝纪三月乙未建牙于军门其日景色开霁崔融表得五方之气象合四时之景色宋之问诗岑壑景色佳慰我逺游心】对酒惜芳菲【呉均诗独对东风酒庾信诗待花将对酒留雪拟弹琴楚辞芳菲菲其弥章古诗芳菲不相投青黄忽改色庾肩吾诗佳期竟不归春日生芳菲】曲水浮花气【王羲之兰亭序又有清流激湍映带左右引以为流觞曲水列坐其次晋书束晳传昔周公城洛邑因流水以泛酒故逸诗云羽觞随波又秦昭王以三日置酒河曲见金人捧水心之劒曰令君制有西夏乃霸诸侯因此立为曲水二汉相縁皆为盛集梁元帝诗水际含天色虹光入浪浮简文帝七励素醥浮气酃酒凝清沈约诗愿杂百花气宛转金炉前宋之问诗露裛千花气泉和万籁声】流风散舞衣【张衡南都赋弹琴擫籥流风裴徊曹植洛神赋飘摇兮若流风之回雪梁元帝诗日移花色异风散水纹长隋炀帝诗清音出歌扇浮香飘舞衣杜公曕诗色夺歌人脸香乱舞衣风】通宵留暮雨【骆賔王诗阵照通宵月书封防夜霜宋玉髙唐赋旦为朝云暮为行雨范云乐府朝云触石起暮雨润罗衣又诗霭霭朝云去溟溟暮雨归】上客莫言归【谢偃乐府上客莫畏斜光晚自有西园明月轮徐陵书郢中上客云聚魏都邺下公卿风驰江浦诗言旋言归又不醉无归张衡南都赋客赋醉言归主称露未晞】
　　崔曙
　　缑山庙【水经注缑氏原开山图谓之缑氏山也亦云仙者升焉言王子晋控鹤斯阜俗亦谓之抚父堆堆上有子晋祠刘向列仙传云世有箫管之声焉列仙传王乔游伊洛之间道人浮丘公接以上嵩髙山三十余年后求之于山上见栢良曰告我家七月七日待我于缑氏山头果乘白鹤驻山头望之不得到举手谢时人数日而去立祠缑氏山下一统志缑氏山在偃师县南四十里王子晋升仙之所又王子晋庙在偃师县东南】
　　遗庙宿隂隂【宋之问王子乔诗遗庙今在而人非汉书礼乐志灵之至庆隂隂谢朓诗紫殿肃隂隂】孤峯暎緑林【梁书徐勉传华楼迥榭颇有临眺之美孤峰丛薄不无纠纷之兴鲍照赋视清池之初涸望緑林之始空张九龄诗江南有丹橘经冬犹緑林】步随仙路逺【孙绰天台山赋恣心目之寥朗任缓步之従容水经注昔费长房为市吏见王壶公悬壶郡市长房従之因而自逺同入此壶隠沦仙路沈佺期诗行随香辇登仙路张説侍宴诗仙路迎三鸟扬雄河东赋既发轫于平盈兮谁谓路逺而不能従】意入道门深【史记晏子传晏子意念深矣常有以自下者易林被服衣冠游戏道门道徳指归论静为虚户虚为道门】涧水流年月【晋书陶淡传淡于长沙临湘山中结庐居之亲故有之者辄移渡涧水莫得近之江总诗石涧水流静庾信诗涧水绕窗外北史萧大圜传面脩原而带流水陆机诗隆想弥年月】山云变古今【淮南子山云草莽水云鱼鳞注山中气出云似草木水气出云似鱼鳞江总诗山云四面通左思诗杖策招隠士荒涂横古今】祗闻风竹里【沈约赋风动竹而吹衣陈后主孙玚铭秋风动竹烟水惊波庾信诗风竹解寒苞】犹有凤笙音【列仙传王子乔好吹笙作凤鸣梁简文帝诗按歌杂凤笙沈佺期凤笙曲忆昔王子乔凤笙犹云空宋之问王子乔诗白虎摇瑟凤吹笙乗骑云气噏日精】
　　阎防
　　夜泛黄河作【元史地理志河源在吐蕃朶甘斯西鄙有泉百余沮洳散涣弗可逼视方可七八十里履髙山下瞰粲若列星以故名鄂端诺尔鄂端译言星宿也羣流奔辏近五七里汇二巨泽自西而东连属吞噬行一日迤逦东骛成川号必齐勒河又二三日水西南来名伊尔齐与必齐勒河合又三四日水南来名呼兰又水东南来名伊拉齐合流入于必齐勒其流浸大始名黄河】
　　烟深载酒入【水经注云垂烟接汉书扬雄传賛家素贫耆酒时有好事者载酒肴従游学】但觉暮川虚【栁恽诗渐觉寒云巻应玚虚河赋资虚川之遐源何逊诗薄暮川流侧王襃诗临帆广川中】暎水见山火【梁简文帝诗隔帘隂翠篠映水含珠榴王融诗炎山翻烈火沈佺期诗野桥凝望日山火类焚书】鸣榔闻夜渔【西征赋纎经连白鸣榔夜响注榔髙木也以长木扣舷为声言曳纎经于前鸣长榔于后所以惊鱼令入网也水经注宓子贱治单父孔子使巫马期观焉入其境见夜渔者问曰子得鱼辄放何也曰小者我大夫欲长育之故也谢朓诗良宰勗夜渔】爱兹山水趣【水经注爱深渌水南史宗少文传好山水爱逺游张子容诗赖多山水趣】忽与世人疎【王融诗忽与若士遇阮籍诗邈与世路殊方湛北叟讃世人迷之横生欣耻】无暇燃官烛【梁简文帝诗心忙无暇薰谢承后汉书巴只为扬州刺史与客暗饮不然官烛徐陵谢勅赉烛盘赏答齐国移文启官烛斯燃更惭亷吏】中流有望舒【説苑魏武侯浮西河而下中流顾左右曰美哉河山之固也蜀都赋跃涛戏濑中流相忘丘迟诗櫂歌发中流淮南子月御曰望舒楚辞前望舒使先驱羽猎赋望舒弥辔归田赋于是曜灵俄景继以望舒魏文帝诗炎烛继望舒】
　　徐晶【与胡皓蔡孚同时官鲁郡録事】
　　同蔡孚五亭咏【蔡孚开元中为起居郎】
　　章奏丹墀罢【汉书魏相传好观汉故事及便宜章奏后汉书班彪传所上章奏谁与防之文心雕龙胡广章奏天下第一杜甫诗従容草奏罢宿昔奉清樽张衡西京赋青琐丹墀汉典职仪以丹漆地故称丹墀杜预表珥笔丹墀必有谔谔匪躬之节】云泉别业归【水经注邵陵水东防云泉王勃与蜀城父老书丽藻华文代有云泉之气沈佺期诗云泉纷乱瀑天磴矻横抱南史谢灵运传移籍防稽修营别业傍山临江尽幽居之美石崇思归引序更乐放逸笃好林薮遂肥遯于河阳别业沈佺期诗别业初开云汉边】拂琴铺野席【卢照邻序夕拜多闲弄雕章于琴席李峤诗避暑移琴席逸周书晋平公使师旷见太子晋遂敷席注瑟师旷歌无射李峤九成宫诗野席兰琴奏山台桂酒浓】牵栁挂朝衣【萧子显诗垂杨挂栁扫轻尘庾信诗穿荷低晚葢衰栁挂残丝史记司马相如传袭朝衣乘法驾北齐乐辞礼申官次命改朝衣】翡翠巢书幌【司马相如子虚赋揜翡翠射鵕防注鸟赤羽者曰翡青羽者曰翠郭璞诗翡翠戏兰苕容色更相鲜左思呉都赋翡翠列巢以重行梁简文帝答徐摛书特设书幌乍置笔牀】鸳鸯立钓矶【诗鸳鸯在梁戢其左翼西京杂记袁广汉于北邙山下筑园养白鹦鹉紫鸳鸯埤雅雄鸣曰鸳防鸣曰鸯孔融离合诗吕公矶钓阖口渭傍名胜志钓台山在东阿县镇城东南山多碎石若鱼蟹状麓有钓矶相传严光钓处】幽栖可怜处【谢灵运方山诗资此永幽栖谢朓诗况复南山曲何异幽栖时庾信诗幽栖得无闷世説松树子非不楚楚可怜但无栋梁用陶潜诗翩翩三青鸟毛色竒可怜梁简文帝诗可怜枝上花早得春风意】春事满林扉【书厥民析传春事既起丁壮就功管子地气发戒春事陶潜归去来辞农人告余以春及将有事于西畴王勃诗容心千里倦春事一朝归张九龄诗林堂开夜扉】
　　刘长卿
　　寻南溪常山道人隠居
　　一路经行处【江总诗孤闗一路平大寳积经相见如来向经行处是第二地江总修心赋经行借草宴坐临渠杨炯盂兰盆赋山中禅定树下经行】莓苔见履痕【孙绰游天台山赋践莓苔之滑石梁简文帝诗苔生履处没张正见诗春苔封履迹】白云依静者【一作渚陶潜赋悲商叩林白云依山谢灵运诗白云抱幽石又拙疾相倚薄还得静者便】青草闭闲门【左传野无青草岑参诗地涵青草色后汉书陈寔传闭门悬车栖迟养老沈炯诗闭门穷巷里静扫咏归田苏子卿艾如张乐府谁在闲门外罗家诸少年王维诗闲门秋草色终日无车马】过雨看松色【种树书栽竹无时雨过便移鲍照诗松色随野深张正见诗秋气悲松色】随山到水源【书随山刋木顔延之诗随山茂贞芳谢灵运诗随山疏濬潭范蔚宗诗随山上岖嵚尔雅疏泉水源也陶潜桃花源记林尽水源便得一山宋之问诗源水看花入幽林采药行】溪花与禅意【岑参诗溪花篲帘钩释氏通鉴目连以鉢盛饭往饷其母化成火炭不得食目连白佛佛曰愿七代父母行禅定意然后得食】相对亦忘言【汉书张禹传彭宣之来也禹见之于便坐讲论经义日晏赐食不过一肉巵酒相对庄子言者所以在意得意可以忘言陶潜诗此中有真意欲辨已忘言】
　　钱起
　　和万年成少府寓直【唐书地理志京兆府县万年赤锦绣万花谷类要云李白赠瑕丘王少府别西河刘少府赠秋浦栁少府杜甫赠华阳栁少府如此则当是唐时县尉多称少府也潘岳秋兴赋以太尉掾兼虎贲中郎将寓直于散骑之省】
　　赤县新秋夜【史记孟子列传中国名为赤县神州通典唐县有赤畿望紧京都所治为赤县京之旁邑为畿县鲍照诗舍此赤县居陶潜诗迢迢新秋夕亭亭月将圆萧琮诗夜气应新秋江总诗当见新秋停玉梭张正见诗髙轩扬丽藻自是赋新秋南史萧子显传风动春朝月明秋夜魏文帝诗漫漫秋夜长】文人藻思催【典论文人相轻自古而然又今之文人鲁国孔融文举广陵陈琳孔璋山阳王粲仲宣北海徐干伟长陈留阮瑀元瑜汝南应玚徳琏东平刘桢公干蜀志秦宓传或曰足下自比于巢许四皓何故杨文藻见瓌颖乎魏书邢臧传臧幼孤早立操尚博学有藻思杜甫诗忆与髙李辈论文入酒垆两公壮藻思得我色敷腴窦紃五色笔赋物有粲竒文抽藻思张九龄诗天边客思催】钟声自仙掖【礼记钟声铿铿以六号刘孝威诗钟声犹未絶庾信诗歌响闻长乐钟声彻建章沈佺期诗御栁垂仙掖按东轩笔録云翰林凊要谓之仙掖汉书成帝纪注掖门在两旁言如人臂掖也】月色近霜台【梁简文帝诗风声随笛韵月色与池同萧子晖诗虫声绕春岸月色思空闺刘孝先诗楼空月色寒茂诗镜中看月近歌处觉尘空白帖御史大夫宪台霜台通典唐监察御史十员里行五员其选拜多自京畿县尉】一叶兼萤度【淮南子见一叶之落知嵗之将暮袁宏东征赋托一叶于邓林梁武帝曲緑树始摇芳芳生非一叶骆賔王序一叶惊寒下陈柯而卷翠礼记季夏之月腐草为萤宋之间明河篇鸳鸯机上流萤度】孤云带鴈来【陶潜诗万族各有托孤云独无依应玚诗朝雁鸣云中谢灵运诗嗷嗷云中雁举翮自委羽庾肩吾诗雁与云俱阵王褒诗岂若云中雁秋时塞外归礼记仲秋之月鸿雁来诗疏广要雁乃两来仲秋鸿雁来季秋候雁来候雁比于鸿雁而小色白秋深乃来来则霜降河北谓之霜信庾信诗湿雁防还来】明朝紫书下【呉均诗今夜林酒别明朝江水边庾信诗明朝云雨散何处更相寻汉武内传地真素诀长生紫书刘孝威诗驿报紫泥书按汉旧仪天子信玺六皆以武都紫泥封之宋之问诗谬辱紫泥书阮籍奏记辟书始下下走为首】应问长卿才【史记司马相如传相如字长卿杜甫诗献纳开东观君王问长卿杨炯诗汉帝求仙日相如作赋才马懐素诗何幸得防词赋职自怜终乏马卿才】
　　秋夜对月
　　夜来诗酒兴【陈后主诗金鞍排夜来南史袁粲传独步园林诗酒自适又齐桂阳王铄传遇其赏兴则诗酒连日】月满谢公楼【史记日者传日中必移月满必亏古诗三五明月满四五蟾兔缺庾信诗轮重对满月一统志北楼一名谢公楼谢朓为宣城守时建在府治之北】影闭重门静【曹植诗明月澄清影谢朓诗平明振衣坐重门犹未开刘孝绰诗重门寂已暮沈约诗月出临静夜夜静灭氛埃】寒生独树秋【曹植诗树影月中寒陶潜诗连林人不见独树众乃竒周让诗木叶动秋声】鹊惊随叶散【王勃赋游必有方哂南飞之惊鹊淮南子一叶落而知天下之秋王融文危叶畏风惊禽易落】萤逺入烟流【礼记季夏之月腐草为萤纪少瑜月中飞萤诗逺度时依幕沈约诗曀曀萤入雾庾信诗萤飘碎火流梁元帝咏萤诗集草讶无烟鲍照诗时见逺烟浮】今夕遥天未【诗今夕何夕何逊咏月诗今夕千余里双蛾映水生张正见诗风伯净遥天陆机诗佳人渺天未谢庄月赋气霁地表云敛天未】清光防处愁【江淹诗秋月悬清光沈约诗洞房殊未晓清光甚悠哉庾肩吾诗楼上徘徊月窗中愁思人】
　　寄杨补阙【唐六典左补阙二人従七品上注诗云衮职有阙仲山甫补之葢取此义后汉伏湛出入禁闼拾遗补阙魏文帝勅侍臣曰公卿等宜拾朕之遗补臣之阙晋武帝诏曰公卿等宜补阙拾遗献可替否后魏孝文帝令侍中李冲补阙左右垂拱中因其义而创立四员左右各二焉】
　　泉壑带茅茨【江淹木连颂迸采泉壑腾光渊丘陈子昂诗夜闻鼯鼠叫画聒泉壑声嵇含文池非岩石之溜宅非茅茨之宇南史何敬容传筑茅茨于钟阜聊优游以卒嵗】云霞生薜帷【谢灵运诗林壑敛暝色云霞收夕霏江淹诗时菊耀岩阿云霞冠秋岭文心雕龙云霞雕色有逾画工之妙草木贲华无待锦匠之竒楚辞网薜茘兮为帷王僧孺诗桂栋承薜帷】竹怜新雨后【种树书栽竹无时雨过便移杜甫咏竹诗雨洗娟娟净风吹细细香史记司马季主传天新雨道少人又龟防传新雨已天清静无风江总诗新雨百花朝】山爱夕阳时【宋书谢灵运传出为永嘉太守郡有名山水灵运素所爱好遂肆意游遨动逾旬朔江淹自序传为呉兴令爰有碧水丹山珍木灵草皆淹平生所至爱尔雅山西曰夕阳诗度其夕阳刘琨诗夕阳忽西流鲍照登大雷岸与妹书若华夕曜岩泽气通传明散防赫似綘天左右青霭表里紫霄従岭而上气尽金光半山以下纯为黛色】闲鹭栖常早【李白鹭鹚诗心闲且未去独立沙洲旁何晏景福殿赋篁栖鹍鹭濑戏鰋鲉王僧孺诗愿识昆明鹭乗流饮复栖陶潜诗缓带尽欢娯起晚眠常早】秋花落更迟【张正见诗叶尽桐门静花秋菊岸明萧子范诗春风若有顾惟愿落花迟顾野王诗风轻莺韵缓霜洒落花迟柳恽诗叶宻莺飞碍风轻花落迟】家僮扫萝径【史记吕不韦传不韦家僮万人庾信诗野老披荷叶家僮扫栗跗齐竟陵王子良诗萝迳转连绵松轩方杳霭王融诗萝迳若披云孟浩然诗之子期宿来孤琴萝径】昨与故人期【古诗怅然逺相望知是故人来谢朓诗山中上芳月故人清樽赏孟浩然诗春隄杨柳发忆与故人期】
　　皇甫冉【字茂政润州丹阳人晋髙士谧之后十嵗能属文张九龄深契之天寳十五载举进士第一授无锡县尉歴左金吾兵曹王缙为河南帅表掌书记大厯初迁右补阙】送卢山人归林虑山【十道山川考林虑山在相州林虑县西二十里本隆卢汉属河内郡改为林一统志黄华山在林县西二十里一名林虑山】
　　无论行逺近【古诗行行重行行九辨憭栗兮若在逺行朱超道诗莫论行逺近终是隔山川】归向旧烟林【九辨登山临水兮送将归南史萧子显传登髙目极临水送归谢庄诗茂苑岂旧林虞世基诗遥林巻宿烟李白诗水色倒空青林烟横积素】寥落人家少【世説袁彦伯为谢安南司马至濑乡叹曰江山寥落居然有万里之势谢朓诗晓星正寥落王维诗人家春谷谿王季友诗野人宿在人家少】青防鸟道深【楚辞据青冥而摅虹兮遂儵忽而扪天梁简文帝诗延首青防倾心紫府张正见诗鸟道絶禽踪薛道衡诗鸟道风烟接南中志鸟道西百里以其险絶兽犹无蹊特上有飞鸟之道耳江淹郊游诗云郁石道深】白云长满目【淮南子白泉之埃上为白云汉武帝秋风词秋风起兮白云飞江淹诗秋至白云起沈约与约法师书音容满目言笑在耳王维诗满目望云山】芳草自知心【楚辞芳草生兮萋萋班固西都赋竹林果园芳草甘木李陵答苏武书人之相知贵相知心鲍照诗冬夜沈沈夜坐吟寒声未发已知心】山色连东海【王维诗山色有无中岑参诗山色低官舍神仙传麻姑入拜王方平云接待以来已见东海三为桑田郭璞诗东海犹蹄涔】相思何处寻【古诗客従逺方来遗我一书札上言长相思下言久离别呉均诗相思咽不言庾信诗蓬莱入海底何处可追寻】
　　归渡洛水【禹贡伊洛瀍涧既入于河山海经洛水出洛西山东北注河入成臯之西水经洛水出京兆上洛县冢岭山郡经上洛农河南合伊瀍谷涧之水至巩县而入河李尤洛铭洛出熊耳东流防集夏禹导疏经于洛邑宋之问诗池平分洛水林缺见嵩丘】
　　暝色赴春愁【谢灵运诗林壑敛暝色萧子范诗晚流稍东急暝景促西晖梁元帝诗春愁春日结春结讵能申宋之问诗弄琴寛别意酌醴醉春愁】归人南渡头【江淹诗归人望烟火薛道衡诗人归落雁后思发在花前呉均赋风赍寒而北来燕衔霜而南渡梁简文帝乌栖曲采莲渡头拟黄河郎今欲渡畏风波】渚烟空翠合【鲍照发后渚诗孤光独徘徊空烟视升灭魏征诗淑景耀雕辇髙旌扬翠烟谢灵运诗空翠难强名渔钓易为曲陈后主诗歇雾含空翠水经注腾云冠峯髙霞翼岭岫壑冲深合烟罩雾梁简文帝诗溶溶紫烟合郁郁红尘飞鲍照诗清潭圆翠合】滩月碎光流【水经注砥柱以下激石云洄环波怒深合有一十九滩水流迅急势同三峡诗匪东方则明月出之光刘孝绰诗月光随浪动山影逐波流岑参诗千柯玉光碎杜甫万丈潭诗黒知湾环底清见光炯碎刘孝绰望月诗流光照漭瀁波动暎沦涟陈子良诗月影素寒流张説诗霜空极天静寒月带江流】澧浦饶芳草【水经澧水出武陵充县西歴山东至长沙下隽县西北入于江注澧水流注于洞庭湖俗谓之澧江口也楚辞捐余袂兮江中遗余佩兮澧浦谢朓诗参差殊未来徘徊望澧浦梁简文帝诗三春澧浦叶九月洞庭枝楚辞沅有芷兮澧有兰思公子兮未敢言注澧水之外有芬芳之兰异于众草古诗涉江采芙蓉兰泽多芳草孙绰兰亭集后序乃借芳草鉴清流】沧浪有钓舟【书嶓冢导漾东流为汉又东为沧浪之水梁宣帝赋凭怪石而为枕因沧浪而洗足任昉诗长泛沧浪水平明至曛黒刘孝绰诗钓舟画彩鹢渔子服冰纨】谁知放歌客【初学记古乐府有放歌行乐府解题古词曰将进酒乗大白大畧以放歌为言王暕观乐应诏诗恩光实难遇咏言宁易放】此意正悠悠【张説诗若使巢由同此意不将萝薜易簪缨诗悠悠我思尔雅悠悠洋洋思也李陵与苏武诗临河濯长缨念子怅悠悠张説诗闻道神仙不可接心随湖水共悠悠】皇甫曽【字孝常冉母弟也天寳十二载登进士第歴侍御史坐事徙舒州司马阳翟令诗名与兄相上下当时比张氏孟阳景阳云】
　　送孔征士【后汉书周磐传磐字坚伯汝南安成人征士燮之宗也顔延之陶征士诔有晋征士寻阳陶渊明南岳之幽居者也】
　　谷口山多处【史记三皇纪人皇乗云车驾六羽出谷口蜀志秦宓传三皇乘只车出谷口今之斜谷是也髙士传谷口郑子真耕于岩石之下名振京师沈炯诗灵灵谷口庐杜甫诗谷口旧相得宋之问诗山杂夏云多韦应物诗寻阳山水多】君归不可寻【鲍照诗芳嵗犹自可日夜望君归陆机诗游子眇天未还期不可寻】家贫青史在【史记聂政传家贫客游以为狗屠陶潜五柳先生传性嗜酒而家贫不能恒得读曲歌家贫近店肆江淹诗俱启丹册并图青史李白诗青史旧名传】身老白云深【唐书李百药传百药赋帝京篇上叹曰何身老而才之壮齿宿而意之新乎穆天子传白云在天山陵自出淮南子白泉之埃上为白云张正见诗鹫岭白云深宋之问诗只在此山中云深不知处】扫雪开松径【开天遗事王元寳毎大雪则自所居至坊巷口扫雪开径迎揖賔客饮宴为暖寒之防李白诗扫雪松下去刘孝先诗洞户临松径綦毋潜诗草堂松径深】疏泉过竹林【梁简文帝曲水诗序分阶树羽疏泉泛爵骆賔王咏云酒诗朔空曽纪厯带地旧疏泉穆天子传天子西征至于池乃树之竹是曰竹林庾信思旧铭王子猷之旧径惟余竹林孟浩然诗清风在竹林】余生负丘壑【谢灵运诗余生不欢娯何以竟暮归世説顾长康画谢幼舆在岩石里人问其所以曰此子自谓一丘一壑过于庾亮故宜置丘壑中谢灵运诗昔余游京华未尝废丘壑李白诗故人栖东山自爱丘壑美】相送亦何心【史记滑稽传君子相送以言小人相送以财谢恵连诗相送越坰林徐陵诗瞻望乡关何心天地】
　　和谢舍人寓直【案品彚本作和谢舍人雪夜寓直唐书百官志中书省舍人六人正五品上掌侍进奏参议表章凡诏防制勅玺书册命皆起草进画既下则署行起居舍人二人従六品上掌脩记言之史録制诰徳音如记事之制潘岳秋兴赋序以太尉掾兼虎贲中郎将寓直于散骑之省】
　　禁省夜沈沈【独防省中本为禁中孝元皇后父名禁避之故曰省中唐书杨师道传拜侍中防预朝政亲遇隆渥性周谨未尝语禁省事司马相如上林赋沈沈隠隠砰磅訇磕沈佺期诗天窻虚的的云窦下沈沈】春风满旧林【淮南子春风至则甘雨降生育万物古乐府春风宛转入曲房兼送小苑百花香庾信结客少年场行春风满路香何逊七召翫竒花之春满摘甘实于夏成张説诗春满汀色媚景斜岚气侵陆机诗孤兽思故薮离鸟悲旧林张説诗富贵还乡国光辉满旧林】沧洲归客梦【陆云泰伯碑沧洲遁迹箕山辞位南史张充传飞竿钓渚濯足沧洲北史韦夐传明帝为诗赠之曰颍阳让逾逺沧洲去不归谢朓诗逝矣将归客养素克有终江总诗是日送归客为情自可求谢朓诗归梦相思夕】青琐近臣心【汉书元后传赤墀青琐注青琐者刻为连环文而青涂之也汉官仪黄门之职日暮入对青琐门拜名曰夕郎何晏景福殿赋青琐银铺是为闺闼礼记近臣守和宰正百官书缀衣虎贲疏缀衣掌衣服虎贲以武力事王皆左右近臣宜得其人汉书郑崇传上责崇曰君门如市何以禁切人主崇对曰臣门如市臣心如水张九龄诗声华大国寳夙夜侍臣心】挥翰宣鸣玉【张衡归田赋挥翰墨以奋藻陈三皇之轨模晋书虞溥传含章舒藻挥翰流离周书苏亮传论或挥翰凤池或著书麟阁国语王孙圉聘于晋定公飨之赵简子鸣玉以相注鸣其佩玉以相礼后汉书蔡邕传舒绅缓佩鸣玉以步魏志蒋济传出为东中郎将济请留诏曰天下未宁要须良臣以镇边境如其无事乃还鸣玉未为后也】承恩在赐金【晋书刘传賛和季承恩建旟南服威静荆塞化扬江澳王台卿奉和往虎窟山寺诗承恩奉教义方当受持史记窦婴传孝景三年拜婴为大将军赐金千斤所赐金陈之廊庑下军吏过辄令裁取为用金无入家者汉书疏广传广上疏乞骸骨上以其年笃老许之赐黄金二十斤】建章寒漏起【汉书武帝纪太初元年二月起建章宫又东方朔传陛下以城中为小图起建章左凤阙右神明号称千门万户括地志建章宫在雍州长安县西二十里周礼夏官挈壶氏掌挈壶以令军井注挈壶水以为漏梁漏刻经漏刻之作肇于黄帝之日宣乎夏商之代冬至昼漏四十五刻冬至之后日长九日加一刻汉旧仪昼漏尽夜漏起省中黄门持五夜】更助掖垣深【刘桢诗谁谓相去逺隔此西掖垣董思恭诗歴歴东井舍昭昭右掖垣史记天官书太微匡衞十二星注东垣左执法上相两星间名曰左掖门西垣右执法上将间名曰右掖门】
　　司空曙【字文明广平人登进士第従韦臯于劒南贞元中为水部郎中终虞部郎中诗格清华为大厯十才子之一】
　　题鲜于秋园林
　　雨后园林好【王维诗空山新雨后南史袁粲传独步园林诗酒自适陶潜诗园林无俗情】幽行迥野通【王维诗胜游在幽寻李百药雨后诗雨歇连峯翠烟开竟野通唐明皇诗寒臯野望通】逺山芳草外【谢灵运诗杪秋寻逺山山逺行不近又逺山映踈木楚辞芳草生兮萋萋储光羲诗遥遥芳草岸屡见春山晓宋之问诗径荒芳草合】流水落花中【诗沔彼流水朝宗于海庾信诗流水桃花香徐陵诗直坐落花中王维诗落花半路东流水】客醉悠悠惯【李白诗但使主人能醉客不知何处是他乡诗瞻彼日月悠悠我思王勃诗悠悠旅思难孙万夀诗客意惯风声】莺啼处处同【梁简文帝诗莺啼春欲驶无为更掩扉王维诗莺啼过落花江总诗别鹤声声怨愁云处处同又光风处处同】伤春时一望【陆机诗节运同可悲莫如春气甚苏颋诗东望望春春可怜髙适诗倚檝时一望】日暮杜陵东【左传日云暮矣王粲诗日暮适西园后汉书地理志京兆尹县为杜陵故杜伯国有周将军杜举祠宣帝元年更名杜县为杜陵又神爵四年凤皇十一集杜陵】
　　李端【字正已赵州人大厯五年进士初授校书郎后官杭州司马与卢纶辈十人唱和号大厯才子】
　　茂陵山行陪韦金部【记纂渊海茂陵山在扶风东北林壑秀美汉未马超居此一统志山在凤翔府扶风县东北三十里唐书百官志户部其属有四三曰金部通典金部掌库蔵金寳货物】
　　宿雨朝来歇【江总诗初晴原野开宿雨润条枝李峤诗大江开宿雨征棹下春流晋书王徽之传西山朝来致有爽气庾信诗雨歇残虹防】空山秋气清【卢思道诗空山照秋月王维诗空山不见人礼记乃傩以达秋气春秋繁露春气爱秋气严杜甫诗露下天髙秋气清】盘云双鹤下【梁简文帝颂盘云转蹀尘开曹植诗双鹤俱遨游何晏诗双鹤比翼游羣飞戏太清方千诗鹤盘逺势投孤屿沈约闻夜鹤篇暂下昆明池】隔水一蝉鸣【王维终南山诗隔水问樵夫岑参诗盈盈一水隔庄子覩一蝉方得美防而忘其身礼记仲夏之月蝉始鸣傅休奕诗蝉鸣髙树间】古道黄花落【李白诗拨云寻古道杜甫诗柴门古道傍礼记季秋之月鞠有黄花张翰杂诗青条若总翠黄花如散金楚辞餐秋菊之落英】平芜赤烧生【杜甫诗懐古视平芜髙适诗出门何所见春色满平芜司空曙诗晚烧平芜外又赤烧兼山逺顔延之诗山烟冒垅生】茂陵虽有病【史记司马相如传相如既病免家居茂陵天子曰司马相如病甚可往悉取其书若不然后失之矣陆倕诗长卿病犹在】犹得伴君行【屈原九歌时不可兮再得聊逍遥兮容与江总乐府霜鴈多情恒结伴杜甫诗青春作伴好还乡唐书李靖传臣虽老尚堪一行诗与子偕行】
  </div>
  <div class="pagination">
   <a href="御选唐诗_page43.html">
    上一页
   </a>
   <span>
    ...
   </span>
   <a href="御选唐诗_page39.html">
    39
   </a>
   <a href="御选唐诗_page40.html">
    40
   </a>
   <a href="御选唐诗_page41.html">
    41
   </a>
   <a href="御选唐诗_page42.html">
    42
   </a>
   <a href="御选唐诗_page43.html">
    43
   </a>
   <span class="current-page">
    44
   </span>
   <a href="御选唐诗_page45.html">
    45
   </a>
   <a href="御选唐诗_page46.html">
    46
   </a>
   <a href="御选唐诗_page47.html">
    47
   </a>
   <a href="御选唐诗_page48.html">
    48
   </a>
   <a href="御选唐诗_page49.html">
    49
   </a>
   <span>
    ...
   </span>
   <a href="御选唐诗_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
