<!DOCTYPE html>
<html>
<head>
    <meta charset="UTF-8">
    <title>全宋诗 - 第 9491 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9491 页/共 11672 页</h1>
    <div class="content">    尽忙也到翟园休，只见春光不见愁。
    屈折海棠团更密，日光下照绣灯球。

杨万里　寒食相将诸子游翟得园十诗
    小小茅亭短短窗，海棠围里柳中央。
    乍晴萱草浑无力，落尽梅花尚有香。

杨万里　寒食相将诸子游翟得园十诗
    儿曹健走尽从渠，老脚微酸半要扶。
    未委前头花好否，且令蜂蝶作前驱。

杨万里　寒食相将诸子游翟得园十诗
    三月风光一岁无，杏花欲过李花初。
    柳丝自为春风舞，竹尾如何也学渠。

杨万里　寒食相将诸子游翟得园十诗
    驱使花枝苦未休，平章诗句政宜搜。
    无端一窦西窗日，不遣吾人略小留。

杨万里　寒食相将诸子游翟得园十诗
    花木从渠取次栽，青山那肯入城隈。
    翟公不有驱山手，城里松林底处来。

杨万里　寒食相将诸子游翟得园十诗
    荆溪老守底风流，哦就千诗一笑休。
    天欲做春无去处，只堆浓绿柳梢头。

杨万里　寒食雨中，同舍约游天竺，得十六绝句呈陆务观
    游山不合作前期，便被山灵圣得知。
    只等五更倾一雨，三更犹是月明时。

杨万里　寒食雨中，同舍约游天竺，得十六绝句呈陆务观
    笋舆冲雨复冲泥，一径深深只觉迟。
    孤塔忽从云外出，寺门渐近报侬知。

杨万里　寒食雨中，同舍约游天竺，得十六绝句呈陆务观
    住山何敢望他僧，只是游山也不曾。
    可惜一条杉桧路，都将湿丁不教行。

杨万里　寒食雨中，同舍约游天竺，得十六绝句呈陆务观
    破雨游山也莫嫌，却缘山色雨中添。
    人家屋里生松树，穿出茅檐却覆檐。

杨万里　寒食雨中，同舍约游天竺，得十六绝句呈陆务观
    小溪曲曲乱山中，嫩水溅溅一线通。
    两岸桃花总无力，斜红相倚卧春风。

杨万里　寒食雨中，同舍约游天竺，得十六绝句呈陆务观
    老桧如憧翠接连，山茶作塔绿萦缠。
    山僧相识浑相忘，不到山中十五年。

杨万里　寒食雨中，同舍约游天竺，得十六绝句呈陆务观
    三峰小石一方池，下有机泉仰面飞。
    坐看跳珠复抛玉，忽然一喷与檐齐。

杨万里　寒食雨中，同舍约游天竺，得十六绝句呈陆务观
    清远溪中小闸头，遮拦溪水不教流。
    山僧为我放一板，溅雪奔雷怒未休。

杨万里　寒食雨中，同舍约游天竺，得十六绝句呈陆务观
    城里哦诗枉断髭，山中物物是诗题。
    欲将数句了天竺，天竺前头更有诗。

杨万里　寒食雨中，同舍约游天竺，得十六绝句呈陆务观
    忽见金丝嫋绮疏，又惊寒食到来初。
    不知折尽西湖柳，插遍长安万户无。

杨万里　寒食雨中，同舍约游天竺，得十六绝句呈陆务观
    禅房寂寂水潺潺，涧草岩花点缀间。
    忽有仙禽发奇响，频伽来自补陀山。

杨万里　寒食雨中，同舍约游天竺，得十六绝句呈陆务观
    雨里匆匆怨出郊，晴时不出却谁教。
    西湖北畔名园里，无数桃花只见梢。

杨万里　寒食雨中，同舍约游天竺，得十六绝句呈陆务观
    户户游春不放春，只愁春去不愁贫。
    今朝道是游人少，处处园亭处处人。

杨万里　寒食雨中，同舍约游天竺，得十六绝句呈陆务观
    若道寻春被雨催，如何随处两三杯。
    晚晴晓雨如翻手，有底亏侬不好来。

杨万里　寒食雨中，同舍约游天竺，得十六绝句呈陆务观
    万顷湖光一片春，何须割破损天真。
    却将葑草分疆界，葑外垂杨属别人。

杨万里　寒食雨中，同舍约游天竺，得十六绝句呈陆务观
    轿顶花枝尽闹装，游人未暮已心忙。
    无端更被千株柳，展取苏堤分外长。

杨万里　寒食雨作
    双燕冲帘报禁烟，唤惊昼梦耸诗肩。
    晚寒政与花为地，晓雨能令水作天。
    桃李海棠聊病眼，清明寒食又来年。
    老来不辨琱新句，报答风光且一篇。

杨万里　寒夜不昧
    雪入迎春鬓，茶醒学古胸。
    梦回霜满屋，吟到月斜钟。
</div>
    <div class="pagination">
<a href="全宋诗_page9490.html">上一页</a><span>...</span><a href="全宋诗_page9486.html">9486</a><a href="全宋诗_page9487.html">9487</a><a href="全宋诗_page9488.html">9488</a><a href="全宋诗_page9489.html">9489</a><a href="全宋诗_page9490.html">9490</a><span class="current-page">9491</span><a href="全宋诗_page9492.html">9492</a><a href="全宋诗_page9493.html">9493</a><a href="全宋诗_page9494.html">9494</a><a href="全宋诗_page9495.html">9495</a><a href="全宋诗_page9496.html">9496</a><span>...</span><a href="全宋诗_page9492.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
