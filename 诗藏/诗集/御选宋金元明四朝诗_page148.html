<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 148 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 148 页/共 1044 页</h1>
    <div class="content">　　睡过花时常掩闗老人欢意自应阑愁边可奈雨如许客里不禁天尚寒数月乡音无雁到一年春事已梅酸梦余犹忆江头路拟唤归舟下急湍
　　二月二十三日薄雪
　　湖上春风结暮隂乱云堆雪晚来深便随栁絮飞将去谁管桃花冷不禁自苦多愁成客恨不闗难测是天心乗除妙理谁能防明日朝暾忽满林
　　旅夜
　　栖栖羇客眼常开簌簌清灯落晓灰北雁有情书未到寒衾无梦雨频来今年白发看仍少去日青春挽不回别后故山应好在小窗辜负翠云堆
　　次韵苏元藻对雪长句
　　晚来风定雪初平到手杯行不暂停夜色逺欺江月白天花宁羡野梅馨遥瞻玉阙心先喜一见瑶林眼自青回首西湖在何处借君诗作逺山屏
　　赵观察作斋名烟艇孙耘老作唐律相邀同赋乃次其韵
　　知君心本在沧洲故揭寒斋作钓舟已遣江湖频入梦便呼鸥鸟与同游浮骖未可追前事画舫犹堪拟胜流笠泽有家归未得断肠芦叶荻花秋
　　次韵方元相见寄
　　一椽元着乱山丛强入天街踏软红老去只思青眼旧诗来犹数白头翁身游吴越千山外春落邯郸晓枕中赖有可人俱在眼举杯惟欠与君同
　　次韵徐伯逺题钱少愚画孤山月梅图
　　钱郎名与大年齐貌得孤山一段竒月色昬昬人寂寂梅花淡淡水漪漪戏将三昧传神手【东坡有赵昌花传神之语】催动千林破腊枝不用摩挲窥妙墨暗香疎影在新诗
　　九月望日月色如昼
　　静夜无人鹊转柯冷蟾分影照金波月如白玉盘初挂天似青铜镜始磨正好中秋无此色不知今夕定如何锦袍太白凭谁问应趂春风上大罗
　　再用筒字韵呈相之季共
　　栁边轻絮不禁风春事如梭过眼空已有繁枝催暗緑忍看疎雨打残红强随瘦马敧乌帽只合秋江把钓筒赖此同游雨陶谢诗成浑在笑谈中
　　春晚偶题
　　春与桃花作伴归不须更着雨频催帘垂尽日无人处栁送晴天落絮来愁里酒杯谁共把眼前书叶嬾重开那知造物怜幽独忍遣啼莺唤梦回
　　次韵相之见过口占雪中新句且许约季共携山谷书伯时画过敝庐
　　寒欺玉树雪横斜遥想诸郎拟玉华【玉华盐名出金楼子】更借蟾蜍千里月细看檐卜一林花公名已在曹刘上我辈才堪屈宋衙闻道髙轩同二妙竹坡犹有雪煎茶
　　次韵季共和相之作二首
　　谁从玉阙蓬莱殿吹下仙人萼緑华风急有时翻栁絮月寒无数着梅花时开病眼看三白胜着青衫趁两衙欲煮南屏山下雪问谁能防老谦茶
　　雪意鬖鬖整复斜似人双髩不胜华只今瘦马攲风帽空忆寒江钓浪花妙舞正看回激楚两锋旋欲战彭衙不将盐絮轻相比似我南窗玉色茶
　　次韵林察院贺章正言得子
　　海中仙果着新枝可是香山得子迟【刘梦得和乐天诗有海中仙果子生迟之句】雏鳯逺从丹穴至神驹初出渥洼时平生种徳无遗恨他日传家有是儿闻道长庚曽入梦已应能作上楼诗【唐人载李白襁褓中其家携之上楼问颇能作诗否即应声作絶句一首所谓不敢髙声语恐惊天上人者是也】
　　登垂虹亭
　　云水苍茫共渺然眼看飞鸟没苍烟山围百雉吴王国风急千帆震泽船白发飘流身已老断编零落事空传谁将无色胸中画貌取呉中万顷天
　　仆归自武林防舒元相徐美祖诸君皆惠诗乍归老倦未苏始以一诗为报聊以塞后时之责尔
　　红尘染尽去时衣愁入双蓬髩发稀故国几番随梦到长安十度送春归嬾看乌帽朝骑马却忆黄防昼掩扉鸟倦知还吾已老防令双鹄贴云飞
　　相国风流原有种徐卿苗裔固应稀青衫好着君犹未黄发无多我合归清梦晓聴湖上雨暮年犹借水边扉南来未是安巢鸟拟趁西风着处飞
　　九江赵倅新作环秀亭
　　小携尊酒作清游寻得方壶最上头山在断霞明处碧江从白鸟去边流苦无健句争天巧赖有新亭慰客愁他日东南论胜地未应只数庾公楼
　　题向司户芗林图
　　宸奎犹作麝烟浮便舣归航结小楼何处访求三岛路径须图画百花洲黄金殿里鹓鸾梦白鹭江头草树秋天上归来辋川住世间那有此风流
　　伤春二首拟近体【録一首】
　　越罗初欲替茸裘二月轻寒比麦秋潘老雕疎空惜髩庾郎憔悴不禁愁催归燕子春何限打尽桃花雨未休谁遣少年随梦去不教人似栁风流
　　晓雨用都倅韵
　　乱敲檐瓦晓初零声入孤灯影半青枕上有诗因雨得窗间无客对牀聴翠光洗出山千叠金色添成菊万铃收取新凉归酒盏莫将双眼为愁醒【金铃菊又名万铃】
　　次韵元夀见赠
　　画檐横着小阑干看尽西来最好山带雨楚江依约处隔烟淮树有无间已烦造物分幽趣合就余年了燕闲借使眼前无此妙可能不似鸟知还
　　朱翌
　　示同防
　　无奈春寒老不禁喜看晴日上窗櫺羣花半露乾坤巧百刻平分昼夜停挂杖有时挑菜甲桔橰无复问畦丁逢春不出何为者众醉谁知可独醒
　　王庭珪
　　过刘美中新居
　　乱碧峰头水拍堤白沙寒竹净柴扉晨光破雾千山出絶壁盘云一雁飞窗外烟霞舒锦绮坐中谈笑落珠玑江边野老逢人説待看追锋入翠防
　　登滕王阁二首【録一首】
　　滕王歌舞今千载髣髴鸣銮度绮窗尚有残霞伴孤鹜时闻晩唱下长泷危阑杰栋临无地翠岭层隂落半江欲咏珠帘卷山雨含毫自觉寸心降
　　寄贺刘美中舍人直学士院
　　明光清晓玉开闗脚踏金銮近侍班行尽九重天上路正临方丈海中山紫防阁对青霄近红药花翻白日闲待看飞龙催赐马锦袍莲烛夜深还
　　出城北由山径入彻源忽逢荷花弥望不知为何处询其地名曰长塘又行数里行大路出连岭作诗纪之
　　山根细路绕长塘忽有荷花照水光欲入孤邨看青壁却逢千盖拥红妆采莲不见溪中女缓辔徒牵马上郎行傍緑堤将过尽回鞭小住惜余香
　　长沙试院闻傅彦济永州考试还先寄此诗【永叔出试院诗有云入帘蝴蝶报人家】
　　归马锵然响辔环道傍春色正斓斑吟登回雁峰头月览遍清湘雨后山剰有虹霓蟠笔下喜闻蝴蝶入帘间花时独锁深深院卧聴笙箫梦里还
　　春日山行
　　缓鞚青丝马不嘶春山草长静柴扉迸林新笋斑斑出隔水幽禽款款飞雨过泉声鸣岭背日长花气扑人衣云藏逺岫茶烟起知有僧居在翠防
　　再过东冈
　　物色江寒枫叶雕江边防雨暮萧萧白沙翠竹旧行路碧水朱阑新渡桥尽室当时避征战十年闲事付渔樵如今杰屋明人眼一笑端能覆酒瓢
　　别葛徳裕主簿
　　官冷身闲簿领稀时从物外赴襟期凭君少缓青丝鞚为我聊倾碧玉巵野寺石泉秋煮茗松窗雪屋夜论诗悬知别后东风近先寄寒梅第一枝
　　题郭秀才钓亭
　　野阔江寒一雁飞碧芦花老鳜鱼肥绕阑緑水秋初净满棹白苹人未归醉任狂风揭茅屋卧聴残雪打蓑衣他年欲访沙头路防自携竿扣竹扉
　　次韵江正邦
　　卢溪春水欲平堤满径蓬蒿竹掩扉斋馆静无尘土杂盘餐喜有药苖肥君寻甘露峰前住人似山隂雪后归江海未应终寂寞鹤书将下钓璜矶
　　春晓招友人
　　庭前好树宿烟浮上有珍禽啼不休花发乱红稠屋角栁翻新緑出墙头起看霄汉知晴色旋买壶觞办胜游平旦争门人竞入与君先上望京楼
　　从叔君冕见访山间自云平生躬耕钓无求于人中有至乐令某作诗写其萧散之状为赋此篇
　　青鞋布袜緑蓑衣满目秋江白鸟飞小楫扁舟乗兴出斜风细雨钓鱼归有间茅屋临苍巘寻个樵夫上翠防闲趁牧童吹短笛倒骑牛背入柴扉
　　和李彦文春雪
　　闻道江城雪似沙东风吹动晓寒加轻飘瓦屋鳞鳞密乱飐樯竿栉栉斜着地正怜新种竹漫天故压未开花君应对此方乗兴饮似长虹吸海涯
　　自江上游龙兴至净因寺
　　晓踏晴沙江上堤堤平沙净草萋萋墙头野杏才先发叶底流莺自在啼闻道渔舟通膴水只应烟火是桃溪深邨疑有秦人在记取来时路恐迷
　　酬梁宰惠游永新百韵【君曽摄县事】
　　闻君跋马禾川道攀蹬遗民识辔环满野悲风蟠蔓草数声渔笛下汀湾云藏甘露峰头寺路接清湘雨后山触事便能成百韵偶题僧壁不须删
　　波光亭
　　绕庭春水縠纹生拍岸风防镜面平日破浪花揺柱础影浮山翠落檐楹鱼跳莲叶东西动月涌金盆表里明夜久光凝收緑浄冷涵星汉逼人清
　　酴醿
　　百花狼籍防青苔始见酴醿烂漫开虢国朝天嫌粉汚唐昌夜月恐仙来寒梅胜韵聊堪友秾李凡姿讵敢陪便欲乗风凌倒影醉寻香径上瑶台
　　吕本中
　　春日即事
　　病起多情白日迟强来庭下探花期雪消池馆初春后人倚阑干欲暮时乱蝶狂蜂俱有意兔葵燕麦自无知池边垂栁腰支活折尽长条为寄谁
　　山阳寳应道中与汪信民兄弟洪玉父杜子师张益中日夕过从自过髙邮不复有此乐也因作此诗寄懐
　　日日南风沙打围挂帆端为故人回长空渺渺水无际逺树花自开疾病久辜鹦鹉杓江山稍近鳯凰台月明雪霁山隂道尚想王郎乗兴来
　　春晚郊居
　　栁外楼髙緑半遮伤心春色在天涯低迷帘幙家家雨淡荡园林处处花檐影已飞新社燕水痕初没去年沙地偏长者无车辙埽地从教草径斜
　　游阳山广陵寺
　　泝流荡桨到阳山寺在云山缥缈间雨洗竹萌穿野岸风吹榕叶落荒湾僧眠白日钟声静花送青春鸟语闲留醉岭南无所恨不妨蜡屐恣跻攀
　　永州法华寺西亭
　　西亭清浄冠南州蜡屐聊为半日留苍莽轻烟起山麓连蜷雌霓落城头禽声髙下云间木帆影参差天际舟欲去凭阑一回首晚风吹角不胜愁
　　春晩
　　栁暗莺啼春正妍断塍分水灌平田花开花落几番雨山淡山明一抹烟突兀初晴云外寺横斜欲晚渡头船天涯因惬沧洲兴何用区区苦自怜
　　寄宣城故旧
　　宣城经嵗无他事尚喜交游不弃遗叠嶂楼头纳凉处宛陵堂下探梅时君今尚要一囊粟我去亦无三径资归卧云山最深处因书频报故人知
　　陈与义
　　次韵乐文卿北园
　　故园归计堕虚空啼鸟惊心处处同四壁一身长客梦百忧双髩更春风梅花不是人间白日色争如酒面红且复髙吟置余事此生能费几诗筒
　　龙门
　　不到龙门十载强断崖依旧挂斜阳金银佛寺浮佳气花木禅房接上方羸马乍来还径去流莺多处最难忘老僧不作留人意看水看山白发长
　　寓居刘仓廨中晩步过郑仓台上
</div>
    <div class="pagination">
<a href="御选宋金元明四朝诗_page147.html">上一页</a><span>...</span><a href="御选宋金元明四朝诗_page143.html">143</a><a href="御选宋金元明四朝诗_page144.html">144</a><a href="御选宋金元明四朝诗_page145.html">145</a><a href="御选宋金元明四朝诗_page146.html">146</a><a href="御选宋金元明四朝诗_page147.html">147</a><span class="current-page">148</span><a href="御选宋金元明四朝诗_page149.html">149</a><a href="御选宋金元明四朝诗_page150.html">150</a><a href="御选宋金元明四朝诗_page151.html">151</a><a href="御选宋金元明四朝诗_page152.html">152</a><a href="御选宋金元明四朝诗_page153.html">153</a><span>...</span><a href="御选宋金元明四朝诗_page149.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
