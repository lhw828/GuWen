<!DOCTYPE html>
<html>
<head>
    <meta charset="UTF-8">
    <title>全宋诗 - 第 1580 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 1580 页/共 11672 页</h1>
    <div class="content">
范成大　公辨用前韵见赠，复次韵
    先生笔力玉山鳌，气压明堂一柱蒿。
    雪碗涤毫词绝妙，朱弦缩瑟调弥高。
    心兵不起无三粲，坐客常多似四豪。
    喜有过从南北巷，苏兰薪桂瀹溪毛。

范成大　公辨再赠，复次韵
    书生活计极萧骚，爝火微明似束蒿。
    犬子地寒徒壁立，元龙身懒谩楼高。
    笔端未办夸三绝，酒里犹能扫二豪。
    又向诗坛蕲借一，强磨铅钝齿吹毛。

范成大　公退书怀
    昨者腾章奏发仓，今兹飞檄议驱蝗。
    四无告者仅一饱，七不堪中仍百忙。
    皦日自能临俯仰，浮云宁解制行藏　
    求田问舍亦何有，岁晚倦游思故乡。

范成大　恭州夜泊
    萆山硗确强田畴，村落熙然粟豆秋。
    翠竹江村非锦里，青溪夜月已渝州。
    小楼高下依盘石，弱缆西东战急流。
    入峡初程风物异，布裙跣妇总垂瘤。

范成大　姑恶
    姑恶妇所云，恐是妇偏辞。
    姑言妇恶未有之，妇言始恶未可知
    姑不恶，妇不死。
    与人作妇亦大难，已死人言尚如此！

范成大　古鼎作香炉
    云雷萦带古文章，子子孙孙永奉常。
    辛苦勒铭成底事？如今流落管烧香。

范成大　古风酬胡元之
    拂我膝上琴，当客清风襟。
    我琴无轸弦不和，愿借之子调其音。
    美人一笑千黄金，弹作江岸花木深。
    下有同队之游鱼，上有同声之鸣禽。
    琴声一叠一叹息，江花江草无终极。

范成大　古风二首上汤丞相
    抱瑟游孔门，岂识宫与商？
    古曲一再行，乃杂巴人倡。
    知音顾之笑，解弦为更张。
    归来掩关卧，冰炭交愁肠。
    平生桑濮手，未省歌虞唐。
    明发理朱丝，复登君子堂。
    遗音入三叹，山高水汤汤。

范成大　古风二首上汤丞相
    空山学仙子，穷年卧岩扃。
    煮石不得饱，秋鬓苍已星。
    道逢紫霄翁，示我餐霞经。
    采采晨之华，涤濯腐与腥。
    向来役薪水，终然槁柴荆。
    跪谢起再拜，飘颻蜕蝉轻。
    飞升那敢学？倘许学长生。

范成大　古风上知府秘书
    神仙绝世立，功行闻清都。
    玉符赐长生，镊云游紫虚。
    鸡犬尔何知，偶舐药鼎余。
    身轻亦仙去，罡风与之俱。
    俯视旧篱落，眇莽如积苏。
    非无凤与麟，终然侣虫鱼。
    微物岂有命，政尔谢泥涂。
    时哉适丁是，邂逅真良图。
    大鹏上扶摇，南溟聒天沸。
    斥鷃有羽翼，意满蓬蒿里。
    不如附骥蝇，掣电抹荆蓟。
    谁云极云麽，俛仰且万里。
    向来庭户间，决起不踰咫。
    飘颻托方便，意气乃如此。
    物生未可料，旦暮倘逢世。
    君看功名场，得失一交臂。

范成大　古风送南卿
    庐阜有佳人，颜色皦冰玉。
    不能时世妆，萧然古冠服。
    纷纭倚市门，组丽眩红绿。
    妖歌促艳舞，飞上黄金屋。
    安知乘鸾侣，流落堕空谷。
    风泉入环佩，月露作膏馥。
    梁肉岂不珍，沦雪煮黄独。
    聊用慰朝饥，岁寒肤起粟。
    绮＊三尺尘，无路到松竹。
    谁能抚孤桐，为奏招隐曲。

范成大　古梅
    孤标元不斗芳菲，雨瘦风皴老更奇。
    压倒嫩条千万蕊，只消疏影两三枝。

范成大　古梅
    谁似西湖处士才，诗中篱落久尘埃。
    陆郎旧有梅花课，未见今年句子来。

范成大　固城
    柳棬凉罐汲泉遥，味苦　　咸似海潮。
</div>
    <div class="pagination">
<a href="全宋诗_page1579.html">上一页</a><span>...</span><a href="全宋诗_page1575.html">1575</a><a href="全宋诗_page1576.html">1576</a><a href="全宋诗_page1577.html">1577</a><a href="全宋诗_page1578.html">1578</a><a href="全宋诗_page1579.html">1579</a><span class="current-page">1580</span><a href="全宋诗_page1581.html">1581</a><a href="全宋诗_page1582.html">1582</a><a href="全宋诗_page1583.html">1583</a><a href="全宋诗_page1584.html">1584</a><a href="全宋诗_page1585.html">1585</a><span>...</span><a href="全宋诗_page1581.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
