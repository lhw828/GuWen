<!DOCTYPE html>
<html>
<head>
    <meta charset="UTF-8">
    <title>全宋诗 - 第 9203 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9203 页/共 11672 页</h1>
    <div class="content">徐铉　柳枝词十首
    侍从甘泉与未央，移舟偏要近垂杨。
    樱桃未绽梅先老，折得柔条百尺长。

徐铉　柳枝辞十二首
    把酒凭君唱柳枝，也从丝管递相随。
    逢春只合朝朝醉，记取秋风落叶时。

徐铉　柳枝辞十二首
    南园日暮起春风，吹散杨花雪满空。
    不惜杨花飞也得，愁君老尽脸边红。

徐铉　柳枝辞十二首
    陌上朱门柳映花，帘钩半卷绿阴斜。
    凭郎暂驻青聪马，此是钱塘小小家。

徐铉　柳枝辞十二首
    夹岸朱栏柳映楼，绿波平幔带花流。
    歌声不出长条密，忽地风回见彩舟。

徐铉　柳枝辞十二首
    老大逢春总恨春，绿杨阴里最愁人。
    旧游一别无因见，嫩叶如眉处处新。

徐铉　柳枝辞十二首
    蒙蒙堤畔柳含烟，疑是阳和二月天。
    醉里不知时节改，漫随儿女打韋韆。

徐铉　柳枝辞十二首
    水阁春来乍减寒，晓妆初罢倚栏干。
    长条乱拂春波动，不许佳人照影看。

徐铉　柳枝辞十二首
    柳岸烟昏醉里归，不知深处有芳菲。
    重来已见花飘尽，唯有黄莺啭树飞。

徐铉　柳枝辞十二首
    此去由源不是遥，垂杨深处有朱桥。
    共君同过朱桥去，密映垂杨听洞箫。

徐铉　柳枝辞十二首
    暂别扬州十度春，不知光景属何人。
    一帆归客千条柳，肠断东风扬子津。

徐铉　柳枝辞十二首
    仙乐春来案舞腰，清声偏似傍娇饶。
    应缘莺舌多情赖，长向双成说翠条。

徐铉　柳枝辞十二首
    凤笙临槛不能吹，舞袖当筵亦自疑。
    唯有美人多意绪，解衣芳态尽双眉。

徐铉　庐陵别朱观先辈
    桂籍知名有几人，翻飞相续上青云。
    解怜才子宁唯我，远作卑官尚见君。
    岭外独持严助节，宫中谁荐长卿文。
    新诗试为重高咏，朝汉台前不可闻。

徐铉　蒙恩赐酒奉旨令醉进诗以谢
    明光殿里夜迢迢，多病逢秋自寂谬，
    蜡炬乍传丹凤诏，御题初认白云谣。
    今宵增识衢罇味，明日知停入閤朝。
    为感君恩判一醉，不烦辛苦解金貂。

徐铉　孟君别后相续寄书作此酬之
    多病怯烦暑，短才忧近职。
    跂足北窗风，遥怀浩无极。
    故人易成别，诗句空相忆，
    尺素寄天涯，淦江秋永色。

徐铉　梦游三首
    魂梦悠扬不奈何，夜来还在故人家。
    香蒙腊烛时时暗，户映屏风故故斜。
    檀的慢调银字管，云鬓低缀折枝花。
    天明又作人间别，洞口春深道路赊。

徐铉　梦游三首
    绣幌银屏杳霭间，若非魂梦到应难。
    窗前人静偏宜夜，户内春浓不识寒。
    蘸甲递觞织似玉，含词忍笑腻于檀。
    锦书若要知名字，满县花开不姓潘。

徐铉　梦游三首
    南国佳人字玉儿，芙蓉双脸远山眉。
    仙郎有约长相忆，阿母无猜不得知。
    梦里行云还倏忽，暗中携手乍疑迟。
    因思别后闲窗下，织得回文几首诗。

徐铉　明道人归西林求题院额作此送之
    昔从岐阳狩，簪缨满翠微。
    十年劳我梦，今日送师归。
    曳尾龟应乐，乘轩鹤谩肥。
    含情题小篆，将去挂岩扉。

徐铉　纳后夕侍宴
    天上轩星正，云开湛露垂。
    礼容过渭水，宴喜胜瑶池，
    彩雾笼花烛，升龙肃羽仪，
    君臣欢乐日，文物盛明时。
    帘卷银河转，香凝玉漏迟。
</div>
    <div class="pagination">
<a href="全宋诗_page9202.html">上一页</a><span>...</span><a href="全宋诗_page9198.html">9198</a><a href="全宋诗_page9199.html">9199</a><a href="全宋诗_page9200.html">9200</a><a href="全宋诗_page9201.html">9201</a><a href="全宋诗_page9202.html">9202</a><span class="current-page">9203</span><a href="全宋诗_page9204.html">9204</a><a href="全宋诗_page9205.html">9205</a><a href="全宋诗_page9206.html">9206</a><a href="全宋诗_page9207.html">9207</a><a href="全宋诗_page9208.html">9208</a><span>...</span><a href="全宋诗_page9204.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
