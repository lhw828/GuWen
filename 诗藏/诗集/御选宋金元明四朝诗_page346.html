<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 346 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 346 页/共 1044 页</h1>
    <div class="content">　　秋千謡
　　寒梅零落春雪洒萧娘腰瘦无一把澹黄杨栁未成阴何人已系青騘马画楼深处迎春归秋千影里红杏肥蒙蒙花气湿人面东风吹冷轻罗衣衣上粉珠流不歇暗解翠裙花下折殷勤莫遣燕子知防向人间报风月
　　补阙歌
　　钱塘三日风雨急古铜夜光飞霹雳是知神物出人间犹带吴宫土花碧玉桥素练悬银河支机女儿飞凤梭虾须风輭乱纎影春水日晴生潮波破窗冷砚留不得零落江南酒家客狂歌索酒仰面歇误击红筹唾壷裂何人进入蓬莱宫银屏碧幕珠帘重此生补阙亦何用玉龙泻水流芙蓉
　　越溪曲
　　越溪春水清见底石罅银鱼摇短尾船头紫翠动清波俯看云山溪水里谁家越女木兰桡髻云垂耳溪风髙采莲日暮露华重手滴溪水成蒲萄盈盈隔水共谁语家在越溪溪上住蛾眉新月破黄昬双橹如飞翦波去
　　黯淡滩歌
　　长滩乱石如叠齿前后行船如附蚁逆湍冲激若登天性命斯须薄如纸篙者倒挂牵者劳攀崖仆石如猿猱十步欲进九步落后滩未上前滩遭上滩之难难于上絶壁虽有孟贲难致力滩名况复呼黯淡过客攅眉增叹息下滩之舟如箭飞左旋右折若破围欢呼踏浪櫂歌去晴雪洒面风吹衣飞流宛转乱石隘奔走千峯如马快贾客思家一夕还传语滩神明日赛下滩之易易如盘走珠瞬目何可停斯须长风破浪快人意朝可走越暮可吴乃知逆顺有如此逆者悲愁顺者喜请君听我黯淡歌顺则流行逆须止顺者不必喜逆者不必愁人间逆顺俱偶尔且得山水从遨游
　　征妇怨
　　有栁切勿栽长亭有女切勿归征人长亭杨栁自春色歳嵗年年送行客一朝羽檄风吹烟征人逺戍居塞边辚辚车马去如箭锦衾绣枕难留恋黄昬寂莫守长门花落无心理鍼线新愁暗恨人不知欲语不语颦双眉妾身非无泪有泪空自垂云山烟水隔吴越望君不见心愁絶梦魂暗逐蝴蝶飞觉来羞对窗前月窗前月色照人寒迟遟钟鼓夜未防灯防有恨花不结妆台尘惨恨班班半生偶得一锦字道是前年战时苦一朝血杵烟薮除腰间斜挂三珠虎妾心自喜还自惊门前忽闻凯歌声锦衣绣服归故里不思昔日别离情别离之情几青草镜里容顔为君老黄金白璧买娇娥洞房只道新人好
　　竹枝词
　　湖上美人弹玉筝小鸎飞度緑窗櫺沈郎虽病多情在倦倚屏山不厌听
　　果啰罗纳延
　　京城燕【京城燕子三月尽方至甫立秋即去有感而作】
　　三月京城寒悄悄燕子初来怯清晓河隄栁弱冰未消墙角杏花红萼小主家帘幕重重垂衔芹却向檐间飞托巢未稳井桐坠翩翩又向天南归君不见旧时王谢多楼阁青无尘卷珠箔海棠花外春雨晴芙蓉叶上秋霜薄
　　月湖竹枝词题四眀俞及之竹屿卷
　　丝丝杨栁染鹅黄桃花乱开临水傍隔岸谁家好楼阁燕子一双飞过墙
　　水仙庙前秋水清芙蓉洲上新雨晴画船撑着莫近岸一夜唱歌看月眀
　　梅花一树大桥边白髪老翁来系船眀朝捕鱼愁雪落半夜推篷起看天
　　新月行
　　江南小儿不识愁新月指作白银钩家人见月更欢喜巻帘唤我登髙楼三年畱滞京华里滚滚黄尘马头起一番见月一番愁归心夜逐东流水在家不厌贱与贫出门满眼多故人谁念天涯逺游客只有新月能相亲
　　行路难
　　行路难难行路黄榆萧萧白杨暮枪竿岭上积雪髙龙门峡里秋涛怒嵯峨虎豹当天闗苍崖壁立登天难千车朝从赤日发万马夜向西风还鉴湖酒船苦不蚤辽东白鹤归华表夜雨空堦碧草深落花满院行人少世情翻覆如秋云誓天歃血徒纷纷洛下争迎苏季子淮阴谁识韩将军行路难难行路白头緫被功名误髙楼昨夜歌舞人丹旌晓出东门去子午谷终南山青松草屋相对闲拂衣髙歌上絶顶请看人间行路难
　　塞上曲五首
　　秋髙沙碛地椒稀貂帽狐裘晩出围射得白狼悬马上吹笳夜半月中归
　　杂沓氊车百辆多五更冲雪渡滦河当辕老妪行程惯倚岸敲冰饮橐驼
　　双鬟小女玉姢姢自卷氊帘出帐前忽见一枝长十八折来簪在帽檐边【长十八草花名】
　　马乳新挏玉满缾沙羊黄鼠割来腥蹋歌尽醉营盘晩鞭鼓声中按海青
　　乌桓城下雨初晴紫菊金莲漫地生最爱多情白翎雀一双飞近马边鸣
　　古镜篇寄韩与玉
　　古镜团团似秋水美人当窗正梳洗芙容凉月鬭婵姢默黙自怜还自喜朝来开匣忽凄然一痕微雪映华钿却恨东风惜桃李年年开傍镜台边粉緜拭镜还清澈佳人薄命空愁絶不如化石在山头万古千年照眀月
　　孔林瑞槐歌【并序】
　　先圣墓林古槐一章枝榦偃蹇肤理若镌刻篆籀龙凤细如丝发虽善画者莫能状其竒巧袭封衍圣公愈加培植见者咸加敬爱因以纪瑞云
　　阙里阴隂槐树古百尺长柯挟风雨密叶蟠空拥翠云深根贯石流琼乳苍皮皴蚀纹异常天成篆籀分毫芒游丝萦错科斗乱云气飞动龙鸾翔嬴秦书焚士坑僇几叹遗经藏壁屋千年圣道复昭眀喜见文章出嘉木神眀元胄嗣上公雨露滋沐深培封清阴如水石坛静弹琴树底歌薫风
　　射虎行【并序】
　　逹鲁将军世为奈曼部主归国朝拜随頴万戸平金有功事载国史其出守信阳射虎之事尤伟曽孙与权举进士为秘书郎官与余雅善间言其事因徴作歌
　　将军部曲瀚海东三千铁骑精且雄久知天命属真主奋身来建非常功世祖神谟涵宇宙坐使英雄皆入彀十年转战淮蔡平帐下论功封太守信阳郭外山嵯峨长林大谷青松多白额于菟踞当道城边日落无人过将军闻之毛发竖拔劒誓天期杀虎弯弓走马出东门倾城来看夸豪武猛虎磨牙当路嗥目光睒睒斑尾摇据鞍一叱双眦裂鸟飞木落风萧萧金弰雕弓铁丝箭满月开正当面雕翎射没锦毛摧厓石崩腾腥血溅万人欢笑声震天剖开一镞当心穿父老持杯马前拜祝公眉寿三千年将军立功期不朽竒事相传在人口可怜李广不封侯却喜将军今有后承平公子秘书郎文塲百步曽穿杨咫尺风云看豹变鸣珂曳履登朝堂
　　新隄谣【并序】
　　近歳河决白茅东北泛滥千余里始建行都水监于郓城以专治之少监蒲从善筑隄建祠病民可念予闻而哀之乃为作歌【黄河决道时有清水先流至名曰渐水曹濮之人见此水皆迁居髙丘预避】
　　老人家住黄河边黄茅缚屋三四椽有牛一具田一顷艺麻种谷终残年年来河流失故道垫溺村墟决城堡人家坟墓无处寻千里放船行树杪朝廷忧民恐为鱼诏蠲徭役除田租大臣杂议拜都水设宫开府临青徐分监来时当十月河冰塞川天雨雪调夫十万筑新隄手足血流肌肉裂监官号令如雷风天寒日短难为功南村家家卖儿女要与河伯营祠宫陌上逢人相向哭渐水漫漫及曹濮流离冻饿何足论只恐新隄要重筑昨朝移家上髙丘水来不到丘上头但愿皇天念赤子河清海晏三千秋
　　刘舎人桃花马歌
　　青丝骏马桃花色翠鞍玉辔黄金勒奚奴牵出不敢骑道上行人争爱惜往时曽遇李将军汗流赤血气如云朝刷黄河暮南粤沙场百战成竒勲归来无心伏槽枥顿辔长鸣思奋力东家白面绣衣郎千金买去游南陌昨朝校猎向城隅万人争说天下无夜归不怕霸陵尉玉鞭醉打苍头奴画烛银屏欢彻曙一朝金尽賔朋去可怜骄马属谁家断缰犹系阶前树君不见西家款段三十年青刍满枥菽满田老翁不识城下路骑看射猎南山边
　　羽林军
　　羽林将军年十五盘螭玉带悬金虎黄鹰白犬朝出游翠管银筝夜歌舞珠衣绣帽花满身鸣驺斧钺惊路人东园击毬夸意气西街走马扬飞尘湖南昨夜羽书急诏趣将军逺迎敌寳刀锈涩金甲寒上马彷徨苦无力美人牵衣哭向天将军执别泪如泉安得天河洗兵甲坐令瀚海无尘烟君不见闗西老将多战谋数竒白发不封侯据鞍矍铄尚可用谁怜射虎南山头
　　卖盐妇
　　卖盐妇百结青裙走风雨雨花洒盐盐作卤背负空筐泪如缕三日破铛无粟煑老姑饥寒更愁苦道傍行人因问之拭泪吞声为君语妾身家本住山东夫家名在兵籍中荷戈﨑岖戍吴越妾亦万里来相从年来海上风尘起楼船百万秋涛里良人贾勇身先死白骨谁知塡海水前年大儿征饶州饶州未复军尚留去年小儿攻髙邮可怜血作淮河流中原封装音信絶官仓不开口粮缺空营木落烟火稀夜雨残灯泣呜咽东邻西舎夫不归今年嫁作商人妻绣罗裁衣春日低落花飞絮愁深闺妾心如水甘贫贱辛苦卖盐终不怨得钱籴米供老姑泉下无惭见夫面君不见绣衣使者浙河东采诗正欲观民风莫弃吾侬卖盐妇归朝先奏眀光宫
　　王沂
　　春愁曲
　　花房泣露珠滴红绣屏金鸭香蒙蒙鹦鹉唤迟梳洗晩游丝扑蝶飞燕懒蕊粉染黄涂额好赤心莫擘庭前枣虬须公子射麋归坐觉雄心醉中老别起髙楼连苑东鸾弦凤竹几春风一自骅骝思故枥门前芳草年年碧
　　送春词
　　黄金台下东西道紫燕矜夸银勒好长沟漾晴晴不尽碧草迷人人易老楼上迎春又送春邯郸女儿娇翠颦一声鶗鴂凤城曙满眼芳洲生白苹柔桑绕舎麦如尾锦雉将雏梅结子为问归耕海上田何如但索长安米
　　李将军行
　　陇西将军年少时雕弓锦带生光辉巻旂夜斫楼兰帐赤鞍昼截双雕飞曽经百余战屡出九重围横行辽水上杀敌榆闗归戍楼雾暗烽火灭沙场雪深救兵絶人渴斧冰饮马寒抱鞍歇汉月冻欲死北风利如切鱼肠寳刀断燕尾蝥弧裂归来蓝田空白首铁衣换饮新丰酒酒酣射石没金镞梦里鸣笳杂刁斗昔时偏裨皆奏功侯印佩出甘泉宫客来问着塞垣事时时撚箭送飞鸿西方太白光堕地中夜悲歌増意气汉家定起李轻车未用先诛霸陵尉
　　陈旅
　　车摇摇送方叔髙之官
　　车摇摇蓟门路髙丽骄马不受鞭方郎得官上车去蓟门南头卢水流燕姬十五居酒楼弹筝唱歌折杨栁落日车前劝郎酒南陌行人往复来几人似郎得官回郎车莫驱伤马足车中本载连城玉车摇摇邬子洲卖车买船载旗鼓晴湖风轻闻櫂讴
　　赵期颐
　　折杨栁送方叔髙
　　杨栁青青春水生借问行人行未行雕弓在弢马腾枥家住湓江江上城柔条好拂江头路千缕万缕牵情绪马上郎君新得官阿谁解使留春住畱春住春欲归江南江北栁花飞栁花飞渡江水遮莫东风吹不起
　　方积
　　潭上花
　　幽潭太古色上有千树华深根溉甘泉众实结丹砂食之可长生千秋顔若花缥缈潭上仙种此遗其家安期日往来时乗紫云车
　　田中爵
　　家爵不入山野鼠不恋屋爵来食我苗鼠来食我粟一日食一斗十日食一斛斗斛日空虚鼠爵焉得足
　　七夕词
　　织女女有夫牛郎郎有妻可惜不相守夜夜河东望河西一嵗才一防防合一何稀吾闻河西有田郎可犂云中织锦女有机胡不一耕一织长相随长相随无别离
　　吴山髙题画
　　吴山髙吴水深吴水住宅在山隂吴僧更爱山顶好剔扫白云种瑶草吴山髙何迢迢吴门日夜生春潮吴儿作船住船里日日吴门弄潮水
　　李泂
　　汉阳郎官湖歌
　　山翁薄暮醉酒归杖藜迷却髙阳池清风吹花緑阴倒我笑谓是秋云移还乘贯月查夜过郎官湖峥嵘星斗入江汉荡漾槎影如鲸鱼九华之真人邀我倒玉壶麒麟擘脯供行厨依稀仙乐在空际碧山四映寒蟾孤举酒酌寒蟾眀月下饮嫦娥俱霓裳拂云锦万荷露防琼瑶珠麾幢晻霭罗烟空乃有玉皇所授之玉童风前飘飘曳广带对立十二秋夫容清香九曲银河通真人緑发披天风锦袍玉雪照天地口说姓字安南公是公多逸气略与古昔贤豪同时能扫月色延我石室烟萝中又言昔同张谓所游地长啸一覆丹霞钟风吹仙乐度溪去我已醉卧香炉峰
　　舞姬脱鞵吟应制
　　吴蚕八茧鸳鸯绮绣拥彩鸾金凤尾惜时梦断晓妆慵满眼春娇扶不起侍儿解带罗韤松玉纎微露生春红翩翩白练半舒卷笋箨初抽弓防软三尺春云入手轻一弯新月凌波浅象牀舞罢娇无力鴈沙踏破参差迹金莲窄小不堪行自倚东风玉阶立
　　裴公亭吟
　　朝游鸿蒙津暮出天坛东手把天符书笑逐黄睂翁翁行宛若飞空龙倏烁万里生星虹翻然为我一挥霍楼观尽入青冥中是中泉石秋玲珑泉下禹穴沧溟通长林月色散轻雾潭影下烛玻璃宫坐来况值青春暮一日千蛾献歌舞水殿风翻凤髓香浓緑迢迢出廊庑宫墙亦有裴公亭溪毛映水连钱青饮酣起舞岸巾啸太行落日春冥冥太行西来几千里我自南来浙江水浙江潮回不寄君只忆横空紫烟起紫烟起空氤氲不烦击石呼将军我行慷慨谢公去更欲长揖南溟君防稽山上落花里扶携醉入千峯云
　　刘致
　　秋雨吟
　　湿云闪光飞不起八尺风漪夜如水仙姝不眠肌骨清起驭夜凉吹玉笙曲中忽作孤凤鸣天帝感泣秋雨零旱龙暍死嗟莫及坐见扶桑落日湿前溪水髙龙夜吟不管西郊老农泣
　　淮南歌
　　甓社湖中出眀月斯须千山万山白烛龙驰影不敢眠淮土风烟黯无色鼪鼯起啼鳅鳝舞荷风惊涛战南浦湖天无光湖水立夜半行空洒飞雨东方摇摇天欲曙毕逋啼老扶桑树淮天悠悠澹空素老蚌濳辉寂无处
　　古采莲曲
　　长安女儿淑且浓日日采莲溪水中笑插荷花照溪水韶容欲与花争红溪中荷花深几许溪上时时闻笑语红酣緑缛不见人应在荷花更深处归时夜凉溪水清扣舷踏歌荡桨行荷叶盖头花防鬓溪上月眀潮已平
　　王瓉
　　白苎词
　　天风吹云云乱飞海波漾日扬清辉云飞度岭日当戸知是人间春早归青楼珠箔深几许楼中美人愁不语情怀易感时易迁羞见溪头栁如缕金刀翦就白苎衣锦书裁就白苎词碧天无际鴈声逺此恨绵绵春得知
　　傅若金
　　楚渔父渡伍胥辞劒圗歌
　　江有阻兮路有歧时将迫兮来何迟子弗渡兮我心悲旣渡子兮我何以劒为吁嗟行兮子毋我疑
　　归来三曲送李建中
　　月皎皎兮河汉长黄鹄在天兮招我以翺翔天气凉兮夜未央援鸣琴兮托宫商商声作兮风摵摵归来兮天路杳渺不可以终极
　　月皎皎兮夜既寒白露下兮衣裳单南风一去兮何时还援鸣琴兮曲再弹曲再弹兮天地为秋归来兮清虚之上不可以久留
　　月皎皎兮寒风作猿啾啾兮怨鸣鹤常恐秋遂为冬兮羣物以萧索援鸣琴兮忽不乐忽不乐兮思吾土归来兮山中之人不可以无父
　　少年行
　　长衢若平川轻车驰流波上有都人子眀肌艳朝霞芳尘扬逺风白日耀舞罗少年轻薄儿调笑相经过狎坐酌美酒日暮酣且歌千金罄一笑豪右焉能加时俗夸朱顔美女悦春华春华岂不好迟暮当如何
　　琵琶怨
　　美人挥哀弦上客叹蛾眉急响多悲思孰知心所之感昔奉绸缪不言生别离誓将桃李顔结君长相思如何双栖翼中路忽乖暌不怨欢防难但恐恩爱亏含情冀回顾中曲多苦辞君子茍不听贱妾欲何为
　　猛虎行
　　长林瑟瑟多悲风猛兽引子戏林中白昼横行动山谷周遭十里无麋鹿路暗樵夫畏独归行人愁向山家宿近山日日取牛羊更齧居民横路傍民要耕田给仓庾官家得知射杀汝
　　赋得秋夜长送方叔髙二首
　　秋夜长长如嵗长如嵗尚可夜凉薄人不能寐羣鴈各南翔一鳬尚北飞团团素明月流光照我衣当歌正激烈慷慨送将归丈夫成名微亦足焉能终夜悲刺促秋月皎皎夜何长念君客游思故乡当垆美人惜年芳长夜起舞歌清商歌清商送急管为君酌美酒请君勿辞满夜长迢迢漏未终离思比之何时断离思长夜犹短
</div>
    <div class="pagination">
<a href="御选宋金元明四朝诗_page345.html">上一页</a><span>...</span><a href="御选宋金元明四朝诗_page341.html">341</a><a href="御选宋金元明四朝诗_page342.html">342</a><a href="御选宋金元明四朝诗_page343.html">343</a><a href="御选宋金元明四朝诗_page344.html">344</a><a href="御选宋金元明四朝诗_page345.html">345</a><span class="current-page">346</span><a href="御选宋金元明四朝诗_page347.html">347</a><a href="御选宋金元明四朝诗_page348.html">348</a><a href="御选宋金元明四朝诗_page349.html">349</a><a href="御选宋金元明四朝诗_page350.html">350</a><a href="御选宋金元明四朝诗_page351.html">351</a><span>...</span><a href="御选宋金元明四朝诗_page347.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
