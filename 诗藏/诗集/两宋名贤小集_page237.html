<!DOCTYPE html>
<html>
<head>
    <meta charset="UTF-8">
    <title>两宋名贤小集 - 第 237 页/共 365 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两宋名贤小集 - 第 237 页/共 365 页</h1>
    <div class="content">　　青溪阁
　　江总能文士空贻狎客名旧坆荒草占废圃野人耕古栁无多树新蝉第一声青溪固无恙依旧带孤城
　　访隐者
　　不作王门梦来敲隐者关童先孤鹤化云伴一身闲碍笋新移路低墙为看山几囘松下去锄得茯苓还
　　幽居书事
　　窓开双佛塔水绕数鱼家酒剰沽邻里时平买钓车童闲惟伴鹤树老自成槎枕上关心事侵晨扫落花
　　访龙井山中村叟
　　雨打荒篱豆荚垂柴门未啓立多时客来自掘蹲鸱煮旋拾枯松三数枝
　　西溪
　　一溪横木过前溪村女齐登采药梯独立衡门春雨细白鸡飞上树梢啼
　　和葛天民呈吴韬仲韵赋其庭馆所有
　　江逺潮痕细城囘路势斜竹行穿砌笋风堕过墙花篆叶虫留字衔泥燕理家主人清到骨相对只杯茶敬陪直院右史上已后一日西斋之集
　　清时天上诏书稀曲水从游许布衣挿羽满浮寒食酒倚阑同忆故山薇碧桃绕观春风静柔防摇汀夕照微慨想兰亭如昨日沙鸥飞下钓鱼矶
　　赠陈宗之
　　官河深水緑悠悠门外梧桐数叶秋中有武林陈学士吟诗消遣一生愁
　　十载京尘染布衣西湖烟与心违随车尚有书千卷拟向君家卖却归
　　题山间老友壁
　　山间虽寂静未得事全无锄地留莎草添泉养石蒲庭除风自扫身世月同孤老去知禅味松间试结趺
　　寄湖上黄教授佑甫
　　门幽縁近寺官冷未成家楼借山为障风吹水作花诗方酬北磵经义节南华闻说新雏鳯宾来解唤茶
　　表忠观韩小道人
　　观里韩风子无心似有灵绕廊时自语扪风故忘形午曝松檐暖晨飱柏叶青客来知有馈迎笑立中庭
　　夜书所见
　　萧萧梧叶送寒声江上秋风动客情知有儿童捉促织夜深篱落一灯明
　　访隐者
　　开门迎客着山袍井畔狝猴一树桃儿向草间寻落菓妻从墙角过香醪旧栽松子今能大【音堕】新起茅堂不甚高歴遍贵游无此味韭和春雨笋和糟
　　题孙端甫别墅
　　幽居地僻少人知野水春风枳树篱检厯预寻移竹日题墙闲记种花时堪嗤狡须三窟只学鹪鹩占一枝净扫緑苔斟浊酒邻家吹过野棠梨
　　寄赵眉翁二首
　　两度驰书未报音温陵尺纸定千金多应驿使曽相访短艇烟波无处寻
　　君王未肯赐西湖鸥鹭丛中借地居憔悴风姿今钓叟痴心犹望故人书
　　纸帐
　　五色流苏不用垂楮衾木枕更相宜高眠但许留禅客低唱应难着侍儿白似雪窓微霁后暖于酒力半醺时蒲团静学观身法岁晚工夫要自知
　　谒半山祠
　　归去田畴问老农力行新法竟何功巳知供佛追前过尚惜修书谢数公塑像难陪夫子壁古祠谁访觉王宫都来二百年间事燕麦戎葵几度风
　　过崇德
　　野塍泉自注断岸栁空存雨霁云开塔船过犬吠门柴扉斜着水草迳别通村翻羡田家乐盈盈老瓦盆
　　鹭
　　无事时来立葑田几囘惊去为归船霜姿不特他人爱照影沧波亦自怜
　　咏先牌
　　相随万里途汝岂被名驱挂壁疑何用辞家不可无店翁先洒扫津吏认称呼举子无钱刻惟将故纸糊
　　舟次崇德
　　倦身只合卧家林客里消磨感慨心水国逄春梅未见山城到午露犹深地名不记维舟问酒味曽谙入巷寻泛宅浮家何日了庄头栽竹緑成隂
　　发长安堰
　　夏老虫声切晨兴草气香买依緑树出水得青秧船聚知村近牛闲觉昼长双鳬莲叶荡无限意苍茫
　　苔钱
　　家贫地上却钱流朽贯年深不可收若使用之堪买爵等闲门巷亦封侯










　　两宋名贤小集巻二百六十
　　钦定四库全书
　　两宋名贤小集巻二百六十一
　　宋　陈　思　编
　　元　陈世隆　补
　　山居存藁
　　陈必复字无咎号药房闽人嘉定时卜居封禺山中结屋数椽题曰药房吟所有山居存藁俱五七言律诗自为序
　　山居
　　接砌斜通径縁篱矮结墙地卑蜗篆壁山暖蜜分房过林亭静落花春昼长幽居差省事犹有课诗忙
　　领客游闻人氏省庵园
　　半夜雨方住一春晴不常倚栏听鸟语开户纳花香庭暮竹隂净池风水气凉几番吟未稳步月细平章
　　搆得
　　搆得数檐椽闲身与静便半帘花影碎一树鸟声圆吟苦瘦于旧春寒多似前闭门无客过心事付琴边
　　百五节
　　独游苦无侣偶步到前川春水緑于染山花红欲然冷烟寒食月小浴蚕天此去嬉游少风光又一年
　　赠林尚仁自号端隐
　　谿边着吟屋亦足老生涯洗砚浑池水敲碁落案花客来多载酒童去自煎茶爱尔丰标异逢人满口夸
　　舟中得催字
　　出郭少晴日春隂欲酿梅岸痕新雨过岛色晓云开数鸟烟中落一防天外来谿行正如画频报长年催
　　客枕
　　客枕偏饶睡春归尚拥绵屋深灯易晕漏短梦难圆栖乌惊凉夜閙蛙喧雨天一声柔橹过何处上谿船
　　归自德清
　　午隂云弄日水涨浪侵矶小港渔舟聚深村酒戸稀牛闲童自睡蚕熟客方归隔岸人家近缫声出翠微
　　游前谿西庵
　　为爱僧居雅时来扣野扉沼清鱼可数轩静客忘归脩竹负墙立幽禽背水飞道人差不俗洗耳听弦徽
　　赠张駉自号牧隐
　　乍见语相合苦吟心更亲老于琴得趣隐与牧为隣一夜檐花雨十年江树春所交半湖海恨晚识斯人
　　东野故居
　　先生高隐地遗迹尚堪寻出郭秖疑近入村还觉深秋光淡平野暄色带遥岑几度祠边过诗成不敢吟
　　响应寺
　　步屧穷幽讨扶笻上碧尖山高秋易痩瀑小雨方添寺老僧单少潭深庙祀严平生丘壑志爱此结茆檐
　　宿龙山精舍
　　偶贪禅宇静襆被到深林夜榻僧同话寒檐客自吟窓明疑积雪树黒怪常隂犹恨匆匆出丁寜约重寻
　　僧房
　　结庐脩竹里身外世緑轻滑几净如拭小窓低更明夜深留佛火人静听钟声共拨罏灰坐跏趺对短檠
　　山中书事
　　天气如春盎连朝未有霜数蝉嘶老木一鸟渡寒塘风竹冩晴影水花临晓妆静中观物化此意等羲黄
　　晓步
　　清晓步幽迳庭芜带緑莎篱根惟有菊池面巳无荷高树蝉声急逺山寒色多小窓风日转便觉似春和
　　吴江道中
　　叶老蚕登箔泥肥燕葺窠晓风帆腹饱夜雨柂梢峩久客交游少一春行役多短篷终日坐煮茗且髙歌
　　和客用韵
　　麦风翻蝶梦花露湿蜂窠水濶浪痕帖雨晴云气峩酒功书下下诗料办多多拟唤三高起豪吟杂短歌
</div>
    <div class="pagination">
<a href="两宋名贤小集_page236.html">上一页</a><span>...</span><a href="两宋名贤小集_page232.html">232</a><a href="两宋名贤小集_page233.html">233</a><a href="两宋名贤小集_page234.html">234</a><a href="两宋名贤小集_page235.html">235</a><a href="两宋名贤小集_page236.html">236</a><span class="current-page">237</span><a href="两宋名贤小集_page238.html">238</a><a href="两宋名贤小集_page239.html">239</a><a href="两宋名贤小集_page240.html">240</a><a href="两宋名贤小集_page241.html">241</a><a href="两宋名贤小集_page242.html">242</a><span>...</span><a href="两宋名贤小集_page238.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
