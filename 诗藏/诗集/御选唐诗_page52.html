<!DOCTYPE html>
<html>
 <head>
  <meta charset="utf-8"/>
  <title>
   御选唐诗 - 第 52 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选唐诗 - 第 52 页/共 83 页
  </h1>
  <div class="content">
   百舌鸟【礼记仲夏之月反舌无声注反舌百舌鸟也疏反舌鸟春始鸣至五月稍止其声数转故名反舌益都方物记百舌鸟緑衣绀尾一啼百转可樊而畜为世嘉玩沈约赋有反舌之微禽亦班名于庶鸟】
　　上兰门外草萋萋【汉书考元皇后传飨饮飞羽校猎上兰注飞羽殿在未央宫中上兰观名也在上林中羽猎赋徐至于上兰阮籍诗昔闻东陵瓜近在青门外淮南王招隠士春草生兮萋萋】未央宫中花里栖【史记髙祖纪八年萧丞相营作未央宫九年未央宫成髙祖大朝诸侯羣臣置酒未央宫前殿髙祖奉玉巵起为太上皇夀殿上羣臣皆呼万嵗雍録汉有光明宫在甘泉宫中王融琵琶行花里寄春情谢灵运赋尽髙楼之意得虞世基诗聊向吴宫比翼栖】亦有相随过御苑【南史鲍照曰岂可与燕雀相随乎徐陵鸳鸯赋既交颈于千年亦相随于万里张説诗乗月夜相过沈佺期翫雪诗洒瑞天庭里惊春御苑中郭元振诗御苑残莺啼落日】不知若个向金堤【演繁露若干者设数之言也干犹个也若个犹言几何枚也礼记季秋之月雁北向西京赋昆明灵沼黒水阯周以金堤树以杞栁吴均渌水曲香暧金堤满】入春解作千般语【薛道衡诗入春才七日离家已二年博物志精解音律沈约反舌赋万矩千规因风起哢骆宾王诗生憎燕子千般语】拂曙能先百鸟啼【庾信赋莲帐寒檠牕拂曙张説诗拂曙携清赏披云觏緑岑易纬通卦百舌者反舌鸟也能反覆其口随百鸟之音王粲诗百鸟何缤翻拾翼羣相追张翰诗百鸟互相和庾信诗野戍孤烟起春山百鸟啼】万户千门应觉晓【张九龄诗严扄万户深骆宾王诗城阙千门晓庄子俄然觉则蘧蘧然周也沈约反舌赋既含意于将晓亦流妍于始旦徐陵乐府百舌惊晓眠】建章何必聴鸣鸡【汉书武帝纪太初元年起建章宫括地志宫在长安故城西卢照隣诗牕晓聴鸣鸡西京杂记汉武帝时交阯越嶲献长鸣鸡伺晨鸡即下漏验之晷刻无差】
　　李建勲
　　蝶
　　粉蝶翩翩若有期【张正见诗艳粉惊飞蝶髙爽诗粉蝶时翻舞祖咏诗丝长粉蝶飞诗翩翩者鵻载飞载下李商隠诗孤蝶小徘徊翩翾粉翅开杜甫诗风云若冇期】南园长是到春归【张协诗借问此何时蝴蝶飞南园南都赋于是暮春之褉元已之辰庾信春赋宜春苑中春已归梁简文帝诗春归思复生】闲依栁带参差起【卢照隣诗戏蝶乱依丛唐太宗诗初风开带栁李商隠诗栁带谁能结梁武帝诗飞飞双蛱蝶低低两参差王勃春思赋春蝶参差命畴侣谢道韫雪诗未若栁絮因风起刘孝绰咏蝶诗暎日忽争起】困傍桃花独自飞【杜甫诗穿花蛱蝶深深见李白诗桃花飞緑水王维诗水上桃花红欲然储光羲诗桃花随雨飞江总闺怨篇池上鸳鸯不独自陶潜诗日暮犹独飞】潜被燕惊还散乱【鲍泉春日篇新燕始新归范静妻沈满愿步揺花诗弥令蜂蝶惊鲍照别鹤操散乱一相失杜甫诗鳬鹥散乱棹讴发】偶因人逐入帘帏【埤雅麝絶爱其香毎为人所迫逐即自投髙岩举爪剔出其香梁简文帝诗逐蝶上南枝李白诗春风不相识何事入罗帏孙逖诗帘帏竹气清】晚来欲雨东风急【杜甫诗天气晚来秋易同气相求疏同气相求者若天欲雨而础柱润也礼记孟春之月东风解冻陶潜诗微雨従东来好风与之俱刘禹锡诗花前恨风急】回看池塘影渐稀【王维诗回看射雕处千里暮云平水经注鸿池陂东西千步南北千一百步四周有塘池又有东西横塘水溜迳通谢灵运诗池塘生春草许浑诗蝶影下红药杜甫诗花谢蝶还稀】
　　崔兴宗【兴宗与王维裴迪俱居终南后官右补阙】
　　勅赐百官樱桃【礼记仲夏之月天子乃以雏尝黍羞以含桃先荐寝庙注含桃樱桃也疏羞含桃者以此果先成异于诸物故特记之拾遗録后汉明帝宴羣臣于照园大官进樱桃以赤瑛为盘赐羣臣月下视之盘与桃同色羣臣皆笑曰是空盘唐书李适传髙宗夏宴蒲萄园赐朱樱帝赋诗学士属和唐景龙文馆记帝命侍臣升殿食樱桃又与侍臣树下摘樱恣其食末后大陈宴席奏宫乐至暝人赐樱桃二笼】
　　未央朝谒正逶迤【雍録未央周围二十八里殿虽南向而上书奏事谒见之徒皆诣北阙焉后汉书清河孝王庆传庆每朝谒常夜分严装衣冠待明诗退食自公委蛇委蛇袁宏赋为鳯翼之逶迤】天上樱桃锡此时【古乐府天上何所有歴歴种白榆博物志樱桃大者或如弹丸庾信文望外之恩实符天赉非常之锡乃溢生涯江总诗今日荐樱时】朱实初传九华殿【左思赋结朱实之离离梁简文帝诗倒流暎碧丛防露擎朱实旧唐书职官志奉礼郎凡朝防拜跽之节皆承传焉杜审言诗对座探钩柏酒传博物志汉武帝好神仙西王母遣使乗白鹿告帝当来乃供帐九华殿以待之】繁花旧杂万年枝【骆宾王诗繁花明日栁疎蕊落风梅李白诗玉牕五见樱桃花梁简文帝诗新枝杂旧株谢朓诗风动万年枝日华承露掌】全胜晏子江南橘【晏子春秋景公使晏子于楚楚王进橘置削晏子不剖而并食之王曰当去剖对曰臣闻赐人主前者瓜桃不削橘柚不剖盐铁论橘柚生于江南而民皆廿之于口者味同也初学记江南道者禹贡扬州之域又得荆州之南界北距江东际海南至岭尽其地也张九龄诗江南有丹橘左思吴都赋其果则丹橘余甘荔枝之林】莫比潘家大谷梨【潘岳闲居赋张公大谷之梨张説文王畿风景来就潘园之养广志洛阳北邙山有张公夏梨甚甘海内唯冇一树洛阳名园记南望则嵩髙少室龙门大谷层峯翠巘効奇于前西京杂记上林苑有大谷梨】闻道令人好顔色【本草樱桃味廿无毒调中益气令人好顔色曹植飞龙篇顔色鲜好宋之问诗君王赐顔色】神农本草自应知【史记五帝本纪轩辕之时神农氏世衰皇甫谧注神农氏为炎帝班固曰教民耕农故号神农陶景本草序览本草药性旧説皆称神农本经余以为信然梁书陶景传明隂阳五行风角星筭山川地理方图产物医术本草】
　　秦韬玉
　　对花
　　长与韶光暗有期【唐太宗诗韶光开令序淑气动芳年马戴诗韶光凝碧林李商隠诗嵩阳松雪冇心期郑谷诗烟开水国花期近】可怜蜂蝶却先知【苏颋诗东望望春春可怜杜甫诗风轻粉蝶喜花暖蜜蜂喧又飞飞蜂蝶多王筠诗水泉犹未动庭树已先知张谓诗花间覔路鸟先知】谁家促席临低树【曹植诗借问谁家子蜀都赋合尊促席引满相发陶潜诗安得促席説彼平生沈君攸诗班荆促席对芳林刘瑗诗临树摘髙花王令诗低树狂儿日摧抝】何处横钗戴小枝【小长干曲君家住何处妾住在横塘李白诗落花踏尽逰何处梁简文帝赋落横钗于袖下荀昶诗花钗髩边低管子首戴苎蒲庾信杨栁曲直用东南一小枝】丽日多情疑曲照【庾信诗朱帘掩丽日王褒燕歌行初春丽日莺欲娇杨师道诗丽日初照百花明子夜歌春风复多情陆机谢表不悟日月之明遂垂曲照梁简文帝诗杏梁斜日照】和风得路合偏吹【尔雅春晴日出而风曰和风王羲之兰亭序惠风和畅唐太宗诗和风吹緑野庾信赋行欹斜兮得路王肃妻谢氏诗得路逐胜去诗箨兮箨兮风其吹女韩愈诗红萼万片従风吹】向人虽道浑无语【庾信诗向人长蔓脸崔涯诗独立悄无语司空图诗只应慵语倩莺啼】笑劝王孙到醉时【白居易诗笑劝迂辛酒庾信诗智琼来劝酒战国策王孙公子左挟弹右摄丸王维诗随意春芳歇王孙自可留陶靖节传顔延之为始安郡过浔阳日造渊明饮焉毎往必酣饮至醉】
　　惜花
　　淡淡西园日又垂【宋玉髙唐赋水淡淡而盘纡兮陶潜诗淡淡寒波生魏文帝诗乗辇夜行逰逍遥步西园曹植诗清夜逰西园飞盖相追随梁元帝诗终朝陪北阙清夜侍西园谢灵运诗我行乗日垂】一樽何忍负芳枝【苏武诗我有一樽酒欲以赠逺人王昌龄诗一樽广陵酒广韵罇通作樽楚辞折芳枝与琼华兮】莫言风雨长相促【易润之以风雨诗风雨凄凄宋玉九辩何曽华之无实兮従风雨而飞飏杜甫诗能事不受相促迫】直是晴明得几时【宋璟梅花赋暖日烘晴韦应物诗晴明一登望韩愈诗栁巷还飞絮春余几许时】心破只愁莺践落【陆云书思至心破无所属情元稹诗休文欲咏心应破宋子侯董娇娆诗纎手折其枝花落何飘飏】眼穿惟怕客来迟【杜甫诗新愁眼欲穿韩愈诗眼穿长讶双鱼防白居易诗召得江头酒客来李白诗黄牛过客迟】年年使我成狂叟【梁简文帝乐府年年将使君歴乱遣相闻刘缓诗江南少许地年年情不穷陶潜诗鼎鼎百年内持此欲何成战国策箕子接舆被髪为狂孟子如琴张曽晳牧皮者孔子之所谓狂矣又叟之所知也杜甫诗自笑狂夫老更狂王维诗偶然值林叟】肠防红残几首诗【江淹别赋行子肠防百感凄恻陈后主诗离别肠应防相思骨合销羊士谔诗红衣落尽暗香残白居易诗东林寺里西廊下石片镌题数首诗】
　　李建勲
　　落花
　　惜花无计又花残【常衮登栖霞寺诗待月水流急惜花风起频白居易日长诗爱水多棹舟惜花不扫地杜甫诗无计囘船下庾信诗旧兰憔悴长残花烂漫舒刘禹锡诗暎叶见花残连天是青草】独绕芳丛不忍看【韩愈李花诗问之不肯道所以独绕百匝至日斜谢朓诗芙蕖舞轻带苞笋出芳丛刘宪诗莺藏嫩叶歌相唤蝶碍花丛舞不前张谓诗由来此货称难得多恐君王不忍看】晓艳动随莺翅落【韩琮牡丹诗晓艳逺分金掌露暮香深惹玉堂风元稹遣春诗坐看莺鬭枝李峤诗飞花随蝶舞艳曲伴莺娇】冷香愁杂燕泥干【薛能牡丹诗浓艳冷香初葢后好风甘雨正开时薛道衡诗空梁落燕泥梁简文帝诗燕泥衔复落】緑珠倚槛魂初散【岭表録异昔梁氏之女有容貌石季伦为交阯采访使以圆珠三斛买之庾信春赋緑珠捧琴至文君送酒来姚鹄河亭诗巻帘花影里倚槛鹤巢边李白诗春风复无情吹我梦魂散】巫峡归云梦又防【水经注江水东迳巫峡杜宇所凿以通江水也又丹山西即巫山帝女居焉宋玉所谓天帝之女名曰瑶姬封于巫山之台所谓巫山之女髙唐之姬旦爲行云暮为行雨朝朝暮暮阳台之下旦早视之果如其言故为立庙号朝云焉其间首尾一百六十里谓之巫峡盖因山为名也杜甫诗巫峡蟠江路终南对国门傅毅七激仰归云遡逰风张衡赋凭归云而遐逝兮西征赋吐清风之飂戾纳归云之欝蓊张若虚诗昨夜闲潭梦落花徐安贞诗北斗横天夜欲阑】忍把一尊重命乐【王昌龄诗一尊广陵酒十载衡阳心书天其申命用休传天又重命用美】送春招客亦何欢【王维送春词相欢在樽酒不用惜花飞元稹诗悠然送春日李白诗招客得英才白居易诗欲逢暇日先招客正对衙时亦望山陶潜闲情赋同一尽于百年何欢寡而情殷】
　　罗隠
　　梅花
　　吴王醉处十余里【李白诗姑苏台上鸟栖时呉王宫里醉西施刘驾山中夜坐诗落尽醉处花荒沟水决决杜牧诗云光岚彩四面合柔柔垂栁十余家李湛诗云门十里长】照野拂衣今正繁【梁简文帝梅花赋吐艳四照之林薛道衡隋髙祖颂序金铓照野国语叔向拂衣従之司马相如赋玉钗挂臣冠罗袖拂臣衣梁元帝诗临池影入浪従风香拂衣戴叔伦诗桂岭南枝花正繁】经雨不随山鸟散【李白诗林香雨落梅张谓诗栁枝经雨重刘禹锡诗兰芳经雨败李白诗不忍别还相随王维诗月出惊山鸟时鸣春涧中谢朓诗鸟散余花落许浑诗折惊山鸟散】倚风如共路人言【鲍泉梅花诗飘荡逐风回谢朓诗徘徊岐路人史记桃李不言下自成蹊王维诗不共楚王言】愁怜粉艳飘歌席【杨巨源看花诗好风轻引香烟入甘露才和粉艳凝张九龄庭梅诗飘荡复谁知沈约诗裾开临舞席袖拂绕歌堂沈佺期诗池影揺歌席林香散舞台】静爱寒香扑酒樽【陶潜诗我爱其静崔道融梅花诗香中别冇韵清极不知寒戴叔伦诗老圃寒香别有秋隋书卢思道传浊酒盈樽髙歌满席李白诗且复命酒樽】欲寄所思无好信【荆州记陆凯与范蔚宗相善自江南寄梅花一枝诣长安与范因赠以诗折梅逢驿使寄与陇头人江南无所有聊赠一枝春庾肩吾摘梅诗逺道终难寄诗百尔所思不如我所之九歌折芳馨兮遗所思张协诗离羣恋所思杜甫诗诗好几时见书成无使将孟浩然诗往来乡信防留滞客情多】爲君惆怅又黄昏【后汉书冯衍传风波飘其并兴兮情惆怅以増伤杜甫诗恐此复偶然临风黙惆怅淮南子日至于虞渊是曰黄昏薄于防谷是谓定昏离骚曰黄昏以为期兮羌中道而改路白居易诗紫藤花下渐黄昏】
　　李建勲
　　蔷薇【本草作墙蘼注草蔓柔靡依墙援而生故名羣芳谱蔷薇一名刺红一名山棘一名牛勒一名牛棘一名买笑藤身丛生茎青多刺喜肥但不可多花单而白者更香结子名营实堪入药】
　　拂檐拖地对前墀【梁元帝诗拂檐应冇意偏宜桃李人敬括花萼楼赋流云冲牖而中防飞鸟拂檐而斜度新序司马子期猎于云梦载旗之长拖地芊尹文拔剑齐诸轸而防之江淹诗月华散前墀权徳舆诗华尊防前墀】蝶影蜂声烂漫时【司空图诗暖景鸡声美防风蝶影繁杜甫诗草芽既青出蜂声亦暖逰庄子大徳不同而性命烂漫矣司马相如逰猎赋牢落陆离烂漫逺近吴融诗满树和娇烂漫红】万倍声香胜玉蘂【易林大都王市稠人多宝公孙宜贾资货万倍道徳指归论形小神大至于万倍一以载万故能轻举书至治馨香感于神明陆云寒蝉赋暎华虫于朱衮表馨香乎明徳庾阐诗朝餐云英玉蕊夕挹玉膏石髓】一生顔色笑西施【礼记礼义之始在于正容体齐顔色顺辞令杜甫诗深知好顔色吴越春秋越得苎萝山鬻薪之女曰西施郑旦饰以罗縠教以容步三年学服而献于吴张衍赋斥西施而不御兮絷腰褭以服箱李白诗吴王宫里醉西施】忘归醉客临髙架【晋书许迈传迈入临安西山登岩茹芝眇尔自得有终焉之志羲之造之未尝不弥日忘归相与为世外之交九歌留灵脩兮憺忘归谢灵运诗逰子憺防归王绩诗醉客喜年光韩愈诗髙架支离倒复扶】恃宠佳人索好枝【晋书刘琨传徐润以音律自通琨甚爱之署为晋阳令润恃宠骄恣干预琨政南史王琳传平景之勲与杜龛俱为第一恃宠縦暴于建业淮南子佳人不同体美人不同面而皆悦于目洛神赋嗟佳人之信翛兮羌习礼而明诗李延年歌北方有佳人絶世而独立王建诗君家树头多好枝】将并舞腰谁得及【礼记疏凡欲比方于人当以类相并梁简文帝诗何如明月夜流风拂舞腰王勃七夕赋响曳红云歌面近香随白雪舞腰来梁简文帝舞赋似防霞之照彩若非鸾之相及】惹衣伤手尽从伊【岑参诗只怪偏凝壁囘看欲惹衣晋书范宣传宣年十嵗能诵诗书尝以刀伤手捧手改容陆机豪士赋序代大匠斵者必伤其手】
　　刘兼
　　玉烛花
　　袅袅香英三四枝【徐伯阳诗圆笼袅袅挂青丝许敬宗掖庭山赋扇晨颷而袅袅含宿雾而猗猗梁简文帝赋风入树而香枝鲍令晖诗桂吐两三枝莲开四五叶沈约诗无风自袅枝】亭亭红艳照阶墀【西京赋干云雾而上达状亭亭以苕苕陶潜诗亭亭凌风桂八榦共成林沈佺期诗园桃绽红艳刘长卿诗红艳隔林看欧阳詹月赋暎阶墀以歴歴对牕户以亭亭】正当晚槛初开处【李建勲诗水木绕吾庐搴帘晚槛虚刘孝威诗花发是初开】恰似春闱就试时【国史补凡进士籍而入选谓之春闱刘长卿诗天府留香名铨闱就明试】少女不吹方熠燿【梁昭明太子启飞少女于李径梁元帝诗欲因吹少女还将拂大王庾信赋风无少女草不宜男诗仓庚于飞熠燿其羽笺羽鲜明也李白明堂赋熠燿五色张皇万殊王僧孺诗夜风吹熠燿明光照昔邪】东君偏惜未离披【史记封禅书晋巫祠五帝东君云中司命之属注东君日也魏武帝陌上桑济天汉至昆仑见西王母谒东君韦应物诗草木晓离披韩愈诗五色离披马前堕】夜深斜倚朱栏外【杜甫诗夜深殿突兀风动金琅珰韩偓诗栁腰入户风斜倚李建勲诗静吟斜倚老松身元稹诗取次朱栏一片红张籍诗防花廊下暎朱栏】拟把隣光借与谁【西京杂记匡衡勤学而无烛隣舍冇烛而光不逮衡乃穿壁引其光以书暎光而读之庄子齐物论吾谁与为亲】
　　李建勲
　　重台莲【国史补苏州进藕多重台荷花上复出一花藕乃实中亦一异也平泉草木记水物之美者有苹州重台莲】
　　斜倚秋风絶比伦【刘缓诗巻荷舒欲倚李商隠诗赵后身轻欲倚风江淹莲花赋御秋风而独秀傅毅舞赋恣絶伦之妙态赵嘏诗西汉公卿絶比伦】千英和露染难匀【广韵英华也荣而不实曰英也鲍照芙蓉赋访羣英之艳絶扬雄廿泉赋饮若木之露英注露英英之含露者沈约乐府和露晓凝津姚合诗采摘和芳露鲍照诗露色染春草皮日休榴花诗风匀祗似调红露】自为祥瑞生南国【曹植颂殊俗归义祥瑞混并朱超咏同心芙蓉诗草木应嘉祥古诗美人生南国灼灼芙蓉姿李白诗南国秀余芳】谁把丹青寄北人【庾肩吾诗不解平城围谁与丹青竞薛稷诗胜地写丹青南史王彦徳传孝武狎侮羣臣各冇称日栁元景垣防之虽并北人而彦徳独受老伧之目李商隠诗细腰宫里北人过】明月几宵同緑水【王勃采莲赋值明月之夕出逢丹霞之夜临鲍照芙蓉赋泛明彩于宵波飞澄华于晓月南史庾杲之传庾景行泛緑水依芙蓉何其丽也古神弦歌芙蓉发盛华緑水清且澄王勃诗緑水芙蓉衣】牡丹无路出红尘【岑参诗玉佩罥女萝金印耀牡丹权徳舆诗牡丹偏自占春风楚辞愿陈志而无路韩愈诗青壁无路难夤縁张正见诗红尘暮不息白居易新栽莲诗上有红尘扑顔色不得鲜】怜伊不算多时立【庾信诗跂石多时望菱船始得归】赢得馨香暗上身【古诗馨香盈懐防路逺莫致之刘孝威采莲诗馨香隔浦度荷叶满江鲜姚崇诗闻香暗识莲许浑诗早莲飘暗香】
　　包何
　　阙下芙蓉【史记封禅书新垣平使人持玉杯阙下献之尔雅疏芙蕖别名芙蓉説文芙之言敷也蓉之言动容也】
　　一人理国致升平【书一人有庆礼记天子自称曰予一人管子理国之道地徳为首亢仓子贤可以镇国亦可以理国庾信商调曲既雅既颂天下乃升平宋之问诗万方皆下拜相与乐升平】万物呈祥助圣明【礼记天子与天地参故徳兼天地利普万物庾信郊祀歌万物含养各长生晋书元帝纪星斗呈祥庾信表天不爱宝地必呈祥宋书乐章六合宁承圣明何承天铙歌愿吾圣明君遐期保万春】天上河従阙下过【古诗天上何所冇歴歴种白榆诗倬彼云汉为章于天笺云汉天河也三辅黄图引渭水贯都以象天汉论衡麒麟须献乃达阙下梁武帝诗照曜双阙下】江南花向殿前生【古乐府江南可采莲荷叶何田田梁简文帝赋望江南兮清且空对荷花兮丹复红梁昭明太子芙蓉赋结江南之流调汉书元帝纪芝草生殿前杜审言诗南山倚殿前】庆云垂防开难落【史记天官书若烟非烟若云非云郁郁纷纷萧索轮囷是谓卿云正义曰卿音庆陆机吴趋行霭霭庆云被宋书迦毘黎国传析毫空树无伤垂防之茂谢朓赋脩干垂防乔杪飞頴】湛露为珠满不倾【诗湛湛露斯孙绰诗湛露洒庭林谢朓乐府秋云湛甘露王融赋韵珠露之参差王微诗檐露滴为珠拾遗记玛瑙瓮中宝露时淳则露满陈子昻诗清泠花露满吴均采莲曲叶巻珠难溜花舒红易倾黄庭经金室之下可不倾】更对乐悬张簨簴【周礼小胥正乐县之位注乐县谓钟磬之属县于笋簴者乂梓人为笋虡注横曰笋植曰虡释名所以悬鼓者横曰簨簨峻也在上髙峻也従曰簴簴举也在旁举簨也沈约梁雅乐歌云箛清引簨簴髙悬】歌工欲奉采莲声【晋书乐志象舞歌工梁元帝赋泛柏舟之容与歌采莲于渚畔古今乐録梁武帝制江南弄七曲三曰采莲曲刘遵诗鸣笳芳树曲流唱采莲声】张贲【字润卿南阳人登大中进士第唐末为广文博士尝隠于茅山后寓吴中与皮陆逰】和鲁望白菊【抱朴子刘生丹法白菊花汁莲花汁樗汁和丹蒸之服一年夀五百嵗】
　　云彩冰姿号女华【庄子藐姑射之山有神人居焉肌肤若冰雪绰约若处子王俭竹赋翠叶与飞雪争彩贞柯与层冰竞鲜本草菊一名女花】寄身多在地仙家【晋书皇甫谧传宛转万情之形表排托虚寂以寄身卢谌诗寄身隂四岳托好凭三益列仙传马鸣生従安期生受金液丹方入华山合金液不乐生天服半剂得为地仙陶景瘗鹤铭相此胎禽仙家之珍杜阳杂编沧洲冇金茎花如蝶人皆戴之曰不戴金茎花不得在仙家】有时南国和霜立【江淹诗南国多异山杂树共冬荣宋之问诗南国无霜霰连年见物华钟防菊花赋冒霜吐颖象劲直也苏彦诗金菊吐翘以凌霜】几处东篱伴月斜【陶潜诗采菊东篱下悠然见南山岑参诗为报使君多泛菊更将弦管醉东篱杜审言诗胜迹都无限只应伴月归张正见诗金楼镜月斜】谢客琼枝空贮恨【梁书钟嵘传谢客为元嘉之雄顔延年为辅诗品初钱塘杜眀师夜梦东南有人来入其馆是夕生灵运于防稽其家以子孙难得送灵运于杜治养之五嵗方还故名客儿独孤及诗文章谢客儿离骚折琼枝以为羞兮左思吴都赋琼枝抗茎而敷荣】袁郎金钿不成夸【袁山松菊诗灵菊植幽崖擢颖凌寒颷王筠园菊诗菊花偏可憙碧叶媚金英何逊诗宝钗若可间金钿畏相逼】自知终古清香在【楚辞春兰兮秋菊长无絶兮终古汉武内传王母自设天厨丰珍上果芳华百味清香之酒谢灵运赋怨清香之难留矜盛容之易阑】更出梅妆弄晚霞【隋炀帝诗新妆艳落梅李商隠对雪诗忍寒应欲试梅妆卢思道诗晚霞浮极浦卢照隣诗鳯吐流苏带晚霞】
　　陆防
　　忆白菊
　　我怜贞白重寒芳【后汉书第五伦传在位以贞白称时人方之前朝贡禹刘孝仪荐士表立身贞白操业清廉王筠园菊诗重九惟嘉节得一应元贞白居易新菊诗寒芳引新句吟玩烟景夕】前后丛生夹小堂【淮南王招隠桂树藂生兮山之幽晋书罗含传含致任还家阶庭兰菊丛生梁简文帝脩竹赋陈王欢旧小堂贮轴骆宾王诗小堂绮帐三千户】月朶并开无絶艳【李商隠白菊诗繁香疑向月中生杜甫诗白花檐外朶薛道衡诗酒遇菊花开文心雕龙气铄往古辞絶来今惊彩絶艳难与并矣白居易诗奇芳絶艳别者谁】风茎时动有奇香【刘孝威乐府风茎乍拂钿魏文帝赋随回风以遥动兮吐芳气之穆清陈后主乐府因风屡动香徐陵诗奇香分细雾】何惭谢雪清才咏【世説谢太傅寒雪日内集俄而雪骤公曰白雪纷纷何所似兄子胡儿曰撒盐空中差可拟道韫曰未若栁絮因风起魏氏春秋孔融冇髙明清才】不羡刘梅贵主妆【杂行五书宋武帝女夀阳公主人日卧于含章殿檐下梅花落公主额上自后冇梅花妆沈佺期诗皇家贵主好神仙李商隠诗夀阳公主嫁时妆】更忆幽牕凝一梦【韦应物诗梦逺竹牕幽姚合诗灯烛夜牕幽杜牧新竹诗声破寒牕梦】夜来邨落有微霜【吴均诗紫云依夜来清风暎晓发栁恽起夜来诗飒飒秋桂响非君起夜来史记舜所居成聚注聚谓村落也白居易诗闲行傍村落温庭筠词银烛尽玉绳低一声村落鸡楚辞微霜降而下沦兮悼芳草之先零梁元帝诗开花不及节含秀委微霜】
　　秦韬玉
　　牡丹
　　拆妖放媚有谁催【白居易牡丹诗日照花房拆王建牡丹诗赁宅得花饶初开恐是妖李峤诗花媚望风台开元遗事明皇羯鼓催花囘视桃杏俱发上曰不唤我作天公可乎】疑就仙中旋折来【杜甫诗神仙中人不易得又幸不折来伤嵗暮】图把一春都占防【陈后主诗非同七襄驾讵减一春梅权徳舆牡丹诗澹荡韶光三月中牡丹偏自占春风罗虬诗芳菲占防百花先】故留三月始教开【丘迟书暮春三月江南草长杂花生树羣莺乱飞刘禹锡牡丹诗有此倾城好顔色天教晚发赛诸花】压枝金蘂香如扑【杜甫诗千朶万朶压枝低韩愈诗欺梅倂压枝梁昭明太子七启玉树始落金蕊初荣白居易牡丹歌牡丹芳牡丹芳黄金蕊绽玉房岑参花树歌花扑玉缸春酒香】逐朶檀心巧胜裁【刘禹锡牡丹诗径尺千余朶人间冇此花洛阳牡丹记倒晕檀心者多叶红花李绅雪诗随方巧若裁温庭筠诗花影为谁裁】好是酒防丝竹罢【齐书沈文季传豫章王北宅防集文季与禇渊并善琵琶酒防渊取乐器为明君曲梁简文帝诗酒阑嘉宴罢车骑各西东汉书张禹传禹性习知音声身居大第后堂理丝竹管弦魏文帝书觞酌流行丝竹并奏】倚波含笑向楼台【世説周仆射雍容好仪形诣王公初下车隠蔽数人王公含笑看之齐武帝诗含笑一啭空自怜李徳裕壮丹赋情若微笑徐陵诗楼台非一势临玩自多奇傅縡诗楼台宛转曲皆通】
　　罗隠
　　牡丹【酉阳杂俎谢康乐集中始言水间竹际多牡丹而北齐杨子华有画牡丹极佳则知此花有之久矣但隋以来文士集中无歌诗开元末裴士淹得之汾州天宝中为都城奇赏】
　　似共东风别有因【礼记东风解冻权徳舆诗牡丹偏自占春风李益牡丹诗满眼空中别有花李山甫诗碧霄何处冇因依】绛罗髙卷不胜春【舒元舆牡丹赋如贮深闺似隔绛纱班婕妤赋裁帷裳兮发红罗李商隠牡丹诗湘帏初卷灯乂枝轻雾不胜宋之问诗阳桥花栁不胜春】若教解语应倾国【开元遗事太液池白莲开明皇指妃子曰何如此解语花韩愈牡丹诗对客偏含不语情汉书外戚传李延年歌寜不知倾城与倾国佳人难再得李白诗名花倾国两相懽李徳裕赋将独立而倾国虽不言兮似人】任是无情亦动人【晋书郭文传温峤尝问文曰饥而思食壮而思室自然之性先生独无情乎文曰情由忆生不忆故无情李咸用牡丹诗始知春冇色不信尔无情髙唐赋使人心动无故自恐岑参诗名髙动世人】芍药与君为近侍【诗赠之以芍药芍药谱序扬州芍药名于天下与洛阳牡丹俱贵于时刘禹锡牡丹诗庭前芍药妖无格汉书王嘉传近侍帷幄许善心诗夕拜参近侍花谱世称牡丹为花王芍药为花相】芙蓉何处避芳尘【尔雅菡萏芙蓉也江东人呼为荷华白居易牡丹诗芙蓉芍药苦寻常韩琮诗残花何处藏尽在牡丹房谢庄赋緑苔生阁芳尘凝榭岑参诗何幸接芳尘】可怜韩令功成后【世説松树子非不楚楚可怜元稹牡丹花片诗可怜顔色经年别唐书韩传元济平以功加兼侍中封许国公入朝册拜司徒中书令艺苑雌黄唐元和中韩罢宣武节度使始至长安私第冇牡丹命斸之曰我岂效儿女辈耶当时人为牡丹包羞于鹄诗归阙功成后】辜负秾华过此身【李商隠诗辜负香衾事早朝诗何彼秾矣花如桃李权徳舆牡丹诗秾芳深院红霞色温子升文匹秾华于桃李髙适诗不然愁此身】
　　李商隠
　　牡丹【牡丹谱出洛阳者天下第一本草牡丹一名百两金一名防姑又名鹿韭】
　　锦帏初巻卫夫人【原注典畧云夫子见南子在锦帏之中史记孔子世家卫夫人在絺帏中孔子入门北面稽首陈后主诗罗帏夜寒巻李白诗罗帏巻舒似冇人开】绣被犹堆越鄂君【説苑鄂君乗青翰之舟张翠羽之葢越人拥楫而歌曰山有木兮木有枝心悦君兮君不知于是鄂君揄袂而拥之举绣被而覆之白居易诗诗成锦绣堆】垂手乱翻雕玉佩【乐府解题大垂手小垂手皆因舞而垂手也张谓诗风飘舞袖翻萧徳言舞诗低身锵玉佩书雕玉仍几注雕刻镂也】折腰争舞欝金裙【西京杂记戚夫人能为翘袖折腰之舞歌出塞入塞之曲后汉书梁冀传冀妻孙夀善为折腰步龋齿笑梁简文乐府折腰应两袖顿足转双巾説文欝金香草也张泌糚楼记郁金染妇人衣最鲜明然不耐日炙染成衣则微有欝金之气释名裙下裳也刘遵舞诗履度开裙襵白居易舞诗舞腰无力转裙迟】石家蜡烛何曽剪【世説王恺石崇争为侈靡恺以糒澳釡崇以蜡烛代薪】荀令香炉可待熏【晋书荀勗为尚书令习凿齿襄阳记刘季和性爱香尝上厠还过香炉上谓张坦曰荀令君至人家坐处三日香气不歇为我何如徐陵诗风流荀令好儿郎偏能傅粉复熏香】我是梦中传彩笔【南史江淹尝梦一丈夫自称郭璞吾有笔在卿处多年可见还淹乃探懐中得五色笔授之尔后为诗絶无妙句】欲书花叶寄朝云【谢朓诗雨洗花叶鲜杜甫诗花叶随生意王建牡丹诗柔腻如云叶宋玉高唐赋昔楚襄王与宋玉游于云梦之台望髙唐之观其上独有云气王问玉曰此何气也玉对曰此所谓朝云者也谢朓诗南望朝云色】
　　殷文圭【池州人干宁中及第为裴枢宣谕判官后事杨行密终左千牛卫将军】题友人庭竹
　　丛篁萧瑟拂清隂【宋之问诗丛篁夹路迷杜甫诗丛篁低地碧王融诗风篁两萧瑟谢庄竹賛萧瑟云崖唐太宗诗拂牖分龙影虞世南诗鳯翅拂涟漪陶潜诗蔼蔼堂前林中夏贮清隂罗隠诗篱外清隂接药栏】贵地栽成碧玉林【南史张防传不以贵地自髙薛能新竹诗因向山家乞翠栽崔仲方诗香森碧玉林李颀诗并抽新笋色渐緑迥出空林双碧玉】尽待花开添鳯食【梁元帝竹诗花堪威鳯逰韩诗外传黄帝时鳯凰栖帝梧桐食帝竹实张九龄诗鳯凰一朝来竹花斯可食刘稹鲁都赋竹则翠实离离鳯鸾所食】可怜风击状龙吟【杜甫诗寒花亦可怜芸窻私志汉元帝作薄玉龙数十枚以缕线悬于檐外夜中因风相击聴之与竹无异陆机诗鸣条随风吟刘孝先诗谁能制长笛当为吐龙吟】钿竿离立霜文静【温庭筠诗歌愁敛翠钿李涉诗万竿如束翠沈沈礼记离坐离立注两相丽之谓离三相成之谓参杜甫诗离立如人长左思吴都赋竹则緑叶翠茎冒霜停雪竹谱质有文章杜甫诗赏静怜寒竹王建移竹诗声与静相宜】锦箨飘零粉节深【白居易诗紫箨坼故锦刘勰新论秋叶诚危因微风而飘零姚合诗竹寺空虚翠自飘陆防新竹诗更赋锦苞零李商隠诗緑筠遗粉箨沈约竹诗促节下离离李贺诗粉节涂生翠刘禹锡诗露涤铅粉节罗隠诗粉节霜匀漫嵗寒】何事子猷偏寄赏【晋书王徽之字子猷尝寄居空宅中便令种竹或问其故但啸咏指竹曰何可一日无此君耶江洪斋前竹诗移赏入庭蹊刘孝先诗无人赏髙节徒自抱贞心杜甫诗早受名公赏】此君心似主人心【白居易竹诗此君留我宿又竹解心虚即我师宋书袁粲传粲为丹阳尹郡南一家颇有好竹粲率尔步往不通主人径造竹所主人出笑语款然王维诗看竹何须问主人韦庄诗惟有丛篁似主人】
　　刘兼
　　新竹
　　近牕卧砌两三丛【白居易新栽竹诗最爱近牕卧秋风枝有声唐太宗竹诗贞条障曲砌庾信赋榆栁两三行竹谱棘竹骈生一丛为林谢朓诗苞笋出芳丛】佐静添幽别有功【王建移竹诗声与静相宜白居易竹诗牕静时闻别有情韦应物诗独爱此幽篁】影镂碎金初透月【韩愈诗竹影金琐碎説文镂雕刻也卢仝诗揺碎金樽碧天月沈约竹诗月影照参差张籍诗竹月泛凉影】声敲寒玉乍揺风【谢朓诗风声起复垂刘孝先诗竹风声若雨陆防诗万条寒玉一溪烟郑谷诗睡深可忍敲寒玉刘禹锡诗风揺青玉枝】无凭费叟烟波碧【后汉书费长房传长房为汝南市掾一老翁悬壶卖药晚辄入壶中长房拜従入山辞归与一杖曰乗此便至至则投其杖葛陂中长房乗杖须臾便至即以杖投陂中顾视则龙也江总诗日向烟波长唐太宗诗烟波澄旧碧】莫信湘妃泪防红【述异记湘水去岸三十里有相思宫尧之二女娥皇女英泪沾竹竹文为之斑斑然任昉诗定是湘妃泪潜洒遂璘斑庾信赋竹染湘妃之泪李颀诗密叶散红防贾岛诗莫嫌滴沥红斑少恰是湘妃泪尽时】自是子猷偏爱赏【晋书王徽之传吴中士大夫家有好竹子猷便出坐舆造竹下讽啸良久主人洒扫请坐子猷不顾而去杜牧诗不是山隂客何人爱此君江洪竹诗移赏入庭蹊】虚心高节雪霜中【岑参诗虚心愿比即官笔元稹新竹诗虚心岂无奉庾信赋防娟高节寂寞无心张九龄诗高节人相重虚心世所知七命灵雪写其根霏霜封其条陈子昻脩竹篇嵗寒霜雪苦含彩独青青】
　　温庭筠
　　杨栁
　　杨栁千条拂面丝【沈佺期诗杨栁千条花欲绽许景先诗青门垂栁百千条王容诗东风拂面来元稹栁诗二月春风已有情拂人头面稍怜轻梁元帝栁诗长条垂拂地梁简文帝诗杨栁乱成丝许景先诗城头杨栁已如丝】緑烟金穗不胜吹【吴迈逺诗緑树烁烟光李白诗緑烟灭尽清晖发白居易垂栁诗嫩如金色软于丝卢纶诗一穗雨声里许浑诗緑隂未覆长堤水金穗先迎上苑春鲍照诗烟重兰不胜梁元帝诗因吹扫席尘】香随静婉歌尘起【李峤诗营栁带余香南史羊侃传侃有舞人张静婉腰围一尺六寸时人咸推能掌上舞刘向别録鲁人虞公歌动梁尘梁简文帝栁诗风枝欲拂尘】影伴娇饶舞袖垂【祖孙登诗抽翠争连影杜甫诗佳人屡出董娇饶按玉台新咏有汉宋子侯董娇饶诗傅休奕诗舞袖一何如变化穷万方梁昭明太子诗舞袖写风枝】羌管一声何处曲【马融长笛赋近代双笛従羌起杜之松栁诗不辞攀折苦为入管弦声李益诗不知何处吹羌管唐太宗诗声流三处管王僧防技録折杨栁古曲名】流莺百啭最高枝【卢照隣折杨栁诗莺啼知隔嵗贾至诗百啭流莺绕建章刘孝绰诗百啭似羣吟刘禹锡诗清猿啼上最高枝】千门九陌花如雪【汉书东方朔传陛下以城中为小图起建章左鳯阙右神明号称千门万户杨炯诗千门壮宫殿三辅遗事长安八街九陌骆宾王诗三条九陌鳯城东伍辑之栁花赋扬零花而雪飞宋之问诗洛阳城里花如雪】飞过宫墙两自知【祖孙登栁诗飞绵乱上空岑参诗黄鸟度宫墙刘禹锡杨枝诗晚来风起花如雪飞入宫墙不见人梁简文帝诗白日西落杨栁垂含情弄态两相知】
　　陆防
　　和袭美扬州看辛夷花次韵【按防与皮日休冇松陵唱和集袭美日休字也宋玉风赋概辛夷被荑杨注辛夷一名留夷】
　　栁疎梅堕少春丛【萧慤诗芙芙露下落杨栁月中疎羊士谔诗槐栁萧疎绕郡城全陵志夀阳公主人日卧含章殿下梅花落额上成五出之华拂之不去梁简文帝诗花树含春丛罗帐夜长空刘峻广絶交论论严苦则春丛零落】天遣花神别致功【杜甫诗不知沧海上天遣几时回异人録宋单父冇种艺术牡丹变易千种丄皇诏至骊山种花万本色样各殊内人号为花神张华励志诗藨蓘致功必有丰殷】高处朶稀难避日【梁简文帝诗下枝低可地高处逺难知岑参诗可怜髙处送逺见故人车杜甫诗千朶万朶压枝低王建诗老杏着花稀庾肩吾诗避日交长扇迎风列短箫庾信吹台山铭青槐避日朱草司晨】动时枝弱易为风【刘孝威诗隔墙花半隠犹见动花枝魏收诗袅袅春枝弱杜甫诗繁枝容易纷纷落梁简文帝晚春赋风入树而香枝】堪将乱蕊添云肆【萧填诗落蕊乱従风杜甫诗稠花乱蕊裹江濵广韵花外曰萼花内曰蘂赵至与稽蕃书布叶华崖飞藻云肆】若得千株便雪宫【梁简文帝南郊颂百果千株三珠八柱韩愈诗不忍千株雪相暎孟子齐宣王见孟子于雪宫谢庄雪赋臣闻雪宫建于东国雪山峙于西域梁元帝铭雪宫月殿晨晖夜圆】不待羣芳应有意【李白诗飘风不相待谢朓赋览斯物之用舍相羣芳之动植王维诗仙郎有意怜同舍韩愈诗知汝逺来应冇意】等闲桃杏即争红【梁简文帝诗离忧等闲别张谓诗心中万事如等闲梁武帝乐府花色过桃杏名称重金琼李峤诗防翠施红竞春日】
　　赵嘏
　　题横水驿双峯院松【横水驿双峯院无考】
　　故园溪上雪中别【虞炎诗一乖当春聚方掩故园扉刘孝绰诗何由入故园王维诗溪上人家几几家古诗前日风雪中故人従此去】野馆门前云外逢【谢惠连诗饮饯野亭馆分袂澄河隂杜甫诗野馆浓花发徐陵书门前扰扰我且安眠高适诗门前种栁深成巷江淹诗懵懵云外山何逊诗日夕望髙城渺渺青云外】白发渐多何事苦【论衡白发复黒齿落更生泂防记元鼎五年郅支国贡马肝石以之拂发白者皆黒帝坐羣臣于甘泉殿冇白发者以石拂之应手皆黑王维诗何事吹箫向碧空韩愈诗何为浪自苦】青隂常在好相从【孔稚珪北山移文青松落隂白云谁侣王昌龄诗年年喜见山常在李白诗含笑凌倒景忻然愿相従】迎风几拂朝天骑【张协七命嶤榭迎风江总诗月牖拂霜松贾至诗银烛朝天紫陌长杜甫诗东家蹇驴许借我泥滑不敢骑朝天】带月犹含度岭钟【陶潜诗带月荷锄归谢朓髙松赋当月路而留影庾信诗隔岭钟声度中天梵响来李频诗半湖乘早月中路入疎钟】更忆葛洪丹井畔【晋书葛洪传洪字稚川以儒术知名尤好神仙导养之法闻交趾出丹砂求为勾漏令乃止罗浮山炼丹自号抱朴子杜甫诗未就丹砂愧葛洪江淹诗丹井复寥泬王维诗徒知赤笔书讵冇丹砂井】数株临水欲成龙【王维诗婆娑数株树元结茅阁记偶爱古木数株垂覆城下遂作茅阁防其清隂古乐府临水逺望抱朴子松树皮中冇聚脂状如龙形名曰飞节芝王维诗种松皆作老龙鳞】
　　温庭筠
　　法云寺双桧【扬州志法云寺在府城大东门外晋宁康三年谢安领扬州刺史建宅于此后安迁太保太元十年复镇广陵移居新城其姑谢氏就宅为尼建寺名法云安所植双桧唐时尚存】
　　晋朝名辈此离羣【李白诗君不见晋朝羊公一片石头驳落生莓苔南史谢灵运传既自以名辈应参时政至是惟以文义见接毎侍上宴谈而已檀弓子夏曰吾离羣而索居亦已久矣梁简文帝诗江上念离羣独孤及诗相思不敢怆离羣】想对浓隂去住分【高适诗孟夏桑叶肥秾隂夹长津杜甫诗去住与愿违】题处尚寻王内史【杜甫诗自天题处湿晋书王羲之传羲之既拜防军又苦求宣城郡不许乃以为右军将军防稽内史王维诗团扇草书轻内史】画时应是顾参军【晋书顾恺之传恺之字长康博学有才气尤善丹青桓温引为大司马参军俗传恺之有三絶才絶画絶痴絶】长廊夜静声疑雨【张衡西京赋长廊广庑连阁云蔓魏文帝槐赋周长廊而开趾贾至诗鸣佩长廊静闗氏易传昼动六时也夜静六时也隋炀帝诗松风动夜声沈佺期诗暗谷疑风雨】古殿秋深影似云【李白金陵诗古殿吴花草深宫晋绮罗王适诗秋深玉座清朱超咏石诗对影疑双阙孤生若防云鲍照芜城赋矗似长云】一下南台到人世【北齐书宋游道传文襄以崔暹为御史中丞逰道为尚书左丞曰卿一人处南台一人处北省当使天下肃然通典后魏有公事百官朝防名簿悉送南台卢照隣诗左辖去南台李白诗蹉跎人间世】晚泉清籁更谁闻【宋之问诗晚泉更幽咽秋云尚嵯峨唐髙宗玉华宫铭流花缛景清籁斯风王维诗清夜闻遥泉】
　　张祜
　　扬州法云寺双桧【扬州志晋谢安宅相传法云寺即其基也安手植双桧至唐犹存尔雅柏叶松身曰桧】
　　谢家双桧本同荣【晋书谢安传安上疏求自北征乃进都督十五州军事加黄钺出镇广陵之步丘筑垒曰新城刘柔妻王氏春花赋千葩粲其昭晰兮百卉蒨而同荣】树老人因地变更【张説诗将随江树老王维诗问年松树老有地竹林多庾信枯树赋树犹如此人何以堪东方朔七谏世俗更而变化兮】朱顶鹤知深盖偃【相鹤经鹤之上相廋头朱顶玉筞记千载松树枝叶四边披起上杪不见望而视之有如偃盖张正见诗西北春云起遥临偃盖松隋炀帝诗独留麈尾影犹横偃盖隂】白眉僧见小枝生【岑参赠太白僧诗序太白中峯絶顶冇僧不知几百嵗眉长数寸尔雅小枝上缭为乔易林桃雀窃脂来于小枝】高临月殿秋云影【骆宾王文横玉弩以髙临谢庄月赋去烛房离月殿刘孝绰诗月殿曜朱旛鲍照诗散漫秋云逺梁元帝诗帘开云影入江总诗终南云影落】静入风檐夜雨声【新论林之性静所以动者风揺之也杨师道诗鸟散茅檐静説文檐防也与檐同何逊诗夜雨宿空阶江总诗渭北雨声过储光羲诗飞空作雨声】纵使百年为上夀【礼记问百年者就见之王褒诗百年余古树庄子上夀百嵗中夀八十】緑隂终惜蹔时行【魏文帝槐赋脩干纷其漼错緑叶萋而重隂钟防蒲萄赋緑叶蓊欝暖若重隂杜甫诗聚散亦蹔时】吴融【字子华越州山隂人龙纪初及进士第累迁侍御史去官依荆南成汭久之召为左补阙拜中书舍人昭宋反正草诏称防进户部侍郎去客閺乡俄召还翰林】
　　红树
　　一声南鴈已先红【杜甫诗一声何处送书鴈储光羲诗衡阳今万里南鴈将何归王建诗溪叶先秋蜡树红杜牧诗霜叶红于二月花】神女霜飞叶叶同【淮南子秋三月地气下藏百虫蛰伏青女乃出以降霜注青女乃玉女主霜雪者骆宾王诗霞妩霜蜚瑶贞镜监杜甫诗散风如飞霜宋子侯诗花花自相对叶叶自相当】自是孤根非暖地【国语孤其根本密其枝叶古诗冉冉孤生竹结根太山阿鲍照孤桐诗桐生丛谷里根孤地寒隂李商隠诗地暖无秋色】莫惊他木耐秋风【袁淑桐赋越众木之熏徇杜甫人日诗胜里金花巧耐寒楚辞嫋嫋兮秋风汉武帝秋风辞秋风起兮白云飞鲍照诗木落江度寒鴈还风送秋】晓烟散处隂全薄【刘孝绰诗翠盖承朝景朱旗曳晓烟梁简文帝诗昼花斜色去夜树有轻隂白居易诗花稀叶隂薄】明月临来影半空【魏文帝诗丹霞夹明月梁元帝赋月何秋而不明唐明皇帝诗牕中月影临张几龄诗南窻见月临梁昭明太子诗月落林余景祖孙登诗月暎似沈空】长忆洞庭千万树【荆州记青草湖一名洞庭湖水经注洞庭湖广员五百余里日月若出没其中梁简文帝诗三春澧浦叶九月洞庭枝沈约郊居赋李衡则橘林千树石崇则杂菓万株元稹诗万树桃花暎小楼】照山横浦夕阳中【庐山诸道人游石门诗序流中回照则众山倒影刘孝威诗荒径横临浦诗度其夕阳刘琨诗夕阳忽西流谢朓游后园赋尔乃日晒榆栁霞照夕阳孤蝉已散去鸟成行】
　　张説
　　防湖山寺【岳阳风土记防湖在州南春冬水涸昔人谓之干湖水经谓之滃湖夏秋水涨即渺弥胜千石舟】
　　空山寂歴道心生【江淹诗诵经空山坻庾信诗空山夜火晴江淹诗寂歴百草晦梁简文帝大法颂序大乗豁其无碍道心究其归涯法华经发无上道心得无生忍】虚谷迢遥野鸟声【梁简文帝诗鳯管流虚谷尔雅水注谿曰谷江淹横吹赋其声也则鞅欝有意摧萃不羣迢遥冲山崎曲抱津贾谊赋野鸟入室文心雕龙瀌瀌疑雨雪之状喈喈逐黄鸟之声卢照隣诗山窻聴鸟声】禅室从来尘外赏【晋书单道开传后徙临漳昭徳寺于房内造重阁髙八九尺于上编菅为禅室常坐其中谢灵运山居赋傍危峯立禅室又诗禅室栖空观晋书谢安传论始居尘外髙谢人间啸咏山林浮泛江海殷仲文诗肃此尘外轸梁书何防传居贞物表縦心尘外夷坦之风率由自逺】香台岂是世中情【维摩经有国名众香佛号香积其国一切皆以香作楼阁经行香地苑园皆香卢照隣游昌化山精舍诗香台接汉髙陶景寻山志倦世情之易挠乃杖防而寻山】云间东岭千寻出【后汉书逸民传矫慎少学黄老隠遁山谷汝南吴苍遗书以观其志曰足下审能骑龙弄鳯翔戏云间者亦非狐兎燕雀所敢谋也魏文帝诗仰看星月观云间陶潜诗素月出东岭薛道衡诗前瞻叠嶂千重阻】树里南湖一片明【庾信望美山人铭树里闻歌枝中见舞一统志防湖在岳州府城东南五里庾信诗光如一片水】若使巢由知此意【髙士传巢父者尧时隠人也山居不营世利年老以树为巢而寝其上故时人号曰巢父又许由字武仲阳城槐里人也尧让天下于许由由不受而逃去遁耕于中岳颍水之阳箕山之下汉书鲍宣传尧舜在上下有巢由陶潜诗此中有真意】不将萝薜易簮缨【楚辞若有人兮山之阿被薜茘兮带女萝晋书谢安传论褫薜萝而袭朱组去衡泌而践丹墀南史宗测传量腹而进松术度形而衣薜萝刘孝威乐府夫壻结缨簮偏防汉宠深】












　　御选唐诗巻十八
　　钦定四库全书
　　御选唐诗巻十九
　　七言律
　　沈佺期
　　从幸香山寺【一统志香山寺在河南府城西南龙门】
　　南山奕奕通丹禁【谢朓诗况复南山曲何异幽栖时诗奕奕梁山隋书百官志武骑之职皆以分司丹禁侍卫左右】北阙峩峩连翠云【史记高祖纪萧丞相营作未央宫立东阙北阙陈子良诗车从北阙来司马相如上林赋九嶻嶭南山峩峩左思蜀都赋欝葐蒀以翠微崛巍巍以峩峩陆机百年歌轩冕婀那翠云中陆云诗翠云崇蔼】岭上楼台千地起【陶景诗岭上多白云史记天官书海旁蜃气象楼台王融序离房乍设层楼间起宋之问诗塔涌香花地】城中钟鼓四天闻【庾信诗尚闻香阁梵犹聴隔林钟梁昭明太子诗法鼔乱严更梁简文帝唱导文泽及三界明照四天王褒碑四天之下闻诸象教】旃檀晓阁金舆度【梁简文帝六根懴文振裳躧步跨旃檀之迥林唐书西域传天竺国以贝齿为货有金刚旃檀欝金与大秦扶南交阯相贸易酉阳杂俎一木五香根曰旃擅维摩经有国名众香其国一切皆以香作楼阁张正见诗帐殿幸金舆庾肩吾诗入径转金舆】鹦鹉晴林采眊分【法苑珠林尔时世尊将诸比丘诣鹦鹉林各敷座于树下坐刘孝仪诗山风乱采眊陈子良诗迎风采眊转】愿以醍醐叅圣酒【广韵醍醐酥之精液也涅槃经譬如长者多有】
　　【诸牛付放牧人令逐水草但为醍醐不求乳酪又醍醐者名为世间第一上味魏志徐邈传时科禁酒邈私饮至于沈醉校事赵达问以曹事邈曰中圣人达白之太祖甚怒鲜于辅进曰平日醉客谓酒清者为圣人浊者为贤人邈性脩慎偶醉言耳庾信诗美酒还叅圣】还将祗苑当秋汾【梁昭明太子诗舒金起祗苑白帖须达多长者白佛言弟子欲营精舍请佛住惟有祗陀太子园广八十顷林木欝茂可居白太子太子戏曰满以金布便当相与须达多出金布八十顷精舍皆成凡千三百区汉武帝秋风辞泛楼船兮济河汾汉武故事帝行幸河东祠后土顾视帝京忻然中流与羣臣饮防帝欢甚乃自作秋风辞梁昭明太子诗唐游薄汾水】
　　李颀
　　宿莹公禅房闻梵【异苑陈思王植尝登鱼山忽闻嵒岫里有诵经声清遒深亮逺谷流响不觉敛襟祗敬便效而则之今梵唱皆植依拟所造】
　　花宫仙梵逺微微【梁简文帝相宫寺碑天宫陀树之花庾信诗仙梵入伊笙沈约诗积翠逺微微】月隠高城钟漏稀【梁元帝诗却月隠高城周正诗北堂月稍隠宋玉风赋乘凌高城张正见诗洛城钟漏息温子升文钟漏相催日夜不息】夜动霜林惊落叶【潘岳赋天凝露以降霜兮木叶落而陨枝汉武帝落叶哀蝉曲落叶依于重扄陶潜诗空庭多落叶慨然知已秋】晓闻天籁发清机【庄子地籁则众窍是已人籁则比竹是已敢问天籁子綦曰夫吹万不同而使其自已也曹摅诗清机发妙理】萧条已入寒空静【楚辞山萧条而无兽王粲初征赋野萧条而骋望唐高宗诗寒空碧雾轻】飒沓还随秋雨飞【鲍照舞鹤赋飒沓惊顾迁延迟暮梁简文帝诗云霞纷飒沓庾肩吾诗秋雨防重嶂谢朓乐歌冻雨飞祥云靡刘孝威望雨诗飞雨入阶廊隂铿诗四溟飞旦雨】始觉浮生无住着【梁武帝防三教诗苦集始觉知因果乃方明袁宏汉纪西域天竺国有佛焉佛者汉言觉也将以觉悟羣生也庄子其生若浮周让文浥酒念浮生王褒碑六珠芬尽法身常住鸠摩罗什诗既得出长罗住此无所住】顿令心地欲皈依【璎珞四不得经菩萨心等如地梁简文帝大爱敬寺刹下铭灵祗叶賛有识归依指月録波旬下天宫至尊者所礼足哀懴曰誓向佛道尊者曰汝可自唱皈依三宝波旬合掌三唱而三尸悉除】
　　刘长卿
　　送恵法师游天台因怀智大师故居【一统志天台山在天台县西一百一十里道书是山上应台星超然秀出有八重视之如一帆高一万八千丈周逥八百里上有琼楼玉阙天堂碧林醴泉仙物毕具】
　　翠屏瀑水知何在【孙绰游天台山赋践莓苔之滑石抟壁立之翠屏宋之问诗虹桥转翠屏一统志瀑布山在天台县西四十里有瀑布水陆羽云天下第十七水梁简文帝招真馆碑瀑水悬流杂天河而俱洒刘斌诗瀑水近天河卢照隣诗瀑水含秋气】鸟道猨啼过防重【隂铿诗瞻云望鸟道庾信铭鸟道乍穷羊肠或断王维诗鸟道一千里猿声十二时徐安贞诗巴东下归棹莫待夜猿啼张子容诗有时闻虎啸无处不猿啼杜甫诗烟霞障防重】落日独揺金防去【谢灵运赋望新晴于落日梁简文帝诗白日西落杨栁垂礼记序泛驾之马设衔防以驱之魏书袭衍傅衍欲辞朝命请隠嵩山表曰荷衣葛屦裁营已整揺防纳屣便陟山途】深山谁向石桥逄【史记货殖传渊深而鱼生之山深而兽往之陈子昻诗山深兴转幽常建诗夕映翠山深启防记注天台山楢溪水险前有石桥径不盈尺长数十丈下临絶涧谢灵运山居赋凌石桥之莓苔越楢溪之纡萦张正见诗雾解石桥通宋之问诗待入天台路看余度石桥】定攀岩下丛生桂【李白诗有善留攀桂梁元帝赋喷飞泉于天末鼔雷霆于岩下楚辞桂树丛生兮山之幽庾信赋小山则丛桂留人】欲买云中若个峯【世説支道林欲就深公买印山深公曰未闻巢由买山而隠何逊诗去帆若不见试望白云中演繁露若干者设数之言也干犹个也若个犹言防何枚也王维诗不知香积寺数里入云峯】忆想东林禅诵处【高僧传沙门慧永居在西林与慧逺同门旧好遂要同上永谓刺史桓伊曰逺公方当道今徒属已广而来者方多贫道所栖褊狭不足相处如何桓乃为逺复于山东更立房殿即东林是也王屮头陀寺碑崇基表刹立禅诵之堂王维诗山中多法侣禅诵自为羣】寂寥惟聴旧时钟【庾信步虚词凝真天地表絶想寂寥前宋之问诗龙宫锁寂寥孔徳绍诗临风聴晓钟江总赋聴风钟之易近传灯録宋清襌师有僧问佛法大意曰扰扰囱囱晨鸡暮钟】
　　郎士元
　　詶钱起秋夜宿灵台寺见寄【本集作题精舍寺】
　　石林精舍虎溪东【左思吴都赋虽有石林之岝防请攘臂而靡之江淹相思木颂竦枝碧涧卧根石林高僧传汉明帝于城门外立精舍以处摩腾焉王维诗肯过精舍竹林前庐山记恵逺法师送客过虎溪虎辄鸣号李白诗笑别庐山逺何须过虎溪】夜扣襌扉谒逺公【梁简文帝诗山斋开夜扉梁元帝赋闻悬鱼之扣扉晋书单道开传初止邺城后徙临漳昭徳寺房内造重阁于上编菅为襌室孟浩然诗尝读逺公传逺怀尘外踪庐山记逺法师居庐阜三十余年影不出山迹不入俗】月在上方诸品静【沈约诗月华临静夜夜静灭氛埃解琬诗金舆幸上方王褒突厥寺碑提羣品于万福济苍生于六道】心持半偈万縁空【徐陵传大士碑割身奉思闻半偈于湼槃报恩经尔时转轮大王于身灌满香油取上妙细防纒以为炷时婆罗门大师即使为王而说半偈传灯録达磨谓二祖汝但外息诸縁可以入道二祖从此皆息万縁心如枯木孔稚圭北山移文谈空空于释部】苍苔古道行应遍【淮南子穷谷之汚生以苍苔杜甫诗携手卧苍苔王粲赋遵古道以游豫兮昭劝助乎农圃】落木寒泉聴不穷【谢灵运诗木落知风发鲍照诗木落江渡寒易井冽寒泉食诗爰有寒泉左思诗前有寒泉井聊可莹心神】惟有双峯最高顶【旧唐书达摩传慧可慧可传粲粲传道信道信传忍忍与道信并住蕲州双峯山东山寺故谓其法为东山法门杜甫诗身许双峯寺门求七祖禅李颀诗悠悠孤峯顶日见三花春】此心期与故人同【易同心之言其臭如兰后汉书严光传帝共偃卧以足加帝腹上明日太史奏客星犯御座帝笑曰朕故人严子陵共卧耳梁简文帝诗故人虽故昔经新新人虽新亦应故】
　　王维
　　过乘如禅师萧居士嵩丘兰若【唐书天文志鹑火大火夀星豕韦为中州其神主于嵩丘镇星位焉洛阳记嵩丘在洛阳东南五十里潘岳赋前瞻太室傍眺嵩丘释氏要览梵言阿兰若唐言无诤一云闲静处广韵若人者切】
  </div>
  <div class="pagination">
   <a href="御选唐诗_page51.html">
    上一页
   </a>
   <span>
    ...
   </span>
   <a href="御选唐诗_page47.html">
    47
   </a>
   <a href="御选唐诗_page48.html">
    48
   </a>
   <a href="御选唐诗_page49.html">
    49
   </a>
   <a href="御选唐诗_page50.html">
    50
   </a>
   <a href="御选唐诗_page51.html">
    51
   </a>
   <span class="current-page">
    52
   </span>
   <a href="御选唐诗_page53.html">
    53
   </a>
   <a href="御选唐诗_page54.html">
    54
   </a>
   <a href="御选唐诗_page55.html">
    55
   </a>
   <a href="御选唐诗_page56.html">
    56
   </a>
   <a href="御选唐诗_page57.html">
    57
   </a>
   <span>
    ...
   </span>
   <a href="御选唐诗_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
