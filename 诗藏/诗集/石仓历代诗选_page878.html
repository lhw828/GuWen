<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 878 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 878 页/共 947 页</h1>
    <div class="content">　　西愚诗为马子莘姨夫作
　　茅屋斜连向蓐收老人兀兀坐溪头汉隂园里烟花静给事庄前野水浮梦去独游神瀵国诗成人在夕阳楼嗒然得丧浑忘我倚杖闲防人捶钩
　　题睡鸟图
　　春风媚桃李百鸟正嘤呦尔独髙眠穏应知到白头
　　种水仙花
　　宗生元不混尘缘雪貌幽姿总属仙睡去蓬壶无觅处梦回香雪满江天
　　丰神恍惚想凌波未许香尘汚袜罗谁意玉京归鹤驭满园琼佩舞婆娑
　　蓬莱山上罢琼筵河伯宫中洗玉泉缃带玉环裹香雾娇姿谁羡鹤林仙
　　送僧
　　茅堂咫尺近蓬莱云水平田尽日开大士居心原不碍故山无往亦无来








　　石仓厯代诗选巻四百七十七
　　钦定四库全书
　　石仓歴代诗选巻四百七十八
　　明　曹学佺　编
　　明诗次集一百十二
　　徐祯卿【字昌谷吴县人】
　　游侠篇
　　四牡服朱轩侠气何翩翩夕骛邯郸道朝驰函谷闗千金餙冠剑宝服芳且鲜徒御若云浮周道直如堂中养死士被服皆珠纨枥马厌梁肉贝甲委如山片言倾五岳万乘慕其贤诸侯奉白璧为夀巵酒前合从连赵魏驾毂出齐燕仗剑归质子矫节夺兵权皦皦日中议防血重一言鸡鸣脱虎口狗盗乃获全天地相荡蚀四海如沸渊凭轼一抵掌解纷谈笑间纵横负竒节逸气盖八埏慨慷功名会何言七尺捐防勲山河溢流光竹帛镌何为坎防士抚剑独长叹
　　学谢灵运赋华子冈诗赠赵建昌
　　朱峦蔚灵奥云海互盘旋隂霞绚石室夹篠蔽清涟翠羽纷啁哳琼蘂合芬妍桂岭屯苍霭桃蹊迷紫烟朝登郡楼望佳气郁葱芊挹景企嘉客临风懐羽仙冥赏非偶惬神理岂虚传建徳寡民务山水发清弦顺性奚矫迹知道在忘筌非君秉渊尚兹理谁为宣
　　王敬止御史始窜海南继移永嘉今自燕中迎养
　　珠厓昔长窜连州始量移借问东瓯土如何南海湄霞标建台岳桃源带武夷鴈山荣桂树象浦合珠漪玉羶非一族海错被珍竒金盘湛碧露黄柑满绿枝欢此三春日复惬暮秋时鸣琴坐髙馆抚景临华池迎舆侍潘令进酒舞莱儿顾以今时笑还瞻昔朝离丰泽亨雷雨瑶草变芳防永嘉多懋宰建徳易弦丝昔慕文翁化今防叶尹慈长沙非旧谪宣室契前思光华冀一接胡越讵能追河东欲有献及此汾隂祠
　　在武昌作
　　洞庭木叶下潇湘秋欲生髙斋今夜雨独卧武昌城重以桑梓念凄其江汉情不知天外鴈何事乐南征
　　登半塘寺阁
　　夙有山水慕苦为形役拘澹兹夏日永聊得狎浮图攀云凌广阁霭霭见吴都诸川散林上平野郁芬敷法花垂缥缈晴采动虚无烟火下方杂昬明时态殊境超自生乐疲心忽重苏因伤人世子扰扰即长途
　　送友
　　生葛薪下缘蔓义相因人生结交故婉娈自诸亲交义谅不逺戚若同株根勿采棘下棘伤多苦辛不惜伤者苦但恐株荄分念当与子别恻恻伤我神
　　留别都城诸同志
　　客有凄凄者三年歌式微朅来事原隰经返旧园扉昔往被冬裘今还服春衣抚景虽云惬中欢憯以违出门见芳草念子忽如饥
　　送边子出刺卫辉
　　平生欢爱日履坦昧前艰及尔严霜集方知末路难畴昔同栖翮毛羽各摧残顾影惟尔我慽慽伤心肝
　　二
　　我私何悠悠薄送遵坰丘朔野旷无人树木鸣飕飕登髙望卫邑思见漕卫流前景奄忽匿浮云蔽行辀
　　送范静之迁威州
　　吾怜范巨卿悃愊不邀名作吏竹林下清风讼狱平与君同得罪独窜夜郎城万里巴江水相思猿狖鸣
　　送唐季和谪谷城
　　襄阳千里道念尔一杯辞上马山公醉瞢腾倒接防回风漂朔野飞雪绕旌旗及此下车日黄河氷泮时江喧神女馆花发岘山祠莫谓长沙谪风流良在兹
　　贻吴叟
　　郁彼丘园叟居然松竹姿生涯隔城郭流水到茅茨乃识尧仁大谁言静者私中山多法酒髙会及良时嵗月老将至耕桑日在兹鹿门姻娅地从此接厐眉
　　懐往
　　昔我逢休景结交共云翔秦客穆修矩鲁生蔚令章同声展言笑四座发芬芳北牖湛清酒明月出西方广署灭流尘兰灯扬朱光极意连篇翰良夜殊未央欢宴丰时豫千秋焉可忘流光一朝絶抚膺增慨慷
　　其二
　　穴虫测序改客鸟知时宴严风振中野凝霜薄飞观褰裳启东户河星出有灿耿耿不遑寐沈思汨回乱何以终遥夕明灯且濡翰自我违之子菀藻絶流玩郢斤不存目流俗耻垩墁块处空堂中谁为发言粲感嘅申微词伫立倚长叹
　　雨霁庭药芬郁
　　炎曦代暮节溽景布萋隂迎风抗髙馆疏牖匝重林百卉熈嘉月洽土重丰霖中庭始及霁芳防忽以森即事寡喧垢投足类幽深朝艺植余杖时还散我襟处世常希寂委顺故怡心何必东山下考槃始投簪
　　五月五日
　　怡悦经故园芳菲值良节风俗犹自存念我久离别葵榴缀时秾蒲荷散幽冽莫谓暄景滋湘江坐鸣鴂
　　对月有懐
　　夜气泛虚爽滩声来自迟系舟南斗下玩月西江湄对酒忽不御茫然空尔思
　　江夏题王守城南精舍
　　林步不觉逺溪流随兴长悠然深竹里独往绿萝庄山色佳南郭平畴连北堂野人来荷锄蚕月百草芳寤惬白云赏载谣丛桂章垂杨足池鲤闲牖有壶觞念此牵情性何劳缁素裳
　　题潘进士赠谢昌邑雪山图
　　谁谓咫尺势宛如观九疑狂风吹白雪片片落天池云气绕半壁烟光昏四维髣髴湘君庙如闻猿狖悲飒沓凌冬树防缀有余姿楚客善毫素游宴人未知北窗遇陶令大醉雪寒时冻洒丹青笔长歌归去词他日防图画难忘剡水思
　　与江夏尹饯于舍人于黄鹤楼
　　未有干戈地能令楝宇全乾坤余壮观荆楚郁山川鹤唳寥天逈江深禹庙前舟樯控南北节镇此旬宣令尹乘时暇使君同祖筵炎蒸飘不到虚爽境何偏乃继登临迹空懐作者贤风烟一回首今古共凄然握手将安适经秋未拟旋迢迢沙际月遥忆桂阳船
　　白纻歌
　　三星烁烁花满堂素腕盈盈出洞房垂罗映縠耀明籹皦若云中开月光流情盻君君莫忘停歌节舞进玉觞愿君安坐夜未央
　　其二
　　中庭桃枝连理倾琼巵含霞玉醴盈歌舞君前流目成丝桐顺耳感人情持觞把袂君不违愿作梁间双燕飞
　　石川子歌
　　石川子隠于鲁门之西长牵青牛饮素溪有时驾之骖文貍骖文貍乃至岱宗之巅弱水之湄石门迢迢上通天玉京金阙光陆离过谒泰山君道逢赤松师授以长生说錬气服食除三尸青泥丹鼎子善治玉柈化日如相赠共尔商山歌紫芝
　　赠王渊之
　　君不见十月狂风吹白雪长安城中地欲裂朱门酒炉红炙天空里琼花旋消灭由来都国盛繁华青云络绎满仙车浪说黄金赐寒士争言白璧谒侯家骄矜意气遥相羡片善朝推防夕荐待诏虚沉金马门传宣直上麒麟殿王郎濩落尔何求千里乘驴被黑裘空论作赋称才子未肯低眉事贵游知君不得逢扬意终愧明时老督邮
　　送士选侍御
　　壮士乐长征门前边马鸣春风三月栁吹暗大同城芦沟桥下东流水故人一樽情未已胡天飞尽陇头云唯见居庸暮山紫羡君鞍马速流星予亦孤帆下洞庭塞北荆南心万里佩刀长揖向都亭
　　送王诞敷之官长沙
　　美人南往云阳墟我欲从之道郁纡昼梦衡峰半空紫觉来失却巴陵湖对君把酒心茫然七十二峰犹眼前猿攀萝石壁仄黄鹤空洲芳草连春寒风多太隂黒潇湘淋漓湿云色楚宫花木啼杜鹃舟子商人泪横臆君欲去兮可奈何侧知王事难蹉跎离心不惜瑶华赠聊学湘累诵九歌
　　送友
　　平原苍苍孟冬月行子辞燕指吴越淮水桥边卖酒家停车几处梅花发羡尔侯门早拂衣柴桑旧里角巾归白酒山中新芋熟青枫江上蟹螯肥闭门松竹依然在一曲参差醉落晖
　　寄华玉
　　去嵗君为蓟门客燕山雪暗秦云白马上相逢脱紫貂朝回沽酒城南陌燕山此日雪雰雰只见秦云不见君胡天白鴈南飞尽千里相思那得闻
　　观唐生寄赠子容洞庭山图因求作庐山障子
　　丹峦氤氲拂空起素链平铺洞庭水回谿笑指毛公家忘却沧溟几千里我隔庐峰梦紫烟常骑白鹿上青天烦君貌出仙人障西寄长安向日边
　　王昭君
　　金装娇玉骢结束事和戎独去白云道遥将黄鹄同紫台留汉月青冢落胡空万里琵琶曲流悲入汉宫
　　彭蠡
　　茫茫彭蠡口隠隠鄱阳岑地涌三辰动江连九泒深扬舲武昌客发兴豫章吟不见垂纶叟烟波空我心
　　登支硎山楼迟游侣
　　谷寺怜幽宻兹楼表丽观烟云塞壑动竹树入门寒独往迷前径凭髙迟所欢时闻有清磬遥出暮林端
　　吴舍人园亭
　　新年风景地休沐竹林人鱼藻含泉动杨园聴鸟新夕隂连九陌乔木俯千邻虚负髙阳兴多惭酩酊身
　　长陵西望泰陵
　　新宫犹蔼蔼白露已苍苍讵识神灵逺徒悲剑舄蔵隂风振大漠落日照渔阳稽手攀松栢云天洒泪长
　　二
　　昔送宫车出长悲西雍门今来寒食节独望灞陵园杳杳仙城闭萋萋封树繁当时侍从客恸哭几人存
　　秋日过故尚书吴公池馆二首
　　平泉旧时里秋日水亭开苑树涧隂合鱼梁山照来野人临逸钓公子进新醅兴尽何须谢垂鞭醉即回
　　其二
　　不见尚书履阶隂空绿苔菊荒三径在枣熟众禽来迹为怜幽驻图因好事开秋风悬剑处落日首重回
　　嘉禾道中
　　檇李城何在潇条草树存未醒吴苑酒已动越乡魂问水来天目防桑过石门愁闻鹡鸰语宁聴楚山猨
</div>
    <div class="pagination">
<a href="石仓历代诗选_page877.html">上一页</a><span>...</span><a href="石仓历代诗选_page873.html">873</a><a href="石仓历代诗选_page874.html">874</a><a href="石仓历代诗选_page875.html">875</a><a href="石仓历代诗选_page876.html">876</a><a href="石仓历代诗选_page877.html">877</a><span class="current-page">878</span><a href="石仓历代诗选_page879.html">879</a><a href="石仓历代诗选_page880.html">880</a><a href="石仓历代诗选_page881.html">881</a><a href="石仓历代诗选_page882.html">882</a><a href="石仓历代诗选_page883.html">883</a><span>...</span><a href="石仓历代诗选_page879.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
