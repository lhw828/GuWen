<!DOCTYPE html>
<html>
 <head>
  <meta charset="utf-8"/>
  <title>
   增注唐策 - 第 3 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   增注唐策 - 第 3 页/共 3 页
  </h1>
  <div class="content">
   韩愈潮州谢表【本传被贬既至潮州以表谢曰】
　　臣某以今月二十五日到州上讫与官吏百姓等相见具言朝廷治平天子神圣威武慈仁子养亿兆人庶无百亲疎逺迩虽在万里之外岭南之陬视之一如畿甸之间辇毂之下有善必闻有恶必见早朝晚罢兢兢业业惟恐四海之内天地之中一物不得其所故遣刺史面【一作亲】问百姓疾苦苟有不便得以上陈国家宪章完具为治日乆守令承奉诏条违犯者鲜虽在蛮夷无不安泰闻臣所称圣徳惟知鼓舞讙呼不劳施为坐以无事臣某诚惶诚恐顿首顿首臣所领州在广府极东界其去广府虽云才二千里来往动皆经月过海口下恶水涛泷壮猛【泷问江切】难计程期风鳄鱼【其鱼切鳄五各切】患祸不测州南近界【一作州之南境】涨海连天毒雾瘴氛【敷文切】日夕发作臣少多病年才五十髪白齿落理不乆长加以罪犯至重所处又极逺恶忧惶慙悸【其季切】死亡无日单立一身朝无亲党居蛮夷之地与魑魅为羣【魑抽知切魅明秘切】苟非陛下哀而念之谁肯为臣言者臣受性愚陋人事多所不通惟酷好学问文章未尝一日暂废实为时辈所见推表【一作许】臣于当时之文亦未有过人者至于论述陛下功德与诗书相表里作为歌诗荐之郊庙祀泰山之封镂白玉之牒【镂音漏】铺张对天之闳休扬厉无前之伟绩编之乎诗书之策而无愧措之乎天地之间而无亏纵使古人复生臣亦未肯多让伏以大唐受命有天下四海之内莫不臣妾南北东西地各万里自天寳之后政治少懈文致未优武尅不刚嬖【一作幸】臣奸隷蠧居棊处淫毒自防外顺内悖父死子代以祖以【一作继】孙如古诸侯自擅其地不贡不朝六七十年四圣传序以至陛下陛下即位以来躬亲聴断旋干转坤闗机阖开雷厉风飞日月所照天戈所麾莫不宁顺大宇之下生息理极髙祖创制天下其功大矣而治未太平也太宗太平矣而大功所立咸在髙祖之代非如陛下承天寳之后接因循之余六七十年之外赫然兴起南面指麾而致此巍巍之功治【一作治功】也宜定乐章以告神明巡泰山奏功皇天具着显庸明示得意使永永年代【一作万年】服我威烈当此之时所谓千载一时万【一作不】可逢之嘉防【帝得表颇感悔欲复用之皇甫镈素忌愈改袁州刺史】
　　状
　　陆防闗中事宜状【本传德宗时以书判拔萃补南阳尉时上言云云帝不纳○此篇新史颇略今载旧史】
　　夫君人之柄在明其德威立国之权在审其轻重徳与威不可偏废也轻与重不可倒持也蓄威以昭徳偏废则危居重以驭轻倒持则悖恃威则德丧于身取败之道也失重则轻移诸已启祸之门也陛下天赐勇智志期削平忿兹昏迷整旅奋伐海内震叠莫敢宁居此诚英主拨乱拯物不得已而用之然威武四加非谓蓄美所可兢兢保惜慎守而不失者唯居重驭轻之权耳陛下又果于成务急于应机竭国以奉军倾中以资外倒持之势今又似焉臣闻国家之立也本大而末小是以能固理天下者若身之使臂臂之使指则小大适称而不悖焉身所以能使臂者身大于臂故也臂所以能使指者臂大于指故也王畿者四方之本也京邑者又王畿之本也其势当令京邑如身王畿如臂四方如指故用即不悖处则不危斯乃居重驭轻天子之大权也非独为御诸夏而已抑又有镇抚戎狄之术焉是以前代之制转天下租税委之京师徙郡县豪杰处之陵邑选四方壮勇实之边城其赋役则轻近而重逺也其惠化则悦近以来逺也太宗既定大业万方底乂犹务戎备不忘虑危列置府兵分禁衞大凡诸府八百余所而在闗中者殆五百焉【崇曰新史兵志太宗贞观十年更号诸府总曰折冲府凡天下十道置府六百三十四皆有名号而闗中二百六十有一皆以诸衞】举天下不敌闗中则居重驭轻之意明矣承平渐乆武备浸微虽府衞具存而卒乗罕习故禄山窃倒持之柄乗外重之资一举滔天两京不守尚赖经制颇存典刑彊本之意则忘缘边之备犹在加以诸牧有马每州有粮故肃宗得以为资中复兴运乾元之后大憝初夷继有外虞悉师东讨边备既弛禁戍亦空吐蕃乗虚深入为冦故先皇帝莫与为御避之东游是皆失居重驭轻之权忘深根固柢之虑【崇曰兵志宗开元六年诏折冲府兵六嵗一简自髙宗武后时天下久不用兵府兵之法浸坏畨役更代多不以时卫士稍稍亡匿至是益耗散宿衞不能给宰相张説请募士宿衞明年更号曰彍骑自是诸府士益多不补天寳以后彍骑之法又稍变废士皆失拊循八载折冲诸府至无兵可校而六宫宿衞皆市人禄山反皆不能受甲矣天下之兵弱不能抗遂陷两京肃宗起灵武而诸镇之兵共起诛贼号九节度大盗既灭而武士战卒以功皆除节度使由是方镇相望于内地父死子代徼命于朝天子力不能禁则忍耻含垢因而抚之谓之姑息之政】陛下追想及此岂不为之寒心哉尚赖宗社威灵先皇仁圣攘却丑类再安宸居城邑具全宗庙无霣【为闵切】足以见天意之于皇家保佑深矣故示大儆将永图陛下诚宜上副心下察时变逺考前代成败近鉴国朝盛衰垂无疆之休建不拔之业今则势可危虑又甚于前先皇帝还自陜郛惩艾往事稍益禁衞渐修边防是时闗中有朔方泾原陇右三帅以扞西戎河东有太原全军以控北敌此四军者皆声势雄盛士马精彊又征诸道戍兵毎嵗乗秋备塞尚不能保固封守遏其奔冲京师戒严比比而有陛下嗣膺寳位威摄殊邻蠢兹昆夷犹肆毒蠚【黑各切】举国来冦志吞岷梁贪冐既深覆亡防尽遂求通好少息交侵盖缘马丧兵疲务以计谋相缓固殊畏威怀德必欲守信结和所以歴年优柔竟未坚定要约息兵稍久育马渐蕃必假小事忿争因复大肆侵掠借如吐蕃实和囘纥无憾戎狄贪诈乃其常情苟有便利可窥岂肯端然自守今朔方太原之众逺在山东神策六军之兵继出闗外傥有贼臣啗祋【丁外切】黠虏觑边伺隙乗虚微犯亭障未审陛下何以御之侧闻伐叛之初议者多易其事佥谓有征无战役不逾时计兵未甚多度费未甚广于事为无扰于人为不劳曾不料兵连祸挐变故难测曰引月长渐乖始图故前志以兵为凶器战为危事至戒至慎不敢轻用之者盖为此也【崇曰前主父偃传怒者逆徳也兵者凶器也战者末节也古之人君一怒必伏尸流血故圣王重行之】当胜而反败当安而倒危变亡而为存化小而成大在覆掌之间耳何可不畏而重之乎往嵗为天下所患咸谓除之则可致升平者李正已李寳臣梁崇义田悦是也往嵗为国家所信咸谓任之则可除祸乱者朱滔李希烈是也既而正已死李纳继之寳臣死惟岳继之崇义卒希烈叛惟岳戮朱滔携然则往嵗之所患者四去而三矣而患竟不衰往嵗之所信者今则自叛矣而又难保是知立国之安危在势任事之济否在人势苟安则异类同心也势苟危则舟中敌国也陛下岂可不追鉴往事惟新令图循偏废之柄以靖人复倒持之权以固国而乃孜孜汲汲极思劳神徇无已之求望难必之效其于为人除害之意则已至矣其为宗社自重之计恐未至焉自顷将帅徂征久未尽敌苟以借口则请济师陛下乃为之辍边军缺环衞虚内廏之马竭武库之兵占将家之子以益师赋私养之畜以増骑犹且未战则曰乏财陛下又为之算室庐贷商贾倾司府之币设请之科【崇曰食货志赵赞言诸道律防置吏阅啇贾钱毎缗税二十竹木茶漆税十之一徳宗纳其策赞复请税间深算除陌而民益愁怨】闗辅之间征发已甚宫苑之内备衞不全万一有如朱滔希烈负固边垒窃发郊畿敢犯城阙复何以备之且今之闗中即古者邦畿千里之地也王业根本于是在焉豪勇之在闗中者与籍于营衞不殊【崇曰新史豪勇作豪杰】车乗之在闗中者与列于廏牧不殊财用之在闗中者与贮于帑藏不殊有急而须一朝可取今执事者先拔其本弃重取轻所谓倒持太阿授人以柄议制置则彊干弱枝之术反语绥怀则悦近来逺之道乖陛下幸聴愚计使芃援东洛怀光救襄城希烈必退遣神防及将家子东行应援者悉可追还其京城及畿县所税间架酒抽贯贷商防召之令一切停之则端本整棼之术也
　　陆贽论叙迁幸之由【贽从狩奉天徳宗仓卒变故毎自刻责防曰陛下引咎尧舜意也然致冦者乃羣臣罪贽意指卢杞等帝防杞因曰卿不忍归过朕有是言哉然自古兴衰其亦有天命陆贽乃上书云】
　　自安史之乱朝廷因循养【崇曰奏议云乆务容养事多僣越礼阙防朝】陛下将一区宇乃命将兴师以讨四方一人征行十室资奉居者疲馈转行者苦锋镝【崇曰奏议云居者有餽送之苦行者有锋刃之忧】去留骚然而闾里不宁矣聚兵日众供费曰博常赋不给乃议促限而加敛焉加敛既殚乃别配之别配不足于是算之科设率贷之法兴禁防滋章吏不堪命【崇曰奏议此下云人不助命】农桑废于追呼膏血竭于笞捶兆庶嗷然而郡邑不宁矣边陲之戍以保封疆禁衞之旅以备巡警邦之大防也陛下悉而东征边备空屈又搜私牧责将家以出兵籍马夫私牧者元勲贵戚之门也将家者统帅岳牧之后也其复除征徭旧矣今夺其畜牧事其子孙丐假以给资装破产以营卒乗【崇曰奏议此下云道路凄悯部曲感伤】元臣贵位孰不解体方且税侯王之庐算禆贩之缗【崇曰奏议云加以聚敛之法毂下尤严邸第侯王咸输屋税禆贩夫妇毕算绢钱】贵不见优近不见异羣情嚻然而闗畿不宁矣陛下又谓百度弛废则持义以掩恩任法以成理断失于太速察伤于太精防速则寡恕于人而疑似不容辨也察精则多猜于物而亿度未必然也寡恕而不惧祸故反侧之衅生多猜而不防嫌故苟且之患作由是叛乱继生忿讟并兴非常之虞惟人主独不闻凶鼓卒行白昼犯阙重门无结草之御环卫无谁何之人陛下虽有股肱之臣耳目之佐【崇曰奏议此下云有谏诤之列有备卫之司】见危不能竭诚临难不能效死是则羣臣之罪也陛下方以兴衰诿之天命亦过矣书曰天视自我人视天聴自我人聴【崇曰泰誓篇人并作民】则天所视聴皆因于人非人事外自有天命也【崇曰奏议云非于人事之外别有天命也】纣之辞曰我生不有命在天【崇曰书西伯戡黎篇云】此舍人事推天命必不可之理也易曰自天祐之仲尼以为祐者助也天之所助者顺也人之所助者信也履信思乎顺是以祐之易论天人祐助之际必先履行而吉凶之报象焉此天命在人盖昭昭矣人事治而天降乱未之有也人事乱而天降康亦未之有也尚恐有可疑者请以近事信之自比丘兴物力竭耗人心惊疑如风涛然汹汹靡定族党聚议谓必有变则京师之人固非悉通占术晓天命也则致冦之由岂运当然夫治或生乱乱或资治也无难而失者忽万防之重而忘忧畏也多难而兴者涉庶事之艰而知敕慎也今生乱失守之事及资治兴邦之业在刻励而谨修之当至危之机得其道则兴失则废其间不容复有所悔也惟勤思而熟计之舍已以従众违欲以从道逺憸佞亲忠直推至诚去逆诈【崇曰奏议此下云杜谗沮之路广谏诤之门焉去求利之法务息人之术焉录片善片能以尽羣材焉忘小瑕少怨俾无弃物焉】斯道甚易知甚易行不耗神不劬力第约之于心耳【崇曰奏议此下云斯道夕誓之于心则可以感神明动天地朝施之于事则可以服庶类怀万方】何忧乎乱人何畏乎厄运何患乎不宁哉【崇曰奏议此下云愿悔前祸以合天戒新圣化以承天休勿谓时踵厄运而自疑勿谓事不由人而自解勤力不息足致升平岂止荡涤祅氛旋复宫阙而已】

　　增注唐策巻八
　　钦定四库全书
　　増注唐策巻九
　　策
　　陆贽请对羣臣论事状【本传徳宗问贽事切于今者贽劝羣臣参日极言得失聴纳无倦因是极谏言】
　　窃谓天子之道与天同方天不以地有恶木而废发生天子不以时有小人而废聴纳帝王之盛莫盛于尧虽四凶在朝而佥议靡辍故曰惟天为大惟尧则之是知人有邪直贤愚在处之各得其所而已必不可以忠良者少而阙于询谋献纳之道也【崇曰以上并奏议文】昔人有因噎而废食者【窦曰噎一结切食窒】又有惧溺而自沈者其为防患不亦过哉【崇曰奏议云其为矫枉防患之虑岂不过哉】愿陛下鉴之毋以小虞而妨大道也臣闻人之所助在信信之所本在诚【崇曰奏议此下云循诚于中然后俾众无惑存信于已可以教人不欺】一不诚心莫之保一不信言莫之行故圣人重焉传曰诚者物之终始不诚无物【崇曰记中庸云】物者事也言不诚则无所事矣匹夫不诚无复有事况王者赖人之诚以自固而可不诚于人乎陛下所谓诚信以致害者臣窃非之孔子曰可与言而不与之言失人不可与言而与之言失言智者不失人亦不失言陛下可审其言而不可不信可慎其所与而不可不诚【崇曰奏议此下云海禽至微犹识情伪含灵之类固必难诬】所谓民者至愚而神夫蚩蚩之伦或昬或鄙此似于愚也然上之得失靡不辨好恶靡不知所秘靡不传所为靡不效驭以智则诈示以疑则偷接不以礼则其徇义轻抚不以恩则其效忠薄上行之则下从之上施之则下报之若影附形若响应声故曰唯天下至诚为能尽其性能尽其性则能尽人之性【崇曰记中庸云】不尽于已而责尽于人不诚于前而望诚于后必疑而不信矣今方镇有不诚于国者陛下兴师伐之臣有不信于上者陛下下令诛之有司奉命而不敢赦者以陛下所有责彼所无也【崇曰奏议此下云向若陛下不诚于物不信于人人将有辞何以致讨】故诚与信不可斯须去已愿陛下慎守而力行之恐非所以为悔也传曰人谁无过过而能改善莫大焉【张曰左襄二十年云】仲虺歌成汤之徳曰改过不吝吉甫美宣王之功曰衮职有阙仲山甫补之【张曰烝民诗云】夫成汤圣君也仲虺圣辅也以圣人賛圣君不称其无过而称其改过周宣中兴贤王也吉甫文武贤臣也歌诵其主不美其无阙而美其补阙则圣贤之意较然着明葢过差者上智下愚所不免惟智者能改而之善愚者耻恶而之非也中古以降【崇曰奏议此下云淳风浸微】其臣尚谀其君自圣掩盛徳行小道乃有入则造膝出则诡辞奸由此滋善由此沮天子意由此惑争臣罪由此生媚道行而害斯甚矣太宗有文武仁义之徳治致太平之功可谓盛矣【崇曰奏议云挺秀千古清明在躬再恢圣谟一变流以虚受为理本以直言为国华有面折廷争者必为霁雷霆之威而明言奬纳有上封献议者必为黜心意之欲而手勅褒扬故得有过必知知而必改存致雍熈之化没齐尧舜之名向若太宗徇中主之常情滞习俗之凡见闻过则羞已之短纳谏又畏人之知虽有求理之心必无济理之效虽有悔过之意必无从諌之名此则聴纳之实不殊隠见之情小异其于损益之际已有若此相悬又况不及中才师心自用肆于人上以遂非拒谏孰有不危者乎且以太宗有经纬天地之文有底定祸乱之武有躬行仁义之徳有斩致太平之功其为休烈耿光可谓盛极矣】然而人到于今以从谏改过为称首是知谏而能从过而能改帝王之大烈也【崇曰奏议云帝王之美莫大于斯】陛下谓谏官论事引善自予归过于上者信非其美然盛徳未有亏焉纳而不违传之适足増美拒而违之又安能禁之勿传【崇曰奏议此下云愿以贞观故事为揩模使太宗风烈重光于圣代】不宜以此梗塞进言之路也【崇曰奏议此下云虞舜察迩言故能成圣化晋文聴舆诵故能恢霸功是则圣贤为理务询众心】圣人不忽细微不侮鳏寡奓言无验不必用【董曰奓陟加切张也崇曰奏议奓作侈】质言当理不必违逊于志者不必然逆于心者不必否异于人者不必是同于众者不必非辞拙而效迂者不必愚言甘而利重者不必智考之以实唯善所在则可以尽天下之心矣夫人情蔽于所信阻于所疑忽于所轻溺于所欲信偏则聴言不尽其实故有过当之言疑甚则虽实不聴其言故有失实之聴轻其人则遗可重之事欲其事则存可弃之人苟纵所私不考其实则是失天下之心矣故恒情之所轻圣人之所重不必慕髙而好异也陛下又以雷同道説加质则穷臣谓陛下虽穷其辞而未穷其理能服其口而未服其心且下之情莫不愿达于上上之情莫不求知于下然而下恒苦上之难达上恒苦下之难知若是者何九不去也所谓九者上有六下有三好胜人耻闻过骋辨给衒聪明厉威严恣彊愎上之也谄谀顾望畏愞下之也好胜而耻过必甘佞辞忌直言则谄谀者进而忠实之语不闻矣骋辨而明必折人以言虞人以诈则下顾望者自便而切磨之益不尽矣厉威恣愎必不能降情接物引咎在已则畏愞者至而情理之説不申矣【崇曰奏议此下云以区域之广大生灵之众多宫阙之重深髙卑之限隔自黎献而上获覩至尊之光景者逾亿兆而无一焉就获覩之中得接言议者又千万不一幸而得接者犹有九居其间则上下之情所通鲜矣昔龙逢诛而夏亡比干剖而殷灭宫竒去而虞败屈原放而楚衰臣谓夏殷虞楚之君若知四子之尽忠必不勦弃若知四子之可用必不拒违所以至于忍害而舍絶者葢谓其言不足行心不足保故也四子既去四君亦危然则言之固难聴亦不易赵武呐呐而为晋贤臣绛侯木讷而为汉元辅公孙上书论事帝使难以十策不得其一及为宰相卒有能名周昌进谏其君病吃不能对诏乃曰臣口虽不能言心知其不可然则口给者事或非信辞屈者理或未穷】人之难知尧舜所病胡可以一酬一诘而谓尽其能哉【崇曰奏议此下云天生烝人合以为国人之有口不能无言人之有心不能无欲言不宣于上则怨讟于下欲不归于善则凑集于邪圣人知众之不可以力制也故植谤木陈諌皷列争臣之位置采诗之官以宣其言尊礼义安诚信厚贤能之赏广功利之途以归其欲使上不至于亢下不至于穷则人心安得而离乱兆何从而起古之无为而理者其率用此与苟有理之之意而不知其方苟知其方而心守不一则得失相半天下之理乱未可知也其又违道以师心弃人而任已谓欲可逞谓众可诬谓专防无伤谓询谋无益谓谀悦为忠顺谓献替为妄愚谓进善为比周谓嫉恶为嫌忌谓多疑为御下之术谓深察为照物之明理道全乖国家之颠危可立待也】夫欲治天下而不务得人心则固不治矣务得人心而不勤接下则心固不得矣务勤接下而不辨君子小人则下固不可接矣务辨君子小人而恶直嗜谀则君子小人固不可辨矣趣和求媚人之甚利存焉犯顔冐祸人之甚害存焉居上者易其言而以美利利之犹惧忠告之不暨况踈隔而讳忌者乎
　　陆贽论尊号状【本传徳宗议益大号贽谓今乘舆播越大憝未去不宜益美名以累谦徳帝曰卿言固善要小有变革为朕计之新史颇畧今并载奏议】
　　徳合天者谓之皇徳合地者谓之帝徳合人者谓之王父天母地以养人理物各得其宜者谓之天子是皆至尊之殊号极美之大名虽欲变更无逾于此故伏羲神农黄帝尧舜自生人已来君徳之最神圣者天下尊之美之亦已至矣而其指以为号者或曰皇或曰帝唯自一字且犹不兼禹汤继兴莫非大圣尚自菲薄降号为王嬴秦徳衰于殷周而名切于羲皡兼皇与帝始总称之流及后代昏僻之君乃有圣刘天元之号【崇曰前哀帝纪建平二年夏诏汉兴二百载歴数开元皇天降非材之佑汉国再获受命之符朕曷敢不通夫基事之元命必与天下自新以建平二年为太初元年号曰陈圣刘太平皇帝】是知人主轻重不在名称崇其号无补于徽猷损其名不伤于徳美然而损之有谦光稽古之善崇之获矜能纳谄之讥得失不侔居然可辨况今时遭屯否事属艰难尤宜惧思以自贬抑必以俯稽术数须有变更与其増美称而失人心不若黜旧号以祗天戒天时人事理必相扶人既好谦天亦助顺陛下诚能断自宸鉴涣发徳音引咎降名深自刻责惟谦与顺一举而二美从之外可以收物情内可以应运上可以髙徳于夐古外可以垂法于无穷兴废典矫旧失至明也损虚饰收美利至智也前圣之所以永保鸿名常为称首者达于兹义而已矣陛下何恡而不革反欲加冗号以受其实患哉【从之】
　　陆贽论赦书亊条状【本传兴元赦令方具帝以藁付防使商其详贽知帝执徳不固欲激之即建言云云新史颇畧今附入奏议】
　　履非常之危者不可以常道安解非常之纷者不可以常语谕自陛下嗣承大寳志壹中区穷用甲兵竭取财赋甿庶未达于暂劳之防而怨咨已深昊穹不假以悔过之期而患难继起复以刑谪太峻禁防伤严上下不亲情志多壅乃至变生都辇盗据宫闱九庙鞠陷于匪人六师出次于郊邑奔逼忧厄言之痛心自古祸乱所钟罕有若此之暴今重围虽解逋寇尚存裂土假王者四凶滔天僭帝者二竖其它顾瞻懐贰不可悉数皇舆未复国柄未归劳者未获休功者未及赏困穷者未暇恤滞抑者未克申将欲纾多难而收羣心唯在赦令而已动人以言所感已浅言又不切人谁肯懐故诚不至者物不感损不极者益不臻今兹徳音亦类于是悔过之意不得不深引咎之辞不得不尽招延不可不广润泽不可不宣畅郁堙不可不洞开襟抱洗刷疵垢不可不荡去瘢痕使天下闻之廓然一变若披重昬而覩朗曜人人得其所欲则何有不从者乎其须改革科条已别封上窃以知过非难改之为难言善非难行之为难易曰圣人感人心而天下和平【崇曰易咸卦云】夫感者诚发于心而形于事事或未谕故宣之于言言必顾心心必副亊三者相合乃可求感惟陛下先断厥志以施其辞度可行者而宣之不可者措之无苟于言以重取悔陆贽请罢琼林大盈二库状【本传徳宗时贡奉稍至二库别盛贡物贽諌以为于古无传】
　　示人以义其患犹私示人以私患必难弭故圣人之立教也贱货而尊让逺利而尚防天子不问有无诸侯不言多少百乘之室不畜聚敛之臣夫岂皆忘其欲贿之心哉诚惧贿之生人心而开祸端伤风教而乱邦家耳是以务鸠敛而厚其帑椟之积者匹夫之富也务散发而收其兆庶之心者天子之富也天子所作与天同方生之长之而不恃其为成之收之而不私其有付物以道混然忘情取之不为贪散之不为费以言乎体则博大以言乎术则精微亦何必挠废公方崇聚私货降至尊而代有司之守辱万乘以效匹夫之藏哉【崇曰以上并奏议文】今之琼林大盈于古无传旧老皆言开元时贵臣饰巧以求媚建言郡邑税赋当委有司以制经用其贡献悉归私有之荡心侈欲亦终以弭寇今师旅方殷创痛呻吟之声未息【崇曰奏议此下云忠敬职守之效赏赉未行】遽以珍贡私别库恐羣下有所觖望【崇曰以上参入新史文】顷者六师初降百物无储外扞凶徒内防危堞今者攻围已解衣食已丰而謡讟方兴军情稍阻岂不以勇夫恒性嗜货矜功其患难既与之同忧而好乐不与之同利苟异恬黙能无怨咨此理之常固不足怪夫国家作事以公共为心者人必乐而从之以私奉为心者人必咈而叛之今兹二库珍所归不领度支是行私也不给经费非宣利也物情离怨不亦宜乎智者因危而建安明者矫失而成得陛下诚能近想重围之殷忧追戒平居之専欲器用取给不在过丰衣食所安必以分下凡在二库货贿尽令出赐有功坦然布懐与众同欲是后纳贡必归有司毎获珍华先给军赏瓌异纎丽一无上供推赤心于其腹中降殊恩于其望外将卒慕陛下必信之赏人思建功兆庶悦陛下改过之诚孰不归徳如此则乱必靖贼必平【崇曰以上并奏议文】是乃散小储成大储损小寳固大寳也【崇曰以上参入新史文】
　　陆贽论进果人拟官状
　　信赏必罚霸王之资也轻爵防刑衰乱之渐也非功而获爵则轻非罪而肆刑则防【崇曰奏议此下云爵赏刑罚国之大纲一纲或棼万目皆弛】天寳之季嬖幸倾国爵以情授赏以宠加纪纲始壊矣羯胡乘之遂乱中夏【崇曰奏议此下云遣戍嵗増策勲日广】财赋不足以供赐而职官之赏兴焉职员不足以容功而散试之号行焉【崇曰奏议此下云青朱杂沓于胥徒金紫普施于舆皁】当今所病者在爵轻也设法贵之犹恐不重若又自弃将何劝焉陛下谓试官为虚名岂思之未熟邪夫立国惟义与权诱人惟名与利【崇曰奏议云立国之道惟义与权诱人之方惟名与利】名近虚于教为重利近实于徳为轻凡所以裁是非立法制则存乎其义参虚实揣轻重【崇曰奏议此下云并行而不伤迭用而不悖因众之欲度时之宜消息盈虚使人不倦者】则存乎权専实利而不济之以虚则物有匮耗而不给矣専虚名而不副之以实则情有诞谩而不趋矣故锡货财列廪秩以彰实也差品列异服章以饰虚也居上者【崇曰奏议此下云必明其义】达其变相须以为表里【崇曰奏议此下云使人日用而不知】则为国之权得矣按甲令有职事官有散官有勲官有爵号其赋事受奉者唯职事一官以序才能以位勲徳所谓施实利而寓虚名者也勲散爵号止于服色资防以驭崇贵以甄功劳所谓假虚名佐实利者也【崇曰奏议此下云虚实交相养故人不渎赏轻重互相制故国不废权】今员外试官与勲散爵号同然而突铦锋排祸难者以是酬之其为用也可为重矣今献一器果一盛则受之彼忘躯命者有以相谓矣曰吾之躯命乃同于果果草木也若草木然人何劝哉【崇曰奏议此下云且员外试官无俸禄之资无摄官之柄无见敬之贵无免役之优唯假空名以笼浮俗所以若存若亡而未甚厌弃者徒以上之所惜耳今陛下若又轻用之以为便捷于事人晤斯旨复何赖焉后之立功曷用为赏陛下若欲赏之以职事则官员有限而勲伐无穷固不胜其用矣陛下若欲赏之以货财则人力已殚而帑藏皆匮固不充其费矣既不本实利以敦劝又不重虚名而滥施人无借焉何以为国】夫田父野人必欲得其懽心厚赐之可也
　　陆贽论赐浑瑊诏书取散失内人等状
　　大难始平【崇曰奏议此下云法驾将返】而百役疲瘵之甿重伤残废之卒皆忍死扶病【崇曰奏议此下云倾耳竦肩】想闻徳音【崇曰奏议此下云翘望圣泽陛下固当感上天降福之眷荷烈祖垂裕之休念将士锋刃之殃愍黎元涂炭之酷损之又损艰之惟艰所以荅庆赖之心副惟新之望也】盖事有先后义有轻重重者宜先轻者宜后昔武王克殷有未及下车而为之者有下车而为之者【崇曰书武成惟一月癸已王朝步自周于征伐商底商之罪告于皇天后土所过名山大川惟尔有神尚克相予以济兆民戊午师逾孟津癸亥陈于商郊甲子昧爽受率其旅若林防于牧野罔有敌于我师前徒倒戈攻于后以北一戎衣天下大定释箕子囚封比干墓式商容闾散鹿台之财发钜桥之粟大赉于四海而万姓悦服厥四月哉生明王来自商至于丰乃偃武修文反商政政由旧列爵惟五分土惟三建官惟贤位事惟能重民五教惟食防祭惇信明义崇徳报功垂拱而天下治】当今所务谓宜以大臣驰传迎复神主修饬郊丘展禋享之礼申告谢之意吊死义犒有功崇进忠直优问耆耄安反侧寛胁从官失职复废业是皆宜先不可后也葺宫室治服玩耳目之娯巾栉之侍是皆宜后不可先也且内人当离溃之后或为将士所私昔人掩絶缨饮盗马者岂忘其爱邪知为君之体然也天下固多防人何必独此【崇曰奏议此下云昔衞献出奔久而复国大夫迎于境者执其手而与之言迎于门颔之而已言其骄怠之易生也齐桓将图伯功管仲戒之以无忘在莒惧其情志之易变也今臣亦愿陛下企思危固国如不及惩亡乱丧国如探汤以在莒为书绅之规以衰衞为覆车之鉴则徳为帝范理致时雍与夫贪逸欲而践祸机其利害亦云逺矣】
　　陆贽请许台省长官荐属吏状
　　昔周以伯冏为太仆命之曰慎简乃僚国朝之制庶官五品已上制勅命之六品已下则并防授制勅所命者葢宰相商议奏可而除拜之也防授者葢吏部铨材署职然后上言诏防但画闻以从之而不可否者也开元中吏部注拟选人奏置循资格限自起居遗补及御史等官犹并列于选曹铨综之例着在格令至今不刋未闻常参之官悉委宰臣选择此近亊之明验也其后旧典失序幸臣専朝舍佥议而重已权废公举而行私惠是使周行庶品苟不出时宰之意者则莫致焉【崇曰以上系奏议文】昔齐桓公问管仲害霸对曰得贤不能任害霸也任贤不能固害霸也固始而不终害霸也与贤人谋事而小人议之害霸也所谓小人者非悉懐险诐以覆邦家也葢趣向狭促以沮议为出众自异为不羣趋近利昧逺图效小信伤大道尔所谓台省长官仆射尚书丞郎御史大夫中丞是也陛下择辅相多亦出其中【崇曰奏议云今之宰相则往日台省长官也今之台省长官乃将来之宰臣也职各暂异】行举不能顿殊也今乃谓不能举一二属吏岂后位宰相则可择天下材乎夫求才者贵广考课者贵精【崇曰奏议云求不广则下位罕进用常乏人考不精则能否无别砥砺渐衰】往武后收人心务拔擢非徒人得荐士亦许自举其才岂不易哉然而课责严进退速【崇曰奏议云不肖者旋黜才能者骤升】故当世称知人之明累朝赖多士之用陛下好贤之心有逾前哲而得人之盛未逮往时葢由赏鉴独任难于公举有登延之路无练覈之方武后以易得人陛下以精失士【崇曰奏云是知虽易于求材而不易于苟容则所易者适足广得人之资不为害也不精于法制而务精于选才则所精者适足梗进贤之途】今择宰相以重于庶品选长官以逾于下流及宰相献言长吏荐士则又纳横议废始谋是任以重者轻其言待以轻者重其事也
　　陆贽论缘边守备事宜状
　　自禄山搆乱肃宗始撤边备以靖中邦借外威寜内难于是吐蕃乘衅回纥矜功中国不振四十余年率伤耗之民竭力以事西输贿赠北偿马资尚不足满其意于是调敛四方以屯疆陲又不能遏其侵故小入则驱略深入则戒严于时议安边者皆务所难忽所易勉所短略所长行之而要不精图之而功靡就夫势有难易事有先后力大而敌脆则先所难是谓夺人之心也力寡而敌坚则先所易是谓观衅而动也今财匮于中人劳未瘳而欲发师徒以犯猎寇境复其侵疆攻其坚城前有胜负未必之虞后有餽运不继之患万一挠败适所以启戎心挫国威也以此安边可谓不量势而务所难矣天之授有分地之产有宜是以五方之俗长短各殊勉所短而敌长者殆用所长而乘短者彊且以水草为居射猎为生便于驰突不耻败亡此戎狄所长中国之短也而欲益兵搜乘争驱角力交锋原野之上决命寻常之间以此御冦可谓勉所短而校其长矣务所难勉所短劳费百倍终无成功虽果成之不挫则废诚以越天授违地产亏时势以反物宜者也胡不守所易用所长乎若乃择将吏脩纪律训齐师徒耀徳以佐威能迩以示遐禁侵暴以彰吾信抑攻取以昭吾仁彼求和则善之而勿与盟彼为寇则备之而不报复此当今所易也贱力贵智好生恶杀轻利重人忍小全大安其居而动俟其时后行脩封疆守要害蹊堑隧列屯营谨禁防明斥务农足食非万全不谋非百克不鬬寇小至则遏其入寇大至则邀其归据险以乘之多方以误之使其勇无所加众无所用掠则靡获攻则不能进有腹背支敌之虞退有首尾不相救之患是谓乘其不战而屈人兵此中国之长也我之所长戎狄之短也我之所易戎狄之难也以长制短则用力寡而见功多以易敌难则财不匮而事速成舍此不务而反为所乘斯谓倒持戈矛以鐏授寇者也今皆务之矣尚且守封未固寇戎未惩者何邪病在谋无定用众无适从任者不必才才者不必任闻不必实实不必闻所信不必诚所诚不必信行不必当当不必行又有六失焉措置乖方一失也课责亏度二失也财匮于兵众三失也力分于将多四失也怨生于不均五失也机失于遥制六失也臣愚谓宜罢四方之防秋者以其数析而三之其一责本道节度募壮士愿屯边者徙焉其一则第以本道衣廪责闗内河东募用蕃夏子弟愿传军者给焉其一以所输资粮给应募者以安其业既息调发之烦又无幸免之出则人自为战处则家自为耕与夫暂屯遽罢岂同日论哉然后建文武大臣一人为陇右元帅自泾陇鳯翔薄长武城尽山南西道凡节度府之兵皆属焉又诏一人为朔方元帅由鄜坊邠宁通灵夏凡节度府之兵属焉各以临边要州为治所所部州若府遴东良吏为刺史外奉军兴内课农桑慎守中国所长谨行当今所易则八利可致六失可去矣
　　奏
　　陈子昻奏八科【本传武后时召见使对为政之要适时不便者子昻乃奏八科】
　　一措刑二官人三知贤四去疑五招谏六劝赏七息兵八安宗子其大指谓今百度已备但刑急网密非为政之要凡大人初制天下必有凶乱叛逆之人为我驱除以明天诛凶叛已灭则顺人情赦过宥罪盖刑以禁乱乱静而刑息不为承平设也太平之人乐徳而恶刑刑之所加人必惨怛故圣人贵措刑也比大赦澡荡羣罪天下蒙庆咸得自新近日诏狱稍滋钩捕支党株蔓推穷葢狱吏不识天意以抵惨刻宜广恺悌之道勅法慎罚省白诬寃此太平安人之务也官人惟贤政所以治也然君子小人各尚其类若陛下好贤而不任任而不能信信而不能终终而不赏虽有贤人终不肯至又不肯劝反是则天下之贤集矣议者乃云贤不可知人不易识臣以为固易知固易识夫尚徳行者无凶险务公正者无邪朋廉者憎贪信者疾伪智不为愚者谋勇不为怯者死犹鸾隼不接翼薫莸不共器其理自然何者以徳并凶势不相入以正攻佞势不相利以廉劝贪势不相售以信质伪势不相和智者尚谋愚者所不聴勇者徇死怯者所不从此趣向之反也贤人未尝不思效用顾无其类则难进是以湮汨于时诚能信任俊良知左右有灼然贤行者赐之尊爵厚禄使以类相举则天下之理得矣陛下知得贤须任今未能者葢以常信任者不效如裴炎刘祎之周思茂骞味道固蒙用矣皆孤恩前死以是陛下疑于信贤臣固不然昔人有以噎得病乃絶食不知食絶而身殒贤人于国犹食在人人不可以一噎而止飱国不可以谬一贤而逺正士此神鉴所知也圣人大徳在能纳谏太宗徳参三王而能容魏征之直今诚有敢谏骨鲠之臣陛下广延顺纳以新盛徳则万世有述臣闻劳臣不赏不可劝功死士不赏不可劝勇今或勤劳死难名爵不及偷荣尸禄宠秩妄加甚非所以表庸励行者也愿表显徇节励勉百僚古之赏一人千万人悦者葢云当也今事之最大者患兵甲嵗兴赋役不省兴师十万则百万之家不得安业自有事北边于今十年不闻中国之胜以庸将御冗兵徭役日广兵甲日敝愿审量损益计利害势有不可毋虚出兵则人安矣虺贼干纪自取屠灭罪止魁逆无复缘坐宗室子弟皆得更生然臣愿陛下重晓慰之使明知天子慈仁下得自安臣闻人情不能自明则疑疑则惧惧则罪生惟赐恺悌之徳使居无过之地
　　对
　　陈子昻对三事【本传武后时召见赐笔札中书省令条上利害子昻对三事云】
　　其一言九道出大使巡按天下申黜陟求人瘼臣谓计有未尽也且陛下发使必欲使百姓知天子夙夜忧勤之也羣臣知考绩而任之也奸暴不逞知将除之也则莫如择仁可以恤孤与可以振滞刚不避彊御智足以照奸者然后以为使故輶轩未动【董曰輶夷周切轻车也】而天下翘然待之矣今使且未出道路之人皆已指笑欲望进贤下不肖岂可得邪宰相奉诏书有遣使之名无任贤之实使愈出天下愈徒令百姓治道路送迎往来不见其益也臣愿陛下更选有威重风防为众推者因御前殿以使者之礼礼之谆谆戒勅所以出使之意乃授以节自京师及州县登拔才良求人瘼宣布上意令若家见而户晓昔尧舜不下席而化天下葢黜陟幽明能折衷者【崇曰书舜典三载考绩三考黜陟幽明】陛下知难得人则不如少出使彼烦数而无益于化是烹小鲜而数挠之矣【崇曰老子大国章治大国若烹小鲜】其二言刺史县令政教之首陛下布徳泽下诏书必待刺史县令谨而奉行之不得其人则委弃有司挂墙屋耳百姓安得知之一州得才刺史十万戸赖其福得不才刺史十万戸受其困国家兴衰在此职也今吏部调县令如补一尉但计资考不求贤良有如不次用人则天下嚣然相谤矣狃于常而不变也故庸人皆任县令教化之陵迟顾不甚哉其三言天下有危机祸福因之而生机静则有福动则有祸百姓安则乐生不安则轻生者是也今军旅之夫妻不得安父子不相养五六年来自劒南尽河陇山东由青徐曹汴河北举沧瀛赵魏或困水旱或顿兵役叛亡流离略尽尚赖陛下悯其失职凡兵戍调发一切罢之使人得妻子相见父兄相保可谓能静其机也然臣恐将相有贪边境利以广地彊武説陛下者欲动其机机动则祸构宜脩文徳去刑罚劝农桑以息疲民蛮夷知中国有圣王必累译至矣【崇曰贾谊云累数译而不能相通】
　　谏
　　朱敬则罗织狱谏【本传武后称制开告宻罗织之路兴大狱诛将相大臣故谏云云后善其言】
　　李斯之相秦也行申商之法重刑名之家杜私门张公室弃无用之费损不急之官惜日爱功亟战疾耕既富而庶遂屠诸侯此救之术也【崇曰史斯上书云孝公用商鞅之法国以富强诸侯亲服又昭王得范雎废穣侯逐华阳强公室杜私门蚕食诸侯使秦成帝业秦卒用其计以斯为丞相】故曰刻薄可施于进趋变诈可陈于攻战天下已平故可易之以寛简润之以淳和秦乃不然淫虐滋甚往而不反卒至土崩此不知变之祸也【崇曰史始皇纪始皇为人天性刚戾自用以刑杀为威天下畏罪持禄莫敢尽忠前徐乐上书云陈涉起穷巷奋棘矜偏袒大呼天下从风其故何也由民困而上不恤下怨而上不知俗已乱而政不修此三者陈涉之所以为资也此之谓土崩】陆贾叔孙通事汉祖当荥阳成臯间粮饷穷智勇困未甞敢开一説效一竒唯进豪猾贪暴之人【崇曰通降汉从弟子百十人然无所进专言诸故羣盗壮士进之弟子曰事先生数年今不进臣等专言大猾何也通曰汉王方蒙矢石争天下诸生寜能鬬乎故先言斩将搴旗之士诸生且待我我不忘矣汉王拜通为博士帝悉去秦仪法为简易羣臣饮争功醉或妄呼按劒击柱通曰儒者难与进取可与守成愿征鲁诸生与臣弟子共起朝仪上曰试为之于是与弟子百余人为緜蕞野外习之】及区宇适定乃陈诗书説礼乐开王道髙帝忿然曰吾以马上得之安事诗书对曰马上得之可马上治之乎帝黙然于是贾着新语通定礼仪此知变之善也【崇曰汉书帝谓贾曰试为我着秦所以失天下吾所以得之者及古成败之国贾凡着十二篇毎奏一篇帝未尝不称善称其书曰新语】若髙帝斥二子置诗书重攻战尊首级则复道争功拔劔击柱晷漏之不保何十二帝二百年乎【崇曰西汉十二帝纪髙祖元年乙未尽王莽地皇四年癸未合二百二十九年】故曰仁义者圣人之蘧庐【崇曰庄天运篇仁义先王之蘧芦也止可以一宿而不可以乆处注蘧庐犹传舍也】礼者先王之陈迹祠祝毕刍狗捐【崇曰夫刍狗之未陈也盛以箧衍巾以文绣尸祝斋戒以将之及其已陈也行者践其首脊苏者取而爨之而已将复取而盛以箧衍巾以文绣游居寝于其下使不得梦必且数昧焉同上】淳精流糟粕弃仁义尚尔况其轻乎国家自文明以来【武后初】天地草昧内则流言外则构难故不设钩距无以顺人【崇曰前赵广汉善为钩距以得事情钩距者设欲知马贾则先问狗已问羊又问牛然后及马参任其贾以类相拟则知马之贵贱不失实矣】不切刑罚无以息暴于是置神器开告端故能不出房闱而天下晏然易主矣臣闻急趋者无善迹促柱者无和声拯溺不规行疗饥不鼎食即向时秘策今之刍狗也愿鉴秦汉之失考时事之宜毁蘧庐遗糟粕下寛大之令流旷荡之泽去萋斐之角牙【崇曰诗巷伯刺幽王也寺人伤于谗故作是诗也萋兮斐兮成是贝锦彼譛人者亦已太甚】顿奸险之芒刄塞罗织之妄源扫朋党之险迹旷然使天下更始岂不乐哉
　　薛登谏絶四夷质子【本传武后时四夷质子多在京师见中国法度还并为边害乃谏云云武后不纳】
　　戎夏不杂古所戒也故斥居塞外有时朝谒已事则归三王之法也汉魏以来革袭衣冠筑室京师不令归国较其利害三王是而汉魏非拒边长而质子短昔晋郭钦江统以边人处中夏必为变武帝不纳卒有永嘉之乱【崇曰汉魏以来羌胡鲜卑降者多处塞内诸郡其后渐为民害郭钦上防曰戎狄彊犷歴古为患今虽服从若百年之后有风尘之警北地西河太原冯翊安定上郡尽为边庭矣宜渐徙内郡杂胡于逺地峻四夷出入之防此万世之长策也帝不聴时闗陇屡为氐羌所扰统深惟四夷乱华宜杜其萌乃作徙戎论云云文多不载帝不能用未及十年而五戎乱华时服其深识懐帝永嘉五年帝蒙尘于平阳刘聪以帝为防稽公七年春正月聪大防使帝着青衣行酒侍中庾珉号哭聪恶之帝遇弑】伏见突厥吐蕃契丹往因入侍并被奬遇官戎秩步黉门服改氊罽语习楚夏窥图史成败熟山川险易国家虽有冠带之名而狼子孤恩患必在后昔申公奔晋使子狐庸为呉行人教呉战阵使之叛楚【崇曰史呉世家王夀梦二年楚之亡大夫申公巫臣怨楚将子反奔晋自晋使呉教呉用兵乗车令其子为呉行人呉于是始通于中国】汉迁五部匈奴于汾晋卒以刘石作难【崇曰晋载记序云汉宣帝初纳呼韩居之亭鄣委以望始寛戎狄光武亦以南庭数万徙入西河后亦转至五原连延七郡董卓之乱则汾晋之郊萧然矣郭钦腾牋于武帝江统献策于惠皇皆以为魏处戎夷缉居都鄙请移涉塞之表定一殷周之服统则忧诸并部钦则虑在盟津言犹自口元海已至元海以惠帝永兴元年据离石称汉后九年石勒据防国称赵龙旌帝服建社开邦或篡通都之乡或拥数州之地其为战国者一百三十六载抑元海为之祸首云】窃计秦并天下及刘项用兵人士凋散以冒顿之盛乘中国之虚而髙祖困危平城【崇曰髙祖纪七年冬上自将击韩王信于铜鞮信亡走匈奴与匃奴共拒汉上至平城为匃奴所围七日】匃奴卒不入中国者以其生长碛漠谓穹庐贤于城郭氊罽美于章绂既安所习是以无窥中国心不乐汉故也元海五部散亡之余而能自振者少居内地明习汉法鄙单于之陋窃帝王之称使其未尝内徙不过刼边人缯防麴糵归隂山而已【见上注】今皇风所覃含识革面方由余效忠【崇曰史秦纪缪公三十四年戎王使由余入秦缪公曰由余贤寡人之害内史廖曰留而莫遣以失其期戎王必疑君臣有间乃可虏也缪公曰善乃归由余缪公使人间要由余由余降秦】日防尽节【崇曰前金日防本匈奴休屠王太子也降汉汉封为列侯武帝疾属霍光以辅少主光让日防日防遂为光副賛曰日防以忠信自着世名忠孝七世内侍】然臣虑备豫不谨则戎狄称兵不在方外非贻谋之道臣谓愿充侍子可一切禁絶先在国者不使归蕃则夷人保疆边邑无事



　　增注唐策巻九
　　钦定四库全书
　　増注唐策巻十
　　言
　　髙郢复上言【前书奏未报复上言云】
　　王者将有为也将有行也必稽于众而顺于人则自然之福不求而至未然之祸不除而絶臣闻神人无功者不为有功之功圣人无名者不为可名之名不为有功之功故功莫大不为可名之名故名莫厚古之明王积善以致福不费财以求福脩徳以消祸不劳人以攘祸陛下之营作若以为功则天覆地载隂施阳化未曾有为也若以为名则至徳要道以顺天下未曽有待也若以致福则通于神明光于四海不在费财【崇曰孝经应感章孝弟之至通于神明光于四海无所不通】若以攘祸则方务厥徳罔有天灾不在劳人【崇曰书伊训古有夏先后方懋厥徳罔有天灾山川鬼神亦莫不寜】今兴造趣急人徒竭作土木并起日课万工不遑食息搒笞愁痛盈于道路以此望福臣恐不然陛下戢定多难励精思治务行寛仁以幸天下今固违羣情狥左右过计臣窃为陛下惜之皆不纳
　　杜牧罪言【长庆以来措置亡术复失山东钜封剧镇所以系天下轻重不得承袭轻授皆国家大事嫌不当位而言实有罪故作罪言其辞曰】
　　生人常病兵兵祖于山东羡于天下不得山东兵不可死山东之地禹画九土一曰冀州舜以其分太大离为幽州为并州程其水土与河南等常重十三故其人沈鸷多材力重许可能辛苦魏晋以下工机纎杂意态百出俗益卑懦人益脆弱唯山东敦五种本兵其他不能荡而自若也产健马下者日驰二百里所以兵当天下冀州以其恃强不循理冀其必破弱虽已破冀其复强大也并州力足以并吞也幽州幽隂惨杀也圣人因以为名黄帝时蚩尤为兵阶自后帝王多居其地周劣齐霸不一世晋大常佣役诸侯至秦萃鋭三晋经六世乃能得韩遂折天下脊复得赵因拾取诸国韩信聫齐有之故蒯通知汉楚轻重在信光武始于上谷成于鄗魏武举官渡三分天下有其二晋乱胡作至宋武号英雄得蜀得闗中尽有河南地十分天下之八然不能使一人渡河以窥胡至髙齐荒荡宇文取之隋文因以灭陈五百年间天下乃一家隋文非宋武敌也是宋不得山东隋得山东故隋为王宋为霸由此言之山东王者不得不为王霸者不得不为霸猾贼得之足以致天下不安天寳末燕盗起出入城臯函潼间若涉无人地郭李辈兵五十万不能过邺自尔百余城天下力尽不得尺寸人望之若囘鹘吐蕃义无敢窥者国家因之畦河修障戍塞其街蹊齐鲁梁蔡被其风流因亦为寇以里拓表以表撑里混澒回转颠倒横邪未尝五年间不战生人日顿委四夷日昌炽天子因之幸陜幸汉中焦焦然七十余年运遭孝武澣衣一肉不畋不乐自卑冗中拔取将相凡十三年乃能尽得河南山西地洗削更革罔不能适唯山东不服亦再攻之皆不利岂天使生人未至于帖泰邪岂人谋未至邪何其艰哉今日天子圣明超出古昔志于平治若欲悉使生人无事其要先去兵不得山东兵不可去今者上策莫如自治何者当贞元时山东有燕赵魏叛河南有齐蔡叛梁徐陈汝白马津盟津襄邓安黄夀春皆戍厚兵十余所才足自防治所实不辍一人以他使遂使我力解势弛熟视不轨者无可奈何阶此蜀亦叛呉亦叛其他未叛者迎时上下不可保信自元和初至今二十九年间得蜀得吴得蔡得齐收郡县二百余城所未能得唯山东百城耳土地人户财物甲兵较之往年岂不绰绰乎亦足自以为治也法令制度品式条章果自治乎贤才奸恶搜选置舍果自治乎障戍镇守干戈车马果自治乎井闾阡陌仓廪财赋果自治乎如不果自治是助虏为虐环土数千里植根七十年复有天下隂为之助则安可以取故曰上策莫如自治中策莫如取魏魏于山东最重于河南亦最重魏在山东以其能遮赵也既不可越魏以取赵固不可越赵以取燕是燕赵常取重于魏魏常操燕赵之命故魏在山东最重黎阳距白马津三十里新乡距盟津一百五十里陴垒相望朝驾暮战是二津虏能溃一则驰入成臯不数日间故魏于河南亦最重元和中举天下兵诛蔡诛齐顿之五年无山东忧者以能得魏也昨日诛沧顿之三年无山东忧亦以能得魏也长庆初诛赵一日五诸侯兵四出溃解以失魏也昨日诛赵罢如长庆时亦以失魏也故河南山东之轻重在魏非魏强大地形使然也故曰取魏为中策最下策为浪战不计地势不审攻守是也兵多粟多敺人使战者便于守兵少粟少人不敺自战者便于战故我常失于战虏常困于守山东叛且三五世后生所见言语举止无非叛也以为事理正当如此沈酣入骨髓无以为非者至有围急食尽啖尸以战以此为俗岂可以决一胜一负哉自十余年凡三收赵食尽且下郗士美败赵复振杜叔良败赵复振李聴败赵复振故曰不计地势不审攻守为浪战最下策也
　　封事
　　魏元忠命将用兵封事【髙宗仪鳯中吐蕃数盗邉上封事言命将用兵之要云】
　　天下之柄有二文武而已至制胜御人其道一也今言武者先骑射不稽之权略言文者首篇章不取之经纶养由基射能穿札不止鄢陵之奔【崇曰经成十六年晋侯及楚子郑伯战于鄢陵楚子郑师败绩传曰潘尫之党与养由基蹲甲而射之彻七札焉以示王曰君有二臣如此何忧于战王怒曰大辱国诘朝尔射死艺及战射共王中目王召养由基与之两矢使射吕锜中项伏弢以一矢复命】陆机识能辨亡无救河桥之败【崇曰晋陆机以孙氏在呉而祖父世为将相欲述其功业作辨亡论二篇云云大安初成都王颖与河间王颙起兵讨长沙王又假机后将军河北大都督列军自朝歌至于河桥皷声闻数百里长沙王又与机战于鹿苑机军大败赴七里涧而死者如积焉】才生于世世实须才何世而不生才何才而不资世故物有不求未有无物之嵗士有不用未有无士之时志士在富贵与贱贫皆思立功名以传于后然知已难而所遇罕士之懐琬琰就煨尘抱栋干困沟壑者悠悠之人覩士贫贱安知其方略哉故汉拜韩信举军惊笑【崇曰汉王欲拜信为大将择日设坛场具礼诸将皆喜人人各自以为得大将至拜乃信也一军皆惊】蜀用魏延羣臣觖望【崇曰先主迁治成都当得重将镇汉川众论以为必在张飞飞亦以心自许先主乃拔延为镇逺将军领汉中太守一军尽惊】此富贵者易为善贫贱者难为功也汉文帝不知魏尚贤而囚之【崇曰冯唐赵人也文帝辇过问唐曰髙袪数为我言赵将李齐之贤战于钜鹿吾毎饮食意未尝不在钜鹿也唐曰齐尚不如廉颇李牧之为将也上既闻廉颇李牧为人良説乃拊髀曰嗟乎吾独不得颇牧为将岂忧匈奴哉唐曰陛下虽有颇牧不能用也上怒起良久召唐曰公何言吾不能用颇牧对曰闻魏尚为云中守匈奴逺避不敢近塞虏尝一入帅车骑击之所杀甚众上功幕府差六级陛下下之吏削其爵繇此言之虽得颇牧不能用也】知李广才而不用乃叹其生不逢时夫以广之才为天下无双时方嵗事匈奴而卒不任【崇曰广数从射猎格猛兽文帝曰惜广不逢时令当髙祖世万户侯岂足道哉】故近不知尚广之贤而逺想廉颇李牧冯唐是以知其有而不能用也此身为时主所知不得尽其才也晋羊祜谋举呉贾充荀朂沮之祜叹曰天下事不如意十常七八【崇曰晋羊祜伐呉晋秦凉屡败祜表曰呉平则胡自定但当速济大功耳而议者多不同祜叹曰云】以二人不同终不大举此据立功之地而不获展其志也布衣之人懐竒抱策而望朝奏夕召岂易得哉臣愿歴访文武五品以上得无有智如羊祜武如李广而不得骋其才者乎使各言其志毋令久失职又言人无常俗政有治乱军无常胜将有能否兵为王者大事存亡系焉将非其任则沴人败国齐段孝有言持大兵如擎盘水一致蹉跎求止可得哉周亚夫坚壁以挫呉楚【崇曰亚夫击呉楚呉方攻梁梁急请救亚夫坚壁不出而使轻骑絶呉楚兵后】司马懿闭营而困诸葛亮【崇曰亮据武功五丈原与司马宣王对于渭南分兵屯田为久驻之基相持百余日其年八月亮卒】此皆全军制胜不战而却敌是知大将临戎以智为本今之用人类将家子或死事孤儿进非干略虽竭力尽诚不免于倾败若之何用之且建功者言其所济不言所来言其所能不言所借若陈汤吕蒙马隆孟观悉出贫贱而勲伐甚髙不闻其家世将帅也【崇曰前陈汤家贫匄贷无节不为州国所称后赐爵闗内侯呉吕蒙就学不倦鲁肃过蒙言议常欲受屈拊蒙背曰吾谓大弟但有武略今者学识英博非复吴下后封孱陵侯晋马隆少而智勇以武吏后封奉髙县侯孟观少好读书解天文后为安南将军】故隂阳不和揠士为相蛮貊不廷擢校为将今以四海之广亿兆之众岂无卓越之士臣恐未之思乎赏者礼之基罚者刑之本礼崇则谋夫竭其能赏厚则义士轻其死刑正则君子勗其心罚重则小人惩其过赏罚者军国之纲纪政教之药石吐蕃本非彊敌而薛仁贵郭待封至弃甲丧师罪止削除网漏吞舟何以过此虽陛下愿收后效然朝廷所少岂此一二人乎夫赏不劝谓之止善罚不惩谓之纵恶故国无赏罚虽尧舜不能为今罚既不行赏复难信议者皆谓比日征行虚赏格而无其实且黔首虽微不可以欺安有寓不信之令设虚赏之格乎神州化首文昌政本治乱攸在臣故冒死而言夫明鉴所以照形往事所以知今请借近以为谕太宗征髙丽总管张君乂不进击贼斩之旗下慈父多败子严家无格虏人主病不广大人臣病不节俭臣恐陛下病之于不广大过在于慈父斯日月一蚀也今吐蕃之望中国犹孤星之对太阳有自然之大小不疑之明暗向使将能杀敌则此虏望尘却走自仁贵等覆师丧气故虏得跳梁山谷又师行必借马力不数十万不足与虏争臣请天下自王公及齐人挂籍之口人税百钱又弛天下马禁使民得乘大马不为数限官籍其凡勿使得隠不三年人间畜马可五十万即诏州县以所税口钱市之若王师大举一朝可用且虏以骑为善若市其良以益中国使渐耗虏兵之盛国家之利也
　　略
　　李翺条复太平大略【宪宗时中进士第元和中上言云】
　　陛下即位以来懐不廷臣诛畔贼刷五圣愤耻自古中兴之盛无以加臣见徳所不可及者若淄青生口夏侯澄等四十七人为贼逼胁质其父母妻子而驱之战陛下俘之赦不诛诏田正随材授职欲归者纵之澄等得生归转以相谓贼众莫不懐盛徳无肯拒战刘悟所以能一夕斩师道以三军皆苦贼而昵就陛下故不淹日成大功一也今嵗闗中麦不收陛下哀民之穷下明诏蠲赋十万石羣臣动色百姓歌乐遍畎畮二也昔齐遗鲁以女乐季桓子受之君臣共观三日不朝孔子行【崇曰语齐人归女乐季桓子受之三日不朝孔子行孔注桓子使定公受齐之女乐君臣相与观之废朝礼三日】今韩献女乐陛下不受遂以归之三也又出李宗奭妻女于掖庭以田宅赐沈遒师圣明寛恕亿兆欣感臣愚不能尽识若它诏令一皆类此武徳贞观不难及太平可覆掌而致臣闻定祸乱者武功也复制度兴太平者文徳也今陛下既以武功定海内若遂革事复髙祖太宗旧制用忠正而不疑屏邪佞而不迩改税法不督钱而纳布帛絶进献寛百姓租赋厚边兵以制蕃戎侵盗数引见待制官问以时事通壅蔽之路此六者政之根本太平所以兴陛下既已能行其难若何而不为其易者乎以陛下资上圣如不惑近习容悦之辞任骨鲠正直与之脩故事以兴大化可不劳而成也若一日不事臣恐大功之后逸乐易生进言者必曰天下既平矣陛下可以髙枕自安逸如是则髙祖太宗之制度不可以复制度不复则太平未可以致臣窃惜陛下当可兴之时而谦譲未为也
　　箴
　　张蕴古大寳箴【太宗初即位上箴云此篇新史不载系将旧史纂入】
　　词曰今来古往【王崇曰选潘安仁西征赋古往今来邈矣悠哉】俯察仰观【崇曰易系仰以观于天文俯以察于地理】惟辟作福【崇曰书洪范篇云惟辟作威】为君实难【崇曰语云为君难】宅普天之下【崇曰诗云普天之下莫非王土】处王公之上【崇曰汉文帝诏朕以微之身托于士民君王之上】任土贡其所求【崇曰书禹贡云任土作贡】具僚和其所唱是故兢惧之心日弛邪僻之情转放岂知事起乎所忽祸生乎无妄固以圣人受命拯溺亨屯归罪于已推恩于民大明无偏照至公无私亲故以一人治天下不以天下奉一人礼以禁其奢乐以防其佚左言而右事出警而入跸四时调其惨舒【崇曰选张衡西京赋阳舒隂惨】三光同其得失故身为之度而声为之律【崇曰史夏禹纪声为律身为度】勿谓无知居髙聴卑勿谓何害积小成大乐不可极极乐生哀欲不可纵纵欲成灾【崇曰记云敖不可长欲不可纵乐不可极】壮九重于内【崇曰选宋玉九辨君之门以九重】所居不过容膝【崇曰陶潜归去来辞审容膝之易安】彼昏不知【崇曰诗云】瑶其台而琼其室【崇曰汲冡古文曰夏桀作琼宫瑶台殚百姓之财商纣作琼室立玉门也】罗八品于前所食不过适口惟狂罔念【崇曰书云唯圣罔念作狂惟狂克念作圣】丘其糟而池其酒【崇曰史纣以酒为池】勿内荒于色勿外荒于禽【崇曰书云内作色荒外作禽荒】勿贵难得之货【崇曰老子云不贵难得之货】勿聴亡国之音【崇曰诗大序亡国之音哀以思】内荒伐人性外荒荡人心难得之物侈亡国之音淫勿谓我尊而傲贤侮士勿谓我智而拒谏矜已【崇曰史纣智足以拒谏】闻之夏王据馈频起【崇曰淮南子纪论训禹一馈而十起】亦有魏帝牵裾不止【崇曰魏文帝欲徙冀州士家十万户实河南辛毗以为不可帝不荅起入内毗随而引其裾帝遂徙其半】安彼反侧如春阳秋露巍巍荡荡恢汉髙大度【崇曰本纪常有大度】抚兹庶事如履薄临深战战栗栗【崇曰诗云战战兢兢如临深渊如履薄冰】用周文小心【崇曰文王诗翼翼小心昭事上帝也】诗云不识不知书曰无偏无党一彼此于胷臆思好恶于心想众弃而后加刑众悦而后命赏弱其彊而治其乱申其屈而直其枉故曰如衡如石不定物以数物之县者轻重自着如水如镜不示物以形物之鉴者妍蚩自生勿浑浑而浊勿皎皎而清勿汶汶而暗勿察察而明虽冕旒蔽目而观于未形虽黈纩塞耳而聴于无声【崇曰黈火苟切前东方朔云冕而前旒所以蔽明黈纩充耳所以塞聪】纵心乎湛然之域游神于至道之精扣之者应洪纎而效响酌之者随深浅而皆盈故曰天之清地之寜王之贞【崇曰老子云天得一以清地得一以寜王侯得一为天下贞】四时不言而代序万物无为而受成岂知帝有其力而天下和平吾皇拨乱戡以智力民惧其威未懐其徳我皇抚运扇以淳风民懐其始未保其终爰述金镜穷神尽性使人以心应言以行一日二日念兹在兹【崇曰书云念兹在兹释兹在兹又曰兢兢业业一日二日万几】唯人所召【崇曰左防二十三年闵子马曰祸福无门唯人所召】自天祐之【崇曰易大有卦云云吉无不利】
　　李义府承华箴【髙宗时晋王升为皇太子义府为太子舍人上箴云】
　　遂初防昧元气氤氲【崇曰前律厯志太极元气函三为一】二仪开辟【崇曰易系辞易有太极是生两仪】三才既分【崇曰有天道焉有地道焉有人道焉兼三才而两之同上】司干立宰出震为君【崇曰易説卦干以君之帝出乎震】化昭素朴道映典坟【崇曰书序伏羲神农黄帝之书谓之三坟言大道也少昊颛顼髙辛唐虞之书谓之五典言常道也】功成揖让【崇曰史伯夷传尧将逊位譲于虞舜大禹谟帝曰格汝禹朕宅帝位三十有三载耄期倦于勤汝惟不怠总朕师】事极华勋【崇曰书尧典放勲注言放上世之功化舜典重华注华谓文徳言其光文重合于尧俱圣明】肇兴夏啓【崇曰孟万章上啓　贤能敬承继禹之道】降及周文【崇曰记文王世子文王之为世子朝于王季日三鸡初鸣而衣服至于寝门外问内竖之御者曰今曰安否何如内竖曰安文王乃喜及日中再至亦如之及莫又至亦如之】咸资继徳永树髙芬百代沿袭千龄奉圣粤若我后丕承寳命允穆三阶爰齐七政时雍化洽风俗移盛载崇国本式延家庆震维缥徳离宫体正【崇曰离卦防曰重明丽正以化成天下又象曰明两作离大人以继明照四方】寄切宗祧事崇监抚思皇茂则敬询端辅九载崇儒三朝问竖【见上注】歴选储仪遗文在斯望诫登俎髙谕乔枝俯若思顺非礼无施前修盛业来哲通规饬躬是蹈则叡问风驰立志或爽则猷日亏无恃尊极脩涂难测无恃亲贤失徳靡全勿轻小而名自阐勿轻微而行弥光佞谀有类邪巧多方其萌不絶其害必彰监言斯屏储业攸昌窃惟令嗣有殊前事虽以贵以贤而非长非次皇明睠徳超伦作贰匪懋声华莫酬恩异匪宗徽烈莫符天志勉旃继明光兹守器下臣司箴敢告近侍
　　通类
　　孙伏伽上三事【贝州人初仕隋髙祖武徳初上言】
　　其一臣闻天子有争臣虽无道不失其天下【王崇曰孝经十五章云】隋失天下者何不闻其过也自谓功徳盛五帝迈三王穷侈极欲【崇曰炀帝大业元年筑西苑周二百里其内为海周十余里为方丈蓬莱瀛州诸山髙出水百余尺台观宫殿罗络山上向皆如神海北有龙鳞渠萦纡注海内缘渠作十六院门皆临渠毎院以四品夫人主之堂殿楼观穷极华丽宫树秋冬雕落则剪防为华叶缀于枝条色渝则易于新者常如阳春沼内亦翦防为荷芰菱芡乗舆游幸则去水而布之十六院竞以殽羞精丽相髙求市防宠上好以月夜从宫女数千骑游西苑作清夜游曲于马上奏之】使天下士肝脑涂地户口殚耗盗贼日滋【崇曰大业十年帝以户口迯亡盗贼繁多诏民悉城居田随近给郡县乡亭村坞皆筑城十二年内史侍郎虞世基以帝恶闻贼盗诸将及郡县有告败求救者世基皆抑损表状不以实闻但云防窃狗盗郡县捕逐行当殄尽愿陛下勿以干懐帝良以为然或杖其使者以为妄言由是盗贼徧海内陷没郡县帝皆弗之知也】当时非无直言之臣卒不开悟者君不受谏而臣不敢告之也向使开不讳之路官贤授能赏罚时当人人乐业谁能揺乱乎【崇曰大业九年帝谓秘书郎虞世南曰我性不喜人谏若位望通显而谏以求名者弥所不耐至于卑贱之士虽少寛假然卒不置之地上女其知之十年诏百僚议伐髙丽数日无敢言者】陛下举晋阳天下响应计不旋跬【董冲释音曰夫絫切半步】大业以成勿以得天下之易而忘隋失之不难也天子动则左史书之言则右史书之【崇曰记玉藻篇端而居动则左史书之言则右史书之】凡搜狩当顺四时不可妄动【崇曰左隐五年臧僖伯曰春搜夏苗秋狝冬狩皆于农隙以讲事也】且陛下即位之明日有献鹞者不却而受【鹞代笑切】卢牟子献琵琶张安道献弓矢并被赉赏以率土之富何索不致岂少此物哉其二百戏散乐本非正声隋末始见崇用此谓淫风不得不变【崇曰大业二年太常少卿裴蕴表括天下周齐梁陈乐家子弟皆为乐户其六品以下至庶人有善音乐者皆直太常帝从之于是四方散乐大集东京技人皆衣锦綉缯防舞者鸣环佩缀花髦课京兆河南制其衣两京锦防为之空竭】近太常假民裙襦五百称以衣妓工【窦玶音训曰襦人朱切説文云短衣也】待武门游戏非诒子孙之传今散妓者匪韶匪夏【崇曰前礼乐志舜作韶禹作夏汤作濩夏大承二帝也韶继尧也】请并废之以复邪正其三臣闻性相近习相逺【崇曰语阳货篇】今皇太子诸王左右执事不可不择大抵不义无赖及驰骋射猎歌舞声色慢游之人止可悦耳目备驱驰至拾遗补阙决不能也泛观前世子姓不克孝兄弟不克友莫不由左右乱之愿选贤才澄僚友之选【崇曰司马光通鉴此一节云善恶之习朝夕渐染易以移人皇太子诸王参僚左右宜谨择其人其有门风不能雍睦为人素无行义専好奢靡以声色游猎为事者皆不可以亲近也自古及今骨肉乖离以至败国亡家未有不由左右杂间而然也】
　　髙冯上五事【字季辅贞观间累转中书舍人列上五事云】
　　今天下大定而刑未措何哉葢谋猷之臣台阁之吏不崇简易而昧经逺故执宪者以深刻为奉公当官者以侵下为益国如尚书八坐人王所责成者宜择温厚脩洁者任之敦朴素革浮伪使家识慈孝人知廉耻过行者被嗤于乡不昵者蒙摈于亲【董曰昵尼乙切近也】自然礼节近矣陛下身帅节俭而营缮未息丁匠不给驱使又和雇以重劳费人主所欲何求而不得愿爱其财毋使殚惜其力毋使畿内数州京师之本土狭人庶储蓄少而科役多冝蒙优贷令得休息彊本弱支之义也江南河北人颇舒闲宜为差等均量劳逸公侯勲亲之家邑入俸稍【所教切】足以奉养而贷息出举争求什一下民化之竞为锥刀宜加惩革今外官卑品皆未得禄故饥寒之切夷惠不能全其行为政之道期于易从不恤其匮而须其廉正恐处察嵗出輶轩继轨而侵渔不息也【窦曰輶夷周切轻车也○崇曰隋髙祖纪輶轩出使】宜及戸口之繁仓庾且实稍加禀赐使得事父母养妻子然后督责其效则官人毕力矣密王元晓等俱陛下懿亲当正其礼比见帝子拜诸叔诸叔答拜爵封既同当明昭穆愿垂训正以为仪法【书奏太宗称善】







　　増注唐防巻十
  </div>
  <div class="pagination">
   <a href="增注唐策_page2.html">
    上一页
   </a>
   <a href="增注唐策.html">
    1
   </a>
   <a href="增注唐策_page2.html">
    2
   </a>
   <span class="current-page">
    3
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
