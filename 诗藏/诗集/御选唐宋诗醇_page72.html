<!DOCTYPE html>
<html>
<head>
    <meta charset="UTF-8">
    <title>御选唐宋诗醇 - 第 72 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐宋诗醇 - 第 72 页/共 129 页</h1>
    <div class="content">　　离离原上草一嵗一枯荣野火烧不尽春风吹又生逺芳侵古道晴翠接荒城又送王孙去萋萋满别情复斋漫録曰野火烧不尽春风吹又生不若刘长卿春入烧痕青之句语简而意尽
　　尧山堂外纪曰白乐天初至京以所业谒顾著作况况覩姓名熟视曰长安米贵居大不易及披卷首篇曰咸阳原上草一嵗一枯荣野火烧不尽春风吹又生乃嗟赏曰道得个语居亦何难前言戏之耳因为延誉声名遂振
　　旅次景空寺宿幽上人院
　　不与人境接寺门开向山暮钟寒鸟聚秋雨病僧闲月隠云树外萤飞廊宇间幸投花界宿暂得静心顔思致清幽开晚唐宗派
　　同李十一醉忆元九
　　花时同醉破春愁醉折花枝当酒筹忽忆故人天际去计程今日到梁州
　　意浅情深格调最近王龙标
　　本事诗曰元和四年三月元微之为御史鞫狱梓潼乐天兄弟送别后旬日与李侍郎建闲逰曲江及慈恩寺饮酣作此诗后旬日得元书果以是日至褒仍寄诗曰梦君兄弟曲江头也到慈恩寺院逰驿吏唤人排马去忽惊身在古梁州千里神遇若合符契同钱员外禁中夜直
　　宫漏三声知半夜好风凉月满松筠此时闲坐寂无语药树影中惟两人
　　禁中夜作书与元九
　　心绪万端书两纸欲封重读意迟迟五声宫漏初鸣后一点窻灯欲灭时
　　汪立名曰按元和十二年公在江州作书与微之封题有诗昔忆封书与君夜金銮殿后欲明天今夜封书在何处庐山庵里晓灯前即指此书也
　　八月十五日夜禁中独直对月忆元九
　　银台金阙夕沉沉独宿相思在翰林三五夜中新月色二千里外故人心渚宫东面烟波冷浴殿西头钟漏深犹恐清光不同见江陵卑湿足秋隂
　　次聨本色语属对却极工后来惟苏轼深得此妙他人效颦则浅率无味矣
　　八月十五日夜闻崔大员外翰林独直对酒翫月因懐禁中清景偶题是诗
　　秋月髙悬空碧外仙郎静翫禁闱间嵗中惟有今宵好海内无如此地闲皓色分明双阙牓清光深到九门闗遥闻独醉还惆怅不见金波照玉山
　　绚烂之极乃造平淡此诗家渐老渐熟之境非浅学所可貌为也
　　村夜
　　霜草苍苍虫切切村南村北行人絶独出门前望野田月明荞麦花如雪
　　一味真朴不假妆点自具苍老之致七絶中之近古者
　　闻虫
　　暗虫唧唧夜緜緜况是秋隂欲雨天犹恐愁人暂得睡声声移近卧牀前
　　王昭君
　　汉使却回凭寄语黄金何日赎蛾眉君王若问妾顔色莫道不如宫里时
　　旧事翻新思路自别后二句总从赎字生出此与李商隠诗金徽本是无情物不许文君忆故夫二句用意极相似然彼近尖刻此则深厚乃中晚之判也
　　诗人玉屑曰古今人作昭君词多矣余独爱乐天一絶其意优防而不迫切然乐天赋此诗年甚少题卢秘书夏日新栽竹二十韵
　　湘竹初封植卢生此考槃乆持霜节苦新托露根难等度须当砌疎稠要满栏买怜分薄俸栽称作闲官叶剪蓝罗碎茎抽玉琯端几声清淅沥一簇緑檀栾未夜清岚入先秋白露团拂肩揺翡翠熨手弄琅玕韵透窗风起隂铺砌月残炎天闻觉冷窄地见疑寛梢动胜揺扇枝低好挂冠碧笼烟羃羃珠洒雨珊珊晚箨晴云展隂芽蛰虺蟠爱从抽马防惜未截鱼竿松韵徒烦听桃夭不足观梁惭当家杏台陋本司兰撑拨诗人兴勾牵酒客欢静连芦簟滑凉拂葛衣单岂止消时暑应能保嵗寒莫同凡草木一种夏中看
　　正冩旁冩虚冩实冩曲尽新栽竹之趣雕锼组织异様新鲜既不笨拙又不纎巧此变盛唐之格调而自出机杼者也晚唐以后多学此种
　　欲与元八卜邻先有是赠
　　平生心迹最相亲欲隠墙东不为身明月好同三径夜緑杨宜作两家春每因暂出犹思伴岂得安居不择邻何独终身数相见子孙长作隔墙人
　　句句细贴一层深一层
　　题王侍御池亭
　　朱门深鎻春池满岸落蔷薇水浸莎毕竟林塘谁是主主人来少客来多
　　赠杨秘书巨源【自注杨尝有赠卢洺州诗云三刀梦益州一箭取辽城由是知名】
　　早闻一箭取辽城相识虽新有故情清句三朝谁是敌白须四海半为兄贫家薙草时时入瘦马寻花处处行不用更教诗过好折君官职是声名
　　结是戏语欧阳修谓愈穷愈工则有慨乎其言之也
　　鷰子楼三首【并序】
　　徐州故张尚书有爱妓曰盼盼善歌舞雅多风态予为校书郎时逰徐泗间张尚书宴予酒酣出盼盼以佐欢欢甚予因赠诗云醉娇胜不得风嫋牡丹花尽欢而去尔后絶不相闻迨兹仅一纪矣昨日司勲员外郎张仲素缋之访予因吟新诗有鷰子楼三首词甚婉丽诘其由为盼盼作也缋之从事武寜军累年颇知盼盼始末云尚书既没归东洛而彭城有张氏旧第第中有小楼名鷰子盼盼念旧爱而不嫁居是楼十余年幽独块然于今尚在予爱缋之新咏感彭城旧逰因同其题作三絶句
　　满窗明月满帘霜被冷灯残拂卧牀鷰子楼中霜月夜秋来只为一人长
　　钿晕罗衫色似烟几囘欲着即澘然自从不舞霓裳曲叠在空箱十一年
　　今春有客洛阳囘曾到尚书墓上来见説白杨堪作柱争教红粉不成灰
　　一唱三叹余音绕梁似此风调虽起王昌龄李白辈为之何以复加
　　襄阳舟夜
　　下马襄阳郭移舟汉隂驿秋风截江起寒浪连天白本是多愁人复此风波夕
　　江夜舟行
　　烟淡月蒙蒙舟行夜色中江铺满槽水帆展半樯风呌曙嗷嗷雁啼秋唧唧虫只应催北客早作白须翁
　　浦中夜泊
　　暗上江隄还独立水风霜气夜棱棱囘看深浦停舟处芦荻花中一点灯
　　舟中读元九诗
　　把君诗巻灯前读诗尽灯残天未明眼痛灭灯犹暗坐逆风吹浪打船声
　　字字沉着二十八字中无限层折元微之闻乐天左降江州诗云残灯无熖影幢幢此夕闻君谪九江垂死病中惊起坐暗风吹雨入寒窗居易以为此句他人尚不可闻况仆心哉此诗真可谓同调
　　嵗晚旅望
　　朝来暮去星霜换隂惨阳舒气序牵万物秋霜能壊色四时冬日最凋年烟波半露新沙地鸟雀羣飞欲雪天向晚苍苍南北望穷隂旅思两无边
　　倚天拔地字字竒警与杜甫阁夜诗极相似
　　望江州
　　江回望见双华表知是浔阳西郭门犹去孤舟三四里水烟沙雨欲黄昬
　　东南行一百韵寄通州元九侍御澧州李十一舍人果州崔二十二使君开州韦大员外庾三十二补阙杜十四拾遗李二十助教员外窦七校书
　　南去经三楚东来过五湖山头看候馆水面问征途地逺穷江界天低极海隅飘零同落叶浩荡似乗桴渐觉乡原异深知土产殊夷音语嘲蛮态笑睢盱水市通阛阓烟村混舳舻吏征渔户税人纳火田租亥日饶鰕蟹寅年足虎防成人男作丱事鬼女为巫楼暗攅倡妇隄长簇贩夫夜船论铺赁春酒断瓶沽见果皆卢橘闻禽悉鹧鸪山歌猿独呌野哭鸟相呼岭徼云成栈江郊水当郛月移翘柱鹤风泛飐樯乌鼇碍潮无信蛟惊浪不虞鼍鸣江擂鼓蜃气海浮圗树裂山魈穴沙含水弩枢喘牛犁紫芋羸马放青菰绣面谁家婢头几嵗奴泥中采菱芡烧后拾樵苏鼎腻愁烹鼈盘腥厌脍鲈钟仪徒恋楚张翰浪思吴气序凉还热光隂旦复晡身方逐萍梗年欲近桑榆渭北田园废江西嵗月徂忆归恒惨澹懐旧忽踟蹰自念咸秦客尝为邹鲁儒蕴蔵经国术轻弃度闗繻赋力淩鹦鹉词锋敌辘轳战文重掉鞅射防一弯弧崔杜鞭齐下元韦辔并驱名声逼扬马交分过萧朱世务轻摩揣周行窃觊觎风云皆防合雨露各霑濡共遇升平代偏惭固陋躯承明连夜直建礼拂晨趋美服颁王府珍羞降御厨议髙通白虎谏切伏青蒲栢殿行陪宴花楼走看酺神旗张鸟兽天籁动笙竽戈劎星芒耀鱼龙电防駈定场排越妓促坐进吴歈缥缈疑仙乐婵娟胜画圗歌鬟低翠羽舞汗堕红珠别选闲逰伴潜招小饮徒一杯愁已破三醆气弥麤软美仇家酒幽闲葛氏姝十千方得斗二八正当垆论笑杓胡律谈怜巩嗫嚅李酣尤短窦庾醉更蔫迂鞍马呼教住骰盘喝遣输长驱波卷白连掷采成卢筹并频逃席觥严别置盂满巵那可灌頽玉不胜扶入视中枢草归乗内廐驹醉曾冲宰相骄不揖金吾日近恩虽重云髙势却孤翻身落霄汉失脚到泥涂博望移门籍浔阳佐郡符时情变寒暑世利算锱铢望日辞双阙明朝别九衢播迁分郡国次第出京都秦岭驰三驿商山上二刊岘阳亭寂寞夏口路﨑岖大道全生棘中丁尽执殳江闗未彻警淮冦尚稽诛林对东西寺山分大小姑庐峯莲刻削湓水帯萦纡九派吞青草孤城覆緑芜黄昬钟寂寂清晓角呜呜春色辞门栁秋声到井梧残芳悲鶗鴂暮节感茱茰蕋拆金英菊花飘雪片芦波红日斜没沙白月平铺几见林抽笋频惊燕引雏嵗华何倐忽年少不须防眇默思千古苍茫想八区孔穷縁底事顔天有何辜龙智犹经醢灵未免刳穷通应已定圣哲不能逾况我身谋拙逢他厄运拘漂流随大海锤鍜任洪炉险阻尝之矣栖迟命也夫沉防消意气穷饿耗肌肤防瘴和残药迎寒补旧襦书牀鸣蟋蟀琴匣网蜘蛛贫室如悬磬端忧剧守株时遭人指点数被鬼揶揄兀兀都疑梦昬昬半是愚女惊朝不起妻怪夜长吁万里抛朋侣三年隔友于自然悲聚散不是恨荣枯去夏微之疟今春席八殂天涯书达否泉下哭知无谩冩诗盈卷空盛酒满壶只添新怅望岂复旧欢娱壮志因愁减衰容与病俱相逢应不识满颔白髭须
　　波澜壮阔笔力沉雄较代书百韵更胜杜甫而下罕与为俪　图字一韵重押以字义不同也唐宋人往往有之
　　许彦周诗话曰春色辞门栁秋声到井梧此语未易及也
　　冯舒曰先叙东南行情景因情景追念前时以见题之后先轻重与代书一篇体势殊甚各致其情文章变化因物赋形多类此也
　　汪立名曰按洪氏隆兴职方乗岭南村落有市谓之墟以其不常防多虚日也西蜀曰痎言如痎疾间而后作江南恶以疾称因止曰亥独徐筠水志云荆吴俗以寅申巳亥日集于市观公诗用亥日甚多则徐氏之説为是
　　初到江州寄翰林张李杜三学士
　　早攀霄汉上天衢晚落风波委世途雨露施恩无厚薄蓬蒿随分有荣枯伤禽侧翅惊弓箭老妇低顔事舅姑碧落三山曾识面年深记得姓名无
　　喻意颇俚俗一入文人之口便极风雅其情深也
　　庾楼晓望
　　独凭朱槛立淩晨山色初明水色新竹雾晓笼衔岭月苹风暖送过江春子城隂处犹残雪衙鼓声前未有尘三百年来庾楼上曾经多少望乡人
　　中两聨冩景一逺一近结十四字如生铁铸成有千钧之力
　　春末夏初闲逰江郭二首
　　闲出乗轻屐徐行踏软沙观鱼傍湓浦看竹入杨家【自注湓浦多鱼浦西有杨侍郎宅多好竹】林迸穿篱笋藤飘落水花雨埋钓舟小风飏酒旗斜嫩剥青菱角浓煎白茗芽淹留不知夕城树欲栖鵶
　　栁影繁初合莺声涩渐稀早梅迎夏结残絮送春飞西日韶光尽南风暑气微展张新小簟熨贴旧生衣緑蚁杯香嫩红丝鲙缕肥故园无此味何必苦思归
　　清气溢素襟句句切春末夏初景色
　　题元八溪居
　　溪风漠漠树重重水槛山窗次第逄晚叶尚开红踯躅秋房初结白芙蓉声来枕上千年鹤影落杯中五老峯更媿殷勤留客意鱼鲜饭细酒香浓
　　通首娟静腹聨对句更超妙
　　江楼早秋
　　南国虽多热秋来亦不迟湖光朝霁后竹气晚凉时楼阁宜佳客江山入好诗清风水苹叶白露木兰枝欲作云泉计须营伏腊资匡庐一步地官满更何之
　　送客之湖南
　　年年渐见南方物事事堪伤北客情山鬼趫跳惟一足峡猿哀怨过三声帆开青草湖中去衣湿黄梅雨里行别后双鱼难定寄近来潮不到湓城
　　青草湖黄梅雨时地一并醒出属对工切浑成
　　百花亭晚望夜归
　　百花亭上晚徘徊云影隂晴掩复开日色悠扬暎山尽雨声萧飒度江来鬓毛过病双如雪心绪逄秋一似灰向夜欲归愁未了满湖明月小船回
　　次聨有气势苏轼诗天外黑风吹海立浙东飞雨过江来二句本此而下字更竒
　　西楼
　　小郡大江边危楼夕照前青芜卑湿地白露泬寥天乡国此时阻家书何处传仍闻陈蔡戍转战已三年神似杜甫
　　庾楼新嵗
　　嵗时销旅貌风景触乡愁牢落江湖意新年上庾楼唐汝询曰此登楼而感谪宦也羇旅之貌随时而销懐乡之愁触景而发人情之常也若乃牢落江湖之意则于新年登庾楼而益甚焉
　　上香鑪峰
　　倚石攀萝歇病身青笻竹杖白纱巾他时画出庐山障便是香鑪峰上人
　　早发楚城驿
　　过雨尘埃灭防江道径平月乗残夜出人趁早凉行寂歴闲唫动蒙暗思生荷塘翻露气稻垄防泉声宿犬闻铃起栖禽见火惊昽昽烟树色十里始天明
　　汪立名曰按太平寰宇记贞观八年废楚城县归浔阳详其地即旧属柴桑又云按图经晋建兴元年始立郡领浔阳柴桑彭泽上甲九江等五县则浔阳柴桑各有其地自后并浔阳入柴桑后废柴桑为浔阳于是浔阳柴桑合一县而名异
　　建昌江
　　建昌江水县门前立马教人唤渡船忽似往年归蔡渡草风沙雨渭河边
　　香鑪峰下新卜山居草堂初成偶题东壁
　　五架三间新草堂石阶桂柱竹编墙南檐纳日冬天暖北户迎风夏月凉洒砌飞泉才有点拂窗斜竹不成行来春更葺东厢屋纸阁芦帘着孟光
　　重题
　　长松树下小谿头斑鹿胎巾白布裘药圃荼园为产业野麋林鹤是交逰云生涧户衣裳润岚隠山厨火烛幽最爱一泉新引得清泠屈曲绕阶流
　　日高睡足犹慵起小阁重衾不怕寒遗爱寺钟欹枕听香炉峯雪拨帘看匡庐便是逃名地司马仍为送老官心泰身寜是归处故乡可独在长安
</div>
    <div class="pagination">
<a href="御选唐宋诗醇_page71.html">上一页</a><span>...</span><a href="御选唐宋诗醇_page67.html">67</a><a href="御选唐宋诗醇_page68.html">68</a><a href="御选唐宋诗醇_page69.html">69</a><a href="御选唐宋诗醇_page70.html">70</a><a href="御选唐宋诗醇_page71.html">71</a><span class="current-page">72</span><a href="御选唐宋诗醇_page73.html">73</a><a href="御选唐宋诗醇_page74.html">74</a><a href="御选唐宋诗醇_page75.html">75</a><a href="御选唐宋诗醇_page76.html">76</a><a href="御选唐宋诗醇_page77.html">77</a><span>...</span><a href="御选唐宋诗醇_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
