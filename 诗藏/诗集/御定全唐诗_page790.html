<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 790 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 790 页/共 1083 页</h1>
    <div class="content">　　苍梧
　　有虞龙驾不西还空委箫韶洞壑【一作府】间无计得知陵寝处愁云长满九疑山
　　陈宫
　　陈国机权未可【一作有】涯如何后主恣娇奢不知即入宫中【一作前】井犹自听吹玉树花
　　南阳
　　世乱英雄百战余孔明方此乐耕锄蜀王不自垂三顾争得先生出旧【一作草】庐
　　即墨
　　即墨门开纵火牛燕师营里血波流固存不得田单术齐国寻成一土丘
　　渭濵
　　岸草青青渭水流子牙曽此独垂钩当时未入非熊兆几向斜阳叹白头
　　五湖
　　东上髙山望五湖雪涛烟浪起天隅不知范蠡乗舟后更有功臣继踵无
　　易水
　　一旦秦皇马角生燕丹归北送荆卿行人欲识无穷恨听取东流易水声
　　长平
　　长平瓦震武安初赵卒俄成戏鼎鱼四十万人俱下世元戎何用读兵书
　　西园
　　月满西园夜未央金风不动邺天凉髙情公子多秋兴更领诗人入醉乡
　　长沙
　　江上南风起白苹长沙城郭异咸秦故乡犹自嫌卑湿何况当时赋鵩人
　　圯桥
　　庙算张良独有余少年逃难下邳初逡廵不进泥中履争得先生一巻书
　　铜雀台
　　魏武龙舆逐逝波髙台空按望陵歌遏云声絶悲风起翻向樽前泣翠娥
　　东晋
　　石头城下浪崔嵬风起声疑出地雷何事苻坚太相小欲投鞭防过江来
　　呉江
　　子胥今日委东流呉国明朝亦古丘大笑夫差诸将相更无人解守苏州
　　圅谷关
　　寂寂圅关锁未开田文车马出秦来朱门不养三千客谁为鸡鸣得放回
　　武关
　　战国相持竟不休武关才掩楚王忧出门若取灵均语岂作咸阳一死囚
　　垓下
　　防山力尽霸图隳倚剑空歌不逝骓明月满营天似水那堪回首别虞姬
　　郴县
　　义帝南迁路入郴国亡身死乱山深不知埋恨穷泉后几度西陵片月沈
　　东海
　　东廵玉辇委泉台徐福楼船尚未回自是祖龙先下世不关无路到蓬莱
　　故宜城
　　武安南伐勒秦兵疎凿功将夏禹幷谁谓长渠千载后水流犹入故宜城
　　成都
　　杜宇曽为蜀帝王化禽飞去旧城荒年年来呌桃花月似向春风诉国亡
　　檀溪
　　三月襄阳緑草齐王孙相引到檀溪的卢何处埋龙骨流水依前绕大堤
　　青塜
　　玉貌元期汉帝招谁知西嫁怨天骄至今青塜愁云起疑是佳人恨未销
　　李陵台
　　北入单干万里疆五千兵败滞穷荒英雄不伏蛮夷死更筑髙台望故乡
　　河梁
　　汉家英杰出皇都携手河梁话入胡不是子卿全大节也应低首拜单于
　　轵道
　　汉祖西来秉白旄子婴宗庙委波涛谁怜君有翻身术解向秦宫杀赵髙
　　汉宫
　　明妃逺嫁泣西风玉筯双垂出汉宫何事将军封万户却令红粉为和戎
　　豫让桥
　　豫让酬恩岁已深髙名不朽到如今年年桥上行人过谁有当时国士心
　　华亭
　　陆机西没洛阳城呉国春风草又青惆怅月中千岁鹤夜来犹为唳华亭
　　东山
　　五马南浮一化龙谢安入相此山空不知携妓重来日几树莺啼谷口风
　　杀子谷
　　举国贤良尽泪垂扶苏屈死树边时至今谷口泉呜咽犹似秦人【一作当时】恨李斯
　　马陵
　　坠叶萧萧九月天驱兵【一作驘】独过马陵前路古木虫书处记得将军破敌年
　　玉门关
　　西戎不敢过天山定逺功成白马闲半夜帐中停烛坐唯思生入玉门关
　　滹沱河
　　光武经营业未兴王郎兵革正凭陵湏知后汉功臣力不及滹沱一片氷
　　黄河
　　博望沈埋不复旋黄河依旧水茫然防流欲共牛郎语只得【一作待】灵槎送上天
　　皇台
　　秦娥一别凤皇台东入青冥更不回空有玉箫千载后遗声时到世间来
　　五丈原
　　蜀相西驱十万来秋风原下乆裵回长星不为英雄住半夜流光落九垓
　　平城
　　汉帝西征防虏尘一朝围解议和亲当时已有吹毛剑何事无人杀奉春
　　汴水
　　千里长河一旦开亡隋波浪九天来锦帆未落干戈起惆怅龙舟更不回
　　兰台宫
　　迟迟春日满长空亡国离宫蔓草中宋玉不忧人事变从游那赋大王风
　　金牛驿
　　山岭千重拥蜀门成都别是一乾坤五丁不凿金牛路秦惠何由得并吞
　　望思台
　　太子衔寃去不回临臯【一作髙】徒筑望思台至今汉武销魂处犹有悲风木【一作水】上来
　　邯郸
　　晓入邯郸十里春东风吹下玉楼尘青娥莫怪频含笑记得当年失歩人
　　箕山
　　寂寂箕山春复秋更无人到此溪头弃瓢岩畔中宵月千古空闻属许由
　　会稽山
　　越王兵败已山栖岂望全生出会稽何事夫差无逺虑更【一作便】开罗纲放鲸鲵
　　不周山
　　共工争帝力穷秋因此捐生触不周遂使世间多感客至今哀怨水东流
　　虞坂
　　悠悠虞坂路欹斜迟日和风簇野花未省孙阳身没后几多骐骥困盐车
　　秦庭
　　楚国君臣草莽间呉王戈甲未东还包胥不动咸阳哭争得秦兵出武关
　　延平津
　　延平津路水溶溶峭壁巍【一作危】岑一万重昨夜七星潭防见分明神剑化为龙
　　瑶池
　　阿母瑶池宴穆王九天仙乐送琼浆漫矜八骏行如电归到人间国已亡
</div>
    <div class="pagination">
<a href="御定全唐诗_page789.html">上一页</a><span>...</span><a href="御定全唐诗_page785.html">785</a><a href="御定全唐诗_page786.html">786</a><a href="御定全唐诗_page787.html">787</a><a href="御定全唐诗_page788.html">788</a><a href="御定全唐诗_page789.html">789</a><span class="current-page">790</span><a href="御定全唐诗_page791.html">791</a><a href="御定全唐诗_page792.html">792</a><a href="御定全唐诗_page793.html">793</a><a href="御定全唐诗_page794.html">794</a><a href="御定全唐诗_page795.html">795</a><span>...</span><a href="御定全唐诗_page791.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
