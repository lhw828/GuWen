<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 740 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 740 页/共 1083 页</h1>
    <div class="content">　　梁寺
　　立国从来爲战功一朝何事却谈空台城兵匝无人敌闲卧髙僧满梵宫
　　南阳
　　陆困泥蟠未适从岂妨耕稼隐高踪若非先主垂三顾谁识茅庐一卧龙
　　杞梁墓
　　一呌长城万仞摧梁遗骨逐妻囘南邻北里皆孀妇谁解坚心继此来
　　夷门
　　晋鄙兵囘爲重难秦师收斾亦西还今来不是无朱亥谁降轩车问抱关
　　汴河
　　隋皇意欲泛龙舟千里昆仑水别流还待春风锦颿暖栁隂相送到迷楼
　　燕台
　　礼士招贤万古名髙台依旧对燕城如今寂寞无人上春去秋来草自生
　　聊城
　　刃血攻聊已越年竟慿儒术罢戈鋋田单漫逞烧牛计一箭终输鲁仲连
　　西河
　　花貌年年溺水濵俗传河伯娶生人自从明宰投巫后直至如今鬼不神
　　密县
　　百里能将济猛寛飞蝗不到邑人安至今闾里逢灾沴犹祝当时卓长官
　　升仙桥
　　题桥贵欲露先诚此日人皆笑率情应讶临卭沽酒客逢人还作汉公卿
　　破陈
　　猎猎朱旗映防霞纷纷白刃入陈家看看打破东平苑犹舞庭前玉树花
　　白头吟
　　失却青丝素髪生合欢罗带意全轻古今人事皆如此不独文君与马卿
　　短歌行
　　箭飞乌兎竞东西贵贱贤愚不梦齐匣里有琴樽有酒人间便是武陵溪
　　晋河
　　风引征帆管吹高晋君张晏俟雄豪舟人笑指千余客谁是烟霄六翮毛
　　干将墓
　　槖籥氷霜万古闻拍灰松地见余坟应缘神劒飞扬乆水水山山尽是云
　　金谷
　　晋臣荣盛更谁过常向堦前舞翠娥香散艳消如一梦但留风月伴烟萝
　　三闾庙
　　爲嫌朝野尽陶陶不觉官高怨亦髙憔悴莫酬渔父笑浪交【一作教】千载咏离骚
　　易水
　　匕首空磨事不成误留龙袂待琴声斯须却作秦中鬼青史徒标烈士名
　　严陵台
　　一钓凄凉在杳防故人飞诏入山扄终将宠辱轻轩冕髙卧五云爲客星
　　淮阴
　　秦季贤愚混不分只应漂母识王孙归荣便累千金赠爲报当时一饭恩
　　鸡鸣曲
　　金距花冠傍舎栖清晨相呌一声齐开关自有冯生计不必天明待汝啼
　　采桑妇
　　为报踌躇陌上郎蚕饥日晩妾心忙本来若爱黄金好不肯笼更采桑
　　渔父
　　棹月眠流处处通绿簑苇带混元风灵均说尽孤髙事全与逍遥意不同
　　越女
　　玉貌何曾爲浣沙只图句践献夫差苏台日夜唯歌舞不觉干戈犯翠华
　　望思台
　　不忧家国任奸臣骨肉翻为蓦路人巫蛊事行寃莫雪九层徒筑见无因
　　比干墓
　　国乱时危道不行忠贤谏死胜谋生一沈寃骨千年后垅水虽平恨未平
　　郢中
　　莫言白雪少人听髙调都难称俗情不是楚词询宋玉巴歌犹掩绕梁声
　　北海
　　汉臣曾此作缧囚茹血衣毛十九秋鹤髪半垂龙节在不闻青史说封侯
　　招屈亭
　　三闾溺处杀怀王感得荆人尽缟裳招屈亭边两重恨逺天秋色暮苍苍
　　屈祠
　　不肯迂囘入醉乡乍吞忠梗没沧浪至今祠畔猨啼月了了犹疑恨楚王
　　铜雀台
　　铜雀台成玉座空短歌长袖尽悲风不知仙驾归何处徒遣颦眉望汉宫
　　斑竹祠
　　九处烟霞九处昏一囘延首一销魂因慿直节流红泪图得千秋见血痕
　　题李太尉平泉庄
　　水【一作平】泉花木好高眠嵩少纵横满目前惆怅人间不平事今朝身在海南边
　　战城南
　　风沙刮地塞云愁平旦交锋晚未休白骨又霑新战血青天犹列旧旄头
　　延平津
　　三尺晶荧射斗牛岂随凡手报寃讐延平一旦为龙处看取风云布九州
　　项亭
　　不修仁徳合文明天道如何拟力争隔岸故乡归不得十年空负防山名
　　乌江
　　兵散弓残挫虎威单枪匹马突重围英雄去尽羞容在看却江东不得归
　　绿珠
　　大扺花顔最怕秋南家歌歇北家愁从来几许如君貌不肯如君坠玉楼
　　升仙桥
　　汉朝卿相尽风云司马题桥众又闻何事不如杨得意解搜贤哲荐明君
　　隋栁
　　夹浪分堤万树余为迎龙舸到江都君看靖节髙眠处只向衡门种五株
　　杨栁
　　亚夫营畔栁蒙蒙隋主堤边四路通攀折赠君还有意翠眉轻嫩怕春风
　　桐江
　　光武重兴四海宁汉臣无不受浮荣严陵何事轻轩冕独向桐江钓月明
　　招隐
　　罢听泉声看鹿羣丈夫才策合匡君早携书劒离岩谷莫待蒲轮辗白云
　　陈宫
　　椒宫荒宴竟无疑倐忽山河尽入隋留得后庭亡国曲至今犹与酒家吹
　　樊将军庙
　　玉辇曾经陷楚营汉皇心怯拟休兵当时不得将军力日月须分一半明
　　东海
　　舟雪浪映花顔徐福将竟不还同作危时避秦客此行何似武陵滩
　　昭君
　　汉家天子鎭寰瀛塞北羌胡未罢兵猛将谋臣徒自贵蛾眉一笑塞尘清
　　五湖
　　已立平吴覇越功片帆髙飏五湖风不知战国官荣【一作纵横】者谁似陶朱得始终
　　渑池
　　西秦北赵各称髙池上张筵列我曹何事君王亲击缶相如有劒可吹毛
　　函谷关
　　脱祸束奔壮气摧马如飞电毂如雷当时若不听弹铗那得关门半夜开
</div>
    <div class="pagination">
<a href="御定全唐诗_page739.html">上一页</a><span>...</span><a href="御定全唐诗_page735.html">735</a><a href="御定全唐诗_page736.html">736</a><a href="御定全唐诗_page737.html">737</a><a href="御定全唐诗_page738.html">738</a><a href="御定全唐诗_page739.html">739</a><span class="current-page">740</span><a href="御定全唐诗_page741.html">741</a><a href="御定全唐诗_page742.html">742</a><a href="御定全唐诗_page743.html">743</a><a href="御定全唐诗_page744.html">744</a><a href="御定全唐诗_page745.html">745</a><span>...</span><a href="御定全唐诗_page741.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
