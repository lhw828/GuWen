<!DOCTYPE html>
<html>
<head>
    <meta charset="UTF-8">
    <title>全宋诗 - 第 9616 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9616 页/共 11672 页</h1>
    <div class="content">
杨万里　萧照邻参政大资挽诗二首
    父子双晁董，中兴只一家。
    里刚金百链，表粹玉无瑕。
    死力扶忠善，生平嫉佞邢。
    古人少全传，公传即非夸。

杨万里　萧照邻参政大资挽诗二首
    东府辞金印，南园伴赤松。
    门阑无薏苡，泉石自从容。
    忽作丁威鹤，云亡老子龙。
    一哀缘殄瘁，不是涕无从。

杨万里　小泊梅堰登明孝寺
    泊船梅堰日微升，一迳深深唤我登。
    随分垂杨兼老桧，备员野寺更残僧。

杨万里　小泊新丰市
    也知小倦泊楼船，何苦争先柳岸边。
    须把碧篙摇绿净，舟人不惜水中天。

杨万里　小泊英州二首
    人人藤叶嚼槟榔，户户茅檐覆土床。
    只有春风不寒乞，隔溪吹度柚花香。

杨万里　小泊英州二首
    数家草草劣无多，跕水飞鸢也不过。
    道是荒城斗来大，向来此地著东坡。

杨万里　小池
    泉眼无声惜细流，树阴照水爱晴柔。
    小荷才露尖尖角，早有蜻蜓立上头。

杨万里　小池荷叶雨声
    午梦西湖泛烟水，画船撑入荷花底。
    雨声一阵打疏蓬，惊开睡眼初蒙松。
    乃是池荷跳急雨，散了真珠又还聚。
    幸然聚作水银泓，泻入清波无觅处。

杨万里　小孤山
    大姑老已丑，小姑少而秀。
    婷婷独立水精宫，罗袜生尘飘翠袖。
    彭郎坦腹方醉眠，小姑起舞春风前。
    古来同室无双美，天壤乃有彭郎子。

杨万里　小集食藕极嫩
    比雪犹松在，无丝可得飘。
    轻拈愁欲碎，未嚼已先销。

杨万里　小立净远亭
    清景无终极，频来未属厌。
    远山秋后出，茅屋近来添。

杨万里　小楼晚眺云日
    小楼挂上绿窗棂，落日孤云万态生。
    碧玉峰峦白银绿，峰峦暗处绿偏明。

杨万里　小瓶梅花
    梅萼才开巳乱飞，不堪雨打更风吹。
    萧萧只隔窗间纸，瓶里梅花忽不知。

杨万里　小憩栟楮
    筝舆放下倦腾腾，睡倚胡床撼不应。
    榉柳细花吹面落，误挥团扇扑飞蝇。

杨万里　小憩二龙争珠，盖两长岭夹一圜峰故名。自此出官路入山路云
    田路直复萦，肩舆斜还正。
    如何晴三日，犹自滑一径。
    缺岸有危践，方轸无稳兴。
    不跌先独惊，稍坦深自庆。
    肯信坐者安，不及行者病。
    昨来九轨涂，可思不可更。
    忽逢两苍蚢，争此一照乘。
    颇欲问故老，双争谁孤胜。
    水声乱人语，一辞无真听。
    轻风泛秧畴，众绿久未定。
    崎岖从此始，辛苦何时竟。

杨万里　小憩揭家冈，谛观桐阴
    仰看阳光只见空，不如影里看梧桐。
    莫言日脚无行迹，偷转零分破寸中。

杨万里　小憩土坊镇新店，进退格
    下轿逢新店，排门得小轩。
    中间一棐儿，相对两蒲团。
    椽竹青留节，檐茅白带根。
    明窗有遗恨，接处纸痕班。

杨万里　小箬岭望见灵山
    青鞋紫陌倦黄埃，送眼灵山一快哉。
    碧玉熏炉天半立，青莲花萼雾中开。
    宿云准拟偷将去，晓日殷勤唤出来。
    欲琢新诗鑱绝壁，梯空上去御风回。

杨万里　小箬舟中望月
    偶於古柳檕春船，云放千峰月满川。
    跳入广寒宫里坐，下看碧玉镜中天。
    斯须万象都成雪，遮莫三更且未眠。
    归到金陵入官府，梦中说梦也无缘。

</div>
    <div class="pagination">
<a href="全宋诗_page9615.html">上一页</a><span>...</span><a href="全宋诗_page9611.html">9611</a><a href="全宋诗_page9612.html">9612</a><a href="全宋诗_page9613.html">9613</a><a href="全宋诗_page9614.html">9614</a><a href="全宋诗_page9615.html">9615</a><span class="current-page">9616</span><a href="全宋诗_page9617.html">9617</a><a href="全宋诗_page9618.html">9618</a><a href="全宋诗_page9619.html">9619</a><a href="全宋诗_page9620.html">9620</a><a href="全宋诗_page9621.html">9621</a><span>...</span><a href="全宋诗_page9617.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
