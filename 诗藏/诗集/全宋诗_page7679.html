<!DOCTYPE html>
<html>
<head>
    <meta charset="UTF-8">
    <title>全宋诗 - 第 7679 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 7679 页/共 11672 页</h1>
    <div class="content">    重调蛾黛为眉浅，再试弓鞋与步迟。
    紫府烟花莺唤醒，仙房云雨鹤通知。
    帘低红杏春风暖，清梦应曾见旧师。

孙惟信　句
    柳外细听莺燕语，声声似度鞠花新。

孙惟信　玲珑山
    晋汉高人迹已陈，同君仙屐叩山灵。
    涧悬白练流云液，路夹苍虬耸石屏。
    鸟下老藤摇翠木，僧归寒屋钥秋扃。
    萧萧落日闻笙鹤，满耳天风聒醉醒。

孙惟信　秦村午炊
    饭熟羹香客寐残，秦村山水树阴寒。
    古今一样邯郸枕，觉后方才做梦看。

孙惟信　深院
    深院清明冷凤箫，梨花寂寂雨潇潇。
    秋千一架红墙角，终日无人影自摇。

孙惟信　题崇寿院
    未欲鞭龙上玉京，赤城来炼八霞精。
    松风浩荡吹秋暑，偶到弥陀寺里行。

孙惟信　题载雪录
    诗字峥嵘照眼开，人随尘劫挽难回。
    清苕载雪流寒碧，老我扁舟独自来。

孙惟信　小院
    小院无人竹簟铺，昼眠难稳客心孤。
    窗前嫌怕惊残梦，自掷青梅打鹧鸪。

孙纬　献寿诗
    面脸丹如朱顶鹤，髭髯长似绿毛龟。
    欲知相府生辰日，此是人间祭灶时。

孙文叔　柳絮
    宫柳垂垂拂苑墙，啼莺惊梦暗心伤。
    起来羞见空中絮，也得随风入御床。

孙文昭　往浙西别王龟龄
    中原回首尚胡尘，世事徒惊日月新。
    羁旅不堪频作别，壮怀虽大已甘贫。
    南来求友传三益，西去论心有几人。
    别后梦魂何处是，祗应来往慎江滨。

孙吴会　句
    游人只解游晴昼，风雨朝昏尽属君。

孙吴会　雁来红
    訾碧成朱被眼瞒，分明是叶作花看。
    道人本不知香色，只与窗前草一般。

孙锡　东池
    一片沧州景，寒光湛碧流。
    有时双鲤跃，尽日采鸳浮。
    绿荇千丝密，红蕖万朵稠。
    琴尊约佳客，乘月泛归舟。

孙锡　句
    句溪虽可鉴，未若宛溪清。

孙信臣　句
    王粲初开井，山翁旧醉池。
    林掩羊公庙，渊沈杜预碑。

孙信臣　襄阳怀古
    孔明高卧处，庞统旧居时。
    遇主龙方起，逢辰骥莫追。

孙雄飞　灵隐莲峰堂
    堂开金色界，梵客为钩帘。
    山影碧侵座，水声清绕檐。
    粉云埋石脚，珠露泣松髯。
    终拟携孤笛，凭栏唤玉蟾。

孙雄飞　钱塘感兴
    百年承袭地，和气媚芳尘。
    车马当吴会，山川与楚邻。
    酒楼弦管暮，花市绮罗春。
    风俗真佳丽，多应笑鲁民。

孙雄飞　上天竺
    行穷湖上径，迤逦到林峦。
    地瘦马蹄涩，水清山骨寒。
    楼台栖树沙，钟磬闹云端。
    自笑利名役，未能来挂冠。

孙岩　别乡人席间作
    昔向率山别，离愁尚故乡。
    今来嵊亭聚，纵乐是殊方。
    新草偷江绿，垂阳配酒黄。
    子仍先我去，留滞奈耕桑。

孙岩　兵后绩溪道中
    古道缘流水，寒郊带断烟。
    稀疏鸦种麦，羞涩女耕田。
    人事休兵后，秋怀落木前。
    小苏遗翰墨，今古一山川。
</div>
    <div class="pagination">
<a href="全宋诗_page7678.html">上一页</a><span>...</span><a href="全宋诗_page7674.html">7674</a><a href="全宋诗_page7675.html">7675</a><a href="全宋诗_page7676.html">7676</a><a href="全宋诗_page7677.html">7677</a><a href="全宋诗_page7678.html">7678</a><span class="current-page">7679</span><a href="全宋诗_page7680.html">7680</a><a href="全宋诗_page7681.html">7681</a><a href="全宋诗_page7682.html">7682</a><a href="全宋诗_page7683.html">7683</a><a href="全宋诗_page7684.html">7684</a><span>...</span><a href="全宋诗_page7680.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
