<!DOCTYPE html>
<html>
<head>
    <meta charset="UTF-8">
    <title>御定佩文斋咏物诗选 - 第 281 页/共 386 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋咏物诗选 - 第 281 页/共 386 页</h1>
    <div class="content">　　一茎两三花低垂朝露开帘弄幽色时有香风度
　　七言絶句
　　闺妇　　　　　　　　　　【唐】白居易
　　斜凭绣牀愁不动红绡带缓绿鬟低辽阳春尽无消息夜合花前日又西
　　合昬　　　　　　　　　　【宋】韩　琦
　　合昬枝老拂檐牙红白开成蘸晕花最是清香合蠲忿累旬风送入窗纱
　　京城杂咏　　　　　　　　【元】欧阳
　　白玉堂前夜合花髙髙绿树散朱霞朝来如见唐人画系着谁家白鼻騧
　　游仙诗　　　　　　　　　【明】叶小鸾
　　可是初逢萼绿华琼楼烟月几仙家坐中听彻凉州曲笑指窗前夜合花












　　御定佩文斋咏物诗选巻三百二十二
　　钦定四库全书
　　御定佩文斋咏物诗选巻三百二十三
　　紫薇花类
　　五言古
　　紫薇　　　　　　　　　　【唐】杨于陵
　　晏朝受明命维夏走天衢逮兹三伏候息驾万里途省躬既局蹐结思多烦纡簿领幸无事宴休谁与娯内斋有佳树双植分庭隅绿叶下成幄紫花纷若铺摛霞晚舒艳凝露朝垂珠炎沴昼方铄幽姿闲且都夭桃固难匹芍药宁为徒懿此时节乆讵同光景驱陶甄试一致品彚乃散殊濯质非受采无心那夺朱粤予乆羁旅留赏益踟蹰通夕靡云倦西南山月孤
　　和彬州杨侍郎翫郡斋紫薇花十四韵
　　【唐】刘禹锡
　　几年丹霄上出入金华省暂别万年枝看花桂阳岭南方足竒树公府成佳境绿阴交广除明艳透萧屏雨余
　　人吏散燕语帘栊静懿此含晚芳翛然忘簿领紫茸垂组绶金缕攒锋頴露溽暗传香风轻徐弄影苒弱多意思从容占光景得地在侯家移根近仙井开樽好凝睇倚瑟仍囘颈游蜂驻防冠舞鹤迷烟顶兴生红药后爱与甘棠并不学夭桃姿浮荣在俄顷
　　五言律
　　紫薇花　　　　　　　　　【唐】刘禹锡
　　明丽碧天霞丰茸紫绶花香闻荀令宅艳入孝王家几嵗自荣辱髙情方叹嗟有人移上苑犹是占年华
　　紫薇　　　　　　　　　　【明】薛　蕙
　　紫薇开最乆烂熳十旬期夏日逾秋序新花续故枝楚云轻掩冉蜀锦碎参差卧对山窗下犹堪比鳯池
　　七言律
　　紫薇　　　　　　　　　　【唐】白居易
　　紫薇花对紫薇翁名目虽同貌不同独占芳菲当夏景不将顔色托春风浔阳官舍双髙树兴善僧庭一大丛何似苏州安置处花堂栏下月明中
　　临发崇譲宅紫薇　　　　　【唐】李商隐
　　一树浓姿独看来秋庭暮雨类轻埃不先揺落应有待已欲别离休更开桃绶含情依露井栁绵相忆隔章台天涯地角同荣谢岂要移根上苑栽
　　五言絶句
　　平望夜泊　　　　　　　　【明】王穉登
　　店傍栽紫薇顔色鬭江霞我家庭下树归日正开花
　　七言絶句
　　紫薇花　　　　　　　　　【唐】白居易
　　丝纶阁下文书静钟鼓楼中刻漏长独坐黄昬谁是伴紫薇花对紫薇郎
　　见紫薇花忆微之　　　　　　白居易
　　一丛闇淡将何比浅碧笼裙衬紫巾除却微之见应爱人间少有别花人
　　紫薇花　　　　　　　　　【唐】杜　牧
　　晓凝瑞露一枝新不占园中最上春桃李无言又何在向风偏笑艳阳人
　　阁下暮春　　　　　　　　【宋】王禹偁
　　诏书稀少日何长闲枕通中睡一塲院吏报来丞相出紫薇花影上东廊
　　次韵钱穆父紫薇花　　　　【宋】苏　轼
　　折得芳蕤两眼花题诗相报字横斜箧中尚有丝纶句坐觉天光照海涯
　　入直召对选徳殿赐茶而退　【宋】周必大
　　绿槐夹道集昬鸦勅使传宣坐赐茶归到玉堂清不寐月钩初上紫薇花
　　紫薇　　　　　　　　　　【宋】杨万里
　　晴霞艳艳覆檐牙綘雪霏霏防砌沙莫管身非香案吏也移牀对紫薇花
　　凝露堂前紫薇花两株每自五月盛开九月乃
　　衰　　　　　　　　　　　杨万里
　　似痴如醉弱还嘉露压风欺分外斜谁道花无红百日紫薇长放半年花
　　紫薇　　　　　　　　　　【宋】刘克庄
　　风标雅合对词臣暎砌窥窗伴演纶忽发一枝深谷里似知茅屋有诗人
　　和省郎杜徳常清明三絶兼简王君实艺林
　　【元】宋　褧
　　闲门景物苦无涯栁拂青丝杏衬霞醖借仙郎谁得似官曹常对紫薇花
　　题石睿学士图　　　　　　【明】徐　霖
　　归来廐马踏堤沙囘首彤楼路渐赊遥想禁门金锁合一庭月浸紫薇花



　　御定佩文斋咏物诗选巻三百二十三
　　钦定四库全书
　　御定佩文斋咏物诗选巻三百二十四
　　木兰花类
　　五言律
　　陈秀才庭际木兰　　　　　【唐】方　干
　　昔见初栽日今逢成树时存思心更感绕看歩还迟蝶舞揺风蘂莺啼含露枝徘徊不忍去应与醉相宜
　　五言排律
　　题灵祐上人法华院木兰花　【唐】刘长卿
　　庭种南中树年华几度新已依初地长独发旧园春暎日成华盖揺风散锦茵色空荣落处香醉往来人菡萏千灯徧芳菲一雨均髙柯倘为楫渡海有良因
　　五言絶句
　　木兰　　　　　　　　　　【宋】郑　侠
　　未识春风面先闻乐府名洗妆侬出塞进艇客登瀛
　　七言絶句
　　戏题木兰花　　　　　　　【唐】白居易
　　紫房日照胭脂坼素艳风吹腻粉开怪得独饶脂粉态木兰曾作女郎来
　　题令狐家木兰　　　　　　　白居易
　　腻如玉指涂朱粉光似金刀剪紫霞从此时时春梦里应添一树女郎花
　　木兰花　　　　　　　　　【唐】李商隐
　　洞庭波冷晓侵云日日征帆送逺人几度木兰舟上望不知元是此花身
　　木兰　　　　　　　　　　【宋】张芸叟
　　石上红花低照水山头翠篠细含烟天生一本徐熙画只欠鹧鸪相对眠
　　春日闲居　　　　　　　　【明】王虞鳯
　　浓阴栁色罩窗纱风送炉烟一缕斜庭草黄昬随意绿子规啼上木兰花
　　御定佩文斋咏物诗选巻三百二十四
　　钦定四库全书
</div>
    <div class="pagination">
<a href="御定佩文斋咏物诗选_page280.html">上一页</a><span>...</span><a href="御定佩文斋咏物诗选_page276.html">276</a><a href="御定佩文斋咏物诗选_page277.html">277</a><a href="御定佩文斋咏物诗选_page278.html">278</a><a href="御定佩文斋咏物诗选_page279.html">279</a><a href="御定佩文斋咏物诗选_page280.html">280</a><span class="current-page">281</span><a href="御定佩文斋咏物诗选_page282.html">282</a><a href="御定佩文斋咏物诗选_page283.html">283</a><a href="御定佩文斋咏物诗选_page284.html">284</a><a href="御定佩文斋咏物诗选_page285.html">285</a><a href="御定佩文斋咏物诗选_page286.html">286</a><span>...</span><a href="御定佩文斋咏物诗选_page282.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
