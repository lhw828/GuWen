<!DOCTYPE html>
<html>
<head>
    <meta charset="UTF-8">
    <title>台湾诗钞 - 第 28 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾诗钞 - 第 28 页/共 62 页</h1>
    <div class="content">
　　闻人话北部警事感作

　　昔日大坪聚建儿，沿山沿海驱岛夷；风声鹤唳八公兵，篝火狐鸣五丈旗。义旗一扬一再起，三载东洋惊祸水；岛民虽被作牛羊，敌兵有时成蝼蚁。自从孤旅不可撑，梅子坑里为秦坑；敌人眼中无铁屑，酷毒暴政尽施行。粒粟寸丝难苟活，千家万家遭剥夺；十羊真有九人牧，一鸡长遭百刀割。环山蔽海无所逃，釜中燥蟹箝巨螯；残喘偷生不容喙，医疮剜肉竟焚膏！沧海横流时一泄，涓涓忽洒苌弘血。去冬北部鬼雄呼，四十人把倭人杀。一时视死如同归，五人之豪颜佩韦；况有同心数十辈，千秋义冢高巍巍。昔人愿近要离墓，如君之徒堪比数；恨予读书身手弱，闻风空式怒蛙怒！

　　绿林豪

　　东洋兵气森如霜，破敌无声如虎狼；一拳海上黑丸地，地窄不足供回翔。数辈弹压有余势，狰狞恶貌惊洪荒；谁知绿林多豪客，小丑不量出跳梁！昼在山场夜城郭，凌空蔽日如飞蝗；一指障目无泰山，劫夺民居穿营房。洋兵瑟缩不敢出，有如猛虎畏群羊；四围鸣炮声汹汹，两傍列炬光煌煌。小寇由来过大敌，正正旗鼓阵堂堂；入室横行无所惧，往复倒橐又翻囊。委蛇欲退不遽退，辄向营头鸣数枪；行人复说太坪山，白日出劫洋兵行。初谓一吼噤万窍，谁知满身生烂疮；南北烟尘复四起，兵且难在况善良！呜呼绿林客，恨不为国出宣力！

　　闻日军搜山感赋

　　乾坤长肃杀，海上战争多；番队日鸣炮，山民夜枕戈。炎昆糅玉石，覆卵扫巢窠。世界今如此，苍生且奈何！

　　闻难民逃居山内感赋

　　瘴雾杳层层，逃荒有客登。箐开今日路，崖断古时藤；穴树同林狖，穿岩比石鲮。天荆与地棘，何处汝飞腾？

　　囚人哀

　　惨惨新竹城，凄凄苗栗路；阴风四面来，颓云千里布。警吏夜缚人，如狼驱走兔；三五同一牢，百十同一捕。骈首就死期，悲情谁得诉！亦有为鬼雄，一瞑绝不顾。可叹「瓜蔓抄」，荆棘在跬步；毙木作标枝，生涯付草露！贷死有轻条，犴门长禁锢；仰首海东天，覆盆日为暮。长此黑漆乡，黡然不求寤；微尘一张眦，时时堪恐怖。逝者长可哀，存者一何慕！海山有鲸蜺，京观封无数；悲风散毅魂，何处五人墓？

　　见台湾保甲连坐法感题

　　商鞅死后无罪魁，今见东邦炀死灰；秦法每甘骈戮尽，苗刑又见罚锾来。朱儒处处埋坑坎，乌鬼家家养祸胎（人语朱儒，陆诗句也。乌鬼，杜诗注：一作姜神，一作豕也。盖放牛羊豕于路者，亦立有罚锾法）。竟岛拚将人物敝，鸡栖连栅不须哀！

　　援道殍志感

　　茕茕有老妇，委作道旁餧。无名登尺册（此地最忌无籍名之人），收容同有罪；保甲连坐条，斯言非汝绐。闻汝丈夫子，身材亦磊磈；避乱逢倭兵，竟作刀边醢！老妇无所依，流离成冗猥；身体罹残疾，病容日腲腇。视之怀为伤，赠之以货贿。茫茫天地间，转轮为苦海；沈溺彼何人，悲声有余欸！济物须乐施，厚费宜无悔；常持此寸心，聊以补真宰。

　　大扫除

　　壬寅夏四月，「土匪」大扫除；号令一朝下，万室为邱墟。当其设甘饵，信誓说降初；始作周、郑质，继藏盟府书：长待以不死，山泽任樵渔。服从一以久，杀机起籧篨；南北及中央，同日入周阹。一时敦杯酒，万口为臡葅。一、二勇决夫，枪火伏衣裾；作势与之敌，反噬不踌躇：木毙人亦摽，虽死异羊猪。余悉骈首戮，载出薄笨车。妇孺从流移，人弃室亦潴。南投、斗六间、杀气惨不舒；阴风扑人面，磷火遍里闾。哀哉归顺徒，不得求为鱼！

　　剧新百一诗

　　新政言难罄，聊为举一隅；岂能鱼漏网，长觉雉离孕。天地空亭毒，江山等弃繻；闾阎虚盖藏，郊邑伏■〈艹佳〉苻。律例繁兼猛，生谋有若无；千方图需索，百末责均输。抑勒将刑迫，吹求藉势驱；削脧吞弱肉，征榷尽锱铢。铸鼎欺编户，怀琛罪匹夫；明征同寇夺，暗取似穿窬。豢吏专苛敛，供军厉急需：虞衡山作贡，盐府海为枯；酒务重重酤，糖园处处租。一朝开市里，万井变官途。金币难三品，权量锢五都。风云惊发号，雷火骇严符；暮令朝旋改，前科后顿殊。衣冠皆獶杂，逻视总貔貙；侦伺穷幽隐，公私肆觊觎。死亡因细薄，陷溺在须臾；日日遭鞭挞，家家苦役徒。深文真刻酷，善政益模糊。检疫寒侵骨，焚尸痛切肤；牛羊登册籍，鸡犬禁逃逋。灾害伊谁恤？烦冤底处呼？秉威官长暴，立宪下民愚。黑界盆中戴，黎先机上屠；锄夷虽苟免，波累惨追捕。连坐商鞅重，坑降白起麤；杀机深北鄙，种类落东胡。耆旧沦舆皁，农工比隶奴；低徊思曩昔，彷佛隔黄、虞！

　　叩阍辞

　　海外之民同戴天，覆盆在顶天悬悬；天所覆载无颇偏，何为此地民颠连！乙、丙之际烽燧然，丁、戊之交民孔瘨。天魔对人舞跰跹，鱼羊食人血湔湔；杀人如篦如草菅，民居此间如拘孪：足如茧缚手如卷，如肉如醢在刀边。如獐如麋虎狼前，虎则咆哮狼流涎；耳雷鼻火涎如泉，磨牙抉爪为戈鋋。罗剎鬼国黑风旋，人肉为粮膏为餐；一餐未饱万骨攒，肩髀高于火焰山。浑沌无窍亦镵镌，况为血气何能全！不角不爪堪一叹，天骄肆虐群生孱；人类尽为异类残，何有飞走及彋彋！杀机所逞毒■〈雨上漫下〉■〈雨上漫下〉，蒸为疫疠及黄瘅；纷纷跕跕堕鸟鸢，死或僵仆病迍邅，病者死者郊遂迁。不然须遭鞭与挞，重则系缧年复年。或鸩而死即方便，讳死讳病泪涟涟！人间万户如禁烟，疫所不及亦苦旃；防病骈将无病牵，瓜蔓之抄果蔓延。我且翘首一问天：天纵彼暴何为焉？岂为气数天无权！古有大劫经三千，劫灰未满无可填，须将人类劫中煎。但是为劫何矫虔，祇将一岛付炎燀？东西之海何平平，中央一土独倒颠。文物之邦辱腥膻，伦类之祖一线绵；未知冥冥夫何言，高高下下皆陶甄。生人机械亦戋戋，天岂无力为转圜？何为坐视巨喙专！山有罴貙野有豻，狰狞头角行瞒跚。避地欲到天门难，仰空呼吁天阊关！

　　入市书所见

　　荔支上市新桃红，绿竹雨过笋坼丛；村家争趁挑菜节，街店初度卖鱼风。杖头挂钱拟沽酒，酒楼近在市门东。入市■〈敝〉■〈薛〉纔数步，捞虾卖浆如走兔；碎裂粥鼓折饧箫，蚝筐满地钱满路。蓬头乱发捉向官，皤叟啼哭黄童怖；青春白昼此何为，官役执鞭处处怒？旁人嘶声向我云：沿途贩卖例罚布；鞭扑尚觉施小惩，重则科条须禁锢。市上有门门有亭，小贩须从此中停；牟利之夫蝇头聚，公徒敛钱一一经。此钱为汝谋卫生（日本法：市上所敛税，谓为卫生费），民愚不知自犯刑。日斜市远无人过，肉味蝼漏鱼郁腥。我闻此故三叹息，营求锱铢比盗贼。年来斗米贵如珠，一寸之丝当尺璧；斥牛出犊充赋租，质子典衣供悉索。朝卖芋拳夕卖瓜，穿巷入街行蹜踖。天阴雀冻乌毕逋，空仓日日走饥鼯；门前门后锒铛呼，临江谁有千头奴？节食缩衣犹不足，可复酒家唤当炉？

　　洋关行

　　海风琅琅海天高，西油东布千百舠；载以宝筏三五篙，未到鹿门皆逋逃。关吏狞狞如鬼号，背上火枪腰铁刀；下水挽筏牵上岸，充作公货饶尔曹。商人瞠视两眼如巨鳌，泣诉不可得，关吏瞋尔言啰嘈：吮尔皮血监尔膏，东头有虎千百牢！

　　田野即事（三首录一）

　　官吏日扣门，敲扑驱种蔗。糖税归国家，糖利归会社；农户绝饔飧，啼饥穷日夜。农夫剧苦辛，为农难为稼；蔗田虽有收，贱估不论价。昨来大雨风，蔗苗况如赭；徙倚到东皋，嗷嗷盈四野。去年雨烂苗，今年风残稻；陂塘处处干，水租征更早。野田璺如龟，无禾亦无草；农夫畏出门，坐饿成枯槁。妇孺啼于床，牛羊号于皋；粒米贵如珠，况乃乏刍藁！荷鉏何处施？悠悠望有昊！

　　田亩叹

　　勺水不得濡，复欲征水租；水租犹尚可，地租急追呼。水租为公用，地租为国帑；厉行籍没法，不比偿宿逋。窃叹商鞅家，无此聚敛徒！丁户计口收，房屋亦征输；入市复算缗，锥末及锱铢：削脧将到骨，未止占剥肤。茫茫沧海桑，何日变膏腴！损失泣万家，我亩良区区（去年造铁路，所捐台湾田亩以亿万计）。

　　斗米叹

　　斗米易钱钱一囊，台湾未闻此奇荒；闻之自古疑荒唐，不意年来屡屡尝。今年米价尤殊昂，一斗二升银煌煌；市中之米作珠量，食米之人膏粱肠。贫民得米为米浆，升杓在手千金装；又有无米无可望，朝朝采藿登首阳。旱潦之后草色黄，茹草不得为寇攘；明火杀人取所藏，比于倭人尤堂皇。劫夺孰与税敛强，时或放火烧民房；亦习洋氛效薄凉，暴政焚杀皆寻常。盗为饥驱情可伤，况有道殣无劻勷；算及锱铢添税章，民不得食泪汪汪。房捐市税何得偿？说增一倍告四方；人人争欲望苍苍，望天或雨钱与粮！无肉可敷眼前疮，无水可苏頳尾鲂；呜呼！无米孰为指太仓？

　　哀鸿篇

　　闻说云林地，今年遭屠杀；垂翅落机中，破脑不得脱。家室既摧残，脂膏亦剥割；造化岂不仁，生物付夭阏！哀哀群羽毛，振振难为活；凌空思奋发，樊笼终有括。中或失其群，饥鸣徒嘎嘎；被絷啼向人，相视犹胡越！

　　更有澎湖路，沧桑海忽枯；三十六峰屿，一旦焦为卢。水■〈卤戌〉不得雨，即雨草不苏；鸿雁来何为？泽中徒叫呼！岂有食可谋，更无田可芜；注年海为耕，无食且饱鱼。嗟哉鱼不得，啼血催胸臆；造物不孳生，吾为汝恻恻！

　　恻恻复恻恻，鸠形兼菜色。城狐杂社鼠，日攒太仓食。太仓日以盈，狐鼠日以生；哀鸿自嗷嗷，岂有利爪争！西风满地来，四野闻悲声。昔日随阳鸟，今日刀俎鲭；罗网多杀机，天地为阴坑！我闻造化心，孵育靡不宁；五雀与六燕，安有滋重轻！闻我哀鸿诗，应为心怦怦。

　　估客行

　　曾闻海上蓬莱山，珊瑚之树翡翠环；贸易往往得奇货，千艘万舶任去还。今日来时非畴昔，蝄蜽攫人惊远客；牵船上岸不敢行，千金万宝皆一掷。坵墟惨淡何市阛，轻行辄罚千百锾。去家复苦远，居此复苦艰；误入蓬莱山上山，无乃南峤鬼门关！

　　剿番行

　　台湾前清归顺之番，已过三分之二；所未归顺余番，佐久间总督请以五年平之——今其季也。议院因其未成功，不许再展年限；故今年锐欲攻击中路诸番。台湾以中路入埔里社之山为最广，而库鲁句番者——日本所谓太鲁阁番，又处深山之深，故其施工较难；而军民之困如此。

　　山獠穷居深山中，亘古不与秦人通；重重迭嶂云烟阻，渺渺危峦霜雪封。生聚虽如三僰众，杀锋未似五溪凶；如何下策用火攻，西海直侵东海东！不比牂河下庄蹻，岂同巴蜀通唐蒙！忆昔汉家天子诏，划将瓯脱为边徼；侏儒有语安耕猎，烽燧无熇封岭峤。南北輴蛮虽棱威，中央靡莫未原燎；长与深林养鹿茸，何事将军夸■〈票鸟〉鹞！乃今穷兵踏■〈乔亢〉■〈虚亢〉，炮火所飞狐狸叫。重崖阴阴无日曜，滚滚溪流石陡峭；暑寒不时风■〈穴上叫下〉窱，冰块纷纷随潦漂。役夫闻道身虺隤，兵士重毡镜远眺；酒保技师收厚利，台人号哭倭人笑！台人久作釜中鱼，生番、孰番奚安居！耕地一蹂无秸粒，山庐一火无籧篨；番人逃窜成猿狙，山中来往随豪猪。可怜千炮深箐溜，顿使三危众骨葅！回视番巢万蚁垤，一朝如蚁遭扫穴；白石苔封苦役骸，青山瀑泻藤猺血。花莲港与合欢山，两军遥举互包截；东西战队未双连，南北挽输劳九折。寄言番妇莫冤啼，嗟我周黎亦靡孑！

　　大讨伐

　　丙午方隆冬，生番大讨伐；迭嶂摩青天，连营一齐发。白日照深箐，朔风响林樾；烈火焚高邱，炮声夜未歇。凿齿与雕题，相逢即驰突。其俗本狉榛，其人如鹰鹘；抚之曾几时，屠之起仓猝。始为垦荒来，辟土不容忽；遂使瓯脱间，亦走东洋卒。平野多草莱，何用入穷窟！师劳久无功，万山掷枯骨。狞树蛇蛰蟠，怪石鬼面凸；谷暗丛木呼，径险古苔滑。生番何处栖？腥风动溟渤；呦呦麋鹿哀，莽莽狐兔没。长坑无所施，群峰立峍崒。

　　地震行

　　今年二月二十三日，天甫黎明，地忽大震。罹其灾者，嘉义地方最惨，斗六地方次之。嘉义、斗六之间，山中裂六、七里，深亦如之；溪水为沸。嘉义城及所属梅仔庄、打猫庄、新港庄，屋无一存，地为邱墟。

　　维岁丙午月刚卯，天柱倾颓地轴挠；星辰易位山川崩，五行二气同纷搅。日月未悬天未开，大造莽莽飞黄埃；巨灵怒劈太华来，坤舆斮破声如雷。六鳌断足化万能，娲皇一见心为哀。哀哉，城郭阛阓为蒿莱，血肉肤躯为废骸！高岸深谷何所有？不见人烟唯阴霾。初如大块抟抔土，神工鬼伯擂地鼓（凡地震之初，地必如春雷之鸣。地鼓，出「广舆记」）；人寰簸荡无立锥，海水翻腾有飞弩；惊心下界多游魂，转瞬九渊欲沈羽。陷落诸罗十万家，人物邱陵尽泥沙。四海龙战玄黄血，千山龟坼纵横叉；不信乾坤又灰烬，可怜髑髅皆齿牙！哭夫、哭子、哭父母，惨淡往来鲁国髽；岂知蓬莱昔翻覆，神山久已沈大陆！地上龙蛇多杀机，民间鸡犬争觳觫。虽有孑遗半死生，阿鼻牛首怒狰狞；暂偷食息鱼游釜，终见漂流蚁满城。天心如此已可叹，何为此遭益糜烂？当今有几虮虱臣，浩劫无穷倮虫患；欲排阊阖向天公，天关沉沉漫复漫！俯视罗山斗六门，山飞山走坤维断。

　　后地震行

　　此追述甲辰十月之震，区域皆在嘉义斗六地方。前年死四百余人，今年死千三百余人，伤者甚众。

　　忆昨甲辰冬十月，千里江山系一发；高岸为谷深为陵，蓬莱沉没金银阙。城郭人民半已非，淘淘江山空四围。无头无目刑天舞，一手一足商羊飞；堆积残骸成京观，哀我遗黎何所归！疮痍满地今未已，干柱坤维复倾圮；共工巨颅撼不周，竖亥大步移方里。诸罗斗六百里间，天崩地塌雷霆起；至今日月尚摇摇（大震至今已二十四日，尚时时作震），石破天惊震不止。洪荒欲沌复欲分，寥廓不流亦不峙；颠簸晦明动星辰，城市如悬虚空里。震后赤日行曈曈，雷师为暴驱霻霳；幕天席地十万家，哀哀哭泣洪流中（大震越日，复大雨）！重黎祝融复交病，翻覆阴阳纷七政；赤乌冲维热焰张，烛龙炎井火珠迸（震后又有火灾，斗六焚最甚）。闻道天上杀机流，一空十日烧九州岛；地上杀机在洪水，■〈穴上夬下〉■〈穴上矞下〉方壶沈丹邱。天弢天械无可逃，胡倾大地添狴牢！岂其万物成刍狗，无复四维联巨鳌？呜呼！东瀛今已沦大壑，细者沙虫大猿鹤；世界大千输一粟，窃叹陆沈天地酷！

　　役夫行

　　役夫之征遍全台，南北尽处由海输送于花莲港，以挽辎重入山；近中各处由陆输送于埔里社而挽辎重入合欢山，或兼凿路。自今年（甲寅）四月始，不数日而迭输人夫。每番，一甲数人行；其不能行者，敛金以赀行者。每一夫行，百货取具；各甲必费数十金。多有死者——盖剿番之累如此。

　　瘴气蒸成万峰赤，悬崖洒遍猩红色；深箐万古无人行，只今道路开荆棘。路在千山万山中，壑深无底涵虚中；藤萝尚带洪荒气，炮火横施开凿工。开凿未已驱人上，征夫前泣后夫望；手足作车尻作轮，狞雨盲风催转饷。热气烁人成乳饴，冷气中人成僵尸，毒湿渍人为腐脾；天惊地塌雷霆起，复有破石堕空糜躯肌。昔日中华全盛时，讨番役人人不知；黄金布地士争赴，岂与今日驱人依熊罴！兵卒三千夫十万，中央南北搜罗遍；弱者输赀壮输身，迭番践更急于电。闻道溪中产水晶，复企山中生金英；可怜膏血换空地，一寸茸茸原野万骨撑！长林一过无日暖，危峰再去有冰块；五月穿裘困雪山，万夫痛涕至天晦。问渠于此何不逃？渠言无处匿蓬蒿；商鞅保甲诛连坐，惠卿手实吹毫毛。呜呼！闾阎何事求安堵？此间法比连环弩；吉网罗钳匪所思，虎苛蛇欺不堪睹！相逢尽觉无人形，山头日作青磷青；莫怨灾星散平地，试看炮雨穿林冥！
</div>
    <div class="pagination">
<a href="台湾诗钞_page27.html">上一页</a><span>...</span><a href="台湾诗钞_page23.html">23</a><a href="台湾诗钞_page24.html">24</a><a href="台湾诗钞_page25.html">25</a><a href="台湾诗钞_page26.html">26</a><a href="台湾诗钞_page27.html">27</a><span class="current-page">28</span><a href="台湾诗钞_page29.html">29</a><a href="台湾诗钞_page30.html">30</a><a href="台湾诗钞_page31.html">31</a><a href="台湾诗钞_page32.html">32</a><a href="台湾诗钞_page33.html">33</a><span>...</span><a href="台湾诗钞_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
