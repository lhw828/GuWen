<!DOCTYPE html>
<html>
<head>
    <meta charset="UTF-8">
    <title>明诗综 - 第 182 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗综 - 第 182 页/共 242 页</h1>
    <div class="content">　　谒于肃愍公墓
　　荒坟邻近鄂王宫异代孤臣伏腊同北狩忽闻哀痛诏中兴多仗保厘功百年社稷回元气五夜松杉起疾风圣主只今恢庙略飞狐闻已命元戎
　　晩泊毘陵诸君携酒过集舟中
　　孤城春水浸桃花白髪逢君酒重賖一曲清歌满船月不知今夜是天涯
　　黄克晦【八首】
　　克晦字孔昭惠安人有黄孔昭诗选【沈嘉则云孔昭多深沉之思本之雄浑发以舂容情以景生语必自铸字不虚设气完神定大雅之材　朱秉器云孔昭诗意常独造虽以古人为宗而不蹈袭片语　何思黙云孔昭诗如入幽林长薄其树木皆世所有而郁然蓊翳只觉老苍歴下琅琊但称卢谢未能或先也】
　　【诗话孔昭少为画工壮嵗以诗名其金陵游稾则张仲立刋之西山唱和编则李于美定之金台诗则林登卿镌之登卿称其古风天籁自鸣近体森然纪律青溪社集诸公允当推为祭酒】
　　感时
　　繁霜凋草木谿谷正凄恻冥惨不舒改嵗固云逼万物各有因盛衰迭今昔宁见武安门犹纳魏其客
　　江行
　　江风来自北弭櫂江水南白浪聒不息游气昏空潭旷野何苍苍引步随幽探鹿鸣求其牡丰草非所甘江燕啄不食念雏声諵諵物性固如此游子何以堪慨彼江中水冲波无定端古人忍饥渴防矣非空谈
　　梦游武当山怀郧阳江使君
　　祝融奠朱方五岳有定目胡不以防山竝列而为六夜梦登其巅游气承我足千峰歴崄如车走平陆上为帝者居星辰纒其麓峥嵘羽人宫参差徧岩谷中有不死人终嵗茹草木授我鸟迹书竒文不可读鸡鸣忽焉寤惋叹泪相续
　　听话西苑
　　雷殿清虚太液秋至尊多在望仙楼树深宫阙东西合月出东西下上流麟圃紫芝春晔晔兎园白鹿晓呦呦轩皇鼎在龙髯断露箔风帘不上钩
　　送何仁仲鸿胪
　　乍列鹓班黼座前怀山归櫂忽悠然蘼芜晓过湘妃庙葭菼春迷宋玉田白雪新声供奉曲悲风古调别离篇重来何处偏相忆问我朱陵访道年
　　病中风雨寄欧桢伯
　　蓟门衰病飒惊秋风雨萧萧独倚楼四海新知名下老频年多病客中愁云连北极迷宫树水发西湖出御沟京国逢君欢不浅可怜经月罢同游
　　欵乃曲【二首】
　　五虎山如五虎蹲尽对无诸旧国门无诸去后山空在秋草萧萧日又昏
　　微茫星月下江乡三十六湾江水长夜半舟人相借问好风日出到洪塘
　　郑　琰【二首】
　　琰字翰卿闽县人【徐兴公云翰卿工七言少游边疆集中多悲壮语诗话翰卿诗名籍甚兴致故超七言近体全得力于唐诗鼓吹者】
　　赠顾小侯
　　甲第连云瞰帝城画帘绣箔照朱甍新开驰道千金埒旧领团营七较兵方士房中龙虎鼎侍儿花底鳯皇笙燕山二月春初好玉勒朝朝待晓莺
　　黄山道中
　　微霜风物色凄凄路入黄山是五谿帝子不归汾水上行人愁过穆陵西荒原晓露铜驼泣古驿秋风鐡马嘶独客伤神家万里斜阳征鴈楚天低
　　胡宗仁【三首】
　　宗仁字彭举上元人有知载斋稾【姚园客云胡彭举如空山泉落薄晩霞明　顾太初云彭举诗竒峭多新致】
　　【诗话彭举诗颇清真惜稾为楚人论定必去其菁华仅存皮骨矣】
　　立秋后夜起见明月
　　深夜见明月渐低西南隅光华射虚檐照我牀头书开函见细字歴歴如贯珠老眼未能读惆怅坐庭除风生梧叶鸣光景殊萧疎昨方入秋序清凉便有余
　　闲居寄友
　　家住青溪曲春深花竹迷君来若相问直过西梁西
　　桃叶渡
　　桃叶渡头桃叶春家家姊妹鬭妆新不知何处初来客未省吴姬解笑人
　　王嗣经【二首】
　　嗣经字曰常本姓璩上饶人
　　郊游
　　禁树青郊外重城緑水湄园林春闰月花鸟昼晴时逺岫平浮槛清泉曲到池晚红翻蛱蜨新緑坐黄鹂烟断游丝见风轻落絮知一陂芳草色禁得马归迟
　　金陵元夕
　　十二城门彻晓开金壶银箭不相催行随灯市家家月看到花林树树梅
　　王伯稠【一首】
　　伯稠字世周昆山人
　　长干曲
　　月出江头白鹭飞江花采罢湿罗衣侬家住近长干里自唱莲歌伴月归
　　邓钦文【一首】
　　钦文字征父江阴人有倚竹纪游二集【丘念先云山人摹仿唐贤色泽音调靡一弗具】
　　洪光寺怀陈更庵
　　寺里还藏寺山头别起山磴盘千级上僧占一峰闲秀色杯前堕孤云杖底还元龙负竒好惆怅不同攀程　格【一首】
　　格字良学休宁人翰林待诏有石林藳
　　芜城晩望同方太学元卿赋
　　木落川原一望开孤城客思转愁哉帆随断霭天边没鸟带残阳树杪来黄叶疎钟秋寺暝丹枫两岸暮潮廻慿髙欲拟参军赋愁絶西风半草莱
　　汪干利【一首】
　　干利字和叔歙人
　　泗上
　　芒砀山前秋草多彭城王业竟如何云来还作真人气风起犹传帝子歌朔鴈南飞离紫塞淮流东下接黄河知君跃马能乘兴一路江山取次过
　　吴大经【一首】
　　大经字元常常熟人有丛桂轩集
　　江水
　　霞明江水净潮落江帆急白鸟趂斜阳衔鱼沙渚立姚　悦【一首】
　　悦字汝訚秀水人
　　秋兴用杜工部韵
　　洞庭林屋迳逶迤震泽凉生万顷陂菰蒋浮沉隄畔米芙蓉开落涧濵枝琳琼书付灵威守鰕菜船从范蠡移七十二峰吾歴遍湖天畴识客星垂
　　钱应晋【三首】
　　应晋字次卿海盐人万厯丙子举人蓬州知州有阆风馆集
　　九日故城舟中
　　无处防篱菊何人送酒来故园知满径此地少深杯岸柳霜前脆云鸿日暮哀悲秋怜楚客怀抱向谁开
　　酬金文学
　　一诺千金重贫交不世情把君书在手感我泪沾缨推奬期先逹泥涂艰此生秋宵相望处但有月同明
　　过河间忆许长孺侍御
　　携手登台畔存亡忆昔时酒家仍旧所柳色换新枝对月杯难覆攀条泪欲滋风流何处覔逝者竟如斯徐　冽【五首】
　　冽字仲容吴县人万歴癸卯举人有啸碧堂诗集
　　踏车曲【三首】
　　阿伴五更来唤侬踏车去赤日已三啇踏车未敎住人言田家乐不知踏车苦怜欢气力微代欢当卓午东边鳯仙花西边乌桕树不敎侬上车那共欢一处
　　夜坐对酒【二首】
　　松醪初熟瓮生香数盏醺然对夜凉好拂桃笙魂梦稳月斜桐树影初长
　　已许侯封在醉乡百年须醉万千塲不嫌醉里疎狂发自是先生醒更狂
　　戴　灏【一首】
　　灏字升之嘉兴人万厯丙午举人
　　宿僧院
　　共宿髙僧院深杯赋茗柯钟声沉逺树鴈影度秋河近海金风早安禅白法多上方今夜月犹向断桥过











　　明诗综卷六十八
　　钦定四库全书
　　明诗综卷六十九
　　翰林院检讨朱彛尊编
　　林世璧【二首】
　　世璧字天瑞闽县人有彤云集
</div>
    <div class="pagination">
<a href="明诗综_page181.html">上一页</a><span>...</span><a href="明诗综_page177.html">177</a><a href="明诗综_page178.html">178</a><a href="明诗综_page179.html">179</a><a href="明诗综_page180.html">180</a><a href="明诗综_page181.html">181</a><span class="current-page">182</span><a href="明诗综_page183.html">183</a><a href="明诗综_page184.html">184</a><a href="明诗综_page185.html">185</a><a href="明诗综_page186.html">186</a><a href="明诗综_page187.html">187</a><span>...</span><a href="明诗综_page183.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
