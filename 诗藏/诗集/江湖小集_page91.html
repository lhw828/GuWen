<!DOCTYPE html>
<html>
<head>
    <meta charset="UTF-8">
    <title>江湖小集 - 第 91 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江湖小集 - 第 91 页/共 124 页</h1>
    <div class="content">　　正到春归恼客肠荼防架上发孤芳刘伶嗜酒名为酒薛女餐香肌亦香人已今朝衰髩发花犹昔日淡梳妆十年陈迹浑如梦徙倚防干到夕阳
　　二
　　东皇为代是南薫醖醸成花逈出尘尽洗娇红春态度独呈雅素雪精神牵衣弱蔓如留客入枕清香更恼人月下星前防醉挿肯容烦暑到冠巾
　　三
　　园丁编竹亦勤哉老蔓纎条费剪裁杳杳翠云深作洞霏霏香雪簇成堆玉虬飞下盘千尺金爵擕将饮百杯説与此花狼籍后园林杖履亦稀来
　　挥麈堂
　　老守重来何所为筑成台榭凿成池緑深夜雨鱼逺红压春风莺燕迟民乐轩墀偏少讼官闲园圃自多诗凤团啜罢投衾枕梦觉花间日影移
　　又
　　恋宿怀安物我齐况兼两世四持麾可怜园内落成日却被官中捉去时李郭诗篇怀旧迹欧梅歌舞怅新知多应日后清宵梦频到姑溪溪水湄
　　送杜尚书赴行在
　　龙德刚中道学优洛中夫子尔同流暂辞天府安边阃又属轺车返帝州万里长城唐李勣百年勲业汉留侯明朝回首秋江上泰华岩岩天际头
　　冬雨
　　坐来襍霰洒隆冬痛饮那禁觱发风却忆西枢承防日冒寒犹立大明宫
　　高氏小景
　　地白天寒冻裂裘何人乗艇下中流披图孟浪不相识疑是当年王子猷
　　峨眉山【在采石见寰宇志】
　　一带天分南北限两眉烟鎻古今愁【阙】
　　诗余
　　念奴娇
　　牛渚
　　我来牛渚聊登眺客里襟怀如豁谁着危亭当此处占断古今愁絶江势鲸奔山形虎踞天险非人设可怜一炬空鎻千寻寒鐡　追念照水燃犀男儿当似此英雄豪杰岁月匆匆留不住髩已星星堪镊云黯江天烟昏淮地正是断魂时节栏干捶碎酒狂忠愤俱发
　　水调歌头
　　杏
　　太白已仙去诗骨此山藏胸中锦绣如屋都乞与东皇碎剪杏花千树浓抹胭脂万防妖艳断人肠晓露沐春色晴日涨风光　孤村路逢休暇共徜徉酒旗斜处一簇几红妆暂息江头烽火无奈髩边霜雪聊复放疎狂倚俟玉壶渴未肯宝鞭扬
　　沁园春
　　寿弟相国
　　喜我新归逢戎初度关情更深正昼掩柴扉寻隐遯舒槐府戎正经纶白石清泉紫枢黄阁弟为宰相兄作闲人　南园借我登临都不怕近前丞相嗔但曵履扶笻堪怜独步擕壶载酒毎叹孤斟七袠开顔六旬屈指风雨对牀频上心慇懃祝道我何时回首及早抽身【此辞前段句脱字误】

　　江湖小集巻七十
　　钦定四库全书
　　江湖小集巻七十一　　　　宋　陈起　编吴渊退庵遗集
　　文【序　记】
　　鹤山文集序
　　艺祖救百王之以道理最大一语开国以用读书人一念厚苍生文治彬郁垂之百年海内兴起未艾也而文章亦无虑三变始也厌五季之萎薾而昆体出渐归雅驯犹事织组则杨晏为之倡已而囘澜障川斵雕返朴崇议论厉风节要以关世教达国体为急则欧苏擅其宗已而濓溪周子出焉其言具道德众务而惟文之能艺焉耳于是作通书着太极图大本立矣余有所及虽不多见味其言蔼如也由是先哲辈出易传探天根西铭见仁体通鉴精纂述击壤豪诗歌论奏王朱而讲説吕范可谓和顺积中英华外发矣后生接响谓性外无余学其弊至于志道忘艺知有语録而无古今始欲由精达粗终焉本末俱舛终则言之无文行之不逺亦岂周子之所尚哉此予于鹤山魏公之文而重有感也南渡后惟朱文公学贯理融训经之外文膏史馥骚情雅思体法毕备又未几而公与西山眞公出焉予生晚不及见考亭之典刑犹幸得接二公之绪论岁在丙申魏公假督钺【阙】道呉门予辱兼知戎敌事以故读公诗文为尤熟公梦背十二年而二子曰近思充愚萃遗稿刻梓焉属予序之窃惟公天分颖拔蚤从诸老游书无不读而见道卓守道约故作为文章深衍闳畅微一物不推二气五行之所以运微一事不述三纲九法之所以尊言已必致知力行言人必均气同体神怪必不语老佛必斥攘以至一纪述一咏歌必劝少讽多必情发礼止千态万变卒归于正及究其所以作则皆尚体要而循法度浩乎如云浮空而莫可状凛乎如星寒芒而莫可干蔚乎如风縠波而皆自然其理到之言与其有德之言与程张之问学而发以欧苏之体法与公文视西山理致同醇丽有体而豪赡雅健则其所自得故近世言文者曰眞魏要皆见道君子与公雅早掇峻第晚践政途然身未尝安于朝廷之上使得行其言以措诸事如艺祖之训而用之讵止如今所觏存者而天不假以年故所可见者文而已惜哉淳祐已酉夏宛陵呉渊序
　　横碧堂记
　　此邦形势水西南而山东北郡治居卑下处三湖固不可望而见所谓长江亦必慿高而眺于微茫杳霭中始得其髣髴然非天日大朗烟尘尽収则虽豁眸极目无所覩也惟青黄二山白纻横空诸峯绵亘东北稍可供登览子城上有碧云亭创始于大观间不知命名何义然山在东而亭面西亭之与山若相背然后又有一亭颇与山对才寻丈许仅可容四五客过此辄不可着足恐妨游目骋怀余畴昔固已病之而欲改为矣防易地弗果又十年再来则亭已挠败有不容不舍旧而新是图者乃移其面势以西为东作堂三楹又前后为轩各三楹环以栏楯翼以窗户使虚明轩敞四无障蔽顷成觞客于上有笑而言者曰今之山犹昔之山也昔也余来盖常头颈伸缩欲以见山而山终偃蹇今也排闼送青入户献状凡四时晴雨之景朝夕烟云之态不劳指顾而尽入吾目然则位置之巧者固如是乎余曰昔山谷罢郡尝有句赠郭功甫云翰林本是神仙谪落帽风流倾太白江山依旧云横碧昨日主人今日客谁分宾主强醒醒问取矶头新妇石请以横碧易之可乎且山谷在郡不满旬日其恋恋于此邦之幽胜犹若是矧余父子兄弟三十年间相继来守余又再至则其不能忘情固宜此堂之所以作也客退余坐而假寐梦与浮丘先生景太白相遇笑谈倾谑如旧交盖若喜余之能作此堂又能对此山者二公既去刘寄奴桓司马继至余挥之曰余堂不为二子作赧而退余亦睡觉云堂之南旧连清风亭多厯年所圯尤甚亦因余材新之凡三楹一翼轮奂相称故并书
　　太平郡圃记
　　姑孰郡圃视他郡为隘自王冠卿紫微以窈深为神祠又自李俦老棘卿以驻春为仗甲库益隘甚岿然独存者惟近民堂然创于淳熙间已百余年屋老材腐多支以木居者毎危压是惧堂旧对池之阳修可二十丈中有官梅亭跨以桥水面才七八尺少晴辄涸虽名为池而实沟浍之弗若也乃凿而广之灌以江水作堂其上扁曰挥麈即刘丞相毕老诗中语也中为堂五楹前为轩三楹堂后又为重堂五楹扁曰窈深复旧也池上三峯植桃三本李十八本柳二十本既成适当仲春试与客倚栏而观之清漪緑涟渺如一壑轻波微澜随风四起密藻丛生小荷簪抽柳眼已舒渐露黄金之色梅花虽谢尚飘白玉之香鸥鳬翩翩而来鱼洋洋而游恍然身在江湖之上若夫炎夏纳风高秋宾月冬曦煦背寒雪目三时之景又可知恨余之不及见而去也堂之东十余步即前所谓神祠天神主于静贵于肃乃宅于宴游之处宾客骑从之喧塡优仱倡幻之亵狎其为不静不肃毋乃甚乎于是移于帑库之侧以其地为亭前种梅三十本后种竹一百个揭倪正父文昌所书官梅扁官梅之后有隙地盈丈亦作小亭植红药二坛扁曰驻春池之西亭有午桥庄野处洪公所创洪公文章妙天下其所为记至今脍炙人口然屋实卑陋纵横才寻丈且岁久亦弊又为之创屋十一楹中揭洪公旧扁以为宿客馆宾之所于是太平郡圃虽不敢以为美亦庶几可备政暇游憩笑语或曰子自开藩以来减租蠲赋弛征代输修黉宫治书院葺浮梁整仓宇居养济皆当为而为宜也乃若园池亭榭毋乃不必若是乎余应曰昔者艺祖皇帝之开国立考课之制凡州县廨宇之修废成毁皆书之以行殿最赏罚今课厯犹有存者则莅官临政之余退休之所亦在不废固圣祖神宗之属望而金科玉条之所许也昔柳子厚作零陵县三亭记以为气烦则虑乱视壅则志滞故君子必有游息之物高明之具于以涤其烦而宣其壅宜不可废于一邑况郡乎此郡圃之所以作也
　　采石虞忠肃公祠记
　　阜陵在宥二十有八载循名责实始终惟一盖尝与丞相赵衞公评雍国虞公事业以采石之功为第一诏特赠太傅呜呼可谓不没其实者矣余家有别业在杨林裕溪之间少小督租徃来必舣舟蛾眉下时绍兴旧校犹有存者毎为予言当李显忠未至敌兵将渡三军无主百姓皆荷担立防虞公适至即立马指挥部分某军登某船某船守某隘言未既敌舟已塞中流公以重赏严罚督励将士且躬自鼔之莫不人百其勇尽死鬬又益以火攻之具于是天反风敌舟焚焉其主遁焉当是时非公则江南几殆呜呼余闻其言着诸心盖四十年于此矣夫天欲啓一代中兴之君必为笃生一代中兴之臣周之宣王维申与甫汉之世祖冦恂邓禹唐之宪武裴度德裕皆能戡祸乱定变故安黔黎康海宇以光复先古之业此岂偶然而然哉初大观间有俊明者成都人精于易数尝诣阙上书我汴京王气尽乞移洛阳朝廷以妄斥之时雍公犹幼张魏公尚小官俊明一日谓公之父秦公曰国家之运将在东南南渡之后大变有二譬如大舟巨舰厄于骇浪惊涛维楫操柁非命世之才不济任其事者其张公与郎君乎秦公闻其言当时固未信也呜呼苗刘之逆宗社几危北敌渡江南垂不保天生二公再造我宋中兴之祚千万载未有艾此岂偶然哉夫德施于民则祀之以死勤事以劳定国则祀之能御大灾能捍大患则祀之岂非以劳定国者欤岂非御大灾捍大患者欤而采石之祠昉于嘉定九年春予开阃金陵公之曾孙兟以池倅来入幕既至谂余曰兟自池而升道经先公祠下地局址隘栋挠树倾草莱生阶牛羊入室甚非所以安神灵昭勲烈敢请夫见河洛而思禹功此人心所同然与生俱生不可冺没矧余以守江为职公以守江防勲因职而怀其勲因勲而怀其人因人而崇其祀是非予之责与于是捐缗粟治材木委马步军副总管关侯宝董役郡太守章御史琰又相其费自门及庑及堂莫不鼎新焉凡为屋十有四楹左图采石却敌之实右绘京口防江之规当时将士之用命者亦肖像其后既落成兟又请记因书顚末授之俾刋于石
　　济民药局记
　　渊犹及见先生长者谈干淳间事其言曰圣朝体列圣好生之德毎以民命为重一念恳恻无所不用其至乃至济药疗病亦加宸虑一日忽遣中使宣索太平局龙虎丹既进御命捐其价十之九盖圣意谓亲尝则主者不敢苟直廉则贫者易以得呜呼神农氏日试百药周官医师掌医之政令自十全以至十失必次第而躬行诛赏实此意也近世天下郡国台府开设广惠局以便民服饵皆所以广此意也姑苏城大人众余领郡适有春疫亟择羣医之良分比闾而治某人某坊某人某里家至户到悉给以药窭而无力者则予钱票疾不可为者复予周身之具繇二月讫七月其得不夭者一千七百四十九人因念仓卒取药于市既非其眞非惟不眞且弗可以继乃创济民一局为屋三十有五楹炮泽之所修和之地监临之司库廪庖湢鑪硙鼎臼翼然井然罔不毕具夫匠木石之费钱以缗计者七千八百四十五米以石计者三百二十三既落成复以二万缗实之为市材费凡川广水陆之产金石草木之品无珍不致无逺不取冀有益于人故眞其剂弗求赢于官故轻其直料置丰盈芗味芳烈较市之衒玉贾石者相去不啻万万列肆阛阓过者懽悦他日设遇流行之灾四时之沴则分医以疗捐药以济其为呉门之利盖未有已也恭惟圣天子仁同阜陵视四海之痒疴如在体渊幸叨选择出守是邦求牧与刍不敢不勉此局之设盖亦所以推广德意万分一云绍定四年八月奉议郎直焕章阁知平江军府事新除浙西提刑呉渊记
　　广惠坊记
　　渊不肖仄闻先君子之训曰先儒有云志伊尹之所志学顔子之所学又云一命以上有志于及物于人必有所济此吾之所以终身拳拳服膺而勿失者也书曰一夫不获时予之辜孟子曰思天下之民有不被尧舜之泽者若已推而内之沟中此伊尹之所志也小子识之渊入耳注心三十年于此矣故自领一簿宰一邑以至贰一州佐一台未尝不日思先君子言求所以及物济斯民者乃庚寅之冬被命守姑苏道过呉江桥下渊延见所部吏舣舟焉时夜雪凝防霜风凛冽袭裘不知其为温附火不知其为炎于是恻然动心进左右而问之曰尔邦城大民伙鳏寡孤独癃老癈疾顚连而无告者其多乎曰然郡有庐以聚之有廪以食之乎曰否渊独念言穷州陋邑犹有所谓居养安济之所呉门甲三辅多名守富课租不应有此缺典既领印即括夫田之没入于王官者废絶于缁黄者未防则公以财市民膏腴者寸积尺累厥数既登乃卜地鸠材为屋七十程总土木夫役费钱缗九千六百八十米石三百一十七既成扁曰广惠坊防堂耽如廊庑翼如男子妇人各有位置仓廪庖湢井臼牀几鼎鼎备具无一乏缺适然而疾病者又别室以居之大者人日粟一升半月钱三十有三小半之米则三杀其一焉夏则汤沐冬有衾纩病有药死有槥额以二百人为率亡者得续此其大畧也窃尝考祖宗时在京有四福田院外郡有居养安济院当时奉行惟谨甚者至有设防帐具酒食其所全活不可胜记深仁厚泽与天同普此国家运祚之所以久长州县长吏之所当遵守而广惠坊之所由以作也后之人与我同志尚思先儒之言益而侈之是亦上不负天子下不负所学之一端云若夫租入多寡方防具载兹故不书绍定四年八月既望奉议郎直焕章阁知平江军府事新除浙西提刑呉渊记
　　江湖小集巻七十一
　　钦定四库全书
　　江湖小集巻七十二　　　　　宋　陈起　编宋伯仁雪岩吟草西塍集
　　诗如五味所嗜不同宗江西流派者则难听四灵之音调读日高花影重之句其视青青河畔草即路旁苦李心使然也古人以诗陶冩性情随其所长而已安能一天下之心如一人之心吁此诗门之多事也甚至裂眦怒争必欲字字浪僊篇篇荀鹤殊未思骚选文章于世何用伯仁学诗出于随口应声高下精觕狂无节制有如败草翻风枯荷閙雨低昂疾徐因势而出虽欲强之而不可稿以随日而抄岂望广传于世儿曹异日知伯仁得诗之顿其一休一戚所寓若此姑缀于草云嘉熙戊戌家马塍稿
　　四十
　　役役人间世齐头四十年读书虽未巳作事易徒然宦业蕉中鹿生涯叶底蝉愿逢时务好一榻醉时眠
　　寓目
　　暖风轻拨綉帘开放入双双紫燕来燕子似于人有旧细衔花片落妆台
　　昼景逢春渐渐长博山添爇半匙香梅花一片娇无力自趂晴风过粉墙
　　久雨
　　暗数春来雨曾无两日晴树连山莫辨桥与水俱平闭户唯便懒逢人且问耕海棠花落尽顦顇几流莺
　　访高菊磵
　　可惜呉中不见君短篷空载一溪云知君已到孤山下日日梅花酒半醺
　　张监税新居
　　为爱溪头只两家也来随分作生涯依山筑屋先栽柳买地为园旋种花聊把功名循世态只慿诗酒度年华与梅一夜论心事石鼎茶干月未斜
　　寻孙花翁
　　东风吹雨湿西湖未许苏堤酒賸酤试向花翁问花讯不知花似去年无
　　春雪不止
　　春来雪意愈迟遛文学飞绵过小楼暖逐东风虽易化猛如前月未尘休莺花消息孤诗课蚕麦生涯累客愁莫道逺人多冻杀王师亦有在边头
　　无事
　　日日溪头看好山尘嚣无一可相关梅花未必能如我花谢花开未得闲
　　访林可山
　　可山无日不吟诗我欲论诗未有期几度孤山明月下手援梅蕊立多时
　　简施芸隐
　　雪后东风作峭寒客怀零乱客眉攒杭州虽近西湖月宁似湖州把钓竿
　　丁家村
　　不满十来家门闾半以柴日烘兰扑鼻风掠草侵鞋土酒融春兴行歌放客怀何须高买屋一一近天街
　　再防夏石芝
　　自与君相别骎骎已数年一缄书不寄千里梦徒然雨店花新长风櫺月几圆岭梅无恙否愁满鬓丝边
　　旧同官张法曹
　　熬波同看楚天秋多少艰难説未休今日共依湖柳住梦中犹怕踏边头
　　雪后
　　暖地难为雪春天易得晴落梅狂客意啼鸟故园声愁乐从他事湖山寄此生愿将身与世浑似柳梢轻
　　纸鹞
　　弄假如眞舞碧空吹嘘全在一丝风唯惭尺五天将近犹在儿童掌握中
　　湖上新晴
　　湖边膏雨弄晴晖桃杏红争锦一机杨柳也如新及第向人争舞緑罗衣
　　晚春溪行【囬文】
　　青山数里一溪横片片花边舞燕轻耕过水田新雨足晴天晚色柳风清
　　闷甚
　　酴醿开已残窗户尚轻寒往事多成拙清尊强自寛对妻怜病久顾影易心酸更展渊明集从头子细看
　　雨中
　　终日翻盆雨池亭晚更凉对琴思古意酾酒惜韶光緑涨便鸥嬾残花笑蝶忙高田皆可插好与报君王
　　妙智庵
　　结屋古山顚源流未有年便非眞隐者且喜得安然石洞云同卧茶铛客对煎我来聊小憩诗满夕阳天
　　嘲不识字
　　难字逢人问村中一小儿璋麞宁易辨亥豕似堪疑卤莽【莽字音畆】元非莽【草莽莽字母党切宿莽莽字音母】耕犂【十二齐犂字畊田器音黎】别异犂【六脂犁字牛驳文良脂切】识丁何足道煮字不充饥
　　村学究
　　八九顽童一草庐土朱勤防七言书晚听学长吹樵笛国子先生殆不如
　　读林可山西湖衣鉢
　　梅花花下月黄昏独自行歌掩竹门只道梅花全属我不知和靖有仍孙
　　寄楼云卧
　　云卧西湖又几年吟鞍多在酒罏边定知今古皆春梦不把功名作【去】宿縁芳草满汀山帯雨黄梅落地水连天相逢未説江南事且问何时理钓船
　　村姑
　　翠鬟双妥未梳头纺纬车边坐欲羞几度采桑归较晚阿娘疑看落花愁
　　底事蹉跎二八年嫁时装着未周旋年年织得新丝绢又被家翁作税钱
</div>
    <div class="pagination">
<a href="江湖小集_page90.html">上一页</a><span>...</span><a href="江湖小集_page86.html">86</a><a href="江湖小集_page87.html">87</a><a href="江湖小集_page88.html">88</a><a href="江湖小集_page89.html">89</a><a href="江湖小集_page90.html">90</a><span class="current-page">91</span><a href="江湖小集_page92.html">92</a><a href="江湖小集_page93.html">93</a><a href="江湖小集_page94.html">94</a><a href="江湖小集_page95.html">95</a><a href="江湖小集_page96.html">96</a><span>...</span><a href="江湖小集_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
