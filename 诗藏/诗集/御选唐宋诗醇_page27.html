<!DOCTYPE html>
<html>
<head>
    <meta charset="UTF-8">
    <title>御选唐宋诗醇 - 第 27 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐宋诗醇 - 第 27 页/共 129 页</h1>
    <div class="content">　　于阗采花
　　鞠歌行
　　幽涧泉
　　王昭君
　　荆州歌
　　雉子斑
　　相逢行
　　有所思
　　久别离
　　白头吟
　　采莲曲
　　临江王节士歌
　　长干行
　　古朗月行
　　独不见
　　白纻辞
　　鸣雁行
　　妾薄命
　　幽州胡马客歌




　　钦定四库全书
　　御选唐宋诗醇卷三
　　陇西李白诗三
　　关山月
　　明月岀天山苍茫云海间长风几万里吹度玉门关汉下白登道胡窥青海湾由来征战地不见有人还戍客望边色思归多苦顔髙楼当此夜叹息未应闲
　　朗如行玉山可作白自道语格髙气浑双关作收弥有逸致
　　吕居仁曰太白诗如明月出天山等篇气葢一世学者能熟味之自不褊浅矣
　　胡应麟曰雄浑之中多少闲雅
　　乐府解题曰汉横吹曲二十八解魏晋以来惟传十曲又有关山月等八曲合十八曲关山月伤离别也独漉篇
　　独漉水中泥水浊不见月不见月尚可水深行人没越鸟从南来胡鹰亦北渡我欲弯弓向天射惜其中道失归路落叶别树飘零随风客无所托悲与此同罗帏舒卷似有人开明月直入无心可猜雄剑挂壁时时龙鸣不断犀象绣涩苔生国耻未雪何由成名神鹰梦泽不顾鸱鸢为君一击鹏抟九天
　　全从古词夺换而出其妙过之世人但学兰亭靣欲换凡骨无金丹如白之乐府真乃神移意授变化从心故使靑出于蓝氷寒于水
　　蘓辙曰罗帏舒卷四语殊不可及
　　萧士赟曰独漉篇即拂舞歌五曲中之独禄篇也太白集中禄字作漉字其间命意造辞亦模仿规拟特古辞为父报仇太白则为国雪耻耳
　　登髙丘而望逺海
　　登髙丘望逺海六鳌骨巳霜三山流安在扶桑半摧折白日沉光彩银台金阙如梦中秦皇汉武空相待精衞费木石鼋鼍无所慿君不见骊山茂陵尽灰灭牧羊之子来攀登盗贼刼宝玉精灵竟何能穷兵黩武今如此鼎湖飞龙安可乘
　　萧士赟曰此题乐录及解题并无前闻太白此诗不过引秦皇汉武廵海求仙之事以通讽谏耳
　　唐汝询曰此讥方士之无益也
　　双燕离
　　双燕复双燕双飞令人羡玉楼珠阁不独栖金窻绣户长相见柏梁失火去因入吴王宫吴宫又焚荡雏尽巢亦空憔悴一身在孀雌忆故雄双飞难再得伤我寸心中
　　途穷恸哭岂胜身世之感五噫四愁同此酸楚
　　萧士赟曰此其太白自叹之作乎首四句言待诏金銮时也柏梁失火去喻遭谗被放时也中三句喻以累遭谪时也末四句言放逐之余思君而不得再见安得不为之伤心乎亦可哀也己
　　琴歴曰河间新歌二十一章之一有双燕离
　　山人劝酒
　　苍苍云松落落绮皓春风尔来为阿谁蝴蝶忽然满芳草秀眉霜雪顔桃花骨靑髓緑长美好称是秦时避世人劝酒相欢不知老各守麋鹿志耻随龙虎争歘起佐太子汉王乃复惊顾谓戚夫人彼翁羽翼成归来商山下泛若云无情举觞酹巢由洗耳何独清浩歌望嵩岳意气还相倾
　　泛咏四皓便是无情之文故注家以为感时事刺卢鸿辈不为无见白居易四皓庙云如彼旱天云一雨百谷滋泽则在天下云复归希夷可谓蕴借有味矣白诗却只有五字曰泛若云无情尤为深妙知古人每相本也萧士赟曰此诗葢为明皇废太子瑛有所感而作也明皇之时卢鸿王希夷隠居嵩山李元恺吴筠之徒皆以隐逸称或召至阙廷或遣问政事徒尔髙谈濶论然未有能如四皓之一言而太子得不易也末句亦深不满于嵩岳之隐者与其意微而显矣
　　乐府山人劝酒者觞酌七曲之一
　　于阗采花
　　于阗采花人自言花相似明妃一朝西入胡胡中美女多羞死乃知汉地多名姝胡中无花可方比丹靑能令丑者妍无盐翻在深宫里自古妒蛾眉胡沙埋皓齿沉沦不偶之士如明妃者自古不乏若林甫当国而云野无遗贤则贤不肖之易置者众矣即白之受谮于张垍所谓入宫见妬固其宜也结语峭甚可为叹絶乐録于阗采花者蕃胡四曲之一
　　鞠歌行
　　玉不自言如桃李鱼目笑之卞和耻楚国青蝇何太多连城白璧遭谗毁荆山长号泣血人忠臣死为刖足鬼听曲知寗戚夷吾因小妻秦穆五羊皮买死百里奚洗拂青云上当时贱如泥朝歌皷刀叟虎变磻溪中一举钓六合遂荒营丘东平生渭水曲谁识此老翁奈何今之人双目送飞鸿
　　起六句一意三折语语竒隽葢述遭谗被放之感粪壤充帏而申椒不芳亦此物也听曲知寗戚以下托意古人与梁甫吟起处同意亦本骚中语化出目送飞鸿用衞灵见孔子事乃心不在贤之意一路平直到此截然而止却与起势相称章法可玩
　　萧士赟曰太白此词始则伤士之遭谗废弃中则羡乎四贤之遇合有时终则重叹今人不能如古人之识士也亦借此自况云耳
　　王僧防技录平调七曲七曰鞠歌行
　　陆机鞠歌行序曰按汉宫閤有含章鞠室灵芝鞠室后汉马防第宅卜临道连閤通池鞠城弥于街路鞠歌将谓此也又东阿王诗连骑击壤或谓蹙鞠乎三言七言虽竒宝名器不遇知己终不见重愿逢知己以托意焉
　　幽涧泉
　　拂彼白石弹吾素琴幽涧愀兮流泉深善手明徽髙张清心寂歴似千古松飕飗兮万寻中见愁猨吊影而危处兮叫秋木而长吟客有哀时失职而听者泪淋浪以霑襟乃缉商缀羽潺湲成音吾但写声发情于妙指殊不知此曲之古今幽涧泉鸣深林
　　此琴操也松响猿吟写出凄清幽怨之音曲涧泉声泠然在耳
　　钟惺曰中见非目境也就琴中见之末后殊不知一语妙达乐理
　　乐府幽涧泉者山水二十四曲之一
　　王昭君
　　昭君拂玉鞍上马啼红颊今日汉宫人明朝胡地妾题多名篇此只以十字尽之校今朝犹汉地明旦入胡关之句词意倍为激烈
　　古今乐录曰元嘉技録吟叹四曲二曰王明君石崇作
　　郭茂倩云一曰王昭君唐书乐志曰明君汉曲也石崇以此曲教緑珠而自制新辞
　　荆州歌
　　白帝城边足风波瞿塘五月谁敢过荆州麦熟茧成蛾缲丝忆君头绪多拨谷飞鸣奈妾何
　　古质入汉得风人之遗韵乐府妙处如是如是
　　桂临川曰李诗短章若荆州歌等作俱出风雅可以被之管弦者也
　　郭茂倩曰荆州歌葢出于清商曲江陵乐荆州即江陵也有纪南城梁简文荆州歌云纪城南里望朝云雉飞麦熟妾思君是也
　　萧士赟曰拨谷布谷也
　　雉子斑
　　辟邪伎作鼓吹惊雉子斑之奏曲成喔咿振迅欲飞鸣扇锦翼雄风生双雌同饮啄趫悍谁能争乍向草中耿介死不求黄金笼下生天地至广大何惜遂物情善巻让天子务光亦逃名所贵旷士怀朗然合太清
　　前半傅题后半摅意隐者为髙故往而不返究何关于造物之大然亦各行其志也白本髙旷故其言如此萧士赟曰天宝之末争名者于朝争利者于市太白此诗其有所讽与
　　古今乐录曰汉鼓吹铙歌十八曲其十三曰雉子斑梁三朝乐第四十一设辟邪使鼓吹作雉子斑曲引去来
　　相逢行
　　相逢红尘内髙揖黄金鞭万户垂杨里君家阿那边顾华玉论五言絶以调古为上乘以情真为得体李白有之
　　王僧防技录相和歌清调六曲有相逢狭路行亦曰长安有狭邪行亦曰相逢行
　　胡震亨曰阿那犹云若个也
　　有所思
　　我思仙人乃在碧海之东隅海寒多天风白波连山倒蓬壶长鲸喷涌不可渉抚心茫茫泪如珠西来靑鸟东飞去愿寄一书谢麻姑
　　海寒多天风五字融铸古人自成竒句
　　萧士赟曰王僧防技录相和歌瑟调三十八曲内有有所思又汉短箫铙歌二十二曲其一曰有所思亦曰嗟佳人注云汉大乐食举十三曲第七曰有所思汉朝以此乐侑食
　　久别离
　　别来几春未还家玉窗五见樱桃花况有锦字书开缄使人嗟至此肠断彼心絶云鬟緑鬓罢梳结愁如囘飚乱白雪去年寄书报阳台今年寄书重相催东风兮东风为我吹行云使西来待来竟不来落花寂寂委青苔一往纒绵所谓縁情之什却自不渉绮靡
　　古今乐録别离十九曲之一
　　白头吟
　　锦水东北流波荡双鸳鸯雄巢汉宫树雌弄秦草芳宁同万死碎绮翼不忍云间两分张此时阿娇正娇妒独坐长门愁日暮但愿君恩顾妾深岂惜黄金买词赋相如作赋得黄金丈夫好新多异心一朝将聘茂陵女文君因赠白头吟东流不作西归水落花辞条羞故林丝固无情随风任倾倒谁使女萝枝而来强萦抱两草犹一心人心不如草莫卷龙须席从他生网丝且留琥珀枕或有梦来时覆水再收岂满杯弃妾己去难重廻古来得意不相负祗今惟有青陵台
　　萧士赟曰辞惋意悲国风好色而不淫小雅怨诽而不乱是诗得之矣
　　冯舒曰天际鸾吟非复人间凡响
　　沈德潜曰此随题感兴耳后人欲扭合时事支离无谓兔丝固无情以下信手拈来无不入妙
　　古今乐录曰王僧防技录楚调曲有白头吟行歌古皑如山上雪篇西京杂记云卓文君作
　　宋书乐志大曲十五曲曰白头吟
　　采莲曲
　　若耶溪旁采莲女笑隔荷花共人语日照新妆氷底明风飘香袂空中举岸上谁家游冶郎三三五五映垂杨紫骝嘶入落花去见此踟蹰空断肠
　　绮而不艶此自关乎天分王安石云诗人各有所得淸水出芙蓉天然去雕饰此李白所得也于此亦可见之刘辰翁曰浅语尽情
　　古今乐录曰梁武帝制江南弄七曲三曰采莲曲临江王节士歌
　　洞庭白波木叶稀燕鸿始入吴云飞吴云寒燕鸿苦风号沙宿潇湘浦节士悲秋泪如雨白日当天心照之可以事明主壮士愤雄风生安得倚天剑跨海斩长鲸白日当天心二语深于写照
　　萧士赟曰乐府游侠曲二十一中有临江王节士歌陆厥所作
</div>
    <div class="pagination">
<a href="御选唐宋诗醇_page26.html">上一页</a><span>...</span><a href="御选唐宋诗醇_page22.html">22</a><a href="御选唐宋诗醇_page23.html">23</a><a href="御选唐宋诗醇_page24.html">24</a><a href="御选唐宋诗醇_page25.html">25</a><a href="御选唐宋诗醇_page26.html">26</a><span class="current-page">27</span><a href="御选唐宋诗醇_page28.html">28</a><a href="御选唐宋诗醇_page29.html">29</a><a href="御选唐宋诗醇_page30.html">30</a><a href="御选唐宋诗醇_page31.html">31</a><a href="御选唐宋诗醇_page32.html">32</a><span>...</span><a href="御选唐宋诗醇_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
