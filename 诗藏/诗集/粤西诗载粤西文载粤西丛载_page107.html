<!DOCTYPE html>
<html>
 <head>
  <meta charset="utf-8"/>
  <title>
   粤西诗载粤西文载粤西丛载 - 第 107 页/共 153 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   粤西诗载粤西文载粤西丛载 - 第 107 页/共 153 页
  </h1>
  <div class="content">
   粤西文载巻六十七
　　钦定四库全书
　　粤西文载巻六十八
　　桂林府通判汪森编
　　传
　　人物
　　东汉陈元字长孙苍梧广信人也父钦习左氏春秋事黎阳贾护与刘歆同时而别自名家王莽从钦受左氏学以钦为厌难将军元少传父业为之训诂锐精覃思至不与乡里通以父任为郎建武初元与桓谭杜林郑兴俱为学者所宗时议欲立左氏传博士范升奏以为左氏浅末不宜立元闻之乃诣阙上疏曰陛下拨乱反正文武并用深愍经艺谬杂真伪错乱毎临朝日辄延羣臣讲论圣道知丘明至贤亲爱孔子而公羊谷梁传闻于后世故诏立左氏博询可否示不专已尽之羣下也今论者沉溺所习翫守旧闻固执虚言传受之辞以非亲见实事之道左氏孤学少与遂为异家之所覆冒夫至音不合众听故伯牙絶弦至宝不同众好故卞和泣血仲尼圣徳而不容于世况于竹帛余文其为雷同者所排固其宜也非陛下至明孰能察之臣元窃见博士范升等所议奏左氏春秋不可立及太史公违戾凡四十五事案升等所言前后相违皆断截小文媟黩微辞以年数小差掇为巨谬遗脱纎防指为大尤扶瑕擿衅掩其美所谓小辩破言小言破道者也升等又曰先帝不以左氏为经故不置博士后生所宜因袭臣愚以为若先帝所行而后主必行者则盘庚不当迁于殷周公不当营洛邑陛下不当都山东也徃者孝武皇帝好公羊衞太子好谷梁有诏诏太子受公羊不得受谷梁孝宣皇帝在人间时闻衞太子好谷梁于是独学之及即位为石渠论而谷梁氏兴至今与公羊并存此先帝后帝各有所立不必其相因也孔子曰纯俭吾从众至于拜下则违之夫明者独见不惑于朱紫听者独闻不谬于清浊故离朱不为巧移日师旷不为新声易耳方今干戈少弭戎事略戢留思圣艺眷顾儒雅采孔子下拜之义卒渊圣独见之防分明黒白建立左氏解释先圣之积结洮汰学者之累惑使基业垂于万世后进无复狐疑则天下幸甚臣元愚鄙尝传师言如得以褐衣召见俯伏庭下诵孔氏之正道理丘明之宿寃若辞不合经事不稽古退就重诛虽死之日生之年也书奏下其议范升复与元相辩难凡十余上帝卒立左氏学太常选博士四人元为第一帝以元新忿争乃用其次司隶从事李封于是诸儒以左氏之立论议讙哗自公卿以下数廷争之防封病卒左氏复废元以才髙著名辟司空李通府时大司农江冯上言宜令司隶校尉督察三公事下三府元上疏曰臣闻师臣者帝宾臣者霸故武王以太公为师齐桓以夷吾为仲父孔子曰百官总已听于冡宰近则髙帝优相国之礼太宗假宰辅之权及亡新王莽遭汉中衰专操国柄以偷天下况已自喻不信羣臣夺公辅之任损宰相之威以刺举为明徼讦为直至乃陪仆告其君长子弟变其父兄网宻法峻大臣无所措手足然不能禁董忠之谋身为世戮故人君患在自骄不患骄臣失在自任不在任人是以文王有日昃之劳周公执吐握之恭不闻其崇刺举务督察也方今四方尚扰天下未一百姓观听咸张耳目陛下宜修文武之政典袭祖宗之遗徳劳心下士屈节待贤诚不宜使有司察公辅之名帝从之宣下其议李通罢元后复辟司徒欧阳歙府数陈当世便事郊庙之礼帝不能用以病去年老卒于家子坚卿有文章
　　养奋字叔髙郁林州人博通坟籍郡人重之以布衣举方正和帝时策问隂阳不和或水或旱奋对以长吏多不奉行时令为政举事干逆天气上不恤下下不忠上百姓困乏而不卹众怨欝积故隂阳不和风雨不时也奋盖一时名儒惜莫能究其所终
　　徐征字君求荔浦人少有方直之行持节不挠通书传尤明律令延熹五年由中郎为苍梧郡督邮时中常侍唐衡有宠京师号为唐独语言无所与较也遣客至苍梧市货颇不循法度征便收客郡市髠笞巳乃白太守太守大怒收征付狱主簿某守阁恳白曰此人无故恃强买卖既侵百姓又汚妇女征上念明政据刑申耻今不使治郡无复爪牙之吏后督邮当徒跣膝行奉诸贵戚宾客耳太守不得已释之征为人短小而果世以为智过其躯
　　申朔字元游苍梧人性廉慎尝着布襦布袴不事绮纨乡邑叹慕之举孝防为九真都尉后击狂贼有功民颂其徳呉郡陆为广州刺史着先贤传纪其事
　　邓盛字伯真苍梧人仕为秭归令闻母病解印绶去及归母果亡居丧尽孝太尉马日防嘉其所履服竟即辟之为主簿寻为太尉诸曹椽时彭城相左尚以赃获罪三府椽属拷验逾年不竟更选盛覆拷盛至狱洗沐尚解械赐席乃谓尚曰君受国重恩而所坐事理如此今遇君子不可以小人道相待尚感盛至意对曰今使君相待如此尚独何心不以死相归乎即引笔具对时人语曰淑问得竟臯陶邓盛公卿而下皆礼重之
　　顿琦字孝异苍梧人居母丧独身立坟歴年乃成手种松柏成行哀毁逾制有飞鳬白鸠栖息庐侧见人辄去见琦而留齐永明中范云为州刺史使祭琦及丁密墓丁密字靖公苍梧人性清介非家织布不衣非已耕种菜果不食遭父丧庐墓侧有双鳬游庐旁小池见人驯伏后遭母丧复庐墓三年归至旧庐一宿故双鳬复至防戏池中【旧传为丁兰误】
　　牟子者苍梧人其自叙曰灵帝崩天下扰乱独交州差安北方异人咸来兹土多为神仙辟谷长生之术时人多有学者牟子常以五经难之道家术士莫敢对是时牟子将母避世交趾年二十六归苍梧娶妻太守闻其守学谒请署吏牟子见世乱无仕宦意竟不就州牧辟之复称疾不起牧弟豫章太守为中郎将笮融所杀牧乃请牟子曰弟为逆贼所害骨肉之痛愤发肝心当遣刘都尉行恐外界疑难行人不通君文武兼备有专对才今欲相屈之零陵桂阳假涂于通路何如牟子曰被秣服枥见遇日乆烈士忘身期必骋效遂严当发防其母卒亡不果行乆之叹曰老子絶圣弃智修身保真万物不干其志天下不易其乐故可贵也于是锐志于佛道兼研老子五千文含妙为酒浆翫五经为琴簧遂乗笔墨余闲略引圣贤雅言证解之名曰牟子理惑云衡毅苍梧人负勇谋与同郡钱博皆为郡太守呉巨所信用建安末荆州牧刘表以赖恭为交州刺史孙权以步隲为交州刺史巨逐恭恭奔零陵巨纳隲与都督区景谋图之隲知之召二人入计事即于中庭斩首以徇众遂治舟船合兵二万下取南海毅与博念巨旧恩且隲之来非汉命也乃兴军逆隲于苍梧髙要崄口与隲军战毅与众皆投水死死者千余人无一人降者三国士燮字威彦苍梧广信人其先鲁国汶阳人至王莾之乱避地交州六世至燮父赐桓帝时为日南太守燮少游学京师事颖川刘子竒治左氏春秋察孝防补尚书郎公事免官父赐丧阕后举茂才除巫令迁交趾太守弟壹初为郡督邮刺史丁宫征还京都壹侍送勤恪宫感之临别谓曰刺史若待罪三事当相辟也后宫为司徒辟壹比至宫已免黄琬代为司徒甚礼遇壹董卓作乱壹亡归乡里交州刺史朱符为夷贼所杀州郡扰乱燮乃表壹领合浦太守次弟徐闻令防领九真太守防弟武领海南太守燮体气寛厚谦虚下士中国士人徃依避难者以百数耽玩春秋为之注解陈国袁徽与尚书令荀彧书曰交阯士府君既学问优博又达于从政处大乱之中保全一郡二十余年疆场无事民不失业羁旅之徒皆防其庆虽窦融保河西曷以加之官事小阕辄玩习书传春秋左氏传尤简练精微吾数以咨问传中诸疑皆有师説意思甚宻又尚书兼通古今大义详备闻京师古今之学是非忿争今欲条左氏尚书长义上之其见称如此燮兄弟并为列郡雄长一州偏在万里威尊无上出入鸣钟磬备具威仪笳箫鼓吹车骑满道交人夹毂焚烧香者常有数十妻妾乗辎軿子弟从兵骑当时贵重震服百蛮尉佗不足逾也武先病没朱符死后汉遣张津为交州刺史津后又为其将区景所杀而荆州牧刘表遣零陵赖恭代津是时苍梧太守史璜死表又遣呉巨代之与恭俱至汉闻张津死赐燮玺书曰交州絶域南带江海上恩不宣下义壅隔知逆贼刘表又遣赖恭闚看南土今以燮为绥南中郎将董督七郡领交阯太守如故后燮遣吏张旻奉贡诣京都是时天下丧乱道路断絶而燮不废贡职特复下诏拜安逺将军封龙度亭侯后巨与恭相失举兵逐恭走还零陵建安十五年孙权遣步隲为交州刺史隲到燮率兄弟奉承节度而吴巨怀异心隲斩之权加燮为左将军建安末年燮遣子廞入质权以为武昌太守燮壹诸子在南者皆拜中郎将燮又诱导益州豪姓雍闿等率郡人民使摇东附权益嘉之迁衞将军封龙编侯弟壹偏将军都乡侯燮每遣使诣权致杂香细葛辄以千数明珠大贝琉离翡翠瑇瑁犀象之珍竒物异果蕉椰龙眼之属无岁不至壹时贡马凡数百匹权辄为书厚加宠锡以答慰之燮在郡四十余嵗黄武五年年九十卒权以交阯县逺乃分合浦以北为广州吕岱为刺史交阯以南为交州戴良为刺史又遣陈时代燮为交阯太守岱留南海良与时俱前行到合浦而燮子徽自署交阯太守发宗兵拒良良留合浦交阯桓邻燮举吏也叩头谏徽使迎良徽怒笞杀邻邻兄治子发又合宗兵击徽徽闭门城守治等攻之数月不能下乃约和亲各罢兵还而吕岱被诏诛徽自广州将兵昼夜驰入过合浦与良俱前壹子中郎将匡与岱有旧岱署匡师友从事先移书交阯告喻祸福又遣匡见徽説令服罪虽失郡守保无他忧岱寻匡后至徽兄祗弟干颂等六人肉袒奉迎岱谢令复服前至郡下明旦早施帐幔请徽兄弟以次入宾客满坐岱起拥节读诏书数徽罪过左右因反缚以出即皆伏诛传首诣武昌壹防匡后出权原其罪及燮质子廞皆免为庶人数岁壹防坐法诛廞病卒无子妻寡居诏在所月给俸米赐钱四十万唐韦厥上林人武徳七年持节压服生蛮开扩化外诏领澄州刺史后隐于智诚洞与诸子皆封侯庙食李尧臣镡津人贞观中第进士累官至交州刺史赐其里门曰登俊
　　厐孝泰博白人武徳五年以积功授诸衞将军龙朔中以左骁衞将军为辽东道行军总管与苏定方程名振等征髙丽孝泰以岭西兵逼蛇水葢苏文来攻孝泰兵败死之
　　毕都防不知其名按张九龄曲江集云毕公东平人后家于桂州始安起诸生为广州浈阳令寻转韶州司马秩满丁内忧公性至孝几于毁灭御史大夫萧璿嘉之拔补按察判官义行相成终始如一尤加钦重特以表闻敕授新州刺史属恩州土帅日寻干戈后按察使宋璟委公为五府总管以甲卒戍焉虽临之兵威而开以恩信璟以为能奏补恩州刺史寻加朝防大夫迁端州刺史秩中防大夫拜安南副都护到官未几卒
　　曹唐字尧宾桂州人为道士太和中进士咸通中仕为府从事作游仙诗百首
　　白耸马平人为义胜都将光启中寇入郡境尽驱其民掠其财帛耸率所部攻贼夺而归之郡人为之立祠曹邺字业之阳朔人读书龙头山石岩中大中间举进士刺洋州至祠部郎中有诗名学士韦燠尝荐之于朝一时诗人如郑谷辈皆自以为不及
　　赵观文临桂人干寜二年状元及第是年试观人文化成天下赋内出白鹿宣示百僚诗放进士张贻宪等二十五人观文第八被黜煮诉不当乃重试观文遂魁多士是时刘季述辈专横观文以为言忤宰相崔意谢病归官终侍讲
　　于向字仁忠祖达邕州刺史因家临桂之西乡父输辞官以富豪甲于乡里向生三歳始能言八歳学书能文及长形貌雄伟力制奔牛人皆以为闗张流亚居父母丧以孝闻唐末南诏结羣蛮乱边向奋然曰王室有难边境不宁予世食唐禄可坐视乎因纠合义兵三千余人助节度使髙骈击破南诏抚定交趾寇贼屏息骈因署为牙门将寻授本州团练使后骈玩寇无功政由羣下向即辞归及黄巢寇岭南猺贼响应侵逼州城官军失利向即率兵与战于都郎山九十日贼屡出屡败乃引兵深入大战于洛阳坡援兵不继贼围之数重向下马格鬭精采百倍贼尸满谷贼乃退向亦被伤死士民莫不痛哭流涕遂相与立像置祠于其地嵗时祀之五代梁嵩浔州平南人善声律文辞唐同光中刘防据岭海僣号汉开科取士如唐制白龙改元嵩举进士第一歴翰林学士时防多苛政嵩求去尝献倚门望子赋南汉主乃命归奉母锡赉皆不受请蠲一郡丁赋郡人感徳立祠祀焉或云嵩常乗白马游东壕墟过渡溺水死至今有白马庙其遗迹云
　　周邦字颙若平南人南汉举进士歴官御史大夫以直节着风采凛然
　　宋陶璿平乐人建隆初由国子生官奉直大夫归休立兴教院为家庙置义田供子姓读书济贫乏
　　周渭字得臣恭城人力学工为诗刘鋹据五岭昭州皆为所有政繁赋重民不聊生渭率乡人六百逾岭将避地零陵未至贼起断道絶粮复还恭城则庐舎煨烬遂奔道州为盗所袭渭脱身北上建隆初至京师薛居正器遇之上书言时务召试赐同进士出身释褐白马主簿县大吏犯法渭即斩之太祖竒其才擢右赞善大夫时魏帅符彦卿郊迎渭揖于马上就馆始与相见略不降屈有盗伤人而逸渭捕获并匿者按诛之不以送府干徳中通判兴州领罝口寨多戍兵监军傲狠纵其下为暴居人苦之渭驰徃谕以祸福斩其军校众皆慑服诏嘉奬命兼本路钤辖开寳七年鳯州七房治主吏盗隐官银择渭徃代岁羡课数倍赐绯鱼还知棣州殿直傅廷翰为监军谋作乱走契丹事觉渭擒系以闻命械送阙下鞫得实斩于西市渭在郡以简肃称及还吏民遮道泣留诏赐钱百万太平兴国二年擢广南转运使初渭之入中原妻子留恭城开宝三年平广南诏昭州访求赐钱米存恤之及是渭始还故里乡人以为荣渭奏去刘鋹时税算之繁者重定田赋典学校迁殿中丞属有事交趾交将逗遛无功有二败卒擐甲先至邕州市夺民钱渭捕斩之后至者悉令解甲以入讫无敢犯移书交趾谕朝廷威信将尅日再举黎桓惧即遣使入贡就加监察御史在岭南凡六年徙知扬州累迁益州转运使坐从子违诏市马黜为彰信军节度副使咸平二年真宗闻其清节召还将复用诏下而卒年七十七上闵其贫不克葬赙钱十万以其子建中为乗民主簿陶绍宗平乐人开宝问从潘美擒刘鋹功授龙平县令除鋹苛政境内大治太祖闻其贤召入京擢光禄寺正卿
　　唐承裕兴安人开寳初王师南征承裕率众归附上嘉其忠授知象州继为台谏着有直声
　　李观象临桂人依湖南周行逢署为掌书记行逢性残恶多杀观象惧及祸清苦自励帐帏寝衣悉以纸为之行逢颇加信任军府之政一皆取决观象涉经史有文词行逢将终托以后事令其子保权善待之及张文表作乱王师压境观象谓保权曰我所恃者北有荆渚以为唇齿今髙氏拱手听命朗州势不独全莫若幅巾归朝则不失富贵保权幼懦不能用其言及湖湘平太祖闻观象尝为保权画谋以为左补阙
　　翁宏字大举桂岭人尝寓居韶贺间不仕进能诗送人下峡云万木残秋里孤舟半夜猿南越行云因寻买珠客悮入射猿家细雨云何处残春夜和花落古宫途中逢友人云孤舟半夜雨上国十年心开宝中衡山处士廖融南游宏赠以诗云孤吟牛渚月老忆洞庭山融以诗谢宏云积思游沧海防搜入洞天神珠迷象防瑞玉匪雕镌其互相推重如此又有林楚才富川人亦以诗名
　　覃光佃融州人髫年岐嶷人以神童目之登开寳六年进士授监察御史弹劾无避权势京师呼为真御史时北敌屡犯边三上疏累诏优之进武骑尉知鴈州军州事陞沿边都总管兼劝农公事使外筹边策内肃朝仪内外倚重焉歴官三十余载知无不言言无不尽垂老乞归诏特进光禄大夫上柱国赐紫金鱼袋致仕王世则永福人太平兴国八年状元及第是年试六合为家赋莺啭上林诗文武双举论放进士二百七人太宗时幸金明池乃宴世则等于琼林苑进士赐宴自此始世则所居前临长江后枕华葢山松林秀茂太平兴国中忽有鳯凰来巢一年引双雏去后复来巢下凿石得玉以献今玉池犹存秋冬泉不竭因名山曰鳯巢淳化初世则以右正言使交州还朝条事迹及山川形势上之进直史馆与尹黄裳冯拯等伏阙请立皇太子由是罢馆职知象州有惠政及民祀名宦
　　欧阳陟贺县人咸平三年进士以文学称为贺甲科之首
　　陈坦然梧州人博学善属辞有胆勇多权谋重然诺举进士未第归乡里景徳中宜州兵杀守帅胁判官卢成均以叛伪称南平王拥众数千人攻象州坦然以成均同郡乃单骑行贼围为书约矢射成均帐下为陈祸福时象郡疎弱无守备将陷者数矣成均得书欲自投归顺计未决而王师至城乃全贼又别遣一屯分掠南路趋容境所至摧陷坦然入语容守陈延赏曰贼势慓悍难以力竞且胁从之人本无战心愿假衞兵先从抵贼营谕以逆顺当使解甲而归我矣遂去贼垒数十步下马直前为言本朝正朔被四海汝徒无故噪聚今有诏诛首恶茍能束身改图自当荣以爵赏何苦草间覔活是时贼中伪补屯衞之职陈贾二卒私相语曰此飞檄至也于是率首领以甲卒数百诣郡降贼失心腹皆不战自溃贼平论功大将以状闻中防令本郡敦遣赴阙与官仍赐锦袍银带悉让不受愿回前恩以就殿试朝命嘉之诏贡部别名闻奏中途被病且遭家艰以归服阕急于禄养摄主化州累迁以吏能佐桂州幕屡转太子赞善大夫殿中丞卒其在桂林也役徒不足借禁卒五百伐材以修守具郡帅防宾客饮于堂外有告变者曰役卒二百挟刃羣噪入屯营为逆在座相顾失色郡帅曰当闭城以虎翼五百擒之坦然即屏人语帅曰今以乱擒之彼知就擒则死必力鬭适所以坚其叛意耳若诱而致之可无患乃从白直数人直趋其屯责其主校苛刻乃复人人抚慰问其劳苦叛卒环泣曰苦则思乱人之常情若从公命乃免于役以视息为再造矣皆释仗随坦然归帅亦原之
　　唐则字世范兴安人登大中祥符五年进士筑馆授徒以身率后进虽盛暑祁寒不少倦经史皆训成一家言二子叔夏叔相继登第所居山号状元峯
　　粟大用武宣人年九岁大中祥符间以通五经应童子举至汴京入见真宗竒之补登仕郎仕至南雄太守徐噩字伯殊博白人天圣甲子举于乡摄知宜州讨欧阳范以功授白州长史皇祐间侬智髙叛噩引兵追至金城驿戮力与战死之赠大理寺丞
　　朱道诚字信中清湘人幼丧父事母俞氏至孝多病道诚截髪求医俞氏卒葬于湘峰景徳寺之左结庵守坟有冬笋瑞竹之异州以上闻景祐四年有防赐绢十疋米一斛令本州常加存抚卒于庐郡守赵公晰揭其墓曰朱孝子墓其子扬善亦庐焉事亦闻于朝至和二年有防赐米帛扬善后改名冕字徳文官至宣教郎冕弟衮字补之读书知名元符中王巩坐司马光党削尚书郎籍贬全州冕与衮日从之游巩尝访其家以欣欣名其亭为之作记谓徳文真纯不茍补之开爽喜文云黄庭坚南迁过湘因巩而识冕兄弟尝赋诗赠之
　　覃昌融县人家世业儒祖父以宦绩显昌独闭门讲学以求道为己任文峻而整学精而覈其教人一本六经庆厯五年登进士官至国子祭酒有文集
　　梁仲保宾州人勇悍有略充本州团练使庆厯中侬贼犯边率众力战以死州人为立庙祀之
　　王之才洛容人与张亚卿齐名庆歴间登第歴官至朝议大夫工部侍郎
　　张亚卿洛容人种学绩文頥老不衰皇祐间郡守鲍安石竒其才以遗逸荐登进士官至防州通判
　　宋士尧马平人皇祐中侬智髙寇广南士尧领兵至邕州极力与战已而败北贼断其首尸不仆犹犇马而还后赠屯衞大将军
　　石鉴字大观邕州人举进士侬智髙攻广州不下还攻邕州鉴干余靖言若使智髙尽得邕州三十六洞之兵其为中国虑未可量鉴请説谕诸洞酋长使之不附智髙靖即命説诸洞酋长皆听命惟结洞酋长黄守陵强暴智髙深与相结鉴説守陵智髙父子贪诈不可不为之备守陵由是稍疎智髙智髙怒遣兵袭之守陵先为之备逆战破之遂不敢入结洞而奔逃于特磨
　　潘盎苍梧人常儒衣持一大翣行坐独语人传其能先知皇祐中侬智髙陷邕乗胜至梧城下闻其异召而问曰吾形貌如何盎曰汝一贼耳又曰梧州几日可陷曰百年亦不陷又曰吾欲据此以有南粤如何曰汝将斩首岂能有粤邪贼怒遂害之
　　冯商本镡津县人【今藤县】少游商之京师其妻授白金数笏曰君壮岁无子可以此买妾至京师买一妾问所自来言吾父居官因纲运鬻妾陪偿耳商遂恻然遣还其父不复索原直及归妻问妾安在具告以故妻曰君立心如此隂徳厚矣何患无子居数月妻果有娠将诞里人皆梦鼓吹喧阗云送状元至冯家次早生京云冯京字当世少隽迈不羣父商随父寓武昌发解皇祐初计偕礼部及廷对皆第一时犹未娶张尧封方负宫掖势欲妻以女拥至其家束以金带曰此上意也顷之宫中持酒殽来直出奁具目视之京笑不视力辞出守将作监丞通判荆南军府事还直集贤院判吏部南曹同修起居注试知制诰避妇翁富弼当国嫌拜龙图待制知扬州召还为翰林学士知开封府数月不诣丞相府韩琦语弼以京为傲弼使徃见琦京曰公为宰相从官不妄造请乃所以为公重非傲也出安抚陜西请城古渭通西羌以断夏人右臂神宗即位累改御史中丞王安石为政京论其更张失当进防知政事数与安石论辩又荐刘攽苏轼掌外制安石令保甲养马京谓必不可行会选人郑侠上书言时事荐京可相吕惠卿谮京与侠通罢知亳州再迁知成都府蕃部何丹方寇鸡棕闗闻京兵至请降议者遂欲荡其巢窟京请于朝为禁侵掠给稼器饷粮食使之归夷人喜争出犬豕割血受盟愿世世为汉藩惠卿告安石罪发其私书有曰勿令齐年知齐年谓京也安石同年生帝以安石为欺复召京知枢密院京以疾未至帝中夕呼左右语曰适梦冯京入朝甚慰人意乃赐京诏有渴想仪刑不防梦寐之语及入见首以所梦告焉哲宗即位累改镇彰徳于是范祖禹言京再执政初与王安石不合后为吕惠卿所倾其中正不倚之操为先帝称重且昭陵学士独京一人存若付以枢宻必允公论时京已老乃以太子少师致仕绍圣元年薨年七十四帝临奠于第赠司徒諡曰文简
　　韩迥昭州人累官太子中舎嘉祐中致仕李师中以诗赠之其恬退防静有人所不能及号东山野叟云林通字达夫富川人仁宗时仕为御史弃归隐县之豹山人因名其山曰隐山岩曰潜徳岩时徃来郎山穿石岩有诗云凿开混沌鸿蒙地透出明通公溥天其学不流枯寂当于时用所遭不偶遂退而终身焉
　　李时亮字端夫博白人嘉祐中举进士累官知防州有治声尝献平边十策及疏时政得失神宗嘉之累迁检检散骑常侍兼御史大夫时亮善属文尤长于诗与同官陶弼相赓和有诗曰李陶集
　　秦怀忠字伯良博白人嘉祐进士令徐闻有异政司李雷州寃狱多所平反累擢知容州
　　毛温富川人为钦州灵山簿时交寇陷钦防白三州守令皆望风而遯温纠合土豪与战辄胜贼势遂挫黎志宜州人治平中及第仕化州路呉川令以政最加勲武骑赐绯鱼袋罗咸尝谓冯三元以文学魁天下黎特科以及第擅当时并称
　　陆蟾藤州镡津人也以能诗名于楚越间其瀑布咏则曰灵源人莫测千尺挂云端岳色染不得神功裁亦难夏喷猿乌凝秋溅斗牛寒待到沧溟日为涛更好看此诗人尤称之客死于攸县之司空山
　　唐仁杰全湘人苦吟陈徳诚出守池阳仁杰以诗贻之云红斾渡江霞蘸水青蛇出匣雪侵衣徳诚善之勉之入金陵防休沐朝达集于升元寺召仁杰偕徃酒行请赋登阁诗仁杰沉吟少顷立就有句云云散便宜千里望日长斜占半城隂众皆阁笔如元白之逊杨汝士也又赠僧诗云只住此山能有虑向来求佛本无心梁世基横州人由摄官补登仕郎歴浔州司户参军熈宁中特授大理寺丞用法平允家有荔枝生连理神宗闻之赐以诗
　　唐子正字几卿兴安人幼力学治平初举孝防后通判邕州熈宁八年冬交趾围邕子正与苏缄率城中禁兵又募材勇坚壁固守及外授不至城陷子正及缄死之梁诏贵州人少孤事母孝元丰中任广东提刑司干官遭母丧既葬庐墓侧建罔极亭手莳松柏甘露降芝草生苏轼自海外归闻其孝节徃见焉因为易其墓亭曰甘露林曰瑞松诏命三子出拜轼以孝义励之为扁其读书所曰薰风亭官至奉议大夫
　　欧阳辟字晦夫灵川人至和间与弟简同从学于梅圣俞乆之归梅赠之诗有云吾家无梧桐安可乆防鳯意甚称许元祐六年举进士任雷州石康令严操持尚俭约节浮费后六年乞休归民攀援不忍絶居无完壁诛茅为舎乐琴书于其中将终身焉所着有遇仙传韦旻上林人闭户读书无所不通乡人以书笥目之元祐间应举不第遂隐于罗洪峒据山林石泉之胜尤善导养之术号白云先生
　　唐叟字元老桂州人少孤嗜学诸经皆贯通尤邃于易家贫事母至孝训徒以奉甘防年四十余不娶凡澣濯补纫皆躬其劳绍圣间以经明行修举尝登三苏门后为雷州海康令苏轼南迁过之握手道旧叟时年几五十轼叹曰元老行虽孤髙唐氏岂容无嗣力勉之娶任满调池州通判遂归旧隐邹浩与叟有雅故谪昭州日访其居赠诗甚多
　　冼积中北流人举绍圣进士累官朝请大夫知白州一以仁惠行郡人士戴如父母云
　　坦中庸北流人举绍圣进士累官广州提防刑狱一介不茍以清白名
　　唐谏字子方清湘人以三舎类升大庠元符间与乡人蒋举上书论时事崇宁间申严党禁入易丕以下邪等籍退屛乡里改今名再领乡荐登政和五年第歴官朝奉郎累赠通奉大夫后知峡州士大夫出蜀者皆挟巨商重货谏之子孝颍大搜之遂以谤免有送行诗云但得归舟轻似叶不嫌蜀客怨商征孝颖字之渊先膺里选次受世赏周必大梁克家皆器重焉歴仕宾州节推蒋举字时举清湘人乆住太学一日告友黄无悔曰学者所以学为忠与孝也有亲弗养孝乎忠既未立孝焉可忘我共归矣无悔感其言歌以送之曰秋风起兮白云飞南园逺兮心欲归归心切兮亲庭闱后相见兮复何时及母葬庐墓产芝十本路允迪赠诗有百年风木感数本石芝芳之句绍兴十一年旌表其门
　　蒋一鸣一防清湘人兄弟六人五世同居九十余年家庭之间雍雍如也郡倅许俨暨权郡许应龙咸嘉重之知全州邓均有文风动士林义事着乡井之句褒之王佐字用之全州人官邕州户曹尝摄狱事平反寃狱免死者七人皆叩头以谢携物直百万为饷佐力拒之众坚欲其留止受一小佩刀归老于家年八十有五路允迪志其墓称其伸人之寃谢人之饷与史称百纸参军一钱太守亡异
　　元光昭平人隐居乐道不求闻达家贫性喜饮崇宁二年邹浩谪昭州与光游常至其家后三年放归有诗别光
　　何旦宜州人尝为海南都巡检使与苏轼游多得其笔迹还家橐中一无所有亲戚或嘲之旦出所藏轼书示之曰此海外竒珍也人服其风尚
　　区革宜州人常与山谷交游为琼州秋掾山谷以青玉案词送之有送子之官琼海上鲸吞舟楫蜃楼虚之句毛经富川人仕开封户曹性敏悟一日方与客对弈尹以疑狱就质令罢弈经曰决事弈棋两不相妨呼二吏读款目视棋局耳听所读已而弈胜而处事中理尹称荐之
　　管及全州人崇宁中山谷谪宜州凡平日亲知絶迹时及为宜州理曹与山谷游甚密山谷书折桂亭三大字贻之且谓君家积庆后必有登进士科者其后炎发浚发皆登进士折桂防始验
　　蒋炳文字仲虎兴安人大观间预上舍政和二年进士通判融州金兵入境召天下勤王炳文同守李珙率所部赴之为提刑程大器所沮遂以兵他属罢官行在上书言时事宰相赵鼎是其説荐为中都官炳文愿外职自试除琼管安抚秩满奏事忤权臣意丐辞南归终身不仕训导后进弟侄相继登科年八十五卒郡守施钜李光同访炳文所居作三老堂
　　韦经宜州人大观中举进士官至承议郎雷州通判权知州事有政声闻于时
　　施才号拙翁贵州人大观时作倅宣和间莫徃峒蛮叛才御寇立功任满奏事上因问以南方风土对曰道徳一而风俗同上喜其质迁朝散郎永州太守卒于途唐时全州人政和二年进士初名时臣御笔为去臣字绍兴中官鄂岳间值岳武穆将兵应副军甚有劳绩武穆荐之召见奏事任静江理定令官至澧州守子朝俊以防补亦宰理定民间颂其作述之善
　　林勲贺州人政和五年进士为广州教授建炎三年八月献本政书十三篇言国家兵农之政率因唐末之故今民贫而多失职兵弱而不可用是饥民窜卒类为盗贼宜假古井田之制使民一夫占田五十畆其有羡田之家毋得市田其无田与游惰末作者皆驱之使为隶农以耕田之羡者而杂组钱谷以为什一之税宋二税之数视唐増至七倍今本政之制每十六夫为一井提封百万为三千四百井率税米五万一千斛钱二万千缗每井赋二兵马一匹率为兵六千四百人马三千四百匹岁取五之一以为上畨之额以给征无事则又分为四番以直官衙以给守卫是民凡三十五年而役使一遍也悉上则岁食米万九千余斛钱三千六百余缗无事则减四分之三皆以一同之租税供之匹妇之贡绢三尺绵一两百里之县岁收绢四千余疋绵三千四百斤非蚕乡则布六尺麻二两所收视绢绵率倍之行之十年则民之口算官之酒酤与凡茶盐香矾之皆可弛以与民其説甚备书奏以勲为桂州节度掌书记其后勲又献比校书二篇大略谓桂州地东西六百里南北五百里以古尺计之为方百里之国四十当垦田二百二十五万二千八百顷有田夫二百四万八千出米二十四万八千斛禄卿大夫以下四千人禄兵三十万人今桂州垦田约万四十二顷丁二十一万六千六百一十五税钱万五千余缗苗米五万二百斛有竒州县官不满百员官兵五千一百人葢土地荒芜而游手末作之人众是以地利多遗财用不足皆本政不修之故也朱熹甚爱其书东阳陈亮亦曰勲为此书考古验今思虑周密可谓勤矣世之为井田之学者孰有加于勲者乎要必有英雄特起之君用于一变之后成顺致利则民不骇而可以善其后矣
　　陆南金桂平人父自祥符县任浔州别驾因家焉南金天资颖悟学行过人髙尚不仕时人宗之其后逵浚淮灿皆以文章显
　　何浚字巨源宜州人宣和八年贡赴辟雍天子幸学问春秋疑难浚答称防赐进士出身
　　谢洪武宣人与弟泽皆博学有文号谢家二鳯宣和间相继出仕凡朝中士夫迁谪于此多馆其家
　　李珙字温之永福人少业儒尚气节防宜州蛮入寇帅募智勇士以御贼珙从征首立功补右职进筑南丹州以珙摄州监押为先锋接战郤敌城成策勲累任边将羣蛮畏慑纳款归疆积官至武功大夫擢东南第十二将剧贼刘花三啸聚自防吉入寇广东朝廷议择将御之以珙除广东路分至则尽俘其众槛贼首送京师擢忠州刺史知融州议者以为赏轻拜淄州团练使防金兵入京师以矾书蜡弹召天下兵珙与蒋炳文选州兵募死士凡三千人倍道兼行至复州贼将薛广祝靖众数万阨其前竞战死事闻赠忠州防御使官其子十人仍诏旌表其门曰忠义
　　蒋周翰字崧乡兴安人入太学有声靖康间北兵入寇翰请持国见西夏君长如唐回纥破安史故事官广东市舶干办公明
　　刘霆全州人世有义行绍兴问孙觌持节广右道遇霆于朱塘村与之语论议超卓遂以女妻之后防补京官歴兴安令知欝林所在有政绩
　　刘晞字升之临桂人家去辰山不逺栖止岩中晞有诗名先是桂帅吕愿中赋泰城王气诗欲以媚桧邀晞共赋晞托疾不预后帅李大异闻而嘉之题所居岩曰蛰龙
　　韦民望宜州人绍兴元年进士仕至吉阳军判官以防干称
　　蒋允济兴安人绍兴二年与兄允升同登第仕邵州新化县县素号难治允济抵官即相为要约积年不输之租车牛系道未几丁内艰邑人相率遮部使者愿夺居丧后为宾倅摄昭州旧官出钱二百予民输布一疋复折布为钱十倍之允济疏以闻竟减其半寻知浔州课居最及守邕管尽蠲买马弊事百货无所问蛮服其防介至不敢相讐杀死之日哭者罢市尝按平南巡检祝尚贤夺一官及丧过浔尚贤哭甚哀或问之曰曩我实犯法非公之私公贤安得不哭凡歴州县恩信结民政不苛迫殁而人思之子砺亦以防明称歴官通判邕州张孝祥志其墓
　　黄齐字义卿临桂人绍兴二年举进士调贺州富川尉迎父表中就禄养值盗曹成宼攘齐惧遗亲忧自奋擒获七十人磔之县以安堵第功改京秩佥判栁州再佥知昌化军赐对具言桂林潜藩多俊秀而宾兴之数狭地瘠民贫而折纳之输重诏増乡贡三人减军输布钱九百万有竒乡人利之绍兴三年自肇庆来摄新州逾年种刺竹围城一千二百余丈胡侍郎铨为记其事先是乡民之贫死者犹附于籍富厚者多避事役公榜谕之且置大柜于州门令民自投户数于中限满拆封于户口覈实赋役均平民以不扰后知廉州旧有珠池齐奉诏罢贡禁采珠是岁珠溢池外其卒范成大为志其墓张栻为之题额云
　　毛伦阳朔人少读书能属文有志节绍兴间与弟汀以良家从捕曹成俱补官伦事母至孝辞官养母勉其弟汀出仕及母亡哀毁至瘠每一恸哭血泪交下既葬语汀曰二亲在泉下吾将徃事之言讫而卒肢体柔软如生家弗敢殓四十九日神色不变吊者无不惊叹李守柔字必强临桂人绍兴间与兄守卓相继登第为雷州海康令再调知临贺县初赵鼎南贬雷州守令王超辈以故相礼迎送后有以告秦桧者超去已久桧下广西追罪官吏株连守柔縁坐十年不调桧死始改倅邕守武臣御下严衣粮不时给将大阅众汹汹将不靖守窘甚守柔劝使移病为摄州事下令发帑廪给诸将数日入教场引谋乱四人斩其渠魁鞭三人讫事肃然除知梧州选知宜州后除新州卒于道丞相周必大为志其墓
　　唐俊乂兴安人博通经史绍兴间进士自柳州司理歴仕知廉州皆以廉静闻摄欝林郡凶贼谢寔犯邻境俊乂躬率吏民御捕遁去凡经三郡家无赢蓄张栻帅桂时夹城遗火迫其居公急遣军徃救之顷刻还白曰唐大夫家止有文书衣衾数箧已他徙矣栻叹其清约卒年八十二
　　廖防明清湘人能文辞尤长于乐府少不羇尚气谊陈了翁南迁过全日州郡待之甚严无敢近者防明独于逆旅中相问劳如故旧了翁后北归适龙图学士折彦质亦贬岭南道遇之既不携家又以瘴疠为忧问以南中相识了翁即以防明对折谒湘山邂逅与语甚悦知其可仗欲与之俱防明慨然从之一日渡海风涛大作防明持劒厉声曰有宋忠臣在此风涛遂息后数年折得还而防明死折作诗吊之仍官其一子
　　张仲宇字徳仪临桂人绍兴间以文藻称与同郡石安民相为引重桂帅张栻张孝祥范成大先后至府礼以上客所着有桂林盛事记范公谕民文举葬文
　　李用谦藤州人博通经史登绍兴五平进士累官侍御史左右司谏有直名上时政十六事皆切利病官至祭酒生徒服其学行卒赠银青光禄大夫
　　石安民字惠叔临桂人少颖鋭苦学登绍兴十五年第为象州判官累决寃狱称其明恕分教廉藤二州文风大振喜为诗竒丽雄深末年归于平淡有文集晚知吉阳未赴而卒安民早从路允迪沈晦胡寅游尤受知于张忠献及汪应辰其后张孝祥帅桂益敬爱之为榜于堂曰瑞文二弟安行安持皆贤能文人号为三石李奉政藤州人用谦侄博学能文登绍兴二十一年进士尝上书言金人有入寇之志不见用出知戎城县俄知和州上论科举事又论割唐邓海泗州与金人和不可累官翰林学士国子祭酒
　　毛士毅富川人化州石城令李接反来攻城士毅与尉曰吾与君当以死衞百姓纠合义兵与贼战众寡不敌遂骂贼而死髙宗嘉其忠赠承事郎
　　毛炳富川人倜傥不羇好读书乾道中以平寇功授横贵廉三州都巡检使交寇犯境死于难累赠太尉忠顺武烈公二子维蕃维瞻并登进士第
　　唐彪字仲孺兴安人登淳熈辛丑进士嘉泰二年守新州先是县道销丁割税差役折户皆取于民田无遗利民甚病之彪徃任首奏罢之邦人感其徳焉
　　滑懋字和仲临桂人以文学为转运使丹阳张金所器接以上宾金常偕懋及诸僚幕泛舟漓江徧眺诸胜明日独以所赋诗视懋懋感其意刻之龙隐复为之记唐仪鳯宜州人庆元四年进士授宾州司理参军权知州事后为化州路推官所至以廉能称
　　王应辰兴安人九岁能诵九经作春秋语孟义兼讲子史贡于礼部庆元四年赴国子监试中书省覆试并通免文解三次
　　王应申应辰从弟年九岁能诵九经作周礼语孟义并讲説语孟贡于礼部嘉泰元年赴国子监试中书省覆试并道免文解三次
　　陶崇字宗山全州人少聪敏十岁赋笔山诗有惊人句登嘉泰二年进士第歴仕两广召试馆职慕栁子厚为文尝撰宋铙歌鼓吹曲及楚词七叙以进于朝理宗在潜邸时公为讲读官龙飞被召陈保业谨防谨独持久之説又陈郡县修武备厚民生厉士气之论与时宰史弥逺忤出知信州终于任有澈斋文集赠特进諡文肃子梦训典舂陵瑞阳两郡终监丞
　　滕处厚字景重清湘人寳文阁学士諡文肃陶崇之甥也少颖防邃于春秋议论慷慨好言天下事有特独操鹤山魏了翁迁渠阳日处厚徃从之游鹤山竒之留置门下教其子凡论著皆获与闻又为铭已斋勉以古人为己之学后调马平步尉再辟潭州甘泉酒库兼帅幕居官守正不阿人称其迂曰迂吾所自取也终不以此易彼予愧予之不迂也有谓予迂者予披襟当之其立论如此易箦时谈笑赋诗而终
　　蒋公顺字成父清湘人精研义理之学从鹤山魏了翁游者七年所得益广鹤山和其诗曰发挥孔孟真三代补葺嬴刘破六经其推许可知矣筑室湘源命之曰鹪寄日吟咏读书以自适鹤山发其义为之铭累官辟常徳府桃源令未赴而卒
　　蒋公頔字生父全州人受业于兄公顺笃于为义挺身尽力赴人之急开禧间寇贼蜂起公頔严保甲殱渠丑一境晏然
　　蒋尧佐灌阳人嘉定十六年饥尧佐自二月一日始五日一发廪民赖存活甚众安抚真徳秀命于所居立施惠坊
　　张茂良临桂人雅有著作才又笃耽古故为文气髙语洁削去宋季朽琐之态有漓山所刻广西经畧显谟赵公徳政颂序其文甚藻丽仕为潭州善仪主簿
　　谢士防全州人少有文名淳祐四年进士以贾似道当国不仕惇笃孝友好施与卜筑桥渡子孙繁衍
　　毛奎字子文富川人力学不倦建书院以受生徒自号澹然居士淳祐间知吉阳军能文章通术数知地理修城池建学养士尝经营州南大小二洞天所作记及诗数篇人皆脍炙之后秩满去至南山铺倐然不知所终后人于铺前山中祠祀之
　　毛镗贺县人淳祐间特奏名进士任翰林院孔目进阶朝奉大夫有文名子迈由乡贡任永宁同知入元耻食其粟不仕归隐江东
　　蒋瑞可全州人浮祐时以孝闻父年六十四疾笃百药防效瑞可密祷于天割股作羮以进父病寻愈夀九十三终人谓诚孝所感云刺史朱子恭建孝子坊并长歌刻石以旌之曰割儿肉救儿亲一念之烈不顾身身且不顾名何足珍哀哀孝子数防血经歴千古长如新唐清全州人理宗朝湘洪清兄弟三人连中第湘洪俱以春秋登正科清晩就恩科任静江法曹人目为清白吏湘登文天祥榜进士任东安簿洪登张渊防榜进士官至昭州守
　　倪文举全州人景定间父章甫病割胷肉进果瘥其族人曰忠者割胷救母病曰日显者割股救父病俱瘥郡守表其闾曰兴行
　　唐徳柄全州人以儒传家与弟徳鋭徳祥同居自相师友累世不分异郡守贤之扁其斋曰明经堂曰和顺邓得遇字达夫博白人知昭州迁广西提防刑狱逾年摄经略事兼知静江府徳祐元年长沙被兵得遇遣都统马骥马应麟赴授骥潜叛还得遇斩之军事悉委应麟未几移治苍梧静江破得遇朝服南望再拜书幅纸云宋室忠臣邓家孝子不忍偷生宁甘溺死彭城故居乃吾潭府屈公子平乃吾伴侣优哉游哉吾得其所投南流江死
　　王元字文元桂林人贫病苦吟妻黄氏元每中夜得句黄辄先起然火具纸笔元甚相重元有听琴诗曰拂琴开素匣异事独颦眉古调俗不乐正声君自知寒泉出涧涩老桧倚风悲纵有来听者谁堪继子期又题邓真人遗址曰三千功满轻升去留得山前旧隐基但见白云长掩映不知浮世几兴衰松梢风触霓旌动椶叶霜霑鹤翅垂近代无人寻异事野泉喷月泻秋池又赠廖融云伴行惟瘦鹤寻寺入深云终于长沙
  </div>
  <div class="pagination">
   <a href="粤西诗载粤西文载粤西丛载_page106.html">
    上一页
   </a>
   <span>
    ...
   </span>
   <a href="粤西诗载粤西文载粤西丛载_page102.html">
    102
   </a>
   <a href="粤西诗载粤西文载粤西丛载_page103.html">
    103
   </a>
   <a href="粤西诗载粤西文载粤西丛载_page104.html">
    104
   </a>
   <a href="粤西诗载粤西文载粤西丛载_page105.html">
    105
   </a>
   <a href="粤西诗载粤西文载粤西丛载_page106.html">
    106
   </a>
   <span class="current-page">
    107
   </span>
   <a href="粤西诗载粤西文载粤西丛载_page108.html">
    108
   </a>
   <a href="粤西诗载粤西文载粤西丛载_page109.html">
    109
   </a>
   <a href="粤西诗载粤西文载粤西丛载_page110.html">
    110
   </a>
   <a href="粤西诗载粤西文载粤西丛载_page111.html">
    111
   </a>
   <a href="粤西诗载粤西文载粤西丛载_page112.html">
    112
   </a>
   <span>
    ...
   </span>
   <a href="粤西诗载粤西文载粤西丛载_page108.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
