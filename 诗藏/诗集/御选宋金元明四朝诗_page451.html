<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 451 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 451 页/共 1044 页</h1>
    <div class="content">　　希夷尊爼永相望混沌凿开见此觞金橘有天容逸老青田无地避余香云中招隠留仙掌物外寻真得醉乡试向峨睂问啼鸟人间红雨几斜阳【后蜀记刘先祚进桃核杯云得之华山陈抟】
　　橙
　　潇湘千树暮林平风露诗肠快一倾蜜恋金丝仍可意香分绿蚁最关情洞庭春色元无恙楚泽幽兰恐未清惟办酒船千万斛棹歌和月巻江声
　　即席以韵课诸生东斋诸物【录五首】
　　逺山笔架【痕字】
　　何物能支笔万钧案头依约逺山痕灯横烟影隠犹见秋入霜毫势欲吞掌上三峰看太华人间一髪是中原中书未免从高阁不向林泉怨少恩
　　梅枝【枝字】
　　铁石心肠冰玉姿掌中潜得嵗寒枝天教一握藏春密风觅余香就手吹雪月冷怀随歩履溪山高兴入支颐玉堂若要扶持用说与东君也不知
　　醉梨【寒字】
　　白雪春香洗未残元霜谁遣冻成团涞封圆颗盘増滑蜜和浓浆齿避寒绿蚁从今忘病渇金花无地着余酸快人风味依然在莫作寻常软熟看
　　玉簮【香字】
　　花中冰雪避秋阳月底阴阴锁暗香玉瘦每忧和露滴心清惟恨有丝长且留宛转围沈水莫遣聮翩入粉囊只许幽人太相似苍苔疎雨北窗凉
　　秋莲【空字】
　　瘦影亭亭不自容淡香杳杳欲谁通不堪翠减红销际更在江清月冷中拟欲青房全晩节岂知白露已秋风盛衰老眼依然在莫放扁舟酒易空
　　黒马酒
　　仙酪谁夸有太汉家挏马亦空传香来乳面人如醉力尽皮囊味始全千尺银駞开晓宴一杯璚露洒秋天山中唤起陶景轰饮高歌敕勒川
　　次韵荅河间赵君玉见寄
　　出门纷扰互相寻常使幽人嬾病深前月借书来水北去年采药到城阴黄精已倩徐生斸苍术新教石老寻只有烟霞肯賖借无人曽送买山金
　　忆郝伯常
　　一檄期分两国忧长缨不到越王头玉虹醉吸金陵月元鹤孤游赤壁秋漠北苏卿重囘首天南王粲几登楼飞书寄与平南将早放楼船下益州
　　阎复
　　送李两山再使安南
　　往年御节使荒遐风节堂堂众所夸万里朱厓鳞介比一星银汉斗牛槎转输已息江南郡烽燧还清瘴海涯垂槖归来见天子又携恩诏抚皇华
　　梅杖
　　拣徧西河万玉珂春风入手重摩挲闘青龙竹能香否较品鸠藤奈俗何声破梦寒霜满户影随诗瘦月横波只知功到调羮尽不道扶持力更多
　　李思衍
　　见王参政
　　猎猎风沙透纸窗地炉火歇冷侵牀一声孤鹤唳残月几杵疎钟敲晓霜黍律嘘春燕谷暖梅花入梦楚天长归期乞趁东风软醉袅丝鞭吟绿杨
　　妙高台
　　危亭新构客持觞雨挹阑干面面凉烟外好山供水墨风前老树奏笙簧接天浄绿秋江白着地彤云晩稻黄騕褭丝鞭归兴逸水晶宫殿桂花香
　　防同馆
　　万间顶翠光团千尺廊腰眼界寛鸭脚参天风雨老【馆乃亡金之义王府怀逺堂前双杏大王所植】龙髯蛰地雪霜寒【燕寒葡萄经秋蛰藤于地】庭花飞墨空遗恨宫叶流红不忍看古往今来只如此夕阳搔首倚阑干
　　华葢楼
　　三十六坊如掌平长桥短艇水纵横银河一道江连海画障四围山绕城老树烟云春绿暗小楼帘幕晓红明阴阴翠影谁家屋梦觉草池莺一声
　　隆山墖院
　　峰顶浮图第几重四天尘界尽虚空县居岛屿萦回处海在烟霞靉叇中浴水垂盘旸谷日轰雷鼙鼓怒涛风蓬莱咫尺阑干底平步长桥跨玉虹
　　见维扬崔左丞
　　十里珠帘一半垂扬州风物最宜诗平山倚槛欧阳子明月吹箫杜牧之吟笔新添梅鼎手歌楼争觅竹枝词濡毫愿逐奚奴后描尽春风芍药枝
　　张立道
　　奉使安南
　　遥坐苍烟锁暮霞市朝人逺隔喧哗孤虚庭院无多所蓊蘙园林只一家南注雄津天汉水东开高树木绵花安南虽小文章在未可轻谈井底蛙
　　陈祐
　　老农二首
　　北疃南庄几老翁力田还与子孙同仓箱嵗计西成后水土君恩北望中磁瓮瓦盆轰夜饮村箫社鼓贺年丰醉归不记匡牀卧月上穨垣草屋东
　　飘萧双鬓似飞蓬朴野中存太古风雨宿云耕为出处麦秋蚕月见穷通雍熙自入唐虞化隠钓能谈禹稷功马首不知縁底事洗杯来夀使君公
　　崔斌
　　题金山
　　浩浩长空天际来中流砥柱独崔巍风摇万壑秋声动潮卷千堆雪浪回山势参差现灵鹫海波辽阔隔蓬莱夕阳不尽登临意倒泻沧溟入酒杯
　　王恽
　　清明日锦隄行乐
　　浪说兰亭褉事修年年春好锦隄游花翻舞袖惊歌板栁隔高城暗酒楼绿树恐应春事老金鞭重为使君留竹西路晩归时醉何处珠帘半上钩
　　雨中与诸公防饮市楼
　　每恨人生防合难兴来一醉尽君欢雨沾翠佩帘花细酒凸金杯饮兴寛胡旋舞低翻翠袖串珠喉穏怯春寒朝来酒醒蓬窗下依旧春风苜蓿盘
　　登淩云阁
　　布衣尘满戴儒冠风袂来登上将坛栋藻云飞朱棋湿檐牙霜重玉梯寒风烟逺胜筹边迥气势雄吞汴水干经略江淮有成筭不须重展地图看
　　镇州怀古
　　赵武雄图不可寻风烟东接九门深炎凉到此分南北战伐无情自古今弹蹑流风犹战国椎埋遗俗带燕音劒歌不遇平原客落日滹沱动旅吟
　　赋西域鹦鹉螺杯
　　老月沦精射海波珠绳分秀贯神螺鹧斑渍粉垂金薤鹦啄嫌寒缩翠窠樽出瘿藤纹浪异瓢成防子腹空皤饮余疑与溪娘遇一笑相看发浩歌
　　宛叶道中
　　六合云蒸一气霾漫漫长路渴生埃诗从白雨明边得人自青山尽处来世路有机难预料剧谈供笑不时开济时赖有诸君在汉苑秋风愧不才
　　夏县道中
　　湿云压树际岗平溽暑还因小雨増官事困人如防虎秋风吹野梦翻鹰趋时未必儒冠误并隠端为野鹤憎遥忆筠溪亭下水万竿苍雪照吟灯
　　题赵宣抚樊川山中杂咏
　　苍崖如削静烟霏中有高人住翠微夜鹤聴琴依蕙帐晓泉和月落山扉一龛静体炎凉理两眼深明倚伏机毕竟名高难久卧野猿偷褫芰荷衣
　　同马才卿暇日登昊天寺宝严塔有怀
　　高标直上跨苍穹物外方知象教雄九陌市声开晓色雨都乔木动秋风遥怜汉马屯湘渚安得长书附塞鸿寂厯村虚野烟外谁教帘幙夕阳红
　　糟鱼
　　霜刀截断玉腴芳暖贮银罂酿粉浆锦尾带赪传内品金盘堆雪喜初尝解酲未减黄柑美隽味能欺紫蟹香一筯餍余乗醉卧梦横沧海聴鸣榔
　　过沙沟店
　　高栁长涂送客吟暗惊时序变鸣禽清风破暑连三日好雨依时抵万金逺岭抱枝围野色行云随马弄轻阴摇鞭喜入肥城界桑柘阴浓麦浪深
　　山阳偶与大继长相遇自辛亥年相别至今卄八年矣追念畴昔作诗为赠
　　解鞍林下振清埃怀抱樽前得好开白髪满头心事在青山当眼故人来风流自有高贤识感慨还深漂母衰读尽深香转萧爽清吟不到伯伦台【深香系继长父宜之文集号曰深香闲适予此行本拟游百岩不果故云】
　　种玉亭【徐子方宣慰有诗因拟作】
　　灵沼云深宝气存素蘤一夕发芳根烟中彷佛溪娘语波面轻盈越女魂江月借妆増皓彩露华和屑贮芳温夜深更待瑶瓌供细挹秋香共一樽
　　桃花菊【一名胭脂红】
　　泪洒明妃寄露葩换根非为贮丹砂黄轻白碎空多种碧烂红鲜自一家骚客赋诗怜晩节野人修谱是头花九秋霜露无情甚时约行云护彩霞
　　秋怀
　　醉头扶起日三竿埽罢幽轩到药防傍架整齐书帙乱绕篱料理菊枝残日融虚阁留余暖雨积高空促早寒处置身心闲里过不将勲业镜中看
　　清明后一日雨中招林韩李三君子小酌且为梨花洗妆【时新植梨花一株盛开】
　　花满金罍酒满樽一杯欢饮得佳賔近年乐事无今嵗此际闲身有几人禄美胜于三品料腊香清彻六根尘风檐数防催籹雨办与梨花作好春
　　三山元日
　　台爇天香簇绛纱三山箫鼓乐年华竹枝歌后多滛祀燕子归来识故家荷鬓閙妆余翠贝蔬盘匀饤杂鱼虾殊方风物虽堪赏争遣衰年客海涯
　　近读夜永不寐等作觉清而颇寒吾恐伤中和而病吾子也因复继前韵假辞而薫炙之亦晁补之拟骚之遗意也
　　烛影红摇夜色侵香添菱叶郁重衾凤琶调软歌能合竹叶杯深醉易沈绿鬓追欢燕市乐翠屏归梦越江吟平明剰买扶头酒不向诸儿计槖金
　　题香山寺画巻
　　送客当年过玉泉醉中游赏得奇观一湛碧浮僧鉢几叶秋黄打石阑山色空蒙金界湿松声清泛海波寒吟鞭囘首都门道斜日归时翠满鞍
　　谢徐容斋赠梅
　　燕钗宫额蜡妆匀梦绕罗浮雪里村持赠一枝遮老眼淡依疎影度黄昬风流灯下佳人面潇洒吟边竹叶樽我老忘情被花恼曲屏深锁惜芳温
　　程钜夫
　　送人赴浙东木绵提举
　　曽歴金华三洞天风流歴歴记山川桕林白绽梅花小柿实红垂橘弹圆访古但闻羊化石因君又喜木生绵风霜浑似当时峭愁絶双溪八韵篇
　　和王寅夫郎中元旦立春
　　马蹄尘里度芳辰带得阳和到七闽山翠依天迎好客风光满地属吟身高情古栁仍青眼时态天桃自绛唇从此不忧江海逺春官袖有十分春
　　寅夫恵教游鼓山四诗细读如在屴崱杖屦间想像追和用坚重游之约四首
　　城市林泉隔几关半生幽兴欠闽山久闻屴崱高寒处一望蓬莱缥缈间有约同看红日上无端独占白云闲锦囊收拾奇观了物色分留肯破悭
　　足力犹堪敌瘦笻拟乗寺顶最高峰杯吞东海一勺水鞭起南湫久卧龙佛界须防三万劫神山杳霭几千重烦公更泚如椽笔摹写云天不尽容
　　炎方春浅未如焚花木迷人意欲曛福地同游胜独往中天一览破千闻于今难拟高唐赋何日重开衡岳云眼底琉球弹丸耳楼船曽见汉家军
　　去天万里此相遭揽辔无功敢告劳賸贮冰霜消瘴疠尚疑风雨隔清高一年花事成佳荫二月春江息怒涛细嚼公诗如橄榄挽囘尘俗入风骚
　　寅夫再示登鼓山四诗仆虽不获同游然来诗不可虚辱次韵奏谢且致归班之饯【录二首】
</div>
    <div class="pagination">
<a href="御选宋金元明四朝诗_page450.html">上一页</a><span>...</span><a href="御选宋金元明四朝诗_page446.html">446</a><a href="御选宋金元明四朝诗_page447.html">447</a><a href="御选宋金元明四朝诗_page448.html">448</a><a href="御选宋金元明四朝诗_page449.html">449</a><a href="御选宋金元明四朝诗_page450.html">450</a><span class="current-page">451</span><a href="御选宋金元明四朝诗_page452.html">452</a><a href="御选宋金元明四朝诗_page453.html">453</a><a href="御选宋金元明四朝诗_page454.html">454</a><a href="御选宋金元明四朝诗_page455.html">455</a><a href="御选宋金元明四朝诗_page456.html">456</a><span>...</span><a href="御选宋金元明四朝诗_page452.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
