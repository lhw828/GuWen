<!DOCTYPE html>
<html>
<head>
    <meta charset="UTF-8">
    <title>明诗综 - 第 46 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗综 - 第 46 页/共 242 页</h1>
    <div class="content">　　李至刚【三首】
　　至刚名铜以字行松江华亭人洪武中举明经试礼部郎中出为河南布政司参议永乐初以荐擢右通政拜礼部尚书兼左春坊大学士【诗话尚书无诗名其仅存者颇娟秀】
　　题王孟端送行图
　　汀州杜蘅歇南浦西风生美人鼓兰楫路指江南行南行向何许东望吴松去吴松秋水多绿遍芙蓉渚渚外九龙山山边三泖湾人家临水住日暮采菱还采菱歌易断送子愁零乱愁来可奈何思满江南岸江南不可思动子情依依皇都春色早迟子速来归
　　朱泽民秀野轩
　　幽居逺城郭寂寞自成村野色还通市春潮直到门竹窗晴晒药花坞晚开尊想象其中趣何由得具论
　　赵子固水仙
　　水精宫阙夜不闭仙子出游凌素波为爱低头弄明月不知零露湿衣多
　　赵　羾【一首】
　　羾字云翰祥符人洪武丁卯举人授兵部主事迁员外陞浙江右参政命使交趾还擢刑部右侍郎改工部复改礼部尚书寻改兵部再改刑部有伧父集
　　【诗话尚书识于忠肃于弱龄可谓具知人之鍳忠肃序其诗云尚书雍容庙堂之暇发为辞章长篇短什操楮立就有沈雄而典重者有舒徐而优柔者有平衍而冲淡者有光采焕发而豪宕放逸者有清新流丽而忼慨凄惋者变态不一岂区区拘泥声律摹仿前人于万一者之可拟哉其称许未免过情盖知巳之感深矣】
　　城南书事
　　三年为客寄龙沙望断南云不见家惟有受降城外月照人清涙落悲笳【陈卧子云颇有嘉州之风蒋仲舒云一字一泪】
　　黄　福【二首】
　　福字如锡昌邑人由乡贡仕为主簿累官戸部尚书卒赠太保諡忠宣有后乐堂稾
　　过武昌
　　城头黄鹤楼城外鹦鹉洲觚棱出汉表葭菼分江流栖栋白云暮接天芳草秋我来吟不尽沽酒载行舟
　　长沙懐古
　　汉庭求士急洛下贾生贤损益乃长防纷更真少年楚江魂不返宣室席空前一櫂西风过令人倍惘然陈　琏【九首】
　　琏字廷器东莞人洪武中以明经荐为桂林教授迁国子助教永乐初知许州改滁州寻以扬州知府摄州事擢四川按察使入为南京通政使掌国子监事终南礼部侍郎有琴轩集【诗话琴轩诗较仲衍不及视雪篷听雨诸君似胜之】
　　游新安烂柯山王乔洞
　　峨峨烂柯山日夕生紫烟仙人啓洞府涧水导其前白石寒齿齿幽篁静娟娟绀露瑶席庆云集蕙櫋泠风从东来可以散烦悁万变纷在目泛览何茫然王事有严戒胡能久周旋振衣下山去满耳凄鸣蝉
　　苏小小墓
　　苏小家钱塘檇李有遗墓芳姿竟何在碑石宛如故光隂百岁短声色几人悟可怜墓前花涓涓泣秋露
　　晓发麻沙夹
　　昨暮维轻舠萧条近沙渚篷窗倚蒹葭淅沥鸣秋雨晨兴喜光霁万象争快覩双帆驾顺风如鸟插新羽潮来海气腥浪起雪花舞行望铁瓮城云边见楼橹
　　罗稚川山水歌为孙伯贞赋
　　郭熙后有罗稚川妙画往往人争传醉来乘兴埽轻素下笔萧飒生云烟天台鴈宕宛相似仙楼佛阁纷满前春风瑶草发幽涧暮雨藤萝垂古阡危桥半空度羸马断厓千尺飞寒泉扁舟一叶欲何往人家多住沙岸边牛羊鸡犬各成队武陵何必求神仙我亦平生好清致出山自笑归无缘还君此画三叹息罗浮东望心悠然
　　哀洸口【有序】
　　南汉禹余宫东西招讨使内侍监上柱国邵廷琄刘鋹爱将也宋太祖受禅廷琄言于鋹曰汉承唐乱居此五十年幸中国有故干戈不及而汉益骄于无事然兵不识旗鼓而人主不知存亡夫天下乱久矣乱久而治自然之势也今真人巳出必将尽有海内其势非一天下不巳宜修兵为备不然率珍宝奉中国遣使以通好鋹懵然不以为虑及宋师南伐鋹所遣将战死始思廷琄言命廷琄以舟师出洸口有谮之者鋹遣使赐死士卒排军门诉无反状不能救为立祠洸口廷埍东莞人邵村居者即其遗族
　　哀洸口天为愁海风吹鬓寒飕飕五羊城头天狗堕南汉霸气应全收天吴海鲸恣吞噬漠漠妖氛徧南裔皇风闻已畅中原岭海疮痍待湔洗禹余宫使输忠言主聪不悟诚堪怜舟师甫自屯洸口此身已殒谗人手至今山下有遗祠日色惨澹行人悲
　　得家书闻舍弟琦来京喜而有赋
　　偶得乡人至今秋道尔来家书千里发懐抱一时开准拟同聮句安排共举杯从今思更切频上鳯皇台
　　晓过黄州
　　黄州竹楼雪未晞猎猎寒风吹客衣征帆此时向东去行李何日从南归青山几防烟际出白鸟一双江上飞欲访苏公旧游处倚篷回首思依依
　　七星岩
　　六丁何年开翠岑穹窿石室高千寻烟生丹灶火常在花落碧桃春又深倚岩懐古有谁会埽壁题诗还自吟日华月华去巳逺玉笛谁能传妙音
　　宿龙泉寺
　　归鹤翩翩带夕曛上方钟磬隔林闻不眠一夜听春雨起视四山生白云自是逺公偏好客独怜支遁最能文闲身安得频来此细草长坡数鹿羣
　　胡　俨【四首】
　　俨字若思南昌人洪武末会试乙科授华亭教谕永乐初擢翰林检讨同解缙等直内阁寻迁国子监祭酒洪熙元年加太子宾客致仕有颐庵集【熊伯几云若思笃学好古辞气英迈足以追踪作者　胡光大云若思温厚雅赡而有疎宕之气　邹孟熙云宾客铺张至治冨瞻不穷　杨东里云若思体物缘情端厚防婉李时逺云宾客诗丰蔚为时所重】
　　【诗话长陵靖难之后简词臣入赞机务者七人逾年而解大绅胡若思出续入者王行俭杨济久而王亦出以是相业盛称三杨论丗者谓解王胡三公才品学术在三杨之右使其不出发于事业必更有可观者然揆之以时度之以势有所不能也宾客学文于乡先生熊钊伯几伯几学于虞集伯生故其文有源本诗亦近西江派】
　　逺将归
　　去年与即别杨花飞白雪今年郎归杨栁绿依依闻郎买船下湘渚日日门前望行旅行人过尽乳鸦啼徘徊日暮空延伫揽衣回洞房对镜卸新妆那知清漏短但爱明月光月光照席凉于水帐里灯花撒红蕊好事从来不浪传明日升堂拜姑喜
　　村居秋兴
　　草虫阶下鸣夜久犹未歇掩卷坐阒寥秋声振林樾人生知几何忧来不可辍风吹浮云开送我半窗月逍遥步前庭孤萤自明灭
　　姑苏
　　姑苏城郭水茫茫往事流传过客伤夜月人歌黄菜叶秋风梦绕白驹场火中乌合归真主井底蛙犹笑子阳天下车书今混一繁华终古胜维扬
　　直阁即事
　　清晓朝回秘阁重坐看宫树露华浓绿窗朱戸图书满人在蓬莱第一峰
　　尹昌隆【一首】
　　昌隆字彦谦泰和人洪武丁丑赐进士第二授监察御史永乐间改左春坊中允再改礼部主事为尚书吕震所诬族诛有集
　　送孟潜阳先生教授邵武府学
　　理櫂辞京都之官越闽岭樵峰渺何许川涂邈脩迥霜雪岁暮緐朔风吹云冷严程既难滞别思当自领清波漾寒色孤帆明夕景巳过落星弯逺望杉闗境横经守清秩郡教知独秉遐想诸生徒三席待开省
　　吴　溥【三首】
　　溥字徳润崇仁人建文庚辰进士授翰林编修永乐初陞修撰迁国子司业有古崖集【胡若思云先生志不事浮藻故其诗质实不浮殆所谓布帛菽粟而温厚和平之意蔼然见于辞气之表其视丗之纎媚工巧者不侔矣】
　　【诗话博士聘君尊人诗格楚楚不若聘君之尘腐满楮也】
　　寄宋子环
　　圣恩寛逐客不遣过轮台谈笑潼闗去云霞仙掌开故乡深念汝逺道竟能来明日相思处高秋鸿雁回
　　自叹
　　去乡三十年顔貌总非昔昨日乡人来相看不相识
　　悼外侄戴积善
　　逺树千重暗江声日夜哀终南山下路不见汝重来王　景【一首】
　　景字景彰以字行松阳人洪武壬子领浙江行省乡贡进士授懐逺教谕遣戍云南建文初召修高庙实録陞礼部右侍郎兼翰林院侍讲充副总裁官靖难后进学士
　　【诗话靖难师入相传学士请塟建文君以天子之礼然钟山不闻有封穴或请而不允也古风二首其一不无故主之思因録之】
　　古诗
　　皇天无停枢四运迭相廹朝阳忽东升怅望倐己夕伊谁执其驭六辔不遑息使我下土人俯仰空役役我愿攀六龙驻彼扶桑域遨游黄道中流光自辉赫万物同一春欣欣布嘉泽羲和不我与徒有泪霑臆昼短夜乃长何以屏隂慝
　　王　达【二首】
　　达字达善无锡人洪武中举明经为大同训导荐入官国子助教永乐初擢翰林编修迁侍读学士有耐轩天游二稾【黄才伯云耐轩诗有唐人风韵】
　　【诗话耐轩与大绅孟敭汝王希范号东南五才子其诗太便利不耐咀嚼然如送人入都作起句云莺啼细雨中一骑发城东又送人从军作云细雨都门酒东风驿路尘未尝不矜练也】
　　题山水
　　一曲清琴酒一巵烟萝赢得任栖迟千峰黛色岚消后十里菱花子结时水气入楼人不觉秋声到树鹤先知世无谢眺谁同语对畵空成万古思
　　题扇
　　叶暗前朝雨花飞昨夜风空山人不见春在绿隂中王　璲【五首】
　　璲字汝玉后以字行长洲人洪武中举浙江乡试以荐摄府学教授改应天训导擢翰林五经博士永乐初进检讨再进春坊赞善下诏狱死洪熙初赠太子宾客諡文靖有青城山人集【徐子元云汝玉不及高杨渐入清雅】
　　【诗话翰林四王竝称而汝玉弟琏汝器璡汝嘉一门又有三焉其诗不费冥索斤斤唐人之讷吴人徐用理集永乐后诗家三百三十人以汝玉压卷焉】
　　和高季廸将进酒
　　君不见云中月清光乍盈还又缺君不见枝上花容华不久落尘沙一生一死人皆有绿髪朱顔岂能久尊前但使酒如渑肘后何须印悬斗临卭罏头绿蚁香杨花卷雪春茫茫吴姬越女娇相向痛饮须尽三千觞兴来狂笑纵所适慎勿畏他权贵客东风吹落头上巾此夕独醒端可惜
　　题采菱图【有序】
　　苕溪余旧所经游秋高气凄风清水落逺近渔歌更唱互答舟行沿洄恍若世外别来不知几寒暑矣中吴徐希孟擕谢孔昭所临松雪翁采菱图索诗为作吴歌题其上不能不动江南之思也
　　湖南风信起湖北浪花多欲唱采莲曲翻成采菱歌采菱歌断汀洲暮何处却寻归去路谁揺兰艇笑相迎灯火遥生白苹渡
　　新秋早朝
　　宫井梧桐一叶飞新凉先到侍臣衣苍龙阙上银河转丹鳯楼头玉漏稀晓仗分行环御辇夕郎鸣佩出仙闱自怜虎观叨陪从簮笔慙无补万几
　　洲道中
　　清江杳杳水连空江北江南绿映红三月异乡逢换火经春游子怨漂蓬满汀芦叶盐樯雨一树棃花酒斾风遥望故山何处是依稀烟雾五湖东
　　方壶画
　　紫府深沉白昼闲仙人归去邈难攀当时暂谪来尘世写遍江南雨后山
　　王　洪【五首】
　　洪字希范仁和人洪武丁丑进士授行人永乐初擢吏科给事中入翰林为检讨歴修撰侍讲左迁礼部主事有毅斋集【徐子元云希范诗清雅惜气不足　吴明卿云希范拟陶风味似晋舟中杂兴声调似唐皆非人所易及】
　　【诗话希范诗最为孟敭所重至不敢与雁行其对张宗海论诗自诵所作窃比汉魏张哂而未荅复曰终不作六朝语张曰子诗傍大李门墙犹未窥其奥也希范始屈服今诵其诗率规仿唐人具体而已品当在孟敭下】
　　歌风台
　　赤精自天啓黄屋凌空开冨贵归故乡遂筑歌风台佳人弄瑶瑟故老持金罍酒酣自击筑浩歌何雄哉飒爽龙虎姿旷荡风云懐顾为万岁后英魂尚归来回首望彭城孤台亦崔嵬百战功不成千载令人哀
　　拟刘公干
　　园林多嘉木秀气何苍苍石梁冠崇阿渌水流方塘行乐在良夜飞盖复翺翔凉风振华缨明月扬其光清池散芙蓉秋兰一何芳君侯壮思发逸藻凌风扬小臣信愚劣狂歌安所详
　　拟陶彭泽
　　我家南山下前有嘉树林好鸟鸣其巅凉风吹衣襟泛此尊中酒抚我膝上琴禾黍亦巳繁桑麻蔼余隂如此良易足劳生非所任
　　畦乐诗
　　索居南野外颇与人事踈灌木防前庭隙地数亩余蔬果因时艺薄言理其芜聊以足晨夕过兹奚所须固穷亮吾分贪得宁非愚草糗可终身乐哉常宴如
　　舟中杂兴
　　故国遍芳草高台多大风河山千古在登眺几人同野泽鸣山雉荒陂起塞鸿新丰不可见烟树五陵东王　绂【十七首】
</div>
    <div class="pagination">
<a href="明诗综_page45.html">上一页</a><span>...</span><a href="明诗综_page41.html">41</a><a href="明诗综_page42.html">42</a><a href="明诗综_page43.html">43</a><a href="明诗综_page44.html">44</a><a href="明诗综_page45.html">45</a><span class="current-page">46</span><a href="明诗综_page47.html">47</a><a href="明诗综_page48.html">48</a><a href="明诗综_page49.html">49</a><a href="明诗综_page50.html">50</a><a href="明诗综_page51.html">51</a><span>...</span><a href="明诗综_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
