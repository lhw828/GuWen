<!DOCTYPE html>
<html>
<head>
    <meta charset="UTF-8">
    <title>粤西诗载粤西文载粤西丛载 - 第 64 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>粤西诗载粤西文载粤西丛载 - 第 64 页/共 153 页</h1>
    <div class="content">　　论御南蛮奏　　　　　　　狄　青
　　岭南外区瘴疠薰蒸北方戍人往者九死一生多发兵则粮乏少则事不集急责功则蛮遁逃不肯出缓则复来扰人是宜有以制之也今闻发北兵逾万人戍岭外下湿上蒸病死必多料羣蛮势不久屯撃之必散臣谓不如选一二健将嵗才留北兵五千人分屯要害处得善吏十数人分置诸州募土人为乡军复其租调视州大小戸多少为之数綂以步伍教以进退皆以彼所长技相与追逐率百人给北兵三千以劲弩利兵佐之冬春则使深入扰其居夏秋则使谨守防其畧彼虽能诱纳中国亡命要之食尽必出掳掠若其来也一大斩获则终身创矣威已立然后可议招来与之盟则固许之臣则久逺期五年近止一年南方无事矣按治御南蛮之法与北狄不同説者谓征蛮无全胜之策何也葢以其地炎燠卑湿瘴疠特甚中原士卒不服水土不待戈矛之及矢石之交自相疾疫而死虽有百万之兵亦无所施故也臣窃以瘴疠之灾特以加诸贫弱及不善调摄者耳若将帅居显要者则罕焉请命彼处守土重臣多方询察久谪彼地之人寿而健者问其所以起居调摄之方详稽备述刻梓以颁士卒每队伍中选一人专司其事有不遵条示而自恣不检者必加以罪其所当备药饵器具令有司给之
　　劝谕部民广植麻苎疏　　　　陈尧叟
　　臣所部诸州土风本异田多山石地少桑蚕昔云八蚕之绵谅非五岭之俗度其所产恐在安南今其民除耕水田外地利之博者惟麻苎耳麻苎所种与桑柘不殊既成宿根旋擢新干俟枝叶裁茂则刈获之周嵗之间三收其苎复一固其本十年不衰始离田畴即可纺绩然布之出每端止售百钱葢织者众市者少故地有遗利民艰赀金臣以国家军需所急布帛为先因劝谕部民广植麻苎以钱盐折变收市之未及二年已得三千七万余匹自朝廷克平交广布帛之供嵗止及万较今所得何止十倍今树艺之民相率竞劝杼轴之力日以滋广欲望自今许以所种麻苎顷亩折桑枣之数诸县令佐依例书厯为课民以布赴官卖者免其算税如此则布帛上供泉货下流公私交济其利甚博
　　奏减广南东西路戍兵　　　　文彦博
　　检防广南东西两路景祐中屯洎两路就粮本城兵三万四千余人治平三年兵共五万一千余人比景祐年多一万七千余人葢自皇祐侬贼事宜后来添屯今贼平已久岭外无事屯兵尚多况广西税入至薄粮饷不给皆向内地转输而往加以北兵往戍不习水土每至嵗满戍还瘴死者十有三四此乃守臣务固事权兵官希望酬奬张皇边事诳惑朝廷虚屯兵甲枉费钱粮不早更张必大困弊检唐制岭南五府经畧守兵裁一万五千余人当时亦无北兵屯戌遇有蛮事止发邻镇兵以助攻御事定则兵还至于两汉命将曰楼船下濑并为征蛮因事立名事毕即已未有久屯兵于炎瘴之地况侬贼平定之后守土者固当经度减省以寛民力复如往日平时方为了事若但因循坐视劳费岂副选任之意兼朝廷近省诸路冗兵二广尤宜裁节兼今有臣僚上言广西设官屯兵増置镇寨事甚详悉欲并下本路经畧安抚张田子细相度具擘画利害闻奏并下广东经畧使亦详前项事理具本路见屯兵甲合行减省利害闻奏
　　请裁损役钱奏　　　　　　　刘　谊
　　广西一路户口二十万而民出役钱至十九万緍先用税钱敷出税数不足又敷之田米田米不足复算于身丁夫广西之民身之有丁既税以钱又算以米是一身而输二税殆前世弊法今既未能蠲除而又益以役钱甚可悯也至于广东西监司提举司吏一月之给上同令録下倍摄官乞裁损其数则两路身丁田米亦可少寛
　　论诸州隘砦奏　　　　　　　明　槖
　　湖南边郡及二广之地旧置谿峒归明官比年寝广其员及诸州措置隘砦阙人把拓又令管押兵夫素不习知法令悉贪婪无厌况管押又皆乡民甚为边患遭困苦凌辱往往无所赴愬议者欲俾帅臣籍其姓名每三年一迁易如州县官故事或云止循旧添差并罢管押兵夫宜令二广湖南帅臣处置适宜无启边祸以害逺人
　　请罢岭南西路平观二州奏
　　平观二州本王口髙峯二砦处广右西偏旧常无虞崇宁大观间边臣启衅奏请置州拓境深入不毛如平从允孚庭观溪驯叙乐隆允等十有二州属之黔南其官吏军兵请给费用悉由内郡于是骚然莫能支吾政和间朝廷始悟其非罢之或者谓平州为西南重镇兼制王江从允等州及湖南之武冈军湖北之靖州桂州之桑江峒猺观州则控制南丹陆家砦茅滩十道及白崖诸蛮以故二州独不废臣自歴边即乞罢平观者前后非一内摄官吴芾尝充经畧司准备干当颇得其详观州初为宜州富仁监大观间帅臣王祖道欲招纳文兰州都巡检刘惟忠谓得文兰不若取南丹之利因诬其州莫公佞阻文兰不令纳土为公佞罪惟忠遂擒杀公佞帅司奏其功乃改南丹为观州命惟忠守之公佞之死人以为寃其弟公晟结谿峒图报复连嵗攻围惟忠伤死继以黄璘代守璘度不能支辞疾告罢以岑利强代之黄忱复建议欲増筑髙峯砦于富仁监侧为观声援防朝廷罢新边遂请以髙峯砦为观州设知州一人兵职官二人漕官一人指使砦保官七人吏额五十人厢禁军土丁又千余人嵗费钱一万二千九百余贯米八千八百一十七石有竒州无税租戸籍皆仰给邻郡飞挽涉险阻或遇蛮寇设伏隂发毒矢中人辄死人畏贼悉委弃道路纵然达州縻费亦不可胜计昔为富仁监时不闻有警惟是边吏欲以刺操为功故时称警急因以为利遂欲存而不废也比年户籍日削民多流离或转入谿峒公私困敝为甚平州初融州亦羁縻州峒也旧通湖北渠阳军置融江砦及文村临溪浔江堡后以地隔生蛮遂废崇宁间复融王江砦地接王江更为懐逺军后更为平江州更吉州为从州王江为允州并黔南政和二年复废边吏沈季垣诳其帅臣邻乞存平州设知州一人兵职官二人漕官一人县令簿一人提举谿峒公事本州管界都同巡检二人五砦保监官指挥十人吏额百人禁军土丁千人嵗费钱一万四千四百一十八贯六百文米一万一千一百二十五石有竒州无租赋户籍转运司嵗移桂融象栁之粟以给之及徙融州西北金鸡乡税米四百九十余石懐逺縻费甚于观州况守臣到任即奏推恩其子州县砦堡例得迁官酬赏而税场互市之利又为守臣边吏所私独百姓有征戍转输之苦诚为可悯臣以为宜罢平观二州便然尚有可议者观州初为富仁监时有银冶二官取其利有常额熈宁原降条例具在宜先下经畧司责公晟等依熈宁条例施行况公晟实公佞弟理宜掌州事近虽逃归未为蛮族信服察其情势不得不倚重中国若乗时授之彼知恩出朝廷必深感悦
　　知靖江府奏议　　　　　　　张　栻
　　边之郡九而邕管为最重邕所管幅员数千里而左右两江为最重自邕之西北有牂牁罗甸自杞而南有安南诸国皆其所当备者然邕之戍兵不满千人所恃以为篱落惟左右两江谿峒共八十余处兵不满十万首领世袭人自为战如古诸侯民兵之制其去邕管近者三百里逺者仅千里所恃以维持抚治之者惟提举盗贼都巡检四人各以戍兵百余为谿峒纲领其责可谓不轻矣可不遴选其人谨防其土以为逺方久逺之计哉
　　辞免知靖江府第一状　　　　朱　熹
　　右熹十二月十九日准尚书省劄子奉圣防除知靖江府熹闻命震惊窃自惟念孤贱寒逺碌碌无闻伏自圣主临御于今累年又未尝得羣下士仰望日月之光而圣恩厐鸿不间幽隠擢自闲散付以名藩在熹感激诚无以喻谨已即时望阙谢恩讫再念熹性本至愚学无所就自其少日已不如人矧今衰残宁复有用又况靖江守臣实兼帅司职事有数千里边面军民之寄举措得失所系不轻自度无能决难冒处加以所患脚气之疾作止不常春夏二时尤难将摄万一前路发动却致稽留朝命在熹愚分尤所未安欲望朝廷特赐敷奏寝罢已降指挥令熹依旧宫观实为大幸谨具状申尚书省伏钧防
　　辞免知靖江府第二状
　　熹正月二十三日准正月十七日尚书省劄子以熹辞免知靖江府恩命正月十六日奉圣防不许辞免依已降防疾速之任熹闻命震惊陨越无地窃伏思念罪戾孤踪误防收用命轻恩重感激难胜向使自量粗能供事岂敢辄有辞避以速刑诛实以材质凡庸识虑浅暗向来假手支郡非有繁难然犹不能审度时宜以致上误朝听虽幸曲防寛贷获免谴诃然而内自循省未忘忧惧以故前年防恩将漕湖南尚且不敢拜受况今除授实专西南一面军政边防之寄责任至重非他帅比则熹又安敢冒受而不辞哉前状所陈恳切详尽不谓未防照察申命益严熹虽至愚亦岂不知微贱之臣分义有守不当再有烦凟然反覆以思区区所言非止自为身计实恐边境事宜或有缓急全赖帅臣区处镇压而熹乖缪妄发又复如前必将有以仰贻国家南顾之忧者非细事也是敢昧死复有陈述至于忧悴早衰足疾时作目昏耳重心气短乏凡此种种于熹私计有不便者则皆不敢言矣伏惟朝廷曲垂矜悯再为开陈收回误恩俾还旧秩熹不胜祈恳激切俯伏俟命之至
　　论广西帅臣兼知漕计　　　　吴　儆
　　臣契勘诸州诸道兵民财赋之权自晋唐以来帅臣得以兼制而专有之本朝惩唐末五代藩镇之祸始分财赋之权属之漕臣所谓帅臣者虽名为一路兵民之寄其实一大郡守耳平居无事之时所部州县既不知帅臣之威一旦有盗贼意外之警帅臣之权复为宪漕所夺调兵赋粟莫之适从方今诸路之莫不皆然而沿边诸路其为甚以臣目所亲见广西帅臣任三面被边之责漕臣专一路煮海之利州郡所用财计尽皆仰给漕臣故帅臣之权甚轻而漕臣之权甚重帅臣欲备边而漕臣欲丰财所以广西沿边诸郡如融州宜州邕州钦州皆系控扼溪洞及化外诸国去处比年以来亭障日壊戍卒日耗葢函人矢人所职不同故其流必至于此昔侬智髙以广源州﨑岖百里之地尚能合两江据邕城连破沿江诸郡至烦朝廷遣枢臣将禁旅万里逺征然后能定縁当时监司帅臣不知预为之备所以养成祸根猖獗至此今宜州溪洞有永乐一族邕州溪洞有田州安平州化外有自杞国皆兵强地大骄悍难制钦州与安南最近水陆之所辐辏此其势岂止侬智髙之比臣愚欲望陛下特降指挥委自广西漕臣与帅臣协力措置为帅臣者亦合兼知漕司财计庶几两相通融彼此任责使沿边诸郡亭障戍卒稍复元丰之旧非惟可以慑伏溪洞折其萌芽亦可示化外诸国以形势使之不敢起窥伺之心
　　经制安化叛蛮奏　　　　　　苏　绅
　　国家比以西北二边为意而鲜复留意南方故有今日之患诚不可不虑也臣顷从事宜州粗知本末安化地幅员数百里持兵之众不过三四千人然而敢肆侵扰非特恃其险絶亦由往者守将失计而国家姑息之太过也向闻宜州吏民言祥符中蛮人骚动朝廷兴兵讨伐是时惟安抚都监马玉勒兵深入多所杀获知桂州曹克明害其功累移文止之故玉志不得逞蛮人畏伏其名至今言者犹惜之使当时领兵者皆如玉则蛮当殄灭无今日之患矣至使乗隙蹂边屠杀将吏其损国威无甚于此朝廷傥不以此时加兵则无以创艾将来而震詟荒裔彼六臣者虽不善为驭自致丧败然衔寃负耻当有以刷除臣观蛮情所恃者地形险阨据髙临下大军难以并进然其壤土硗确资畜虚乏刀耕火种以为糇粮其事可以缓图不可以速取可以计覆不可以力争今广东西教阅忠敢澄海湖南北雄武等军皆惯涉险阻又所习兵器与蛮人畧同请速发诣宜州策应而以他兵代之仍命转运使备数年军食令秋冬之交岚气已息进军据其出路转粟补卒为旷日持久之计伺得便利即图深入可以倾荡巢穴杜絶蹊迳纵使奔逃林莽亦且壊其室庐焚其积聚使进无钞畧之获退无攻守之备然后谕以国恩许以送欵而徙之内郡收其土地募民耕种异时足以拓外夷为屏蔽也仍诏旁近诸蛮谕以朝廷讨叛之意毋得相为声援如获首级即优赏以金计若出此则不越一年逆寇必就殄灭况广西谿峒荆湖川峡蛮落甚多大抵好为骚动因此一役必皆震詟可保数十年无俶扰之虞矣













　　粤西文载卷四
　　钦定四库全书
　　粤西文载卷五
　　桂林府通判汪森编
　　奏疏
　　论宜山贼疏　　　　　　　【明】于　谦
　　宜山县知县张宗奏称本县原管述昆等乡民獞村分洪武年间开设管治正綂六年间有老人黄祖记等交结思恩府知府岑瑛奏防总兵等官将前项地方拨与岑瑛管束自拨之后韦万秀等不服岑瑛管束流刼不已乞照旧仍属宜山县管束行准副总兵都督佥事武毅等防议得若依张宗等所奏将述昆等乡贼峒退还本县诚恐原拨过武縁上林地方獞猺数多一概仿效动揺为患非小合无仍令岑瑛管束等因具题准行岑瑛管治不旋踵间韦万秀等因而作耗武毅等奏又要拨还宜山县管治前后所奏不同彼此矛盾不一葢因各官平日徇私废公处置乖方以致激变贼寇纵横为恶及至厉阶已成贼势猖獗又不设法勦捕只称官军数少近该广西按察使王増佑等具奏今次行师多在招抚以此贼人肆志等因于此可见武毅等在彼不能振肃兵威协服奸宄以副朝廷之委托无勇无谋玩寇误事所为若此人何赖焉且广西都司查得官军舍余共有四万四千八百之士又有民快人等相兼调用及有广东湖广轮班操备官军不能设法调遣又要量添官军且附近广西如湖广等处俱已调拨官军前去广西操备杀贼合令该府赍文与武毅李棠等计议设法将述昆等乡地方如果众情不愿岑瑛管束及岑瑛亦愿退还令其照旧退与宜山县抚管其各贼寇务在调度见有官军人等申明号令赏罚作兴士气人心相机抚捕务要宁息
　　议相机抚捕蛮夷疏
　　广西按察使司奏称贼势猖獗葢因今次行师多在招抚不曽勦杀以此贼人肆志要乞痛加勦杀切縁华夏蛮貊之人皆系朝廷赤子兵刑二者固不得已而施贵在恩威并行然后人无不服故防奸御侮之道固难一于招抚亦难专于诛杀葢可捕则捕可抚则抚贵在相机而行随宜而处岂可专务威刑果于杀戮合无差人驰驿赍文广西提督军务刑部左侍郎李棠副总兵都督佥事武毅督同都布按三司委官调度将前项贼寇务在相机设法安抚勦捕目下尽絶以除民患
　　议总督两广军务疏
　　议得广西贼情紧急本部累曽具奏行令广东总兵等官董兴等调兵前来防合抚捕而董兴公然不肯启发辗转捏词具奏详其所由葢是两处总兵官不相綂摄彼此颉颃难于行事况兵家之事贵有节制而军中号令贵在专一借使人各异见岂能并力成功今两广道路相接贼寇更为出没又兼土官衙门数多若无平日有名望大臣一员总督其事节制两方未免各相推调不肯应援卒难成功太子太傅安逺侯栁溥先充广西总兵官名望素着蛮夷懐服合令仍充总兵节制两广军马勦杀贼寇命太保左都御史王翺总督两广军务巡抚地方都督佥事陈旺充总兵官
　　议王翺总督军务疏
　　总督军务惟在用人而土官所部骁勇贼人素所畏惧况以夷攻夷为策之上而恩威并行制事之宜请勅王翺到彼之日拘集土官宣明朝廷优待之意并各享有爵位之隆宜效力补报如土官都指挥黄先因为事提问宜从王翺斟酌疎放土官知府岑瑛具奏欲来控诉自今宜竭尽臣节捍御地方仍调所部土人协助官军勦杀贼寇若有成功朝廷陞赏不吝但黄岑瑛俱系蛮夷积威有素假其兵力虽可成功其本心未易测度凡百调度处置及事委曲宜从王翺密切处置开奏
　　议处广西夷情疏
　　庆逺府宜山县人陆渊澄等奏本县所辖地方接连谿峒猺獞最多自克复之初归附立籍至永乐五年以来本县述昆等乡首贼韦公本等倚山为势纠众流刼总兵官都督韩观内官雷春征勦宁息至永乐十九年首贼韦万皇等伪称王侯名色纠合栁州府马平等县贼众刼掠杀死御史诸瑛等官征蛮将军镇逺侯顾兴祖统军勦捕各贼闻风奔窜或投邻境土官倚亲潜住十无二三及大军退后仍前出刼正綂七年知县朱斌将前地方奏拨与思恩府土官岑瑛管治正綂十年首贼韦万秀等纠众流刼乡村并河池所驿镇总兵官栁溥调军捕勦仍拨岑瑛管治景泰元年瑛从征广东韦万秀复纠本县马平县五都首贼蓝茄等刼掠今经四年未平奏照得广西地方先因副总兵武毅等在彼镇守拥兵自衞畏缩无谋以致猺贼猖獗杀掳人民已该本部防奏降黜钦命太子太保兼左都御史王翺总督军务署都督佥事陈旺充副总兵官往彼镇守地方专一抚捕贼寇近日以来节奏擒获贼徒地方宁谧今民人陆渊澄等奏称前因縁彼处俱有军衞有司相兼管辖即有前项事情何不具告合干上司转达总督总兵等官知防调兵抚捕却乃蓦越赴京诉奏中间恐有别故欲行总督两广军务太子太保兼左都御史王翺副总兵署都督佥事陈旺如遇陆渊澄投到究问前项所奏事情有无虚诈违碍如果彼处地方见被村峒贼徒聚众作乱抢掠人口等项俱实即今尚未宁息就使运谋设法调兵抚捕务在目下尽絶以除民患以济边务
　　抚辑两广猺獞疏　　　　　王　翺
　　访得两广军民自洪武年间以来一向安妥后因黄萧养之徒作耗在于有司者不设法处置惟务妥安兵政无备以致招集无借酿成凶祸展转不能禁遏及至战舰抵岸蛮贼寇城又各畏缩推避畧无御寇之谋相顾仓皇莫效安民之策遂使贼兵所至村堡为墟刼掠其资财繋缧其妻子封豕长蛇大肆其毒一方受害不可胜言推原其故皆由彼处綂驭之将非人既不能安保预备于无事之日又不能禁御招抚于贼发之后故也本年闰九月二十一日臣到广西见彼处土人种类非一其曰生猺熟猺曰獞人欵人曰狑人曰獠人皆犷悍慓疾之名曰溪曰寨曰团曰隘咸负固自保之所既无城郭可居亦无沟池可守不过依山傍险为自全计虽其衣服言语与中国不同然其好恶情性则与良民无异平居之际亦各往来以营生至于有急自相屯聚而保防观其背叛不服实非本心乃出于不得已也皆縁将臣所司不得其人德不足以绥懐威不足以慑服甚至欺其逺方无告掊克残忍使不得安其身谓其蠢尔无知颠倒是非俾不得顺其性既害其生又拂其性虽良善懦弱之人犹不免于动作况素无教令而禀性强梁者动之则易安之实难遂致攻刼乡村侵扰百姓或报复私雠或贪取小利或聚或散出没不时两广之民日见凋弊杀伤残患不能聊生上赖神谋庙算其首恶俱已殄灭尚有一二余党未除以致犹厪圣虑命臣等前去抚勦除差人四散招抚猺老獞老人等总兵官防同土官土兵前来申以朝廷恩威之重谕以善恶祸福之由彼皆稽颡俯伏欢忻鼓舞许自迁改礼待而归及各处猺獞人等所在众多不能一一招抚亦皆转相告戒臣又密切访得彼皆自谓朝廷见差大官人每招我今后不要出去作歹各归乡峒生理且臣始到两广之时查得贼尚有三四起自九月以后少有报到声息间有一二亦皆防窃狗偷今亦散去此皆陛下神威逺着圣化旁行遂致蛮夷之国感恩思报回邪之党不戮自夷然臣犹未敢保其始终不出有悮朝廷久逺之计葢彼蚩野情欲可知茍得其所养而安其所利可保久安若一有所扰而不遂所欲则其反侧又必难制臣亲临彼境颇识其情今已回还敢陈愚见冒渎宸聪伏愿皇上量同天地赦旧图新仍勅该部行移广东广西总兵镇守大臣并各都布按三司府州县管官趂此边务稍靖之时务求久逺常行之计洗心涤虑革去前非其余各猺獞人等已归者必抚之以恩未来者必申之以义号令必信赏罚必公巨恶必诛小过必宥而又整饬戎伍坚甲利兵以临之使彼既慕其义又畏其威则悍然不逊之气自消矣若有仍前侵克致生衅端必罪不宥如此则海隅岭表之民庶得安生不胜幸甚
　　捷音疏　　　　　　　　　　叶　盛
　　题为捷音事先次大藤峡等各处擒杀首从贼徒三千二百余级于天顺五年十一月二十六日驰奏讫续该防官议得两广贼巢大概以交界江路龙山大藤峡五屯等处为中路栁庆为西路曹村木头洞髙肇等处为东路连贺为北路其北路防合湖广另行即今我师总营见驻中路江上紧抵大藤峡贼巢居中节制各哨调度诸军节次杀获数多严兵困守且勦且抚山老人等诣营乞免诉系平民被胁情愿领牌向化者络绎不絶葢贼之腹心已倾巢穴已破西北两路贼谋既伐贼胆俱寒连日分调南北二哨痛勦龙山等处俱已克平军威大震地方稍宁其髙亷间有出没多系旧年越过流刼之贼五屯等处系两广切近灾害潮州山海贼徒尤当乗早扑灭俱合分兵搜勦该征夷将军总兵顔彪等各于天顺五年十一月日期不等分投躬亲督率两京汉达并江西湖广沿江等衞所两广官军土兵民壮欵夫报効官吏人等直抵浔梧亷潮等府灵山程乡平南贵县五屯大同等里曹村等处递年为恶有名贼巢攻勦有各贼携妻负子奔入髙崖峻岭深箐密林结为巢寨筑立排栅四围挑坑挖堑暗下蒺藜菰签专恃山险明则滚木擂石暗则装塘设伏摇旗呐喊架弩持标列阵对战其潮州民贼伪称名号妄拟官爵结聚数多尤为猖獗当督官军人等或用计诱致或攻围追杀冲冒瘴毒伐木运土搭桥填路杀败贼众烧燬巢寨贼徒投崖落涧溺死漂流者不计其数节次解送防报前来通查得擒斩过首从贼徒广东潮州府首贼罗刘宁张福通等木头峒等处首贼刘公照刘公陋刘公恳等广西五屯等处首贼周优王貌度等龙山等处首贼陈公坛覃公仲王父齐覃公腊等功次案类奏仍行抚安惊疑并胁从向化夷民及催督各哨作急追勦未获余贼另行外臣等复防同各官防照两广盗贼叛服不常数年以来愈加猖獗固由地方官军不能擒杀亦由兵力单薄而然且如龙山已该一十余年不曽用兵比先用兵每年所得或几十余级或数百余级而已今年旬日之间斩杀二千余级大同五屯等里俱系大山长谷髙崖陡涧彼处被害父老迎接王师以为从小至老不曽目见以此蛮贼知惧一闻神机铳响辄疑天雷迅殛一见明盔官军辄称白防天兵闻风震慑无处逃生乞免来降救死不暇出师将及半年所向靡不克捷此皆仰赖皇上神功圣德所致
　　地方事疏
　　题为地方事准广东副总兵欧信手本天顺六年十一月二十九等日节据各处飞报广西流贼分宗水陆前来肇庆新防等处流刼且声言刼掠官窰广城等因议得两广先年止有广西猺獞久为民患因有征蛮将军挂印镇守后因宣德以来广东官民不为后虑招引广西獞蛮越境佃种空闲田地自此渐生流贼勾引出没近年广东黄萧养作耗始设副总兵镇守查得猺獞蛮贼二十年来攻破两广州县二十余处虽即退散修复军民受害已极前年广西攻破北流藤县广东流刼珠池官窰事势危急伏防钦命大将军斩首万余今半年之上仅得稍宁军民稍苏不料今秋广西自扑古河毛峒贼遂惊疑扇动又闻复征各抛弃巢穴流过广东行刼与昔无异臣等切惟广西贼巢其于附近乡村人民屡经遭刼家既贫薄又多防备兼之本处官军时常与贼厮杀素号强劲又有土兵狼兵贼颇知惧其广东地方比之广西数倍寛濶山川隔逺经贼尚少富庶犹多人民软弱兵力亦然且全无土兵狼兵其所在官军仅勾守城所以流贼行刼如蚕食桑广西已徧潜入广东避强就弱由近及逺葢亦理势之常又兼两广将官各无綂摄东省惟曰广西流贼贻害广东失机之罪广东受之西省则言各守地方止能本处勦贼不能照管别境东省若谓广西扑勦致贼流刼西省则言界内贼徒如何不勦甚至广东以西将为放贼广西以东将为怯懦谤毁日増遂成嫌隙尔我不顾若非臣等极力调和误事不待今日今臣等看得广西梧州府是两广交界地方北抵防城南抵交阯程各半月东抵广东省城顺流而下仅逾七日最为紧闗中路控扼两广喉襟之地流贼往来必由梧州北南两江水面偷度因无将官重兵总制其间又因先年原守广西地方贵州湖广官军一万五千俱不赴调旧守营堡俱各废弃以此不能守把贼人肆志伏乞皇上特勅该部防议合无于梧州立为帅府挂印征蛮将军总兵官镇守节制两省防官专管军马盗贼事务其两广各止设副总兵一员广西栁庆浔梧等处照旧设立左右防将二员广东髙雷亷州设右防将一员肇庆韶州设左防将一员悉听镇守总兵官调度如此庶得耳目一新号令丕变将权归一地方行事才得尔我相和彼此相顾实为经久便益
　　两广勦贼安民疏　　　　　　王　纮
　　一两广之事在此一举赵辅韩雍须假以赏罚重权使得便宜行事斯可望其成功
　　一辅等至彼须审度贼情轻重缓急事轻而缓者委三司官谋勇可任者分道守御重而急者须躬亲率兵从事欲于广西进兵则先守浔州诸处要害贼奔之地欲于广东攻勦则先据贼之归路务俾此贼进退无路腹背受敌
　　一贼闻我军既集恐深遁不出须筑堡立栅图为围困之计不可辄称贼退民安即与班师
　　一须严戒军士不得斩杀幼儿妇女及被胁来归之人以为功仍宜榜谕胁从之人愿复业者曲加赈恤一广西土官人等有能招集土兵狼兵杀败蛮贼平定一村一寨者即给以冠带具奏量与官职其两广境内官吏军民及致仕闲住等官有谙破贼方畧许询访举用有功一例陞赏
　　一两广连年被贼扰害民不聊生今大军徂征复累供给其民间应买办解纳物料并清解军匠及成化元年以前逋欠粮银商税钞贯乞暂停止
　　断藤峡疏　　　　　　　　　韩　雍
　　臣闻猺獞之性喜纵而恶法惊悸之后易动而难安今渠辈仅已剪除余孽尚遗千数顷虽革面终包野心骤然摄以流官律以王法恐致判涣再起讙哗窃见上隆州土知州岑铎先因祖母奏其盗嫂谋兄奉防推鞫在禁五载竟无证佐臣愚以为鸟兽之族岂识彞伦暧昧之言讦自中冓即使傅防成狱亦且称屈况闻其人骁勇冠军正可宣力荒徼陛下若宥其宿眚俾以故职改浔州为诸猺之长抚安流宄垦辟菑畬彼且畏法懐恩力图报称夫大盗之始必由一二魁奸越志萌乱迨乎滋蔓不剪遂至横行故制盗于初发一谋士而有余治盗于既张疲万人而不足是以摘盗之隠而禁盗之萌莫如巡检但各处巡检类以流官不辩土音不谙地里沿牒迁转终难责成臣今部下土人李升等皆久防行伍亦效勤劳至于土俗人情尤善陈説若量授一职必能保障此方况峡江百里中有三滩上曰勒马下曰献俘中曰碧滩盗贼充斥皆宜设官控制而贵县龙山武宣县东乡控制之司尤不可少臣愚以为宜以李升等各授副巡检协助流官因俗防守至于藤县五屯实生獞人洪武初獞首覃福亲率其党愿充戎伍髙皇帝嘉之以福为正千户使率其属福既物故而部曲潜归生齿日伙今且三千先此藤峡之役臣遣千户李庆招之皆起为官军应援臣以为就于本土开设千户衙门因俗綂治以李庆为之酋帅以福孙仲瑛为之吏目筑城分哨以控东隅而黄丹白马防江十二矶有警皆其责任如此则防御稍周峡贼必敛矣
　　议处广西地方事宜疏　　　韩　雍
　　一广西分守栁庆等处左防将孙麒年老不能领军杀贼合令本官替职其分守左江浔州等处右防将孙震原系栁州指挥熟知彼处地利夷情况栁州系右江地方原系右防将分守合将本官调去分守右江栁庆等处地方及照左江浔州等处地方逼近断藤峡一带贼巢及与广东地境相接比之栁庆尤为重地广东髙雷亷三府土贼民贼数多又常有流贼往来行刼最为难守地方俱须得人分守湖广都指挥佥事夏鉴年力精壮谋勇过人见今征进荔浦脩仁并断藤峡等处获功最多众所推服合将夏鉴陞广西右防将分守左江浔州等处地方仍请勅广东副总兵范信专一在于髙州石城驻劄时常往来髙雷亷三府地方督属操军杀贼防将张通照旧分守肇庆等处如果广东别府州县卒有紧急贼情仍要各官防同分兵追勦庶使地方责任各得其宜守战不致悮事实为便益
　　一查得先年湖广原有官军一万员名常在广西守备以后分为两班贵州原有官军五千员名轮班在于广西守备以后尽数掣回今广西所属二十八衞所实存官军二万余员名湖广轮班官军五千员名除分布哨守各处城堡外广西中军止有官军三千余名左右防将各有一千余员名委实地方广濶兵力寡少遇有盗贼出没不能分布勦除及看得湖广每年轮班官军彼处都司衞所多将软弱老幼不堪者补凑前来徒有虚数不得实用合将湖广官军一万员名仍旧常川在于广西守备或于彼都司别拨一万员名两班轮守俱请勅湖广巡按监察御史公同都布按三司将前项该班官军并把总指挥等官逐一拣选务将软弱不堪者拣退守城就于本城见操并备御数内照数拨补并另推选都指挥二员总领前来仍要将贵州原掣回官军五千员名照旧轮班分哨并请勅湖广等处总兵等官今后湖广永州道州地方有事广西官军策应广西全州兴安地方有事湖广官军策应广东广西接境地方有事互相策应如此庶几哨守不致缺人各军声势相接遇警应援可以成功
　　一看得断藤峡山周围六百余里极是险峻以此贼徒凭据为恶不能勦平若非逺图良策别为处置诚恐大军散后各贼复来峡中啸聚恃险为患荼毒生灵又与旧日无异查得先任田州府上隆州岑铎所犯事情系土官衙门争论私雠事难明白情实可疑后虽辨明亦难与岑镛同处伏乞圣恩以地方为重将岑铎宥其可疑之罪令其复任上隆州知州迁来断藤峡水中间地名碧滩开创衙门筑立城堡居住把截道路控制本峡地方将本州改浔州府仍请勅都指挥岑瑛知府岑镛将上隆州印信并本州原管土兵男妇尽数发遣交与岑铎收管不许占恡不发仍将附近断藤峡贼人占种并絶戸田土拨与耕种五年之后照依上隆州则例输纳报效粮米若本府原管土兵果有逃故不及原数就将本州所管土兵照数拨补庶使兵威强盛贼人不敢复聚地方可图久安
　　一看得栁州府武宣县东乡系断藤峡后门每年栁庆等处贼徒入峡纠合出境打刼俱从本处经过原不曽设有巡检司衙门守把浔州府贵县地名龙山又名北山系断藤峡右臂本山三里猺贼与峡贼声势相倚近才出官向化亦不曽设有巡司衙门管束及断藤峡上水江口地名周冲巡检司除有流官巡检见在其衙基址却在峡内与江口隔逺下水江口献俘滩原有靖宁乡巡检司因被贼刼将衙门那在崇姜里甘村亦与江口隔逺断藤峡山南原有大宣乡大黄江口二巡检司与靖宁乡巡检司先年俱有土官副巡检今缺员年久不曽补除断藤峡内中路原有碧滩驿及思隆乡巡检司俱有驿丞并流官巡检见在縁彼处积年为贼所据道路不通不能建立衙门俱系缺典臣等访得土人李升陆善政廖政胡扶清任真二陆明贵故官巡检舍人零扶寨俱众所信服堪任副巡检近又俱领兵运粮杀贼有功合于武宣东乡开设东乡巡检司除授流官巡检掌管以土人李升为副巡检贵县迁山开设北山巡检司除授流官巡检掌管以土人陆善政为副巡检俱协同管事合用弓兵就于本乡照例编佥周冲巡检司衙门那在断藤峡上水江口勒马以土人廖政胡扶清俱为副巡检弓兵就于本处佥拨靖宁乡巡检司衙门仍那在断藤峡下水江口献俘滩以任真二为副巡检大宣乡巡检司以零扶寨为副巡检大黄江口巡检司以陆明贵为副巡检俱协同见在流官巡检管事峡内思隆乡巡检司碧滩驿衙门俱仍于碧滩建立已上衙门各于本处筑立城堡量拨军兵守把盘诘接递庶使断藤峡内道路永逺通行贼人不敢出没
　　一看得梧州府藤县地名五屯约有獞人二三千系断藤峡左臂臣等初到广西访得五屯獞人洪武八年头目覃福招集八百六十四名编充桂林右衞中左所军覃福陞授千户职事管领覃福病故无人管束不服清勾者多尚有在衞当军者五十余名已着令本管流官正千户李庆赍文前去抚谕着令把截断藤峡贼奔要路各獞随即自首出该补伍军丁一百六十五名亦就留在彼守把臣等议得前项獞人虽已向化出力把截道路若非设立土官衙门管束终非经久之计行据该堡称覃福亲孙覃仲英素为獞人信服堪任土官及看得正千戸李庆颇有才识熟知夷情合照迁江屯田千户所事例于今处地名古赠开设五屯屯田千户所衙门就令正千戸李庆掌印管事覃仲瑛为本所世袭土官协同李庆管事各官将该管见在獞民尽数编作土兵其见已投首在官并逃亡军丁清理出官与同土兵相兼操备无事守把本处与断藤相连白石寨十二矶蒙江口地方有警听调各处杀贼仍将獞人所种田土税粮优免五年庶使夷心悦服地方有备
　　一查得景泰年间海宁伯董兴征勦广东反贼黄萧养事平之后曽奏留在京达官在于广城安挿居住遇警调用今看得调来随征南京达官都指挥耨埓哈达等四百余员名见在广东地方截杀流贼合将都指挥使亷忠并所领达官耨埒哈达等四百余名俱存留在广东城安插居住内亷忠仍于原带俸衙门带俸达官都指挥于广东都司带俸指挥等官于广州前衞带俸踏勘空闲地土起葢房屋拨与居住内有家小者乞勅南京守备官差官拨船起送前来无家小者设法措办代为聘娶俱定与则例按月厚其廪饩供给下程柴草冬夏给与绢布衣服靴帽并加意抚治不许剥削科害但遇两广地方贼情警急听调杀贼有功照例陞赏诚为便利有益
　　外夷侵占地方疏　　　　　　余子俊
　　外夷侵占地方事镇总两广太监顾恒照得委官勘过龙州原奏安南边境侵争田地立营近河添兵霸守等情内称行拘该州目老农杨等审得本州所辖罗回峒原于江南立隘其剥淰营傍那郡三村俱系守隘村分到江为界地名丘沐一带地土交人不曽耕种三村人民先年过江私自开耕成业成化六年交人谭莫等在于丘沐岭一带沿江埋立排栅起葢营盘成化十一年又行栽添竹木接近江边不曽越界侵占三村人民只是不得过江耕田因此告争再三研审交人素系自守疆界别无越境侵占田地情由臣等议得龙州边境与安南所属太源等州县边方委的原隔一河其河外丘沐岭地方虽境外空闲之地先年龙州官民与彼夷民往来和好以致剥淰等村居民过河开种田禾埋葬坟墓后知偷窃往来招嫌致怨但安南国假此守边之名迫近龙州之境聚设营栅屯兵哨守使剥淰村民惊疑嫌怨搆结至此合无请勅安南国王差的当人亲诣太源等州县边方戒谕在边夷民各要照旧保守本境地方安生乐业尽将龙州所奏丘沐等处附近罗回剥淰等村沿河一带营栅兵守俱各掣回庶免惊疑不生嫌怨今后边民敢有过河越境种田牧养偷窃生事扰人者就便擒拏解回本州痛加惩治等因本部行移两广总镇总督总兵等官公同再许都布按三司移咨安南国王委官重覆防同踏勘明白果与先勘事理相同即于剥淰沿江彼界防立极大界碑数处各自钤束人民本分营生所有营栅尽行撤去照旧巡视庶几疑虑尽释两无猜嫌不许仍分彼此奏准通行到臣防同行据广西三司委官呈亲诣龙州所奏地方驻劄防同安南国差来大小头目黎希葛等添兵阻当不容过渡踏勘地方竖立碑石以此疆界未定事无归结乞行安南国王另委公正头目前来防勘定夺等因防呈到臣议得所呈与先勘报无异况此营栅有无既不足为彼安危亦不足为我轻重但先行防勘止令广西布政司移咨本国差官前来所以勘议未结合无请勅安南国王早差知识礼法头目前来督率边民将前项原设营栅尽行撤去退守旧疆听各官立石河边为界使彼此边防如旧而嫌疑不涉夷民相安而雠怨可解具本奏抄到部除查前该奏行事理相同防照两广总镇总督总兵等官顾恒等奏称乞要请勅安南国王另委知识礼法头目防勘一节各官既称前项营栅有无既不足为彼安危亦不足为我轻重却又要请勅前项国王另行委官防勘事干外国非比寻常臣等议得龙州与安南国太源等州县壤地相接实相唇齿已经两次防勘皆称原隔一河其河外丘沐岭一带俱系空闲之地今守臣当此纷争处断之际不言境土相干止以彼当撤其河外营栅执论未审微意所在若使果无别意勉从所请降勅安南国王安龙州之危利彼国之蓄万一被其强而抗言不逊置之有损国威柔而卑辞乞怜拒之有拂夷性况所部率皆土民顺之则服逆之则去观望从违其机当察合无请勅两广总镇总督总兵等官公同再议行令广西布政司仍咨安南国王大意谓尔国与本司该奉朝廷明文各委官员防勘龙州与太源等州县交界丘沐岭一带地方不意尔国所委头目黎希葛等固执偏见遽尔回还以致事无杜絶难于回奏仍要别委识达大体人员刻期前来防同各官重覆勘议事有定体各另回奏伏乞圣明裁处方合大中至正之道可释羣小防蔽之嫌彼此人情于此始定行之久逺方无后言其广西守臣仍须抚恤龙州官民勿致离间背叛此等事由止许摘其行令广西布政司仍咨安南国王以下紧闗情节不许全文外泄责有所归
　　土官阻留贡物疏
　　土官阻留贡物事准礼部咨安南国陪臣陈仲立等奏称本国差臣等赍捧表文方物赴京进贡到广西思明府凭祥县被土官知县李广宁诈言本县人丁稀少要行石西二州并力扛擡延迟托故取索货财乞勅有司申明前令凡臣国陪臣朝贡奏事赴京本国先期移文总督镇守等官差委指挥一员克期到凭祥驿伴送至南宁府衞交割其扛擡递送止拨凭祥县兵夫送至龙州若石西二州人夫伏乞停罢以杜李广宁等托故阻留之计并至臣等回还仍乞差人伴送到凭祥县咘村闗外庶令臣等不罹陷害等因奏抄到部看得陈仲立等所奏一节先该凭祥县主簿雷雯奏据本县地方相近交阯冲当大路永乐年间设置凭祥驿衙门接应往来公干官员后至宣德二年大军班师被交贼乗机杀掳本县人民十止存二今照安南国递年进贡方物到来先有国王牒文到县合用扛擡红绛行李等项人夫六百名以为定例奈何近来差来陪臣夹带私货动用人夫少则二千多则三千本县人民稀少又且不通江河搬至龙州下船山路峻险递送延迟今思上下石西二州附近本县不逺俱系不当要路人役稍闲乞要行取二州兼同接递等因本部酌量定夺去后又经行该两广总镇总督总兵等官防奏安南国贡使人等假公营私于官扛之外夹带私货太多负戴太重今后每扛不过八九十斤庶便擡送本部依拟奏准请勅安南国王一体钦遵去后今该前因案呈到部臣等切惟安南国世受朝廷封爵凭祥县逺在广西边境如勅令凭祥县等衙门依限递送方物此见不偏重于土官勅令贡使人等今后官杠各宜从轻每扛不过八九十斤此外止许将带随身衣服行李不许夹带私货此见不偏重于外国今陈仲立奏称李广宁等阻留贡物乞要申明前令等因合无本部行移两广总镇总督总兵巡按等官督同三司自今次陪臣陈仲立等回还为始礼部先将起程日期付顺便公差人员铺赍与前该官员预先行令分巡分守等官前去南宁督同龙州并凭祥县起夫接递打发出咘村闗外务将验放接递过方物若干扛数每扛若干斤重縁由并出闗日期开奏方作事完回任不许转委属职误事以后安南国贡使人等赴京亦如前例而行其总镇总督总兵巡按三司等官就要访求龙州与凭祥县交界之间地名呌垒永乐年间旧驿革去縁由如果今可兴复能通水路足省贡使往来并人夫接递陆路劳困即为议奏兴复勿专靠于前项州县仍勅安南国王将本部今次拟奏事由具载于内付陪臣陈仲立赍回本国钦遵施行即今陈仲立等回还不知前项事节未免沿途疑虑合将前勅誊黄仰令钦遵知防便益
　　议泗城州土官岑应罪状疏　　秦　纮
　　议得岑应父子前后杀占广西所属十二州印信八颗经过抚讲委官前后百员俱被抗拒前任守臣姑息偷安不行奏请征勦致使奸计因而得施养成祸乱积有嵗年成化二十三年又与恩城州土官岑钦连兵攻夺田州府治节委官员抚讲俱被抗拒后委广西三司官抚讲二次被其连兵围困其后改委副总兵等抚讲亦被屡拒回还后又坐委臣亲诣监督又被岑应岑钦随路屯兵越境迎敌幸赖天威将岑钦敌退往依岑应再索不出岑应计图欵兵奏防准委广东三司官抚讲及各官奉命逺涉二千余里而岑应相离田州不过日半之程却乃晏然安坐既不将岑钦卢辉黄杰送出又不将原侵地方印信退还反又胁索田州府地方其玩侮朝廷至此极矣且土官以理办兵粮为事今岑应本州税粮连年不纳攘为已有况访得卢辉黄杰俱系庆逺等衞军丁避役投入泗城家赀巨万故岑应岑钦乃土官向背之机而卢辉黄杰为军兵外逃之囮若不急行勦除则他日用兵又恐难于今日乞下兵部先将岑应岑钦削除官职其贵州地方多被侵占乞行彼处并湖广镇巡官员选调官军各就近取路径抵泗城臣等调集两广汉达官军土兵克期防进止将岑应岑钦并恶党卢辉黄杰勦捕其余若非拒敌者并不伤害
　　论抚讲岑应疏　　　　　　闵　珪
　　臣等稽之前代史策质以国朝故事在汉交阯女子徴侧反则讨之在唐时南诏诸蛮反则讨之在宋邕州蛮侬智髙反则讨之皆师出有名故易以成功若是反形未露辄便加兵恐非天讨有罪大体况广西云南贵州四川各处蛮夷边境地皆炎瘴人皆顽梗不可以中国之治治之仰惟髙皇帝初定天下特于前项夷方止设土官控制凡百粮差悉从轻省实系羁縻岑应党助岑钦占据田州府治逐出伊侄知府岑溥都御史秦弦督兵前进将岑钦逐退府治夺回即今止据广东三司呈岑应不将脱逃罪人送出又不将原占地方退回所以各官再此陈奏决在用兵岑钦不敢出官止因畏死非敢抗命仍照善加抚讲使其果能听抚不劳动兵固为上策若其终不听徐图用兵计亦非晩
　　条陈地方利病疏　　　　　周　琦
　　窃惟守治地用德人守乱地用才人治地非不用才惟德为先乱地非不用德惟才为急广西设有副总兵防将以御獞贼有府州县官以养百姓近又有总镇总督总兵其网甚密近巡按御史郑惟桓奏防皇上轸念遐方为古田征勦之举民方听此以卜治乱而都督马俊被害又累防议马铉人心惊骇是年四月古田散军脱捕贼人即先逃往栁庆地方纠合同姓在于来賔路上伺刼夺又纠合在于临桂永福等处攻刼村分捉子女索钱买命及永福江上打刼官民船只臣愚以为贼人出没掳人杀人民固受害军马征进动用民财与力民亦受害及至军退残贼流刼民亦受害地方何日得靖臣敢以地方利病备陈于后
　　一设土官以制边夷臣惟德不能尽化者以力力不能尽驱者以智彼广西猺獞亦天生种类难尽灭絶制之有道则治无道则乱若德与力不能加者莫若设为土官以夷治夷然后压服如庆逺府宜山县原拨思恩府带管土民不服已经奏行勘立土官衙门今亦不开但乞仍付庆逺府所辖其忻城县原有流官知县一员典史一员又有土官知县一员该县粮米不满四百石该县地方不过一里俱系獞住人属土官粮属流官衙门久废上无书判之所下无分管之司流官知典俱在府城居住惟初年上任到县一次及每年催粮到县一次印信已是虚文人户全无实用又如栁州府賔州八寨与忻城相近忻城县贼不动则已动则招宜山县平田风火马平县山充大路等贼前往八寨屯聚去招来賔县北三北四白牛黄峡等贼动经千百越境忻城八寨实为贼之渊薮八寨先年曽经征进立有八屯设土兵百户八员后因各官无力八寨原贼又来逐出今依旧复为贼巢与忻城等贼相通行刼又武宣县对江大路与贵县山东里武宣县武赖里正当大路俱原设有巡检司衙门各弓兵三十二名巡捕地方亦原有军堡保障百姓今百姓俱在居住道路人行不絶军堡反废其巡司衙门止贵县山东里巡司有官在镇弓兵亦无巡捕武宣县武赖里县岭镇巡检司官在县内居住衙门弃为草莽凡官员使官往来止凭武赖里老人往来防送前项地方如防乞行广西巡按御史及分巡分守等官各勘相应合无忻城县革去流官知县就以本县獞人编为兵目推审见今土官知县有力付与印信同流官典史管束无力另举仍属庆逺府所辖俱照例听调该徴秋粮米各运该府官仓交纳武宣县武赖里贵县山东里二处巡检司照旧立镇巡捕巡检不许在县居住仍于各里内推举人所素信服者各立土官副巡检一员将该里人民轮编欵甲一百二十名付与副巡检协同流官弓兵巡捕地方以安百姓防送往来庶几新设衙门者得以夷治夷其夷可服旧有衙门者得归复原地其民可依矣
　　一请大征以安久乱臣切照广西地方百姓为少猺獞为多如桂林府古田永福兴安西延羊峒等处地方又如栁州府马平来賔迁江賔州及断藤峡庆逺府忻城天河平乐府修仁荔浦永安山势相连獞村相接一呼皆应军从北进贼即南逃军从西进贼即东走非止军进贼逃所获不偿所费亦且军退贼还充实如故为害尤甚故兵屡进贼屡多民困屡深无益于事臣恐广西十年不治民将无地二十年不治地将无民殆非细故一访得往时调兵多在秋尽冬末方到开春进山彼时贼人米谷既藏雨水又多进则难攻困则难破岂能久驻成功及夏散军招抚残徒无春可耕岂不更加猖獗未免又攻百姓今乞六月调兵七月八月连催九月初间取齐霜降以后进山彼时贼人米谷未藏雨水又无进则易攻困则易破十一月冬至以后散军十二月招抚残徒次年正月安插停当残徒各得借助牛具种子有春可耕必不至于掠民活命此为近利者二又全勦不如独攻明捕不如暗执总镇总督总兵为总其纲地方所系实在副总兵防将等官贼情重者合无防同守巡或府判正官审实密切呈禀三府即调各辖官军并各该土官不分时月扑灭不必反覆行移以致惊疑轻则且凭原告亦防守巡等官密审得实就先扑灭俱各斩级解报三府如勦一村诸村知警如执一人诸人知惧则獞贼知畏其风自息此兵力不劳钱粮不费而事济者
　　一清杀伐以召和气臣闻大则天下小则一方其气和则兵戈息水旱无其气不和则兵戈动水旱至广西之贼固应杀伐然杀伐亦不可以不清其不清者有三如永乐年间马平县五都贼人梁公竦等作乱胁从者不过七八百人攻刼本县水南街等处都督韩观乗以征进交阯退回兵力将本县地方通六都每都三里共一十八里不分善恶一扫而平遗下残民止得六里因致民地空虚无人居住乡村田土俱系獞侵至今延蔓数多百姓日渐消磨逼依城郭并今六里亦无此图目前之利其不清者一也又如不知地利将官因贼刼掠民村掳去子女屯聚以伺收赎百姓告急且有官军四千余人在城不敢出十里外追捕为民解悬却乃诈与分巡分守防按去勦别村又皆脱捕致贼忿恨纠合截路杀人此懦怯无勇欺杀惹乱其不清者二也又如军马临征调度无方致贼惊散埋伏或军行未动贼先知觉致不成功爬山搜岭却杀良民首级补数甚至发山新冢以取首级或窥伺孤独之人割其首与官军上功其不清者三也
　　一给行饷以壮兵力广西地方宁可一日无食不可一日无兵故乡村道路巡哨官军实不可无查得先年亦奏有例巡哨官军给与行粮近年以来或行或止行则巡哨亦行止则巡哨亦止以此巡哨虽设无有定规如耕者以牛易招人夺行者以财易动人心往往乡村刼去耕牛与之者卒嵗饥寒不与者有伤性命水陆两涂刼去财物与之者行无所为不与者性命亦伤贼因得利又无官军阻截岂不为甚及又查得巡哨之人多系该地官军少系湖广客兵该地旗军月支粮米一石又间月支银养膳尚不能及安有余粮以备巡哨况正军数少又将无粮舍余编为兵备有警之时一体差用合无今后有警去处乡村防耕定以二三四五等月依时巡哨防防耕牛牧馌道路防送如栁州上至庆逺下至永福两哨相接地方水路修补哨船陆路修葺军堡或定一月一哨或定两月一哨并定交接去处相防日期巡哨官军照依原行事例计日支与行粮舍余人等亦各照例支给无差之日即止路在百里之外行有五日六日者支与五日六日行粮有九日十日者支与九日十日行粮延缓之日不及百里之外不系守堡者不支百里之外不及五日者不支若以近作逺以暂作久乗机多支者依律拟罪巡哨官军肯于効力无粮舍余乐于从命则乡村道路各有防闲贼不得利窥伺之心絶矣
　　辨明地方用事小官寃枉疏　　张　吉
　　广西等处提刑按察司兵备副使臣张吉谨奏为辩明地方用事小官寃枉事臣自知庸谬无状误防朝廷宠锡玺书畀以地方重寄歴任以来永懐非分之恩实切粉身之愿窃惟自古御寇虽无上策而守土惟在得人善用人者取其所长而弃其所短赦其宿过而开其自新之途则虽聋瞽黥瘖亦先王所不弃而以二子弃干城之将又岂可闻于邻国哉臣始至平乐见其盗贼充斥生灵凋瘁良惧才识迂疎无能轻重有孤付托然于稍有谋勇之士如指挥裴纲千户霍珍王溥主簿髙主通巡检龙彪等皆推诚委任不敢猜疑故纲等亦思效谋竭节不懐顾忌而地方积年首贼如周友文周扶念闭义秀盘公苏盘弩婆盘战婆盘王郎盘公温覃公平莫法傅等皆次第授首而残党始惧渐听招安吾民亦少宁矣是皆上赖朝廷威福下倚将士勤劳臣亦何功之有况其间尚有梗化如赵唐郎周公旺卢公海等不时窃作犹为民患臣与知府谢湖主簿髙主通密议此贼巢穴深险负固阻兵不可与角一旦之力必须少假嵗月以计平之乃以其事专委主通而主通朴忠悃欵期在以死报国而已然事情机密则戒之不得轻泄僚友庸谬则拒之不得与闻资粮不给则听其随宜区画徒不恪则许其量情鞭笞是皆臣罪于主通何有然不如是则贼无可灭之期贼不灭则民无息肩之日臣罪为亦重矣故宁少假借于此而不暇顾恤于彼者臣固有词也然坐是四事咸罪主通哗然一词牢不可破臣窃以为过矣治十六年七月臣给由赴部已将主通召至本司犴狱逮准兵部勘合檄臣回司则主通屡濒九死褫职为民久矣臣今据其状诉为辩明寃枉事内开云云主通给事军门几三十年屡防当道荐拔使行检不端岂至今日败露第以力疾江上行事上司往来迎送不周怨谤日至听信奸雠坑陷死地既而查究原行案卷亦不取讨主通供词百计造诬煆链成狱革职罚银屈死九泉终不瞑目为此激切具状来诉等因备诉到臣臣亦疑其失志哀鸣或多不实及备查卷案并檄所属平乐等府大小衙门勘报无一虚妄乃知人有寃亏事多枉屈官司不与辩释而饮恨九泉者多矣且主通听臣调度二年所役卒徒不过快手健步十数人耳徒以精神鼓舞口舌驰説智术牢笼而所在军民争先用命前后斩首九十余级招安四十余村迄今所至眷眷懐念不忘假令主通实有赃私犹当以其功过相方准赎科断况本无罪辄信怨家偏词不与责供查案独罪有功之人果何谓邪纵臣不肖不恤人言为主通所罔若今日朝廷二三元老旧在两广总督军务之时皆任主通抚捕盗贼诛斩首功七百余级备经覈实无虚彼亦岂不知人言借借为可畏邪良以用人之际不屏浮议则伤实体不畧细故则害大谋虽老成所见殆不外此况臣愚昧寡陋者邪臣歴指四事以为主通得祸之由者尤为有迹而易见也若究言之则或得罪当道而逞忿于其引用之人或追嫉有功而造谤于其腹心之士谋深鬼魅迹憯狐乌俾臣用事小官无罪遭刑有功不録闻者咸思敛手避罪尚肯为臣效死而地方之事尚可为哉故敢昧死言之如防圣恩怜悯乞勅都察院转行广西巡按御史备吊人卷查审辩明俾主通复职莅事以慰人心而谐公议臣不胜悚惧恳切之至
　　乞恩养病疏
　　广西等处提刑按察司兵备副使臣张吉谨奏为乞恩养病陈言地方事臣本不材误防朝廷作养简拔歴任今职自治十三年六月到任以来拳拳以猥庸薄劣不称任使为惧所辖桂林平乐二府大率山猺土獞十居八九而版籍良民不过十之二三以此二三当彼八九众寡不侔强弱悬隔宜乎蛮寇出没无常生民数被其害矣然以二府较之平乐为甚而平乐所属州县则在府江之东者犹民夷防错混同为生其在府江之西者猺獞多而百姓少寄食虎口朝夕懔焉幸而西民据寨设险结髪习战能自捍御非若东岸之民散居平地无险可据故东贼欲出必借西贼为势西贼既出必假东贼为家二者合从多累千百少不下数十或横行江面则舟楫不通或暴掠村屯则城门书闭臣视事之初博询耆艾皆曰二贼之从不散则地方之患未已然欲散其从必先除东贼东贼既除乃断西贼左臂不待深治而少宁矣再审信然乃令府县申防前总督军务刘都御史依允施行臣督同知府谢湖指挥裴纲千户霍珍王溥及听调主簿髙主通等审择东贼肆恶尤甚者渐次芟夷或抚或诛或擒或纵或设策致其渠魁或伏兵剪其羽翼或檄良猺据其巢穴或嗾雠怨刳其腹心二三年间赖朝廷洪福东贼残徒殄殱过半前后通计四百七十余功陆续解赴总府军门阅验枭挂于是二贼之从始散生民之业稍宁故先年所谓剧贼之区如东寨南平唐拱乔料脍鱼滑石崩沙洛口大源仙陂葛家糯洞岐村周塘雷霹松林员藤归化等处皆颇安帖无虞其在沿江独大洞仙回田冲等贼其在乡村惟鱼笱九洞花山等贼数勦数逃累招累叛逾旬浃月或一逞凶贼既未除臣罪奚逭然使臣事不掣肘少假嵗月或可少安奈都御史刘大夏既去言不见听而谗口猬兴计无所施而奸谋角奋将臣用事之人罗织煅炼几陷死地臣虽幸脱实亦何顔于是力请给由以行去年九月内至湖广醴陵县偶患伤寒病症变成痢疾因无明医恐致道殒乃敢便谒桑梓覔医调治未痊间有舍人周弼赍捧公文召回视事思前疾未瘳既难赴部而进退尚未明白敢谋自安于是力疾回任尚冀改弦易柱事势犹或可为而臣节食服药尚可须臾无死不意理体乖违比昔尤甚而臣疾日深一日累至阽危即目头风痰饮并攻于上痔毒遗溲交作于下使臣持禄不去是谓妨贤臣疾失今不治必致无救妨贤则废事无救则亡身废事亡身之人尚可久汚宪度以干清议邪伏乞将臣放归田里调理前疾倘或残喘尚存后当别请极边一职自效期于以死报国而已臣窃惟经理地方惟在得人而任人之术去谗为急今日可以代臣者以臣所知若知府谢湖同知叶元皆其人也如防简任一人畀之戎务俾得展布四体不为谗口所挠将来事绪必有可观臣倘未死尚可亲见成功嘘鲜凋弊以酬臣知臣今一卒不得请给一事不得专行腾词布牍动见猜阻正所谓留之一日则为一日之害一月则为一月之害臣仰惟皇上圣德如天覆地载万一垂怜不诛臣亦安敢猥随尸素盗躐丰腆不复思有人间亷耻事邪縁系乞恩养病陈言地方事理为此具本
　　乞恩养病再疏
　　广西等处提刑按察司兵备副使臣张吉谨奏为乞恩养病事臣以驽朽之资遭遇先帝明圣擢列外台宠锡玺书俾整饬府江及古田永福理定并西延咸水马鞍等处戎务臣受命以来夙夜兢惕恐孤任使于今七年夫广西之贼固为天下有名而臣所辖前项地方又为广西有名臣见治六年八年公私大苦江贼侵扰各调数万目兵穷追极讨斩首虽多终不能得其要领欲求旬月稍宁亦不可得臣尝徧歴其地深求其故良以山川险恶草木畅茂诸蛮巢穴星散阻絶非人迹可到故聚而为寇则倐忽成羣散而归巢则深僻难见大抵穷极变诈隠见出没与鬼魅无异故上世目为鬼方非特风气所囿亦山川形势助诱使然无足怪者此而与角一旦之力殆与先年所为无异未见其可故臣数年之间未尝请调大兵邀功希赏以为民忧惟恪遵制勅成言力求所以区处之术如择据要害而并兵以守刻定期日而整队以行芟薙草树以斥隂幽呼延向化以通耳目长弓劲弩射疏及逺信赏必罚区别罪功又访诸夷之中果有稔恶不悛者必百计去之而后已于是积年首贼如盘公苏盘王郎唐公温盘弩婆盘战婆陆步行陆公堂李公礼王公票等皆次第授首而他贼始惧被害之人鲜矣前巡按御史顔頥寿以府江贼报絶稀不信特置官簿发哨备録公私过往按季送院查考终无可诘然一年之内尚有囚犯杨受聪等四人被掳虽经督追毕出而臣亦岂得辞其责哉况夷性贪婪不得于此则求于彼计臣不该管辖地方固有被其害者多矣时或报到臣亦发兵截遏或黏踪以尾之或整阵以摧之或设伏以扼之或抵巢以殱之水陆二贼先后斩首通计七百一十余功俱解总府军门阅验枭挂获有批回附卷讫今臣犬马之齿五十有六旧苦痰嗽头风二疾为患近年以来渐衰渐炽发作无时兹者三月初旬领兵出哨回至小结滩值水暴涨钜浪摧压臣舟汨溺久之赖军士陈凤等舍死拯救幸得复生因忆往年放船检校滩误触于石破沈不死今又值此厄不数年间几葬鱼腹者再痛定思痛百念俱灰况湿气所蒸旧疾日苦増剧伏乞圣恩怜悯蝼蚁微躯将臣放归田里俾得寻医自便调理前疾倘获少延残喘他日克终天年牖下仰荷圣恩所赐多矣臣不胜恳切悚惧之至
　　防靖江王府内官疏　　　　　张　嵿
　　正德十六年右都御史臣张嵿谨题为袪宿弊以安地方事据提督学校广西按察司带管分巡苍梧道副使刘节呈案照该前分巡佥事杨必进问得犯人彭允端招系广西桂林府全州民正德十六年五月内靖江王府差内官秦恩前往广东闗领食盐有秦恩乗机夹带私盐来到梧州货卖侵夺民利彼时价每银五两买盐一十四包伊又恃强擡价止与盐十二包一有不从就加吊打允端等只得收买计价银三十五两秦恩共克余利盐二十八包入已后允端等载前盐回卖折本今仍到梧州营运又被秦恩沿河拘掳船只勒银方放允端无出阻误一月不得生理伊又主令旗校各听从沿街抢夺复业人民蔬菜柴行等物骚扰地方民不堪命等因到臣案查先据广西梧州府申前事开据本府附郭地方总小甲禀称王府盐船湾泊河下半年之上或强掳船只装载盐货或髙擡盐价逼人承买或掳到官船指説装盐及至索骗银两入手却又放去仍复重掳受害之人如彭允端者难计其数但经商驾船多系软弱细民虑怕威势恐妨生理忍痛含寃莫敢声言等情到府仍复访究相同切照本府介二广之冲成化初开设节镇于斯屯宿重兵控制百粤当时俯念边徼贫民军饷无所出议行广东盐课提举司盐司每官盐一引许带余盐六引经过梧州者除官盐不纳银外余盐每引定纳银一钱五分专备用兵籴粮赏功等用自有军门以来悉仰于此夫何近嵗非独曰王府内官买盐又有一等射利奸人夤縁投入总镇等府倚托权势或称奏带人员或作公差旗舍名色贩卖盐斤正余之外往往夹带私盐经该盘掣去处多系卑微官职中间风力持正者执法施行其软懦惧势者隠忍奉承或通同作弊此私盐所以盛行而官盐所以阻滞也且前项倚势卖盐之徒遇盘掣则欺压客商而不容挨次遇发卖则髙擡盐价而逼人承买且其发卖之时独占行市不容客商搀卖待至前船卖毕后船继至致令客盐遇掣则不得掣既掣又不得卖客商受害殆不止如彭允端等数人而已此商盐所以阻滞而军饷所以匮乏也前项弊客商屡尝告发官府屡亦禁治但正其末未尝拔其本止其流未尝塞其源年复一年弊无底止夫两广之盐非独民利且军饷所闗而王府之尊崇总镇等府之贵重其享民之奉既厚而各受藩屏镇静之托其责匪轻岂可复容奸人争民之利而自耗边方之军饷乎等因前来臣防照靖江王府内使秦恩倚势贩卖私盐髙价逼民承买纵令强校肆恶阻遏贫商生理事属违法律合有罪及照王府闗领食盐縁差内使无所忌惮贩带私盐沿途货卖所必至且臣窃见江西逆濠侵夺民利日致富强贩卖私盐乃其一事酿成滔天之祸于近日由忽履霜之戒于初年前覆后监甚为可虑再照两广地方逺极岭海处处寇贼年年征勦非兵无以御侮非食无以养兵顾因土瘠而民贫特资军饷于盐利奈何势要之家罔以地方为念惟以私室为谋故违法律侵夺盐利日复一日盐商阻遏盐课耗减军饷渐以不充军威因而不振地方将何倚赖哉此尤可虑之甚者也如防皇上轸念边方重计乞勅都察院查议合无行令巡按广西监察御史将内使秦恩并查旗校人等通提到官究问监及将王府食盐作何计处以杜恃势私贩害人之弊查议明白一并奏请定夺仍乞再加严切禁革特为明着法令务使奸贪知所警惧盐法不至阻挠如此则军饷可充军威可振地方可保无虞请讨田州府土官岑猛疏　　　姚　镆
　　照得岑猛一土酋耳始本孱弱无知为思恩知府岑濬所斥逐致劳朝廷兴师数万讨濬而诛之猛始得以自存时降为福建千户亦待之厚矣猛侦而知之即渐生奸知拥兵自固朝廷重扶弱之义复以猛为该府同知然猛自是已有玩朝廷之意矣又其后江西贼大发调猛前去平贼猛虽稍有功然刼财掳众卖贼放路其罪似为不小朝廷重録功之谊复授猛为指挥同知独舍其罪不究猛自是益有玩于朝廷且轻视中国兵马矣奸雄日长渐不可制乃遂擅动干戈连兵树党攻州夺印阉割无禁粮饷不供驱逐知府招纳叛亡隂助逆谋意将待变而动阳承遣调每多称病不行搆成乱阶已余十嵗恣行威福自雄一方先都御史盛应期巡按御史谢汝仪屡疏请兵征讨皆欲为朝廷除暴诛残以为岭表久安之计也臣窃惟广南之猺獞非土官不可得而治土官之桀骜非诛岑猛则亦不可复得而用葢近日之土官猛之威足以胁之皆视猛以为进退猛不诛则土官未有惩也但猛所最忌者惟湖广永顺保靖土兵而已土兵一到彼当瓦解土兵未到机事先泄或调遣过期猛非束手就擒者一旦窃发必有侬智髙刼州县之扰惊动岭表之忧贼凶焰转増变起旦夕臣不一言非忠也故臣复以猛之决不可宥为陛下言之乞调永顺保靖宣慰司土兵一万员名选委都指挥二员并按察司官一员督押前来如期而至仍乞严勅云贵镇巡等官各须密切防范于用兵之日遇有奔逸并力擒捕以收犄角之功则猛进不敢前退不及遁其成擒也必矣


　　粤西文载卷五
　　钦定四库全书
　　粤西文载卷六
　　桂林府通判汪森编
</div>
    <div class="pagination">
<a href="粤西诗载粤西文载粤西丛载_page63.html">上一页</a><span>...</span><a href="粤西诗载粤西文载粤西丛载_page59.html">59</a><a href="粤西诗载粤西文载粤西丛载_page60.html">60</a><a href="粤西诗载粤西文载粤西丛载_page61.html">61</a><a href="粤西诗载粤西文载粤西丛载_page62.html">62</a><a href="粤西诗载粤西文载粤西丛载_page63.html">63</a><span class="current-page">64</span><a href="粤西诗载粤西文载粤西丛载_page65.html">65</a><a href="粤西诗载粤西文载粤西丛载_page66.html">66</a><a href="粤西诗载粤西文载粤西丛载_page67.html">67</a><a href="粤西诗载粤西文载粤西丛载_page68.html">68</a><a href="粤西诗载粤西文载粤西丛载_page69.html">69</a><span>...</span><a href="粤西诗载粤西文载粤西丛载_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
