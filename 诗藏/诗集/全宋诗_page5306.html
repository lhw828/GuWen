<!DOCTYPE html>
<html>
<head>
    <meta charset="UTF-8">
    <title>全宋诗 - 第 5306 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 5306 页/共 11672 页</h1>
    <div class="content">    县楼朝见虎，官舍夜闻鴞。
    寄信无秋鴈，思归望斗杓。
    须知千里梦，长绕洛川桥。

欧阳修　初至颍州西湖种瑞莲黄杨寄淮南转运吕度支发运许主客
    平湖十顷碧琉璃，四面清阴乍合时。
    柳絮已将春去远，海棠应恨我来迟。
    啼禽似与游人语，明月闲撑野艇随。
    每到最佳堪乐处，却思君共把芳◇。

欧阳修　楚泽
    宿莽湘累怨，幽兰楚俗谣。
    紫屏空自老，翠被岂能招。
    欲就苍梧诉，愁迷澧浦遥。
    哀猿羌昼晦，悲鴃众芳凋。
    红壁丹砂板，琼钩翡翠翘。
    如何搴香灶，江上独无憀。

欧阳修　春寒效李长吉体
    东风吹云海天黑，饥龙冻云雨不滴。
    嗔雷隐隐愁烟白，宿露无光瑶草寂。
    东皇染花满春国，天为花迷借春色。
    呼云锁日恐红蔫，几日春阴养花魄。
    悠悠远絮萦空掷，愁思织春挽不得。
    高楼去天无几尺，远岫参差乱屏碧。

欧阳修　春晴书事
    莫笑青州太守顽，三齐人物旧安闲。
    晴明风日家家柳，高下楼台处处山。
    嘉客但当倾美酒，青春终不换颓颜。
    惟◇未报君恩了，昨日卢公衣锦还。

欧阳修　春日词五首
    宫坛青陌赛牛回，玉琯东风逼晓来。
    不待岭梅传远信，剪刀先放彩花开。

欧阳修　春日词五首
    试粉东窗待晓回，共寻春柳傍香台。
    不惊树里禽初变，共喜钗头燕已来。

欧阳修　春日词五首
    红雾初开上晓霞，共惊风色变年华。
    香车遥认春雷变，庭雪先开玉树花。

欧阳修　春日词五首
    玉琯吹灰夜色残，鸡鸣红日上仙盘。
    初惊百舌绵蛮语，已觉东风料峭寒。

欧阳修　春日词五首
    待晓铜荷剪蜡煤，绣帘春色犯寒来。
    画眉不待张京兆，自有新妆试落梅。

欧阳修　春日独居
    众喧争去逐春游，独静谁知昧最优。
    雨霁日长花烂漫，春深睡美梦飘浮。
    常忧任重才难了，偶得身闲乐暂偷。
    因此益知为郡趣，乞州仍拟乞山州。

欧阳修　春日独游上林院後亭见樱桃花奉寄希深圣俞仍酬递中见寄之什
    昔日寻春地，今来感◇华。
    人行已荒径，花发半枯槎。
    高榭林端出，残阳水外斜。
    聊持一◇酒，徙倚忆天涯。

欧阳修　春日西湖寄谢法曹歌
    西湖春色归，春水绿於染。
    群芳烂不收，东风落如糁。
    参军春思乱如云，白发题诗愁送春。
    遥知湖上一◇酒，能忆天涯万里人。
    万里思春尚有情，忽逢春至客心惊。
    雪消门外千山绿，花发江边二月晴。
    少年把酒逢春色，今日逢春头已白。
    异乡物态与人殊，惟有东风旧相识。

欧阳修　春使道中作三首
    执手意迟迟，出门还草草。
    无嫌去时速，但愿归时早。
    北风吹雪犯征裘，夹路花开回马头。
    若无二月还家乐，争奈千山远客愁。

欧阳修　春使道中作三首
    还客莫思家，客行方远道。
    还家自有时，空使朱颜老。
    禁城春色暖融怡，花倚春风待客归。
    劝君还家须饮酒，记取思归未得时。

欧阳修　春使道中作三首
    客梦方在家，角声已催晓。
    ◇◇行人起，共怨角声早。
    马蹄终日践冰霜，未到思回空断肠。
    少贪梦里还家乐，早起前山路正长。

欧阳修　春帖子词二十首　八夫人合五首
    黄金未变千丝柳，白日初迟百刻香。
    圣主本无声色惑，宫花不用◇新妆。

欧阳修　春帖子词二十首　二温成皇后合四首
    璮窗珠户暖生烟，不觉新春换故年。
    众卉争妍竞寺态，却寻遗迹独依然。

</div>
    <div class="pagination">
<a href="全宋诗_page5305.html">上一页</a><span>...</span><a href="全宋诗_page5301.html">5301</a><a href="全宋诗_page5302.html">5302</a><a href="全宋诗_page5303.html">5303</a><a href="全宋诗_page5304.html">5304</a><a href="全宋诗_page5305.html">5305</a><span class="current-page">5306</span><a href="全宋诗_page5307.html">5307</a><a href="全宋诗_page5308.html">5308</a><a href="全宋诗_page5309.html">5309</a><a href="全宋诗_page5310.html">5310</a><a href="全宋诗_page5311.html">5311</a><span>...</span><a href="全宋诗_page5307.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
