<!DOCTYPE html>
<html>
<head>
    <meta charset="UTF-8">
    <title>御定历代赋汇 - 第 31 页/共 143 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代赋汇 - 第 31 页/共 143 页</h1>
    <div class="content">　　杨子与客暮立于南溪之上玩崩云于秋畴聴古乐于涯水快哉所忻意若未已偶俗士之足音予与客而亟避退而坐于露草之径衣上已见月矣寒空莹其若澄佳月澈其如氷一埃不腾一氛不生杨子喜而告客曰吾闻东坡先生之夫人曰春月之可人非如秋月之凄人也吾亦曰今之时则夏矣月尚春也言未既微风飒然轻隂拂然惊五色之晃荡恍白虹之贯天使人目乱而欲倒如观江波之漩而身亦与之回旋杨子惧而呼客曰月华方明奚骤焉组是方洁奚忽变焉客曰适有薄云莫知所来非北非南不东不西起于极无之中忽乎明月之依轮囷光怪相薄相荡而为此也殆紫皇为之地而风伯为之媒欤杨子释然曰所谓月晕如蜺者不在斯乎不在斯乎方详观而无厌乃霍然而无见盖月以有云而隠复以无云而显也云以二风而聚还以一风而散也杨子若有感焉乃告客曰天下之物孰非月之晕邪晕之生也其可洗邪晕之消也其可止邪而天下之士以晋楚之富为无竭以赵孟之贵为有柢其去则持之而不忍其来则居之而不耻其痴黠何如也客未对童子请曰人语既寂子盍归息杨子与客一笑而作曰今夕何夕见此竒特
　　瑞云承月赋【有序　　　　　　明】夏　言
　　钦惟我皇上既事天于南郊乃奉上帝神御位皇祖配位于泰神殿寻以未称尊崇乃恭建皇穹宇聿严清閟皇上尊天之诚意独至矣即嘉靖已亥八月二十日子刻上躬诣南郊奏告是夕秋空澄霁莹无纎云月朗霜清河明斗掲臣言时陪拜阶戺恭覩皇上对越孔严启奏防肃至诚冲穆俨若天人之防礼成驾还时漏下四十刻上恭拜大道堂毕余诚犹肃肃恭黙思道日竢天休时则仰见月生圆晕五采旋绕祥光绚发澹素云承之正应四方淑气移时乃散明日上降手札示臣言臣言拜奏称庆曰皇上事天之诚感应如响上帝歆和皇祖昭格顷刻之际遂显光华以示嘉报太隂映日福益宫壸西白呈祥光联东陛实皇上万寿康宁皇太子千秋永庆祚无疆泰道文明之象也臣敢不稽首飏言以颂帝徳赋曰
　　惟神尧放勲兮实敬天而首治惟皇上绍尧兮乃精诚之独至面稽天若兮祖考悦豫钦崇南郊兮复古埽地祈雪而雪祈雨而雨景星夕晖庆云朝丽乃改崇泰神兮荐名皇宇见尊无二上兮礼严清閟庶祖神配享兮光灵永契爰嘉靖己亥兮八月既望大驾宵征兮防告上帝霜清阁道兮衮衣降舆星朗周庐兮圭扣陛时维穆穆兮骏奔皇皇矩度恭严兮诚意靡遑百辟欢呼兮九霄回光淑气氤氲兮须臾礼成亲基定命兮钦肃回轮拜瞻大道兮畏敬犹存恭黙思帝兮天心眷歆鳯寝之南兮龙楼之角皎月在天兮圆晕如束盘旋五采兮英华绚发承以嘉云兮金方应素环以珠星兮诸垣隠辅金桂婆娑兮绣如绮霞银蜍陆离兮文如翠圃兹惟上天兮倐忽降神报我皇上兮一念精禋冲穆防道兮瑞发髙旻和敬上迎兮至祥倐臻丕显圣躬兮万世尊亲光昭治象兮葆含帝馨祥联东陛兮福益神孙太平天子兮四海永贞九庙欢歆兮百神效灵千秋百世兮日月凝精显休和命兮永荷天祯辅臣陈辞兮歌颂明徴
　　初月赋　　　　　　　　　　【唐】王泠然
　　观乎皎皎新月含虚惊阙伺海蛤而齐生阶蓂而俱发既与物而盈偃亦随时而兴歇故其清光未满斜轮半空依稀破镜髣髴悬弓离毕坠雨绕晕生风散微华于粉璧集轻照于兰丛尔其为状也皎皎的的镜丹霄而灼烁鲜鲜绵绵防清汉而连娟逢轻云而暂蔽杂华星而共妍写边城之羁目监珠箔之娇弦思闺女之披幌弄舟人于叩舷若乃断山风入中天气清云彻暮景霞开晚晴望頺阳之西落见微月之孤生出烟郊而漫漫映江浦之亭亭凝碧台以光浄度青楼以色明虽予情之斯得停搴揽而不盈俄而凉夜未几低轮半倾坠斜光于森木落余照于严城临玉墀而不见望亭阁而杳冥予亦何为者感在空庭
　　初月赋　　　　　　　　　　【唐】郑　遥
　　初生微月若无若有出城中兮才广于眉入堂上兮不盈于手若乃金壶稍滴银汉将流暗鹊惊夜寒蛩送秋天清晕灭露白光浮临皓壁而添粉映珠帘而半钩纎光润海重明表壑的的飞上娟娟未落衔破镜而飞斜抱弯弓而势却蓂稀叶少桂短花新无箧笥之团扇有虚空之半轮怅徘徊以将失情郁结而莫伸命后车之文雅恭进牍于词人
　　新月赋　　　　　　　　　　【宋】徐　铉
　　五月五日繁隂乍晴倬彼新月丽于太清映玉绳而绚彩揜银汉以腾精对鳷鹊西南之景步明光东北之楹厯厯迟漏悠悠我情虽万古之不易感一年而始生乃有騃女痴男朱顔穉齿欣春物之骀荡登春台之靡迤杂佩璀错轻裾飒纚纷乎拜祝怡然燕喜人岁岁以潜换景年年而若此昔我当年胡云不然世路多故流光暗迁易壮心于大观变发于华颠顾一毛之无济媿两绶之徒悬况乎万象虚明九门奥袐对宣室以方罢阅通宵而不寐忧心似醉既慷慨于君恩急景如驰更凄凉于往事想愬月以长歌遂抽毫而见意
　　玉钩赋【以常协正经故　　　　唐无朓胸为韵】张仲素
　　月以隂徳玉闻夜光伊在天而成象杳如钩而可望每映楼而皎皎类照庑之煌煌隠见以时兮不愆其亏全有节兮此惟其常当其霁景方晚清飇既凉莹迢递之初魄出西南之一方韬皎皎之辉尚潜呈纎纎之状讵假白狼矧乃就盈之姿曲成是惬从三让而载吐表四序之克协侔雕琼之异象契舒蓂之数叶临洞房之内犹隔琐牕隠遥城之隅乍明粉堞观夫媚霜烟挂辽夐悟如珪之有始知合璧之将圣既丽天而作则亦顺辰而为政弯环而素彩未流萧散而丹霞始浄所以増思妇之独愁发诗人之兴咏岂止生彼海澨焕乎天经况于玉以比徳复如钩而效灵落鱼浦之间偏宜泛影垂朱帘之侧宛似分形思其迥出陇隂渐登云路每因躔而进晷亦就新而去故沉澄寥之空碧丽柔明之微素曷蛾眉之足俦岂玉璜之能喻然而合其道也则圆景不渝顺其化也而盈缺或殊当未光之时所明若昧自哉生之外其有如无且色依微于林表晦见西方之谓脁光掩映于旸谷朔出东隅以为朒今异此而守度谅君明而臣肃故其赋玉钩之辉辉诚可增金波之穆穆
　　玉钩赋【以常协正经故　　　　唐无朓朒为韵】纥干俞
　　日云暮矣月出之光始如钩而可辨亦方蛾而乍扬太隂表精知就盈之所渐司厯纪见哉生之有常原乎内职既修隂事允叶故得启临照于品类彰运行于纪牒上迷山桂之丛稍应阶蓂之荚沉碧水以辉动挂珠帘而影接孤悬亳野狼衔虚贵于殷年迥烛汾隂鼎见方慙于汉叶髙凝雪映朗若氷浄怀逺戍于虚弓望征人于破镜将以洞纎芒而并深鉴符隂徳而昭圣政岂比夫空惊思妇之心载发诗人之咏彼锵佩鸣环之侣瑶阶玉砌之庭徘徊瞻乎爽朗晼晚俟其清荧披雾才升绡幕误传于盈手流天未满琐牕徒讶其分形奚必效重轮之庆表三珥之灵然后可以光帝典而耀祥经者哉是知沦精蟾亦此之故比质瑾瑜其美何无所以澄清景于天杪荡浮埃于物表倐周流于皓璧渐泛滥于灵沼千门始丽以涓涓午夜俄分而皎皎礼有让遂成其魄政以齐勿谓之脁昔也示冲于朏谪见乎朒谅无征于次舍斯有斁乎迟速今圣后垂统纎阿为仆本其位于西方正其居于北陆明大易致逺之义合升歌向中之目夫然则罔差于常度所以集帝台之祉福月中桂树赋【以中秋夕望光　　唐彩扶疎为韵】赵　蕃
　　圆月如霜有仙桂兮宛在中央映澄澈之素彩逗葳蕤之冷光杳杳低枝拂孤轮而挺秀依依宻树侵满魄而含芳观其皓尔方凝翛然不改随升沉而自若贯盈缺而长在夐羃羃而临空杳萋萋而发彩同蟾蜍之片影似濯瑶池异瑚之幽丛徒生沧海埃壒初歇闗山正秋空泬寥而逾浄色冉弱而弥幽谓扇花薄如珪玷浮望玉露之初垂遥疑滴沥听金风之乍起逺若飕飗皎皎孤悬亭亭相向才分杳霭之质微辨轮囷之状谅攀援而莫及宁欲淹留叹音尘之未期空劳旷望嘉其竦本无地分辉有余转低影于穹碧擢幽姿于颢初讶姮娥之绘成文逾靃靡并秦镜之照出势自萧疎斯所以亘云路委天衢弱质中植纎条外扶乱彩时揺起飞飞之惊鹊澄波靡隔掩厯厯之髙榆是故藐彼轻霄呈兹永夕纷敷逺莹偃蹇旁射夹余霞而暂丹经斜汉而弥白临紫极而天香不散指北斗而仙花可摘况其逺象膧胧桂子冥空惜迢递而遐想况婵娟而内融素色不雕自挺雪霜之外清隂回泛频移霄汉之中何必咏招隠卧幽丛庶髙枝兮可折愿逍遥于蟾宫
　　月中桂树赋【以中秋夕望光　　唐彩扶疎为韵】杨真
　　月满于东桂芳其中因澄辉之皎洁见幽茂之玲珑炫凝冷于清夜写浓纎于碧空逺莫致之讵攀折以盈手光可鉴也觉清明之在躬夫擢本隂灵流形永夕禀玉烛之和气润金波之滋液枝徘徊而若垂叶靃靡以如积同作缋于团扇想孚尹于尺璧悠悠厯厯宜乎凛秋满虚轮而挺秀莹白晕以含幽天边无风孕香气而不散草上有露泛花光而若浮异夫髙谢地灵妙融真宰笼兎以不动映素娥而如在太阳让美收若木之余晖列宿怀慙掩白榆而沉彩既寒暑无变亦古今不殊是知托其所终乃异颠而不扶二气初分谁见哉生之质三光不息斯无朽蠧之虞与然薪之殊患同瑞草之共舒事相传于摭实势终类于慿虚楼上含华映网轩而列耀园中委照益嘉木之萧疎千里共瞻九霄之上春冬无清浄之景朒脁阙婆娑之状及素秋之节信谓逢时当明徳之年何忧掩望耻片玉以齐价笑三珠之可尚彼丛生因地森挺陵霜验植物之斯美杳神功之可量垂防何方乃传天之下界结根何处宛在月之中央又安能较其小大齐其短长冀一枝兮可得敢骧首以观光
　　姮娥奔月赋【以一升天中永　　唐弃尘俗为韵】蒋　防
　　昔姮娥服仙药于俄顷指隂灵以驰骋嗟人世之如流觉天衢之何永于是竦身鶱翥霁月凝冷振环锵佩杂珠露之云帔花冠渡银河之耿耿伊立志之有恒果蹑景而可慿出乎寥廓爱此清澄企予望之想蟾蜍之下视进吾往也轶埃壒而上升且夫碧虚望而自致清质瞻而不坠天迥而音尘已没风落而芳馨微至往而不返谁谓与子偕行仰之弥髙孰云不我遐弃窈窕轻举圆明映空遗九族于脱屣冀孤轮于处穷独往孤髙若集瑶池之上潜来烟雾如分纨扇之中迷晶皎乱曈融神明合柔徳通想泛金波讵假琴髙之鲤将揺桂魄宁因御冦之风冥冥睟容规规皓质乗飞廉兮竦踊迫望舒兮寥栗初疑妆以临镜形影犹分终类氷之在壶辉华相失故得享年代之悠久与乾坤而齐立明明配日髙髙在天对阳乌之升降伴顾兎之昭宣满时而玉貌和光难分皓皓亏处而娥眉共丽不辨娟娟炯若通辉超然絶俗想明眸而下鉴并玉钩而傍烛闺中结恨感予于三五之时笛里传情聴我于闗山之曲岂伊异人学道全真湘波之妃洛浦之神曾不足继其芳尘
　　秋月赋【以至明周　　　　　　唐照为韵】欧阳詹
　　粤惟日行于翼风发于庚白露下降鸿雁来征野飒飒而木落天寥寥而气清独孤亭之不寐见凉月兮东生上迢迢之霄汉掩冽冽之恒星出江山之磅礴豁阊阖之峥嵘皎皎揺揺晶晶盈盈映阶墀以厯厯对牕户以亭亭虽他时之并照何斯夕之为明异夫白鹤翩翻不分其色寒泉洒落空闻其声乃遥夜以虚烛实纯风之至精于是照曜必周通冥洞幽其色也润林峦之卉物其影也莹江湖之乱流益池亭之寂寂増气之飕飕起离家之逺恨生去国之繁忧何处而不见何人而不愁岂谓征客怀归徘徊于黄榆之塞佳人怨别萧条于红粉之楼已矣哉信知宇宙之中光明为至非凄凉之独感亦清贞之可类临照者足以仿有徳之君洁白焉宜将匹无瑕之士伤哉不肖徬徨岭徼时雨露兮未霑自形影兮相吊愿穷经兮取老恐用人兮尚少幸君子兮如月冀余光兮一照
　　破镜飞上天赋【以青天流魄玉　唐户失顔为韵】李　程
　　何新月之婵娟如破镜之上天微茫而桂树犹短髣髴而菱花不全皓色减去清光独悬谓是云非开玉匣而长在自无而有指金波而未圆象则陵虚名何责实伊酷似其素影若同分于丽质莫测潜化空惊迥出怜此夕以孤飞念谁家而暗失况夫微明海澨逺挂闗山感重轮而易缺思鞶带而莫攀姮娥掩色嫮女分顔意迢递而难明半生象外岂别离之可赠余在人间霁景澄寂泬寥凝碧匪回辉而照胆徒向晦而沦魄洞房未掩过台上而不归斜汉欲低入牕中而犹隔亦何辨夫镕于火化隲彼隂灵比孤光于珪白喻片影之铜青遥空绚练逺色晶荧爽气共浮岂彩霞之能掩芳尘不到非素手之所经观夫渐倚上迫于下土瞻吴牛之罢喘对孤鸾之欲舞征碎质以委地有方辉而竟户哉生之后从一气以裁成埋照之时岂五金而能补正当残夜偏称髙秋含烟不隠泛水如流茍孕明于真宰非禀质于人谋似逃秦殿聊上庾楼疑熠熠以从革类纎纎而若钩异彼妆奁掩兹游烛方应以戏珠不鉴容以销玉坐惜云曙行愁漏促晕犹未合无陈方士之灰防不可磨空负先生之局
　　月照寒泉赋【以秋月清明夜　　唐泉澄澈为韵】阙　名
　　皎兮月出毖彼泉流月烛清夜泉澄素秋其象也合之双美其气也同以相求观夫彼濬者泉彼髙者月临四海而照无私利万物而功不伐故能流而不竭明而不歇清见底而练色寒凝晖盈轮而桂华秋发则知水者秋之气月者隂之精月下泉涌泉中月生其始愈出其少徐清度晦明兮共隠共见厯今古兮齐亏齐盈皎皎兮不易其色泠泠兮不改其声足以洗頴川之耳濯沧浪之缨者欤至若寒露白秋天晴金风始扇银河未倾巻纎云而九霄可覩埽薄雾而万里克明于是泉悠悠以东注月迟迟而西行彼月伊何明之大者彼泉伊何清之至也泉凝释于春冬月行藏于昼夜既处卑以习坎亦居髙而临下揽不盈也则照之而有余流无穷焉如逝者之不舍故知莫明匪月莫清匪泉月经天而烛地泉带地而澄天素波洞出清影孤悬气涵浪于一色轮照底而双圆圆如日丽净若霜凝寳镜出匣玉壶开氷揺清吹而滟滟澹碧空而澄澄度浅沙则清影迟漫潄幽石则光波沸腾又可乐而瓢饮枕以曲肱者也客有续为泉月之歌歌曰月照泉兮泉涵月泉潺湲兮月皎洁波无鱼兮清澄月有蟾兮澄澈观碎璧于涟漪认明珠于圆折信上善之可方而智者之所悦
　　瑶台月赋【以仙家帝室皎　　　唐洁清光为韵】王　淮
　　素月霄凝寒空迥彻照琼树以增丽焕瑶台而共洁逺而望也浮皎皛之精光近而察焉带巍峩之积雪美其清荧互映绚练相鲜洞玉砌以周设对金波而正圆层构参差迥出林峦之表光辉照烛还同昆阆之前覩重璧以发地瞻百常之造天乍动乍揺难审详于众目若明若灭疑陟降于羣仙顾兎凄凉崇台防窱惵尔意骇倐然魂悄骈阶级以云矗粲琼瑛之霄皎徒引耀之可观岂怀材之足表若见仙阙如游玉京月映台而九天共霁台照月而万里俱明含氷霰而逾洁轶氛埃而更清斯可以涤鄙夫之幽抱畅逹士之髙情皎皎寒光悠悠清质凝精以降委照而出玩浮光而神竦炫微辉而皆溢视乎外美清莹乎瑶华鉴乎中致斋庄于虚室由斯可保亦既有光始激射以内照忽飞腾而外扬璧彩遥分夺氷壶以的的桂华中映同日观之煌煌于是天地朗然纎埃不翳九成由其直上八表可以旁睨将以象清都朝玉帝岂徒恣遐想穷逺睇徘徊于台榭之间怅望于蟾蜍之际而已哉吟玩既久规圆已斜叹将倾于桂魄思复搴于琼华庶竭精于册府宁逺慕于仙家明月照髙楼赋【以明月照楼　　唐四字为韵】郑　遥
　　千里着明者唯月百尺崇髙者曰楼月照耀而莫大楼敞而寡俦光含雪浄势写云浮生沧海而皎皎度飞宇而悠悠皓天地而弥广沉氛埃而已收于是隠映澄寂特起峻峭月上楼髙楼明月耀黄鹤惊而欲翥素娥集而匪召垂轮帘外疑钩势之重悬透影牕中若镜光之开照其望也可以相思其登也可以逺眺及夫髙秋廓落寒夜肃清四空迥而晃朗九层屹而峥嵘列欢宴防友生去洞房兮即重屋灭华灯而临前楹玉槛连彩粉壁迷明动鲍昭之诗兴销王粲之忧情则有离居独处愁思未歇持鳯管而坐楼矜蛾眉而对月徘徊宵际怅怏明发步蓂叶而盈盈顾桂华而忽忽
　　月临镜湖赋【以风静湖满轻　　唐波不动为韵】陆　贽
　　月配阳含虚而明湖止水体柔而平光无不临故丽天并耀清可以鉴因取镜表名月包隂以成象水禀月而为精两气相合实不入而疑入二美交映伊本清而又清色皎洁而秋天愈静波演漾而宵风乍轻类泗濵之磬见疑合浦之珠明至明洞幽至清无垢同泽无逺不遍等逹人以虚而受满不可恃望之足戒以亏盈形或未分鉴之则辨其妍丑轻霭不起纎尘莫过沉璧彩而为镜碎金辉以成波皓质未判空闻田鹤之唳香风乍度暗传莲女之歌万象皆总湛清光而不动极望靡穷凝虚皓而如空照同心千里之外洞游鳞百丈之中櫂影乍浮如上天边之汉桂华不定多因苹末之风白昼诚穷残夜将短临逺峯而欲落沉余景而犹满月之徳也朗而迥水之性也柔而静照有余晖光无匿影满而将缺顾自殊于太阳导之则流无禽岂同于旧井原夫徳无不应理必相符湖以柔而藏月月因朗而彰湖不私其明明则有裕无逆于物物乃不孤异投珠而按劒等藏氷而耀壶惟水月之叶美与君子而同涂新月误惊鱼赋【以在水为钩有　唐并垂纶为韵】白行简
　　纎纎之月兮濯影清流渒渒之鳞兮妄意悬钩乍见之而深入复才焉而误游寻落饵迟来舟游泳不安颇似纵而方引噞喁自失疑已悬而未收当其照溪篁兴舟子骇垂竿而乱动讶半规而特起谅不知夫月来徒有虞于夕死或跳跃无所每健羡于脱泉周旋不能乍蹉跎于失水且复走菱荇触洲沚敛鬐鬛以曲全髙首目而圜视引耀方丈形仪更真挂影西南尽迷兎与波上下难晦紫鳞虽类吴牛之喘月独喻文鳐之触纶转荡其心似迎其手恐牵复于未济惧钩深于善诱同畏景恶迹之士视于无形异贪饵慕羶之徒求之何有夕惕未已宵迷不舒每流浪而迁逝愿息隂以踌蹰岂将畏首与畏尾亦将慎终而慎初霭霭孤光隔千里而共此鳏鳏下视虽擘波其焉如既而魄尽中流光沉西海犹愕眙于故处尚惕其安在岂鹏化之质不能奋飞方鱼服之时每嗟危殆悲夫似是之疑何莫由斯况文竿昼引绪茧宵垂茍人谋之不辍何天道之可窥安得逺猜机漾修迥笑明月而弄沦涟与狎鸥而相并
　　涟漪濯明月赋【以题　　　　　唐为韵】侯　喜
　　水上风起天边月圆何怡情于遥夜濯委照于轻涟兎怯盈缩蟾惊泝沿谓涛之弄珠将投进退讶方流之有玉欲献迁延泛滟靡凝冲融不歇渐失沙镜逾迷海月丹霞合而暂止青苹开而匪辍足使浣纱之女媿颦蛾于后来伐檀之人恨流光于明发咸池何为逺在天涯言浴白日曽非绿漪彼浪以雪着月以光垂纵欲报其虚室亦无能而可施曷霄汉之下人寰不离望舒俯降阳侯悦随班如贲如克将顺乎其美于沼于沚必周旋而中规且濯乃强名明而有素盖取乐于风景岂同效于尘路所以浅不浮华深不掩嫮殊涣涣于郑什引悠悠于谢赋懿其澹若含情眇若功成遍菰蒲而敛曜满洲渚以澄明漏永更遥空见浮沉之状星移汉转无闻出没之声嗟夫月霁乃明水烦则浊茍氛昏之掩蔽与鱼鼈而瀺灂水假当其演溢月纵思其涤濯运乖道阻天悬地邈则安得轻飇暂拂水镜动于秦台纎埃不飞玉璧吐于荆璞含辉发彩似忠臣之沃明君如后进之资先觉岂徒比其光丽而已
　　海上生明月赋　　　　　　　【唐】徐　晦
　　巨浸不极太隂无私搴积水之游气覩圆魄之殊姿皜皓天步苍茫地维泱漾崩腾助金波玉浪之势晶荧激射当三五二八之期盖进必以道岂出非其时继倾曦以对越擅浮光而在兹嗟乎空濶之容若彼清明之状如此蜃楼旁起疑庾亮之可从珠蚌潜开异随侯之所委躔次虽游风涛讵弭出霞岸而不迟过鼇山而孔迩顾揺拽姮娥徙倚将运行以故然谅涤濯之难揣逺絶昏霾迥临津涯竟无幽而不烛斯冥力而上排希逸之赋可称界于斜汉晖之诗有作映彼清淮未若皎皎初吐苍苍可阶叶朝夕以晦朔宁望断而意乖奫沦涳洞雪翻烟弄水族将蟾影交驰浪花与桂枝相送凝目是逺赏心斯众茍佳景之必存孰良辰之不共滔滔节宣冉冉徂迁循彼万流差广纳而观海推夫两曜久照而得天客有吟想此夜淹翔有年感浮桴而偶圣庶乘槎而逢仙亦将览孤景盥洪涟聊学抽毫而进牍岂追羡鱼以临川
　　华月照方池赋【以凝素光净　　唐寒水为韵】李　濋
　　天开圆月水浄方塘月则桂华初满水则苹风不扬徘徊委照潋滟交光素魄将临合浦之珠乍吐清涟同映玉壶之氷始藏契禅心之寂寂发郢思之苍苍何兹景之逾丽信终夜之难忘况乃万里无埃三秋罢雾始朣胧之启夕已奫沦之纳素前临不测姮娥下入于河宫永望长空明镜上腾于天步碎蟾影于龙鳞之浪混琼华于雪毛之路天泉合而益空毫芒鉴而必具故夫秋以为节气以霄凝红蕖落而渚浄白露降而波澄泳之游之始方舟而取翫今夕何夕若乘槎而上升岂独发清管灭华灯思凄切于院户光漾荡于玉绳而已哉观乎丽天者月习坎者水水以柔而居月月以辉而垂美一镜合而内外澄鲜双影分而上下相似惊夜声于鳬鹄铺皓彩于苹芷规沉泉底岂鱼目之能伦势出波中乍洛妃之可拟异乎纎纎楼上的的云端未若麟不鬭于天宇鱼不惊于钓竿舟荡漾而烟空转丽风淅沥而桂影生寒伫以取鉴适夫情性寂以喻道斯道也逾深色以喻空其空也逾浄故体上善之为徳中含光而不竞既彰教之枢用播诗人之咏
　　月映清淮流赋【以题　　　　　唐为韵】杨　谏
　　地有四渎其一也惟淮天有两曜其一也惟月月至明而不阻遐迩淮至清而可鉴毫发故澄澈而相晖况埃壒而初歇泛滟多象膧胧交映类藏氷之在玉壶如临水之悬明镜引清润而介若自洁和素光而终然不竞千里伴孤舟而浮百丈动纎鳞之泳此所谓物至浄而増其浄也如其孕灵纳影委照沦精徐而匪浊揽之不盈蟾蜍下沉对蠙珠而増美濬源圆折混金波而更清皓鹤夺彩玉砂迷明如分舟子之望终起渔歌之声此所谓物无情而感有情者也古人有引类为赠因物伤懐风云欲别琴酒相乖念居者已赋乎露湿寒草悲行者则想乎月映清淮盖防哉月以隂而合徳水为坎而处柔或丽天而成象或纪地而引流契仁者之理静含道门之清幽有二美矣允孚于休将以求古之情多闻是务一则以纪其善一则以垂为裕以灰厌晕不学淮王之方进牍抽毫空作谢庄之赋
　　月明星稀赋【以大明流光羣　　唐曜自职为韵】韦　琮
　　伊圆光之未呈观列象之繁星忽升轮以委照齐掩缛而韬精天宇无云意姮娥之可覩金波出海觉婺女之迷明尔其影髙辉榆光潜霭冲融者寥落或存隠映者苍茫自昧仰着明而下分融朗惊有烂而全迷光大美矣夫星沉四裔月丽中央以合璧之华彩埽连珠之众光有北微分于辰极维南屡失于昊苍奕奕三台既慙容于出没荧荧五纬亦具体而微茫时则俯烛地隅斜临海峤写碧落以增丽拂金风而引耀使占蜀国当暧昩而何知贤聚頴川岂低昂而自照的的悠悠蟾孤桂秋离离兮弄影如晦皎皎兮澄明不流万家盈手之时望牛女而才见千里同心之际美乌鹊而追游且乐彼无私失乎躔次焜煌河鼔羃厯天驷初膧胧出地似懐徳以增辉忽灿烂经天知畏威而有自既而夜久凝澈时无埃氛银华炫晃以将落珠彩萧疎而掩羣且共叹于隂灵因悲鹊化如欲观其分野岂辨天文俨若咸賔稀然且集知至明之难竞故不耀而相袭则水朝宗未足以为喻火就燥孰云其可及吐皓魄以流空掩繁光而载戢
　　明月照积雪赋【以孤光上烛寒　唐彩下凝为韵】阙　名
　　月丽天而配阳雪抱隂而体刚轮合太虚类呈祥于往汉尺盈平地亦表瑞于我唐清虚洞照皓质练张配金精而可久禀水徳而为常月吐危峯自掩瑶阶之迹雪凝平野谁分玉之光髙卑交映静动有方一则向晦而引曜一则明而昭彰同圣人之洁白类君子之行藏俯而察之谓履玉山之玉逺而望也谓覩烛龙之烛影能相扶徳且不孤朣胧相映若有若无亏盈足为物鉴朴素可与道俱夜久弥明鹊绕林而就侣室虚生白人味道以自如当其云巻天髙氛销镜朗旷碧霄明媚之色失白鹇飞舞之状临北堂而可鉴曳穿履以遐望娟娟若昼髙临旧井之中淅淅惊风疑落孤松之上光临皓璧气引凝寒混金波而曜潘室交素彩而鄙齐纨入秦台且不慙于清镜弹楚曲宁有愧于幽兰懿夫夜已深兮月犹在雪未消兮夜将改照曜氷壶之质掩映琼林之彩月之徳也明而升雪之体也白以凝圆虚色澈柔祗气澄故得二美相贯两气含谢庄翫而成咏袁安寐而莫兴原夫象在于上形成于下徳无不施物无不假比同尘之叶美异投珠而见舍傥委照以无私愿不遗于微者
　　怨晓月赋　　　　　　　　　【明】夏完淳
　　美人二八兮巻珠箔明月三五兮流华阁回飔动兮玉栊寒素河横兮露华薄林骚骚而乌啼沙皑皑而雁落怀耿耿兮独不寐恨盈盈兮将谁托巻翠被而凝妆掩莲帐而清酌蚖膏销兮银釭兰烬灰兮瑶筐怜玉腕兮相思苦怨愁人兮知夜长何望舒之辔流清景而逸光乍徘徊而入户忽朦胧其在梁既宛转其侵幕复飘飖而去牀玉壶寂寞银箭丁当梦回逺塞泪满空房万里闗山之月千家砧杵之霜度七襄之不夜断九折之回肠望门前之乌桕焚帐底之胡香悬夜光而盈室徂清夜兮未央逗瑶波而微见澹荒荒其映墙银河度兮漏永玉斗转乎云间荒鸡鸣而尚戢宿鸟翔而复还天将曙而漠漠夜若岁其茫茫独搴锦帐静抚雕阑仰视月兮髣髴弄清质之潺湲隠帘栊兮玉镜隔烟雾兮红顔澹参差其欲下蹇微茫其未安衰芙蓉兮江上落梧桐兮井栏忽众星之零乱独孤月之微含宛瑶华而若汉映琼田而苦寒风萧萧兮云漫漫寒烟古兮木叶干按琼笙兮为谁响抱银筝兮不忍弹思荡子兮行路难念征夫兮衣裳单明月入地兮夜在天夫君悠悠兮何时还






　　御定厯代赋彚巻四
　　钦定四库全书
　　御定歴代赋彚巻五
　　天象
　　星赋　　　　　　　　　　　【梁】陆云公
　　汉武帝夜游昆明之池顾谓司马迁相如曰星之明丽矣考之于歌颂求之于经史龙尾着于虢童天汉表于周士既妖謡之体陋嗟怨刺之蚩鄙每鬰悒而未摅思命篇于二子于是司马迁对曰臣代典天官绪由南正检之图籍传之视听臣闻连珠合璧曜灵之所起也春鸟秋虚歴数之所纪也应黄钟而正位建玉衡以辨方五纬丽而周道四野分而画疆至如下方爽徳上告变或守位而易所或凌光而掩炫故夫应若转环信如合契俾明镜与元龟宜敕身而炯戒长卿操牋染翰思溢情烦迁延奉笔继响而言曰日隠于西月生于东重轮晻而时缺上枝栖而未融岂若帝车之独运随圆盖而不竆帝乃歌曰白日没兮明月移繁星曙兮情未疲
　　五星同色赋【以昊天有　　　　唐成命为韵】张叔良
　　圣人守公器膺大寳下顺乎黔黎上法乎造天且不言而亲于徳星有同色兮应以道日月既运欃枪必埽近接唐尧逺征太昊惠化已敷于万国降精何慙于五老若乃二仪覆载七曜回旋运行有凖次舍有躔或以璧合或以珠连更水火之启闭递金木而推迁且镇也者配万象以时应周四序以功全徳位居中浑仪之人事着矣色黄主土国家之王气在焉故嵗以春而布令辰以冬而宣荧惑奉炎于夏日太白御煞于秋天皆青白各尔赤黑自然忽与土而同色瑞我皇之应干逖览传记遐征休咎隂数六阳数九上苍降精象所守事须合于往契政必由乎厥后二仪交泰兮自古同休五星辉彩兮当今信有天下欢洽百姓殷阜况运昌兮属乎羲轩矧嵗稔兮逄乎申酉且夫据大号宝鸿名既资乎日角亦禀乎星精然后臻符瑞叶休桢天虽髙兮取则不逺象既设兮其应甚明观五曜之同质审四序之有成则知圣能法天天能瑞圣君臣合作逺近相庆徳迈乎古今道洽乎歌咏信五星之一色乃昊天之眷命
　　五星同色赋【以昊天有　　　　唐成命为韵】崔　淙
　　大仪设象下土是保作炯戒于人主垂吉凶于穹昊咎厥失政休厥有道盈缩之分足推进退之心可考或主徳而有功必祐或主法而有罪必讨为天之佐兮融融作干之纬兮杲杲若乃纵横天宇经纪星躔光芒井口煜燿斗边乍聚乍散或离或连分道则荧荧氷散周流乃防防珠圆其动也直其静也专道浊则失位时清则色姸岂比夫二使独能承命七纪徒为丽天者也今我后运干之符握坤之纽表正万方肇康九有启土继圣乃人和而嵗阜顺时立政故天长而地久所以有伦有次不淫不守光光兮作邦之孚崇崇兮作圣不朽故我后修五礼偃五兵君臣一徳歌舞以行斯仓斯廪如坻如京玉衡正泰阶平遂使金也水也不能知白而守黒木也火也不能全曜而自贞乃竝用而丕变与黄中而同明东为四方之首胡不与嵗而同色水为五行之长胡不助神以同荣繄土也是我皇之休运乃昊天而有成且玉烛常明霜天若镜邻月魄而璀璨落天津而隐映朝临日道助我后夙兴之勤思暮入天枢表圣皇夜寐之勤政有以见日月之贞观有以见天地之宝命暂逢急景之时更作重晖之咏
　　五星同色赋【以天下和平君　　唐臣合徳为韵】姚　逖
　　至道无偏隂阳至理象纬不愆爰或五星同色四序调年非天莫能辅圣非圣奚能动天列位有恒皆向北辰为拱偶运则聚宁惟东井见传观天文之元吉由人文而化宣尔其嵗星配春维徳斯专五常仁也五事貌焉彼若仁无亏失貌则终日干干荧惑纪于朱夏礼贵知于言雅受制之月每独入于太防休咎之时则先标于分野发号不乖于火徳庶绩其凝于天下太白出处众星异科西则隂星以夕见东则启明以晓过系金为主用义方多政洽则义当政失则言讹盖秋令之不逆俾金气而能和辰象韬精用晦而明智克存而听审冬令顺而水清或奎娄而春见或角亢而秋呈既度数而有凖知干化之升平中央称镇应土而分昔则各主方色今则同色垂文特感无为而理实彰有道之君稽乎汉志抑有前闻尧舜为主伊吕作臣时惟尚质俗以还淳六气氤氲风不鸣于树三光朗丽雨必降于旬岂惟七步而见祉盖亦四夷以来宾感而遂通休征荐答谅朝廷之嘉瑞表君臣之道合岂比夫河在天而虚横斗建月而空匝宿离不忒实祯于国使七政之以齐何五行之相尅既垂象以昭泰可仰观而取则因明试而赋斯敬颂圣人之大徳
　　五星同色赋【以天下偃兵无　　唐为而理为韵】林　益
　　惟圣御极兮惟徳动天神超象表兮功轶帝先和气郁以交畅休风裕乎上耀贞明于日月纷轻霭于云烟九星不改而仰止五纬相次而灿然若乃歳位在木辰见于水荧惑表火正之中太白应金方之纪镇实土徳黄为中美惟我皇之至圣信体元以合理万国同风三光叶晷岩廊有谧垂衣之化炳焉蛮夷自清戢戈之日久矣帝有孚而昭应天何言而效祉登观台以书于宣夜征瑞典载叶于圣期仰三辰之焜燿表六合之雍熙惟皇王之同徳彰福应之允滋可以对越郊庙纷被歌诗曕彼景瑞侯其袆而昭囘于天垂象于下回列躔次遥通分野或表异于嵗登乃呈休于王者观五行之秀气与一月而齐明同色已传于尧歴聚井更弭于汉兵足使皇图有耀史牒増荣天凝兮瑞彩圣禀兮休符映天津乍疑于流火写汉浦更类于沉珠煌煌则耀衡碧落歴歴则入含白榆惟列宿之自拱倬前古之所无夜何时兮其未返天之迥兮光已逺随斜汉而影移落尧城之更晩星兮悬倚盖而垂休伯也知灵台之已偃圣上事无事为无为精流纬象繇入熊罴犹下弓旌之诏俾収岩穴之奇夫或不敏备讴歌于圣代与帝力之何知
　　北斗赋【以成象在天准　　　　唐北有斗为韵】崔　损
　　倬垂象以昭回惟帝居之曰斗壮魁台以立极建衡杓而为首齐七政而均序五行临四海而横制九有所以附干枢压坤纽携龙枕参左枪右棓总列宿而环衞中宫体羣臣而辅弼元后范围六合纪纲四维其道不昧其照无私若乃铜浑作式未央取则其变可考其动可测履端于始当献嵗以指南举正于中在隂方而主北观夫峥嵘纚聮若掇若悬氷散珠圆乍似拔长劔而倚天揭西柄以戒满拱北辰而处偏乗三台而斡运齐七曜而回旋酌天地之心岂酒浆之可挹分寒暑之气较钧石而罔愆躔次靡失歴数斯在昼其隠也不争曜于太阳昏必见焉能藏晖于真宰照万国兮犹鱼从网宗百川兮比朝于海参差北斗阑干太清环帝座之焜燿薄河汉之纵横不应丰以中见每居次而自明总五纬于天统行四时而嵗成非止雄桥梁于巴蜀壮都邑于咸京而已于是万人攸仰万物取象实星之长
　　众星拱北赋【以人归政徳如　　唐彼众星为韵】李　程
　　为章于天惟彼辰极环众星于庶位标帝座于有北故昭回之设象俾圣哲而取则钩陈就列等营卫于宸宫阊阖旁连类藩屏于王国焕乎布彩俨若受职念精气之无亲叶天地之辅徳仰圆象之炯尔嘉清辉之皦如昭明有融不韬光于隠晦悠久斯在岂随运以盈虚戒彼不恒其徳故能奠厥攸居当其天宇廓清纬交映若万物之调玉烛犹圣人之握金镜守宝位而厚羣生在璿玑而齐七政丽天之象拱北辰以是依率土之俗亦向化而无违契一人之有庆同万姓以知归不然何躔次萦乎黄道周庐匝乎紫微乍合彩以呈质竟同耀而分辉俾夫左之右之莫不具尔无小无大曷惟嘒彼考时变兮是察知天成兮在此仰观或辨其晦明内附宁阻其遐迩是以纚连清汉防缀苍旻流彩未停蜀郡犹占二使圆光既聚頴川应防贤人则知居之者安辅之者众辐共毂不足以喻其周环斗在天孰可以齐其比讽亦犹元圣立极羣后来庭登三杰而汉道斯盛致多士而文王以宁傥匡圣之有日愿在位于恒星众星拱北赋二【以人归政徳如　唐彼众星为韵】李　程
　　邈矣辰极凝光于北以迢迢之逺状出苍苍之正色防华盖作上帝之居拥神休为下土之式厥髙可仰其仪不忒观众星之附丽如小邦之懐徳至于遐瞻五纬迥眺九围湛河汉之秋景灭烟霞之夕霏此则信无大而无小谅知章而知防粲以低昂嗟在空而错置焕而旋复讶共贯而知归环紫极而未散流素月而方稀瞻夫摄提引翼钩陈逦迤或重辉而玉集乍浮烁而波委储精定位叶天步之廓然有耀逺方振旄头而嘒彼且冲漠之外或盈或虚宵则观夫成列昼焉测其所如是知惟辰得中同睿作圣合真宰之至理禀昊天之成命隂滋玉烛徒见其六符洞契璇枢惟悟齐其七政当其重城未啓永夜向晨想清防于严密披宵而得真俱熠熠以晶朗乍煌煌而彩新类珠连之可媚俨天行而自陈拱之立言孔氏已传乎旧史犯而成象汉帝曽容其友人洎乎晷度环合躔次律中辐辏毂才可比其稠水防瀛未足方其众盖所以明上徳之攸拟宣下情而通讽客有托身白社翘思青冥当天地交泰山川永宁敢属词而体物照庶士之从星
　　众星环北极赋【以辰极镇居众　唐星拱北为韵】赵　蕃
　　惟极天之枢惟星日之余日散精而外布天枢要以髙居的然守中昭上之道着烂兮繁防助下济以光舒况乎有条不紊既明且疎虽贯珠而奚拟纵编贝而岂如周流无穷随五纬之轨道运行有度参两曜之居诸疑徐而速若动而息不骞不崩匪差匪忒俱递迁而序别各有位而分职瞻言粲粲何三五之在柬嘒彼累累亦四七而朝北是知统太一而为众处天心而称极故能总悬象之纲作垂光之则不然何以探天之赜何以表天之辟必得一以含黙乃聚黄以修绎明夫据防者静而处辅相者动而顺静乃常徳不离动惟适道无吝然后众星熠熠外辨方而不迷一极煌煌中居所而作镇是以仲尼譬为政之徳羲和时敬授之信则天道恒象人事或遵北极足以比圣众星足以喻臣惟臣不矜徳合星之夕惕惟圣不伐道配极之日新故得肃清黄道利贞紫宸岂惟大邦是控临朝御众而已实将先天稽极后极立经仰观其动静旁畅其仪形然后为政同乎北极来方类乎众星斯乃先哲之臣是崇是奉臯陶所以迈徳虞舜所以垂拱不然比众星之环北又奚足以为重
　　斗为帝车赋【以运乎中央临　　唐制四海为韵】白行简
　　惟斗之列在天之中象其车之为用明乎运而不穷烂然有光随月建而不忒循环靡定转天道而潜通尔其自彼功彰乎真宰辐辏而众星有次环回而周天可待将临无极同乐御之在君随转无穷异月轮之生海故得四时式序九有皆临顺乎轨而克隂阳之分比于毂而正天地之心宛转潜移循环微至周行不失于纪纲顺动罔差于躔次何有象而着天何无迹而行地是使星辰日月之度光不失三春夏秋冬之期时不愆四懿夫拱极昭彰垂精耀芒将侔功于引重在载徳以知方莫测车行式瞻其上象遥观帝座宛在彼中央是动不过位止无其常作解疑夫轞轞有耀想乎煌煌然则七星所临下土之分度数必循于厚载经行用昭其广运是以义将徳比动与化俱广覆之恩既博致逺之道斯殊轮不摧兮展云锋而罔惧驾非马也歴天险而无虞所以取辕毂喻璿枢见维北之运矣岂指南而已乎犹一人之在上而万国之是制规圆而轮转罔差鳞次而运行无替遵不已之道岂念穷涂驾自然之车宁愁舆曳是则天衢可陟云路有势幸见殊于轮扁之徒不可使其功而効艺
　　帝车赋【有序　　　　　　　　元】王　诜
　　按史记晋书斗为帝车运乎中央説者谓斗君象也故谓之帝运动不居故谓之车以愚观之则帝车之义盖亦因其同运于天而名之尔愚又闻古者造车之初有取于斗柄下携龙角之象则谓之帝车者岂亦因其象而名之欤唐之文士固尝为北斗之赋矣而未有赋帝车者作帝车赋其辞曰
　　天之何为令北斗而为车兮曰临制乎八埏収六合于一轸兮载元气之填填仰昊苍之窈寞兮森万纬之緜聮帝端拱于紫宫兮夫奚事乎车毂而周旋謇予懐之寥廓兮思仰观而逺取歴九闗以见帝兮帝黙而无语遡天津之浩荡兮窥四理之连延灵枢告予以其故兮维景曜之所纒吾頫辖夫四海兮亦维斡夫坤干璇玑权衡璀璨而错落兮开阳揺光晃朗而相宣挟六气以旁行兮连四时而不息美天路之平平兮转神杓夫陫侧吾令望舒揽辔兮羲和为予以先驱众星离离总总而拥轳兮蜚亷丰隆奔凑而后随抶九神而轶羣卫兮歴穹而辗八维天戈屏迹而自韬兮蚩尤不敢张其旗吾东指于旸谷兮苍龙劬劬以骖乘万物欣然而竝生兮仰阳辉以为命邅吾驾以南巡兮矫朱乌之翾翾火伞煽防而前导兮祝融倚较而施鞭吾西旋于昧谷兮羣生为予以揫敛蓐収防白虎之趡趡兮纷吾行之已逺夐回顾夫幽都兮后骑载夫防氷霜纷糅而拥轮兮雷鼓为予以不鸣羌吾车之騑騑兮日东南而西北吾亦孰知其成嵗兮自于兹而取则却天驷而弗驾兮屏王良而靡冯一北而万物为之虚兮一南而物盈抟隂阳以为轮兮攒五行以为辐膏之以天泽兮合三十六宫于一毂动不聆其薄薄兮疾不耳其彭彭奚仲不得致其巧兮造父无以施其能彼下土之蚩蚩兮夸古先之六羽逮奇肱之险幽兮亦轩车之飞翥亶人力之轇轕兮徒自诬于荒诡夫岂知太虚之车兮终万古而不逾夫此矩谇曰荡荡上帝孰为车兮维北有斗握其枢兮盘薄万古临八区兮明建四时辅我皇舆兮
　　泰阶六符赋【以元享利　　　　唐贞为韵】钱　起
　　考星象之躔次探瑞气之奥源得泰阶于前史总六符以为言既出没以君徳又荧煌以丽乾元徳升闻庆一人而祥发白云夜巻映九霄而色繁尔其详徳而发观瑞而明徳正则正俗平则平何君王之播理俾品物以咸亨股肱掩于稷契辅翌贤于阿衡人迹其卑凭至诚而上感天象守黙因列宿而下呈配两曜以齐美非众宿之敢争岂比夫聚彼徳星颍上贤人所感托于箕尾岩间傅説之精而已哉故符之灿兮有明义符之烂兮有深意其形昭晰其理奥袐朝发于天而应于地向夜月而灭没拂曙光而苍翠上通其象分三台而为六下应于人感一徳之不二皆英主之所有匪常君之能致原其所出将表上帝之心考其所归实惟天子之利尔其临大国悬太清徳之所感符乃无情既依髙以托质亦以数而为名与物无竞避太阳之光色相时而作表明王之利贞火映天似烛龙之衔吐珠沉汉水无巨蚌之亏盈岂光辉之足异亦感应之可惊忝观光于上国仰霄汉以屏营
　　泰阶六符赋【以元亨利　　　　唐贞为韵】娄颖
　　倬彼垂象悠哉混元列泰阶而有曜应洪化而无言歴歴映天连光于维斗昭昭初月接影于轩辕总而言之三台之号攸着详而察也六符之验斯存圣人有以仰观于变其教弥敦今上握符正位出震居尊宫壶肃穆岩廊政分行其三台庶钦崇乎道徳致其五至洵光被乎乾坤此上台所以曜而不昏也若乃山川降精卜梦斯并野无遗彦朝满羣英稷契防龙询谟乎三署龚黄卓鲁镇抚于百城上下以之和睦品物以之咸亨此中台所以烱然而明矣夫其羣甿是赖一艺必精农无事而狎野仕有禄而代耕康衢之童久闲于歌咏击壤之老无谢于生成此下台所以皎尔而晶矣故能通烛寰瀛交泰天地信景铄兮物有序降休征兮灵必至曷比夫两曜合璧作祥瑞之一端五星连珠为太平之一致况其照耀熠熠其精纯粹分辉既象于六爻比影复侔于三事盛其徳而髙其色通乎防而洞其秘大易所谓自天祐之吉无不利者也乃作歌曰君臣穆兮纯化清玉衡正兮泰阶平嘉歴数兮无极配乾坤兮永贞
　　泰阶六符赋【以元亨利　　　　唐贞为韵】房　寛
　　天垂象其徒实繁圣作则克叶元元故六符之效祉同五星之可言匪侵名于傅説不夺彩于轩辕有道则见颎然以明示万物之咸若表三阶之砥平歴歴珠贯煌煌弁横髙以视卑八表仰其不忒低而能烛四海悦其光荣昔昧者谓前王之淫纵今明者彰我后之元亨既归仁于垂拱亦叶政于阿衡宁不以燮理诣极耿光莫京麴蘖以之作醴盐梅于是调羮近取诸身长乎庶类率土虽广至徳遐备救旱则霖雨为先济川则舟楫是利不然者奚得与南极而齐出拱北辰而为次跂彼无报既织女之多慙晥尔服箱知牵牛之増媿继东井之应福何颍川之足懿事契其诚万邦以贞亦既启瑞终然永清且逢时而不隐犹牧谦而作程每避日以照曜孰与月而争晶顺秋冬以回斡随河汉以低倾宁直降龙驷之特禀应仙郎之美名信可久而可大等无臭而无声谬窥管以体物幸刍荛之见并
　　泰阶六符赋　　　　　　　　【元】彭士竒
　　客有登青云陟天衢援北斗而骑箕尾驭汗漫而俯积苏乃见六星两两相比分为三阶焕若珠缀色正森练于毛发芒寒清澈于肝胃疑通明于咫尺经歴阶而入侍旁有小儿若傲若戏顾客而言曰子亦闻所谓泰阶六符者乎上阶至尊中阶侯王下阶士庶有纪有纲虽主宰之若异实符验之孔彰昔在轩辕皇风郁穆熙羣生于华胥嫓良弼于力牧三台色齐九宇玉烛下逮姚姒迄于苍録霭卿云倬天章丽层霄而宣朗与六星兮齐光汉有英主収召贤良亦欲四三王而六五帝直将骋六飞而凌八荒蒟酱天马柏梁建章文成五利之宠渥蓬莱方丈之徬徨旱为干封孛为祯祥非不告之以泰阶六符之明证而沉溺多欲祗以重诤臣志士之永伤方今圣神临御徳迈黄唐瑞彩扬景星之明润休光昭极星之寿昌宫闱配月惟英惟皇左墄右平逺亷髙堂若然则符之见于上阶者安得不赫然而煇煌胙土分茅者星罗于下国执玉奉贽者星拱于北辰遐方絶域塞称臣觐天威以扬休命俯玉陛而朝紫宸若然则符之见于中阶者安得不粲然而惟新戴星而出者陶耕凿之乐孕星而出者蕴经济之资兴贤科盛劝农政施民自安于等级士获进于赤墀若然则符之见于下阶者安得不炳然而下垂星虽殊星无不明阶虽殊等阶无不平一堂赓歌于喜起九功允叙于平成醴泉膏露灵芝瑞蓂天地以位宗社以宁此千载一时之盛也而子得以亲见之令吾与子相遭于鸿蒙之野而遂迢遥乎人间天上之遇何其幸也抑吾闻之钟秀气者必有以垂耿光抱文采者必有以佐明世子以罗宿之心胷发为熙世之文章主圣臣贤乐作礼制使子奉仲舒公孙之对吾知子必不为阿世之曲学而深有以明夫天人之际矣客曰噫嘻子非偷桃之曼倩而讽茂陵以黄帝之符者乎何其悉于当日之事也于是相视一笑展白云而书之得以为泰阶六符之赋
　　泰阶六符赋　　　　　　　　【元】曾　翰
　　今夕何夕天髙气晶月色如海鹤背欲氷有贵介公子领客携酒泛舟中流抵掌纵谈随遇少休至一絶岸危石如屏公子舍舟攀縁而升见一老翁皓然须睂正襟而坐凝神俨思公子再拜而问曰叟仙邪人邪何为而止于斯叟曰公子岂知我者哉吾于此坐观天文六十载矣天下之理数穷必复公子其当斯运之泰者邪公子于是顺风膝行而复问曰上规之内有六其星两两相比曷为其名叟曰此三台也政吾之所以注意而观之者也天之三台是曰泰阶台必二星有序以排上而太防下抵文昌百禄之司开先之祥自辟至民各有攸主天人相因形象交着我占瑞光既黄且明维色既明其阶复平天相无情有感斯应惟徳动天是曰休征天穆斯丰天仓攸积王良执御羽林列职常名可名三百六十咸顺其轨北面共揖是以歳无伏鼈之殃人靡贯索之忌欃枪之失不能以为之毒也蚩尤之旗不能以为之彗也宜乎三光时寒暑节无阳伏隂之致沴泯烈风雷雨之为孽但见彩羽来仪于两阶肉角率舞于灵囿扰白质黒章于野招黄辉彩鳞于沼揆厥所由盖以寅恭小心得任贤之道燮理隂阳尽经邦之美所以尧舜其君民者此其际也且夫天道难谌惟祐一徳故天有从人之心人有囘天之力此其泰阶之所以平者夫岂偶然之故哉不然何其千百年而始一遇也而况髙佐为箕尾之精萧相应昂宿之瑞其所以明五星之祥弥彤日之变者又岂非伊人之攸致欤因斯以谈则生贤者天也而整齐乾坤者人也天无全功人有全能今子之幸生斯世其可以不知相君之所以为相君也邪言止此矣今吾仙仙乎归矣言已不见公子返而登舟色茹神钦惟见东方焰焰太白晱晱鸡三鸣而更五防矣
　　三阶平则风雨时赋　　　　　【宋】孔文仲
　　圆极之运太阶以平表圣神之徳盛致风雨之时行位正六符炳光芒于常次气流四序普散润于羣生大仪之逺兮其体髙明列宿之繁兮其文交错君道修于下则瑞为之证人事失于此则变从而作伟一徳之温恭感三阶之炳烁腾精于上烛太防紫防之居垂象于人应时雨时风之若煜煜华藻苍苍昊穹常煇乎太一之座密次乎文昌之宫则必天地恊应隂阳大同沐之以膏雨挠之以祥风上灿髙躔既色齐而光大俯呈休验俾根着之滋丰灵台齐政兮知精祲之祥太史占天兮测宿离之防上焉两两之悉正下焉元元之永赖盛泽鼓舞洪恩霶霈观文察变仰魁斗之均明薄山流渊苏物情而交泰岂不以天至邈也其监无私星至逺也其应不欺惟上阶之成象合元后之昌期或当乎卿大夫之列或主乎士庶人之卑率皆腾燿而有烂守常而莫移致此协气播于大时薫兮解愠之美沛若如膏之滋顺轨而居展开徳宣符之效以节而至无鸣条破块之为斯盖位焉不易其尊卑行焉不差其经纬使清防之令均被乎率土脉沐之泽昭苏乎品彚化养无外濡罔既相比而列连炳焕于七星仰观其符知协调于六气诚由至仁之化也四表光被太平之治也兆民允懐蔼休功于万宇兆祥应于三阶载于传则防凄苦之戾出于记则无焱暴之乖验斗覆而嵗穰求端则正占毕明而夷贡取类其皆班固志之也晓然示人方叔陈之也勤于致主修皇徳以上动焕台光而可覩符作肃作圣之事鲜极备极无之苦又何必飨帝于郊始能节乎风雨
　　紫防垣赋　　　　　　　　　【元】汪克寛
　　璧月皎兮朗明银浦烂兮晶荧轻飚恬兮肃清纎云収兮窅防若有客兮游木天陟仙瀛瞻太虚仰圆灵顾谓翰林主人曰吾观紫防之垣天皇之庭髙髙而在上遥遥而莫登愿先生搜典籍之赜隠阐象纬之纵横摅藻丽之锦心赋铿锵之金声某也将屏息而竢倾耳而听主人曰唯唯盖闻紫宫巍巍天皇是处大帝之座尊居其所抱以勾陈之六珠佐以天极之四辅灿灿其后者椒房之后妃煜煜其前者青宫之储副尚书大理炳焕而森罗柱史女御辉光而旁午运转于百余万里之外在中而弗移周回于七十二度之间常现而可覩繄荣卫之昭布俨七八之相聮环乎皇极之居斯谓紫宫之垣左枢右枢夹乎离南之穹门上丞下丞摄乎坎北之重阍上宰少宰以对待少尉特立而聿存上辅少辅炜东西之次列上卫少卫分左右而屏藩是垣也覆以华盖之轮囷植以天柱之突兀黄金为城堑以云汉之津白玉作京辟以阊阖之阙叠银砾之层层树白榆之歴歴匪筑以干戈河图之倚杵匪甃以五色女娲之链石传舍庖丁之密迩内阶天府之相逼瑶宫玉台岧嶤乎其中广寒清虚映照乎其侧故至尊之履位代紫宫以居中师保耿台躔之拱侍臣邻炯郎星之列从奎壁炫文章之府执法肃御史之风由是天帝之垣环卫太一于髙空万国羣黎林林总总以仰时雍之化岂非防星之万一千五百二十旋绕而无穷若太防象明堂之房天市嫓权衡之宗虽皆帝座之所寓羣星之所丛或邻翼轸之墟或贯房心之冲曾未若紫宫环卫于北辰之扛毂五纬连珠之所拱向列宿轑辐之所防同也客闻而歌之曰我皇圣明兮握符御极贤才竝翰兮光华赫奕紫辰倚空兮金墉截嶪万国归心兮黔黎戴徳又歌曰丕图开兮景星耀辉帝垣昭晰兮中天巍巍至和坱圠兮玉烛献竒枢轴旋转兮万夀无期歌毕月挂觚棱露寒袐阁璇杓低昂玉绳回薄立清寒于掖垣仰紫防于寥廓
　　二气合景星赋【以其状无常出　唐有道之国为韵】裴　度
　　星丽天中君居人上观星文之髙朗见君徳之洪畅矧乎景以为君气之可望徒亘其二方之色靡知其千变之状故隠不可思见无与期必潜拱而感乃粲然而着之谅精诚之尽达若影响而相追且夫浩浩隂骘昭昭元吉匪乘运而生将俟时而出方今统三才而不爽叶一徳而无失所以列其数而惟三等其色而如一既参差而比相亦错落而为质非烟非雾相羃歴以氤氲散彩耀芒逺精明而成实懿其烛彼天衢同日月之列于三无瑞我元首旌号令之敷于九有不然何以浑青赤之悠扬掩斗牛之荧煌或助月于晦朔或偶圣而昭彰昔在周公之摄赞防主周武之肆伐大商皆立功而本政亦效祉而垂光未若明庭而治国无事而降康斯时也岂虚其应斯瑞也则惟其常是以莹霏防之中形璀璨之色仰嘉气之来辉焕喻他方之归道徳陋虞舜之近加于房小唐尧之才出于翼瞻之踊跃如北面之事一人照之清明若南向之观万国岂同乎嘒彼躔防行诸嵗时昏在昴中示春物之将蠢尔申为斗建兆秋风之欲凄其虽穷运数于晷刻未甄邦国之清夷窅緜邈兮造在休征兮载考何煜煜于重霄信恢于治道手抃目骇兮载赓歌于大宝
　　二气合景星赋【以其状无常出　唐有道之国为韵】阙　名
　　国家握干符定天保礼乐修而叶徳星辰行而轨道是以南方之气共列色于少阳北斗之灵乃垂衣于造是时玉烛调律摄提司方防为发生我则青而呈瑞离为正位我则赤而启祥其数也合三才而列曜其色也表一徳而中黄虽感而匪逺亦见不于常所以合天地之贞观明教化之昭彰应朱鸟之精生而垂翼躔踆乌之道出则加房观其氤氲映空光明在上乍元气之肇分若连珠之逺状是以覩天道因徳而祐符我皇乗土而王乃知惟天为大惟圣则之圣观象以立极天应圣而无私故星合度于三统气不奸于四时者也若乃镇之所加嵗之所守则合气而出有精沦五老台坼六符则乘气而入无岂惟系隐见于虚实定躔舍之徐疾瞻寳玉而非独冲斗俾滂沱而徒云离毕所以掩万代而莫类超百祥而独出不然者何以表至化之文明见象之隂隲于是天子占太史命有司谅修徳而无怠在降福而不迟是必隐于凶孽是必耀于孝思呜呼后代不敬曷其太史退乃书曰于时君臣同徳蛮夷率职道合上帝信孚下国于是二气正而叶和三星黄而合色承清问而载言俾洪裔而作则
　　天晴景星见赋【以有道之邦徳　唐星昭见为韵】夏方庆
　　焕彼景星丽于苍昊其隐也隂魄晦而氛雾作其见也夜景明而欃枪埽敷大信以何言抑殊祥而是考祥所以叶天经符帝道既表应而无欺亦照临而不私祚圣而徳斯至矣悬象而人皆仰之向晦且殊于中见在天宁比乎明夷垂至精而契至理荡荡而播巍巍不然出房孰称乎舜徳居翼何贵乎尧时今我皇齐七政以作则奉三无以御极上天防祥景星昭徳固云其道不逺孰谓其神不测晦明始见助皇化之惟明动息靡常类干健而不息应阳精乃三其数彰土徳乃黄其色既不孤而有邻信元吉而柔克时也云敛遥素天澄逺青纎尘不起防露斯零掩映孤月乘陵众星囘烛北辰似将朝乎帝座傍窥南极疑欲觐乎天庭激髙风以熠熠耿斜汉之荧荧青赤以辨其方合散以通其变连二气而初吐混三光而乍见否泰之运式孚天地之心可见景星之瑞也曷与为双俾具瞻于万邦景星之徳也配乎悠久粲荧煌于九有于以赞髙明于以示休咎察无声之载非我何知彰有道之邦非我何守不私其用胡继明于月晦之时克保其谦故腾辉于日入之后是时天鉴匪遥徳声孔昭焕赫緜古光扬圣朝岂徒并连珠而迈同色流碧落而耀青霄
　　天晴景星见赋【以有道之邦徳　唐星昭见为韵】陶　拱
　　我皇以化洽四夷徳应昌期能使嘉祥昭于国典景星耀于天维岂徒呈光芒而出矣遇精彩而见之于时穹正清白日初匿烂景星之效质绚佳气以竞色起青方者萦瑞彩以葱茏发赤位者统祥光而翕赩比懐珠而其状匪异等抱珥而其仪不忒懿吐黄以争光矧聚三而表徳莫不荧煌于碧汉焜燿于青霄照下土而乍朗掩繁星而自昭或半亏其形类蟾魄而当晦朔或中虚其状疑金环之在泬寥故徳为帝王之美作祥符之首信歴代之罕见既今辰而方有稽往牒之隠见验前经之休咎则天下和平域中殷阜佐朗月而其色惟盛临安邦而其美不朽所以呈祥帝室效祉天庭表我皇之道泰彰我君之徳馨岂比夫汉代称竒空闻乎中之日尧年纪异徒传乎入昴之星而巳乎则知天赞巨唐神依至道必着明于象实垂曜于苍昊叶妙理于上徳表鸿休于天造不然者何为效灵莫匹具美无双骇逺目于千里播英声于万邦是以绥厥黎庶垂诸史传徳非星而不着星非徳而莫见盖应运于英精亦叶时之灵变虽云瑞之众祥之多未可比兹星之独擅天晴景星见赋【以有道之邦徳　唐星昭见为韵】李　兰
　　君徳惟馨天文效灵于是廓氛雾埽青冥发彼嘉气浮兹景星南有光而霞赤东有色而烟青合彼气之郁郁浑此色之防防昭然在天明乎有徳仰其状而可嘉究其灵而莫测君有至道不间以韬光时无纎埃必在天而发色或出或处念兹在兹占莫知其常度出必应乎盛时所以当今夕而彰矣向青霄而仰之乘乎方色遵彼天逵泰阶正其位五星守其维然后见兹星之昭烛经彼天以逶迤晴空寥寥列星炫炫纷乎二气始若烟而非烟炯彼羣星初乍隐而乍见并我质之惟黄总彼气而成绚霏防类干吕之云辉赫如绕枢之电星气合防光华动揺二气之色交至三星之状孔昭曭朗惟明疑沐其云露光芒振曜若击夫天飚明丽太极遐映青昊呈贶遥对乎三台效祥何慙于五老克表王徳信由造在翼常瑞于尧年居房永叶乎舜道载美往牒今祥我邦观兹瑞之尤异知景福之攸降当其次天关歴牛斗既应道而昭格岂越度于前后出无常处向乐土以是临仰之弥髙登灵台而可偶是知景星之为徳也必得瑞一时光九有乃传芳而永久
</div>
    <div class="pagination">
<a href="御定历代赋汇_page30.html">上一页</a><span>...</span><a href="御定历代赋汇_page26.html">26</a><a href="御定历代赋汇_page27.html">27</a><a href="御定历代赋汇_page28.html">28</a><a href="御定历代赋汇_page29.html">29</a><a href="御定历代赋汇_page30.html">30</a><span class="current-page">31</span><a href="御定历代赋汇_page32.html">32</a><a href="御定历代赋汇_page33.html">33</a><a href="御定历代赋汇_page34.html">34</a><a href="御定历代赋汇_page35.html">35</a><a href="御定历代赋汇_page36.html">36</a><span>...</span><a href="御定历代赋汇_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
