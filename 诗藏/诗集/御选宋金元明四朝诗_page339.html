<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 339 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 339 页/共 1044 页</h1>
    <div class="content">　　古娄顾仁山于其所居植竹数百本竹中作亭日消揺其间乃署其亭曰竹逸于乎古之贤者必有寓若顾君寓于竹不亦贤乎哉为赋诗一章以赠之
　　时维青阳彼花竞英雨雪飘飘我竹青青于彼竹中曰构我亭我琴旣弦我酒旣清以遨以游以乐我情岂不尔思于焉孔宁君子之心惟以是贞














　　御选元诗巻二
　　钦定四库全书
　　御选元诗卷三
　　乐府歌行一
　　刘秉忠
　　宫中曲
　　帘卷东风户半开闲庭烟锁绿纹苔海棠花上黄昬月曾照金銮几度来
　　逺别离
　　霜落江寒鸣雁稀倚楼人定怨归迟笛声唤起山头月飞上青天照别离
　　郝经
　　听角行
　　疎星澹不芒破月冷无色千年塞下曲忽向窗中得当空劲作六龙嘶四海一声天地寂长呼渺渺振长风引起浮云却无力此声谁谓非恶声借问何人有长防汉家有客北海北节毛落尽头毛白听此空令双泪垂中
　　原雁断无消息南枝越鸟莫惊飞牢落天涯永相失江上旧梅花今夜落谁家楼头有恨知何事牵住青空几缕霞
　　赵邈龊伏虎图行
　　南山射虎曽得名壁上忽见令我惊何物敢尔来户庭屡叱不动仍生狞画师前身是山灵胸中有虎无丹青老槲数笔手埽成杀气惨淡猛气横头颅半妥蹲孤城怒尾倒插蟠霜旌铁须张磔疑有声赤吻沥血犹带腥抱石欲卧伏欲腾爪入石角瞠不瞑寒电夹镜骞两睛四座凛凛隂风生威棱神采出典刑邈龊乃是金天精伊昔诗家杜少陵酷爱赋马并赋鹰爲怜神俊故屡称我今赋虎亦有徴安得猛士建太平坐令四海皆澄清吁嗟掷笔还抚膺世间道路多棘荆伥鬼磨牙不可行
　　华不注行
　　昆仑山巓半峰碧海风吹落犹带湿意气不欲随羣山独倚青空迥然立平地拔起惊孱顔劒气劲插青云间济南名泉七十二防为一水来浸山我来方作鲸川游玉台公子邀同舟君山浮岚洞庭晩小孤滴翠清江秋酒酣兴极烟霏昬鱼龙惨淡回山根少陵不来谪仙死举杯更欲招其魂魂兮不来天亦老元气崔嵬山自好超超绝顶淩长风注目东溟望蓬岛
　　巴陵女子行【并序】
　　已未秋九月王师渡江大帅巴图及万户解成等自鄂渚以一军觇上流遂围岳岳溃入于洞庭俘其遗民以归节妇巴陵女子韩希孟誓不辱于兵书诗衣帛以见意赴江流以死其诗悲婉激切辞意壮烈有古义士未到者呜呼宋有天下文治三百年其德泽厐厚膏于肌肤藏于骨髓民知以义为守不为偷生一时计其培植也厚故其持借也坚乃知以义为国者人必以义归之故希孟一女子而义烈如是彼振缨束发曳裾峩冠名曰丈夫而诵书学道以天下自任一旦临死生之际操履云为必大有以异于希孟矣余旣髙希孟之节且悲其志作巴陵女子行以申其志云
　　北来诸军飞渡江突骑一夜满岳阳楼头火起入闾巷曹逃偶走如牛羊巴陵女子尚书妇生平不识门前路乱兵驱出势仓皇夫壻翁姑在何处吞声掩泪行且啼啼痕沾湿越罗衣此身忍使人再辱裂帛暗写临终诗上言社稷安危事下説投江誓天志一回宛转一悲辛心折魂飞不成字诗成泪尽赴江流蛾睂萧飒天为愁芙蓉零乱入秋水玉骨直青海头古来烈妇才一二谁似巴陵更文理名与长江万里流丞相魏公还不死
　　江声行
　　雁啼月落扬子城东风送潮江有声乾坤汹汹欲浮动窗户凛凛隂寒生昆阳百万力一蹴齐呼合噪接短兵铁骑突起触不周金山无根小孤倾起来看雨天星稀疑有万壑霜松鸣又如暴雷郁未发喑呜水底号鲲鲸秪应灵均与子胥沈恨郁怒犹难平更有万古战死骨衔寃饮泣秋涛惊虚庭徙倚夜向晨重门击柝无人行三年江边不见江听此感激尤伤情须臾上江帆欲举舟子喧豗闹挝鼔江声渐小听鸡声惨淡芙蓉落疎雨
　　后听角行【并序】
　　丁未冬十有一月汉上赵先生仁甫宿于余家之蜩殻庵霜清月冷角声寥亮乃作听角行以赠其行近在仪眞每闻角声因思向来卒章四句江上旧梅花今夜落谁家楼头有恨知何事牵住青空几缕霞便有江城羁留之兆故作后听角行以自释云
　　燕南壮士江城客孤馆无眠心已折那堪夜夜闻角声怨曲悲凉更幽咽一喷牵残杨柳风五更吹落梅花月霜天裂却浮云散雁行断尽疎星接余音眇眇渡江去依稀似向愁人説劝君且莫多叹嗟家人恨杀生离别可怜辛苦为谁来雕尽朱顔头半白万绪千端都上心一寸肝肠能几截当时听角送南人南人吹角不送人不如睡着东风恶拍枕江声总不闻
　　阳春怨二首
　　江头怕见杨柳春杨花飞来愁杀人红顔落尽花片新黄昬无人泪霑巾旧花被叠凝春尘梦中忽见浑未眞隔花半面春山颦恨郎不归多怨嗔不知两处同苦辛同是天涯愁恨人几年心事向谁説花落莺嗁昼掩门芳草萋萋春又青阶前院后唤愁生隔墙飞花带鸎声都因无情却有情强饮不醉愁难醒欲睡不着梦难成一帘斜日堆緑英春风澹沲江无声杨花茫茫扬子城总是天涯流落情夜来説杀梁间燕一世春愁在此行
　　杨奂
　　金谷行
　　洛阳园池天下无金谷近在西城隅晋时花草不复见野人犹解谈齐奴齐奴豪奢谁比数酒酣爱击瑚株后堂春风满桃李中有一枝名緑珠千金买步障百金买氍毹时时吹笛替郎语云窗雾户长欢娯层阶欲下须人扶岂料一日能捐躯红飞玉碎顷刻里空使行客悲踌躇楼头小妇感恩死君臣大义当何如
　　酬昭君怨
　　玉貌辞金阙貂裘拥绣鞍将军休出战塞上雪偏寒
　　刘祁
　　征夫词
　　顽隂漠漠秋天黒冷雨潇潇和雪滴涂中骑士衣裳单半夜衔枚赴灵壁中州近歳雨雪多只因戍马窥黄河将军锦帐衣千袭马上挥鞭传令急但令饱暖度朝夕一死沙场吾不惜九重日望凯歌归安知中路行逶迤愿将舞女纒头锦添作征人身上衣
　　杜瑛
　　留春曲
　　絮飞冷屑龙蟠玉花陨香摧凤衔烛批颊深林叫新緑倚防人唱留春曲春光欲去如死灰明年暖风吹又来何如日日长相思典衣共醉花前杯殷勤留春春不住白日西驰水东去镜中丝发奈老何君当持杯我欲歌
　　李冶
　　杨白花
　　帝家璚楼春昼长紫笙吹破百花香蒲萄凝碧琥珀光燕语莺啼空断肠枕帷红泪洒潇湘玉镜台前添午妆茜裙缓带双鸳鸯胡蝶趁雪上钗梁千里万里云苍苍
　　刘因
　　清江曲
　　清江芙蕖玉可怜岸花汀草自年年来鸿去雁不相识晓露无声香暗泣江楼缥缈如花人望之见之不可亲无限晴云锦树新愁睂只向遥山颦遥山一千里长在愁睂底镜里繁华过眼空遥山铸向青铜中遥山遥复遥芙蕖霜早雕明日愁睂为谁埽月白江清天未晓
　　白雁行
　　北风初起易水寒北风再起吹江干北风三起白雁来寒气直薄朱崖山乾坤噫气三百年一风埽地无留钱万里江湖想潇洒伫看春水雁来还
　　李思衍
　　石牛行
　　寒牛觳觫秋江烟五丁担落石一拳惊涛拍岸撼不动夕阳老背供鸦眠天荒地老煮白石顽嬾不过苍苔田腾腾卧地带佛性尚肯逺防风涛船泥深蹄转重鼻缺绳难穿旣不能西推紫气度凾谷五千道德言神仙又不能粪金开秦塞隔絶鸟道四万八千年渴奔一斗酒傲兀庐山前潢池刀劒卖已尽贞观斗米方成钱雨犂急趁勾芒起不然碎汝东风鞭
　　魏初
　　田家謡
　　五月军回未有期不禁野瘴入枯脾马头一骨还家日只有弓刀似旧时
　　王恽
　　拖舟謡
　　汤汤汶水波西骛复东注势虽汗漫来止可流束楚发源本清浅才夏即沮洳安能浮重载通漕越齐鲁有时泛商舶潦涨借秋雨船官行有程至此日艰阻钜野到齐东着浅凡几处必资州县力涩滞方可度漫邨赶丁夫所在沸官府先须刮流沙推挽代篙舻硬拖泥水行奚异奡荡努涉寒痹股腓负重伤背膂咫尺逺千里跬步百举武兹焉幸得过断流行复阻又须集牛车陆递入前浦中间吏因縁为弊不可数蛮梢贪如狼总压暴于虎所经輙绎骚不若被掠虏盼盼入海口未免风浪鼓舟中一斛粟百姓几辛苦今复起堰垻壅积百方御木石动万计科配困氓伍不思根源微隄障深几许转漕本便民广储实国补事功贵顺成勉强终龃龉海道事已然又复有此举惜将生民力委弃若泥土山东实重地一静乃可抚尝闻建隆间有相曰赵普凡百投利人罢遣皆不取以兹报国恩后世比申甫黄阁十余年清风一万古
　　捕鱼歌
　　坞西溪水深及篙渔户晓集拖轻舠纵横张网截两涘挺叉逺混惊银鱽柳隂濳涔深且宻大鱼小鱼争遁逃须臾合网环深碧薄掺提纲从掇拾小鱼骨罣半死生口颊噞喁无足惜就中一鱼匪常材黄金作鳞尾砂赤泳游本在孟津居波荡江湖事行役中涂遇厄梦不神腾跃舟中有时立渔郎回艇催归急几处金盘待鲜食夕阳澹澹洲渚空回风萧飒溪神泣网罟设兮水不深役物而君戒贪得古人数罟不入池以时渔捕须盈尺今人古道弃如泥竭泽焚丘意方毕野人有乐在濠梁泽畔行吟三叹息
　　醉歌行【燕平湖作时为平阳府判】
　　苍陂水涨玻璃滑堤柳含烟翠蒲茁当年亭馆已陈迹老树遗台犹秀拔我来置酒池上头使君不负骢马游县曹供张散平碧呼集妓乐罗珍羞君侯一笑开怀抱十日东风醉芳草自嗟客子何所有春色三分二分老人生欢乐不易得况值清明时节好终年尘土簿书里未碍金尊重倾倒湖光照眼明罗绮碧潋遥翻歌扇底气酣急遣张水□取乐不论冠佩委溪风吹面縠纹生两叶兰舟铙鼓起红衣飞坠彩绳髙没入苍烟惊跃鲤郡人亦喜歳华新四面纵观空巷里佳人弄水祓不祥公子联镳特观美锦筵香细酒不空旣醉穷欢忘夸靡溪神捧出柘枝娘翠袖娉婷矜便体绣靴画鼓随节翻罗袜尘生步秋水一春盛集固云乐此防賔僚尤燕喜山隂修褉晋诸贤畅叙幽情差可拟客言行春似蜀守醉倒浣花而已矣树梢晴日向斜晖使君皁盖先醉归就中二公最爱敬移次临流尽余兴一杯未了风翻浦山公倒载寻归路自怜白发非春事多为湘妃厌歌舞呼儿寛纸纪歳时不以斯文乌所覩至元乙亥三月春元已才过日在寅浩歌月底还自笑醉里诗成似有神【二公谓同知张明卿治中忽英甫】
　　滹沱流澌行【幷序】
　　冯征西传云世祖自蓟驰至饶阳芜蒌亭南渡滹沱入信都王将军霸称冰坚可渡处今鼔人指县东北龙华乡故河道曰全渡者即其处也且以饶阳取直趋冀其经鼔县东界无疑但河自收国庚午徙县南行流问诸父老云今七十有一年矣春秋鼓聚在今县西五里废城尚在今曰下曲阳者是也至元庚辰夏予按部是州士子张春卿者请予纪其事因为赋此
　　王郎何人着柘黄欲与赤伏争翺翔汉炎中断天复炽肘后顽石胡为光萧王挥戈指幽蓟战血满野风尘苍募兵返得市人噱当时南驰亦苍皇鸢鞮城东滹水长北风烈烈天雨霜前驱候骑两失色河虽流澌无可航兔肩麦饭未下咽大冰横合坚于梁古称王者阨不死淮陵一言殆天使赤龙已渡淩四开白鱼跃舟未逾此坛亭王气如水清妖彗邯郸死灰耳彼苍有意开真主固令若辈先驱处君看陇蜀最健者一旦等蛙终汉虏王郎区区安足数苍茫此日龙华渡漠汉野烟生緑树留在长河阅世人万古朝宗浩东骛
　　通漕引
　　汉家鼎定天西北万乗千官必供亿近年职贡仰江淮海道转输多覆溺东阿距泉【清泉县】二百八瀹济西来与清合安流取直民力省积水浮纲才两闸自昔河防争横议秪办薪刍不胜计宣房瓠子至今悲以彼方兹功极细役徒三万期可毕一动虽劳终古利裹粮荷锸去莫迟行看连樯东过蓟休説春潭得宝歌长笑韦郎空侈丽从今粒米斗三钱狼籍都城乐丰歳
　　李夫人画兰歌【为郎中孙荣甫赋】
　　清閟堂深不知暑瑶草佳期梦元圃孙郎笑折紫兰来素影盈盈映修渚李夫人澹丰容天然与兰相始终剡藤一笔作九畹落墨不减江南工芳姿原与凡卉异晔晔况是湘累藂离骚不复作遗恨千古沈幽宫君看此花有深意似写灵均幽思悲回风君家大雅堂文彩东野翁并入惨澹经营中秋风拂帘秋日长芳霏霏兮泛崇光淡妆相对有余韵画栏桂子空秋香淡轩托物明孤洁五十年来抱霜节固知色相皆空寂妙得于心聊自适仿像湘娥倚暮花黄陵庙前江水碧生平佩服眞赏音升闻紫庭非素心唤起谪仙揺醉笔为翻新曲泻瑶琴
　　仙游曲
　　庭竹无人緑满窗幽香和露湿霓幢日长孤絶坛边鹤啄徧晴苔影一双
　　荀宗道
　　琴山行
　　山形取类非一端琴山得名知何年丹枫列植如朱弦时有鸾凤栖其巓秋风飒飒鸣飞泉丰山霜钟昼夜悬摐金戛玉声清圎抑扬起伏万籁全云韶大雅久不传至音一变羲皇前不烦绳削皆天然春雷玉磬俱蹄筌姥山山人遯世贤心闲体弱志节坚幽居彷佛如龙眠醉吟时泛湖海船迢遥宛若蓬壶仙嗟予未解缨组纒烟霞痼疾不可痊奈何尚有筝笛縁拟将俚耳濯清涟为君重赋思归篇与山相对期终焉
　　元淮
　　文妇词
　　掠起云鬟赋小诗文窗昼永笋初肥木香架上蔷薇落帘幙无风燕子飞
　　方回
　　石头田
　　昼欲求一淘有灶无灶烟夜欲求一榻有屋无屋椽歴歴数百里无人居道边问言何至此我亦为恍然江西走荆蜀行行三十年铃卒递羽檄贩夫骈担肩观国上秀士奉使骤达官车马或相遇往往皆衣冠后陇竹未断前坡花已妍入肆饮美酒旣醉不问钱是时鬓如漆浩歌无忧端岂谓再至此满颐霜雪攅寻觅旧题壁脱落迷榛菅干淳老前辈间有数字完昔时所见人往往沈重泉翕张孰移斡隆替更变迁云暧淡竹岭雨昬石头田我仆旣已惰我马复不前慨慷一以思古有行路难难更莫如今怀古空永叹
　　杨道
　　空村謡
　　凄风羊角转旷野埃尘腥流膏夜为火望际光青荧頽垣俯积灰破屋仰见星蓬蒿塞前路瓦砾堆中庭杀戮余稚老疲羸行欲倒问汝居空村何以供朝昬气息仅相属致词难遽言往时百余家今日数人存倾筐长镵随日出树木有皮草有根舂磨沃饥火水土仍君恩但恨诛求尽地底官吏有时犹到门
　　戴表元
　　秋虫叹
　　夏虫声渐微秋虫声渐繁微物何所知时至不得闲嗟我镜中发亦复就雕残凄然杂忧患霜风埽茅菅反不如彼虫自得草莾间所以达生士逃名在空山客居虽云乐不如早知还
　　昨日行
</div>
    <div class="pagination">
<a href="御选宋金元明四朝诗_page338.html">上一页</a><span>...</span><a href="御选宋金元明四朝诗_page334.html">334</a><a href="御选宋金元明四朝诗_page335.html">335</a><a href="御选宋金元明四朝诗_page336.html">336</a><a href="御选宋金元明四朝诗_page337.html">337</a><a href="御选宋金元明四朝诗_page338.html">338</a><span class="current-page">339</span><a href="御选宋金元明四朝诗_page340.html">340</a><a href="御选宋金元明四朝诗_page341.html">341</a><a href="御选宋金元明四朝诗_page342.html">342</a><a href="御选宋金元明四朝诗_page343.html">343</a><a href="御选宋金元明四朝诗_page344.html">344</a><span>...</span><a href="御选宋金元明四朝诗_page340.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
