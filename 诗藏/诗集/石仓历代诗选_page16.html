<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 16 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 16 页/共 947 页</h1>
    <div class="content">　　初春
　　夹道覔阳春相将共携手草色犹自腓林中都未有无事逐梅花空教信杨栁且复共归来含情寄杯酒
　　春思
　　杨栁乱如丝绮罗不自持春草黄复绿客心伤此时青苔己结洧碧水复盈淇日华照赵瑟风色动燕姬襟前万行泪故是一相思
　　伤春
　　弱草半抽黄轻条未全绿年芳被禁籞烟花绕层曲寒苔倦复舒冬泉断方续早花散凝金初露成玉
　　领边绣
　　纎手制新竒刺作可怜仪萦丝应凤子结缕坐花儿不声如动吹无风自褭枝丽色傥未歇聊承云鬓垂
　　脚下履
　　丹墀上飒防玉殿下趋锵逆转珠佩响先表绣袿香裾开临舞席袖拂绕歌堂所叹忘懐妾见委入罗牀
　　咏新荷应诏
　　勿言草卉贱幸宅天池中微根才出浪短干未摇风宁知寸心里蓄紫复含红
　　六忆诗四首
　　忆来时灼灼上堦墀勤勤叙别离慊慊道相思相看常不足相见乃忘饥
　　忆坐时点点罗帐前或歌四五曲或弄两三笑时应无比嗔时更可怜
　　忆食时临盘动容色欲坐复羞坐欲食复羞食含哺如不饥擎瓯似无力
　　忆眠时人眠彊未眠解罗不待劝就枕更须牵复恐傍人见娇羞在烛前
　　八咏诗
　　登台望秋月
　　望秋月秋月光如练照曜三爵台徘徊九华殿九华玳瑁梁华榱与璧珰以兹雕丽色持照明月光凝华入黼帐清辉悬洞房先过飞燕户却映班姬牀桂宫袅袅落桂枝早寒凄凄凝白露上林晚叶飒飒鸣雁门早鸿离离度湛秀质兮似规委清光兮如素照愁轩之蓬髪影金堦之轻步居人临此笑以歌别客对之伤且慕经衰圃映寒丛凝清夜带秋风随庭雪以偕素与池荷而共红临玉阶之皎皎含霜霭之蒙蒙天衢而徙度轹长汉而飞空隐岩崖而半出隔帷幌而才通散朱庭之奕奕入青琐而玲珑寒阶悲寡鹤沙洲怨别鸿文姬泣胡殿昭君思汉宫余亦何为者淹留此山东
　　防圃临春风
　　临春风春风起春树游丝暧如网落花雰似雾先泛天渊池还过细栁枝蝶逢飞摇飏燕值羽差池扬桂斾动芝盖开燕裾吹赵带赵带飞参差燕裾合且离回簪复转黛顾步惜容仪容仪己灼灼春风复回薄氛氲桃李花青跗含素萼既为风所开复为风所落摇緑蔕抗紫茎舞春雪杂流莺曲房开兮金铺响金铺响兮妾思惊梧台未隂淇川始碧迎行雨于髙唐送归鸿于碣石经洞房响纨素感幽闺思帷帟想芳园兮可以游念兰翘兮渐堪摘拂明镜之冬尘解罗衣之秋襞既铿锵以动佩又絪緼而流射始揺荡以入闺终徘徊而縁隙鸣珠帘于綉戸散芳尘于绮席是时怅思归安能乆行役佳人不在兹春风谁为惜
　　嵗暮愍衰草
　　愍衰草衰草无容色憔悴荒径中寒荄不可识昔时兮春日昔日兮春风衔花兮佩实垂緑兮散红氛氲鳷鹊右照曜望仙东送归顾慕泣淇水嘉客淹留懐上宫岩陬兮海岸冰多兮霰积烂漫兮崖根攅幽兮帘隟布绵密于寒臯吐纤疎于危石既惆怅于君子倍伤心于行役露缟枝于初旦霜红夭于始夕雕芳卉之九衢霣灵茅之三脊风急崤道难秋至客衣单既伤檐下菊复悲池上兰飘落逐风尽方知歳早寒流萤暗明烛雁声断才续委絶长信宫芜秽丹墀曲霜夺茎上紫风销叶中緑山变兮青薇水折兮黄苇秋鸿兮疎引寒鸟兮聚飞径荒寒草合桐长旧岩围园庭渐芜没霜露日霑衣愿逐晨征鸟薄暮共西归
　　霜来悲落桐
　　悲落桐落桐早霜露燕至叶未抽鸿来枝已素本出龙门山长枝仰刺天上峰百丈絶下趾万寻悬幽根未蟠结孤株复危絶初日照光景终年负霜雪自顾无羽仪不愿生曲池芬芳本自乏华实无所施公子独留盻王孙少见知分取孤生枿徙置北堂陲宿茎抽晚干新叶生故枝故枝虽辽逺新叶颇离离春风一朝至荣华坐如斯自惟良菲薄君恩徒照灼顾已非嘉树空用慿阿阁愿作清庙琴为君舞鹤薜荔可为裳文杏堪作梁勿言草木贱徒照君末光末光不徒照为君含噭咷阳柯渌水弦隂枝苦寒调厚徳非所任敢不虚其心若逢阳春至吐緑照清浔
　　夕行闻夜鹤
　　闻夜鹤夜鹤呌南池对此孤明月临风振羽仪伊吾人之菲薄无赋命之天爵抱局促之短懐随冬春而哀乐愍海上之惊鳬伤云间之离鹤离鹤昔未离回发天北垂忽遇疾风起暂下昆明池复畏冬冰合水宿非所宜欲栖不可往欲去飞已疲势逐疾风举求温向衡楚复值南飞鸿参差共成侣海上多云雾苍茫失洲屿自此别故羣独向潇湘渚故羣不离散相依江海畔夜止羽相切昼飞影相乱刷羽共浮沈湛澹泛清浔既不经离别安知慕侣心九冬负霜雪六翮飞不任且养凌云翅俛仰弄清音所望浮丘子旦夕来相寻
　　晨征听晓鸿
　　听晓鸿晓鸿度将旦跨弱水之微澜发成山之逺防怵春归之未几伤此嵗之云半出海涨之苍茫入云途之弥漫无东西之可辨孰迩之能算微昔见于洲渚赴秋期于江汉集劲风于弱躯负重雪于轻翰寒溪可以饮荒臯可以窜溪水徒自清微容岂足玩秋蓬飞兮未极塞草寒兮无色吴山髙兮髙难度越水深兮深不可测羡明月之驰光顾征禽之驶翼伊余马之屡懐知君行之未极夜绵绵而难晓愁参差而盈臆望山川而无似唯星河犹可识孤雁夜南飞客涙但沾衣春鸿旦暮返客子方未归歳去欢娱尽年来容貌衰揽袵形虽是抚臆事多违青緺虽长复易解白云诚逺讵难依
　　解佩去朝市
　　去朝市朝市深归暮辞北缨而南徂浮东川而西顾逢天地之降祥值日月之重光伊吾行之未己非余情之信芳克待诏于金马奉髙宴于栢梁观鬬兽于虎圏望窈窕于披香游西园兮登铜雀攀青璅兮眺重阳讲金华兮议宣室昼武帐兮夕文昌佩甘泉兮屣五柞簮枍栺兮黻承光托后车兮侍华幄游渤海兮泛清漳天道有盈亏寒暑逓炎凉一朝卖玉碗眷眷惜余香曲池无复处桂枝亦销亡清庙徒肃肃西陵乆茫茫薄暮余多幸嘉运重来昌忝稽郡之南尉典千里之光贵别北邙于浊河恋横桥于清渭望前轩之早桐对南阶之初卉惟余情之屡伤岂兹焉之能慰眷昔日兮懐哉嵗将暮兮归去来
　　被褐守山东
　　守山东山东万岭郁青葱两溪共一泻水洁望如空防侧青莎被岩间丹桂丛上瞻既隐轸下睇亦溟蒙逺林响咆兽近树聒鸣虫路出若溪右涧吐金华东万仞倒危石百丈注悬淙掣曳泻流电奔飞似白虹洞井含清气漏穴吐飞风玉窦膏滴沥石乳室空笼峭崿涂弥险岩岨步才通余舍平生之所爱歘暮年之此逢欲一去而不还怅邹衣之未褫揖林壑之清旷事氓俗之纷诡幸帝徳之方升值天纲之未毁既除旧而就新故化民而俗徙播赵俗以南徂扇齐风以东靡乳雉方可驯流蝗庶能弭清心矫世浊俭政救民侈秩满抚白云淹留事芝髓
　　江淹【字文通济阳考城人】
　　从冠军行建平王登庐山香炉峰
　　广成爱神鼎淮南好丹经此山具鸾鹤往来尽仙灵瑶草正翕赩玉树信葱青绛气下萦薄白云上杳防中坐瞰蜿虹俛伏视流星不寻遐怪极则知耳目惊日落长沙渚曽隂万里生借兰素多意临风黙含情方学松栢隐羞逐市井名幸承光诵末伏思托后旍
　　望荆山
　　奉义至江汉始知楚塞长南闗绕桐栢西岳出鲁阳寒郊无留影秋日悬清光悲风挠重林云霞肃川涨嵗晏君如何零涙霑衣裳玉柱空掩露金樽坐含霜一闻苦寒奏再使艶歌伤
　　步桐台
　　客子畏霜雪忧至竟悠哉绮帷生网罗寳刀积尘埃思君出汉北鞍马登楚台嵗防合云光平原秋色来寂听积空意凝望信长懐蕙芬自有美光景讵徘徊山中忽缓驾暮雪将盈阶
　　渡西塞望江上诸山
　　南国多异山杂树共冬荣潺湲夕涧急嘈嘈晨鹍鸣石林上参错流沫下纵横松气鉴青蔼霞光铄丹英望古一凝思留滞桂枝情结友爱逺岳采药好长生当畏佳人晚秋兰伤紫茎海外果可学嵗暮诵仙经
　　游黄蘖山
　　长望竟何极闽云连越边南州饶竒怪赤县多灵仙金峰各亏日铜石共临天阳岫照鸾采隂谿喷龙泉残杌千代木廧崒万古烟禽鸣丹壁上猿啸青崖间秦皇慕隐沦汉武愿长年皆负雄豪威弃劒为名山况我葵藿志松木横眼前所若同逺好临风载悠然
　　无锡县歴山集
　　愁生白露日思起秋风年窃悲杜蘅暮擥涕吊空山落叶下楚水别鹤噪吴田岚气隂不极日色半亏天酒至情萧瑟慿樽还惘然一闻清琴奏歔泣方留运况乃客子念直置丝竹间
　　外兵舅夜集
　　丹林一叶旧碧草从此空烟花拂夜色华舟荡秋风敛意怅何已极望情思中瑶澜寂以晏若采能几终暮心亦谁寄江臯桂有丛
　　古离别
　　逺与君别者乃至雁门闗黄云蔽千里游子何时还送君如昨日檐前露已团不惜蕙草晚所悲道里寒君在天一涯妾身长别离愿一见顔色不异琼树枝兔丝及水萍所寄终不移
　　李都尉陵从军
　　樽酒送征人踟蹰在亲宴日暮浮云滋握手泪如霰悠悠清水川嘉鲂得所荐而我在万里结友不相见袖中有短书愿寄双飞燕
　　班婕妤咏扇
　　纨扇如团月出自机中素画作秦王女乘鸾向烟雾彩色世所重虽新不代故窃愁凉风至吹我玉阶树君子恩未毕零落在中路
　　张司空华离情
　　秋月映帘栊悬光入丹墀佳人抚鸣琴清夜守空帷兰径少行迹玉台生网丝庭树发红彩闺草含碧滋延伫整绫绮万里赠所思愿垂湛露恵信我皎日期
　　谢仆射混游览
　　信矣劳物化忧襟未能整薄言遵郊衢总辔出台省凄凄节序髙寥寥心悟永时菊耀岩阿云霞冠秋岭眷然惜良辰徘徊践落景卷舒虽万绪动复归有静曽是廹桑榆嵗暮从所秉丹壑不可攀亡归寄匠郢
　　陶徴君濳田居
　　种苗在东臯苗生满阡陌虽有荷鉏倦浊酒聊自适日暮巾柴车路闇光已夕归人望烟火稚子檐隙问君亦何为百年防有役但愿桑麻成蚕月得妨绩素心正如此开径望三益
　　谢光禄庄郊游
　　肃舲出郊际徒乐逗江隂翠山方蔼蔼青浦正沈沈凉叶照沙屿秋荣冒水浔风散松架险云郁石道深静黙镜緜野四睇乱层岑气清知雁引露华识猨音云装信解黻烟驾可辞金始整丹泉术终觌紫芳心行光自容裔无使弱思侵
　　休上人怨别
　　西北秋风至楚客心悠哉日暮碧云合佳人殊未来露彩方泛艶月华始徘徊寳书为君掩瑶瑟讵能开相思巫山渚怅望阳云台膏罏絶沈燎绮席生浮埃桂水日千里因之平生懐
　　学魏文帝
　　西北有浮云缭绕华隂山惜哉时不遇入夜值霜寒秋风聒地起吹我至幽燕幽燕非我国窈窕为谁贤少年歌且止歌声断客子
　　悼室人五首
　　佳人永暮矣隐忧遂歴兹寳烛夜无华金镜昼恒微桐叶生绿水雾天流碧滋蕙弱芳未空兰深鸟思时湘醽徒有酌意塞不能持
　　适见叶萧条已复花罨郁帐里春风荡檐前还燕拂垂涕视去景摧心向徂物今悲辄流涕昔欢常飘忽幽情一不弭守叹谁能慰
　　秋至罗纨涙满未能开风光肃入戸月华为谁来结眉向珠网沥思视青苔鬓局将成葆带减不须摧我心若涵烟葐蒀满中懐
　　尘嵗时阻闺芜日夜深流黄夕不织宁闻梭杼音凉霭漂虚座清香荡空琴蜻引知寂寥蛾飞测幽隂乃抱生死悼岂伊离别心
　　二妃丽潇湘一有乍一无佳人承云气无下此幽都当追帝女迹出入泛灵舆掩映金渊侧游豫碧山隅暧然时将罢临风返故居
　　范云【字彦龙南乡舞隂人】
　　有所思
　　如何有所思而无相见时宿昔梦顔色阶庭寻履綦髙张更何已引满终自持欲知忧能老爲视镜中丝
　　贻何秀才
　　桂叶竟穿荷蒲心争出波有鷕惊苹芰绵蛮弄藤萝临花空相望对酒不能歌闻君饶绮思摛掞足为多布鼔诚自鄙何事絶经过
　　送沈记室夜别
　　桂水澄夜氛楚山清晓云秋风两乡怨秋月千里分寒枝宁共采霜猿行独闻扪萝正忆我折桂方思君
　　丘迟【字希范乌程人】
　　侍宴乐游苑送张徐州应诏诗
　　诘旦阊阖开驰道闻鳯吹轻荑承玉辇细草借龙骑风迟山尚响雨息云犹渍巢空初鸟飞荇乱新鱼戏实为北门重匪亲孰为寄参差别念举肃穆恩波被小臣信多幸投生岂酬义
　　早发渔浦潭
　　渔潭雾未开赤亭风已飏櫂歌发中流鸣鞞响沓嶂村童忽相聚野老时一望诡怪石异象崭絶峰殊状森森荒树齐析析寒沙涨藤垂岛易陟崖倾屿难傍信是永幽栖岂徒暂清旷坐啸昔有委卧治今可尚















</div>
    <div class="pagination">
<a href="石仓历代诗选_page15.html">上一页</a><span>...</span><a href="石仓历代诗选_page11.html">11</a><a href="石仓历代诗选_page12.html">12</a><a href="石仓历代诗选_page13.html">13</a><a href="石仓历代诗选_page14.html">14</a><a href="石仓历代诗选_page15.html">15</a><span class="current-page">16</span><a href="石仓历代诗选_page17.html">17</a><a href="石仓历代诗选_page18.html">18</a><a href="石仓历代诗选_page19.html">19</a><a href="石仓历代诗选_page20.html">20</a><a href="石仓历代诗选_page21.html">21</a><span>...</span><a href="石仓历代诗选_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
