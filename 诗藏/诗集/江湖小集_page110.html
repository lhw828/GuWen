<!DOCTYPE html>
<html>
<head>
    <meta charset="UTF-8">
    <title>江湖小集 - 第 110 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江湖小集 - 第 110 页/共 124 页</h1>
    <div class="content">　　祀事
　　误被鸡催起偷聴漏鼓稀书檠风展卷香盌火生衣困嗅茶犹病吟飱菊可肥月明天路靓亲到帝旁归
　　西湖清明
　　芳天新霁惠风和软緑平隄凝不波桃李无言看客惯楼台如畵占山多游裾匝路塡车马翠榜开筵鬬绮罗寂寂寒烟生水面白沤柰此月明何
　　酥
　　兼味醍醐外分身乳酪中江南鸣穉犊塞上寄飞鸿干雨看如幻生盐讶渐融腊残犹有待煎取牡丹红
　　食蛎次韵芸隠
　　相黏成什伯峰耸若山王【史南人呼明驼为山王】攻处须犀防持来出蟹汤梅花霜后味竹色酒边香坐忆游闽乐今年始得尝
　　次韵月中闻鹤
　　月明华表语霜清万籁沉沉静有声一自别来琼树长几回飞梦到曽城
　　孤影徘徊且月中流离满贮酒如空东皇太乙应来下笑指梅花一信通
　　斋宫偶题
　　众緑扶疎雨气清栁花吹作小池萍文牕昼寂斋房邃三潄华池诵玉经
　　同寮约游香林分韵得林字
　　约我当休沐同过支道林棋边翻覆手酒外太平心石潄晴湍细猿吟夏木深归帆带疎雨凉意满幽衿
　　春朝偶题
　　忙里偷闲答物华一官随分是生涯春风酒棹湖隄栁晓月吟鞯辇路花报喜忽闻枝上鹊忘机时下屋头鸦残年钝闷今朝尽重对菱花拂帽纱
　　重游大涤洞天
　　涧水泠泠石髪新松花香靓翠崕深云生不没仙人迹丹化犹啼捣药禽洗眼人多求圣水醒心吾独爱清音杖藜更欲过新洞无柰春空又作霒
　　东庵与道者语有感
　　瘦防松间日又斜更过南崦吃僧荼丹青岭树明寒叶水墨江天噪乱鸦付酒一杯真乐事读书万卷是愁涯更尝世故知闲味河水依然鬓自华
　　朱柿
　　慈恩分种逺骈实渥如丹埀野华星大然云火树寒蠏螯微有忌牲血讶难抟七节虽堪赏无劳把核钻
　　喜李鹤田至次阮云心韵兼寄
　　月树秋来碧几寻古芗熏彻紫芝吟无因得去陪清赏祗寄山君一寸心
　　浇酒逋梅又几回愁吟旧雨独登台星星鹤语山晓割得云心古锦来
　　九日
　　细看黄花把一枝东篱犹是昔人非题糕酒外豪心在吹帽风前素髪稀雁呌霜天悲故国鸦翻溪树背寒晖百年独有闲居乐可怪东山事竟违
　　道场山
　　访碑无古迹丹碧覆嵯峨塔向城中共山从寺右多疎松小溪路逺溇太湖波何锴书堂在犹嫌隔翠萝
　　何山
　　山因人得姓人去佛来居隣有天章墓碑无玉局书幽溪通古郭荒涧入春畬客子吟须冷高峯夕照余
　　月泉纪游
　　小春霜防晓闲访古招提何歳斋鱼废初顾兎迷先民堂上像寓客柱间题僧户蜂分小山形虎欠低松青江庙北竹老野桥西亲汲聊煎茗深登信杖藜琴师年九十相见手重携
　　不寐
　　空牀展转对孤檠寒漏年长更雨声如此乾坤闲歳月明朝华髪满头生
　　寄鹤田
　　鹤向孤山去未归片云行雁与心期新诗不着工夫得雪外看花独立时
　　至后
　　阳生七日验飞葭衮衮天机歳载华江草未圆青帝梦香云满泄与梅花
　　霅川次韵鹤田
　　苕霅双流合防樯万里通连山黄独雪一雁白苹风酒户春醅浅鱼村晚市同旧游蕉鹿外未老已成翁
　　歳晏用赵谊父访云心韵以寄
　　看春知几度髪故应非世事真犹梦人生瘦胜肥竹边随意入梅下得诗归缅想羊何友湖山乐所依
　　正月二日雪
　　雨送冬雷了如簁堕晓晴萦盈溪树色骚杀纸牕声着瓦消还易因风冻不成纷纷门外履犹自贺元正
　　送晏桂山赴高沙郡
　　青衫赴阙已三迁红斾临州不五年旧吏侉荣从事府新民迎拥使君鞯牡丹池馆春融日莼叶汀洲水涨天自是边筹谈笑办归来仍侍玉皇前
　　接武容台彼一时溪乡重幸得追随沤前心事沧浪影梅下吟情汗漫期感慨中年无近别徘徊明月有相思殷勤劝醉阳关晓受尽耶歈只自知
　　秋思
　　暑退凉生体气佳卷帘聴雨感年华西风叶叶梧桐冷开尽庭前白鹤花
　　溪上
　　今夕知何夕吾意亦良适明月满船篷清风动帷席过雨前溪浑停云半空白衰荷无娇红老梧有枯碧频更烛对棋仍把酒浇石嵗行变暄凉朋情慨离索相思日以长孤吟夜方寂露下客衣单草际萤光奕年年修玩心一醉不得惜
　　鹤田还江右
　　欲留云共住云去楚天长此日吾犹惜中年别易伤搜吟梅下影赌奕橘中香谨勿移山诺春风入帝乡
　　归雁亭
　　青云影里自由身几倚防干看不真又是江湖春雪尽年年肠断玉关人
　　午日次韵池袭父
　　小泊苹香栁下矶重逢佳节感年时束蒿偶作人形想采药须供国手医江镜愿为明主监楚菰愁赋逐臣词酒边听尽敲蓬雨数日淮南去未迟
　　埀虹
　　四岸俱无只有天烟樯如雨落沤前不知笠泽翁何许波上清风一万年
　　忆着前游十四年三高祠下夕阳船无钱买得鲈鱼鲙吟就橘花香里眠
　　姑苏台
　　故址畊残草树秋无人曽见鹿来游甬东亦是当时月不照笙歌只照愁
　　虎丘
　　曼陀石上无根树歴歴生公说法余劔水一清彻底至今人说有龙居
　　惠山
　　石苔滑汰屋连斜第二泉边古佛家一壑松风聴不了却留僧坐自煎茶
　　楝花
　　绿树菲菲紫白香犹堪纒黍吊沉湘江南四月无风讯青草前头蝶思狂
　　毘陵天庆观龙
　　殿阴壁老怀仁笔头角峥嵘春起蛰有时麾斥惠山云行雨归来半身湿
　　丹阳道中流寓人
　　累土编茅古制痹官田种秫得沽私自言身健无徭役犹胜平生江北时
　　京口运河上
　　荒荒永岸水如沟翁仲无言立上头日日餫舟衘尾去东南民力尚支不
　　多景楼
　　暇日此登临凄凉北望心戍烽孤障杳塔影一江深敌帅投鞭想将军誓檝吟所嗟人事异天险古犹今
　　金山
　　江身台殿切空云夜月鱼龙影不分八十老僧相引说潮痕不上郭公坟
　　瓜州
　　如此江涛更有人佛狸竟死不能兵幅巾短櫂沤前梦未省当时有此城
　　维扬即事
　　牛斗星边禹贡州东南屏蔽大江流向来明月珠帘梦不信秋风夜柝愁
　　皂角林前野地寛新塘路口草泥亁天乎如此功名事成败观人自昔难
　　茅屋芦门半市坊居民无事亦军装愁来莫上城头望西北浮云接太阳
　　月明城上韵边笳一枕三更梦到家不耐楚氛真僻性赋诗酌酒与琼花
　　土雾如蒸暴暑天烛龙偏驻栁边船三清观里风廊午满意题诗借榻眠
　　平山堂吊古
　　隔江山色畵图中故址荒来与庙通画地雄天淮海水占星高直斗牛宫试评蜀味长泉变欲唱欧词古栁空往事茫茫増感慨聊凭戍卒指西东
　　平山和韵鹤田
　　琼花应自笑南翁白髪栖栖逐断蓬兵后百年城郭是尘间多事古今同孤烟逺堠如常戍五月穷边尚冷风可待莼鲈归兴尽长吟且复付杯中
　　道中观戽水戏书
　　秧马泥深茧犊闲烛龙顾影桔橰间寻常六月江南雨不比君王帑藏悭





　　江湖小集卷八十九
</div>
    <div class="pagination">
<a href="江湖小集_page109.html">上一页</a><span>...</span><a href="江湖小集_page105.html">105</a><a href="江湖小集_page106.html">106</a><a href="江湖小集_page107.html">107</a><a href="江湖小集_page108.html">108</a><a href="江湖小集_page109.html">109</a><span class="current-page">110</span><a href="江湖小集_page111.html">111</a><a href="江湖小集_page112.html">112</a><a href="江湖小集_page113.html">113</a><a href="江湖小集_page114.html">114</a><a href="江湖小集_page115.html">115</a><span>...</span><a href="江湖小集_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
