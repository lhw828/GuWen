<!DOCTYPE html>
<html>
<head>
    <meta charset="UTF-8">
    <title>御定全唐诗录 - 第 101 页/共 207 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗录 - 第 101 页/共 207 页</h1>
    <div class="content">　　御定全唐诗录巻四十六
　　韩愈
　　愈字退之邓州南阳人生三嵗而孤随伯兄防贬官岭表防卒嫂郑鞠之愈自知读书日记数千百言比长尽能通六经百家学擢进士第防董晋为宣武节度使表署观察推官晋卒依武宁节度使张建封建封辟府推官操行坚正鲠言无所忌调四门博士迁监察御史上疏极论宫市徳宗怒贬阳山令有爱在民民生子多以其姓字之改江陵法曹叅军元和初权知国子博士分司东都三嵗为真改都官员外郎即拜河南令迁职方员外郎坐桞涧事复为博士改比部郎中史馆修撰转考功知制诰进中书舍人论淮西事执政不喜改太子右庶子裴度宣慰淮西奏愈行军司马元济平迁刑部侍郎宪宗迎佛骨入禁中上表力諌帝大
　　怒持示宰相将抵以死裴度崔羣及戚里诸贵皆为愈言乃贬潮州刺史寻改袁州召拜国子祭酒转兵部侍郎镇州乱诏愈宣抚愈归转吏部侍郎时宰相李逢吉恶李绅欲逐之遂以愈为京兆尹兼御史大夫特诏不台参而除绅中丞绅果劾奏愈愈以诏自解其后文刺纷然宰相以台府不协遂罢愈为兵部侍郎而出绅江西观察使绅见帝得留愈亦复为吏部侍郎卒年五十七赠礼部尚书谥曰文
　　续世説云韩愈与人交荣悴不易而观诸权门豪士如仆焉瞪然不顾穆宗以愈为京兆尹六军不敢犯法私相谓曰是尚欲烧佛骨何可犯之佳话录云韩十八愈直是太轻薄谓李二十六程曰某与丞相崔大羣同年往还直是聪明过人李曰何处是过人者韩曰共愈往还二十余年不曽共説着文章此岂不是敏慧过人也
　　古体诗
　　元和圣徳诗【并序】
　　臣愈顿首再拜言臣伏见皇帝陛下即位已来诛流奸臣朝廷清明无有欺蔽外斩杨惠琳刘辟以收夏蜀东定青徐积年之叛海内怖骇不敢违越郊天吿庙神灵欢喜风雨晦明无不从顺太平之期适当今日臣防被恩泽日与羣臣序立紫宸殿陛下亲望穆穆之光而其职业又在以经籍教导国子诚宜率先作歌诗以称道盛徳不可以辞语浅薄不足以自效为解辄依古作四言元和圣徳诗一篇凡千有二十四字指事实录具载明天子文武神圣以警动百姓耳目传示无极其诗曰
　　皇帝即阼物无违拒曰晹而晹曰雨而雨维是元年有盗在夏欲覆其州以踵近武皇帝曰嘻岂不在我负鄙为艰纵则不可出师征之其众十旅军其城下吿以福祸腹败枝披不敢保聚掷首陴外降幡夜竪疆外之险莫过蜀土韦臯去镇刘辟守后血人于牙不肯吐口开库啗士曰随所取汝张汝弓汝鼓汝鼓汝为表书求我帅汝事始上闻在列咸怒皇帝曰然嗟逺士女茍附而安则且付与读命于庭出节少府朝发京师夕至其部辟喜谓党汝振而伍蜀可全有此不当受万牛脔炙万瓮行酒以锦纒股以红帕首有恇其凶有饵其诱其出穰穰队以万数遂劫东川遂据城阻皇帝曰嗟其又可许爰命崇文分卒禁御有安其驱无暴我野日行三十徐壁其右辟党聚谋鹿头是守崇文奉诏进退规矩战不贪杀擒不滥数四方节度整兵顿马上章请讨俟命起坐皇帝曰嘻无汝烦苦荆并洎梁在国门户出师三千各选尔丑四军齐作殷其如阜或防其角或脱其距长驱洋洋无有龃龉八月壬午辟弃城走载妻与妾包裹稚乳是日崇文入处其宇分散逐捕搜原剔薮辟穷见窘无地自处俯视大江不见洲渚遂自颠倒若杵投臼取之江中枷脰械手妇女累累啼哭拜叩来献阙下以告庙社周示城市咸使观覩解脱挛索夹以砧斧婉婉弱子赤立伛偻牵头曳足先断腰膂次及其徒体骸撑拄末乃取辟骇汗如写挥刀纷纭争刌脍脯优赏将吏扶珪缀组帛堆其家粟塞其庾哀怜阵殁廪给孤寡赠官封墓周帀宏溥经战伐地寛免租簿施令酬功急疾如火天地中间莫不顺序幽恒青魏东尽海浦南至徐蔡区外杂虏怛威赧徳踧踖蹈舞掉弃兵革私习簋簠来请来觐十百其耦皇帝曰吁伯父叔舅各安尔位训厥甿畮正月元日初见宗祖躬执百礼登降拜俯荐于新宫视瞻梁梠慼见顔色涙落入爼侍祠之臣助我恻楚乃以上辛于郊用牡除于国南鳞笋毛簴庐幕周施开揭磊砢兽盾腾拏圆坛帖妥天兵四罗旂常婀娜驾龙十二鱼鱼雅雅宵升于丘奠璧献斚众乐惊作轰豗融冶紫焰嘘呵髙灵下堕羣星从坐错落侈哆日君月妃焕赫婐防渎鬼蒙鸿岳祗嶪峩饫沃羶芗产祥降嘏凤凰应奏舒翼自拊赤麟黄龙逶蛇结紏卿士庶人黄童白叟踊跃欢呀失喜噎欧乾清坤夷境落褰举帝车回来日正当午幸丹凤门大赦天下涤濯刬硖磨灭瑕垢续功臣嗣防贤任耉孩养无吿仁滂施厚皇帝神圣通达今古听聪视明一似尧禹生知法式动得理所天锡皇帝为天下主并包畜养无异细钜亿载万年敢有违者皇帝俭勤盥濯陶瓦斥遣浮华好此绨纻敕戒四方侈则有咎天锡皇帝多麦与黍无召水旱耗于雀鼠亿载万年有富无窭皇帝正直别白善否擅命而狂既翦旣去尽遂羣奸靡有遗侣天锡皇帝厖臣硕辅博问遐观以置左右亿载万年无敢余侮皇帝大孝慈祥悌友怡怡愉愉奉太皇后浃于族亲濡及九有天锡皇帝与天齐寿登兹太平无怠永乆亿载万年为父为母博士臣愈职是训诂作为歌诗以配吉甫
　　剥啄行
　　剥剥啄啄有客至门我不出应客去而嗔从者语我子胡为然我不厌客困于语言欲不出纳以堙其源空堂幽幽有秸有莞门以两版丛书于间窅窅深堑其墉甚完彼宁可隳此不可干从者语我嗟子诚难子虽云尔其口益蕃我为子谋有万其全凡今之人急名与官子不引去与为波澜虽不开口虽不开闗变化咀嚼有鬼有神今去不勇其如后艰我谢再拜汝无复云徃追不及来不有年【公被谗出令阳山至是召还又有谤之者故三星行云名声相乗除得少失有余剥啄行云我不厌客困于语言不欲出纳以堙其源各有所激云尔欧阳文忠拟剥啄行寄赵少师云剥剥复啄啄柴门惊鸟雀故人千里驾信士百金诺云云然公逺谗避谤欲谢客以堙其源故深其堑坚其墉要为不可干者而欧阳则归老故乡欣然喜客之至是以其辞不同如此】
　　琴操
　　将归操　孔子之赵闻杀鸣犊作
　　狄之水兮其色幽幽我将济兮不得其由涉其浅兮石齧我足乘其深兮龙入我舟我济而悔兮将安归尤归兮归兮无与石鬬兮无应龙求
　　猗兰操　孔子伤不逢时作
　　兰之猗猗扬扬其香不采而佩于兰何伤今天之旋其曷为然我行四方以日以年雪霜贸贸荠麦之茂子如不伤我不尔觏荠麦之茂荠麦之有君子之伤君子之守
　　拘幽操　文王羑里作
　　目窈窈兮其凝其盲耳肃肃兮听不闻声朝不日出兮夜不见月与星有知无知兮为死为生呜呼臣罪当诛兮天王圣明
　　履霜操　尹吉甫子伯奇无罪为后母谮而见逐自伤作
　　父兮儿寒母兮儿饥儿罪当笞逐儿何为儿在中野以宿以处四无人声谁与儿语儿寒何衣儿饥何食儿行于野履霜以足母生众儿有母怜之独无母怜儿宁不悲
　　雉朝飞操　牧犊子七十无妻见雉双飞感之而作
　　雉之飞于朝日羣雌孤雄意气横出当东而西当啄而飞随飞随啄羣飞粥粥嗟我虽人曽不如彼雉鸡生身七十年无一妾与妃
　　别鹄操　商陵穆子娶妻五年无子父母欲其改娶其妻闻之中夜悲啸穆子感之而作
　　雄鹄衔枝来雌鹄啄泥归巢成不生子大义当乖离江汉水之大鹄身鸟之防更无相逢日且可绕树相随飞
　　南山诗
　　吾闻京城南兹惟羣山囿东西两际海巨细难悉究山经及地志茫昧非受授团辞试提挈挂一念万漏欲休谅不能粗叙所经觏尝升崇丘望戢戢见相凑晴明出棱角缕脉碎分绣蒸岚相澒洞表里忽通透无风自飘融液煦柔茂横云时平凝防防露数岫天空浮修眉浓绿画新就孤橕有巉絶海浴褰鹏噣春阳潜沮洳濯濯吐深秀岩峦虽嵂崒輭弱类含酎夏炎百木盛荫郁増埋覆神灵日歊歔云气争结构秋霜喜刻轹磔卓立癯瘦叅差相叠重刚耿陵宇宙冬行虽幽墨氷雪工琢镂新曦照危峨亿丈恒髙袤明昏无停态顷刻异状西南雄太白突起莫闲簉藩都配徳运分宅占丁戊逍遥越坤位诋讦陷干窦空虚寒兢兢风气较搜潄朱维方烧日阴霰纵腾糅昆明大池北去觌偶晴昼緜聨穷俯视倒侧困清沤防澜动水面踊跃躁猱狖惊呼惜破碎仰喜呀不仆前寻径杜墅坌蔽毕原陋﨑岖上轩昻始得观览富行行将遂穷岭陆烦互走勃然思坼裂拥掩难恕宥巨灵与夸蛾逺贾期必售还疑造物意固防蓄精祐力虽能排斡雷电怯呵诟攀缘脱手足蹭蹬抵积甃茫如试矫首堛塞生怐愗威容丧萧爽近新迷逺旧拘官计日月欲进不可又因缘窥其湫凝湛閟阴嘼【嘼音嗅】鱼鰕可俯掇神物安敢寇林柯有脱叶欲堕鸟惊救争衔弯环飞投弃急哺鷇旋归道回睨达枿壮复奏吁嗟信奇恠峙质能化贸前年遭谴谪探歴得邂逅初从蓝田入顾眄劳颈脰时天晦大雪泪目苦蒙瞀峻涂拖长冰直上若悬溜褰衣步推马颠蹶退且复苍黄忘遐睎所瞩才左右杉篁咤蒲蘓杲耀攒介胄专心忆平道脱险逾避臭昨来逢清霁宿愿忻始副峥嵘跻冢顶倐闪杂鼯鼬前低划开濶烂漫堆众皱或连若相从或蹙若相鬬或妥若弭伏或竦若惊雊或散若瓦解或赴若辐凑或翩若舩游或决若马骤或背若相恶或向若相佑或乱若抽笋或嵲若注灸或错若绘画或缭若篆籕或罗若星离或蓊若云逗或浮若波涛或碎若锄耨或如贲育伦赌胜勇前购先强势已出后钝嗔防譳【音鬬耨】或如帝王尊丛集朝贱幼虽亲不亵狎虽逺不悖谬或如临食案肴核纷饤饾又如游九原坟墓包椁柩或累若盆甖或揭若防梪或覆若曝鼈或頽若寝兽或蜿若藏龙或翼若抟鹫或齐若友朋或随若先后或迸若流落或顾若宿畱或戾若仇讐或密若婚媾或俨若峨冠或翻若舞袖或屹若战阵或围若搜狩或靡然东注或偃然北首或如火熺焰或若气饙馏或行而不辍或遗而不收【易井收勿幕音狩】或斜而不倚或弛而不彀或赤若秃鬝或熏若柴槱或如龟坼兆或若卦分繇【音宙】或前横若剥或后断若垢延延离又属夬夬叛还遘喁喁鱼闯萍落落月经宿訚訚树墙垣巘巘架库廐参参削剑防焕焕衔莹琇敷敷花披萼闟闟屋摧霤悠悠舒而安兀兀狂以狃超超出犹奔蠢蠢骇不懋大哉立天地经纪肖营腠厥初孰开张僶俛谁劝侑创兹朴而巧戮力忍劳疚得非施斧斤无乃假诅咒鸿荒竟无传功大莫酬僦尝闻于祠官芬苾降歆嗅斐然作歌诗惟用赞报酭
　　谢自然诗
　　果州南充县寒女谢自然童騃无所识但闻有神仙轻生学其术乃在金泉山繁华荣慕絶父母慈爱捐凝心感魑魅慌惚难具言一朝坐空室云雾生其间如聆笙竽韵来自防防天白日变幽晦萧萧风景寒檐楹蹔明灭五色光属聨观者徒倾骇踯躅讵敢前须臾自轻举飘若风中烟茫茫八纮大影响无由缘里胥上其事郡守惊且叹驱车领官吏甿俗争相先入门无所见冠屦同蜕蝉皆云神仙事灼灼信可传余闻古夏后象物知神奸山林民可入魍魉莫逢防逶迤不复振后世恣欺谩幽明纷杂乱人鬼更相残秦皇虽笃好汉武洪其源自从二主来此祸竟连连木石生恠变狐貍骋妖患莫能尽性命安得更长延人生处万类知识最为贤奈何不自信反欲从物迁徃者不可悔孤魂抱深寃来者犹可诫余言岂空文人生有常理男女各有伦寒衣及饥食在纺绩耕耘下以保子孙上以奉尊亲茍异于此道皆为弃其身噫乎彼寒女永托异物羣感伤遂成诗昧者宜书绅
　　秋懐诗
　　牕前两好树众叶光疑薿秋风一披拂防防鸣不已防灯照空牀夜半偏入耳愁忧无端来感叹成坐起天明视顔色与故不相似羲和驱日月疾急不可恃浮生虽多涂趋死惟一轨胡为浪自苦得酒且欢喜
　　白露下百草萧兰共雕悴青青四墙下已复生满地寒蝉暂寂寞蟋蟀鸣自恣运行无穷期禀受气苦异适时各得所松栢不必贵
　　秋气日恻恻秋空日凌凌上无枝上蜩下无盘中蝇岂不感时节耳目去所憎清晓巻书坐南山见髙棱其下澄湫水有蛟寒可惜哉不得往岂谓吾无能
　　离离挂空悲慼慼抱虚警露秋树髙虫吊寒夜永敛退就新懦趋营悼前猛归愚识夷涂汲古得修绠名浮犹有耻味薄真自幸庶几遗悔尤即此是幽屏
　　秋夜不可晨秋日苦易暗我无汲汲志何以有此憾寒鸡空在栖缺月烦屡瞰有琴具防弦再鼓听愈淡古声乆埋灭无由见真滥低心逐时趋苦勉秪能蹔有如乗风船一纵不可缆不如觑文字丹铅事防勘岂必求赢余所要石与甔
　　巻巻落地叶随风走前轩鸣声若有意颠倒相追奔空堂黄昬暮我坐黙不言童子自外至吹灯当我前问我我不应馈我我不餐退坐西壁下读诗尽数编作者非今士相去时已千其言有感触使我复凄酸顾谓汝童子置书且安眠丈人属有念事业无穷年
　　霜风侵梧桐众叶着树干空阶一片下琤若摧琅玕谓是夜气灭望舒霣其团青防无依倚飞辙危难安惊起出户视倚楹乆汍澜忧愁费晷景日月如跳丸迷复不计逺为君驻尘鞍
　　鲜鲜霜中菊旣晩何用好扬扬弄芳蝶尔生还不早运穷两值遇婉娈死相保西风蛰龙蛇众木日凋槁由来命分尔泯灭岂足道
　　赴江陵途中寄赠王二十补阙【涯】李十一拾遗【建】李二十六员外【程】翰林三学士
　　孤臣昔放逐血泣追愆尤汗漫不省识怳如乗桴浮或自疑上疏上疏岂其由是年京师旱田亩少所收上怜民无食征赋半已休有司恤经费未免烦徴求富者既云急贫者固已流传闻闾里间赤日弃渠沟持男易斗粟掉臂莫肯酬我时出衢路饿者何其稠亲逢道边死伫立乆咿嚘归舍不能食有如鱼中钩适防除御史诚当得言秋拜疏移閤门为忠宁自谋上陈人疾苦无令絶其喉【一作糇】下陈畿甸内根本理宜优积雪验丰熟幸寛待蚕麰天子恻然感司空叹绸缪谓言即施设乃返迁炎州同官尽才俊偏善栁与刘或虑语言泄传之落寃讐二子不宜尔将疑断还不中使临门遣顷刻不得留病妹卧牀褥分知隔明幽悲啼乞就别百请不颔头弱妻抱稚子出拜忘慙羞僶俛不回顾行行诣连州朝为青云士暮作白首囚商山季冬月氷冻絶行辀春风洞庭浪出没惊孤舟逾岭到所任低顔奉君侯酸寒何足道随事生疮疣逺地触途异吏民似猿猴生狞多忿狠辞舌纷嘲啁白日屋檐下双鸣鬬鸺鹠有蛇类两首有蛊【一作虫】羣飞游穷冬或摇扇盛夏或重裘飓起最可畏訇哮陵丘雷霆助光怪气象难比侔疠疫忽潜遘十家无一瘳猜嫌动置毒对案輙懐愁前日遇恩赦私心喜还忧果然又覊絷不得归耡耰此府雄且大腾凌尽戈矛栖栖法曹掾何处事卑陬生平企仁义所学皆孔周早知大理官不列三后俦何况亲犴狱敲搒发奸偷悬知失事势恐自罹罝罘湘水清且急凉风日修修胡为首归路旅泊尚夷犹昨者京师至嗣皇传冕旒赫然下明诏首罪诛共吺【古兠字】复闻颠夭辈峩冠进鸿畴班行再肃穆璜佩鸣琅璆伫继贞观烈邉封脱兠鍪三贤推侍从卓荦倾枚邹髙议叅造化清文焕皇猷协心辅齐圣政理同毛輶小雅咏鸣鹿食苹贵呦呦遗风邈不嗣岂忆尝同裯失志早衰换前期拟蜉蝣自从齿牙缺始慕舌为柔因疾鼻又塞渐能等薫莸深思罢官去毕命依松楸空懐焉能果但见嵗已遒殷汤闵禽兽解网祝蛛蝥雷焕掘宝剑寃氛销斗牛兹道诚可尚谁能借前筹殷勤谢吾友明月非暗投
　　江汉答孟郊
　　江汉虽云广乗舟渡无艰流沙信难行马足常徃还凄风结冲波狐裘能御寒终宵处幽室华烛光烂烂苟能行忠信可以居夷蛮嗟余与夫子此义每所敦何为复见赠缱绻在不谖
　　长安交游者赠孟郊
　　长安交游者贫富各有徒亲朋相过时亦各有以娯陋室有文史髙门有笙竽何能辨荣悴且欲分贤愚
　　北极赠李观
　　北极有羇羽南溟有沈鳞川原浩浩隔影响两无因风云一朝防变化成一身谁言道里逺感激疾如神我年二十五求友昧其人哀歌西京市乃与夫子亲所尚苟同趋贤愚岂异伦方为金石姿万世无缁磷无为儿女态憔悴悲贱贫
　　此日足可惜赠张籍
　　此日足可惜此酒不足尝舍酒去相语共分一日光念昔未知子孟君自南方自矜有所得言子有文章我名属相府欲往不得行思之不可见百端在中肠维时月死冬日朝在房驱驰公事退闻子适及城命车载之至引坐于中堂开懐听其説往往副所望孔丘殁已逺仁义路乆荒纷纷百家起诡怪相披猖长老守所闻后生习为常少知诚难得纯粹古已亡譬彼植园木有根易为长留之不遣去馆置城西旁嵗时未云几浩浩观湖江众夫指之笑谓我知不明儿童畏雷电鱼鼈惊夜光州家举进士选试缪所当驰辞对我防章句何炜煌相公朝服立工席歌鹿鸣礼终乐亦阕相拜送于庭之子去须臾赫赫流盛名窃喜复窃叹谅知有所成人事安可恒奄忽令我伤闻子髙第日正从相公丧哀情逢吉语惝怳难为双暮宿偃师西徒展转在牀夜闻汴州乱绕壁行徬徨我时留妻子仓卒不及将相见不复期零落甘所丁骄女未絶乳念之不能忘忽如在我所耳若闻啼声中途安得返一日不可更俄有东来説我家免罹殃乗船下汴水东去趋彭城从丧朝至洛还走不及停假道经盟津出入行涧冈日西入军门羸马颠且僵主人愿少留延入陈壶觞卑贱不敢辞忽忽心如狂饮食岂知味丝竹徒轰轰平明脱身去决若惊鳬翔黄昏次汜水欲过无舟航号呼乆乃至夜济十里黄中流上滩潬沙水不可详惊波暗合沓星宿争翻芒辕马蹢躅鸣左右泣仆童甲午憇时门临泉窥鬭龙东西出陈许陂泽平茫茫道邉草木花红紫相低昻百里不逢人角角【音谷】雄雉鸣行行二月暮乃及徐南疆下马步堤岸上船拜吾兄谁云经艰难百口无夭殇仆射南阳公宅我睢水阳箧中有余衣盎中有余粮闭门读书史窗户忽已凉日念子来游子岂知我情别离未为乆辛苦多所经对食每不饱共言无倦听连延三十日晨坐达五更我友二三子宦游在西京东野窥禹穴李翺观涛江萧条千万里防合安可逢淮之水舒舒楚山直丛丛子又舍我去我懐焉所穷男儿不再壮百嵗如风狂髙爵尚可求无为守一乡【欧阳修曰退之雄文大手固不足论而余独爱其用韵之工葢其得】【韵寛则波澜横溢入傍韵乍还乍离出入囘合殆不可拘以常格如此日足可惜之类是也得韵窄则不复傍】【出而因难见巧愈险愈奇如病中赠张十八之类是也予尝与圣俞论此以为譬如善驭良马者通衢广陌纵横驰逐惟意所之至于水曲蚁封疾徐中节而不少蹉跌乃天下之至工也圣俞曰前史言退之为人木强若寛韵可自足而辄傍出窄韵难独用而反不出岂非其抝强而然与坐客皆笑倬按二公之论虽妙然韩公自用古韵不尽如二公之见也】
　　幽懐
　　幽懐不能写行此春江浔适与佳节防士女竞光阴凝妆耀洲渚繁吹荡人心间闗林中鸟亦知和为音岂无一樽酒自酌还自吟但悲时易失四序迭相侵我歌君子行视古犹视今
　　落叶送陈羽
　　落叶不更息断蓬无复归飘飖终自异邂逅暂相依悄悄深夜语悠悠寒月辉谁云少年别流泪各沾衣
　　归彭城
　　天下兵又动太平竟何时訏谟者谁子无乃失所宜前年闗中旱闾井多死饥去嵗东郡水生民为流尸上天不虚应祸福各有随我欲进短防无由至彤墀刳肝以为纸沥血以书辞上言陈尧舜下言引龙夔言辞多感激文字少葳蕤一读已自恠再寻良自疑食芹虽云美献御固已痴缄封在骨髓耿耿空自奇昨者到京师屡陪髙车驰周行多俊异议论无瑕疵见待颇异礼未能去毛皮到口不敢吐徐徐俟其巇归来戎马闲惊顾似羇雌连日或不语终朝见相欺乗闲辄骑马茫茫诣空陂遇酒即酩酊君知我为谁
　　醉赠张秘书【彻】
　　人皆劝我酒我若耳不闻今日到君家呼酒持劝君为此座上客及余各能文君诗多态度蔼蔼春空云东野动惊俗天葩吐奇芬张籍学古淡轩鹤避鸡羣阿买不识字颇知书八分诗成使之写亦足张吾军所以欲得酒为文俟其醺酒味既冷冽酒气又氛氲性情渐浩浩谐笑方云云此诚得酒意余外徒缤纷长安众富儿盘馔罗羶荤不解文字饮惟能醉红裙虽得一饷乐有如聚飞蚊今我及数子固无莸与薫险语破鬼胆髙词媲皇坟至宝不雕琢神功谢锄耘方今向太平元凯承华勋吾徒幸无事庶以穷朝曛
　　送惠师
　　惠师浮屠者乃是不羁人十五爱山水超然谢朋亲脱冠翦头髪飞步遗踪尘发迹入四明梯空上秋旻遂登天台望众壑皆嶙峋夜宿最髙顶举头看星辰光芒相照烛南北争罗陈兹地絶翔走自然严且神防风吹木石澎湃闻韶钧夜半起下视溟波衔日轮鱼龙惊踊跃呌啸成悲辛恠气或紫赤敲磨共轮囷金鵶旣腾翥六合俄清新常闻禹穴奇东去窥瓯闽越俗不好古流传失其真幽踪邈难得圣路嗟长堙回临淛江涛屹起髙峨岷壮志死不息千年如隔晨是非竟何有弃去非吾伦凌江诣庐岳浩荡极游巡崔崒没云表陂陀浸湖沦是时雨初霁悬瀑垂天绅前年徃罗浮步戛南海漘大哉阳徳盛荣茂恒留春鹏鶱堕长翮鲸戱侧修鳞自来连州寺曽未造城闉日携青云客探胜穷崖濵太守邀不去郡官请徒频囊无一金资翻谓富者贫昨日忽不见我令访其邻奔波自追及把手问所因顾我却兴叹君宁异于民离合自古然辞别安足珍吾闻九疑好夙志今欲伸斑竹啼帝女清湘沈楚臣衡山与洞庭此固道所循寻嵩方抵洛歴华遂之秦浮游靡定处偶徃即通津吾言子当去子道非吾遵江鱼不池活野鸟难笼驯吾非西方教怜子狂且醇吾嫉惰游者怜子愚且谆去矣各异趣何为浪霑巾
　　送灵师
　　佛法入中国尔来六百年齐民逃赋役髙士着幽襌官吏不之制纷纷听其然耕桑日失朝署时遗贤灵师皇甫姓允胄本蝉聨少小涉书史早能缀文篇中间不得意失迹成延迁逸志不拘教轩腾断牵挛围棋鬭白黒生死随机权六博在一掷枭卢叱回旋战诗谁与敌浩汗横戈鋋饮酒尽百嘲谐思逾鲜有时醉花月髙唱清且绵四座咸寂黙杳如奏湘弦寻胜不惮险黔江屡洄沿瞿塘五六月惊电让归船怒水忽中裂千寻堕幽泉环回势益急仰见团团天投身岂得计性命甘徒捐浪沫蹙翻涌漂浮再生全同行二十人魂骨俱坑填灵师不挂懐冐涉道转延开忠二州牧诗赋时多传失职不把笔珠玑为君编强留费日月密席罗婵娟昨者至林邑使君数开筵逐客三四公盈懐赠兰荃湖游泛漭沆溪宴驻潺湲别语不许出行裾动遭牵邻州竞招请书札何翩翩十月下桂岭乗寒恣窥缘落落王员外争迎获其先自从入賔馆占恡乆能专吾徒颇携被接宿穷欢妍听説两京事分明在眼前纵横杂谣俗屑咸罗穿材调真可惜朱丹枉磨研方将敛之道且欲冠其颠韶阳李太守髙步凌云烟得客辄忘食开囊乞缯钱手持南曹叙字重青瑶镌古气参彖系髙标摧太维舟事干谒披读头风痊还如旧相识倾壶畅幽悁以此复留滞归骖几时鞭
　　县斋有懐
　　少小尚奇伟平生足悲咤犹嫌子夏儒肯学樊迟稼事业窥臯稷文章蔑曹谢濯缨起江湖缀佩杂兰麝悠悠指长道去去防髙驾谁为倾国媒自许连城价初随计吏贡屡入泽宫射虽免十上劳何能一战霸人情忌殊异世路多权诈蹉跎顔遂低摧折气愈下冶长信非罪侯生或遭骂懐书出皇都衔泪渡清灞身将老寂寞志欲死闲暇朝食不盈肠冬衣才掩髂军书旣频召戎马乃连跨大梁从相公彭城赴仆射弓箭围防兎丝竹罗酒防两府变荒凉三年就休假求官去东洛犯雪过西华尘埃紫陌春风雨灵台夜名声荷朋友援引乏姻娅虽陪彤庭臣讵纵青冥靶寒空耸危阙晓色曜修架捐躯辰在丁铩翮时方防投荒诚职分领邑幸寛赦湖波翻日车岭石圻天罅毒雾恒熏昼炎风每烧夏雷威固已加飓势仍相借气象杳难测声音吁可怕夷言听未惯越俗循犹乍指摘两憎嫌睢盱互猜讶秪缘恩未报岂谓生足借嗣皇新继明率土日流化惟思涤瑕垢长去事桑柘斸嵩开云扃压颍抗风榭禾麦种满地犂枣栽绕舍儿童稍长成雀鼠得驱吓官租日输纳村酒时邀迓闲爱老农愚归弄小女姹如今便可尔何用毕婚嫁
　　合江亭
　　红亭枕湘江蒸水防其左瞰临眇空阔绿浄不可唾维昔经营初邦君实王佐翦林迁神祠买地费家货梁栋宏可爱结构丽匪过伊人去轩腾兹宇遂頽挫老郎来何暮髙唱乆乃和树兰盈九畹栽竹逾万个长绠汲沧浪幽蹊下坎坷波涛夜俯听云树朝对卧初如遗宦情终乃最郡课人生诚无几事往悲岂奈萧条緜嵗时契阔继庸懦胜事谁复论丑声日已播中丞黜凶邪天子闵穷饿君侯至之初闾里自相贺淹滞乐闲旷勤苦劝慵惰为余扫尘阶命乐醉众座穷秋感平分新月怜半破愿书岩上石勿使泥尘涴
　　陪杜侍御游湘西两寺独宿有题因献杨常侍
　　长沙千里平胜地犹在险况当江濶处斗起势匪渐深林髙玲珑青山上琬琰路穷台殿辟佛事焕且俨剖竹走泉源开廓架崖广是时秋之残暑气尚未敛羣行忘后先朋息弃拘检客堂喜空凉华榻有清簟涧蔬煮蒿芹水果剥菱芡伊余夙所慕陪赏亦云忝幸逢车马归独宿门不掩山楼黑无月渔火灿星防夜风一何喧杉桧屡磨飐犹疑在波涛怵惕梦成魇静思屈原沈逺忆贾谊贬椒兰争妒忌绛灌共谗谄谁令悲生肠坐使泪盈脸翻飞乏羽翼指摘因瑕玷珥貂藩维重政化类分陜礼贤道何优奉已事苦俭大厦栋方隆巨川檝行剡经营诚少暇游宴固已歉旅程愧淹留徂嵗嗟荏苒平生每多感柔翰遇频染展转岭猿鸣曙灯青睒睒
　　岳阳楼别窦司直
　　洞庭九州闲厥大谁与让南汇羣崖水北注何奔放潴为七百里呑纳各殊状自古澄不清环混无归向炎风日搜搅幽恠多冗长轩然大波起宇宙隘而妨【音访】巍峩防嵩华腾踔较健壮声音一何宏轰輵车万两犹疑帝轩辕张乐就空旷蛟螭露笋簴缟练吹组帐鬼神非人世节奏颇趺踼阳施见夸丽阴闭感凄怆朝过宜春口极北缺堤障夜缆巴陵洲丛芮才可傍星河尽涵泳俯仰迷下上余澜怒不已喧聒鸣瓮盎明登岳阳楼辉焕朝日亮飞亷戢其威清晏息纎纩澄湛凝绿物影巧相况江豚时出戱惊波忽荡瀁时当冬之孟隙窍缩寒涨前临指近岸侧坐眇难望涤濯神魂醒幽懐舒以畅主人孩童旧握手乍忻怅怜我窜逐归相见得无恙开筵交履舄烂漫倒家酿杯行无留停髙柱送清唱中盘进橙栗投掷倾脯酱欢穷悲心生婉娈不能忘念昔始读书志欲干霸王屠龙破千金为艺亦云亢爱才不择行触事得谗谤前年出官由此祸最旡妄公卿采虚名擢拜识天仗奸猜畏弹射斥逐恣欺诳新恩移府庭逼侧厠诸将于嗟苦驽缓但惧失宜当追思南渡时鱼腹甘所葬严程迫风帆劈箭入髙浪颠沉在须臾忠鲛谁复谅生还真可喜克已自惩创庶从今日后麤识得与丧事多改前好趣有获新尚誓耕十亩田不取万乗相细君知蚕织稚子已能饷行当挂其冠生死君一访
　　送文畅师北游
　　昔在四门馆晨有僧来谒自言本呉人少小学城阙已穷佛根源麤识事輗軏挛拘屈吾真戒辖思逺发荐绅秉笔徒声誉耀前阀从求送行诗屡造忍颠蹶今成十余巻浩汗罗斧钺先生閟穷巷未得窥剞劂又闻识大道何路补剠刖出其囊中文满听实清越谓僧当少安草序颇排讦上论古之初所以施赏罚下开迷惑胸窙豁斸株橜僧时不听莹若饮水救暍风尘一出门时日多如髪三年窜荒岭守县坐深樾征租聚异物诡制怛巾韤幽穷共谁语思想甚含哕昨来得京官照壁喜见蝎况逢旧亲识无不比鹣蟨长安多门户吊庆少休歇而能勤来过重惠安可揭当今圣政初恩泽完防狘胡为不自暇飘戾逐鹯鷢仆射领北门威徳压戎羯相公镇幽都竹帛烂勲伐酒场舞闺妹猎骑围边月开张箧中宝自可得津筏从兹富裘马宁复茹藜蕨余期报恩后谢病老耕垡庇身指蓬茅逞志纵猃猲僧还相访来山药煮可掘
　　答张彻
　　辱赠不知报我歌尔其聆首叙始识面次言后分形道途绵万里日月垂十龄浚郊避兵乱睢岸连门停肝胆一古剑波涛两浮萍渍墨窜旧史磨丹注前经义苑手秘宝文堂耳惊霆暄晨蹑露舄暑夕眠风櫺结友子让抗请师我慙丁初味犹噉蔗遂通斯建瓴搜竒日有富嗜善心无宁石梁平侹侹沙水光泠泠乗枯摘野艳沈细抽潜腥游寺去陟巘寻径返穿汀缘云竹竦竦失路麻防防淫潦忽翻野平芜眇开溟防泄堑夜塞惧冲城昼扃及去事戎辔相逢宴军伶觥秋纵兀兀猎旦驰駉駉从赋始分手朝京忽同舲急时促暗棹恋月留虚亭毕事驱传马安居守牕萤梅花灞水别宫烛骊山醒省选逮投足乡賔尚摧翎尘袪又一掺泪眦还双荧洛邑得休吿华山穷絶陉倚岩睨海浪引袖拂天星日驾此回辖金神所司刑泉绅拖脩白石剑攒髙青磴藓防拳局梯颷飐伶俜悔狂已咋指垂诫仍镌铭峩豸忝备列伏蒲愧分泾防诚慕横草琐力摧撞筳叠雪走商岭飞波航洞庭下险疑堕井守官类拘囹荒餐茹獠蛊幽梦感湘灵刺史肃蓍蔡吏人沸蝗螟防缀簿上字趋跄閤前铃赖其饱山水得以娯瞻听紫树雕斐斖碧流滴珑玲映波铺逺锦揷地列长屏愁狖酸骨死恠花醉魂馨潜苞绛实坼幽乳翠毛零赦行五百里月变三十蓂渐阶羣振鹭入学诲螟蛉苹甘谢鸣鹿罍满慙罄缾冏冏抱瑚琏飞飞聨鹡鸰鱼鬛欲脱背虬光先照硎岂独出丑类方当动朝廷勤来得晤语勿惮宿寒防


　　御定全唐诗录巻四十六
　　钦定四库全书
　　御定全唐诗录巻四十七
　　韩愈
　　古体诗
　　荐士
　　周诗三百篇雅丽理训诰曾经圣人手议论安敢到五言出汉时蘓李首更号东都渐弥漫别百川导建安能者七卓荦变风操逶迤抵晋宋气象日凋耗中间数鲍谢比近最清奥齐梁及陈隋众作等蝉噪搜春摘花卉沿袭伤剽盗国朝盛文章子昻始髙蹈勃兴得李杜万类困陵暴后来相继生亦各臻阃奥有穷者孟郊受材实雄骜防观洞古今象外逐幽好横空盘硬语妥帖力排奡敷柔肆纡余奋猛巻海潦荣华肖天秀防疾逾响报行身践规矩甘辱耻媚灶孟轲分邪正眸子看了眊杳然粹而清可以镇浮躁酸寒溧阳尉五十几何耄孜孜营甘辛辛苦乆所冒俗流知者谁指注竞嘲慠圣
　　皇索遗逸髦士日登造庙堂有贤相爱遇均覆焘况承归与张二公迭嗟悼青防送吹嘘强箭射鲁缟胡为乆无成使以归期吿霜风破佳菊嘉节迫吹帽念将决焉去感物増恋嫪彼防水中荇尚烦左右芼鲁侯国至小庙鼎犹纳郜幸当择珉玉宁有弃珪瑁悠悠我之思扰扰风中纛【音道】上言愧无路日夜惟心祷鹤翎不天生变化在啄菢通波非难图尺地易可漕善善不汲汲后时徒悔懊救死具八珍不如一箪犒防诗公勿诮恺悌神所劳
　　喜侯喜至赠张籍张彻
　　昔我在南时数君长在念摇摇不可止讽咏日喁噞如以膏濯衣每渍垢逾染又如心中疾箴石非所砭常思得游处至死无倦厌地遐物奇怪水镜涵石劒荒花穷漫乱幽兽工腾闪碍目不忍窥忽忽坐昬垫逢神多所祝岂忘灵即验依依梦归路歴歴想行店今者诚自幸所懐无一欠孟生去虽索侯氏来还歉攲眠听新诗屋角月艳艳杂作承间骋交惊舌互舚缤纷指瑕疵拒捍阻城堑以余经摧挫固请发铅椠居然妄推让见谓爇天焰比疎语徒妍悚息不敢占呼奴具盘飱饤饾鱼菜赡人生但如此朱紫安足僣
　　驽骥【唐本有赠欧阳詹字或作驽骥吟示欧阳詹詹集有答韩十八驽骥吟】
　　驽骀诚龌龊市者何其稠力小苦易制价微良易酬渴饮一斗水饥食一束刍嘶鸣当大路志气若有余骐骥生絶域自矜无匹俦牵驱入市门行者不为留借问价几何黄金比嵩丘借问行几何咫尺视九州饥食玉山禾渴饮醴泉流问谁能为御旷世不可求惟昔穆天子乗之极遐游王良执其辔造父挟其辀因言天外事茫惚使人愁驽骀谓骐骥饿死余尔羞有能必见用有徳必见收孰云时与命通塞皆自由骐骥不敢言低徊但垂头人皆劣骐骥共以驽骀优喟余独兴叹才命不同谋寄诗同心子为我商声讴
　　龊龊
　　龊龊当世士所忧在饥寒但见贱者悲不闻贵者叹大贤事业异逺抱非俗观报国心皎洁念时涕汍澜妖姬坐左右柔指发哀弹酒肴虽日陈感激宁为欢秋隂欺白日泥潦不少干河堤决东郡老弱随惊湍天意固有属谁能诘其端愿辱太守荐得充諌诤官排云呌阊阖披腹呈琅玕致君岂无术自进诚独难
　　洞庭湖阻风赠张十一署
　　十月隂气盛北风无时休苍茫洞庭岸与子维双舟雾雨晦争泄波涛怒相投犬鸡断四听粮絶谁与谋相去不容步险如碍山丘清谈可以饱梦想接无由男女喧左右饥啼但啾啾非懐北归兴何用胜羇愁云外有白日寒光自悠悠能令暂开霁过是吾无求
　　县斋读书
　　出宰山水县读书松桂林萧条捐末事邂逅得初心哀狖醒俗耳清泉洁尘襟诗成有共赋酒熟无孤斟青竹时黙钓白云日幽寻南方本多毒北客恒惧侵讁谴甘自守滞留愧难任投章类缟带伫答逾兼金
　　新竹
　　笋添南阶竹日日成清閟缥节已储霜黄苞犹掩翠出栏抽五六当户罗三四髙标陵秋严贞色夺春媚稀生巧补林并出疑争地纵横乍依行烂漫忽无次风枝未飘吹露粉先涵泪何人可携翫清景空瞪视
　　落齿
　　去年落一牙今年落一齿俄然落六七落势殊未已余存皆动摇尽落应始止忆初落一时但念豁可耻及至落二三始忧衰即死毎一将落时懔懔恒在已叉牙妨食物颠倒怯潄水终焉舍我落意与崩山比今来落既熟见落空相似余存二十余次第知落矣傥常嵗落一自足支两纪如其落并空与渐亦同指人言齿之落寿命理难恃我言生有涯长短俱死尔人言齿之豁左右惊谛视我言庄周云木鴈各有喜语讹黙固好嚼废輭还美因歌遂成诗持用诧妻子
　　苦寒
　　四时各平分一气不可兼隆寒夺春序颛顼固不防太昊弛维纲畏避但守谦遂令黄泉下萌芽夭勾尖草木不复抽百味失苦甜防颷搅宇宙铓刃甚割砭日月虽云尊不能活乌蟾羲和送日出恇怯频窥觇炎帝持祝融呵嘘不相炎而我当此时恩光何由沾肌肤生鳞甲衣被如刀防气寒鼻莫齅血冻指不拈浊醪沸入喉口角如衔箝将持匕箸食触指如排籖侵鑪不觉暖炽炭屡已添探汤无所益何况纩与缣虎豹僵穴中蛟螭死幽潜荧惑丧躔次六龙冰脱髯芒砀大包内生类恐尽殱啾啾牕间雀不知已防纎举头仰天鸣所愿晷刻淹不如弹射死郤得亲炰燖鸾皇茍不存尔固不在占其余蠢动俦俱死谁恩嫌伊我称最灵不能女覆苫悲哀激愤叹五藏难安恬中宵倚墙立淫泪何渐渐天王哀无辜惠我下顾瞻褰旒去耳纩调和进梅盐贤能日登御黜彼傲与憸生风吹死气豁达如褰帘悬乳零落堕晨光入前檐雪霜顿销释土脉膏且黏岂徒兰蕙荣施及艾与蒹日萼行铄铄风条坐襜襜天乎苟其能吾死意亦厌
　　崔十六少府摄伊阳以诗及书见投因酬三十韵
　　崔君初来时相识颇未惯但闻赤县尉不比博士慢赁屋得连墙徃来忻莫间我时亦新居触事苦难办蔬飱要同吃破袄请来绽谓言安堵后贷借更何患不知孤遗多举族仰薄宦有时未朝餐得米日已晏隔墙闻讙呼众口极鵞鴈前计顿乖张居然见真赝娇儿好眉眼袴脚冻两骭捧书随诸兄累累两角丱冬惟茹寒齑秋始识瓜瓣问之不言饥饫若厌刍豢才名三十年乆合居给諌白头趋走里闭口絶谤讪府公旧同袍抜擢宰山涧寄诗杂诙俳有类説鹏鷃上言酒味酸冬衣竟未擐下言人吏稀惟足彪与虥又言致猪鹿此语乃善幻三年国子师肠肚习藜苋况住洛之涯鲂鳟可罩汕肯效屠门嚼乆嫌弋者篡谋拙日焦拳活计似锄刬男寒澁诗书妻瘦剰腰襻为官不事职厥罪在欺谩行当自劾去渔钓老葭薍嵗穷寒气骄冰雪滑磴栈音问难屡通何由觌清盼
　　送侯叅谋赴河中幕
</div>
    <div class="pagination">
<a href="御定全唐诗录_page100.html">上一页</a><span>...</span><a href="御定全唐诗录_page96.html">96</a><a href="御定全唐诗录_page97.html">97</a><a href="御定全唐诗录_page98.html">98</a><a href="御定全唐诗录_page99.html">99</a><a href="御定全唐诗录_page100.html">100</a><span class="current-page">101</span><a href="御定全唐诗录_page102.html">102</a><a href="御定全唐诗录_page103.html">103</a><a href="御定全唐诗录_page104.html">104</a><a href="御定全唐诗录_page105.html">105</a><a href="御定全唐诗录_page106.html">106</a><span>...</span><a href="御定全唐诗录_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
