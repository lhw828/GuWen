<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 626 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 626 页/共 947 页</h1>
    <div class="content">　　冬日扈从还南京随驾出丽正门马上作
　　朝随六龙驾逺别黄金台万乘出都门旭日净浮埃翠华正飞扬玊辇从天回羽林列猛士夹道驰云雷回首望玊京城阙何壮哉海水向东流西山郁崔嵬上有五色云垂辉映蓬莱壮游惬周览欲去仍迟回防马天仗间宿昔长追陪古来词翰臣岂但邹与枚至今百世下声誉扬九垓
　　车驾北征送右谕徳金公扈从
　　烟云惨淡边城黒铁骑凭陵在东北天兵带甲八十万百里长驱如霹雳平邉下诏亲出征二月龙舆发北京东风闗塞旌旗影落日沙塲鼙鼓声知君文彩金门宴扈从恩荣总堪羡龙泉寳带黒貂裘虎帐雕弓白羽箭帐前献俘报捷归帐中草檄笔若飞狼烟乍起雪载路羌笛横吹霜满衣彗星夜坠气萧索席卷穹庐空大漠横行絶域拓封疆直过穷荒收部落归来意气擅才雄凯歌先进明光宫岂知折冲在帷幄世上空闻衞霍功
　　送兄复先还戍辽东
　　从兄少小辞乡县二十五年才一见只今已是四十余平生涉歴艰难遍忆初伯父送兄行千里拏舟同入京长安道上不忍别临岐忍泣仍吞声别来防时伯父死旧业尽遗与二姊大姊有家二姊亡一门骨肉今能防兄早从军多苦辛漂泊天涯惟此身拜迎折腰事官长顾盻回头无室人去时同行多队伍逃亡强半丁男补十岁边头始问婚有子读书今十五营中无事但耕鉏输官岂复求赢余地寛买牛多种粟路逺念家难寄书弟来北京己二载东去闗山近辽海都门邂逅不相识乡音尽变顔容改塞上风沙凋敝裘説着故园双泪流挑灯细论征戍苦酌酒暂消离别愁匆匆相见何曾久明日官桥又分手朔雪还连玉塞云东风未发金台柳莫言碌碌军籍中丈夫讵肯悲途穷不见汾阳起微贱唐史犹传第一功
　　天廐神马歌
　　天廐名马不易得凤臆龙鬐秋色圉官厮养十载余云昔来自朝鲜国想当此马初生时蛟龙降精雷雨垂房星夜坠水尽赤云雾下绕灵风吹雄姿逸态真神骏腕健蹄高双耳峻目光夹镜烱方瞳汗血流珠腻红晕朝鲜得此不敢骑覆以黄氊献赤墀廼知天廐尽龙种如此万疋皆权奇今晨鞲出逈殊絶扈从銮舆自超越朝趋逺蹴交河氷夕秣骄嘶蓟城月君不见骅骝骕骦古亦多老不一试将奈何驽骀无力枉蹀躞俗马有肉空嵯峨平生怜尔独遭遇绣勒金鞍照琼署相期慎保不凡姿万里长随六龙驭
　　寒夜曲
　　铜山泣露宫虬咽鱼钥金寒烱微月十二楼台凝夜光青娥踏天作飞雪鲛人凿氷出海底海濶氷坚愁坠指风刀剪断朔云飞万戸沈沈一水貂裘无暖红烛灭八尺青绫已如铁兰麝香销冷畵屏梦破秦楼肌玉裂龙鳞差差沟水绕银牀无声金井悄睥睨鸦啼曙色分起听琼籖报天晓
　　铜爵瓦砚歌【临江郡守得铜爵瓦砚以遗中舍呉君仲平呉君邀予赋之】
　　征西将军盖世雄睥睨汉鼎骄成功建安天子在掌握车驾又徙轘辕东防勲定爵分茆土赤舄煌煌辉衮黼铸成铜爵起高台绣户珠房贮歌舞繁弦急管鸣未终葛汁啖尽金樽空分香卖履恩爱毕西陵落日生悲风三方鼎峙霸图熄玉辇金舆已陈迹冷雨寒烟满邺中惟见铜駞卧荆棘谁怜地老天亦荒宫瓦散落犹深藏千年劫火炼不化至今出土生辉光草根纒绕苔藓蚀邺中野人初未识临江太守欣得之此物不应同瓦砾殷勤拂拭重磨礲制作岂让端州工凤池先生真好古寳此乃与琼瑰同先生自昔称才俊忽见珍奇豁方寸龙香麝脐益光妍玉质金辉发清润翻思沦埋尘土乡此日还登君子堂奇姿曾识奸雄面清翫宜亲翰墨场君不见汉家诸陵在荒野玉鱼金盌无遗者早悟愚民盗一坏不如烧作鸳鸯瓦
　　陈员外奉使西域周寺副席中道别长句
　　汉家郎官头未白扈从初为两京客忽逢天边五色书万里翩翩向西域腰间寳剑七星文连旌大斾何缤纷解鞍夜卧营中月揽辔朝看陇上云黄沙断碛千回转玉闗渐近长安逺轮台霜重角声寒蒲海风高弓力软兹行骑从歴诸蕃氊帐依微絶漠间残烟古树羌夷聚逺火荒原猎骑还蕃酋出迎通汉语穹庐蒲萄酒如乳舞女争呈于阗妆歌辞尽协龟兹谱当筵半醉看呉钩上马便着金貂裘山川遥认月支窟部落能知博望侯草上风沙乱骚屑边头日暮悲笳咽行穷天尽始回辕坐对雪深还仗节归来杂遝宛马羣立谈可以收奇勲却笑古来征战苦边人空説李将军
　　蓟门老妇行
　　蓟门老妇歌且行一曲断肠多苦声时时掩面向人泣泣罢从前道姓名自言少小顔如玉金缕罗襦鬭妆束先朝丞相重清歌教得新翻太平曲雕房绣闼高嵯峨五侯七贵时经过就中艶色自无数俛首低鬟听我歌行云断絶梁尘起满座停杯惊且喜当筵一掷千黄金翻恶管弦徒聒耳只言欢乐度青春不识人间贱与贫向来风景一朝异翠钿散落随埃尘况今衰老转萧索惟有茆庐傍西郭闲来还唱旧时歌不觉一声双泪落人生岂得长少年一贫一贱皆自然铜山铸钱终饿死古往今来何足怜
　　姚少师所藏八骏图歌
　　周家八骏如飞电夙昔传闻今所见鋭耳双分秋竹批拳毛一片桃花旋肉騣叠耸高崔嵬权奇如此真龙媒霜蹄试踏层氷裂骏马欲掉长颷回瑶池宴罢归来早络月羁金照京镐紫鞚飞时逐落花雕鞍解处眠芳草由来骏骨健且驯弄影骄嘶不动尘有时渴饮天津水五花照见波粼粼圉官骑来难久驻饮向春流最深处珠衔寳勒不敢疎直恐飞腾化龙去古来善画韦与韩此畵岂同凡马看人间造次不可得苜蓿秋深烟雨寒
　　酒垆行
　　东家酒垆大道中百尺酒旗垂袅风少年两姬何窈窕当垆一笑顔花红道傍过者频回首驻马停车便呼酒垆头酒薄浑不知笑劝相欢坐来久西家酒垆相向开盈盘绮馔连金罍门前寂莫少行迹阶面夜雨生青苔由来酒徒多重色爱此红顔在垆侧暂时过眼宁尽欢囊中有钱应不惜谁将此意报西隣坐中无客且莫嗔东隣两姬一朝去门前亦无呼酒人
　　邯郸曲
　　邯郸女儿貌如花手绾双鬟盘作鸦窄襟小袖巧妆束畵得秀娥双黛绿娉娉嫋嫋十五余自矜骄态谁得如春眠不稳翠衾薄起向东风惜花落谁家寳带绣鸳鸯何处金屏开孔雀邯郸城中多贵游投金寘璧纷相求父怜母惜嫁时早比目连枝愿终好芙蓉帐深红锦幔烹犊炮羊列华馔生来不识机杼声身上罗襦防回换翻怜隣女嫁田家朝出采桑暮织麻年年辛苦事织作嫁时衣裳老还着
　　题杨谕徳所藏王孟瑞潇湘万竹图
　　王郎畵竹何神奇落笔便觉清风吹蛟龙怒奔雷雨泣沧溟倒卷云淋漓有时气酣索纸笔起鹘落谁能测纵横满眼金错刀四座阴森氷雪色九疑峰高青入天洞庭水与三江连霓旗翠羽半明灭至今遥拂苍梧烟玉堂之居逈萧爽谁与此君同一赏闗西美人襟抱清对此翛然絶尘想我亦平生爱竹流乘兴欲作潇湘游何时泛舟弄明月推蓬却听江南秋
　　楼山风木图为山西佥宪余丈题
　　楼山有木风乱鸣南枝北枝多悲声萧飕乍疑崖籁发汹涌忽讶波涛惊知君先坟在山麓忍听坟头风撼木秋声动地心欲摧夕响穿林泪盈掬翻思昔日奉慈亲甘防未备家长贫只今得禄亲已逝虽欲养志无由伸绣衣骢马外台客光华满路何辉赫冩得楼山风木图一度摩挲一凄恻看图有尽意不穷楼山有木木有风斯木可伐风可息惟有孝念无时终
　　车遥遥
　　车遥遥向何去耳边犹闻声辚辚望尽飞尘不知处妾独在空闺颦蛾对青春惟有一寸心万里随车轮愿君到家后车轮生四角不愿归时金满堂君早归家贫亦乐
　　过刘伶宅
　　旧宅无人住荒墟有路岐一生浑是醉万古复何悲白髪衔杯处青山荷插时最怜独醒者高塜亦累累
　　望岳
　　昔诵少陵诗今观岱岳奇青连齐鲁逈势压华嵩危云雾通三岛乾坤绕四陲何时上高顶细读汉唐碑
　　庚寅元夕午门侍宴观灯
　　紫禁疏鱼钥彤庭结绮楼星河临太液歌吹绕皇州皓月明仙仗华灯映防旒清时多乐事长得奉宸游二十一日发汶上马惊失坠损伤有防留济宁疗病水路回京寓宿城东铁塔寺消闷赋此录谢王蒋二太守明防上人
　　因病辞天仗行寻寳殿开六龙扶辇去五马驾车来落井多因酒沿流欲度杯承恩方疗疾候吏为相催
　　其二
　　寂歴孤城外高楼戍鼓鸣叶声霜后落鹊影镜中行一榻禅房静孤灯客思清疎钟一百八犹似上阳声
　　淮南舟中
　　逺戍鸡声晓遥堤柳色浓断云京口树残月广陵钟箫鼓官船发图书御寳封朝臣多扈从冠佩日相逢
　　舟中杂兴和王修撰时彦韵
　　野逈霏微霭川长澹落晖犊驯浮水过鸥狎近人飞暝色迎官舫春寒到客衣时看林下叟荷篠月中归
　　赠周崇晋省兄还家
　　新岁归心切南船促去程谁怜风雨夜偏感弟兄情淑景催莺语离愁逐雁声到家池草绿春梦防回惊
　　维扬怀古和胡祭酒韵
　　广陵城里昔繁华炀帝行宫接紫霞玉树歌残犹有调锦帆归去已无家楼台处处惟荒草风雨年年自落花古往今来多少恨只将哀怨付啼鸦
　　中秋宴集
　　乘月归来散玉珂又惊佳节客中过清光初上金銮殿素影先澄太液波万里闗河秋气逈九秋风露夜凉多广寒有路知天近曾听霓裳第一歌
　　同襄城伯李公被命先还南京舟中奉简
　　曾于玉帐识先公此日乘舟李郭同两叶金貂承雨露三秋画鹢驾天风谢瞻气堪摧敌班勇军声屡破戎自是将门多俊杰坐谈韬畧满胸中
　　喜萧时中状元及第
　　绣衮曾抡寳殿魁庐陵文运喜初回九重天上承恩渥八十人中识俊才蠧简防年窥夜雪龙门一日动春雷行人若向青原望定有虹光烛上台
　　送道士归桃源
　　霞佩何年别翠岑迢迢归路武陵深种来白石皆成玉炼就丹砂已化金阴洞灵符应尚在仙房瑞简得重寻桃花红徧无人到风满衣裳露满簪
　　游崇真万寿宫因访葛太常
　　崇真宫阙禁城东旧住真人向此中凤去缑山虚夜月鹤归华表怨秋风飞花入戸丹房静古木垂萝碧殿空此处忽逢勾漏令将因暇日问叅同
　　萤
　　辉辉无熖复无烟腐草逢秋火独然金井露寒光不灭画帘风静影频穿隋皇苑里明珠翠车囊中映简编何事却惊罗扇扑夜凉飞过玉阶前
　　殿试罢
　　晓开三殿降丝纶衮冕临轩防小臣红烛影催金阙曙紫霞香泛玉壶春云霄九万扶揺近礼乐三千制作新浅薄未能宣圣徳祗歌棫朴播皇仁
　　鹤骨笛
　　华表云归蜕独留裁成玉管韵悠悠数声弄罢青田晓一曲吹残赤壁秋律吕乍调惊羽化宫商遥度想仙游扬州去后知音少且共桓伊更倚楼
　　谒文丞相庙
　　国事艰危属秉钧平生慷慨竟捐身百年社稷归元土万古祠堂表宋臣已见高名垂宇宙逺瞻遗像肃冠绅当时碧血生芳草留得清芬岁岁春
　　莲花灯次胡庶子韵
　　綘蜡争烧夜景新芙蕖何事独先春恍疑金炬初归院不借清涟已絶尘光映若耶溪上女影随太华井头人若教真可浮波去太乙乘舟便脱巾
　　车驾渡江
　　朱旗畵防拥隄沙锦缆牙樯照浪花佳气逈浮江北树晓光初绚海东霞云中鸾凤扶雕辇水底鱼龙识翠华不用临流羡天堑祗今四海尽为家
　　扈从幸天寿山
　　祥云五彩防长陵地志深符郭璞经千涧尽通沧海白诸峰遥入蓟门青星临仙仗知天近云拥鸾舆识地灵此处经营时驻辇防回清跸到岩扃
　　得周编修书兼柬两京诸同年
　　别离易久觉情疎旅舍幽闲叹索居逺客每劳千里梦故人初寄一行书满城山色晴云外近海潮声过雨余禁里昔年同学者班扬文字竟何如
　　同李允周司谏游天界寺和邹侍讲韵
　　独爱山居在上方深幽浑似逺公房客留丈室同挥麈僧饭胡麻独据牀贝叶经翻频説偈莲花漏滴静焚香何时更约携琴去闲对青松坐晩凉
　　冬日扈从猎龙山同游牛首山佛窟寺和胡学士韵
　　数声清磬逺微微始觉尘踪到此稀僧向定时闻叶落客从游处见云归佛居华藏那营窟心防真乘即悟机赐得宫袍新制锦未应还羡五铢衣
　　奉和胡祭酒雪竹之作
　　雪深庭竹曙光寒覆叶凝梢冻不乾清响入林揺玉佩素花飘径防琅玕未须鹤氅扶笻去已胜龙沙仗节看莫向樽前栽玉笛梅花吹落满长安
　　烛
　　曾于鸿寳识神方长送清辉入洞房心到成灰辞绮席花如吐艶妬红妆画屏掩月兼秋冷紫陌朝天襍曙光防度似应怜逺别向人深夜泪成行
　　胡祭酒宅饮蒲萄酒席上作
　　蒲萄新酿出凉州对此还思博望侯马乳香分银瓮暖骊珠光防玉壶秋绮筵夜醉频烧烛锦帐春生罢拥裘翻笑老农耕作苦年年种秫满西畴
　　琼岛春云
　　自是蓬莱第一峯彩云千叠映芙蓉隔窗暝锁花枝湿绕殿晴添柳色浓影度仙岩常带雨光浮御苑尽成龙絪緼不独随天仗更共祥烟防九重
　　西山雪霁
　　岧嶤逺岫倚苍防积素才消拥画屏云影高连千嶂白日华光映数峯青林藏玉气樵人识氷杂流泉野客听正欲登临穷絶巘余寒犹恐在岩扄
　　南浦飞云
　　悠悠片影楚江涯漠漠轻阴傍钓家乍逐渚烟笼草色还随滩月隠芦花风吹暝霭收残雨日绚晴晖带落霞防度雁归迷宿处数声嘹唳隔寒沙
　　徐亭烟树
　　东湖老树拂晴云树里空亭识聘君莺啭绿阴初过雨鸦啼凉影半斜曛谁悬木榻延高士空致生刍吊古坟千载高风遗像在令人俛仰挹清芬
　　灌婴城
　　章江南面有荒城千载犹传汉将名狐宿断垣春草合鸦啼古堞暮烟生风云暗想精灵聚茆土长垂竹帛荣独有离离霜后树还如赤帜绕行营
　　绳金塔
　　地藏舍利隠金绳百尺浮屠试一凭云里高标惊过客月中孤影伴残僧风传铃铎和朝梵星绕阑干杂夜灯向夕始知临眺久苍苍烟树入钟陵
　　浴仙池
　　不向瑶池醉锦筵却从下界戏清涟氷壶影浸芙蓉露玉镜香防翡翠烟白鹤已随仙骨化青娥长得世人怜春来水面浮萍发犹似灵风坠翠钿
　　五月六日赐观西湖
　　玉珂龙影出长楸诏许西湖揽辔游云气连山常带雨风声度壑逈疑秋树含飞翠沾衣湿泉作垂虹绕涧流中使淹留归向晩水纹轻漾采莲舟
　　送胡直方下第南归
　　百战词塲白髪生词华五色世空惊贫来冯谖空弹铗归去刘蕡久擅名柳外烟深笼马色花边日暖度莺声青云浩荡非难遇天遣奇才独晩成
　　正旦后送兵部尚书赵公还镇
</div>
    <div class="pagination">
<a href="石仓历代诗选_page625.html">上一页</a><span>...</span><a href="石仓历代诗选_page621.html">621</a><a href="石仓历代诗选_page622.html">622</a><a href="石仓历代诗选_page623.html">623</a><a href="石仓历代诗选_page624.html">624</a><a href="石仓历代诗选_page625.html">625</a><span class="current-page">626</span><a href="石仓历代诗选_page627.html">627</a><a href="石仓历代诗选_page628.html">628</a><a href="石仓历代诗选_page629.html">629</a><a href="石仓历代诗选_page630.html">630</a><a href="石仓历代诗选_page631.html">631</a><span>...</span><a href="石仓历代诗选_page627.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
