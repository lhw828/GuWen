<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 498 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 498 页/共 1083 页</h1>
    <div class="content">　　钦定四库全书
　　御定全唐诗巻四百二十九
　　白居易
　　自题写真【时为翰林学士】
　　我貌不自识李放写我真静观神与骨合是山中人蒲栁质易朽麋鹿心难驯何事赤墀上五年为侍臣况多刚狷性难与世同尘不惟非贵相但恐生祸因宜当早罢去収取云泉身
　　遣懐【自此后诗在渭村作】
　　寓心身体中寓性方寸内此身是外物何足苦忧爱况有假饰者华簪及髙盖此又疎于身复在外物外操之多惴栗失之又悲悔乃知名与器【一作利】得防俱为害頺然环堵客萝蕙为巾带自得此道来身穷心甚泰
　　渭上偶钓
　　渭水如镜色中有鲤与鲂偶持一竿竹悬钓在【一作至】其傍微风吹钓丝嫋嫋十尺长谁知【一作身虽】对鱼坐心在无
　　何乡昔有白头人亦钓此渭阳钓人不钓鱼七十得文王况我垂钓意人鱼又【一作亦】兼忘无机两不得但弄秋水光兴尽钓亦罢归来饮我觞
　　隐几
　　身适忘四支心适忘是非既适又忘适不知吾是谁百体如槁木兀然无所知方寸如死灰寂然无所思今日复明日身心忽两遗行年三十九嵗暮日斜时四十心不动吾今其庶几
　　春眠
　　新浴肢体畅独寝神魂安况因夜深坐遂成日髙眠春被薄亦暖朝深更闲却忘人间事似得枕上仙至适无梦想大和难名言全胜彭泽醉欲敌曹溪禅何物呼我觉伯劳声关关起来妻子笑生计春茫然
　　闲居
　　空腹一醆粥饥食有余味南檐半牀日暖卧因成睡緜拥两膝竹几支双臂从旦直至昏身心一无事心足即为富身闲乃当贵富贵在此中何必居髙位君看裵相国金紫光照地心苦头尽白才年四十四乃知髙盖车乘者多忧畏
　　夏日
　　东窗晩无热北户凉有风尽日坐复卧不离一室中中心本无系亦与出门同
　　适意二首
　　十年为旅客常有饥寒愁三年作谏官复多尸素羞有酒不暇饮有山不得游岂无平生志拘牵不自由一朝归渭上泛如不系舟置心世事外无喜亦无忧终日一蔬食终年一布裘寒来弥嬾放数日一梳头朝睡足始起夜酌醉即休人心不过适适外复何求
　　早嵗从旅游颇谙时俗意中年忝班列僃见朝廷事作客诚已难为臣尤不易况余方且介举动多忤累直道速我尤诡遇非吾志胷中十年内消尽浩然气自从返田亩顿觉无忧媿蟠木用难施浮云心易遂悠悠身与世从此两相弃
　　首夏病间
　　我生来几时万有四千日自省于其间非忧即有疾老去虑渐息年来病初愈忽喜身与心泰然两无苦况兹孟夏月清和好时节微风吹裌衣不寒复不热移榻树阴下竟日何所为或饮一瓯茗或吟两句诗内无忧患迫外无职役羁此日不自适何时是适时
　　晩春酤酒
　　百花落如雪两鬓垂作丝春去有来日我老无少时人生待富贵为乐常苦迟不如贫贱日随分开愁眉卖我所乘马典我旧朝衣尽将酤酒饮酩酊歩行归名姓日隐晦形骸日变衰醉卧黄公肆人知我是谁
　　兰若寓居
　　名宦老慵求退身安草野家园病嬾归寄居在兰若薜衣换簪组藜杖代车马行止辄自由甚觉身潇洒晨游南坞上夜息东庵下人间千万事无有关心者
　　麴生访宿
　　西斋寂已暮叩门声樀樀知是君宿来自拂尘埃席村家何所有茶果迎来客贫静似僧居竹林依四壁厨灯斜影出檐雨余声滴不是爱闲人来同此夕
　　闻庾七左降因咏所懐
　　我病卧渭北君老谪巴东相悲一长叹薄命与君同既叹还自哂哂叹两未终后心诮前意所见何迷蒙人生大块间如鸿毛在风或飘青云上或落泥涂中衮服相天下傥来非我通布衣委草莽偶去非吾穷外物不可必中懐须自空无令怏怏气留滞在心胷
　　荅卜者
　　病眼昏似夜衰鬓防如秋除却须衣食平生百事休知君善易者问我决疑不不卜非他故人间无所求
　　归田三首
　　人生何所欲所欲唯两端中人爱富贵髙士慕神仙神仙须有籍富贵亦在天莫恋长安道莫寻方丈山西亰尘浩浩东海浪漫漫金门不可入琪树何由攀不如归山下如法种春田
　　种田意已决决意复何如卖马买犊使徒歩归田庐迎春治耒耜候雨辟菑畬策杖田头立躬亲课仆夫吾闻老农言为稼慎在初所施不卤莽其【一作所】报必有余上求奉王税下望僃家储安得放慵惰拱手而曳学农未为鄙亲友勿笑余更待明年后自拟执犂锄
　　三十为近臣腰间鸣佩玉四十为野夫田中学锄谷何言十年内变化如此速此理固是常穷通相倚伏为鱼有深水为鸟有髙木何必守一方窘然自牵束化吾足为马吾因以行陆化吾手为弹吾因以求肉形骸为异物委顺心犹足幸得且归农安知不为福况吾行欲老瞥若风前【一作中】烛孰能俄顷间将心系荣辱
　　秋游原上
　　七月行已半早凉天气清清晨起巾栉徐歩出柴荆露杖笻竹冷风襟越蕉轻闲携弟侄辈同上秋原行新枣未全赤晩瓜有余馨依依田家叟设此相逢迎自我到此村徃来白发生村中相识乆老防皆有情留连向暮归树树风蝉声【一作鸣】是时新雨足禾黍夹道青见此令人饱何必待西成
　　九日登西原宴望【同诸兄弟作】
　　病爱枕席凉日髙眠未辍弟兄呼我起今日重阳节起登西原望懐抱同一豁移座就菊丛餻酒前罗列虽无丝与管歌笑随情发白日未及倾顔酡耳已热酒酣四向望六合何空阔天地自乆长斯人几时活请看原下村村人死不歇一村四十家哭葬无虚月指此各相勉良辰且欢恱
　　寄同病者
　　三十生二毛早衰为沈疴四十官七品拙宦非由他年【一作面】顔日枯槁时命日蹉跎岂独我如此圣贤无奈何回观亲旧中举目尤可嗟或有终老者沈贱如泥沙或有始壮者飘忽如风花穷饿与夭促不如我者多以此反自慰常得心平和寄言同病者回叹且为歌
　　游蓝田山卜居
　　脱置腰下组摆落心中尘行歌望山去意似归乡人朝蹋玉峰下暮寻蓝水滨拟求幽僻地安置疎慵身本性便山寺应须旁悟眞
　　村雪夜坐
　　南窗背灯坐风霰暗纷纷寂莫深村夜残雁雪中闻
　　东园玩菊
　　少年昨已去芳嵗今又阑如何寂莫意复此荒凉园园中独立乆日澹风露寒秋蔬尽芜没好树亦凋残唯有数丛菊新开篱落间携觞聊就【一作自】酌为尔一留连忆我少小日易为兴所牵见酒无时节未饮已欣然近从年长来渐觉取乐难常恐更衰老强饮亦无欢顾谓尔菊花后时何独鲜诚知不为我借尔暂开顔
　　观稼
　　世役不我牵身心常自若晩出防田亩闲行旁村落累累绕场稼啧啧羣飞雀年丰岂独人禽鸟声亦乐田翁逢我喜默起具尊【一作杯】杓敛手笑相延社酒有残酌媿兹勤且敬藜杖为淹泊言动任天眞未觉农人恶停杯问生事夫种妻儿获筋力苦疲劳衣食常单簿自慙禄仕者曽不营农作饱食无所劳何殊卫人鹤
　　闻哭者
　　昨日南邻哭哭声一何苦云是妻哭夫夫年二十五今朝北里哭哭声又何切云是母哭儿儿年十七八四邻尚如此天下多夭折乃知浮世人少得垂白发余今过四十念彼聊自恱从此明镜中不嫌头似雪
　　新构亭台示诸弟侄
　　平台髙数尺台上结茅茨东西疏二牖南北开两扉芦帘前后巻竹簟当中施清泠白石枕疏凉黄葛衣开襟向风坐夏日如秋时啸傲颇有趣窥临不知疲东窗对华山三峰碧参差南檐当渭水卧见云帆飞仰摘枝上果俯折畦中葵足以充饥渴何必慕甘肥况有好羣从旦夕相追随
　　自吟拙什因有所懐
　　嬾病每多暇暇来何所为未能抛笔硏时作一篇诗诗成澹无味多被众人嗤上怪落声韵下嫌拙言词时时自吟咏吟罢有所思苏州及彭泽与我不同时此外复谁爱唯有元防之谪【一作趁】向江陵府三年作判司相去二千里诗成逺不知
　　东坡【一作陂】秋意寄元八
　　寥落野陂畔独行思有余秋荷病叶上白露大如珠忽忆同赏地曲江东【一作南】北隅秋池【一作歩】少逰客唯我与君俱啼蛩隐红蓼瘦马蹋青芜当时与今日俱是暮秋初节物苦相似时景亦无余唯有人分散经年不得书
　　闲居
　　深闭竹间扉静埽松下地独啸晩风前何人知此意看山尽日坐枕帙移时睡谁能从我游使君心无事
　　咏拙
　　所禀有巧拙不可改者性所赋有厚薄不可移者命我性愚且憃我命薄且屯问我何以知所知良有因亦曽举两足学人蹋红尘从兹知性拙不觧转如轮亦曽奋六翮髙飞到青云从兹知命薄摧落不逡廵慕贵而厌贱乐富而恶贫同此【一作出】天地间我岂异于人性命茍如此反则成苦辛以此自安分虽穷每欣欣葺茅为我庐编蓬为我门缝布作袍被种谷充盘飱静读古人书闲钓清渭滨优哉复游哉聊以终吾身
　　咏慵
　　有官慵不选有田慵不农屋穿慵不葺衣裂慵不缝有酒慵不酌无异尊常空有琴慵不弹亦与无同家人告饭尽欲炊慵不舂亲朋寄书至欲读慵开封尝闻叔夜一生在慵中弹琴复鍜铁比我未为慵
　　冬夜
　　家贫亲爱散身病交游罢眼前无一人独掩村斋卧冷落灯火闇离披帘幕破策策窗户前又闻新雪下长年渐省睡夜半起端坐不学坐忘心寂莫安可过兀然身寄世浩然心委化如此来四年一千三百夜
　　村中留李三固言宿
　　平生早游宦不道无亲故如我与君心相知应有数春明门前别金氏陂中遇村酒两三杯相留寒日暮勿嫌村酒薄聊酌论心素请君少踟蹰系马门前树明年身若健便拟江湖去他日纵相思知君无觅处后防既茫茫今宵君且住
　　友人夜访
　　檐间【一作前】清风簟松下明月杯幽意正如此况乃故人来
　　游悟眞寺诗【一百三十韵】
　　元和九年秋八月月上我游悟眞寺寺在王顺山去山四五里先闻水潺湲自兹舍车马始渉【一作歩】蓝溪湾手拄青竹杖足蹋白石滩渐怪耳目旷不闻人世喧山下望山上初疑不可攀谁知中有路盘折通岩巓一息幡竿下再休石龛邉龛间长丈余门户无扃关仰【一作俯】窥不见人石发垂若鬟惊出白蝙蝠双飞如雪飜囘首寺门望青崖夹朱轩如擘山腹开置寺于其间入门无平地地窄虚空寛房廊与台殿髙下随峰峦岩崿无撮土树木多瘦坚根株抱石长屈曲虫蛇蟠松桂乱无行四时郁芊芊枝梢嫋青翠【一作清吹】韵若风中日月光不透緑隂相交延幽鸟时一声闻之似寒蝉首憩宾位亭就坐未及安须防开北户万里明豁然拂檐虹霏微绕栋云回旋赤日间白雨隂晴同一川野绿簇草树眼界吞秦原渭水细不见汉陵小于拳却顾来时路萦纡映朱防历历上山人一一遥可观前对多寳墖风铎鸣四端栾栌与户牖恰恰金碧繁云昔迦叶佛此地坐涅槃至今铁鉢在当底手迹穿西开玉像殿白佛森比肩斗薮尘埃衣礼拜冰雪顔叠霜为袈裟贯雹为华鬘逼观疑鬼功其迹非雕镌次登观音堂未到闻栴檀上阶脱双履敛足升浄【一作瑶】筵六楹排玉镜四座敷金钿黒夜自光眀不待灯烛然众寳互低昻碧佩珊瑚幡风来似天乐相触声珊珊白珠垂露凝赤珠滴血殷防缀佛髻上合为七寳冠双缾白琉璃色若秋水寒隔缾见舍利圆转如金丹玉笛何代物天人施祗园吹如秋鹤声可以降灵仙是时秋方中三五月正圆宝堂豁三门金魄当其前月与寳相射晶光争鲜妍照人心骨冷竟夕不欲眠晓寻南墖路乱竹低婵娟林幽不逢人寒蝶飞翾翾山果不识名离离夹道蕃足以疗饥乏摘尝味甘酸道南蓝谷神紫伞白纸钱若嵗有水旱诏使修苹蘩以地清浄故献奠无荤膻危石叠四五嵬欹且刓造物者何意堆在岩东偏冷滑无人迹苔点如花牋我来登上头下临不测渊目手足掉不敢低头看风从石下生薄人而上抟衣服似羽翮开张欲飞骞三面峰峰尖刀劒攒徃徃【一作悠逺】白云过决开露青天西北日落时夕晖红团团千里翠屏外走下丹沙丸东南月上时夜气青漫漫百丈碧潭底写出黄金盘蓝水色似蓝日夜长潺潺周回绕山转下视如青环或铺为慢流或激为奔湍澄最深处浮出蛟龙涎侧身入其中悬磴尤险艰【一作难】扪萝蹋樛木下逐饮涧猨雪迸起白鹭锦跳惊红鳣歇定方盥潄濯去支体烦浅深皆洞彻可照脑与肝但爱清见底欲寻不知源东崖饶怪石积甃苍琅玕温润发于外其间韫璵璠卞和死已乆良玉多弃捐或时泄光彩夜与星月连中顶最髙峰拄天青玉竿上不得岂我能攀援上有白莲池素【一作紫】葩覆清澜闻名不可到处所非人寰又有一片石大如方尺甎插在半壁上其下万仭悬云有过去师坐得无生禅号为定心石长老世相传却上谒仙祠蔓草生緜緜昔闻王氏子羽化升上其西晒药台犹对芝术田时复眀月夜上闻黄鹤言回寻画龙堂二叟鬓发斑想见聼法时欢喜礼印坛复归泉窟下化作龙蜿蜒阶前石孔在欲雨生白烟徃有写经僧身静心精专感彼云外鸽羣飞千翩翩来添硏中水去吸岩底【一作下】泉一日三往复时节长不经成号圣僧弟子名杨难诵此莲花偈数满百亿千身壊口不壊舌根如红莲颅骨今不见石函尚存焉粉壁有吴画笔彩依旧鲜素屏有禇书墨色如新干灵【一作名】境与异迹周览无不殚一游五昼夜欲返仍盘桓我本山中人误为时网牵牵率使读书推挽令効官既登文字科又忝谏诤员拙直不合时无益同素餐以此自慙惕戚戚常寡欢无成心力尽未老形骸残今来脱簪组始觉离忧患及为山水游弥得纵疎顽野麋断羁绊行走无拘挛池鱼放入海一往何时还身着居士衣手把南华篇终来此山住永谢区中缘我今四十余从此终身闲若以七十期犹得三十年
　　酬张十八访宿见赠【自此后诗为赞善大夫时所作】
　　昔我为近臣君常稀到门今我官职冷唯君来往频我受狷介性立为顽拙身平生虽寡合合即无缁磷况君秉髙义富贵视如云五侯三相家眼冷不见君问其所与游独言韩舍人其次即及我我媿非其伦胡为谬相爱嵗晩逾勤勤落然頽檐下一话夜达晨牀单食味薄亦不嫌我贫日髙上马去相顾犹逡廵长安乆无雨日赤风昏昏怜君将病眼为我犯埃尘逺从延康里来访曲江滨所重君子道不独媿相亲
　　朝归书寄元八
　　进入閤前拜退就廊下餐归来昭国里人卧马歇鞍却睡至日午起坐心浩然况当好时节雨后清和天柿树绿隂合王家庭院寛缾中鄠县酒墙上终南山独眠仍独坐开襟当风前禅师与诗客次第来相看要语连夜语须眠终日眠除非奉朝谒此外无别牵年长身且健官贫心甚安幸无急病痛不至苦饥寒自此聊以【一作以此聊自】适外缘不能干唯应【一作为】静者信难为动者言台中元侍御早晩作郎官未作郎官际无人相伴闲
　　酬呉七见寄
　　曲江有病客寻常多掩关又闻马死来不出身更闲闻有送书者自起出门看素缄署丹字中有琼瑶篇口吟耳自聼当署忽翛然似潄寒玉氷【一作水】如闻商风首章叹时节末句思笑言嬾慢不相访隔街如隔山尝闻陶潜语心逺地自偏君住安邑里左右车徒喧竹药闭深院琴尊开小轩谁知市南地转作壶中天君本上清人名在石堂间不知有何过谪作人间仙常恐嵗月满飘然归紫烟莫忘蜉蝣内进士有同年
　　昭国闲居
　　贫闲日髙起门巷昼寂寂时暑放朝参天隂少人客槐花满田地仅絶人行迹独在一牀眠清凉风雨夕勿嫌坊曲逺近即多牵役勿嫌禄俸薄厚即多忧责平生尚恬旷老大宜安适何以养吾真官闲居处僻
　　喜陈兄至
　　黄鸟啼欲歇青梅结半成坐怜春物尽起入东园行携觞嬾独酌忽闻叩门声闲人犹喜至何况是陈兄从容尽日语稠叠长年情勿轻一醆【一作杯】酒可以话平生
　　赠杓直
　　世路重禄位【一作位禄】栖栖者孔宣人情爱年寿夭死者顔渊二人如何人不奈命与天我今信多幸抚已媿前贤已年四十四又为五品官况兹知足外别有所安焉早年以身代直赴逍遥篇近嵗将心地回向南宗禅外顺世间法内脱区中缘进不厌朝市退不恋人寰自吾得此心投足无不安体非导引适意无江湖闲有兴或饮酒无事多掩关寂静夜深坐安稳日髙眠秋不苦长夜春不惜流年委形老小外忘懐生死间昨日共君语与余心膂然此道不可道因君聊强言
　　寄张十八
　　饥止一箪食渴止一壶浆出入只一马寝兴止一牀此外无长物于我有若亡胡然不知足名利心遑遑念兹弥嬾放积习遂为常经旬不出门竟日不下堂同病者张生贫僻住延康慵中每相忆此意未能忘迢迢青槐街相去八九坊秋来未相见应有新诗章早晩来同宿天气转清凉
　　题玉泉寺
　　湛湛玉泉色悠悠浮云身闲心对定水清浄两无尘手把青笻杖头戴白纶巾兴尽下山去知我是谁人
　　朝回游城南
　　朝退马未困秋初日犹长回辔城南去郊野正清凉水竹夹小径萦回绕川冈仰看晩山色俯弄秋泉光青松系我马白石为我牀常时簪组累此日和身忘旦随鹓鹭末暮游鸥鹤旁机心一以尽两处不乱行谁辨心与迹非行亦非藏
　　舟行【江州路上作】
　　帆影日渐髙闲眠犹未起起问鼓枻人已行三十里船头有行灶炊稻烹红鲤饱食起婆娑盥潄秋江水平生沧浪意一旦来游此何况不失家舟中载妻子
　　湓浦早冬
　　浔阳孟冬月草木未全衰祗抵【一作祗】长安陌凉风八月时日西湓水曲独行吟旧诗蓼花始零落蒲叶稍离披但作城中想何异曲江池
　　江州雪
　　新雪满前山初晴好天气日西骑马出忽有亰都意城栁方缀花檐冰才结穗须防风日暖处处皆飘坠行吟赏未足坐叹销何易犹胜岭南看雰雰不到地



</div>
    <div class="pagination">
<a href="御定全唐诗_page497.html">上一页</a><span>...</span><a href="御定全唐诗_page493.html">493</a><a href="御定全唐诗_page494.html">494</a><a href="御定全唐诗_page495.html">495</a><a href="御定全唐诗_page496.html">496</a><a href="御定全唐诗_page497.html">497</a><span class="current-page">498</span><a href="御定全唐诗_page499.html">499</a><a href="御定全唐诗_page500.html">500</a><a href="御定全唐诗_page501.html">501</a><a href="御定全唐诗_page502.html">502</a><a href="御定全唐诗_page503.html">503</a><span>...</span><a href="御定全唐诗_page499.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
