<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 653 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 653 页/共 1044 页</h1>
    <div class="content">　　身在天涯梦在秦归时未卜见时频浔阳江上秋风过传得琵琶与别人
　　少年行
　　镂金鞍子百花装三尺流虹饮血光白日报仇官市上青春调笑酒垆傍
　　徐防
　　落花怨
　　晓起西园望空阶散落红自嗟根蒂浅不敢怨东风
　　潘纬
　　蚕妇吟
　　采桑复采桑无嗟为蚕饥食君筐中叶还君机上丝还君丝织君绮贫女养蚕不得着惜尔抽丝为人死
　　李奎
　　阳春曲
　　三月江南春草芳水边栁丝百尺长流莺乍啭千金堰紫燕双栖文杏梁家家曲里调鹦鹉处处箫声引凤皇凤皇台上花争发翡翠楼前鸟并翔别有蓝桥通蕙渚更怜斜狭接横塘横塘女儿多艳妆锦琴瑶瑟为谁张能歌白雪留人醉不管春阳断客肠
　　万表
　　江南曲
　　客从潮阳来夜泊秦淮口乡语人不知儿童闻拍手
　　张元凯
　　闺词
　　忆昔初嫁君明珠照緑云今日君离别飞蓬乱不结忘我久食贫游赵复游秦秦人未逐客安能返乡国琴瑟昔在御莫不静而好自君久别离房栊生青草弹琴无知音调瑟多苦心弦繁曲亦乱月落花隂隂
　　边词
　　久隷行伍间尚在偏禆下寒霜生铁衣秋风劲弓弝执鞭乃吾分窘辱何须讶卫青亦人奴敢遽辞笞骂
　　采菱词
　　菱角何纎纎菱叶何田田鸳鸯与鸂鶒对对浮清川采菱白晢郎荡桨后复前偶逢西家姝隔浦来采莲娇容入花乱素腕随荇牵要住语绸缪风动裠带偏采采忘采角但采叶在船赠我双莲子庶几不空还
　　匣劒行
　　生长夫差国家住专诸里鍜链昆吾成一匣明秋水秋水泠泠声绕扉凄清中夜蛟龙归空庐独抱朗月卧髙天飒动霜华飞提携神物无人觉何来白虹长在握锋芒卫霍耀天山精灵荆聂倾河岳结客纷纷向五陵呼卢博采且浮沉宁输百万留三尺悬在腰间酬寸心鸊鹈新淬光如彗照见人间不平事玉玦金镮日月间匣中一匊明珠泪严城吹角秋夜清风凄月肃邻鸡鸣擥衣起舞欲拔劒无乃嵗久青苔生莫牙空老无人齿世人共宝铅刀耳幕南塞北行路难酬恩报怨竟谁是沦落沉埋一蒯缑耻将弹铗动诸侯丰城不掩干霄气越石何嗟绕指柔
　　张如兰
　　歩虚词天妃宫作
　　春入仙宫放碧桃月华一防映初潮夜中斗柄方移转云外仙童弄玉箫
　　陈鹤
　　丽人篇
　　云为蝉鬓霞为裳文轩绣戸逞新妆白莲未作风中色丹桂先移月里香洛川立处花横水楚馆歌时声在梁伤心半倚同心扇留客双飞并蒂觞杨栁垂丝空系念蛱蜨聮羣只断肠欲把芳心托缄素锦书杂泪不成行
　　桃花美人行
　　鸾帏鸳阁恋无因珠镜牙牀久自尘相逢栁絮心还乱相见桃花意转新聊作逍遥歩独立可怜春春日春花复可怜春心飘荡讵能前自知顔色非春色自惜今年异昔年眉凋难学栁歩弱不成莲臂褪瑚钏鬓谢凤皇钿行随双蜨偏羞寡坐同孤月却憎圆羞寡憎圆两意深桃花桃叶一般新但识花心非妾性不将折取寄离人
　　相逢行赠孔员外
　　白马绾青丝华鞭控锦羁蹀躞黄金陌照耀緑杨枝来自鄞江道还过越溪水相逢碧荷畔共入花间语
　　陈第
　　后出塞
　　万里秋风海上生驱车今复戍檀城天寒夜渡韦沟水马尾凝氷碎有声
　　陆之裘
　　黄雀儿
　　黄雀儿无食我谷家中有釜县里有斛黄雀儿尔胡不仁朝食我谷暮食我谷东家无网罗西舎无黏竿南村无弓箭北邻无弹丸家人为汝辛苦不得闲黄雀儿莫欺人城中小儿利汝肥捕汝日暮鬻市门黄雀儿莫饱食饱食身渐肥东飞化为蛤
　　吕时臣
　　襄阳蹋铜鞮
　　青蒲没汉水白马度襄阳男儿但得意何处非故乡
　　徐渭
　　射雁篇赠朱生
　　去年射雁黄浦口三军进酒齐为夀今年射雁复何处海舶停沙大桅竪君本临洮豪杰士汉时六郡良家子作客羞为堂下人射生惯落云中羽腰间束矢插两房连年驱贼如驱羊辕门待士近不薄朝来归兴何洋洋丈夫有遇有不遇去留之间向谁语
　　沈明臣
　　前溪曲
　　林塘何处好独有前溪路笑语隔花闻歌声连水度歌舞向前溪前溪明月里莫道春夜长春光似流水春水前溪长春云緑树齐门前车马散正及曙乌啼前溪浣纱去花落汚春泥骑马侬边过见郎头自低汲水向前溪空瓶侬自提郎家溪上住只是隔东西
　　子夜四时歌
　　东风吹月出照见妾家楼荡子从戎去边霜尚满头河汉青天转空房丹鸟飞汗从郎背拭香是隔年衣桂影团团月芙蓉叶叶霜捣衣过夜半几日废流黄冻折银瓶水尘枯宝瑟弦非闗妾无梦妾夜几曽眠
　　游女曲
　　逸态娇姿袭兰麝宫前风栁腰肢借翠盘流雪珠衣缷珠衣缷归曲房怜夜短惜春长
　　采莲曲
　　生长江南惯采莲棹歌声里鬭婵娟十三十四年相亚覆额低眉各可怜
　　荷叶莲枝水面齐采花归去夕阳低緑芜一道分南北犹有歌声绕大隄
　　少女明妆出采莲双头并蒂独心怜不知金钏何时堕空手来归意惘然
　　白面红妆二八春藏羞不肯过东邻偶从緑水桥边去谁道荷花妬杀人
　　月照波纹似鸭头一船双桨荡中流采莲不道罗裠湿归晒雕栏夜不收
　　妾在江东郎在西采香曽到若邪溪同行女伴低头说泪染新红白苎衣
　　采莲童曲
　　小童玉不如手攀荷叶嬉鸳鸯惊起去花下女儿知
　　少年行
　　宝马娇嘶引少年青丝窣地铁连钱锦街十二春风起吹得杨花满绣鞯
　　夏夜曲
　　月白金铺水阁开夜凉星汉在瑶台佳人自度前溪曲声入荷花风里来
　　前艳曲
　　翠被凭谁携鄂渚巫山空自说行云若将花比君顔色花为东风减十分
　　灵和殿栁欲三眠吹尽东风未着绵张绪不来肠已断小楼无赖夕阳前
　　兰臯别业竹枝词
　　青黄梅气暖凉天红白花开正种田燕子巢边泥带水鹁鸪声里雨如烟
　　雨过髙田水落沟瓦桥鱼上栁梢头梅子青酸盐似雪樱桃红熟酒如油
　　呼雏逐妇总堪怜时雨时晴各一天厨割小鲜来海市菜添新馔出江田
　　乌桕红红生穉叶紫兰茁茁吐新苗龙须緑折风前笋凤尾青添雨后蕉
　　园中髙树鸟分窠门外小池钱贴荷晓散乌鸦千防细晚归白鹭一行多
　　麦叶蛏肥客可餐楝花鲚熟子盈盘家家鍜磨声初发四月江村有薄寒
　　若邪词
　　嫣然越女胜荷花荡漾轻舟过若邪红藕牵丝风欲断緑杨撩影日初斜
　　采香謡
　　呉姬十五采红香几阵风飘罗带长莲子池头青簇簇低飞只恐碍鸳鸯
　　夏宫乐
　　卧起丹绡画漏迟传宣又作纳凉期微风桂树千秋殿明月荷花百子池
　　西湖采莼曲
　　西湖莼菜胜东呉三月春波緑满湖新样越罗裁窄袖着来人说似罗敷
　　子夜歌
　　一曲春风子夜歌相望只是隔银河梁间片月盈盈水不照郎君照妾多
　　两曲红绫子夜歌鸳鸯梦醒较谁多合欢不是裁缝狭纎女机头少一梭
　　三曲行云子夜歌不禁朝暮眼前多双星合处偷看月到得侬边没绛河
　　周天球
　　中秋长干曲
　　内桥南走是长干十里平铺白玉寒踏尽马蹄尘不动半窓明月此中看
　　花灯百队走儿童尽道仙娥降月中纵是霓裳看不见白毫光里度香风
　　玉笙低引紫箫长不许商音断客肠听到月斜才入破飞来七十二鸳鸯
　　居节
　　呉门春游曲
　　濠上花深翡翠楼楼前白月涌江流香风两岸笙歌合夜夜烧灯照客舟
　　春江花月满春烟夜夜琵琶宿画船城上乌啼霜又落紫檀槽暖不成眠
　　谁家年少恣春游翠幄朱旗三橹舟齐唱棹歌江似沸黄莺啼杀不回头
　　周诗
　　寒夜曲
</div>
    <div class="pagination">
<a href="御选宋金元明四朝诗_page652.html">上一页</a><span>...</span><a href="御选宋金元明四朝诗_page648.html">648</a><a href="御选宋金元明四朝诗_page649.html">649</a><a href="御选宋金元明四朝诗_page650.html">650</a><a href="御选宋金元明四朝诗_page651.html">651</a><a href="御选宋金元明四朝诗_page652.html">652</a><span class="current-page">653</span><a href="御选宋金元明四朝诗_page654.html">654</a><a href="御选宋金元明四朝诗_page655.html">655</a><a href="御选宋金元明四朝诗_page656.html">656</a><a href="御选宋金元明四朝诗_page657.html">657</a><a href="御选宋金元明四朝诗_page658.html">658</a><span>...</span><a href="御选宋金元明四朝诗_page654.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
