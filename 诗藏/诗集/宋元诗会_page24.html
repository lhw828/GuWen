<!DOCTYPE html>
<html>
<head>
    <meta charset="UTF-8">
    <title>宋元诗会 - 第 24 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 24 页/共 221 页</h1>
    <div class="content">　　真定述事
　　莫嫌屯垒是边州试听山河説上游帐下文书三幕府马前鞾靺五诸侯王藩故社经涂国侠窟余风解报仇四十年来民缓带使君何事不轻裘
　　拟杜子美峡中意
　　天入虚楼倚百层四方遥谢此登临惊风借壑为寒籁落日容云作暝隂岘井北抛王粲宅楚衣南逐女嬃砧十年不识长安道九籥宸开紫气深
　　春宴行乐家园
　　园芿初干小雨泥饮壶游屐况亲携身轻早蝶千回舞技痒新禽百种啼乗饮草茵侵坐輭畏风桃绶向林低阳晖自有留人意衔照髙楼未遽西
　　落花
　　坠素翻红各自伤青楼烟雨忍相忘将飞更作回风舞已落犹成半面妆沧海客归珠迸泪章台人去骨遗香可能无意传双蝶尽付芳心与蜜房
　　将到都先献枢密太尉相公
　　再试州旟验不才却将憔悴到中台相车问罢同牛喘大厦成时与燕来今日谋猷须丙魏他年賔客但邹枚西园闻道余春在尚及花前防灔杯
　　和致政燕侍郎舟中寄晏尚书
　　异时仙阁对三休顿首辞荣动防旒疏广故僚供祖帐鸱夷尽室付归舟侧堦生玉怀欢宴列壁图山代逺游新句渐髙尘累少紫芝岩曲要相求
　　送越州陆学士
　　梅天霞破候旗干乡树依然越絶间挟防当年逢掖去懐章此日绣衣还亭余内史浮觞水路入仙人取箭山牛酒盛夸先墅宴不妨春诏得亲颁
　　成都
　　风物繁雄古奥区十年伧父巧论都云藏海客星间石花识文君酒处垆两劔作关屏对绕二江聨练平铺此时全盛超西汉还有渊云作颂无
　　九日宴射
　　佳节慿髙驻防旗亭臯雾罢转晨曦堋间羽集号猿后台外尘飞戏马时芳菊治疴争泛蘂丹萸辟恶徧传枝明年此防知何处醉玉頽山不用辞
　　程密学知益州
　　墀涂昼对别尧蓂细札芝泥袭绶馨三蜀旧台呼辐宠十连新府梦刀灵云梯霁日明钩栈雨阁苍苔蚀劒铭只恐廉襦歌未厌荧煌归应六符星
　　题北楼
　　少城西北之髙楼此地苍茫天意秋惊风白日忽已晩落叶长年相与愁极塞云物自惨澹趋林鸟雀时啁啾缨上朔尘久不洗安得手弄沧江流
　　蜀地海棠繁媚有加腻干丰条苒弱可爱北方所未见诸公作诗流播西人余素好玩不能自黙然所道皆在前人陈迹中如国风申章亦无愧云
　　蜀国天余煦珍葩地所宜浓芳不隐叶并艶欲燃枝襞防分羣萼均霞防万蕤浅深双絶态啼笑两妍姿绛节排烟竦丹釭落带垂回文锦官日传信到边迟
　　余昔游云台观谒希夷先生陈抟祠堂缅想其人今追作此诗
　　仙馆三峯下年华百嵗中梦休孤蝶徃蜕在一蝉空蘂笈防言秘宵晨浩气通丹遗防后鼎林遣御余风宿雾沈荒白余霞委暗红峨眉有归约飞步与谁同
　　怀古聎望
　　城闉聊属聎千古恨悠悠夏享空台毁韩亡故社留庙祠旌颍凤溪水识巢牛春色依林动晨烟傍戍浮庌驺闲自集田鹤呌相求町篠夤縁宻川葭靃靡柔栎墟迷郑鄙隗路隔轩游感昔如吾辈曽经几斛愁
　　咏史
　　古有容容福人讥龊龊员生贪巧作奏死戒直如欲重髙门地非论媚灶天诗书大儒冢丝竹后堂旃东阁翻刍马西园窃瘗钱道谋谁执咎户选不因贤朱鼓成妖日羌雏入贺年须防反室诏终取阖门怜异日谗成锦先时黙似蝉空贻后人叹流涕掩青编
　　览蜀宫故城作
　　国破江山老人亡岸谷摧鸟飞今日屋鹿聚向时台故苑犹霏雪荒池但劫灰頳遗糊处壤阖记数残枚恨月窥林下悲风覔陇来依城狐独速失厦鷰徘徊废社才存树隂垣自上苔有情惟杜宇长为故王哀
　　集海云鸿庆院
　　地胜祠仍古春余物徧华山云时抱石佛雨不萎花岭挟楼梯峻岩牵殿墄斜淙谿杂环佩怪蔓走龙蛇供坐僧飞鉢香园客戏沙吾游真草草深意属青霞
　　次韵和季长学士正月二十八日出郊见寄之什【邦人以是日祠保夀侯及唐杜丞相云】
　　雅俗传祠日年华重宴辰初阳澹江雾小雨破街尘客盖浮轻吹斋刀俨后陈林芳催兎目原色换龙鳞壤路歌声杂褠倡舞疉新持杯徧酬客惟欠眼中人
　　十日宴江渎亭
　　节去欢犹在賔来赏更延悠扬初短日凄乍寒天霁沼元非涨秋花自少妍蚁留新献酎蕙续不残烟戏鰋冲余藻游龟避折莲流芳真可惜从此遂凋年
　　浣花泛舟
　　早夏清和在晴江沿时岸风揺鼓吹波日乱旌旗醉帟牵缃蔓游鬟扑绛防树来惊浦进山失悟舟移雅俗西南盛归轺东北驰此欢那复得抛恨寄天涯
　　重阳不见菊
　　蜀地秋髙未拟寒翠苞如粒露华干重阳已过君休恨留取金英晩节看
　　过摩诃池【二首】
　　十顷隋家旧凿池池平树尽但回隄清尘满道君知否半是当年浊水泥
　　池边不见帛兰船麦陇连云树绕天百嵗兴衰已如此争教东海不为田
　　九日食餻
　　飇馆轻霜拂曙袍糗餈花饮鬬分曹刘郎不敢题餻字空负诗中一世豪
　　王　珪
　　【字禹玉成都华阳人后徙舒弱嵗竒警出语惊人举进士通判扬州召直集贤院为盐铁判官迁知制诰为翰林学士知开封府复召入为学士嘉祐中立皇子中书召珪草诏珪曰此大事也非面受防不可明日请对得上谕始属草欧阳修叹曰此真学士也英宗在位之四年诏兼端明殿学士神宗即位迁学士承防熙寜九年进同中书门下平章事拜左仆射哲宗朝封岐国公年六十七薨于位諡曰文珪诗文名世而相业无称时号三防宰相云】
　　梅花
　　冷香疑到骨琼艶几堪餐半醉临风折清吟拂晓观赠春无限意和雪不知寒桃李有惭色枯枝托并栏依韵恭和圣制龙图天章阁观三圣御书
　　半夜传君召西清阅帝文笔回丹穴凤歌起沛乡云御幄金虬转仙墀羽仗分为章自天纵况复睿心勤
　　和王原叔内翰有怀
　　暮钥严温省宵铃静浴堂银花无柰萎瑶草又还芳梦久闻仙笛班清犯晓霜帝阍何所叩一炷祝尧香
　　依韵恭和圣制上元观灯
　　雪消华月满仙台万烛当楼宝扇开双凤云中扶辇下六鼇海上驾山来镐宫春酒霑周宴汾水秋风陋汉才一曲升平人尽乐君王又进紫霞杯
　　次韵和元厚之平羌
　　诏收新土凤林东四百年来一战功葱岭自横秦塞上金城还落汉图中轻裘坐欵无遗策折箭来庭有旧风零雨未蒙音已捷不劳归旅咏周公
　　闻仲谔脂米川大防
　　神兵十万忽乗秋西碛妖氛一夕收匹马不嘶榆塞外长城自起玉关头君王别绘凌烟阁将帅今轻定逺侯莫道无人能报国红旗行去取凉州
　　金陵怀古
　　怀乡访古事悠悠独上江城满目秋一鸟带烟来别渚数帆和雨下归舟萧萧暮吹惊红叶惨惨寒云压旧楼故国凄凉谁与问人心无复更风流
　　大飨明堂庆成
　　皇祐更秋律明堂奉帝禋粢盛虽荐德霜露本怀亲于赫朝三后思文秩百神九筵交玉币重屋近星辰防幄留飚御清坛堕月津衣冠汉仪旧金石舜韶新受胙开宣室鸣钟降紫宸羣隂光复旦叶气斗回春灵贶丛千祝丰恩渗四垠慙非老词笔徒学焕尧文
　　和呉相公从驾至开宝寺庆夀崇因阁
　　崇因开宝构金碧昼相辉禁跸随曦驭层城转斗机梵音狮子吼妙相鸽王归洛水浮神篆天花散御衣塔疑从地涌檐拟入云飞上行乗今果羣趋惧昨非慧珠常自照法雨徧成霏但起真如念梯梁不可几
　　宫词【三十首】
　　皷角三声夜奏严夕斋清庙宿重帘殿前太尉横银仗指防金盆御水添
　　昨日龙舆幸宝文宸毫金轴展风云前朝御印从头折重整牙籖甲乙分
　　盘龙新织翠云裘简防黄封玉匣收防备秋来供御着金箱捧入曝衣楼
　　十三垂髻碧螺松学舞经年后苑中近日昭仪抄姓字一时宣拨入东宫
　　丽日祥烟锁禁林樱桃初熟杏成隂年年翠辇来游幸花落春宫一寸深
　　夕宴中秋醉广寒阆风银阙锁三山美人半夜歌明月声在玉壶天地间
　　六龙观稼奉宸游齐贺丰年荐麦秋后苑宴同卿相出内官金盒送来麰
　　崇文殿里胜蓬莱绣柱扶天秘阁开典籍校讐三馆外图书多出禁中来
　　天外明河翻玉浪楼西凉月涌金盆香销甲乙牀前帐宫锁玲珑闭殿门
　　夜寒金屋篆烟飞灯烛分明在紫薇漏永禁宫三十六宴囘争踏月轮归
　　晩吹翩翩动翠旗炉烟千疉瑞云飞何人奏对偏移刻御史天香隔绣衣
　　金井秋啼络纬声出花宫漏报严更不知谁是金鸾直玉宇沈沈夜气清
　　纱幔薄垂金麦穗帘钩纎挂玉葱条楼西别起长春殿香碧红泥透蜀椒
　　翠钿贴靥轻如叶玉凤雕钗嫋欲飞拂晓贺来皇帝阁防衣金胜近龙衣
　　锁声金掣閤门环帘卷真珠十二间别殿春风呼万嵗中丞新押散朝班
　　御案横金殿幄红扇开云表露天容太常奏备三千曲乐府新调十二钟
　　三月金明柳絮飞岸花堤草弄春时数船百戏催宣赐御辇今年不上池
　　内人稀见水秋千争擘珠帘帐殿前第一锦标谁夺得右军输却小楼船
　　禁里春浓蝶自飞御蚕眠处弄新丝碧窻尽日教鹦鹉念得君王数首诗
　　御座垂帘绣额单氷山重疉贮金盘玉清迢递无尘到殿角东西五月寒
　　钓线沈波漾彩舟鱼争芳饵上龙钩内人急捧金盘接拨刺红鳞跃未休
　　禁里宫莺晓未啼千牛仗下报班齐银袍五百趋龙尾天子临轩赐御题
　　内苑宫人学打毬青丝飞控紫花骝朝朝结束防宣唤一様真珠络辔头
　　后苑归来月上初天歌吹引六鸾舆春风料峭余寒重犹索金函览奏书
　　中宫赐雪玉成峯滴露堆寒冷照空三十六窻明月夜嫦娥浑在水晶宫
　　两班齐贺玉关清新奏熙州曲破成画鼓连声催攧徧玉人多半未知名
　　博士当年教玉筝六宫谁敢鬬新声如今旧曲无心理宝柱一行秋鴈横
　　黄昏锁院听宣除翰长平明趂起居撰就白麻先进草金泥降出内中书
　　雪晴鳷鹊楼边月风落昭阳殿后梅炉炭灺消香兽暖独拈香箸拨红灰
　　玉兎何年上月宫夜深捣药特无踪神丹不老嫦娥鬓乞取刀圭驻玉容



</div>
    <div class="pagination">
<a href="宋元诗会_page23.html">上一页</a><span>...</span><a href="宋元诗会_page19.html">19</a><a href="宋元诗会_page20.html">20</a><a href="宋元诗会_page21.html">21</a><a href="宋元诗会_page22.html">22</a><a href="宋元诗会_page23.html">23</a><span class="current-page">24</span><a href="宋元诗会_page25.html">25</a><a href="宋元诗会_page26.html">26</a><a href="宋元诗会_page27.html">27</a><a href="宋元诗会_page28.html">28</a><a href="宋元诗会_page29.html">29</a><span>...</span><a href="宋元诗会_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
