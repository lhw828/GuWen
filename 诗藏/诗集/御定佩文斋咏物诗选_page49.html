<!DOCTYPE html>
<html>
<head>
    <meta charset="UTF-8">
    <title>御定佩文斋咏物诗选 - 第 49 页/共 386 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋咏物诗选 - 第 49 页/共 386 页</h1>
    <div class="content">


　　御定佩文斋咏物诗选卷三十六
　　钦定四库全书
　　御定佩文斋咏物诗选巻三十七
　　社日类
　　五言古
　　社前遭田父泥饮美严中丞　【唐】杜　甫
　　歩屧随春风邨邨自花柳田翁逼社日邀我尝春酒酒酣夸新尹畜眼未见有廻头指大男渠是弓弩手名在飞骑籍长番歳时久前日放营农辛苦救衰朽差科没则巳誓不举家走今年大作社拾遗能住否叫妇开大瓶盆中为吾取感此气扬扬须知风化首语多虽杂乱说尹终在口朝来偶然出自卯将及酉久客惜人情如何拒邻叟髙声索果栗欲起时被肘指挥过无礼未觉邨野丑月出遮我畱仍嗔问升斗
　　七言古
　　春社祠　　　　　　　　　【明】瞿　佑
　　十日一风五日雨社前拜祝神巳许瓦盆潋灔斟浊醪
　　髙爼纵横荐肥羜呜呜笛声坎坎鼓俚曲山歌互呑吐老巫狡狯神有灵传得神言为神舞祭余分肉巫自与醉里狂言相尔汝小儿觅饼大儿扶头上神花付邻女
　　五言律
　　社日　　　　　　　　　　【唐】杜　甫
　　九农成徳业百祀发光辉报效神如在馨香旧不违南翁巴曲醉北鴈塞声微尚想东方朔诙谐割肉归
　　今朝当社日　　　　　　　【宋】戴复古
　　今朝当社日明日是花朝佳节惟宜饮东池适见招绿深杨柳重红透海棠娇自笑鬓边雪多年不肯消
　　社前　　　　　　　　　　【宋】谢　翺
　　无家借燕住离别又经年客馆依山上春分到社前雨来换宿水云起暗晴川飒飒吹衣帯因风问去船
　　七言律
　　乙酉社日偶题　　　　　　【宋】杨万里
　　愁边节里两相闗茶罢呼儿检歴看社日雨多晴较少春风晩暖晓犹寒也知散策郊行去其奈縁谿路未干緑暗红明非我事且寻野蕨作蔬盘
　　社日僧舍风雨　　　　　　【宋】刘　宰
　　借蔬香积共晨炊客里良辰总不知孺子从渠均胙肉南翁无处听巴词神鸦得志饱终日巢燕无心来及时风雨聒人聋转甚半钟浊酒可能治
　　社日　　　　　　　　　　【明】甘　瑾
　　枫树林边雨脚斜儿童祈赛竞喧哗鸡豚上戊家家酒莺燕东风处处花野径归时扶醉客丛祠祭罢集神鸦濒湖生意愁多潦预祝污邪载满车
　　社日出游　　　　　　　　【明】方太古
　　邨邨社鼓隔谿闻赛祀归来客半醺水缓山舒逢日暖花明柳暗值春分平田白洫流新雨絶壁青枫挂断云策杖提壶随所适野夫何不可同羣
　　七言絶句
　　社日　　　　　　　　　　【唐】张　演
　　鵞湖山下稻粱肥豚栅鸡栖对掩扉桑柘影斜春社散家家扶得醉人归
　　春社　　　　　　　　　　【宋】陆　游
　　太平处处是优场社日儿童喜欲狂且看参军唤苍鹘京都新禁舞斋郎
　　社日　　　　　　　　　　【宋】方　岳
　　燕子今年掯社来翠瓶犹有去年梅丁宁莫管杏花俗付与春风一道开
　　社中　　　　　　　　　　【明】陈宪章
　　桑林伐鼓酒如川秋社钱多春社钱尽道升平长官好五风十雨更年年
　　其二
　　社屋新成燕子来山丹未落野棠开三三两两儿童戏弄水扳花日几回
　　其三
　　社酒开顔一百家春风先动长官衙东君也解游人意红白交开树树花
　　社日　　　　　　　　　　【明】石　珤
　　春风帘幕驻晴云社酒杯深我对君燕子未来花不语绿芜寒雀共斜曛











　　御定佩文斋咏物诗选巻三十七
　　钦定四库全书
　　御定佩文斋咏物诗选巻三十八
　　寒食类
　　五言古
　　六年寒食洛下宴游赠冯李二少尹
　　【唐】白居易
　　丰年寒食节美景洛阳城三尹皆强健七日尽晴明东郊踏青草南园攀紫荆风拆海橊艶露坠木兰英假开春未老宴合日屡倾珠翠混花影管弦藏水声佳防不易得良辰亦难并听吟歌暂辍看舞杯徐行米价贱如土酒味浓于此时不尽醉但恐负平生殷勤二曹长各捧一银觥
　　七言古
　　初入秦川路逄寒食　　　　【唐】明　皇
　　洛阳芳树映天津灞岸垂杨窣地新直为经过行乐地不知虚度两京春去年余闰今年早曙色和风着花草
　　可怜寒食与清明光辉并在长安道自从闗路入秦川争道何人不戏鞭公子途中妨蹴踘佳人马上废秋千渭水长桥今欲度悤悤渐见新丰树逺看骊岫入云霄预想汤池起烟雾烟雾氛氲水殿开暂拂香泉归去来今歳清明行巳晩明年寒食更相陪
　　寒食陆浑别业　　　　　　【唐】宋之问
　　洛阳城里花如雪陆浑山中今始发旦别河桥杨柳风夕卧伊川桃李月伊川桃李正芳新寒食山中酒复春野老不知尧舜力酣歌一曲太平人
　　奉和圣制初入秦川路寒食应制
　　【唐】张　说
　　上阳柳色唤春归临渭桃花拂水飞总为朝廷廵幸去顿敎京洛少光辉昨从分陜山南口驰道依依渐花柳入闗正投寒食前还京遂落清明后路上天心重豫游御前恩赐特风流便幕那能镂鸡子行宫善巧贴毛裘渭桥南渡花如扑麦垅青青断人目汉家行树直新丰秦地骊山抱温谷香池春澑水初平预欢浴日照京城今歳随宜过寒食明年陪宴作清明
　　寒食城东即事　　　　　　【唐】王　维
　　清谿一道穿桃李演漾绿蒲涵白芷谿上人家凡几家落花半落东流水蹴踘屡过飞鸟上秋千竞出垂杨里少年分日作遨游不用清明兼上巳
　　五言律
　　寒食应制　　　　　　　　【唐】韦承庆
　　凤城春色晩龙禁早晖通旧火收槐燧余寒入桂宫莺啼正隐叶鸡鬪始开笼蔼蔼瑶山满仙歌始乐风寒食清明早赴王门率成　　【唐】李　峤
　　游客趋梁邸朝光入楚台槐烟乘晓散榆火应春开日带晴虹上花随早蝶来雄风乘令节余吹拂轻灰和常州崔使君寒食夜　　　【唐】孙　逖
　　闻道清明近春庭向夕阑行游昼不厌风物夜宜看斗柄更初转梅香暗里残无劳秉华烛晴月在南端
　　寒食　　　　　　　　　　【唐】杜　甫
　　寒食江邨路风花髙下飞汀烟轻冉冉竹日净晖晖田父要皆去邻家闹不违地偏相识尽鸡犬亦忘归
　　寒食　　　　　　　　　　【唐】王　建
　　田舍清明日家家出火迟白衫眠古巷红索搭髙枝纱带生难结铜钗重欲垂斩新依踏尽还似去年时
　　寒食宴城北山池　　　　　【唐】羊士谔
　　别馆青山郭游人折柳行落花经上已细雨带清明鶗鴂流芳暗鸳鸯曲水平归心何处醉宝瑟有余声
　　雨中寒食　　　　　　　　　羊士谔
　　令节逄烟雨园亭但掩闗佳人宿妆薄芳树防绳闲归思偏消酒春寒为近山花枝不可见惆怅灞陵间
　　寒食行次冷泉驿　　　　　【唐】李商隐
　　归途仍近节旅宿倍思家独夜三更月空庭一树花介山当驿秀汾水绕闗斜自怯春寒苦那堪禁火賖
　　东都寒食　　　　　　　　【唐】陈　润
　　江南寒食早二月杜鹃鸣日暖山初绿春寒雨欲晴浴蚕看社日改火待清明更喜田好令人忆邵平
　　寒食日作　　　　　　　　【宋】徐　铉
　　厨冷烟初禁门开日更斜东风不好事吹落满庭花过社纷纷燕新晴淡淡霞京都盛游观谁访子云家
　　寒食　　　　　　　　　　【宋】王禹偁
　　寒食江都郡青旗卖楚醪楼台藏绿柳篱落露红桃妓女穿轻屐笙歌泛小舠使君慵不出愁坐读离骚
　　寒食　　　　　　　　　　【宋】陈与义
　　草草随时事萧萧傍水门浓阴花照野寒食柳围邨客袂空佳节莺声忽故园不知何处笛吹恨满清尊
　　寒食郊行书事　　　　　　【宋】范成大
　　野店垂杨歩荒祠苦竹丛鹭窥芦泊水乌啄纸钱风媪引红妆女儿扶烂醉翁深邨好时节应为去年丰
</div>
    <div class="pagination">
<a href="御定佩文斋咏物诗选_page48.html">上一页</a><span>...</span><a href="御定佩文斋咏物诗选_page44.html">44</a><a href="御定佩文斋咏物诗选_page45.html">45</a><a href="御定佩文斋咏物诗选_page46.html">46</a><a href="御定佩文斋咏物诗选_page47.html">47</a><a href="御定佩文斋咏物诗选_page48.html">48</a><span class="current-page">49</span><a href="御定佩文斋咏物诗选_page50.html">50</a><a href="御定佩文斋咏物诗选_page51.html">51</a><a href="御定佩文斋咏物诗选_page52.html">52</a><a href="御定佩文斋咏物诗选_page53.html">53</a><a href="御定佩文斋咏物诗选_page54.html">54</a><span>...</span><a href="御定佩文斋咏物诗选_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
