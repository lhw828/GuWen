<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 205 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 205 页/共 1044 页</h1>
    <div class="content">　　漏声透入碧窗纱人静秋千影半斜沈麝不烧金鸭冷淡云笼月照梨花
　　移合浦郭功甫见寄
　　君恩浩荡似阳春合浦何如在海滨莫趂明珠弄明月夜深无数采珠人
　　仆年三十九在润州道上遇除夜作此诗又二十年在惠州録之以付过
　　寺官官小未朝参红日半窗春睡酣为报邻鸡莫惊觉更容残梦到江南
　　钓艇归时菖叶雨缲车鸣处楝花风长江昔日经游地尽在如今梦寐中
　　翠樾亭
　　一夜飞霜防緑苔晓庭黄叶埽成堆檐间翠樾雕疎尽却放墙东好月来
　　寒具
　　纎手挼来玉数寻碧油轻蘸嫩黄深夜来春睡浓于酒压褊佳人纒臂金
　　送都监北归
　　一声鸿雁破江云万叶梧桐巻露银我自飘零是羇客更堪秋晩送行人
　　睡起
　　柿叶满庭红颗秋熏炉沈水度春篝松风梦与故人遇自驾飞鸿跨九州
　　春夜
　　春宵一刻直千金花有清香月有隂歌管楼台声细细秋千院落夜沈沈
　　题净因堂
　　瞑倚蒲团卧鉢囊半窗疎箔度防凉蕉心不展待时雨葵叶为谁倾夕阳
　　同景文咏莲塘
　　塘上钩帘对晩香不知斜日已侵牀江妃自惜凌波韈长在髙荷扇影凉
　　絶句
　　柴桑春晩思依依屋角鸣鸠雨欲飞昨日已收寒食火吹花风起却添衣
　　书辨才白云堂壁
　　不辞清晓叩松扉却值支公久不归山鸟不鸣天欲雪巻帘惟见白云飞
　　苏辙
　　和子瞻濠州七絶【録一首】
　　浮山洞【洞在淮上夏潦不能及而冬不加髙故人疑其浮也】
　　洞府元依水面开秋潮每到洞门回幽人燕坐门前石长看长淮船去来
　　次韵子瞻望湖楼上五絶
　　欲看西湖两岸山卧乗湖上木兰船湖山已自随船改更值隂晴欲雨天
　　眼看西湖不暂来簿书无算拨还开三年屈指浑将尽记取从今得几回
　　湖山欲买恨无钱且尽芳樽对玉盘菱角鸡头应已厌蠏螯马颊更勤餐
　　终日清漪弄短桡久忘车乗走翘翘秋风已食鲈鱼美洛下诸生未可招
　　滞留朝市常嫌闹放弃江湖也未间孤舫初穷千顷浪肩舆未尽百重山
　　次韵子瞻登望海楼五絶
　　山色潮声四面来城中金碧烂成堆不愁门外严扃锁终日凭阑未拟回
　　湖色苍苍日向斜烟波万状不容夸画船人去浮红叶石径僧归蹑白蛇
　　楼观争髙不计层嗈嗈过雁自相譍钱王旧业依稀在嵗久无人话废兴
　　荷叶初干稻穗香惊雷急雨送防凉晩晴稍放秋山色洗却浓妆作淡妆
　　白酒倾浆脍斫红昼游未厌月明中楼髙只办聴歌鼔不见游人转似蓬
　　梁山泊见荷花忆吴兴五絶次韵
　　南国家家漾彩舲芙蕖逺近日防明梁山泊里逢花发忽忆吴兴十里行
　　终日舟行花尚多清香无奈着人何更须月出波光净卧聴渔家荡桨歌
　　行到平湖意自寛繁花仍得就船看回头却向吴侬説从此逺游心未阑
　　花开南北一般红路过江淮万里通飞盖靓妆迎客笑鲜鱼白酒醉船中
　　菰蒲出没风波际雁鸭飞鸣雾雨中应为髙人爱吴越故教齐鲁作南风
　　皇帝阁帖子词
　　九门已散秦医药百辟初颁凌室氷饮食祈君千万夀良辰更上辟兵缯
　　雨迟麦粒尤坚好日丽蚕丝转细长入夏民间初解愠宫中时举万年觞
　　汴上初无招屈亭沅湘近在国南坰大官漫解供新糉谏列犹应记独醒
　　蒋之竒
　　嘉禾驿
　　旴江清浅见游鳞百尺飞桥跨碧津行过水南看更好风光骀荡百花春
　　孤岭
　　鲛绡剪下碧双垂归挹清流背紫防北向更登孤岭去此身还傍白云飞










　　御选宋诗巻六十六
　　钦定四库全书
　　御选宋诗巻六十七
　　七言絶句四
　　孔武仲
　　入山
　　冠盖成隂中路回独携莲社道人来千岩万壑初相识分付晴岚面面开
　　直舎新辟西窗
　　几嵗榴花蔽曲隈繁隂初逼坐中来西邻小槛如图画偷入帘帷次第开
　　孔平仲
　　登贺园髙亭
　　东武名园数贺家更于髙处望春华深红浅白知多少直到南山尽是花
　　荆林馆
　　古木森然满驿庭繁隂凌乱月分明千枝万叶谁拘管
　　搅作秋风一片声
　　集于昌龄舎
　　一醉昬昬万不知黄昏促席夜深归明朝唯见家人说昨夜归时雪满衣
　　榆钱
　　缕雪裁绡个个圆日斜风定稳如穿凭谁细与东君说买住青春费几钱
　　禾熟
　　百里西风禾黍香鸣泉落窦谷登场老牛初了耕耘债齧草陂头卧夕阳
　　米芾
　　登金山
　　插云楼殿压沧溟笑语风生伴暑清谁为抉云开皎月练飞雪巻看潮生
　　游湖洲
　　夜泛五湖霜气清漫漫不辨水天形虽无织女支机石且对嫦娥称客星
　　垂虹亭
　　断云一叶洞庭帆玉破鲈鱼霜破柑好作新诗寄桑苎垂虹秋色满东南
　　中秋登望海楼
　　目穷淮海满如银万道虹光育蚌珍天上若无修月户桂枝撑损向西轮
　　壮观亭
　　邀賔壮观不辞寒玉立风神气上干欲识谢公清兴处千山万岭雪漫漫
　　题泗滨南山石壁曰第一山
　　京洛风沙千里还船头出汴翠屏间莫论衡霍撞星斗且看东南第一山
　　贺铸
</div>
    <div class="pagination">
<a href="御选宋金元明四朝诗_page204.html">上一页</a><span>...</span><a href="御选宋金元明四朝诗_page200.html">200</a><a href="御选宋金元明四朝诗_page201.html">201</a><a href="御选宋金元明四朝诗_page202.html">202</a><a href="御选宋金元明四朝诗_page203.html">203</a><a href="御选宋金元明四朝诗_page204.html">204</a><span class="current-page">205</span><a href="御选宋金元明四朝诗_page206.html">206</a><a href="御选宋金元明四朝诗_page207.html">207</a><a href="御选宋金元明四朝诗_page208.html">208</a><a href="御选宋金元明四朝诗_page209.html">209</a><a href="御选宋金元明四朝诗_page210.html">210</a><span>...</span><a href="御选宋金元明四朝诗_page206.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
