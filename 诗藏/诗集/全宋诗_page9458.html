<!DOCTYPE html>
<html>
<head>
    <meta charset="UTF-8">
    <title>全宋诗 - 第 9458 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9458 页/共 11672 页</h1>
    <div class="content">    胙日忽惊冬作春，暖气吹人软欲倒。
    惟余桃李未着花，便恐蛰虫偷出窖。
    南风未了却北风，一夜吹翻青玉昊。
    今晨冷傍笔管生，似妒吟边事幽计。
    司寒作意欲再雪，冻雀求哀不容祷。
    令人还忆柳柳州，解道千山绝飞鸟。
    谁教爱雪却嫌寒，欢喜十分九烦恼。
    诗人冻死不足怜，冻死犹应谈雪好。
    寄声滕六何似休，净尽将云为侬扫。

杨万里　从丁家洲避风行小港，出荻港大江三首
    蓼岸藤湾隔尽人，大江小汉绕成轮。
    围蔬放荻不争地，种柳坚堤非买春。
    匏瓠放教俱上屋，渔樵相倚自成邻。
    夜来更下西风雪，荞麦梢头万玉尘。

杨万里　从丁家洲避风行小港，出荻港大江三首
    荻篱萧洒昵来新，茅屋横斜尽不真。
    乾地种禾那用水，湿芦经火自成薪。
    鸟居鱼笑三百里，菜把活他千万人。
    白浪打天风动地，何曾惊著一微尘。

杨万里　从丁家洲避风行小港，出荻港大江三首
    芦挥尘尾话清秋，柳弄腰支舞绿洲。
    引得江风颠入骨，戏抛波浪过於楼。
    十程拟作一程快，一日翻成十日留。
    未到大江愁未到，大江到了更添愁。
    
    
杨万里　从范至能参政游石湖精舍坐间走笔二首
    孤塔鸥边迥，千岩镜里看。
    折花倩人插，摘叶护窗寒。
    不是无相识，相从却是难。
    归舟望精舍，已在白云端。

杨万里　从范至能参政游石湖精舍坐间走笔二首
    震泽分波入，垂虹隔水看。
    何须小风起，生怕牡丹寒。
    政坐诸峰好，端令落笔难。
    催人理归棹，落日许无端。

杨万里　从提举黄元章登齐山寺，後上清岩翠微亭。望郡城，左清溪，右大江
    西山落日浴长江，并贯清溪作一光。
    千嶂围来天四合，孤城涌出水中央。
    楼台王塔云间见，杨柳金堤镜里长。
    客子要穷秋浦眼，翠微亭上上清旁。

杨万里　促织
    一声能遣一人愁，终夕声声晓未休。
    不解缫丝替人织，强来出口促衣裘。

杨万里　翠樾亭前莺巢
    仰听金衣语，偶窥莺妇巢。
    深穿乔木里，危挂弱枝稍。
    啄菢双双子，经营寸寸茅。
    何时雏脱壳，新唘响交交。

杨万里　村店竹床
    村店事事无，秋热夜夜至。
    一双好竹床，无人将去睡。

杨万里　答赋永丰宰黄岩老投赠五言古句
    吾友萧东夫，今日陈后山。
    道肥诗弥瘦，世忙渠自闲。
    不见逾星终，每思即凄然。
    邻邑黄永丰，与渠中表间。
    黄语似萧语，已透最上关。
    道黄不是萧，萧乃随我前。
    佳句鬼所泣，盛名天甚悭。
    诗人只言黠，犯之取饥寒。
    端能不惧者，放君据诗坛。

杨万里　答胡伯圆赠诗
    澹老郎君阿永贤，渥洼财驾折金鞭。
    只今两子似连璧，一建双旌开二天。
    白马将军震交址，青钱学士即甘泉。
    弟兄蕙茂仍兰发，顿有机云在眼前。

杨万里　答胡仲方赠诗
    畴昔昭王渡楚江，得萍斗大嚼甘芳。
    因君黄绶作此悬，问古青苹何处乡。
    民乐弦歌爱言偃，天将桃李醉河阳。
    望郎旧说为邑宰，邑宰今看为望郎。

杨万里　答陆务观佛祖道院之戏
    老禅分得破丛林，薄供微斋也不曾。
    道院敕差权院事，筠庵身是住庵僧。
    人间赤日方如火，松下清风独似冰。
    别有暮春沂水在，为君一滴洒千灯。

杨万里　答提点纲马驿程刘修武二首
    公干当年子建亲，景文今代大苏宾。
    绝知将种仍诗种，不放骚人与外人。

杨万里　答提点纲马驿程刘修武二首
    解道征鸿数字秋，清於雪碗映冰瓯。
    老来笔底心无毒，交割风光与子休。

杨万里　答徐子材谈绝句
    受业初参且半山，终须投换晚唐间。
</div>
    <div class="pagination">
<a href="全宋诗_page9457.html">上一页</a><span>...</span><a href="全宋诗_page9453.html">9453</a><a href="全宋诗_page9454.html">9454</a><a href="全宋诗_page9455.html">9455</a><a href="全宋诗_page9456.html">9456</a><a href="全宋诗_page9457.html">9457</a><span class="current-page">9458</span><a href="全宋诗_page9459.html">9459</a><a href="全宋诗_page9460.html">9460</a><a href="全宋诗_page9461.html">9461</a><a href="全宋诗_page9462.html">9462</a><a href="全宋诗_page9463.html">9463</a><span>...</span><a href="全宋诗_page9459.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
