<!DOCTYPE html>
<html>
<head>
    <meta charset="UTF-8">
    <title>檇李诗系 - 第 5 页/共 137 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>檇李诗系 - 第 5 页/共 137 页</h1>
    <div class="content">　　今年二月冻初融睡起苕溪緑向东客子光隂诗卷里杏花消息雨声中西庵禅伯还多病北栅儒生只固穷忽忆轻舟寻二子纶巾鹤氅试春风
　　送熊博士赴瑞安令
　　衣冠衮衮相逢处草木萧萧未变时聚散同惊一枕梦悲欢各诵十年诗山林有约吾当去天地无情子亦饥笑领铜章非失计歳寒心事欲深期
　　观雨
　　山客龙钟不解耕开轩危坐看隂晴前江后岭通云气万壑千林送雨声海压竹枝低复举风吹山角晦还明不嫌屋漏无干处正要羣龙洗甲兵
　　题东家壁
　　斜阳步屧过东家便置清尊不煑茶高栁光隂初罢絮嫩鳬毛羽欲成花羣公天上分时栋闲客江边管歳华醉里吟诗空跌宕借君素壁落栖鸦
　　三月二十日闻徳音寄李徳升席大光新有召命皆寓永州
　　尘隔斗牛三月余徳音再与万方初又防天地寛今歳且扫轩窗读我书自古安危闗政事随时忧喜到樵渔零陵并起扶颠手九庙无归计莫疎
　　除夜
　　城中爆竹已残更朔吹翻江意未平多事鬓毛随节换尽情灯火向人明比量旧歳聊堪喜流转殊方又可惊明日岳阳楼上去岛烟湖雾看春生
　　登岳阳楼
　　洞庭之东江水西帘钩不动夕阳迟登临吴蜀横分地徙倚湖山欲暮时万里来游还望逺三年多难更凭危白头吊古霜风里老木苍波无限悲
　　对酒
　　陈留春色撩诗思一日捜肠一百回燕子初归风不定桃花欲动雨频来人间多待须防禄梦里相逢记此杯白竹扉前容醉舞烟邨渺渺欠高台
　　感事
　　防乱那堪説干戈竟未休公卿危下走江汉故东流风断黄龙府云移白鹭洲云何舒国步持底副君忧世事非难料吾生本自浮菊花纷四野作意为谁秋
　　絶句
　　野鸭飞无数桃花湿满枝竹舆鸣细雨山客有新诗
　　题池亭
　　聊将两蓬鬓起照千丈镜微波喜揺人小立待其定
　　墨梅
　　洁白江南万玊妃别来防度见春归相逢京洛浑依旧只是缁尘染素衣
　　秋夜
　　中庭淡月照三更白露洗空河汉明莫遣西风吹叶尽却愁无处着秋声
　　西省酴醿架上残雪可爱戏同王元忠席大光赋
　　酴醿花底当年事夜雪糢糊照酒阑北省今朝枝上雪还揩病眼作花看
　　窦园醉中
　　海棠脉脉要诗催日暮紫绵无数开欲识此花竒絶处明朝有雨试重来
　　重阳有感
　　忆得甲辰重九日天恩曽预宴城东龙沙此日西风冷谁折黄花寿两宫
　　春寒
　　二月巴陵日日风春寒未了怯园公海棠不惜胭脂色独立蒙蒙细雨中
　　次韵傅子文絶句
　　风雨门前十日泥荒街相伴只笻枝从今老子都无事落尽园花不赋诗
　　寻诗
　　楚酒困人三日醉园花经雨百般红无人画出陈居士亭角寻诗满袖风
　　邨景
　　黄昏吹角闻呼鬼清晓持竿看牧鹅蚕上楼时桑叶少水鸣车处稻苗多
　　芙蓉
　　白髪飘萧一病翁暮年身世药瓢中芙蓉墙外垂垂发九月凭阑未怯风
　　代葛亚卿作
　　君住江濵起画楼妾居海角送潮头潮中有妾相思泪流到楼前更不流
　　青墩看牡丹【考见题咏】
　　一自边尘入汉闗十年伊洛路漫漫青墩溪畔龙钟客独立东风看牡丹
　　懐二禅者
　　残年不复徙他邦长与两禅同夜缸坐到更深都寂寞雪花无数落天窗
　　沈学士晦
　　晦字元用钱塘人微时徙居崇徳举宣和状元御试防题举子不能条对晦精通象数一挥千言祐陵于闻喜宴上以御诗宠之除著作郎金人攻汴从肃王出质后得还为给事中高宗将召为中书舎人有论其布衣时事帝白顷在金营见其慷慨士人细行岂足为终身累耶然卒出知平江乞以建康太平镇江池鄂五郡兵连横守江与韩世忠犄角金必不敢渡召募敢战练习期年京口可成强藩赵鼎称其激昂卒不果用进徽猷阁直学士终知郓州
　　题独秀山
　　老鹤下遥天昂昂在林表霜毛临野人逸气秋天杳矫矫颜始安不受冠带绕清真自嵇阮一醉万事了读书空谷中生刍白驹皎长哦五君咏极目送飞乌
　　竹溪
　　寒流穿清閟支径入翠防山深古木合林静珍禽飞居人本避世游客亦忘机归路晚烟暝新月照柴扉
　　游松阳百仭山
　　山头白云如擘絮竹鸡无声鸠唤妇团团朝日上林梢寒食梨花溪口路一峰独秀横溪隂青林倒影千丈深上有白龙蛰幽洞歳旱往往能为霖如今寂寞空山里古屋荒坛冷红紫防看前度种花人他年来作巢居子
　　竹岭
　　九月乱山中﨑岖处处同谿流因雨涨木叶着霜红人迹千年絶松声万壑空寻幽自可问不复叹途穷
　　松阳上方山居五首
　　月斜树影穿窗入雨过山泉绕舎鸣野寺中宵人不睡蒲团布衲悟无生
　　山中寒早野隂薄惨惨黄昏欲雨时市逺无人与沽酒地炉松火自烧梨
　　天畔羣峰一草亭半溪烟雨花冥冥老翁投老得此景日与谿山同醉醒
　　此生真与世相忘投老生涯寄上方洗足闗门枕书睡连山松桧雨浪浪
　　学道空山歳月深丹成初试马蹄金犹余一勺丹泉水洗尽人间名利心
　　吕朝士渭老
　　渭老一作濵老字圣求嘉兴人宣和末朝士有集不传仅从赵师秀序其词中得一诗称其讽咏中卒寓爱君忧国意不但弄笔墨清新俊逸而已又有句云忧国忧身到白头此生风雨一沙鸥又云尚喜山河归帝子可怜麋鹿入王宫又云未湔嵇绍血谁发谏臣章缙绅巨贤多录稿家藏但不窥全帙未能为刋行由此序观之则当时已无镂本矣惜哉
　　伤世
　　尘断征车杳云低毳帐深古今那有此天地亦何心王尚书希吕
　　希吕字仲行宿州人高宗南渡寓居嘉兴第进士为正言上章劾佞臣张説出知庐州累迁吏部尚书天性刚劲尝切论近习用事上变色欲起希吕挽御衣极言之致政归无屋可居上为赐钱造第入直赋景物
　　玊堂昼永暑风微防防飞花落小池徙倚幽阑凭问讯夏莺飞出万年枝
　　本觉寺三过堂【考见后】
　　门外惊风吹细沙入门水气湛清华呼童试向人间看岩桂应开第二花
　　赵都监善应
　　善应字彦逺又字庆公汉王元佐之后建炎间与其父自汴避地崇徳之洲钱因家焉洲钱在县西北二十七里周遭皆水形如钱布故名南渡时士大夫避地者二十余家苏师徳吕正已及赵氏父子皆在焉善应生汝愚范令机扁其里曰生贤绍熙中与苏吕诸公迭主诗盟即祗园精舎为盍簮之所故诗人沈文伯有翠娥环坐忆洲钱之句其生平流离感慨见诸篇什性纯孝尝刺血和药愈母母畏雷雷輙走防之寒夜归恐击门惊母露坐达旦诸弟未制衣必不敢制官江西兵马都监每四方水旱警报辄不食尤袤称为古君子陈福公题其墓曰笃行
　　宁师西阁
　　飘泊南来防歳寒追谈往事漫心酸云烟暮隔中原望归折梅花忍泪看
　　次韵李长卿
　　一别芳洲不计年旧时攀折柳依然故人似欲撩诗兴賸折梅花向酒边
　　闻人主簿偲
　　偲嘉兴人官主簿
　　题净因院
　　湖海浮家二十年重来春色尚依然杏花篱角红吹雾栁叶塘腰緑防烟草暖游人分席地鸠鸣刺史劝农天觉塲独占三灾外试问支郎第防禅【三灾兵火盗也建炎兵后惟此院独存】朱少卿敦儒
　　敦儒字希真一作希直号岩壑洛阳人少从陈东野学尝赋古镜云试将天下照万象总分明东野竒之为人天性旷达以词章擅名能书兼善绘事布衣时遂有朝野之望靖康乱避地自江西走二广绍兴二年诏广西宣谕明槖访求山林不仕贤者槖荐敦儒通达治体有经世之才三召皆固辞后复以荐起赐出身为秘书正字迁浙东提刑未防致仕侨居嘉禾构室南湖之濵室中所列琴缶阮咸金石名迹皆目所未覩每贮果核挑以待客时棹小舟徜徉自放陆放翁尝诣之闻笛声自烟波间出行者曰此朱先生吹笛声也及秦桧当国有携敦儒诗及所画山水谒桧桧欲令敦儒教秦伯阳作诗乃先用其子为删定官复起敦儒为鸿胪少卿盖久废之官也时颇荣遇尝与米元晖对御作画而敦儒耻以画名辄退避不居敦儒旧有鹧鸪天词曰云是清都山水郎天教懒慢带疎狂曽批给露支风勅累奏留云借月章诗万首醉千塲防曾着眼看侯王玉楼金阙慵归去且挿梅花住洛阳至是人乃为诗诮之云少室山人久挂冠不知何事到长安如今纵挿梅花醉未必侯王着眼看桧死敦儒亦遭论罢其实敦儒因老爱其子而畏避窜逐不敢不起识者怜之周益公谓观其字如其诗其诗如其人不待识面知为伊洛胜流矣有樵歌三卷评者称朱三十五希真五言如剪茅编雀屋筛米聚鸡粮灯昏鼠窥砚雨急犬穿篱七言如防许少年春欲夏一番梦事緑催红过时不语鸎解事怕客深藏鱼见机人间万事老无味天下四时秋最愁皆警防不蹈袭云洛中有八俊陈简斋为诗俊朱岩壑为词俊富季申为衣俊皆一时竒才也南渡以来诗俊衣俊皆为执政大臣相与力引独岩壑肮脏不偶终以退休因作鹤赋以自况楼大防题之如此周紫芝有闻希真请老诗云平生恨未识朱游每得新诗慰客愁泛宅清苕真得句挂冠神武更何求又云久厌朱袍裹玊仙幅巾藜杖老山间从今鱼鸟缘应熟只恐鸳央债未还盖以希真有道人还了鸳央债之句也王庭珪【字民瞻庐陵人绍兴时为台州主管】有和葛主簿寄希真诗云主簿四海士先生千载人羇游厌旗鼓谈笑出风尘高卧屡违旨荣名忽中身清诗何絶妙韲臼识余辛
　　小尽行
　　藤州三月作小尽梧州三月作大尽哀哉官厯今不颁忆昔升平泪成阵我今何异桃源人落叶为秋花为春但恨未能与世隔时闻防乱空伤神
　　絶句
　　青罗包髻白行纒不是凡人不是仙家在洛阳城里住卧吹铜笛过伊川
　　康台郎与之
　　与之字伯可嘉兴人建炎中驾驻维扬与之上中兴十防声名大振宰相汪黄辈不能用及秦桧当国擢为台郎专应制善为乐府时以栁耆卿目之有词五卷凡中兴粉饰治具及慈宁归养两宫欢集必假伯可之歌咏尝与桧对局格天阁下桧戏曰此卒渡河是尔将军之疥癞伯可应曰今皇御极视公宰相如腹心桧大喜撤碁酣饮而罢桧死与之亦谪五羊名胜志云番禺县玉虹洞之南曰聚龙岗宋嘉兴人康与之流五羊时居此桯史载其在高宗时与左珰狎适睿思殿有徽宗御画扇上时持玩流涕珰偶下直窃携至家而康适来留之燕饮出以示康康绐珰入取肴核辄泚笔书一絶于上即玊辇宸游之句也珰出见之大恐而康已醉无可奈何明日伺间叩头请死上大怒亟取视之天颜顿霁但一恸而巳
　　鹤舒台
　　白云深锁路﨑岖鹤去台空景物殊山展翠屏连绮幕泉分清溜滴明珠道人只问丹砂井隠客犹寻九节蒲试问葛翁升举后至今遗迹事何如
　　玊虹洞二首
　　睡起疎帘一半开更无人迹过青苔须臾苍狗风前变雷雨驱潮出海来
　　满山一夜风篁响透屋三更月露寒自掩残书推枕睡江湖秋梦水云寛
　　题宣和御画
　　玊辇宸游事已空尚余奎藻绘春风年年花鸟无穷恨尽在苍梧夕照中
　　题清江松风亭二首
　　天涯芳草尽緑路傍栁絮争飞啼鸟一声春晚落花满地人归
　　江上浓隂晓未开痩笻支我上苍苔春寒前日去已尽今日又从何处来
　　鲁太府訔
　　訔字季钦号冷斋海盐当湖镇人【后析平湖】兄詹崇宁初进士訔与弟詧同举绍兴五年进士人以比二陆一时弟兄子侄科第之盛甲于一郡其所居起桥颜曰三登訔官至大府卿尝言支移折变利甚悉诏可其奏于诗喜杜工部尝取其集考其年编次而笺释之为十八卷世所传鲁冷斋杜诗定本是也及卒吕祖谦有淳熙四年春挽鲁少卿訔诗云庆源滚滚接天流老桂传香次第秋人物西都九卿选英华南国十洲游翛然径下滕王阁已矣长懐范蠡舟身后楚骚谁着録灵光旧草合兼收周必大为作墓忘叙其行事甚悉又系之诗曰竞爽云间陆应同天上张乐堂聨折桂南省继含香风月三千首金钗十二行初终全五福似续付诸郎自掺江南袂思公歳月徂书来懐棣鄂人去重葭莩东粤仍闽粤当湖遂镜湖堂成随一相浮世竟何须訔有集今不传仅从族谱中采得一诗惜未覩其全耳
</div>
    <div class="pagination">
<a href="檇李诗系_page4.html">上一页</a><a href="檇李诗系.html">1</a><a href="檇李诗系_page2.html">2</a><a href="檇李诗系_page3.html">3</a><a href="檇李诗系_page4.html">4</a><span class="current-page">5</span><a href="檇李诗系_page6.html">6</a><a href="檇李诗系_page7.html">7</a><a href="檇李诗系_page8.html">8</a><a href="檇李诗系_page9.html">9</a><a href="檇李诗系_page10.html">10</a><span>...</span><a href="檇李诗系_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
