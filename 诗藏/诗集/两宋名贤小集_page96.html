<!DOCTYPE html>
<html>
<head>
    <meta charset="UTF-8">
    <title>两宋名贤小集 - 第 96 页/共 365 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两宋名贤小集 - 第 96 页/共 365 页</h1>
    <div class="content">　　春日有怀诸友
　　凭几无聊昼掩扉芬芬晴气减春衣隔帘相应莺初语背日连飞鴈北归莫逆交游千里别逺来音信两年稀追寻旧事成幽梦触物心行事事非
　　望湖楼晚眺
　　斜日侵帘上玉钩檐花飞动锦文浮湖光泻出千峯秀天影融成十里秋翠鹬翻风窥浅水片云随意入沧洲留连更待东窻月注目晴空独倚楼
　　次韵晁以道
　　谁能载酒寻元亮共寄无何作醉乡便好收身事农圃不须惊世露文章壶中日月春长在塞上烟尘客自忙千里同风无逺近未分秦陇与潇湘
　　和钱济明游官园
　　虚舟触物本无意看花得句慙非才名园古寺寻春色不晕勿鄙双鱼鳃【是日与济明遍游诸平诗院观双鱼花抵暮至官园】木奴千头比封户秋实付与江风催因思万防愁人处何似洞庭金作堆【苏子美诗洞庭柑熟客分金】
　　寄题环翠楼【记云唐君作此楼以奉亲】
　　方壶七万神鼇连琼台缥缈居灵仙鲸翻海运成桑田异境谁使夸娥迁铦风四面苍圭圆巨灵巧以青瑶镌揉风洗雨净娟娟脩眉浮空秀争妍清溪回旋泻幽泉下有澄澜湛洄渊绣楣雕栏欲飞翻凌切汉道摩星躔恍如直跨须弥巅瑠璃凝光围四天喜君妙龄谢世喧萱堂慈颜白盈颠儿童牵衣戏蹁蹮优哉此乐谁与先嗟予昔以三釡悬投身世网百虑煎今乎老矣诚可怜狙猿何用簪缨纒子云终须守一防诛茅结屋才数椽薜衣杂佩纫兰荃手披白蟫玩青编春晖不报常欿然虽有至乐安能全
　　晚雨
　　断霞明灭天日黝雨意晴晖争好丑浮云冉冉无定姿白衣忽变如苍狗悲风激烈河汉翻雨脚如麻飞霰寒山深气腥豺虎乱乾坤四合谁云寛将溪溪上野客懒成癖怯寒手挛面如墨把杯强吞僵立歌闭门独愁天已黒
　　赠医者邓献匡
　　云容方黯黯夜色正苍苍空羡南归翼幽懐増感伤
　　过汉江
　　西极鳌足折东南地维倾众流竞趋下汹汹归沧溟谁能跨明河挽此经天行世难乘槎翁此意终防防
　　过吴江
　　天水相涵翠有余玻璃万顷接方壶山浮晚照清如洗风逺飞帆细欲无漫叟未应甘皂枥散人终欲傲江湖维舟况值鲈鱼美鲙叠银丝饫腹腴
　　南归书事
　　浪漫人间压客尘衡门长忆锁榆枌忘言拟尽轮人妙陈迹慵寻史籀文万里功名心独冷一防耕凿力能勤旧游欲问南归趣寂寞吾今过子云
　　寸碧轩
　　隠隠遥山列画屏檐间寸碧与云平低回席上遗簪露彷佛墙东翠黛横虚景逺涵千里色晚晖仍借一溪清春风景物知多少可称收身乐此生
　　冬早书事
　　窈防谁为宰炉锤荣谢唯知嵗序催腊日未经梅已绽春风尚逺冻先开愁无润泽归芳树独有余寒着死荄收尽浮云天愈净夜深犹起望三台
　　齿落书怀
　　身上萧条事事空齿牙衰落胜衰翁渴心尚欠冰凌解病骨长思药力攻文几倦亲尘土暗断编慵理蠧鱼封南牀穏卧陶公宅枕上悠扬一榻风
　　县斋书事
　　簿书投老岂身谋朱墨纷纷晚即休平世功名归社稷一瓢我欲慕巢由
　　一去人间二十年空余飞雪上华颠清时最有求田乐未愧陈登榻上眠
　　身名于我两悠悠形影相忘懒赠酬拟把一竿沧海去漫然清世一虚舟
　　醴陵丁君洋洋亭
　　依蒲泳藻两相忘宛有江湖气味长凭槛脩然真得计秪应幽兴在濠梁
　　安西闻捷
　　鹰扬塞外得非熊万里金城一箭通玉帐投壶随燕豆坐看飞将防骁戎
　　将军新拥节旄闲紫塞云浮豹尾斑白首边城休怅望马蹄未出玉门闗
　　雅歌不待来天马谢质今应闭玉门早勒勲名上彞鼎放回春色满乾坤
　　直舍书事
　　鳞鳞池面水初生萍底青蛙自在鸣谁使幽庭当鼓吹雨余时聴作新声
　　登岘首阻雨
　　羊公风绩几经秋独绕龟蚨为少留欲问荆人寻旧事一江清泚自东流
　　江浮云影抱层栏云外青山一水间尽日倚栏看不足杖藜欲去更回还
　　江风江雨上雕栏庭树萧萧景自闲向晚防云遮不尽好山浑在有无间
　　庭前古木已经秋天外行云暝不收倚杖却寻山下路一川风雨湿征辀
　　春早
　　云天羃羃漏防光踈懒惟添睡思长枕上隔篱闻鸟语半残春梦更悠扬
　　此身如幻病何伤白日无人景自长寄傲南窻容膝地时时飞梦到羲皇
　　过檐赫日昼如燔睡转庭阴始一反纵有诸人来问疾毘耶居士已忘言
　　寄形一榻日蘧然倚杖支頥髻指天莫逆过门无子祀时来鉴井自跰
　　古椿朝菌已忘言贫病寜须更问天石弹不妨随物化自求鸮炙自应便
　　邹公挽辞
　　一伏青蒲上三年漳海濵泉甘不出戸【公谪南方所居无水庭中怱涌甘泉】客醉岂无神【公在谪所忽有醉客言公将归翌日赦至果得归】报国心长在知恩志未伸【公所居一名知恩】追怀垂絶语空有泪盈巾旧徳今谁在雕零已不多云天开日月陆海自风波空叹与龄梦难留曳杖歌生平济川意无处问施罗
　　冬晓
　　着瓦霜华冷暝空晓雾均气昏难见日风过易生尘洗砚冰纹破凭炉火色春莫嫌寒尚薄雨雪更愁人













　　两宋名贤小集巻九十九
　　钦定四库全书
　　两宋名贤小集巻一百
　　宋　陈　思　编
　　元　陈世隆　补
　　了斋诗集
　　陈瓘字莹中南劎人也举进士甲科为湖州书记乆之用蔡卞荐召为大学博士迁校书郎章惇蔡卞主绍述之论追贬司马光上谤宣仁后人不敢輙议瓘因对以谓今日以前既往之迹便为古事道常然而不渝事有弊而必变故尧告舜舜告禹皆曰若稽古若者顺而行之稽则考其当否或若或稽必使合于民情所以为帝王之治且论天子之孝与士大夫之孝不同哲宗感悟徽宗即位除右正言论卞修实録増加王安石实録紊神宗大典请改修徽宗欲开言路首还邹浩而中丞安惇尚縁往事欲格成命瓘再上防力言宜召还浩逐惇以明黜陟迁右司谏乂极论蔡卞假托经义倡为继述重诬神考轻欺先帝倡为国是以行其私卞之所是谓之国是卞之所非谓之流俗尊安石而薄神考不可为国是宜因其请祠许而遣之章惇怀异不忠宜因其辞山陵使罢之乂言惇为山陵使无状致大升舆陷于泥淖之中露宿野次宜罢其职乂论修建景灵西宫不当且言建立之地非是又言邢恕反复宜定其罪御史龚夬言蔡京罪朝廷不以夬言为然夬将去位瓘上防言绍圣以来七年间五逐言者皆与京异议今夬以言京又将罢去殆非祖宗奬厉言官之意皇太后已归政瓘上防谓外戚向宗良兄弟与侍从希宠之士交通使物议籍籍谓皇太后至今与政也罢监扬州粮料院改知无为军瓘贵之日方褏防论蔡京而命卞于门外缴四奏并明宣仁诬谤修实録建西京寺事徽宗宻遣人赐瓘黄金百两由是京罢召还除著作郎迁右司员外郎又以书抵曾布论实録及国用事以为尊私史而压宗庙縁边费而坏先政布怒罢知秦州寻主管冲佑观除名编管袁州移廉州又移郴州监中岳庙坐其子正彚上书逮系开封狱安置通州始瓘所辨日録事着尊尧集议者以为言多诋诬编置台州移楚州居住以卒年六十五靖康元年赠右谏议大臣瓘笃学有识志不苟合居丧孝初蔡卞知其才待之加礼瓘不肯附丽恬于进取虽诸公交荐迨居言职所防奸恶虽所举不避也尝曰彼则举而所知此则为仁由已识者重其言瓘既力言京不可用用之必为腹心患悉如其言瓘有词辨通易数言天下治忽多验自号了翁云
　　了斋自警六首
　　本无一字尧夫易八十一篇扬子今古是非那复辨仲尼尤不废为编
　　文书难冩伏羲书字外成篇始见渠赐也能分可不可一瓢居士只如愚
　　过时不易始为难执处那知是变迁度尽千山无鸟迹不劳传语报平安
　　手在何忧弓力强巧穷那得必穿杨太和有味人人饮谁识醒时是醉乡
　　仲由行行终身诵师也堂堂带上书五栁却能知此意无琴上赋归与
　　只説为山不説休山成日夜水横流惜哉覆篑成迷复只见当初一掉头
　　自合浦还清湘寄虚中弟
　　三年已絶生还望一日天恩到海涯路过清湘犹间阔当时何不住长沙
　　行彻天涯万里山月明方照海珠还瘴乡来往浑闲事聊为清湘一破顔
　　曽近沧溟看风波涛有尽海无穷四年陈迹今何在坐对湘云豁晚空
　　瘴海只将梅作雪湘山今见麦为春晴空有月当如旧岭北山南总照人
　　与全州崇宁断臂和尚
　　少年得髓几人知想见当年断臂时此是湘山大知识衡门堪继防昌师
　　和刘太守十洲诗
　　花屿
　　红紫商量欲满枝持春觞豆好携持便须载酒凌波去底事黄堂独赋诗
　　芳草洲
　　緑色映波千古恨至今南浦两依依我今又出江东去多少行人宦未归
　　栁汀
　　密干参差笼月影轻波荡漾蘸烟条暑天要此清凉地欲往何辞度小桥
　　竹屿
　　霜姿迥出红尘外只有鹓雏傍水来别岸若寻栖隠处轩窻须为此君开
　　烟屿
　　霭霭纷纷縁底事故来波上罩晴沙莫教散入沧溟去却恐能迷上汉槎
　　芙蓉洲
　　红云可觅无蜂去寒波映晚芳未必孤根能耐雪且看秋艶已经霜
</div>
    <div class="pagination">
<a href="两宋名贤小集_page95.html">上一页</a><span>...</span><a href="两宋名贤小集_page91.html">91</a><a href="两宋名贤小集_page92.html">92</a><a href="两宋名贤小集_page93.html">93</a><a href="两宋名贤小集_page94.html">94</a><a href="两宋名贤小集_page95.html">95</a><span class="current-page">96</span><a href="两宋名贤小集_page97.html">97</a><a href="两宋名贤小集_page98.html">98</a><a href="两宋名贤小集_page99.html">99</a><a href="两宋名贤小集_page100.html">100</a><a href="两宋名贤小集_page101.html">101</a><span>...</span><a href="两宋名贤小集_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
