<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 864 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 864 页/共 1044 页</h1>
    <div class="content">　　雨歇凉生风入扉日长官舍客来稀竹窗破梦人初起松院新晴鹤试飞花落残红知蝶少树垂重緑见春归客懐无事难消遣闲对青山看夕晖
　　呉与弼
　　东斋读晦庵先生诗次韵
　　朝朝黄巻自埋头物外从教春复秋座接好山青绕屋门迎活水緑平沟旧花匝径红如织新竹成林翠欲流课罢几回闲徙倚谁怜心赏十分幽
　　题聴松轩
　　曽向髙轩共好音乾坤浩荡境沉沉恍然指下迷宫羽不信人间有古今瀑涧夜寒鸣雨歇风林昼静落花深回看胜事已成梦难写凄凉一片心
　　赠友人
　　琴书深托緑萝谿风月何人共品题流水旧穿幽径转乔林新与碧霄齐一犂春雨儿畊稼百瓮寒泉自灌畦随分无非安穏地相逢何必问丹梯
　　马轼
　　奉饯季方先生
　　滦江江上水悠悠送客江边莫上楼五岭瘴髙烟蔽日两孤云湿雨鸣秋丰城劒气东南起合浦珠光日夜浮祭罢鳄鱼归去晚刺桐花外月如钩
　　张彛
　　晋州述懐
　　微官何事乆殊方囘首田园业渐荒多病一年三乞老思归十梦九还乡椿隂已散辽阳月鴈影空分海国霜几度休衙独凝睇夕阳西下路茫茫
　　钱洪
　　送汤公子勣应荐之京
　　襄武家风迥出羣奇才能武又能文劒锋足压三千士笔陈还驱十万军银管緑沈新草檄丹书卢矢旧铭勲临风自顾长缨在醉袂苍茫欲赠君
　　送徐守民归淛之常山
　　壮游湖海几经年老气凌云雪满颠诗思已成芳草梦归心又上木兰船长亭人折春前栁驿路梅开雪后天万壑千岩旧形胜酒樽茶灶向谁边
　　陈寛
　　题燕穆之楚江秋晓图
　　五更人语觉潮生估客防樯晓行树色未分云梦泽鸡声已动汉阳城天空画角吹霜尽月落银河入斗横欲问楚南千古事至今江水为谁清
　　陈完
　　和徐徳彰春日杂咏八首
　　暖色晴光处处迷画桥杨栁路东西千村红乱桃花雨一夜香生燕子泥莺舌语双谐作瑟草根枯半踏成蹊最难留得芳时在怪杀枝头杜宇啼
　　花揺银壁影幢幢香霭空蒙扑琐牕留客小莺偏恰恰可人飞蝶故双双好山罨画连平野新水挼蓝正满江红粉蹋歌溪上女彩云随处度新腔
　　三竿红日晓辉辉流水平芜燕子飞芳径露香花锦碎深山云暖蕨芽肥乌纱别制笼头帽白苎新裁称体衣社鼓咚咚桑柘外野翁扶醉蹋歌归
　　蹀躞青骢款款骑浅村深巷栁如丝土墙茅草低低屋竹径柴门短短篱细雨一帘飞燕子香风十里醉花枝馆姓溪上春如海时有人歌白纻词
　　鸥波十里带平沙茆屋人家栁半遮柔橹呕哑移画舫轻雷轣辘走香车泉如燕尾清流拆草似裙腰白路斜何处玉钱都化蝶夜来飞上一林花
　　十里香尘暖雾消緑烟芳草去迢迢春风春雨花连巷溪北溪南栁映桥游女踏青罗袜小粉郎沉醉玉骢骄谢家庭院秋千下防有何人拾翠翘
　　胜卖东风冨贵春青衣催坐叠花茵莺欺皓齿清歌妓栁妒纎腰学舞人猩色屛风围孔雀麝香衾被压麒麟任教日日如泥醉不负韶华一度新
　　绣户凝香瑞霭浮日催红影上帘钩莺捎飞蝶穿花去水学惊蛇抱石流緑酒金尊邀醉饮朱弦银甲按歌讴若教买得春常在不用良宵秉烛游
　　祝祺
　　寄苏先生正
　　西风倚櫂问归程诗酒应多慰别情黄叶疎钟溪上寺白云孤角海边城鸥飞烟渚连秋色鴈下寒塘起暮声囘首天涯嗟落寞夕阳归路万山晴
　　赵廷玉
　　金台留别
　　笑拂缁尘出帝畿一尊重与故人违青云紫禁辞仙仗白鸟沧洲恋钓矶夜雨尚存三径菊春风仍采故山薇旧游天上如相忆万里闗河有鴈飞
　　周漳
　　寄弟莹
　　年年无处避征尘况复衰迟值暮春千里緑芜江上路一帘疎雨夜深人白云乡国囘头逺青草池塘入梦频两载分携归未得强将封鲊慰慈亲
　　陈昌
　　送呉素行之广西
　　广州南望海冥冥百丈牵江几日程鲸浪打船风正恶蜃灰涂屋雨初晴蛮巫祭鬼凭鸡卜岛户编氓事象畊此去化成皆乐土尉佗不敢更言兵
　　顾润
　　送王景方归杭州
　　阖闾城外送归航流水何如客思长已遣停杯倾别酒还教携手上河梁白苹渔浦迷秋色红树官亭带夕阳最是不堪凝望处青山无数隔钱塘
　　丘吉
　　游雾山寺和寇莱公韵
　　风引钟声落大溪行厨酒尽夕阳低斗杓斜坠防干北涧道横分略彴西云杂天花银叶舞门排行树寳幢齐普香世界青山绕一路烟霞送马蹄
　　和姑苏刘工部昌无题
　　辘轳绠断玉瓶沉双鲤无书碧海深别梦吹残呉苑笛愁肠敲断汉宫砧病来眉淡波斯黛老去屏闲孔雀金不及浮云能自在朝飞暮散却无心
　　杨梅
　　杨梅独出呉兴异龙井名髙味不同馋客几尝山雨湿佳人一笑玉盘空羞看月下樱桃色不数钗头荔子红更拟明年同采摘要将华髪待熏风
　　魏时敏
　　寄全汝盛
　　乆旱村园豆麦焦凿池引水灌田苖篱疎野竹横窗戸潮满春帆碍浦桥酌酒不愁无苜蓿挥毫深喜有芭蕉人生适意应如此莫怪渊明懒折腰
　　夏日寄髙尊卿
　　林屋虚寒半掩扉野情偏称緑荷衣栁风乍起燕雏软梅雨初晴荔子肥嵗月无情催客老溪山有意待君归浮沉世事何须问好整纶竿坐钓矶
　　朱翰
　　送杨少府贬栁州
　　洞庭秋色对衡山一路猨声夕照间湘浦舟行何日到罗池人去几年还烟邨土屋连孤垒岭树松牌界百蛮自古中朝通使节莫因流落叹衰顔
　　朱存理
　　九日
　　松下行行二三子书声白昼草堂开老夫把巻仍自读旧雨到门今不来苔石无尘碁局在莎汀有水钓船回秋风篱落偏萧索独嗅寒花持酒杯
　　宿光福寺
　　短策行行一里余松林过雨步徐徐半墨沼窥遗迹数仞峰望逺墟石磴夏凉青荔合山扉昼寂緑蕉舒夕阳突兀浮图影送目长天罨画如
　　僦松轩避暑漫兴
　　溪南借我双松树六月虚堂面水开松下清吟成漫兴酒边凉雨洗炎埃一声老鹤月中听万里秋涛天外来自把残书堪卧读先令童子扫莓苔
　　张渊
　　次韵沈陶庵题有竹庄
　　爱汝石田茅屋好依然风物似斜川白苹洲渚沧江外红树园林夕照边艇子打鱼偏趂月山童洗药每临泉老夫欲问东家住分取畴数亩烟
　　陈金
　　拒马河较阅兵马
　　廵边直度飞狐岭较艺亲临拒马营画防攅霜迎阵出雕弓弯月向人明纵横目下元无敌阖辟胸中自有兵惭愧间闗十余载玉门应不负书生
　　刘泰
　　恰似邨为诸立夫题
　　非邨非郭路萦回绕屋蔷薇戸半开春暖莺声相应荅晚晴鸦阵自归来白烟土锉炊新稻红雨糟牀滴旧醅山色满窗书满架此生无梦落黄埃
　　晚春漫兴
　　单罗初试怯春风金鸭香销翠被空江燕低翻三寸黒海棠微褪一分红酒因睡浅酲难解诗为愁多句未工晴日渐长儿女懒秋千闲在曲阑东
　　舒鉴
　　寄云城知已
　　琵琶洲畔白云城红树千行隔短亭尘迹自悲衣欲化故交谁复眼长青江空木落雁初度院小灯残酒半醒终夕相思不相见碧山寒月照疎櫺
　　喻省
　　送友人
　　梅花残雪照晴川立马邮亭思惘然媿我飘蓬仍薄宦与君分手正残年一樽行色沙头酒千里乡心月下船垂老莫言归计拙緑编研北是良田
　　张淮
　　游莺脰湖
　　白鸟眠沙梦不惊寒生水国半隂晴酒涵春色花边过船载湖光镜里行南浦愁连芳草緑东风歌送落梅声那堪日暮临岐别更聴河桥栁上莺
　　牡丹百咏【录二首】
　　纷纷画史笔通神谁与花王写得真临水似窥捐佩女倚风如见坠楼人芙蓉只合称凡品芍药端教接后尘兴庆池东谁更赏冷风凄雨不禁春
　　司花未省是何神不合教渠尽领真方半吐时偏惬意到全开日便愁人红云冷惨枝间露緑雾香流叶底尘一曲山香莫轻舞临轩正欲赏长春
　　潘子安
　　送周链师还龙虎山
　　年来忽忆旧岩扉即向青天跨鹤归老树着风惊虎睡好山和雨作龙飞松间夜月封丹灶花底秋云补练衣辟谷有方仙有术笑人空饿北山薇
　　蔡昶
　　都门春日寄友
　　曲曲宫墙绕御河春氷消尽水生波桃花带雨垂枝重栁色笼烟隔岸多白首蔡邕嗟老矣青年沈约奈狂何典衣莫惜沽新酿笑聴呉姫子夜歌
　　杨子善
　　江上秋懐
</div>
    <div class="pagination">
<a href="御选宋金元明四朝诗_page863.html">上一页</a><span>...</span><a href="御选宋金元明四朝诗_page859.html">859</a><a href="御选宋金元明四朝诗_page860.html">860</a><a href="御选宋金元明四朝诗_page861.html">861</a><a href="御选宋金元明四朝诗_page862.html">862</a><a href="御选宋金元明四朝诗_page863.html">863</a><span class="current-page">864</span><a href="御选宋金元明四朝诗_page865.html">865</a><a href="御选宋金元明四朝诗_page866.html">866</a><a href="御选宋金元明四朝诗_page867.html">867</a><a href="御选宋金元明四朝诗_page868.html">868</a><a href="御选宋金元明四朝诗_page869.html">869</a><span>...</span><a href="御选宋金元明四朝诗_page865.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
