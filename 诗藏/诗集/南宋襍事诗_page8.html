<!DOCTYPE html>
<html>
<head>
    <meta charset="UTF-8">
    <title>南宋襍事诗 - 第 8 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南宋襍事诗 - 第 8 页/共 16 页</h1>
    <div class="content">　　卷里光隂客忆家墨梅飘落又天涯旗亭摘句空题遍新体何人爱杏花
　　【简斋集髙宗喜陈去非客子光隂诗卷里杏花消息声中之句晚年益工旗亭传舍摘句殆遍题写号称新体　容斋五笔崇宁朝时相不许士大夫读史作诗政和后稍复为之陈去非以墨梅絶句擢寘馆阁】
　　丝桐虽博思陵恱日给黄金未足夸有子絶弦教别艺几年几世遇官家
　　【四朝闻见録琴师黄震后易名振以琴召入思陵恱其音命待诏御前日给以黄金一两后黄教子乃以他艺人语以尔子不足进于琴邪黄喟然叹曰几年几世又遇这一个官家黄死遂絶弦云】
　　参政门前画防枝客来倒屣未为迟争歌烛影摇红句见了何如不见时
　　【后邨诗话嘉定更化收召故老一名公拜参政虽好士而力不能援谓客曰贽而来见者吾皆倒屣未尝敢失一士外议何如客素滑稽答曰自公大用外间盛唱烛影摇红之词参政问何故客举卒章曰几囘见了见了还休争如不见宾主相视一笑】
　　清秋风月小裵囘内苑无人共把杯聊写一聨诗折简橘香酒熟待君来
　　【四朝闻见録孝宗以太母故加眷呉郡王益益太母弟也秋气向清圣意怡怿手书御札一聨云称此一天风月好橘香酒熟待君来命近珰持赐益益入对顿首称谢上笑曰聊复当折简耳按此与西湖志所载异】
　　五字空题处士墓冷香魂断唤难囘当时若守临安郡未必清风在鹤梅
　　【咸淳临安志绍兴有防徙僧庐惟处士林逋墓诏勿迁　菊潭集和靖墓诗定知魂在梅花上祗有春风唤得醒　老学庵笔记金使自云悟室之孙喜读书邓千里馆之道西湖至和靖祠忽问林公常守临安耶千里但笑而已】
　　蛾雪蟾氷舞万妆天街灯火数钱唐三更鼓吹闻清禁一笑君王乐岁康
　　【惜香乐府探春令元夕词去年元夜正钱唐看天街灯火闹蛾儿转处熙熙笑语百万红妆女　经鉏堂杂志元夕后三日宣嗣秀王及其诸子宴集夀皇云闻得外间鼓吹喧阗想是民间欢乐秀王云连年丰稔民间稍康所以致此】
　　才见贫儿打夜狐禁园皷吹又喧呼东华门外龙池上埋祟年年果有无
　　【梦梁録十二月二十四日后街市有贫丐者装钟馗小妹等形敲锣击鼓沿门乞钱谓之打夜狐　又除夕禁中呈大驱傩仪系皇城司诸班直戴面具着防画杂色衣装手执金鎗银防画木刀劎五色龙鳯旗帜以教乐所伶工装将军符使判官钟馗六丁六甲神兵五方鬼使灶君土地门神户尉等自禁中动鼓吹驱出东华门外转龙池湾谓之埋祟而散　又云入登平坊沿内城有内门曰东华沿内城面南皆殿司中军立寨名防圣寨寨门外左右俱置防龙水池案登平坊在今清平山巷对可想见宋内城故址也】
　　院箨宫桃白露零仙娥遗象翠亭亭空传勅祭文凄絶缥缈云中叩玉扃
　　【七修类藁云阎妃像在集庆寺按西湖志但云理宗御容一幅　仇仁近山邨集阎氏园池诗真妃已返鳯台仙独立池亭思怆然海岳不传青鸟信石房谁伴白云眠宫桃移种难生实院箨初翻又引鞭凝碧荒凉弦管静萍花浮满钓鱼船徳随隐漫録姚勉述勅祭阎妃文曰五云缥缈谁叩玉扃上曰朕虽不德未如明皇之盛也】
　　茅山淤塞复开挑一闸长河暂闭潮八尺碧波亭下水清流今得过盐桥
　　【咸淳临安志茅山河纵复淤塞乃在人户稀少村落相半之中虽不免开淘而土泥有可堆积　又长河堰下剏置一闸毎遇潮上则暂闭此闸　又梅家桥下量得水深四尺碧波亭前水深八尺则盐桥河亦无涸竭之理】
　　发白从来能示老乌髭药赠自何人笑他状问箕仙语早向宫中召小陈
　　【四朝闻见録光皇春秋已富且又自宫中尹天府入侍重华从容啓上以有赠臣乌髭药者臣未敢用上语光皇曰正欲示老成于天下何以此为　又今所请仙盖小陈也光皇尹天府日久遣黄门召其父以入上着白绢衫系小红绦见陈入避之徐遣召陈黄门设香案金屈巵酒金楪贮生果三饤炷香焚所问状仙遂降于箕书光皇某年月日有所就黄门持以入出则就以酒劳陈且赠金帛遣出】
　　碧玉方池墨一秋风拉瑟老蛟横宋臣自有綦卿在曾识操觚有杀生
　　【秋涧集徳夀殿玉方池研诗玉斲坤形霮四溟丹书犹认夀宫名纷纷落墨蛟腾雾谡谡秋风拉瑟声神物不知昆火烈碧丝今对玉堂卿眼中多少兴亡事白髪孤臣最怆情自注当时同僚承防留中斋学士刘东崖侍读赵方塘皆宋人也　妮古録宋髙宗建炎以巳所常用之砚赐綦崇礼上刻御书铭曰操觚濡墨兮中有杀生造次必思兮令世可行】
　　筵盏新从赤岸开待他北使贺春来传宣直到班荆馆风药花赐得囘
　　【武林旧事北使到阙先遣伴使赐御筵于赤岸之班荆馆中使传宣抚问赐龙茶一斤银合三十两并风药花】
　　喷饭何须强效颦别时无复望车尘不知涕泪杨原仲何似藤州谈笑人
　　【容斋五笔杨愿善佞动作悉效桧尝因食喷失笑愿于仓卒间亦佯喷饭而笑左右皆哂秦察其奉巳愈喜既亦厌之讽御史排击而预告愿涕泪交颐曰太师恩过父母一旦别去何时复望车尘马足耶放翁题跋李庄简公为桧逺谪藤州谈笑而去青鞋布袜即日便行】
　　三处胥山一处雄庙名永固飒灵风笑他义祖闺中配何事仙妃亦滥封
　　【闲窻括异志嘉兴有胥山杭州呉山亦名胥山呉县亦有胥山其名非一　媿郯録中都呉山城隍庙额曰永固　十国春秋注徐温妻白氏宋理宗追封为原阙仙妃】
　　端平败相乐相羊玉带空传出尚方日与门生饮酒快祗知风月在渔庄
　　【清隽集传淳祐丁未郑清之再相郑震登门骂曰端平败相何堪再壊天下被执女子俱下狱京尹赵与纵之郑罢相乃免　宋史郑清之传上遣中使赐御书辅德明谟之阁赐楮十万緍为筑室乃日与宾客门生相羊山水间　又赐玉带更赐第于西湖之渔庄　又方与客饮举杯曰今日饮此酒殊快　癸辛杂识清之淳祐再相政事多出侄孙太原手昏缪贪污有作诗讥云先生自号为安晩晩节何为不自安】
　　担无市物累归装日日还家费较量却与载书惟两箧一般徒歩出钱唐
　　【鹤林玉露杨诚斋立朝时计料自京还家之费贮以一箧钥而置之卧所戒家人不许市一物恐累归担日日若促装者　宋史欧阳守道以言罢归徒歩出钱唐唯书两箧】
　　约斋桂隐闭闲门接树栽花法尚存羡杀贵人堂下竹尽将细麦拌陈根
　　【游宦纪闻张约斋种花法春分和气尽接不得夏至阳气盛种不得　二老堂杂志临安贵人家种竹木以麦拌土寘根下虽盛夏亦生】
　　卿冒风霜意不安盛秋之际驭征难绣鞯香饼寻常赐祗领官家念苦寒
　　【金陀粹编赐鄂王勅卿盛秋之际提兵按边风霜已寒征驭良苦如是别有事宜可密奏来　又十二月大雪苦寒遣诏赐器物宣抚问兼赐御札云战鞍绣鞍各一对龙涎香一千饼龙茶一合灵寳丹一合鐡简一对赐卿至可领也】
　　搜阅虚劳岁月迟御前册进笑支持仅将妇女神仙语括凑唐人絶句诗
　　【四朝闻见録孝宗从容清燕洪公迈侍上语以宫中无事则编唐人絶句以自娯今已得六百余首公对曰以臣记忆恐不止此上问有几公以五千首对上大惊曰若是多耶烦卿为朕编集洪归捜阅凡逾年仅得十之三至于稗官小说神仙鬼怪妇人女子之诗皆括而凑之迨以进御上固知不迨所对数然亦嘉其敏赡亦转秩赐金帛】
　　已见鸡竿树上台黄旗祗待鹤书开太平万夀宣恩处满道铃声报赦来
　　【武林旧事肆赦日驾自文德殿诣丽正门御楼教坊作乐宫架奏曲帘卷扇开宰臣以下分班立中书令称有敕立金鸡鸡竿一起门上仙鹤童子捧赦书降下閤门提防开拆授宣赦舍人起居舍人一员摘句读宰臣以下再拜俟读至咸赦除之狱级奏脱枷讫罪囚应诺三呼万岁而出金鸡竿髙五丈五尺四面各百戏一人縁索而上谓之抢金鸡先到者得利物呼万岁诸州奏进院各有递铺腰铃黄旗者数人俟宣赦讫即先发太平州万州夀春府取太平万寿之语以次俱发铃声满道都人竞观楼下排列次第有宣赦台　梦梁録明禋礼成登门放赦金鸡啣红幡上书皇帝万岁】
　　乞试同文恸未遭九重震怒波涛后来奉使中华日忆否宫门白纻袍
　　【四朝闻见録岁当大比有黄姓士人率其徒诣阙乞试同文馆不报黄以其徒伏德夀宫祈哀太上觊宣谕孝宗德夀以闲人不管闲事却其奏黄遂与其徒向宫门大恸且所服白纻袍也孝宗震怒勅有司杖黄背黥海岛黄因窜入髙丽国主用为相后以使事至阙见于孝宗暨其主倦政遂授以国云】
　　鹑脯曾供祗官清词唱出玉笙寒凄凉老抱东都感犹谱金人捧露盘
　　【宋史本传曾觌字纯甫汴人绍舆中以寄班祗侯与龙大渊同为建王内知客　老学庵笔记曾纯甫问一客萧鹧巴可对何人曰可对曾鹑脯　觌有海野词一卷　絶玅词选纯甫东都故老词多感慨如金人捧露盘忆秦娥等曲凄然有黍离之感砌下水潺潺玉笙吹暮寒亦纯甫词句】
　　緑幔绯帘挂竹义讨春游屐过分茶牡丹水饼丁香角踏遍湖堤问杏花
　　【梦梁録开沽店门首防画欢门设红緑杈子绯緑帘幙贴金红纱栀子灯防院廊庑花木森茂　大凢麪食店谓之分茶店更有丝鸡麪桐皮麪　又六部前有丁香馄饨此味精细又有牡丹饼薄皮春蠒笑靥儿　宋稗类钞涌金门外有杏花园】
　　醮设天台空奏章乞儿火冷尽荒凉于今树倒猢狲散不似平江周一郎
　　【老学庵笔记桧初得疾遣李季设醮天台行至天姥岭下遇一士问曰为太师乎曰然曰徒劳耳季遂归谈薮曹泳侍郎妻硕人厉氏余姚大族女方泳盛时乡里奔走恐后独硕人之兄厉德斯不然泳怒帅】
　　【越时德斯为里正泳风邑官胁治百端竟不屈防之甫殂乃遣介致书于泳啓封乃树倒猢狲散赋一篇武林旧事弄猢狲人平江周一郎　卢溪集雷沅湘振滞冕皇恩普出九重天乞儿犹恋权门火应】
　　【谓死灰能复燃刺申王作】
　　辚辚月驭上青防流落人间有石经还验中宫玺文在始知宪圣擅兰亭
　　【中兴小録呉后尝临兰亭帖佚在人间咸宁郡王韩世忠得之表献上騐玺文知为中宫临本赐保康军节度使呉益刋于石时绍兴十五年秋七月丙寅四朝闻见録髙宗御书六经尝以赐国子监及石本于诸州庠上亲御翰墨稍倦宪圣续书至今皆莫能辨】
　　爱得清言画手工至今绘苑遡余风緑荷障子临秋水一穗疎花上草虫
　　【朱昱毘陵志于清言晋陵人工画荷花独歩一郡宁宗朝以荷花障进特防授承节郎　图绘寳鉴嘉定间清言专画荷花草蛊世号于荷】
　　唱彻杭州更不囘玉壶春赏遍楼台遗民空掬中原泪犹说河流天水来
　　【宋稗类钞谢处厚有谁把杭州曲子讴之句　老学庵笔记淳熙中河决入汴谓之天水来天水国姓也遗民以为恢复之兆】
　　谁信君王嗜学竒笔痕墨滓遍淋漓才临五百兰亭本更写香山秋水词
　　【益公题跋白诗有秋水淅红稻朝烟烹白鳞盖于饮食黙寓忠爱不忘君之意孝宗每爱书之三百余年重遇圣明发挥　老学庵笔记髙庙临兰亭赐夀皇于建邸后批云可依临五百本来看两宫笃学如此】
　　十年闲味梅花咏一日春风杨栁愁俱是可人诗贾祸不如同泛北山舟
　　【后村集刘克庄咏落梅东君谬掌花权柄却忌孤髙不主张谗者笺其诗以示柄臣由此闲废十载　集中有赠陈起诗陈候生长繁华地却以芸香自沐薫链句岂非林处士鬻书莫是穆叅军檐兀坐忘春去雪桉清谈至夜分何日我闲君闭肆扁舟同泛北山云　案春风杨栁陈起事详见第六卷注中又卖书者别有小陈道人为贾似道编管】
　　一编小说奉升平德夀间消永日清笑唤何人来演史穆书生与戴书生
　　【武林旧事德夀宫演史有穆书生戴书生】
　　玉花挼碎泛春壶开谢春风梦蕊珠二十五枝香冉冉緑云晴雪遍南湖
　　【朝天续集观张功甫荼蘼诗有香雪南湖今谁有碎接玉花泛春酒　武林旧事约斋北园有蕊珠洞植荼蘼二十五株】
　　产图吉位用生方宫婢宣来踏逐娘先日申闻学士院净除胎髪撰文章
　　【武林旧事宫中有娠令太医宿直供画吉位生方合用药材催生物件　又令踏逐老娘伴人乳妇抱洗女人　又申学士院撰述净胎髪祝夀文】
　　小学源流识者稀桃菜【菑】栁戼辨纎微舍人手指云萍録协字偏旁果是非
　　【湘烟録洪景卢周茂振入馆谢啓云桃菜难悟栁丣本同闵康侯曰荀子帱菜敝而不反其常注菜读为菑古文篆夘字读当为栁　游宦纪闻包逊字敏道在临安谒魏舍人了翁蒙予进因出云萍録令书包有六子皆从心其间名协者舍人指曰此非从心乃是从十有馆客李丈留心字学待为叩之少选李至遂及此云其义有二从十乃众人之和是谓协和万邦之协从心乃此心之和是谓三后协心之协李名肩吾眉人　案肩吾有词见絶妙好词】
　　左右江湖驻跸初郁攸飞烬少安居休言两火兼三火自是临安火政疎
　　【枫窻小牍绍兴二年五月大火被燬一万三千余家皆以为中兴之初改元建炎致此但临安扑救视汴都为疎　白獭髓绍定初御街中瓦前卖团子者目为三火下店遂为失火之防】
　　昭庆钟楼竹影斜坡公手迹旧笼纱谁教粉墨移京口灯暗长廊起暮鸦
　　【二老堂杂志西湖昭庆寺有钟在楼上东坡写竹尚可辨竹下题云夫子方明弼康道嘉甫子瞻同游庚午八月日题予绍兴庚辰徃观则已茫昩后移往镇江府谢后功德院不复可见　静佳集昭庆寺诗幽寻得胜趣城市几人能古栁深中磬长廊尽处灯画龙听说法塑佛看斋僧别寺经行徧兹游昔未曽】
　　贵妃久矣返星軿犹有香魂属望仙露重月斜凝立处玉梅花影澹如烟
　　【异闻总録咸淳间游士胡天俊于梅树下得一白罗帕上题诗云萧萧风起月痕斜露重云鬟压玉珈望断行云凝立久手弹珠泪湔梅花胡明日以帕示人赵氷壶骇曰吾亡妾杭人乔氏望仙贵妃侄女也去年暴亡殡梅树下此正其笔迹也】
　　花边无事蔟狨鞍乗轿都城许从官冣称踏青流水歩绣裙挂在隔帘看
　　【云麓漫钞故事百官入朝并乗马自渡江后方乗轿迄今不改　竹屋痴语御街行赋轿云筠藤织就花纹细称稳步如流水踏青陌上初晴嫌怕湿文鸳双履要人送上逄花须住才过处香风起裙儿挂在帘儿底更不把窻儿闭红红白白簇花枝恰称得寻春芳意归来时晩纱笼引道扶下人防醉】
　　芙蓉髙阁倚层岚兵气休侵酒半酣暗浥龙巾两行泪几人囘首望江南
　　【呉渊颖集理宗在宫中尝被酒上芙蓉阁见淮上有黒防十余年不散南逼江凄然泪下】
　　地下铅筩黯澹秋赤松何处伴同游他时虽逐图南去说着苍生祗益愁
　　【朝野遗纪岳飞之毙于狱也狱卒隗顺负其尸葬之北山之漘及其死也谓其子曰异时朝廷求而不获必悬官赏汝告官曰棺上一铅筩有棘寺勒字吾埋殡之符也后果购其不得以一班职为赏其子始上告官悉如所言　七修类藁金陵士人召仙得诗云风露凄凄过天疎窻有月到牀前夜深不作红尘梦注得南华四十篇又云强金扰扰我提兵血战中原恨未平大厦已斜支一木岂期长脚悮苍生二人乃陈抟岳飞】
　　寳墨丛奎四轴余史家恩勅等琼琚内官亦有金丝扇随驾今朝尽赐书
　　【干淳起居注淳熈五年太上赐史少保御书四轴随驾宫人内官并赐金丝御书扇】
　　红粉青衿尽北征昨宵丞相已书名秀才拣去将何用也与宫人合队行
　　【水云集有北师要讨撒花银官府行移逼市民丞相伯顔犹有语学中要拣秀才人　又有三宫今日燕山去春草萋萋上玉阶】
　　怡怅孤山第一春墓田处士有比邻也知谏草名传世空把梅花问故人
　　【深雪偶谈秋壑送朝客诗颈联云梅花见处多留句谏草蔵来定得名　宋稗类钞贾似道别于西泠之外架楼临之曰第一春梅坞】
　　氷盘角黍浴兰时内司争先雕刻竒亦有彩金纱盝子一枝通草貌天师
　　【杨太后宫词角黍氷盘饤豆装酒阑昌歜泛瑶觞梦梁録浴兰令节内司意思局以红纱彩金盝子或菖蒲或通草雕刻天师驭虎像于中】
　　老秦笔意授雕儿遂壊红罗岳字旗可惜东松庵壁上一行遗墨见淋漓
　　【宋史凡论人章疏皆桧自操以授言官识之者曰此老秦笔也　桯史飞以红罗为帜上刺岳字　秋崖小藁岳飞帖王之讨杨么也公过师吾里留题东松庵壁上老墨飞动忠义之气如所谓同后军王团练者盖后来告变之王雕儿也】
　　野游时到白云堂麋性随圆复就方赢得句传山鸟起岩花冲落半溪香
　　【四朝闻见録恭孝仪王尝游天竺有山禽忽惊起冲落半岩花之句尝自赞其容有性比山麋貌同野叟随圆就方似无唯有云云盖叙其推戴事也死葬西湖显明寺　天竺志天竺有白云堂】
　　朝朝弦管戏春湖看过春风二月无独有金桥垂栁色不曽写入燕游图
　　【西溪梵隐志金四姥桥垂栁独盛志雅堂襍钞理宗有燕游图一轴】
　　曽入摛文备讲筵赐氷支酒自年年明朝禁宿供宣访又费餐钱日一千
　　【杨太后宫词有翰林学士知谁直今日传宣与赐氷玉堂杂记隆兴初用正宗故实轮讲筵学士院官直宿禁林每夕两员以备宣引谘访　又翰林支快行家食残三千又折酒钱三百别赐氷一担若寓直支餐钱一千限日下支不许次日　南宋宫殿记摛文殿在玉堂之后东西二阁以处词臣】
　　和宁门外如尘游骑归来满眼春雪色海鲜都上市却随花果及时新
　　【古杭梦游録自大内和宁门外新路南北寳玉珍异及花果时新海鲜野味竒器天下所无者悉集于此】
　　玉栅灯悬异巧名佳人游赏遍春城归来几日间抛过又试东风弦管声
　　【稊米集孤山寒食诗最怜隐者髙眠地日日春风是管弦　梦粱録元宵牛羊司前有内侍蒋苑使家妆防亭台悬挂玉栅异巧华灯　又公子王孙以纱笼喝道将带佳人美女遍地游赏】
</div>
    <div class="pagination">
<a href="南宋襍事诗_page7.html">上一页</a><span>...</span><a href="南宋襍事诗_page3.html">3</a><a href="南宋襍事诗_page4.html">4</a><a href="南宋襍事诗_page5.html">5</a><a href="南宋襍事诗_page6.html">6</a><a href="南宋襍事诗_page7.html">7</a><span class="current-page">8</span><a href="南宋襍事诗_page9.html">9</a><a href="南宋襍事诗_page10.html">10</a><a href="南宋襍事诗_page11.html">11</a><a href="南宋襍事诗_page12.html">12</a><a href="南宋襍事诗_page13.html">13</a><span>...</span><a href="南宋襍事诗_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
