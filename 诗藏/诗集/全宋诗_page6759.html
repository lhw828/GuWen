<!DOCTYPE html>
<html>
<head>
    <meta charset="UTF-8">
    <title>全宋诗 - 第 6759 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6759 页/共 11672 页</h1>
    <div class="content">释祖钦　偈颂一百二十三首
    火冷灰寒炭又无，大家兀坐嘴卢都。
    冷灰堆里忽豆爆，大地通红火一炉。

释祖钦　偈颂一百二十三首
    觅起处不得，寻觅处无地。
    见色元来见心，见了元来不是。
    是不是，镜不照镜兮水不洗水。

释祖钦　偈颂一百二十三首
    法逐心生，心随法变。
    心法双忘，千化万变。
    扇子{左足右孛}跳上三十三天，{上祝下土}著帝释鼻孔。
    盏子扑落地，榞子成七片。
    虽是一期方便，闻名不如见面。

释祖钦　偈颂一百二十三首
    澄潭月影，静夜钟声。
    不留而照，不待而鸣。
    而亦离闻绝见，非色非声。

释祖钦　偈颂一百二十三首
    昏沉散乱，莫非本地风光。
    绝点纯清，正是真常流注。
    非不非，不是不。
    差之毫釐，失之千里。
    幸然无些子事，何须强说道理。

释祖钦　偈颂一百二十三首
    晷影推移线日长，无言童子自商量。
    虽然不是神仙药，海止传来第一方。

释祖钦　偈颂一百二十三首
    个事本成现，觅则不可见。
    白圭本无瑕，琢磨乃成玷。
    执之以实法，空中生闪电。
    视之以等闲，脚下添红线。
    若是学道人，好好看方便。
    莫看仙人手中扇。

释祖钦　偈颂一百二十三首
    集云峰头独立，仰祝圣寿无极。
    百千甲子春秋，臣僧今日七十，
    乙酉正月初一。

释祖钦　偈颂一百二十三首
    春风荡荡，春日熙熙。
    花开笑面，柳展欢眉。
    处处呢喃紫燕，声声睍睆黄鹂。
    麻三斤，乾屎橛，
    庭前柏树子，遮里见得，
    全理全事，无是无非。
    坐断集云峰顶上，大家齐贺太平时。

释祖钦　偈颂一百二十三首
    一夜雨声滴滴，元是檐前雪消。
    冷地令人忆著，相国寺里芭蕉。

释祖钦　偈颂一百二十三首
    久雨忽晴，心光发明。
    团团红日，寥寥太清。
    非特好晒{左日右良}，亦乃好经营。
    下秧种粟，桑麻渐青，
    绿杨枝上晓莺鸣。长连床上，
    开单展钵，可煞现成。

释祖钦　偈颂一百二十三首
    至化无方，至德有光。
    迟日江已丽，春风花草香。
    玉壶影里劫春长。乾坤独露堂堂。

释祖钦　偈颂一百二十三首
    春山重重，夜雨蒙蒙。
    长连床上，闭眉合眼，
    睡到晓钟。心也空，
    法也空，不起第二念，
    坐断主人翁。进无前，
    退无后。毫了参差，
    便成窠臼。八月二十五，
    沿山离查渡。

释祖钦　静山偈
    一迹无余万籁沈，峦光月色共深深。
    谁知尚有些儿闹，龙在霜枯木里吟。

释祖钦　觉初上人
    灵觉之初，廓然太虚。
    巘云平岳顶，海月照珊瑚。
    描不如，画不如，
    咏不如，一段灵光今古无。
    元是兜率桥头，三生藏里夜明珠。

释祖钦　觉圆居士
    妙觉圆明，离诸闻见。
    才涉安排，云遮日面。
    若言即此是山僧，三尺竹篦如制电，
    好好看方便。

释祖钦　克圆上人
    克期取证，功行已圆。
</div>
    <div class="pagination">
<a href="全宋诗_page6758.html">上一页</a><span>...</span><a href="全宋诗_page6754.html">6754</a><a href="全宋诗_page6755.html">6755</a><a href="全宋诗_page6756.html">6756</a><a href="全宋诗_page6757.html">6757</a><a href="全宋诗_page6758.html">6758</a><span class="current-page">6759</span><a href="全宋诗_page6760.html">6760</a><a href="全宋诗_page6761.html">6761</a><a href="全宋诗_page6762.html">6762</a><a href="全宋诗_page6763.html">6763</a><a href="全宋诗_page6764.html">6764</a><span>...</span><a href="全宋诗_page6760.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
