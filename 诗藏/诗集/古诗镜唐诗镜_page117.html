<!DOCTYPE html>
<html>
<head>
    <meta charset="UTF-8">
    <title>古诗镜唐诗镜 - 第 117 页/共 142 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗镜唐诗镜 - 第 117 页/共 142 页</h1>
    <div class="content">　　【谷鸟二语风味极佳泉憇二语格虽晚要不乏趣】
　　李卢二中丞各创山居俱夸胜绝然去城稍逺来往颇劳敝居新泉实在宇下偶题十五韵聊戯二君
　　龙门苍石壁浥涧碧潭水各在一山隅迢迢防十里清镜碧屏风惜哉信为美爱而不得见亦与无相似闻君每来去矻矻事行李脂辖复褁粮心力颇劳止未如吾舍下石与泉甚迩凿凿复溅溅昼夜流不已洛石千万拳衬波铺锦绮海珉一两片激瀬含宫徴緑宜春濯足净可朝潄齿绕砌紫鳞游拂帘白鸟起何言履道叟便是沧浪子君若趰归程请君先到此愿以潺湲声洗君尘土耳
　　登香鑪峯顶
　　迢迢香鑪心存耳目想终年牵物役今日方一往攀萝蹋危石手足劳俯仰同游三四人两人不敢上上到之顶目神怳怳髙低有万防濶狭无数丈不穷视听界焉识宇宙广江水细如绳湓城小于掌纷吾何屑屑未能脱尘鞅归来思自嗟低头入蚁壤
　　仙娥下作
　　我为东南行始登啇山道啇山无数最爱仙娥好参差树若挿匼匝云如抱渴望寒玉泉香闻紫芝草青崖屏削碧白石牀铺缟向无如此物安足留四皓感彼私自问归山何不早可能尘土中还随众人老
　　题西亭
　　朝亦视簿书暮亦视簿书簿书视未竟蟋蟀鸣座隅始觉芳歳晚复嗟尘务拘西园景多暇可以少踌躇池鸟澹容与桥柳髙扶疎烟蔓嫋青薜水花披白蕖何人造兹亭华敞绰有余四檐轩鸟翅复屋罗蜘蛛直廊扺曲房防窱深且虚修竹夹左右清风来徐徐此宜宴嘉宾鼓瑟吹笙竽荒滛即不可废旷将何如幸有酒与乐及时欢且娯忽其解郡印他人来此居
　　题杨頴士西亭
　　静得亭上镜逺谐尘外踪凭轩东望好鸟灭山重重竹露冷烦襟杉风清病容矌然宜真趣道与心相逄即此可遗世何必蓬壶
　　双石
　　苍然两片石厥状怪且丑俗用无所堪时人嫌不取结从胚浑始得自洞庭口万古遗水濵一朝入吾手担舁来郡内洗刷去泥垢孔黑烟防深罅青苔色厚老蛟蟠作足古剑挿为首忽疑天上落不似人间有一可支吾琴一可贮吾酒峭絶髙数尺防容一斗五弦倚其左一杯置其右洼樽酌未空玉山颓已久人皆有所好物各求其偶渐恐少年场不容垂白叟廻头问双石能伴老夫否石虽不能言许我为三友
　　【白乐天于水石之趣言之津津知其中于膏肓深矣】
　　登村东古塜
　　髙低古时塜上有牛羊道独立最髙头悠哉此懐抱廻头向村望但见荒田草村人不爱花多种栗与枣自来此村住不觉风光好花少莺亦稀年年春暗老
　　【闲闲语似不关情乃其关情特甚】
　　青塜
　　上有饥鴈号下有枯蓬走茫茫边雪里一掬沙培塿传是昭君墓埋闭蛾眉久凝脂化为泥铅黛复何有唯有隂怨气时生坟左右鬰欝如苦雾不随骨销朽妇人无他才荣枯系妍否何乃明妃命独悬画工手丹青一诖误白黑相纷糺遂使君眼中西施作嫫母同侪倾宠幸异类为配偶祸福安可知美顔不如丑何言一时事可戒千年后特报后来姝不须倚眉首无辞挿荆钗嫁作贫家妇不见青塜上行人为浇酒
　　【坦人作感语不至扼腕弩目】
　　遣懐
　　寓心身体中寓性方寸内此身是外物何足苦忧爱况有假饰者华簮及髙盖此又疎于身复在外物外操之多惴栗失之又悲悔乃知名与利得丧俱为害頽然环堵客兰蕙为巾帯自得此道来身穷心甚泰
　　寄情
　　灼灼早春梅东南林最早持来翫未足花向手中老芳香销掌握怅望生懐抱岂无后开花念此先开好
　　【诗人随注生情无所不可】
　　寄微之
　　去国日已逺喜逄物似人如何含此意江上坐思君有如河岳气相合方氛氲狂风吹中絶两处成孤云风廻终有时云合岂无因努力各自爱穷通我尔身
　　初与元九别后忽梦见之及寤而书适至兼寄桐花诗怅然感懐因以此寄
　　永夀寺中语新昌坊北分归来数行泪悲事不悲君悠悠蓝田路自去无消息计君食宿程已过啇山北昨夜云四散千里同月色晚来梦见君应是君相忆梦中握君手问君意何如君言苦相忆无人可寄书觉来未及説叩门声咚咚言是啇州使送君书一封枕上忽惊起颠倒着衣裳开缄见手扎一纸十三行上论迁谪心下説离别肠心肠都未尽不暇叙炎凉云作此书夜夜宿啇州东独对孤灯坐阳城山馆中夜深作书毕山月向西斜月前何所有一树紫桐花桐花半落时复道正相思殷勤书背后兼寄桐花诗桐花诗八韵思绪一何深以我今朝意即君此夜心一章三遍读一句十廻吟珍重八十字字字化为金
　　【散散诞诞称情便足】
　　和思黯居守独饮偶醉见示六韵时梦得和篇先成颇为丽絶因添两韵继而美之
　　宫漏滴渐闲城乌啼复歇此时若不醉争奈千门月主人中夜起妓烛前罗列歌袂黙収声舞鬟低赴节弦吟玉桂品酒透金杯热朱顔忽已清奏犹未阕妍词黯先唱逸韵居继发铿然双雅音金石相磨戞
　　早祭风伯因懐李十一舍人
　　逺郡虽褊陋时祀奉朝经夙兴祭风伯天气晓冥冥道骑与从吏引我出东坰水雾重如雨山火髙于星忽忆早朝日与君趍紫庭歩登龙尾道却望终南青一别身向老所思心未宁至今想在耳玉音尚玲玲
　　【水雾二语甚有景色】
　　感旧写真
　　李放冩我真冩来二十载莫问真如何画亦销光彩朱顔与髪日夜改复改无嗟貌遽非且喜身犹在
　　除官去未间
　　除官去未间半月恣游讨朝防霞外寺暮宿波上岛新树少于松平湖半连草跻攀有次第赏翫无昏早有时骑马醉兀兀冥天造穷通与生死其奈吾懐抱江山信为美齿髪行将老在郡诚未厌归乡去亦好
　　和李势女
　　减一分太短增一分太长不朱面若花不粉肌如霜色为天下艶心乃女中郎自言重不幸家破身未亡人各有一死此死职所当忍将先人体与主为疣疮妾死主意快从此两无妨愿信赤心语速即白刃光南郡忽感激却立舍锋铓抚背称阿姊归我如归乡竟以恩信待岂止猜妬忘由来机上肉不足挥干将南郡死已久骨枯墓苍苍愿于墓头上立石镌此章劝诫天下妇不令隂胜阳
　　【特起佳】
　　妇人苦
　　蝉髪加意梳蛾眉用心扫防度晓妆成君看不言好妾身重同穴君意轻偕老惆怅去年来心知未能道今朝一开口语少意何深愿引他时事移君此日心人言夫妇亲义合如一身及至死生际何曾苦乐均妇人一丧夫终身守孤子有如林中竹忽被风吹折一折不重生枯死犹抱节男儿若丧妇能不暂伤情应似门前柳逄春易发荣风吹一枝折还有一枝生为君委曲言愿君再三听须知妇人苦从此莫相轻
　　长相思
　　古诗曰客从逺方来遗我一书扎上言长相思下言久离别李陵诗曰行人难久留各言长相思苏武诗曰生当没来归死当长相思长者久逺之辞言行人久戍寄书以遗所思也古诗又曰客从逺方来遗我一端绮文防双鸳鸯裁成合欢被着以长相思缘以结不解谓被中着棉以致相思绵绵之意故曰长相思也又有千里思与此相类
　　九月西风兴月冷霜华凝思君秋夜长一夜魂九升二月东风来草拆花心开思君春日迟一日肠九廻妾住洛桥北君住洛桥南十五即相识今年二十三有如女萝草生在松之侧蔓短枝苦髙萦廻上不得人言人有愿愿至天必成愿作逺方兽步步比肩行愿作深山木枝枝连理生
　　茶舍
　　旋取山上材架为山下屋门因水势斜壁任岩隈曲朝随鸟俱散暮与云同宿不惮采掇劳祗忧官未足
　　新栽竹
　　佐邑意不适闭门秋草生何以娯野性种竹百余茎见此溪上色忆得山中情有时公事暇尽日绕栏行勿言根未固勿言隂未成已觉庭宇内稍稍有余清最爱近卧秋风枝有声
　　【语韵洒洒】
　　落花
　　留春春不住春归人寂寞厌风风不定风起花萧索既兴风前叹重命花下酌劝君尝緑醅教人拾红蕚桃飘火焰焰梨堕雪漠漠独有病眼花春风吹不落
　　【种情语】
　　废琴
　　丝桐合为琴中有太古声古声淡无味不称今人情玉徽光彩减朱弦尘土生废弃来已久遗音尚泠泠不辞为君弹纵弹人不听何物使之然羗笛与秦筝
　　放鹰
　　十月鹰出笼草枯雉兎肥下韝随指顾百掷无一遗鹰翅疾如风鹰爪利如锥本为鸟所设今为人所资孰能使之然有术甚易知取其向背性制在饥饱时不可使长饱不可使长饥饥则力不足饱则背人飞乗饥纵抟击未饱须絷维所以爪翅功而人坐収之圣明驭英雄其术亦如斯鄙语不可弃吾闻诸猎师

　　唐诗镜巻四十二
　　钦定四库全书
　　唐诗镜巻四十三
　　明　陆时雍　编
　　中唐第十五
　　白居易【二】
　　七言古诗
　　琵琶行【并序】
　　元和十年予左迁九江郡司马明年秋送客湓浦口闻舟船中夜弹琵琶者听其声铮铮然有京都声问其人本长安倡女尝学琵琶于穆曹二善才年长色衰委身为贾人妇遂命酒使快弹数曲曲罢惘黙自叙少小时欢乐事令漂沦憔悴转徙于江湖间予出官二年恬然自安感斯人言是夕始觉有迁谪意因为长句歌以赠之凡六百一十二言命曰琵琶行
　　浔阳江头夜送客枫叶荻花秋瑟瑟主人下马客在船举酒欲饮无管弦醉不成欢惨将别别时茫茫江浸月忽闻水上琵琶声主人忘归客不发防声暗问弹者谁琵琶声停欲语迟移船相近邀相见添酒廻灯重开宴千呼万唤始出来犹抱琵琶半遮面转轴拨弦三两声未成曲调先有情弦弦掩抑声声思似防平生不得志低眉信手续续弹説尽心中无限事轻拢慢撚抹复挑初为霓裳后六么大弦嘈嘈如急雨小弦切切如私语嘈嘈切切错杂弹大珠小珠落玉盘间关莺语花防滑幽咽泉流水下滩水泉泠澁弦疑絶疑絶不通声暂歇别有幽愁暗恨生此时无声胜有声银瓶乍破水浆迸铁骑突出刀鎗鸣曲终収拨当心划四弦一声如裂帛东舟西舫悄无言唯有江心秋月白沉吟放拨挿弦中整顿衣裳起敛容自言本是京城女家在虾蟆陵下住十三学得琵琶成名属教坊第一部曲罢曽教善才服妆成每被秋娘妬五陵年少争纒头一曲红绡不知数钿头云篦击节碎血色罗裙翻酒污今年欢笑复明年秋月春花等闲度弟走从军阿姨死暮去朝来顔色故门前冷落车马稀老大嫁作啇人妇啇人重利轻别离前月浮梁买茶去茶来江口守空船绕船月明江水寒夜深忽梦少年事梦啼妆泪红阑干我闻琵琶已叹息又闻此语重唧唧同是天涯沦落人相逄何必曽相识我从去年辞帝京谪居卧病浔阳城浔阳地僻无音乐终歳不闻丝竹声住近湓江地卑湿黄芦苦竹绕宅生其间旦暮闻何物杜鹃啼血猿哀鸣春江花朝秋月夜往往取酒还独倾岂无山歌与村笛呕哑啁难为听今夜闻君琵琶语如听仙乐耳暂明莫辞更坐弹一曲为君翻作琵琶行感我此言良久立却坐促弦弦转急凄凄不似向前声满座闻之皆掩泣就中泣下谁最多江州司马青衫湿
　　【乐天无简链法故觉顿挫激昻为难　形容髣髴】
　　霓裳羽衣舞歌答微之
　　我昔元和侍宪皇曽陪内晏宴昭阳千歌万舞不可数就中最爱霓裳舞舞时寒食春风天玉钩栏下香案前案前舞者顔如玉不着人间俗衣服虹裳霞帔歩揺冠钿璎累累佩珊娉婷似不任罗绮顾听乐悬行复止磬箫筝笛递相搀击撤弹吹声逦迤【凡法曲之初众乐不齐唯金石丝竹次第如此】散序六奏未动衣阳台宿云慵不飞【散序六遍无拍故不舞】中序擘騞初入拍秋竹竿裂春氷折【中序有拍亦无拍序】飘然转旋【去声】廻雪轻嫣然纵逸游龙惊小垂手后柳无力斜曳裾时云欲生【四句皆霓裳舞之初态】烟蛾敛畧不胜态风防低昻如有情上元防鬟招蕚緑王母挥袂别飞琼防音急节十二遍跳珠撼玉何铿铮【霓裳破凡十二遍始终一作而终】翔鸾舞了却収翅泪鹤曲终长引声【凡曲将毕皆声促唯霓裳之末长引一声】当时乍见惊心目凝视谛听殊未足一落人间八九年耳泠不曾闻此曲湓城但听山魈语巴峡唯闻杜鹃哭【予自江州司马转忠州刺史】移领钱塘第二年始有心情闻丝竹玲珑箜篌谢好筝陈宠觱篥沈平笙清弦脆管纎纎手教得霓裳一曲成【自玲珑以下皆杭之妓名】虚白亭前湖水畔前后只曽三度按便除庶子却归来闻道如今各星散今年五月至苏州朝钟暮角催白头贪防案牍常侵夜不听笙歌直到秋秋来无事多闲闷忽忆霓裳无处问闻君部内多乐徒问有霓裳舞者无答云七州千万户无人知有霓裳舞唯寄长歌与我来题作霓裳羽衣谱四幅花笺碧间红霓裳实録在其中千姿万状分明见恰与昭阳舞者同眼前髣髴覩形质昔者今朝想如一疑从魂梦呼召来似着丹青图写出我爱霓裳君合知发于歌咏形于诗君不见我歌云惊破霓裳羽衣曲【长恨歌云】又不见我诗云曲爱霓裳未拍时【钱塘诗云】由来能事皆有主杨氏创声君造谱【开元中西京节度使杨敬述进】君言此舞难其人须得倾城可怜女呉妖小玉飞作烟【夫差女小玉死后形见于王其母抱之霏微若烟雾散空】越艶西施化为土娇花巧笑久寂寥娃馆罗山空处所如君所言诚有是君试从容听我语若求国色始翻传但恐人间废此舞妍优劣宁相逺大都只在人擡举李婵张态君莫嫌亦拟随时且教取
　　【作长歌须得崩浪奔雷蓦涧腾空之势乃佳乐天只平铺次序】
　　五弦弹
　　五弦弹五弦弹听者倾耳心寥寥赵璧知君入骨爱五弦一一为君弹第一第二弦索索秋风拂松疎韵落第三第四弦冷冷夜鹤忆子笼中鸣第五弦声最掩抑陇氷冻咽流不得五弦并奏君试听凄凄切切复铮铮铁击珊瑚一两曲氷冩玉盘千万声铁声杀氷声寒杀声入耳肤血憯寒气中人肌骨酸曲终声尽欲半日四座相对愁无言座中有一逺方士唧唧咨嗟声不已自叹今朝初得闻始知辜负平生耳唯忧赵璧白髪生老死人间无此声逺方士尔听五弦信为美吾闻正始之音不如是正始之音其若何朱弦疏越清庙歌一弹一唱再三叹曲淡节稀声不多融融泄泄召元气听之不觉心平和人情重今多贱古古瑟有弦人不抚自从赵璧艺成来二十五弦不如五
　　【掩抑悲壮】
　　九日宴集醉题郡楼兼呈周殷二判官
　　前年九日余杭郡呼賔命宴虚白堂去年九日到东洛今年九日来呉乡两边鬓一时白三处菊花同色黄一日日知添老病一年年觉惜重阳江南九月未揺落柳青蒲緑稻穟香姑苏台榭倚苍霭太湖山水含清光可怜假日好天色公门吏静风景凉防舟鞭马取宾客扫楼拂席排壶觞胡琴铮鏦指拨刺呉娃美丽眉眼长笙歌一曲思凝絶金钿再拜光低昻日脚欲落备灯烛风头渐高加酒浆觥盏灔翻菡萏叶舞鬟摆列茱萸房半酣凭槛起四顾七堰八门十六坊逺近髙低寺旁出东西南北桥相望水道脉分棹鳞次里闾碁布城册方人烟树色无隙罅十里一片青茫茫自问有何才与政髙防大馆居中央铜鱼今乃泽国节刺史是古呉都王郊无戎马郡无事门有棨防腰有章盛时傥来合慙愧壮歳忽去还感伤从事醒归应不可使君醉倒亦何妨诸君停杯听我语此语真实非虚狂五旬已过不为夭七十为期盖亦常须知菊酒登高防从此多无二十场秋日与张宾客舒著作同游龙门醉中狂歌凡三百三十八字
　　秋天髙髙秋光清秋风嫋嫋秋虫鸣嵩峯余霞锦绮巻伊水细浪鳞甲生洛阳闲客知无数少出游山多在城啇岭老人自追逐蓬丘逸士相逄迎南世鼎门十八里庄店逦迤桥道平不寒不热好时节鞍马稳快衣衫轻并辔踟蹰下西岸扣弦容与绕中汀开懐旷逹无所系触目胜絶不可名荷衰欲黄荇犹緑鱼乐自跃鸥不惊翠藻蔓长孔雀尾彩船橹急寒鴈声家醖一壶白玉液野花数把黄金英朝游回看西日暮夜话坐及东方明暂停杯觞輙吟咏我也狂言君试听丈夫一生有二志兼济独善难得并不能救疗生民病即须先濯尘土缨况吾头白眼已暗终日戚促何所成不如展眉开口笑龙门醉卧香山行
　　和裴令公一日日一年年离言见赠
　　一日一日作老翁一年一年过春风公心不以贵隔我我愿唯将闲伴公我无才能忝髙秩合是人间闲散物公有功徳在生民何因得作自由身前日魏王潭上宴连夜今日午桥地头游更晨山客砚前吟待日野人樽前醉送春不敢与公闲中争第一亦应占得第二第三人
　　苏州李中丞以元日郡斋感懐诗寄微之及予輙依来篇七言八韵走笔奉答兼呈微之
　　白首余杭太白守落魄抛名来已久一辞渭北故园春再把江南新歳酒杯前笑歌徒勉强镜里形容渐衰朽领郡慙当潦倒年隣州喜得平生友长洲草接松江岸曲水花连镜湖口老去还能痛饮无春来防作闲游否凭莺传语报李六倩鴈将书与元九莫嗟一日日催人且贵一年年入手
　　王夫子
　　王夫子送君为一尉东南三千五百里道途虽逺位虽卑月俸犹堪活妻子男儿口读古人书束带敛手来从事近将狥禄给一家逺则行道佐时理行道佐时须待命委身下位无为耻命茍未来且求食官无髙卑及逺迩男儿上既未能济天下下又不至饥寒死吾观九品至一品其间气味都相似紫绶朱绂青布衫顔色不同而已矣王夫子别有一事欲劝君遇酒逄春且欢喜
　　【逹事语】
　　三月晦日晩闻鸟声
　　晚来林鸟语殷勤似惜风光説向人遣脱破袍劳报暖催沽美酒敢辞贫声声劝醉应须醉一歳唯残半日春
　　【末二语落手最便】
　　寒食野望吟
　　邱墟郭门外寒食谁家哭风吹旷野纸钱飞古墓累累春草緑棠梨花映白杨树尽是死生离别处冥冥重泉哭不闻萧萧暮雨人归去
　　【浅浅语自惨澹】
　　和雨中花
　　真宰倒持生杀柄闲物命长人短命松枝上鹤蓍下千年不死仍无病人生不得似鹤少去老来同旦暝何异花间旦暝间未落仍遭风雨横草得经年菜连月唯花不与多时节一年三百六十日花能供得防攀折桃李无言难自防黄莺解语凭君説莺虽为説不分明叶底枝头谩饶舌
　　【结不老】
　　诏下
　　昨日诏下去罪人今日诏下得贤臣进退者谁非我事世间宠辱常纷纷我心与世两相忘时事虽闻如不闻但喜今年饱饭吃洛阳禾稼如秋云更倾一樽歌一曲不独忘世兼忘身
　　【起二语痛彻世事遂为千古一案】
　　和自劝
</div>
    <div class="pagination">
<a href="古诗镜唐诗镜_page116.html">上一页</a><span>...</span><a href="古诗镜唐诗镜_page112.html">112</a><a href="古诗镜唐诗镜_page113.html">113</a><a href="古诗镜唐诗镜_page114.html">114</a><a href="古诗镜唐诗镜_page115.html">115</a><a href="古诗镜唐诗镜_page116.html">116</a><span class="current-page">117</span><a href="古诗镜唐诗镜_page118.html">118</a><a href="古诗镜唐诗镜_page119.html">119</a><a href="古诗镜唐诗镜_page120.html">120</a><a href="古诗镜唐诗镜_page121.html">121</a><a href="古诗镜唐诗镜_page122.html">122</a><span>...</span><a href="古诗镜唐诗镜_page118.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
