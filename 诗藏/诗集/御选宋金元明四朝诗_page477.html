<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 477 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 477 页/共 1044 页</h1>
    <div class="content">　　侍分司游金城开福寺
　　自惭辛苦一书生曾听鸿胪晓唱名暂领铜章来石邑欣陪绣斧上金城天涵殿阁撑空阔溪接檐牙潄浅清珍重坡仙留玉带山门千古有光荣
　　阎询
　　涌泉堂
　　何处堪澄俗虑醒百花深邃有危亭三春塞下烟岚国六曲江南水墨屏列岫拥回乔木岸寒泉飞过白云扄仙壶不惜潺湲景留与元侯缓带听
　　吕怀逺
　　暮春感怀
　　不是今年忒负春赏花时节走红尘炊粱误作繁华梦窃禄翻惭散诞身寒食清明容易过苍顔白发等闲新寄声年少诸公子问栁寻芳莫厌频
　　郭思
　　骊山
　　春风跃马上骊山山到平巅得景寛地逈逺帆知渭水天晴髙塔见长安缭垣缺处桃花閙辇路湾头草色寒多少繁华留恨事不堪巵酒一悲酸
　　元文本
　　桃源采药寓留居意
　　采药桃源几笑歌空空怀抱养天和南来作尉仙源好北去怀人客梦多愁思入诗添白发秋风吹棹过黄河烧丹已有他年约便合留家住翠萝
　　宋思齐
　　夕阳红
　　九日霜天百草休一畨红叶发诗愁海霞不雨迁林表野火无风到树头髙拥残阳萧寺晚半随流水楚江秋一从题句传情后更有何人访御沟
　　刘有庆
　　龙虎台即事
　　都门北上路萦回天近居庸胜境开山舞鸾凰来大漠气腾云雾防髙台九重氊殿丹青鄣十里金车锦绣堆侧耳祥风仙乐度万年声里进霞杯
　　徳济桑雅
　　黄山
　　崒嵂名山倚碧天登临不觉入云烟蜀江东去练光净衡岳南来黛色鲜幽涧千寻苍栁合平田万顷翠云连凭虚立久忽长啸回望神州一慨然
　　完顔东臯
　　苏山
　　图画天开马岭山仙家白鹿洞中看泠泠瑞露春生树冉冉香云昼满坛橘井有泉潮玉液桃源无路问金丹他年拟卜烟霞计只恐幽人笑解鞍
　　贡东嵓
　　送刘有之游泾川
　　七里冈头谢豹啼笋舆吚哑趂朝鸡玉壶驻听青山近防笔行吟緑树低茅屋断烟迷石壁落花疎雨涨琴溪锦袍仙子游踪在珍重刘通过水西
　　贡士达
　　郊行
　　溪树汀花接眼明酒逋吟债此时增野僧煑茗收黄叶湖客输租到紫菱牛背晚风三弄笛渔梁寒照两行罾壮怀尚有元龙气髙卧空山愧未能
　　何正
　　月
　　宴罢瑶台出禁迟玉轮飞上已多时一天星斗光芒后万里银河影渐移素女夜寒初倦舞嫦娥秋老正含悲黄沙碛里凉如水人在青楼有所思
　　章功懋
　　草堂新成
　　新搆茒堂此日成秋霜忽向鬓边生柴桑正待归陶令圃何妨学邵平野服便应裁緑芰晨炊更喜得黄精无才正合藏丘壑笑向沧浪自濯缨
　　克哷巴克实
　　赠集虚宗师
　　路入华阳谿水流仙人琼佩彩云裘松隂石灶丹烟暖洞里桃花碧树幽嗟我尘中回俗驾无人方外访瀛洲何当一假茅君鹤复向三山深处游
　　秦山竺
　　筹边楼
　　危楼竒观壮南州公退携琴日往游山势四围排虎距江流一曲枕鳌头云迷十里荒亭暮风撼双梧老树秋回首长安何处是苍茫极目使人愁
　　唐志大
　　白云岭
　　羊角峯头酒半醒探幽直欲遍岩扃千章夏木浮空翠百丈丹梯絶杳冥仙灶暝烟凝石壁龙池飞瀑防云屏神游欲访卢敖去愿乞凌风白凤翎
　　斡玉伦徒
　　题三沙
　　郁葱佳气豁空蒙天驭飞霞绚海红万象杳冥惟见日九天迢递更乗风人骑仙鹤上瀛渚山引蓬莱出贝宫海外苍生向谁理绣衣更过九州东
　　黄威卿
　　望川亭
　　一到寻真眼界寛竹縁山脚石縁滩危峯峭抜几千仭险径萦纡十二盘空翠扑衣襟袖润泉声清耳骨毛寒黄花红叶如相待容我西风把酒看
　　刁震亨
　　偶题西蓝
　　云幢雾幄翠隂浓静防西蓝百亩宫冷透轩窗松竹影香生池沼芰荷风鸣禽隔叶数声巧流水穿莎一径通安得世间清净福拂衣来作住庵翁
　　乔坚
　　题河尾驿
　　池上苍山翠作堆池边花竹映楼台夜喧灯火庖人语地覆松花使客来战马不嘶闗柝静哀猿无语瘴云开征衣尽拂红尘去且向邮亭进酒杯
　　苍峯千丈玉槎牙锦树糢糊噪晚鸦浊水难将明月汚好山多被乱云遮江村日落人争渡旅店年丰酒易賖可是炎方风景别冬开遍野桃花
　　雷栎
　　玉溪山房
　　玉尺当年息洚流山房新筑见诒谋闲敲璞石横欹枕笑拂瑚直下钩山色半帘人似玉水光一槛世如沤冷风悟入农轩境月满乾坤太素秋
　　李伯强
　　九日登大理玉局山
　　海风吹晓上层台玉局仙人安在哉一带河山无限好百年怀抱此时开菊从雨后都开遍雁到秋深不肯来一曲浩歌归去晚夕阳人影共徘徊
　　卜友曾
　　兴圣殿进史
　　瑶篇初进侍清光日丽龙池昼刻长堤栁染成春水色宫花并入御炉香金壶洒露层阶滑玉椀分冰广殿凉蒙瞍似知天意喜凤笙新奏五云章
　　和林一原题西干庙韵
　　美人西扣古王宫推枕山牕曙色溶岚气秋来深似海岭云日暮碧于松苔生堦面侵铜鼓水落波心起石龙一路西风吹落防黄花满地似春浓
　　郭彦达都事悠然亭
　　悠然亭上翠浮空林壑归来一笑同稚子春游修竹里诗人夜醉白云中灊山连屋书千巻淠水当轩菊万丛招隐欲题应有待渔竿闲飏落花风
　　寄建安经歴沙子中同年
　　离亭旌斾思纷纷江上西风落木闻客棹相逢前日雨渔罾犹挂隔溪云小楼吹笛青山老返照移尊碧草曛万里霞洲望不极只将秋水赠夫君
　　怀友
　　忆得城东卖酒旗维舟立马意谁知江流衮衮相思后帆影悠悠独去时巫峡秋云连泰华金陵春草接黄陂红尘孤负沧浪钓犹拟梅边寄一诗
　　郭君彦
　　入京
　　凤凰城阙压金汤龙虎旌旗防未央万国衣冠朝玉座百蛮歌舞进瑶觞花迎宫扇红云晓日照天袍翠雾光江海小臣无以报空将诗句美成康
　　野寺晩景
　　寺对清溪水绕闗冷然钟鼓翠微间楼台无影日沉海松桧有声风满山猿啸石亭游客散龙归云洞老僧闲诗成一笑归来晚独棹扁舟泛月还
　　王钧
　　题赵荣禄水村图
　　寒烟漠漠锁荒村日暮帆归浦溆昏防防秋风鸣老树娟娟流水绕柴门平沙雁起声如寂断岸罾悬影若翻要问先生得真趣玩图黙坐复何言
　　潘嚞
　　题鄱阳卢日章青山晚对楼
　　村北村南半掩扉空蒙叠嶂渺烟霏束薪谷口樵人唱采药林中野叟归落木乌栖九秋老苍藤猿啸片云飞西风帘卷凭防坐一笑掀髯送夕晖
　　张守大
　　日新宫访道者不遇
　　九箕山下地仙家与客寻真歩落霞洞里清香烧柏子炉中新茗煑松花古坛寂寂春常在浮世悠悠日易斜闻说道人骑鹤去料从勾漏问丹砂
　　王仁辅
　　惠山诗
　　红杜溪边舣小舟青莲宇内作清游土花绣碧淡如画岚翠泼云浓欲流短李清风存古意大苏团月洗春愁摩挲泉石舒长啸未羡神仙十二楼
　　丘元镇
　　蔡泾闗
　　客行泾口上危桥北望城闉十里遥港汊不容三尺水舟航全借两畨潮蚕苗半起桑迷眼雉子深藏麦到腰暮宿前村杨栁渡买鱼沽酒慰萧条
　　丁珉
　　题紫微宫
　　地隔红尘一径开清虚疑是小蓬莱丹房有药常留火石径无人半锁苔树色暂迷汀雨合江声如咽海潮来桃花满院春风暖题咏谁同梦得才
</div>
    <div class="pagination">
<a href="御选宋金元明四朝诗_page476.html">上一页</a><span>...</span><a href="御选宋金元明四朝诗_page472.html">472</a><a href="御选宋金元明四朝诗_page473.html">473</a><a href="御选宋金元明四朝诗_page474.html">474</a><a href="御选宋金元明四朝诗_page475.html">475</a><a href="御选宋金元明四朝诗_page476.html">476</a><span class="current-page">477</span><a href="御选宋金元明四朝诗_page478.html">478</a><a href="御选宋金元明四朝诗_page479.html">479</a><a href="御选宋金元明四朝诗_page480.html">480</a><a href="御选宋金元明四朝诗_page481.html">481</a><a href="御选宋金元明四朝诗_page482.html">482</a><span>...</span><a href="御选宋金元明四朝诗_page478.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
