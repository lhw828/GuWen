<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 840 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 840 页/共 1044 页</h1>
    <div class="content">　　南村烟树接蒹葭白鹭翩翩满白沙此地遂成茆屋计何人更识老夫家即开断垄行新竹便接平臯树杂花戎马纷纷终未已此身泛泛独长嗟
　　春日溪上书怀
　　溶溶春水杂蒹葭嫋嫋晴风度落花小巷几时佳客至新诗独向野人夸未闻汗马收诸国且逐闲鸥坐浅沙春色酒杯俱在眼底须辛苦欲还家
　　久雨
　　荒村处处闻流水草阁时时自掩扉庭树叶深沙鸟宿野藤花退蜜蜂稀只将书巻消长夏更倚渔舟送落晖天意未敎戎马息老夫漂泊敢言归
　　张叔温诸公携酒至泖濵明日作此奉谢
　　八月风髙鸿雁飞三江潮落蟹螯肥已拚白发如秋水不厌清尊共夕晖氛祲逺连豺虎窟波涛晴晃芰荷衣扬雄旧宅城东住骑马归来月满扉
　　寓所二首
　　草阁闲庭春水边雨蒲风柳自纷然邻翁对客还争席水鸟依人欲上船西北朝廷无使节东南城郭有烽烟老夫避地非游说正少苏家二顷田
　　西斋春树日阴阴下有飞花一尺深幽趣未容他处坐新诗只向此中吟邻翁小圃春相接渔父扁舟晚更寻归去故园应念此他时懐抱亦难禁
　　登虎溪阁
　　秋深时节雨霏霏独坐江楼看翠微烟火数家山郭晚篷樯几处野航归谋生计画人皆笑投老乡闗事已非闻道淮南新易将江湖此日欲沾衣
　　秋晚东海寓舍
　　落叶寒蝉小巷深枯藤斜日半墙阴读书稚子当轩坐为客衰翁倚杖吟沧海未知终老计白头难忘故园心敝裘零落余双袖清泪年来似不禁
　　沙边
　　沙边细路少人行只有闲花树树明水阁经春尘自满风帘终日鸟争鸣躬耕岂愿将军顾肥遁聊成处士名白鹭晴烟满平野老夫于此最闗情
　　题马氏草堂兼柬黄二秀才
　　江上草堂风物幽江花红白满汀洲鸣鸠呼妇东西去麋鹿将儿逺近游已有轩窗成晚趣更无舟楫散春愁东邻早晚樱桃熟应与黄香数劝酬
　　白燕
　　故国飘零事已非旧时王谢见应稀月明汉水初无影雪满梁园尚未归柳絮池塘香入梦梨花庭院冷侵衣赵家姊妹多相忌莫向昭阳殿里飞
　　观王生所藏王维画
　　右丞小景树参差我有林塘实似之日日欲归还蹭蹬时时借看解愁思恨无黄鹄髙飞去独奈沙鸥静不移明日江头候春水典衣沽酒待篙师
　　镜中梅
　　的皪孤芳野水濵折来应是晓妆人瑶池风暖香初散银汉春回迹未真奔月定知犹有影淩波却喜不生尘緑毛么凤无栖处来往兰房不厌频
　　喜洪山人恕复至
　　烟巷鸡鸣曙色开秋林鹊噪逺人回老夫自埽风前叶稚子兼锄雨后苔近市酒浆浑易得傍溪鱼蟹亦须来鸥边野水明如镜更坐寒山共一杯
　　京师归至丹阳逢侯生大醉
　　白下西风吹夜凉五湖秋草着微霜千家砧杵初淩乱独客闗山正渺茫归去定应残腊尽飘零犹幸此身强丹阳郭里盈樽酒且为侯芭发醉狂
　　郭外寄王録事
　　白鸥黄鸟动春声緑树清波称晚晴何用城中走尘土只消江上过清明深村浊酒还堪醉野老狂歌亦有情寄语东门王録事底须辛苦过平生
　　赋黄叶渔村
　　泽国西风霜树多萧条茅屋倚江波家人酒馔兼虾菜野老衣裳杂芰荷东海任公时问信沧浪孺子此来歌白鸥亦有忘机意清影相看奈尔何
　　怀曾彦鲁
　　不见曾公白发侵酒杯棋局最闗心年华冉冉情何限江海悠悠水正深欲买小舟随雁去便从幽壑聴龙吟【闻其恒往来龙井】明年春满长洲苑挂杖穿花处处寻
　　江上樱桃甚盛而予寓所无有忽苏城友人惠一大盒故赋
　　野店荒溪红满枝暖烟微雨共离披忽思西蜀匀圆颗正值东吴逺送时老子细看方自讶儿童惊喜欲成痴拾遗门下曾沾赐此日飘蓬也赋诗
　　得马叟书作此逺寄
　　洛阳马叟世称贤童稚相看四十年只道诗名传宇内宁知酒债满江边蓬蒿久没扬雄宅鰕菜聊随范蠡船此日将书付归雁不胜清泪湿吴笺
　　浦上寓所
　　我有茅堂南浦浔回冈千尺昼阴阴繁花映带墟烟密弱竹流连海气深寂寂轩窗唯鸟下萧萧风雨亦龙吟东家野老犹淳朴酒熟香数见寻
　　横溪寓所
　　髙林深竹气冥冥野色波光更满汀草阁雨晴鸣翡翠花畦风暖入蜻蜓书成已与三公絶赋就惟教阿买聴犹未忘情是杯酒尚烦邻里致盆缾
　　饮谢氏东园
　　谢氏池台多好春风帘水槛不凝尘千钟緑酒能留客满树黄鹂更可人蜨翅乍惊歌扇逺柳花轻触舞衣频醉余荡桨城东去正值南湖月色新
　　次圭法师过金秀才隠居
　　墟里人家烟雾深背冈茅屋自阴阴不愁逸竹妨嘉谷自爱繁枝集众禽田父耰锄时得借渔人舟楫莫相寻旧闻鸡犬桃源里彷佛溪边花树林
　　清明独坐
　　花柳千家郭外村老夫官屋近荒园晴林渺渺浮云气细草油油叠浪痕川上画船争载酒烟中长笛自消魂暮年况复追游倦落日泥墙独闭门
　　髙启
　　送何记室游湖州
　　暮雨闗城独去迟少年心事劒相知故人当路轻贫贱倦客逢秋恶别离疎柳一旗江上酒乱山孤棹道中诗水嬉散后湖亭废此去烦君吊牧之
　　江上寄丁校理昆季
　　望里烟生是子家草堂应近脊令沙江汀每恨无舟渡野墅空怜有酒赊半雨暮成风外雪孤梅春动腊中花相思尚隔前村逺独倚柴门数去鸦
　　送顾军咨归梁溪
　　新柳休攀短短条离愁似雪未能销春回废苑还芳草人渡空江正落潮徳曜宅前今独去平津门下旧相招重来莫在花开后拟聴狂歌醉几朝
　　白莲寺次韵杜进士喜予见过话旧之作
　　不辞鸣棹逺相寻欲向江斋伴旅吟百事未成年已长几时才别夏将深萱留倦蜨连池緑树带残莺满寺阴恐被老僧嫌滞碍旧游休说更伤心
　　赋得寒山寺送别
　　枫桥西望碧山微寺对寒江独掩扉船里钟催行客起塔中灯照逺僧归渔村寂寂孤烟近官路萧萧众叶稀须记姑苏城外泊乌啼时节送君违
　　送荥阳公行边
　　风巻双旌雪覆鞯逺骑白马出行边兵驰空壁三千帜客宴髙堂十万钱屏里旧图鱼腹阵灯前新着豹韬篇功成他日论诸将只有荀郎最少年
　　送叶卿还陇西公幕兼简周军咨
　　落日闗城动鼓笳逺游怜汝尚无涯壮身谩托三公府归梦难寻万里家投驿暮山灯照叶待潮秋渡棹粘沙军中记室能相问只説愁吟对菊花
　　西坞
　　空山啄木声敲铿花落水流纵复横松风吹壁鹤翎堕梅雨过溪鱼子生尚有人家机杼逺更无尘土衣裳轻斜阳已没月未出樵子归时吾独行
　　过海云院赠及长老
　　衲拥寒云老一丘游方无梦转悠悠茶香吹过前林晚菜叶流来别涧秋旧拂讲余悬壁上残经定后落牀头紫藤坞里归逢雪煨芋曾烦慰客愁
　　送钱塘守
　　繁华莫叹异升平到郡初烦露冕行幕下吏书催署字湖中妓舫歇歌声潮来两度皆侵岸日落诸山半入城休沐南屏烦一到松间寻我旧题名
　　陪临川公游天池
　　骑马寻幽度岭迟老僧不识使君谁门开红叶林间寺泉漫青山石上池残果已收猿食少枯松欲折鹤巢危壁间不用题名字无限苍苔没旧碑
　　客舍嵗暮
　　空江寒雨送凄凉离合无多即异乡井臼尚勤慙徳曜音书未至忆平阳心轻别嵗凭年少梦喜还家及夜长自笑病来词赋拙懒从枚叟客游梁
　　江上晚眺懐王著作
　　渡头西望足离情晚水寒山雪后清鸥立断氷流渐逺鸦随残照去还明渔人笛过风生浦估客帆回树隔城范蠡祠前春意动思君欲放酒船行
　　游云岩值雨
　　深殿幽廊映竹开鸟声忽断雨声催藓生偏上题诗壁花落还临说法台林下闻钟诸客散磵边汲水一僧来晚晴更好看山色西阁凭阑独未回
　　赋得惠山泉送客游越
　　云液流甘潄石牙润通锡麓树增华汲来晓冷和山雨饮处春香带涧花合契老僧烦每防修经幽客记曾夸送行一斛还堪赠往试云门日注茶
　　寄题张著作菁山隠居
　　霞映青山似赤城归栖闻已谢时名半湖残雨收虹影几树斜阳带鸟声竹下逢僧投杖揖萝间候客抱琴行平生应笑王夷甫末路方言少宦情
　　秋日江居写懐
　　每看揺落即成悲况在飘零与别离为客偶当鲈美处思兄正值雁来时天边暝为秋阴早江上寒因嵗闰迟莫把丰姿比杨柳愁多萧飒恐先衰
　　葭菼连秋渺渺长归舟犹叹滞江乡客衣欲冷邻机急农事初成野饭香千里断云随雁鹜半邨残照送牛羊有愁不解登髙赋空使频回宋玉肠
　　舌在休夸术未穷且将踪迹托渔翁芙容泽国弥漫雨禾黍田畴掩冉风身计未成先业废心怀欲説旧交空楚云吴树无穷恨都在萧条隠几中
　　风尘零落旧衣冠独客江边自少欢门巷有人催税到邻家无处借书看野虫催响天将夕篱豆垂花雨稍寒终卧此乡应不憾只忧飘泊尚难安
　　桑苎翁家次近居人烟沙竹自成墟移门欲就山当榻补屋惟防雨湿书贫为湖田长半没拙因世事本多疎当时亦有求名意自喜年来渐已除
　　丧乱将家幸得全客中长耻受人怜妻能守道同王霸婢不知诗异郑借得种蔬傍舍地分来灌菊别池泉却欣逺迹无相问一棹秋风笠泽边
　　秋塘门掩竹穿沙为客邻酤未易赊间里壮年慙白日愁中佳节负黄花渔村霭霭縁江暗农径萧萧入圃斜薄俗相轻吾敢怨鲁人犹自笑东家
　　寄倪隠君元镇
　　名落人间四十年緑蓑细雨自江天寒池蕉雪诗人画午榻茶烟病叟禅四面荒山髙阁外两株疎柳旧庄前相思不及鸥飞去空恨风波滞酒船
　　与杜进士寅登白莲阁对雨
　　逺愁髙树共离离风逆潮声上浦迟海客市中烟起处江僧阁外雨来时船归杳霭惟闻防店隠苍茫不见旗回首南朝今几寺可堪重咏牧之诗
　　与侄常游东庵
　　水树围庵緑几层阴中敲户昼登登十年重到犹为客半日才间且访僧旧履尘生趺后席乱幡风飐供余灯髙斋对作忘言坐此事堪怜汝亦能
　　谢周四秀才送酒
　　不忍醒愁只欲眠几日花发自江边欲沽百钱未易得忽送一壶真可怜梳头好鸟语窗下洗盏流水到门前今朝得醉已无恨不使春光空一年
　　上已有懐
　　春寒浑未减征衣愁对佳辰坐掩扉江上琴书留滞久水边车马祓除稀闲园细雨梨花落废苑平芜燕子飞欲觅兰亭防中友几人迁谪未能归
　　徐记室贲北归见访南渚复送还城
</div>
    <div class="pagination">
<a href="御选宋金元明四朝诗_page839.html">上一页</a><span>...</span><a href="御选宋金元明四朝诗_page835.html">835</a><a href="御选宋金元明四朝诗_page836.html">836</a><a href="御选宋金元明四朝诗_page837.html">837</a><a href="御选宋金元明四朝诗_page838.html">838</a><a href="御选宋金元明四朝诗_page839.html">839</a><span class="current-page">840</span><a href="御选宋金元明四朝诗_page841.html">841</a><a href="御选宋金元明四朝诗_page842.html">842</a><a href="御选宋金元明四朝诗_page843.html">843</a><a href="御选宋金元明四朝诗_page844.html">844</a><a href="御选宋金元明四朝诗_page845.html">845</a><span>...</span><a href="御选宋金元明四朝诗_page841.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
