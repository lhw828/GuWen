<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 1074 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 1074 页/共 1083 页</h1>
    <div class="content">　　西溪子
　　昨夜西溪游赏芳树竒花千样锁春光金尊满听弦管娇妓舞衫香暖不觉到斜晖马防归
　　何满子【何一作河】
　　红粉楼前月照碧纱窗外莺啼梦断辽阳音信那堪独守空闺恨对百花时节王孙緑草萋萋
　　诉衷情【一名桃花水】
　　桃花流水漾纵横春昼彩霞明刘郎去阮郞行惆怅恨难平　愁坐对云屏筭归程何时手洞边迎诉衷情鸳鸯交颈绣衣轻碧沼藕花馨偎藻荇映兰汀和雨浴浮萍　思妇对心惊想边庭何时解佩掩云屏诉衷情
　　中兴乐
　　豆蔲花緐烟艳深丁香輭结同心翠鬟女相与共淘金红蕉叶里猩猩语鸳鸯浦镜中鸾舞丝雨隔荔枝隂
　　醉花间【二首】
　　休相问怕相问相问还添恨春水满塘生鸂鶒还相趂昨夜雨霏霏临明寒一阵偏忆戍楼人乆絶边庭信
　　深相忆莫相忆相忆情难极银汉是红墙一带遥相隔金盘珠露滴两岸榆花白风揺玉佩清今夕为何夕
　　酒泉子
　　緑树春深燕语莺啼声断续惠风飘荡入芳丛惹残红栁丝无力嫋烟空金盏不辞须满酌海棠花下思朦
　　胧醉春风
　　纱窗恨
　　新春燕子还来至一双飞垒巢泥湿时时坠涴人衣后园里看百花发香风拂绣戸金扉月照纱窗恨依依双双蝶翅涂铅粉咂花心绮窗绣戸飞来稳画堂隂二三月爱随风絮伴落花来拂衣襟更剪轻罗片傅黄金
　　恋情深
　　滴滴铜壶寒漏咽醉红楼月宴余香殿防鸳衾荡春心真珠下晓光侵莺语隔琼林寳帐欲开慵起恋情
　　深
　　玉殿春浓花烂漫簇神仙伴罗帬窣地缕黄金奏清音酒防歌罢两沈沈一笑动君心永愿作鸳鸯伴恋情
　　深
　　浣溪沙
　　七夕年年信不违银河清浅白云微蟾光鹊影伯劳飞每恨蟪蛄怜婺女几回娇妒下鸳机今宵嘉防两依
　　依
　　摊破浣溪沙
　　春水轻波浸緑苔枇杷洲上紫檀开晴日眠沙鸂鶒稳防相偎　罗韈生尘游女过有人逢着弄珠回兰麝飘香初解佩忘归来
　　赞浦子
　　锦帐添香睡金炉换夕薫嬾结芙蓉带慵拖翡翠帬正是柳夭桃媚那堪暮雨朝云宋玉髙唐意裁琼欲赠君
　　巫山一叚云
　　雨霁巫山上云轻映碧天远风吹散又相连十二晩前　暗湿啼猨树髙笼过客朝朝暮暮楚江边几度降神仙
　　貌掩巫山色才过濯锦波阿谁提笔上银河月里写嫦娥　薄薄施铅粉盈盈挂绮罗菖蒲花役梦魂多年代属元和
　　栁含烟
　　隋堤柳汴河旁夹岸緑隂千里龙舟凤舸木兰香锦防张　因梦江南春景好一路流苏羽葆笙歌未尽起横流锁春愁
　　河桥栁占芳春映水含烟拂路几回攀折赠行人暗伤神　乐府吹爲横笛曲能使离肠断续不如移植在金门近天恩
　　章台栁近垂旒低拂徃来冠盖朦胧春色满皇州瑞烟浮　直与路邉江畔别免被离人攀折最怜京兆画蛾眉叶纎时
　　御沟栁占春多半出宫墙婀娜有时倒景醮轻罗麴尘波　昨日金銮巡上苑风亚舞腰纎輭裁培得地近皇宫瑞烟浓
　　更漏子
　　春夜防春恨切花外子规啼月人不见梦难凭红纱一防灯　偏怨别是芳节庭下丁香千结宵雾散晓霞晖梁间双燕飞
　　喜迁鶑
　　芳春景暧晴烟乔木见莺迁传枝偎叶语关关飞绮丛间　锦翼鲜金毳輭百转千娇相唤碧纱窗晓怕闻声惊破鸳鸯暖
　　应天长
　　平江波暖鸳鸯语两两钓船归极浦芦洲一夜风和雨飞起浅沙翘雪鹭　渔灯明远渚兰櫂今宵何处罗袂从风轻举愁杀采莲女
　　月宫春
　　水晶宫里桂花开神仙探几回红芳金蘂绣重台低倾玛瑙杯　玉兔银蟾争守防姮娥姹女戏相偎遥听钧天九奏玉皇亲看来
　　虞美人
　　鸳鸯对浴银塘暖水面蒲梢短垂杨低拂麴尘波蛛丝结网露珠多滴圆荷　遥思桃叶呉江碧便是天河隔锦鳞红鬛影沈沈相思空有梦相寻意难任
　　寳檀金缕鸳鸯枕绶带盘宫锦夕阳低映小窗明南园绿树语莺莺梦难成　玉炉香暖频添炷满地飘轻絮珠不巻度沈烟庭前闲立画秋千艳阳天
　　临江仙
　　暮蝉声尽落斜阳银蟾影挂潇湘黄陵庙侧水茫茫楚山红树烟雨隔髙唐　岸泊渔灯风飐碎白苹逺散浓香灵娥鼓瑟韵清商朱凄切云散碧天长
　　接贤賔
　　香鞯镂襜五色骢值春景初融流珠喷沫蹀汗血流红　少年公子能乘驭金镳玉辔珑璁爲惜瑚鞭不下骄生百歩千踪信穿花从拂栁向九陌追风
　　赞成功
　　海棠未坼万防深红香包缄结一重重似含羞态邀勒春风蜂来蝶去任绕芳丛　昨夜微雨飘洒庭中忽闻声滴井边桐羙人惊起坐听晨钟快教折取戴玉珑璁
　　甘州遍
　　春光好公子爱闲游足风流金鞍白马雕弓寳劎红缨锦襜出长楸　花蔽膝玉衔头寻芳逐胜欢宴丝竹不曾休羙人唱掲调是甘州醉红楼尧年舜日乐圣永无忧
　　秋风平碛雁行低阵云齐萧萧飒飒边声四起愁闻戍角与征鼙　青塜北黒山西沙飞聚散无定往往路人迷铁衣冷战马血霑蹄破蕃奚凤皇诏下歩歩蹑丹梯
　　和凝【二十四首】
　　渔父
　　白芷汀寒立鹭鸶苹风轻翦浪花时烟羃羃日迟迟香引芙蓉惹钓丝
　　天仙子
　　栁色披衫金缕凤纎手轻拈红豆弄翠蛾双敛正含情桃花洞瑶台梦一片春愁谁与共
　　洞口春红飞蓛蓛仙子含愁眉黛绿阮郞何事不归来嬾烧金慵篆玉流水桃花空断续
　　江城子
　　初夜含娇入洞房理残妆栁眉长翡翠屛中亲爇玉炉香整顿金钿呼小玉排红烛待潘郞
　　竹里风生月上门理秦筝对云屏轻拨朱恐乱马嘶声含恨含娇独自语今夜约太迟生
　　斗转星移玉漏频已三更对栖莺歴歴花间似有马蹄声含笑整衣开绣户斜敛手下阶迎
　　迎得郞来入绣闱语相思连理枝鬓乱钗垂梳堕印山眉娅姹含情娇不语纎玉手抚郞衣
　　帐里鸳鸯交颈情恨鸡声天巳明愁见街前还是说归程临上马时期后防待梅绽月初生
　　何满子
　　正是破瓜年几含情惯得人饶桃李精神鹦鹉舌可堪虚度良宵却爱蓝罗帬子羡他长束纎腰
　　写得鱼牋无限其如花锁春晖目断巫山云雨空教残梦依依却爱熏香小鸭羡他长在屏帏
　　望梅花
　　春草全无消息腊雪犹余踪迹越岭寒枝香自折冷艳竒芳堪惜何事寿阳无处觅吹入谁家横笛
　　薄命女【一名长命女】
　　天欲晓宫漏穿花声缭绕窗里星光少　冷露寒侵帐额残月光沈树杪梦断锦帏空悄悄彊起愁眉小
　　春光好【一名愁倚栏令】
　　纱窗暖画屏闲亸云鬟睡起四肢无力半春间　玉指翦裁罗胜金盘防缀酥山窥宋深心无限事小眉弯苹叶輭杏花明画船轻双浴鸳鸯出绿汀櫂歌声　春水无风无浪春天半雨半晴红粉相随南浦晩几含情
　　采桑子
　　蝤蛴领上诃梨子绣带双垂椒戸闲时竞学樗蒲赌荔支　丛头鞋子红编细帬窣金丝无事嚬眉春思翻教阿母疑
　　菩萨蛮
　　越梅半拆轻寒里冰清澹薄笼蓝水暖觉杏梢红游丝狂惹风　闲阶莎径碧逺梦犹堪惜离恨又迎春相思难重陈
　　喜迁莺
　　晓月坠宿云披银烛锦屏帷建章钟动玉绳低宫漏出花迟　春态浅来双燕红日渐长一线严妆欲罢转黄鹂飞上万年枝
　　山花子
　　莺锦蝉縠馥麝脐轻裾花草晓烟迷鸂鶒战金红掌坠翠云低　星靥笑偎霞脸畔蹙金开襜衬银泥春思半和芳草嫩碧萋萋
　　银字笙寒调正长水文簟冷画屏凉玉腕重金扼臂淡梳妆　几度试香纎手暖一囬尝酒绛唇光佯弄红丝绳拂子打檀郞
　　临江仙
　　海棠香老春江晩小楼雾縠空蒙翠鬟初出绣帘中麝烟鸾佩惹苹风　碾玉钗揺鸂鶒战雪肌云鬓将融含情遥指碧波东越玊台殿蓼花红
　　披袍窣地红宫锦莺语时转轻音碧罗冠子稳犀簪鳯凰双飐歩揺金　肌骨细匀红玉輭脸波微送春心娇羞不肯入鸳衾兰膏光里两情深
　　小重山
　　春入神京万木芳禁林莺语滑蝶飞狂晓花擎露妒啼妆红日永风和百花香　烟锁柳丝长御沟澄碧水转池塘时时微雨洗风光天衢逺到处引笙簧
　　正是神京烂漫时羣仙初折得郄诜枝乌犀白纻最相宜精神出御陌袖鞭垂　栁色展愁眉管分响亮探花期光隂占断曲江池新牓上名姓彻丹墀
　　麦秀两岐
　　凉簟铺斑竹鸳枕竝红玉脸莲红眉栁绿胸雪宜新浴淡黄衫子裁春縠异香芬馥　羞道交回烛未惯双双宿树连枝鱼比目掌上腰如束娇娆不争人拳局黛眉微蹙
　　牛希济【十二首】
　　生查子
　　春山烟欲收天澹星稀小残月脸边眀别泪临清晓语巳【一夲无此字】多情未了回首犹重道记得绿罗帬处处怜芳草
　　新月曲如眉未有团圞意红豆不堪看满眼相思泪终日劈桃穰人在心儿里两朶隔墙花早晩成连理
　　中兴乐【即湿罗衣】
　　池塘暖碧浸晴晖蒙蒙栁絮轻飞红蘂凋来醉梦还稀春云空有雁归珠帘垂东风寂寞恨郞抛掷涙湿罗
</div>
    <div class="pagination">
<a href="御定全唐诗_page1073.html">上一页</a><span>...</span><a href="御定全唐诗_page1069.html">1069</a><a href="御定全唐诗_page1070.html">1070</a><a href="御定全唐诗_page1071.html">1071</a><a href="御定全唐诗_page1072.html">1072</a><a href="御定全唐诗_page1073.html">1073</a><span class="current-page">1074</span><a href="御定全唐诗_page1075.html">1075</a><a href="御定全唐诗_page1076.html">1076</a><a href="御定全唐诗_page1077.html">1077</a><a href="御定全唐诗_page1078.html">1078</a><a href="御定全唐诗_page1079.html">1079</a><span>...</span><a href="御定全唐诗_page1075.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
