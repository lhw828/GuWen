<!DOCTYPE html>
<html>
<head>
    <meta charset="UTF-8">
    <title>元诗选 - 第 623 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 623 页/共 817 页</h1>
    <div class="content">
　　△太平桥 

　　青楼翠幕舞纤腰，金屋银屏贮阿娇。二十年前豪侠客，相逢犹是说前朝。 

　　○金陵怀古 

　　龙蟠虎踞石头城，今古英雄几战争。遗恨六朝何处是？江声犹抱不平鸣。 

　　○题水墨蒲萄 

　　老龙腾渊云气湿，万斛骊珠夜光泣。秋风吹满西凉州，酿就清香浮玉液。 

　　○由绩坑出乳溪闻鹃 

　　细草幽花二月天，暖风晴日弄春妍。村孤路僻行人少，忽听深林叫杜鹃。 

　　○题清湘秋景二首 【并序。】 

　　昔人云：诗是有声画，画是无声诗，善模写诗与画者之辞。然一丘一壑，出自肺腑，肆于笔端，不自知其神也。矧萧萧洒洒，奇奇怪怪，非深得意趣之妙不可及。友人汪允中以《清湘图》寄示，予观沧江白石，茂林修竹，彷佛昔客湘中时景。江浒小艇，坐紫衣，横玉箫，呜呜怨诉，又不知谁氏子？意岂乱离后，覩此佳致，有声二首，敬书以归。 
　　木落三湘雨后天，细泉飞瀑挂晴川。疏篁影里箫声过，借问谁家上水船？ 
　　日暮九疑矗矗，清湘万竹修修。不管掀天风浪，孤鸾引凤船头。 

　　○偶题 

　　生平不识大鄣山，历井扪参四十弯。谁道仙家隔蓬岛？桃花流出在人间。 

　　○书西坑杨子威巡检官舍 

　　诘曲山蹊穿复斜，溪流浅碧漾寒沙。山村乱后萧条甚，隐约疏林一两家。 

　　○张氏耕隐堂次韵 

　　独向南庄卧白云，远山点点入帘青。半犂新雨孤村外，始听春禽第一声。 

　　○至泰州书徐千户壁二首 

　　海天无际接扶桑，此地曾经几战场。怨恨不随流水去，空阶夜雨泣寒螀。 
　　图书整整堆蓬荜，剑戟森森拥柳营。留客茶瓜话平昔，随缘妆点泰州城。 

　　○自叹 

　　半纸虚名屡失机，六年憔悴北山薇。云霄路近行囊涩，湖海尘扬故旧稀。官冷位卑思补报，禄高责重慕轻肥。闭门风雨春多少？鸣雁雝雝又北归。 

　　○清明 

　　涳蒙细雨湿松楸，乱后人家哭未休。几处烧钱飞蛱蝶，三丫无主祭骷髅。精魂作祟狂魂语，新鬼衔冤旧鬼愁。可是禁烟兵燹际，荒城寥落水东流。 

　　○题山中所有 

　　石芥藓麻紫蕨薇，破头巾 【即石耳。】 骨山栀垂。火流金铄锦袄子， 【即石鸭。】 霜降木落玉面狸。猪耳蕈供黄粟饭，猫头笋煮红豆糜。泉声鸟语和音乐，山翁乐处无人知。 

　　○雨窗偶成 

　　雨压中天云雾低，华阳阁外草萋萋。江湘梦远红尘隔，阊阖门高紫气齐。红拂杏花沾翠帽，绿拖杨柳忆金闺。故人腾踏云霄上，何日相从信马蹄。 

　　○蜀水道中 

　　迢递春山春日迟，老天无事使人悲。时危汉苑花含笑，风急隋堤柳蹙眉。村落无烟几千里，麦麻何处两三岐。年来无限伤春意，独倚长松听子规。 

　　○复入大鄣 

　　山顶飞泉绿树齐，弯弯相见倦攀跻。龙眠溪洞涎流石，鹿过林皋麝脱脐。日落空岩山鬼啸，风生古木野猿啼。两经寇结山中避，历徧人间万险蹊。 

　　○对雨 

　　茅屋经年长薜萝，故人久雨不来过。山川惨惨光华少，天地昏昏杀气多。阶草宿萤藏细叶，庭梧巢凤覆长柯。细看柱础饶蒸润，奈此云雷未已何！ 

　　○吴琴忠烈庙 

　　古祠摧败独孤村，老衲龙钟倚庙门。半亩寒冰栖腊意，一川晴日借春温。松林惨淡猿猱啸，山径崎岖狼虎奔。说与行人慎回顾，归时切莫近黄昏。 

　　○度萌坑岭 

　　雨过郊原绿倍添，竹舆行处倦厌厌。翠垂松叶沾衣袖，红绽花枝映帽檐。石涧水香麋麝过，林梢露重蝶须黏。嫩晴天气催农务，麦饭新尝似蜜甜。 

　　○过大石门 

　　一溪流水漾晴沙，行出孤村月未斜。在世由来都是客，此身何必更寻家。向人报喜枝头鹊，与众争嫌屋角鸦。眼底休论凶吉事，且看田叟种桑麻。 

　　○戴氏楼居次韵 

　　山环水绕居之安，图画森列宜晚看。翠幕低垂爽气肃，银灯高照书声寒。世情颇觉眼界窄，酒量不博诗肠宽。湖海半生今白发，掀髯一笑倚朱阑。 

　　○扬州 【明月皆春楼名。】 

　　仙人已骑白鹤去，倦客漫逐红尘来。人间又见梧叶落，观里无复琼花开。明月皆春罢歌舞，王宫相府俱尘埃。江山如此豪华歇，千古岂不令人哀。 

　　○泥 

　　九陌香尘湿不飞，融融随步袭荆扉。玉骢行疾溅春雨，紫燕衔迟带夕晖。蚓窍吐淤黏屐齿，凤书封渍污朝衣。夜来满地沾飞絮，指点行人石径归。 

　　○失意 

　　失意深潜懒入城，坐愁怀恨老时情。征鸿叫月带秋色，落木随风送雨声。忧国赤心惭未报，思亲白首叹无成。伤心莫问人间事，泪洒空城烟雾横。 

　　○泾川道中 

　　青山雨后白云生，云气参差草树清。明月出山云弄影，清风吹水树含声。人家屋角惊厖吠，官路桥头去马鸣。天下之间吾亦客，还将老眼望升平。 

</div>
    <div class="pagination">
<a href="元诗选_page622.html">上一页</a><span>...</span><a href="元诗选_page618.html">618</a><a href="元诗选_page619.html">619</a><a href="元诗选_page620.html">620</a><a href="元诗选_page621.html">621</a><a href="元诗选_page622.html">622</a><span class="current-page">623</span><a href="元诗选_page624.html">624</a><a href="元诗选_page625.html">625</a><a href="元诗选_page626.html">626</a><a href="元诗选_page627.html">627</a><a href="元诗选_page628.html">628</a><span>...</span><a href="元诗选_page624.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
