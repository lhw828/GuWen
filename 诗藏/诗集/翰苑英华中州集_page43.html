<!DOCTYPE html>
<html>
<head>
    <meta charset="UTF-8">
    <title>翰苑英华中州集 - 第 43 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>翰苑英华中州集 - 第 43 页/共 81 页</h1>
    <div class="content">故旧相望似晓星平生怀抱向君倾朱丝不入秦筝耳彩凤终仪韶濩声三楚迢迢动离思九山落落助髙情一〈厂墨〉拟就隆中卧要子同躬垄上畊

西园春日
的皪氷梢出短墙泓澄暖緑静横塘娟娟髙竹迎人翠袅袅长红隔水香病起心情踈酒醆朝来风色妬年芳只应归去芸窗晚梦到湘妃锦瑟傍

荥阳古城登覧寄裕之
突兀髙台上古城登临人境两峥嵘闗河落日岁云暮草木临风气未平虎掷龙拏王伯事天荒地老古今情一杯欲洗兴亡恨为唤穷途阮步兵

从猎口号四首
莲烛金纱簇簇齐宫槐笼晓尚凄迷景阳钟罢听残漏万马衔霜不敢嘶
又
阊阖传符〈上左石右戈下口〉九闗一声清跸驻南山虎贲先导三千士天马初离十二闲
又
烂烂龙旗捧日旗从臣遥认赭红衣天王清晓亲弧矢初合今冬第一围
又
的皪金鎞堕晓星晴天霹雳应弦声风毛雨血燕云在未要草间狐兎惊

上清宫梅同座主闲闲公赋
厌住卢家白玉堂琳宫潇洒占年芳光生琪树风霜古影占银潢月露凉物外根株本仙种世间红紫避严妆遨头词伯今何逊一笑诗成字字香

丹阳观竹宫中移赐
素士如林侍紫清紫清新许住蓬瀛娟娟粉节霜匀出矗矗烟梢玉削成福地根茎蒙化育中天雨露借恩荣緑章封事朝来奏又听风前彩凤鸣

○王右司渥一十一首
渥字仲泽以字行兴定二年进士调管州司候不赴寿州防御使邦献商州防御使国器武胜节度庭玉爱其才连辟三府经歴官在军中凡十年举寜陵令未赴丁太夫人忧庐墓三年服除复授寜陵正大七年朝廷与宋人议和择可为行人者仲泽以才选凡再至扬州制司宋人爱其才有中州豪士之目使还以寜陵课最迁一官入为尚书省掾三月即授太学助教充枢密院经歴官八年院废权右司郎中中牟失利不知所终仲泽博通经史有文采善谈论工书法妙于琴事诗其专门之学人物楚楚若素宦于朝吏事则与冀亰父相上下其辨博又屏山所许天下谈士三人之一也尝与予行内乡山中马上赋诗云霜风十月余千山锦峥嵘又九日登颍亭见寄云茫茫襄城野岁晏多风埃野田半巳荒草虫鸣更哀西风吹白云大隗安在哉七圣之所迷而我胡为来我本林野人初无经世材失身鞍马间坐令双鬓摧安得元紫芝共举重阳杯诗成西北望九山鬰崔嵬此诗脱遗处不复能记忆读之尚可以见斯人胸怀之髣髴[仲泽颍上诗不才被弃翻为福拙计无营却似髙是处青山可埋骨谁家白酒不消忧夕阳转屋挂林影急雨坏桥喧水声人喜传之]

颍亭
三载西湖阻胜逰颍亭聨喜散覊愁九山西络烟霞去一水南吞涧壑流宾主唱酬空翠琰干戈横絶自沧洲怱怱匹马从军去惭愧烟波万里鸥

有寄
十年铁马暗京华客子飘零处处家征鴈久踈河朔信小梅重见汝南花栖栖活计依檐雀冉冉年光赴壑蛇旧雨故人应念我不来聨句夜煎茶

寄亰父
忆昔相从在寝丘城南城北纵欢逰杏花聨句香随马野水添杯浪拍舟邂逅又成三月别飘零合负一春愁汝阳淮甸经行徧应有新诗为我留

餐秀轩
秋风几日揺霜樾秋色南山两竒絶野人窗户终日开要看千秋秦岭雪层崖深谷相吐吞落日白鹿东南奔野花双墖古兰若楼观缥缈烟霞昏玉山生玉人不识草木四时空好色辋川旧与蓝桥通细水至今流石室一川黄叶长安秋望望不见令人愁书生不是济时具收得闲身成此逰主人开筵留客醉山雨多情湿征袂眀朝骑马上七盘回首山家但空翠

逰蓝田
甲申之秋月建戍我行商岭正落木山英似与行子期拨雾披云到山腹古潭千丈照锦峰下有蛰龙上栖鹄髙风吹雪已多时熊耳双尖寒欲缩新乗一水出龙涡惊见千峰遮木槲南山秀拔北山雄剑戟森然对羣玉﨑岖直过蓝田西始见商山真面目悟真峡口忽中断天末修眉画浓緑此峡何年得此名曾有金仙构华屋西岩石室悬细水万斛琼珠输辋谷行人尚说有七盘痩马已愁疲百曲风门放眼望秦川扰扰更嗟尘界局去年游骑渡葭芦万里横行如鬼速灞陵原下马饮血太华峰头虎择肉今年九月未防秋始见登场有新榖一鞭莫指古招提疎雨有情留客宿主人闻客喜相接尊酒笑谈如昔夙蹇予懒散本真性临水登山此生足一行作吏志益违十载从军双鬓秃官家后日铸五兵便拟买牛耕白鹿

送裕之还嵩山
髙怀不受簿书侵清颍鸥盟欲重寻老去宦情知我薄闲来道念见君深对床夜雨他年梦满马西风此日心嵩顶胜游谁得共仙闻仙驭待知音[末句用古仙人诗语]
古仙人辞今附于
此梦入云山宫阙幽鸑鷟同侣鸳凤流桂月竟夜光不收世俗扰扰成嚣湫醉飞星驭鞭金虬八仙浪迹追真游龟玉筌蹄二十秋摩霄注壑须人求觅剑如或笑刻舟阳燧非无甪绮俦元鼎以来虚昆丘东井徒劳冠帯修松飡竹饮度蜃楼崧顶坐啸垂直钩秪应惭愧刘幽州[知音者无惜留迹]兴定庚辰夏六月望予与元好问赵郡李献能同游玉华谷又将歴崧前诸刹因憩于少姨庙元周行廊庑得古仙人词于壁间然其首章直屋漏雨为所漫剥殆不可辨乃磴木石而上拂拭汛涤迫视者久之始可完读观其体则柏梁事则终始二汉字画在锺王之间东井又元鼎所都幽州必贤宗子虞也夫眷眷不忘幽州者非吾田畴尚谁欤田复所事之雠却曹瞒之赏衰俗波荡中挺挺有烈丈夫风气其死而不忘盖无疑其能道此语亦无疑观者不应以文体古今之变而疑仙语也噫仙山灵岳宜有闳衍博大之真人往来乎其间而世人莫之识也予三人者乃今见之夫岂偶然哉再拜留迹以附知音者末浑源雷渊题此诗为仙语无疑然直谓田畴则似亦未安屏山李纯甫题

逰丹霞下院同裕之鼎玉分得留字
霜落丰山白水收岁华全在竹园头赋诗鞍马惭真赏载酒林泉阻胜游野色自随人意逺夕阳应为鸟声留仙源回首旌旗隔一笛西风唤客愁[丹霞下寺土人以竹园头名之]

驿口桥看白莲
阴阴乔木障晴晖的的氷蕖照碧漪秋暑困人仍御扇晚风生竹却添衣百年蓬鬓闗心切千里莼羮与愿违杖屦频来约他日不妨先筑钓鱼矶

蒙城县斋
谷雨连朝没麦场官粮未入长官忙阶庭有雨靑鞋闹牢户无人白日长

三门津
层崖摩苍穹四月号阴风大河三门险神禹万世功他山亦崔嵬砥柱独尊雄雷霆日斗击悍暴愁天公刘侯智有余始令舟楫通仍余石上宂飞栈曾连空遥瞻白玉枝挺植丹灶中仙公去不返此事真冥蒙夫人与鼔崖怪幻尤难穷独喜兵火余岿然出新宫当时疏凿意四海要会同谁知千岁后筑垒防啸凶诗成一大笑浩浩洪波东

被檄再至扬州制司驿亭有题诗讥予和事不成者云来往二年无一事青山也觧笑行人因为觧嘲
二年奔走道途间知被青山笑往还只向江南南岸老行人应更笑靑山

○冀都事禹锡二首
禹锡字京父龙山人崇庆二年进士调沉丘簿与县令者不相能及令以贼败疑京父发之乃赂遗权贵诬京父以宾客依托之事坐废十年朝臣荐其才者积数十人终为铨曹所碍居襄邑部使者起之摄旁近诸县所至有父母之爱农司治许昌又为主事区处馈饷上下千余里不露声迹而条画次第皆具虽鳞杂米盐若不足经意者问之即应如指诸掌一时吏如康伯禄李钦止诸人多自以为不及也正大中当路诸公极力辨其被诬乃得以常调守扶风丞召补省掾不就归徳奏充知事及城被攻京父为经歴官守御之策一府倚重之车驾至授左右司都事兼应奉翰林文字官奴之变家人劝亰父羸服免祸不从人有自外至者京父问贼入禁中否曰禁中贼满矣乃自投水中在京师时希颜仲泽钦叔京父相得甚欢升堂拜亲有昆弟之义而不肖徒以文字之故得幸诸公间希长予六岁泽长四岁钦与京少予二岁希没于正大辛邜之八月年四十八泽没于明年之七月年四十七钦没扵其年十一月年四十一岁京没扵又明年之三月年四十二葢不二三年而五人者惟不肖在耳今日録诸君子诗感念平昔不觉流涕之被面也

僧房
上方楼观夹衣寒霜后川原眼界寛我是禅房未归客阿师休作长官看

赠雷御史兼及松庵冯丈
平生疾恶如风手力振台纲事所难人道千钧羞射鼠我怜众喣觧漂山眀时士论知无负晚岁交盟岂易寒见说嵩前茹芝老白云倚杖待君还

中州集己巻终


●中州集巻七


○兰泉先生张建二十三首
建字吉甫蒲城人明昌初举才行授绛州教官召为宫教应奉翰林文字以老乞身道陵爱其淳素不欲令去左右眷眷久之超同知华州防御使事仍赐诗有从今昼锦莲峰下三乐休夸荣启期之句士林荣之吉甫自号兰泉老人有集行于世其论诗云作诗不论长萹短韵须要词理具足不欠不余如荷上洒水散为露珠大者如豆小者如粟细者如尘一一看之无不圆成始为尽善吉甫诗虽不能尽如所言然亦未为无所得也

拟古十首
飞云何冉冉髙与日月齐中有两仙人盛服持玉圭我欲从之游天险不可跻邈焉望不及短日西山西
又
客从岳顶来贻我松粉黄为言服之久身轻欲飞翔我尝淡无味我嗅寂无香还君三太息世好方膏粱
又
枯桑依颓垣摧折生理微剥我枝间叶备君身上衣叶尽谁复顾栖鸟来亦稀君看牡丹丛日日笙歌围
又
青青河濵栁柯叶柔且妍一从智巧萌戕贼为柸桊器成岂不佳天质失自然争如河堤上濯濯披春烟
又
石泉何清泠中有九节蒲蒲性夲孤洁不受滓秽污一移入城市生意寄泥淤翠叶日焦巻不霜而自枯寄言守静者勿涉奔竞途
又
庭前兰蕙窠三年种不成门外旱蒺藜一旦还自生苐恐伤我足锄去根与萌如何一雨后走蔓复纵横
又
有客曳长裾袖刺谒髙闳低头拜阍者始得通姓名主人果厚眷开宴海陆并顾必承彼颜语必顺彼情不如茅檐下饱我藜藿羮
又
菶菶峄山桐一树十二枝枝分十二律所指各不移胡为师襄子独谓东南竒一律不可阙一枝不可遗谁能以此意说似典乐夔
又
美人何荧荧颜若苕之英絶世而独立一顾倾人城三星正当戸俟我亦在庭之子无良媒不敢犯露行
又
丘中有一士颜貌清且癯缊袍仅蔽体蔬饭不满盂时出蓬荜门鼔腹歌黄虞不知何所得矫首望八区

</div>
    <div class="pagination">
<a href="翰苑英华中州集_page42.html">上一页</a><span>...</span><a href="翰苑英华中州集_page38.html">38</a><a href="翰苑英华中州集_page39.html">39</a><a href="翰苑英华中州集_page40.html">40</a><a href="翰苑英华中州集_page41.html">41</a><a href="翰苑英华中州集_page42.html">42</a><span class="current-page">43</span><a href="翰苑英华中州集_page44.html">44</a><a href="翰苑英华中州集_page45.html">45</a><a href="翰苑英华中州集_page46.html">46</a><a href="翰苑英华中州集_page47.html">47</a><a href="翰苑英华中州集_page48.html">48</a><span>...</span><a href="翰苑英华中州集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
