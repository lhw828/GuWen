<!DOCTYPE html>
<html>
<head>
    <meta charset="UTF-8">
    <title>清诗别裁集 - 第 47 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清诗别裁集 - 第 47 页/共 104 页</h1>
    <div class="content">○山海关
东西谁界绝，封此一泥丸。地接长城险，天浮渤海宽。连山趋碣石，积水见辰韩。吹角关门出，边风马首寒。（连下章，盛唐音节。）
○辰龙关
束马悬险，关门郁不开。居然横戟地，曾此挂弓回。浩荡妖星落，苍茫角吹哀。兵家争间道，为语勒铭才。
○上玉峰徐公
海岳英华盖代人，由来绝业迥殊伦。《六经》屡折群儒角。九服齐扶大雅轮。无事心常爱《丘》《索》，有才谁不仰陶钧。每看元老虚怀处，吐握风流一旦亲。春官玉尺手亲持，科目光华此一时。尝惜文辞伤篆刻，独将经术作宗师。士当失意犹无恨，才苟怀奇定见知。只有公门惭小草，也滋化雨伴仙芝。（健庵誓欲搜罗天下英奇，“才苟怀奇定见知”一语，非虚誉也。少宰为司寇特赏识人，故言之亲切）
○登岘山亭至甘泉寺
篮舆呕轧傍城隈，积雾霾阴黯不开。一磴自穿云气入，万峰争送雨声来。山川浩荡今如此，裘带风流安在哉！千载牛山共挥涕，古苔秋井易心哀。云藏岩谷昼冥冥，忽听天风晌佛铃。草际老僧迎客至，烟中修竹入门青。坐来瀛海茫茫地，尽失山川漠漠形。休问葡萄拨醅后，甘泉一酌自清泠。（次章承“万峰争送雨声来”言之。）
○荆州
剩础遗隍问旧疆，龙门马牧总茫茫。接天波浪三江口，横地风云百战场。尚有帆樯下巴蜀，无多户口在耕桑。不堪原野萧条地，吹角重城倚夕阳。戎马壬申逮甲申，万家烟火几家存。人如豕屠羊惨，事异黄巾青犊论。妖树祸生天北极，怪风寒卷郡南门，龙陂桥外坡陀血，谁洗忠臣九地魂？（流寇之乱，于荆襄尤甚。篇中凭吊往事，故极形乱后萧飒，今则为天下重镇矣。重熙累洽，歌咏者可忘所自耶！）
○黄尊古上都秋色图
落日牛关下远村，平沙万马别开屯。君看鹘没雕盘处，莽莽青山是塞垣。
☆唐孙华
字实君，江南太仓人。康熙戊辰进士，官吏部主事。著有《东江诗钞》。
○东江勤于学殖，不重绂冕。归田后，与二三老友登临宴饮，有香山洛下之风，至九十余乃辞世，生平故天爵自尊者也。论诗谓诗必有为作，每与史事相表里，故其诗不趋高超，专崇质实，皆其言有物者。《咏门神诗》偶然戏笔，而外间传诵，和者纷纷，毋乃探骊龙而专取鳞爪耶！
○述古
谗口成铄金，沉舟由积羽。苍蝇正群飞，白璧无完素。臧仓沮孟轲，伯寮诉子路。正直枉者非，妍好丑者妒。芳兰每见锄，实以当门故。道义苟无愆，特立何足惧。由贪而跖廉，毁誉每错互。孔光诋王嘉，马融排李固。孔马皆大儒，物情常向慕。一朝势利夺，颠倒迷好恶。嗟尔名教人，毋令青史污。（孔光何足惜，以马融之儒学而排挤正人，则名节尽丧矣。时有名人而谗汤文正者，意作者借古以况今人耶！）
○赠赵松一（赵曾著《读史质疑》一书。）
尼父著《春秋》，大义揭星汉。功罪无匿情，是非有定案。作史与论史，宜以经为断。后儒恣穿凿，如丝各棼乱。收夸尔朱功，寿訾武侯短。蜀魏争正闰，岛索互诋谰，冯道善变通，武媚宜郊。邪说既纷纭，大道日离畔。矫矫赵夫子，朱墨久研钻。家贫出负米，宾席弄柔翰。《六经》贮巾箱，三史供点窜。上下数千年，一一如珠贯。笔挟董狐直，书过袁豹半。辩如悬河注，目如岩电烂。论准《过秦》核，语陋《美新》谩。示我两卷书，明窗得吟玩。潜德有必彰，奸谀死无逭。南山岂可移，先零何足按。霍若雾披，涣若春冰泮。《明史》今未成，授简多疑惮。白头虽有期，青竹何由汗？如君著作才，固宜参史馆。说经常，陈史亦侃侃。形诸直如笔，千秋事可判。庶禀鲁史程，得随游夏赞。惜哉擅三长，无人置一算。抱书菰芦中，慨然发永叹。（概举论事不平者，逐一披驳，而以“以经为断”一语该之，何等光明正大。）
○闲居写怀
屈伸固有命，秋毫非人功。三世不徙官，执戟老扬雄。荀爽起布衣，百日至三公。猿臂终数奇，李蔡本下中。方壮既悼颜，皓首仍悲冯。世有巧而踬，亦或拙而通。忧喜塞翁马。得失楚人弓。时命苟不谐，有如安固穷。（巧拙踬通俱可不问，而一归于安命固穷，君子礻是躬，莫逾于此。）
○夏重谈金陵旧事
金陵昔丧乱，炎运值В季。忽从大梁城，仓皇走一骑。偶窍藩邸璋，自言某王嗣。贵阳一奸人，乘时思射利。奇货此可居，何暇论真伪。卜者本王郎，矫诬据神器。遂修代来功，超逾登相位。权门辇金帛，掖庭陈秘戏。江表张黄旗，王气销赤帜。偷息仅一年，传闻有二异。北来黄犊车，天表自英粹。杂问聚朝官，瞠目各相视。遥识讲臣面，备言宫壶事。诸臣媚新君，谁肯辨储贰。争效隽不疑，竞指成方遂。泉鸠无主人，束缚乃就吏。复有故宫妃，飞蓬乱双{髟皮}。自云丧乱时，仳离中道弃。生子已胜衣，壮发犹可数。不望昭阳恩，不望金屋置。愿一见大家，瞑目甘入地。上书欲自通，沉沉力阍。诏付掖庭狱，见者为垂泪。不如厉王母，衔愤早自刺。只缘当璧假，翻招故剑忌。诚恐相见非，泄此踪迹秘。灭口计未忍，对面谅馀愧。鸟兽有伉俪，豺虎知乳孳。岂独非人情，捐弃恩与义。嬴吕及马牛，秦晋潜改置。皆从胎孕中，长养崇非类。未闻妄男子，僭盗出不意。龙种乞为奴，狐假得暂恣。兹实众口传，曾见遗老记。疑事终阙如，庶听来者议。（北来黄犊犹或可疑，若童氏故妃断无无端冒认之理，此而不许入宫，加之以刑，恐泄其伪也。少时即闻此言，今以东江诗证之，益为凿凿，存此诗以俟论定。）
○同宋药州太史登滕王阁
平生想慕滕王阁，未能千里驱轮蹄。岂意云山落吾手，飘然直上凌飞梯。天风浩荡入怀袖，倾刻尘眼开金篦。画栋朱栏照城郭，丹楼碧瓦缨虹霓。吐纳江流九派小，平压雉堞群峰低。落日倒射澄潭影，金波千顷浮玻璃。上扪星辰若有路，下临洞壑疑无蹊。贾客帆墙自来往，风涛出没如凫。ㄢ鸢飞鹘不敢到，长空杳杳鸣天鸡。忆昔骄王盛意气，临风歌舞飘华。不惜金钱构飞阁，[B18D]で上与烟霄齐。子安文字当时体，纵横万象谁端倪。如何俳语笑仓猝，颍滨一老犹相诋。（自注：子由《滕王阁诗》云：“俳语笑仓猝。”）江河万古终不废，少陵不敢轻排挤。人生游迹过如扫，鸿爪一瞥飞东西。洪都胜地独数此，偶然匹马随双奚。阎公宾客今寂寞，幸有胜友能招携。凭栏徙倚三叹息，山云乱起烟凄迷。一代繁华有衰歇，三王文藻谁攀跻？我行自哂真孟浪，此游聊可骄昌黎。（落窠臼题，须出以新意，中间子由之诋一段是也。昌黎作记，始终未到此阁，末以己之游览，骄昌黎之未游，亦是别寻蹊径。）
○鹰坊歌与夏重恺功同赋
水磨（自注：地名。）园亭清且幽，碧柳阴浓古木稠。偶然携客避炎暑，腥风忽觉来飕飕。云作闲坊为养鹰，名材不惜千金收。板屋羁栖拳铁爪，浮云仰视张金眸。就中海青独称最，传闻出自青海头。锐头猛脑特神俊，自矜耻与群俦。杉鸡竹兔不足取，气吞乳虎欺牛。白山黑水出异产，在昔辽代曾穷搜。诛求因结女真怨，无端两国兴戈矛。爱鹤爱鹰皆速祸，羽物何事常招尤。头鹅盛宴付逝水，晾鹰高台成古丘。冰天朔漠馀杀气，江山不改奇毛留。从来异物聚所好，携笼走马来荒陬。人间养鹰如养士，一时效用三时休。多畜驯鸽供喂饲，流血渗漉沾衿喉。填肠满嗉意未已，一饱欲傲梁边。乃知惠养多幸窃，肉食未必皆能谋。虞人悬衡揣斤两，躯骨轻重须相侔。（自注：鹰必称斤两，以十八两为准。）肥苦钝迟瘦无力，上臂能辨劣与优。空仓饥雀日叫噪，一出往往逢。尔曹攫肉偏远患，得食那敢辞笼囚。譬若猛士飨牛酒，投石奋欲偿恩仇。觜距久闲求自试，常思一举翻高秋。鹰乎鹰乎盍努力，霜天风紧将离。鸟中恶物正不少，早拉训狐擒鸺留。功成山薮得清廓，愿汝仍化林间鸠。勿戕胎卵惊鸾凤，阿阁万一重来游。（先说金、辽争鹰，以致两国起衅，次说养鹰不用，同于肉食谋国，后说搏击恶鸟，分别枭鸾，而归于仍化为鸠，仁厚不杀，此通篇结穴处。）
○读梅村先生鹿樵纪闻有感题长句
一旅谁知扼紫荆，蜩螗聒耳正纷争。腹书竞伏狐鸣火，手庶频惊鹤唳兵。直待临危思翦牧，可应先事戮韩彭？石头袁粲真堪惜，自坏边关万里城。（自注：指东莞督师袁公崇焕。
○诛袁崇焕，此我朝用间，而前明为间所愚也。事后追悔，何益哉！）
○东山即事
湖风尽日响松杉，接席连床共一岩。文到无情真悔作，口除饮酒只宜缄。晚凉欲试蒲葵扇，暑汗频嫌葛越衫。破砚生涯今更拙，谋身端合托长。
○永嘉令马公死寇难，令嗣观察公请于朝，赐谥忠勤索诗
青袍白马塞瓯闽，一命官卑大义均。岂有兵符麾士卒，要将全节感臣邻。君王未识真卿面，战阵甘捐先轸身。尚念天恩未酬答，生儿留作报恩人。
○诸葛武侯祠
卧龙潜下国，逐鹿走群雄。慷慨吟《梁父》，谦拜德公。管萧才岂匹，伊吕望应同。汉庙灵犹在，刘天姓未终。一犁耕陇畔，三顾出隆中。旒缀千年玺，丝悬九鼎铜。黄图分社稷，赤壁扫艨艟。入蜀神基固，分荆狭路通。一嘘火井焰，（自注：蜀有火井，汉盛时火炽，汉末渐微，孔明一窥之，火乃复盛。）再起沛乡风。操懿真如鬼，关张并是熊。（自注：周瑜谓关、张，熊虎之将。）崎岖箕谷路，流涕永安宫。定计收关陇，深期卜镐丰。杂耕屯渭曲，筹笔洗荒戎。吞犭各曾无芥，鞭狐欲折凶。（自注：石勒谓操为狐媚。）风云开绝业，日月照孤忠。委寄寻前诺，艰危誓鞠躬。三分非素志，八阵渐成功。炎景终移祚，流星忽陨空。宅桑仍索寞，庙柏自菁葱。异地留祠宇，灵旗卷暮虹。（综忠武平生而言，工整苍郁，胎原出于少陵。）
☆田从典
字克五，山西阳城人。康熙戊辰进士，官至大学士。
○拟七德九功舞歌效乐天体
《七德舞》，《九功舞》，武纬文经耀千古。朝廷干羽在两阶，天下车书尽九土。我皇御极垂衣裳，四方万国来享王。自朝乃至日中昃，尧兢舜业不敢康。为念斯民亦劳止，丹诏夕封驰万里。咨尔强藩且载戈，释甲归来见天子。苞有三蘖方凭陵，一朝敢弄潢池兵。荡摇滇黔连楚蜀，虔刘闽越驱鲵鲸。驿闻天子赫斯怒。皇言一宣天日午。誓将灭此后朝食，取彼凶残畀豺虎。临轩命将亲推毂，中有天潢建牙纛。日射春旗万马鸣，云开晓帐千官肃。一从荆鄂向三湘，一自江州下豫章。西指秦川临剑阁，南经吴越度钱塘。王师所至如风电，合围掩群开一面。狼奔鼠窜皆倒戈，市肆不惊芸不变。王师所至多谣颂，行者愿赍居者送。天语殷勤再四宣，无令南亩妨春种。一年转战雍梁间，二年克敌威荆蛮。三年扫清瓯与越，一鼓遂进仙霞关。四年官军收闽地，逆臣稽首归藩位。五年贼渠死岳阳，六年百粤置胥吏。七年一举入成都，夹击东西疾度泸。八年荡扫昆明穴，普天率地归皇图。羽骑宵驰传露布，从此江山复如故。侍臣拜手贺升平，武士鸣铙歌《大》。我皇恭己开明堂，木凤衔书下八方。嘉与吾民共休息，欲偕斯世为陶唐。思齐太任及太姒，翼子贻孙既受祉。恭上徽音万国欢，再沛恩纶与更始。昔时民间苦被兵，鸟乌声乐多荒城。今日言旋复邦族，闾里不闻愁叹声。昔时民间苦征役，男子辍耕妇休织。今日公家免践更，鼓腹行歌仍作息。枪灭迹三阶平，我皇宵旰犹未宁。手披目览厘庶绩，早朝晏罢勤苍生。天纵聪明兼圣学，研精书史穷《丘》《索》。著述开天冠百王，四海文明生礼乐。舞《七德》，舞《九功》。五弦之琴歌《南风》。愿令世世陈王业，王业艰难万古同。（康熙二十年十月，官军收滇南，颁诏中外，示天下荡平，允群臣请上太皇太后、皇太后徽号，恩逮臣庶。阳城因仿唐代《七德》《九功》之舞，作为歌诗。中间三蘖之畔，三蘖之平，一一可考，当以诗史目之。诗之曲折顿挫，迤逦往复，得昌黎《平淮西碑》之体，不专学白乐天也。诗料见翁司寇集中，岂翁为大司成时，田为太学生，代师长拟成稿本耶？唐人诗中两见者有之。）
☆赵俞
字文饶，江南嘉定人。康熙戊辰进士，官定陶知县。
○定陶以他人累，牵引对狱吏者再，后虽昭雪，然亦濒于危矣。诗体灵敏之中，冲和自在，是为正声。
○古风
弧矢用威敌，还为奸宄利。苍姬六典书，莽新实阶厉。国息既薮慝，况乃肉刑议。后圣师前古，专在行仁义。本同末则殊，沿革随时世。孟轲今复起，亦不讲井地。未闻书契作，仍可结绳治。圣人大法天，亦行所无事。（介甫行《周礼》，适为厉阶，师法古人，在意不在迹也，安得此通达治体之言。）
鸿纤列万品，一一自禀赋，削觚使就规，涅缟忽失素。变本乃为奇，矜新众所骛。人于大块中，果一虫蠹。吾欲追淳朴，各各安其故。因物付物间，斯理则已具。
斯螽夏切股，翰音晨引吭。彼岂能自主，时至乃翕张。测天凭仪器，俄已易躔次。测晷以刻漏，时亦乖启闭。夫岂圣人作，而顾谢物智。任人斯有为，任天故不二。（任天而行，人力不与，欲还淳朴，而不流入老、庄，斯在有为无为之别。）
○踏车曲
杉槠作筒檀作轴，乌鸦衔尾声历鹿。赤露两肘腹无粥，踏车辛苦歌如哭。前年井底泉脉枯，去年瓯窭长茭芦。旱年掘窝转水入，潦年筑堤翻水出。水入水出车欲裂，农夫那不筋骨折！无奈今年又苦旱，塘水少于衣上汗。往年车完人尽力，今年车破人无食。人无食，不足恤，努力踏车声太息，伍伯催租秋赋迫，连年未报灾伤册。（歌声如哭，水少于汗，皆十成奇警语。圣朝恤民，不啻父母之于赤子，而连年水旱，犹有未报灾伤者，何知有官而不知有百姓耶？）
○射虎行
居人传言郭有虎，白昼咆哮出林莽。将军猬毛须倒竖，遣使发卒悉所部。白羽长箭大黄弩，皮作车茵肉治脯。虎见千人若无睹，千人惊顾色如土。箭未脱弦弩折付。虎起攫人如捕鼠，突出围场公然去。当今四海乐升平，军士逍遥无什伍。将军锦裘玉带醉氍毹，胡为轻捋虎须撄虎怒？从今军府耀威武，只射兔獐莫射虎。
○侣台弟以悼妻哭子诗索和，憔悴婉笃，情有不能已者，余欲发乎情而裁之以义也，辄有是作
至痛君难割，前型我所师。延陵于礼合，奉倩太情痴。尚有君亲重，休为儿女悲。节哀宜引义，不敢再题诗。（以义节情，情归于义，若助之悲悼，不犹醉人扶醉耶？只一制题，便得儒者立言之体。）
○舟行晚过青浦
孤蓬秋气入，此夕客心惊。露白浩无际，虫吟并一声。塔随帆影走，潮涌月轮行。磔磔城乌起，谯楼已二更。（浩字并字，锤炼而得，并字尤佳。）
○和查夏仲敝裘诗
无复如膏耀日辉，关河难御雪霜威。配宜东郭先生履，暖胜西华公子衣。纟它纟或犹馀清节在，蒙戎转觉旅情非。只应五月能忘暑，披上江乡旧钓矶。（典而雅。）
○岳忠武祠
桧树枝生宋祚微，将军那许总戎机。出师累捷身应死，与敌同仇事已非。脱帻收时光焰动，属镂赐后怒涛飞。孤忠愿抱千秋恨，不共蕲王早见几。（以道济、伍胥比之，冤抑相同，而关系尤大，此空际着题一法。）
○彭无山给谏自河工召复原官喜而有作
三年薄宦卧江干，鸣凤今朝刷羽翰。暂屈邺侯参幕佐，忽宣唐介拜原官。重来寰海皆倾听，一入朝廷便改观。汉定淮阳终不召，须知纳谏古今难。（使事典切，结意反衬出圣朝纳谏，工于立言。）
○督亢陂
提剑荆卿勇绝伦，浪将七尺殉强秦。燕仇未报韩仇复，状貌原来似妇人。（见重智而不重勇也。）
○王导
本无勋德济艰危，儒雅风流事又亏。臣族早知三窟就，风尘休障庾元规。（江左夷吾，何处生活。）
○溪声
结庐何日住深山，竹月松风相对闲。却笑溪声忙底事，奔流偏欲到人间。
○闻鹧鸪
月照霜华石磴危，钩苦怨客归迟。故乡亦是惊魂地，只恐山禽尚未知。（此作者惊弓之言，不觉愁苦乃尔。）
☆陶元淳
字子师，江南常熟人。康熙戊辰进士，官昌化知县。
○暮归僧寺和潘九仪韵
暝色城先到，人声野更稀。山深难得月，水暗欲溅衣。魑魅憎人过，虫沙得地飞，迷途知未远，钟起唤君归。
○臬司刘公枉书惠存诗以志感
一官万里尹蒿莱，几个生前归去来？况复劳心阳子拙，敢云流涕贾生才。见消瘴雾千山净，春到蛮花满地开。从此不愁风土异，生还终望我公哀。（子师先生负旷世才，作吏蛮荒，视新、恩二州犹为福地，则义同窜谪矣。可与东坡表并读。）
○和唐张谓韵
道路非难作吏难，一洲鳌背立郊坛。人言琼管曾开府，我道囚山合挂冠。万里亲知春梦断，一生事业暮潮寒。新恩已是投荒处，却望新恩福地看。如此途穷欲进难，朝天漫上越王坛。高不合伸强项，逐裸何须岸大冠。徼外山河逢帝醉，心头铁石向人寒。长安日下犹言远，穷海孤臣那得看。（二章与《遗臬使刘公诗》同意。）
☆史申义
字蕉饮，江南江都人。康熙戊辰进士，官翰林院编修。著有《芜城集》。
○由富阳至龙游
沙禽亦无数，格格野塘秋。孤棹有时泊，远山相向愁。月明乌桕树，人散白洲。何处津楼上，无眠听棹讴。
○南海杂诗
石壁猩猩语，惊心百粤东。四时山叶绿，五夜海霞红。日月摇溟渤，星河浸祝融。鹧鸪飞不断，只在荔支丛。（三语言地气之暖，四语言东土日出早也，即“海日生残夜”意。）
晓上越王台，扶胥海色开。山连鳌阙近，潮射虎门回。洒座荔奴雨，吹香椰子杯。崎岖未朝汉，割据亦雄哉！（此吊尉佗之霸。）
海雨花阴候，春泥屐响声。鸦鬟簪抹丽，纨扇过清明。玳瑁潮通市，芭蕉绿上城。昌华鼓舞院，销尽美人情。（此状风物之明丽。）
○南昌
吴楚中流势未平，章江雄阔客心惊。芒寒牛斗雌雄气，风偃鱼龙日夜声。党锢人高徐稚宅，封侯事往灌婴城。豫章楼阁犹堪赋，宾主东南异代情。
○朝云墓
散尽泥金蛱蝶裙，云蓝小袖剧怜君。伤心白鹤峰前路，一树榕阴盖古坟。（一女子而死于万里之外，亦可伤矣。一树榕阴，其人如在，浅浅语自有远神。）
☆吴景
字元朗，江南太仓人。康熙戊辰进士，官兵科给谏。有《西斋集》。
○西斋为梅村令嗣，工于诗笔，近体清稳，尤称雅音。
○和振西赠王将军紫
九尺须眉七十身，眼中遗老更何人？将军竞病诗无敌，弟子丹青笔有神。谈笑尚能开霹雳，太平不复画麒麟。酒酣拔剑听君语，为感穷途意自亲。玉殿风流讲席重，故山归去拂尘容。门生为致荒厨菜，禅客同寻旧院松。梦后庄周从笑，书成扬子解嘲龙。欧阳筋力犹强健，不羡扶携手一筇。（扬子《解嘲》中云：“执蜓而嘲龟龙。”去一龟字，古人每如此用。）
著书不复为穷愁，独乐园林散百忧。人乍抛残尘海梦，天教管领太湖秋。槎形东第奇章石，钓具南江鲁望舟。从此终身巢许稳，风光真拟洛滨游。（将军能诗，复能著书，管领名园，偕游禅客，比少陵所咏“将军不好武，稚子总能文”，尤得幽居之乐矣。太平盛事，于诗中遇之。）
○题徐太仆遗像
金祸国叹荆榛，只为须眉不计身。四海清流真直节，五朝旧德老遗民。独先元礼弹常侍，共幸林宗免党人。画像吴中前事在，团溪好写白纱巾。（自注：世传《吴中先贤画像》一卷。
○此劾魏奄而未被祸者，惜未详其名。《吴中先贤画像》，系张蟾笔，共三百馀人，今大半归余家。）
○题顾亭林遗集和汪安公编修
野哭东风学采薇，累臣白首尚单衣。江山有恨忧天醉，草木无情长地肥。避吏赵岐谁共语，离家王粲不思归。只馀帷盖兰台旧，万卷凄凉辨是非。
</div>
    <div class="pagination">
<a href="清诗别裁集_page46.html">上一页</a><span>...</span><a href="清诗别裁集_page42.html">42</a><a href="清诗别裁集_page43.html">43</a><a href="清诗别裁集_page44.html">44</a><a href="清诗别裁集_page45.html">45</a><a href="清诗别裁集_page46.html">46</a><span class="current-page">47</span><a href="清诗别裁集_page48.html">48</a><a href="清诗别裁集_page49.html">49</a><a href="清诗别裁集_page50.html">50</a><a href="清诗别裁集_page51.html">51</a><a href="清诗别裁集_page52.html">52</a><span>...</span><a href="清诗别裁集_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
