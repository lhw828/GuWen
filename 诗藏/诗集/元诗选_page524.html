<!DOCTYPE html>
<html>
<head>
    <meta charset="UTF-8">
    <title>元诗选 - 第 524 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 524 页/共 817 页</h1>
    <div class="content">　　○鄢陵经进士李伯昭墓 

　　激烈山阳笛，凄凉祖逖鞭。才高天不惜，命薄世空怜。故里一丘土，荒城五亩田。虽云有宿草，宁忍不潸然。 

　　○云溪真馆 

　　真馆云溪上，孤高逼太清。江山环几席，星斗拂檐楹。树古成龙去，篁疏作凤鸣。仙游始可接，我欲谢尘缨。 

　　○送赵宗吉编修代祀西岳 

　　北上函香去，西南致礼勤。蜀山千丈雪，秦岭万重云。驿骑鸣金勒，宫袍粲锦文。白头抱关吏，自羡识终军。 

　　○武夷山 

　　笙鹤辽天杪，仙家宴幔亭。鲸波一浸碧，蚁垤九烟青。洞閟秦人蜕，坛留汉祀星。余方有公事，未得叩岩扃。 

　　○和韵王继学题周冰壶四美人图 

　　唐宫题叶 
　　崔徽写真 
　　洛神 
　　二乔 

　　△唐宫题叶 

　　彩毫将恨付霜红，恨自绵绵水自东。金屋有关严虎豹，玉书无路托鳞鸿。秋期暗度惊催织，春信潜通误守宫。莫道银 【一作天。】 河消息 【一作「音信」。】 杳，明年锦树又西风。 

　　△崔徽写真 

　　舞鸾妆镜拭 【一作减。】 铅华，毫素无声散彩霞。夜月影寒分桂魄，春冰晕薄映桃花。梦随图去凭青鸟，愁逐书来点墨鸦。未得离魂如倩女，衰容先我到君家。 

　　△洛神 

　　邺宫檐瓦似 【一作化。】 鸳飘，兰渚鸣鸾 【一作銮。】 去国遥。谩说君王留宝枕，不闻仙子和琼 【一作鸾。】 箫。惊鸿易没青天 【一作林。】 月，沈鲤难凭碧海潮。肠断洛川东去水，野烟汀草共萧萧。 

　　△二乔 

　　珊树交加玉树重，鸳鸯难偶雪难容。共思汉事随流水，各对吴侬蹙远峰。洛赋未成梁月堕，胡笳已断塞云浓。人间流落浑相似，犹胜凄凉泣暮蛩。 

　　○寄南台御史达兼善二首 

　　昔年奎璧聚星图，文采虚称二妙俱。祇有蒹葭依玉树，初无薏苡似明珠。凤凰台上天光近，乌鹊枝边月影孤。壮志未消知己在，敢烦音问慰穷途。 
　　白沟秋水帝城边，晓发河南使者船。契阔山川将万里，飘零岁月又三年。云间快覩冥冥凤，海上愁看跕跕鸢。经术匡君须我辈，莫将离恨染华颠。 

　　○送苏伯修御史之南台 

　　天上词臣敻莫双，乘骢此日莅南邦。梅花路近 【一作远。】 宜逢雪，桃叶波平好渡江。千里苍生瞻绣斧，十州 【一作洲。】 使者避旌幢。同袍知己如相问，已许闲身 【一作吟。】 老北窗。 

　　○汴梁怀古 

　　花石冈前麋鹿过，中原秋色动关河。欲询故国伤心事，忍听前朝皓齿歌。蔓草有 【一作无。】 风嘶石马，荆榛无 【一作有。】 月泣铜驼。人间富贵皆如梦，不独兴亡感慨多。 

　　○酬江夏友人见寄 

　　四海元龙眼界空，平生豪习竟谁雄。早知黔首成秦赘，悔学蛾眉入汉宫。曲水疏篁秋色里，小山丛桂月明中。故人岁晚能招隐，便买扁舟向汉东。 

　　○送赵秉彝亲迎江夏之官临川 

　　婀娜新衣锦绣重，美人今夕过湖东。一声铁笛千家月，十幅蒲帆万里风。孔雀画屏占贵客，甘棠嘉树咏先公。墨池光动凌云笔，春满花封赋更雄。 

　　○送蒙古学教授之邛州 

　　玉贯珠联我国音，乱山深处变巴吟。苍虬挂屋寒筇瘦，白鹤悬巢古栈深。座冷一毡知宦况，书来万里见乡心。文翁课最同文盛，应译嘉谟寄上林。 

　　○二月梅 

　　去年呵笔赋寒梅，又见仙家二月开。不是东君留客醉，肯教神女逐春回。梨花院落为云妒，柳絮池塘作雪猜。东阁如今清兴减，罗浮谁与寄香来。 

　　○京师上元夜 

　　华月澄澄宿雾收，万家灯火见皇州。天阍虎豹依霄汉，人海鱼龙混斗牛。公子锦鞯鸣玉勒，内家珠箔控银钩。道旁亦有扬雄宅，寂寞芸窗冷似秋。 

　　○送袁果山经历之潮阳 

　　潮阳赞府之官去，犹是薇垣白发郎。天上故人悬夜榻，海边候吏促春装。翠绡卷雨蕉花老，火齐然云荔子香。终日韩香对帘幕，只愁简牍破诗忙。 

　　○留别凯烈彦卿学士 

　　十年帝里共鸣珂，别后悲欢事几多。汗竹有编归太史，雨花无迹染维摩。湘江夜雨生青草，淮海秋风起白波。明日扁舟又南去，天涯相望意如何。 

　　○送王继学参政赴上都奏选 

　　参相朝天引列曹，三千硕士在钧陶。云开凤阁星辰近，山拱龙门日月高。行殿晓帘张翡翠，内家春酒泛葡萄。经纶自有河汾策，敷奏明时岂惮劳。 

　　○送刘县尹赴山后白登县任 

　　使君出宰近龙沙，芳草凄迷是县衙。五月山溪犹积雪，三春庭树不开花。往时烽火通秦塞，今日弦歌属汉家。圣代行将征卓茂，莫嫌白发负年华。 

　　○送章生南归省觐 

　　二月寒风卷白沙，行人回首望京华。江村日暮多逢雨，山路春深少见花。莱子过庭荣彩服，葛翁罢县富丹砂。送君未得随君去，郢水东边是客家。 

　　○送吴子高还江夏 【并序。】 

　　庚申春，余在江夏，尝赋诗送子高之沅。庚午，子高复来会于京师。因求偶而还，复作此以饯。 
　　黄鹤矶头惜袂分，京华回首又离群。十年南北两为客，万里中间一见君。访旧眼前星落落，惊新鬓底雪纷纷。归时莫过临邛令，应有王孙识赋文。 

　　○观祀南郊和李学士韵二首 

　　帝乘法驾即南郊，夹仗旌旗杂羽旄。日月并行黄道迥，三辰环拱紫坛高。皇心奕奕承天贶，玄象熙熙答圣劳。欲吐妍辞夸懿典，愧如扬马涉风骚。 
</div>
    <div class="pagination">
<a href="元诗选_page523.html">上一页</a><span>...</span><a href="元诗选_page519.html">519</a><a href="元诗选_page520.html">520</a><a href="元诗选_page521.html">521</a><a href="元诗选_page522.html">522</a><a href="元诗选_page523.html">523</a><span class="current-page">524</span><a href="元诗选_page525.html">525</a><a href="元诗选_page526.html">526</a><a href="元诗选_page527.html">527</a><a href="元诗选_page528.html">528</a><a href="元诗选_page529.html">529</a><span>...</span><a href="元诗选_page525.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
