<!DOCTYPE html>
<html>
<head>
    <meta charset="UTF-8">
    <title>全宋诗 - 第 10110 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 10110 页/共 11672 页</h1>
    <div class="content">袁燮　赠史坑冶二首
    公子词锋莫敢当，更兼世故饱更尝。
    区区残寇犹侵侮，愿试胸中却敌方。

袁燮　赠天童监寺
    平生朴拙本无奇，珍重高人不我遗。
    自顾原无一滴水，何能复有两篇诗。

袁燮　赠吴氏甥二首
    男儿何所急，为学要立志。
    此志苟坚强，天下无难事。
    超然贵於物，万善无不备。
    厥初本高明，有过则昏蔽。
    但能改其过，辉光照无际。
    厥初本笃实，有过则虚伪。
    但能改其过，金玉等精粹。
    改过贵乎勇，不勇真自弃。
    有过如坑穽，改过如平地。
    平地可安行，坑穽宜急避。
    事亲贵乎孝，呈长贵笠弟。
    是为立身本，奉承无失坠。
    门户久衰颓，盍作兴起计。
    是心通神明，勿使形骸累。
    持之久而纯，百福如川至。

袁燮　赠吴氏甥二首
    农夫力耕耘，岁功必倍疏。
    吾儒用心苦，学业亦有秋。
    圣贤有遗训，好古敏以求。
    韦编至三绝，发愤穷深幽。
    寝食俱相忘，此志何时休。
    矧今后生辈，未脱童草俦，
    刻苦犹不足，讵可思悠悠。
    而母早孀居，其穷未易瘳。
    殷勤抚二子，不暇为身谋。
    杂然万马群，望尔为骅骝。
    翕如众乐奏，望尔为天球。
    勿云年尚幼，岁月如川流。
    及今不加鞭，壮大徒包羞。
    轻璧惜寸阴，前哲勤进修。
    勉尔务谨重，戒尔无轻浮。
    人百已千之，庶解而母忧。

袁燮　赠游宣教
    连日雨滂沱，闾阎应甚苦。
    慨念乐隐翁，萧然坐环堵。
    术业岂不精，一寒乃如许。
    请君姑置之，对妇酌芳醑。

袁燮　昭君祠
    昭君天赋倾城色，何事君王未曾识。
    徘徊顾影无计留，一朝远嫁匈奴国。
    匈奴国日暗飞尘，昭君君绝艳惊国人。
    单于骇叹昔未睹，甘心保塞为藩臣。
    从来败德由女美，褒妲骊姬及西子。
    玉环飞燕更绝佳，遗臭千载堪咨嗟。
    毛生善画古无有，强把丹青倒妍丑。
    却教尤物摈绝哉，能为君王罄忠益。
    闻说昭君出塞初，朔风萧飒吹衣裾。
    聊将琵琶寄离恨，痛绝玉颜嫔老胡。
    老胡死矣义当返，慷慨怀归曾上书。
    君王有诏从胡俗，恸哭薄命终穹庐。
    自古佳人多命薄，亦如才士多流落。
    人才有益尚疏外，佳无补何可怼。
    君不见萧生堪猛岂不忠，君五疑信相半终不容。

袁燮　枕上有感呈吕子约
    俗学浅无源，涧谷才咫尺。
    志士务广深，沧溟渺难测。
    俗子一作吏，书几尘土积。
    志士虽涖官，群书玩无斁。
    废书固俗子，既俗又奚责。
    嗜书苟不已，无乃旷厥职。
    臧谷均亡羊，孰为失与得。
    古人有大端，后学宜取则。
    有余不可尽，不足在所益。
    努力求至当，毋蹈一偏失。

袁燮　织妇
    列屋閒居曳绮罗，霜刀裁剪竞新磨。
    那知红女经营苦，轧轧寒机几万梭。

袁燮　竹几
    深林碧琅玕，直节空其中。
    截为小曲几，贯以青丝总。
    自然光莹质，不费髹漆工。
    偃仰隐背稳，提挈才指从。
    儿曹莫轻毁，此物便老翁。

袁燮　紫薇花二首
    蒙茸曲径紫薇花，几载藤萝巧蔽遮。
    暂借斧斤还旧观，依前万蕊吐新葩。

袁燮　紫薇花二首
    紫微花对紫薇郎，何事斋前一树芳。
    造物似教人努力，他年准拟待君王。

袁彦安　三学山
    万松櫂秀五弟柏，千劫栖贤三学山。
    佛定光生玉玺润，僧衣细结藕丝斑。
</div>
    <div class="pagination">
<a href="全宋诗_page10109.html">上一页</a><span>...</span><a href="全宋诗_page10105.html">10105</a><a href="全宋诗_page10106.html">10106</a><a href="全宋诗_page10107.html">10107</a><a href="全宋诗_page10108.html">10108</a><a href="全宋诗_page10109.html">10109</a><span class="current-page">10110</span><a href="全宋诗_page10111.html">10111</a><a href="全宋诗_page10112.html">10112</a><a href="全宋诗_page10113.html">10113</a><a href="全宋诗_page10114.html">10114</a><a href="全宋诗_page10115.html">10115</a><span>...</span><a href="全宋诗_page10111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
