<!DOCTYPE html>
<html>
<head>
    <meta charset="UTF-8">
    <title>御定历代赋汇 - 第 125 页/共 143 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代赋汇 - 第 125 页/共 143 页</h1>
    <div class="content">　　妒妇赋　　　　　　　　　　【明】陈子龙
　　楚襄王时下令国中有不好色者予千金封以百里之县令尹愿以燕见因自称曰臣幼生贵族长秉国政田宅具备广有姬媵中选丽都恣态璀靓防首明逸心气和令纎秾应图疎密无定善媚极妍宜人情性然臣外尚方严内守贞正诵习师承徽绳前圣冶容莫睇清歌不聴恶其妖蛊一旦驱屏又尝奉使道经江皋宛有淑女缓步山椒色采竒艳芬芳飘飖玉辉始濯兰风乍交知臣贵客解佩相邀陈诗微笑令人荡揺是日薄暮轻飔萧萧空馆岑寂庭遗翠翘臣凛髙洁厉声以譊驱车发晨抵郢郊臣相三主何求不得遣斥幸孺峻拒邪色以此坊民请封臣国时宋玉在侧进谓王曰胡令尹之面欺大王也夫嗜悦美好憎厌颓丑凡人之情也捐靡曼而不御弃窈窕而不録此有所制也臣与令尹里闬同处微闻闺闼厥妇竒妒年及衰耄既疥且瞀面若槁叶体若败瓠手若蛇腹足若肿树不解弦管惟滛是务耽耽主君无间朝暮防闲密致恐有他遇封识牕牖发纵姥妪伺主出入察主言语小有燕私飚发愤怒恶声嘈嘈哗呶达曙道逢少俊不得回顾歌筵绮席没齿难与滛刑御下顔状甚倨呵笑秽杂鞭鞑无度酷用炮烙轻逞刀锯截发面亟毁修嫮窥囊啓箧雅善搜捕奴仆噤口阖室恐怖羣巫纷若性好呪诅祝鬼厌胜求宠之固威摄主君愧汗僵仆红顔流离蛾睂永锢终身奉禁不敢一忤夫邪佞入而贤才摈嫉媢昌而婉娈饥令尹所遇诚为可悲政当请于大王絶弃嫫母召还南威赐帝休之木咏葛藟之诗而顾隐情矫饰诪张诡辞拂逆好恶挠乱是非愿大王之弗信也楚王曰善哉讽矣于是视朝出令黜陟有司爰命公卿各举所知蔽贤者罚遗逸者归赐玉良璧官至执珪
　　寡妇赋【有序】　　　　　　　　　魏文帝
　　陈留阮元瑜早亡每感存其遗孤未尝不怆然伤心故作斯赋
　　惟生民兮艰危在孤寡兮常悲人皆处兮欢乐我独怨兮无依抚遗孤兮太息俛哀伤兮告谁三辰周兮递照寒暑运兮代臻歴夏日兮苦长涉秋夜兮漫漫微霜陨兮集庭燕雀飞兮我前去秋兮就冬改节兮时寒水凝兮成冰雪落兮翻翻伤薄命兮寡独内惆怅兮自怜
　　寡妇赋　　　　　　　　　　【魏】王　粲
　　阖门兮却扫幽处兮髙堂提孤孩兮出戸与之步兮东厢顾左右兮相怜意凄怆兮摧伤观草木兮敷荣感倾叶兮落时人皆怀兮欢豫我独感兮不怡日晻暧兮不昏明月皎兮扬晖坐幽室兮无为登空牀兮下帏流涕连兮交颈心防结兮増悲
　　寡妇赋　　　　　　　　　　【魏】丁　廙
　　惟女子之有行固歴代之彛伦辞父母而言归奉君子之清尘如悬萝之附松似浮萍之托津何性命之不造遭世路之险迍荣华晔其始茂所恃奄其徂泯静闭门以却埽魂孤茕以穷居刷朱扉以白垩易帐以素帏含惨悴以何诉抱弱子以自慰时翳翳以东隂日亹亹以西坠鸡敛翼以登栖雀分散以赴肄还空牀以下帷拂衾褥以安寐想逝者之有凭因宵夜之髣髴痛存没之异路终窈漠而不至时荏苒而不留将迁灵以大行驾龙轜于门侧设祖祭于前廊彼生离其犹难矧永絶而不伤自衔恤而在疚履氷冬之四节风萧萧而增劲寒凛凛而弥切霜凄凄而夜降氷溓溓而晨结曕灵宇之空虚悲屏幌之徒设仰皇天而叹息肠一日而九结惟人生于世上若驰骥之过櫺计先后其何几亦同归乎幽冥
　　寡妇赋【有序　　　　　　　　晋】潘　岳
　　乐安任子咸者有韬世之量与余少而欢焉虽兄弟之爱无以加也不幸弱冠而终良友既没何痛如之其妻又吾姨也少丧父母适人而所天又殒孤女藐焉始孩斯亦生民之至艰而荼毒之极哀也昔阮瑀既没魏文悼之并命知旧作寡妇之赋余遂拟之以叙其孤寡之心焉其辞曰
　　嗟余生之不造兮哀天难之匪忱少伶俜而偏孤兮痛忉怛以摧心览寒泉之遗叹兮咏蓼莪之余音情长感以永慕兮思弥逺而逾深伊女子之有行兮爰奉嫔于髙族承庆云之光覆兮荷君子之惠渥顾葛藟之蔓延兮托微茎于樛木惧身轻而施重兮若履氷而临谷遵义方之明训兮宪女史之典戒奉蒸尝以效顺兮供洒埽以弥载彼诗人之攸叹兮徒愿言而心痗何遭命之竒薄兮遘天祸之未悔荣华煜其始茂兮良人忽以捐背静阖门以穷居兮块茕独而靡依易锦茵以苫席兮代罗帱以素帷命阿保而就列兮览巾箑以舒悲口呜噎以失声兮泪横迸而霑衣愁烦寃其谁告兮提孤孩于坐侧时暧暧而向昏兮日杳杳而西匿雀羣飞而赴楹兮鸡登栖而敛翼归空馆而自怜兮抚衾帱以叹息思纒緜以瞀乱兮心摧伤以怆恻曜灵晔而遄迈兮四节运而推移天凝露而降霜兮木叶落而殒枝仰神宇之寥寥兮瞻灵衣之披披退幽悲于堂隅兮进独拜于牀垂耳倾想于畴昔兮目髣髴乎平素虽防防而罔觌兮犹依依以凭附痛存亡之殊制兮将迁神而安厝龙轜俨其星驾兮飞旐翩以啓路轮方轨以徐进兮马悲鸣而局顾潜灵邈其不反兮殷忧结而靡诉晞形影于几筵兮驰精爽于丘墓自仲秋而在疚兮逾履霜以践氷雪霏霏而骤落兮风浏浏而夙兴霤泠泠以夜下兮水溓溓以微凝意惚怳以迁越兮神一夕而九升庶浸逺而哀降兮情恻恻而弥甚愿假梦以通灵兮目烱烱而不寝夜漫漫以悠悠兮寒凄凄以凛凛气愤薄而乗胷兮涕交横而流枕亡魂逝而永逺兮时嵗忽其遒尽容貌儡以顿悴兮左右凄其相慜感三良之殉秦兮甘捐生而自引鞠稚子于怀抱兮嗟低回而不忍独指景而心誓兮虽形存而志陨重曰仰皇穹兮叹息私自怜兮何极省微身兮孤弱顾稚子兮未识如涉川兮无梁若凌歴兮失翼上曕兮遗象下临兮泉壤窈防兮潜翳心存兮目想奉灵坐兮肃清愬空宇兮旷朗廓孤立兮顾影块独言兮聴响顾影兮伤摧聴响兮增哀遥逝兮逾逺缅邈兮长乖四节流兮忽代序嵗云暮兮日西颓霜被庭兮风入室夜既分兮星汉回梦良人兮来游若阊阖兮洞开怛惊悟兮无闻超惝怳兮恸怀恸怀兮奈何言陟兮山阿墓门兮肃肃修陇兮峨峨孤鸟嘤嘤兮悲鸣长松萋萋兮振柯哀郁结兮交集泪横流兮滂沱蹈恭姜兮明誓咏柏舟兮清歌终归骨兮山足存凭托兮余华要吾君兮同穴之死矢兮靡他
　　寡妇赋【有序　　　　　　　　明】何景明
　　予痛吾兄宦业未竟抱志中逝而孤嫂怀保遗孩茕茕在疚且训其长雅志自厉庶以不殄兄之义问矣痛而更以喜作寡妇赋以道其志焉
　　嗟伊人之伶俜兮诉明昏以自伸言我被遗质之薄躯兮窃幼训之専真遭盛年之昌运兮尚君子之末陈侍巾带之雅惠兮期毕齿而委身奉周旋以逾纪兮羌中道以先夭缅日月之恒逝兮佩生平之末光衾裯巻以独处兮潜幽宫以自防弛膏之盛饰兮脱袿袆之文章陈单帏以自蔽兮荪荃莝以为香纷履綦之委弛兮琴瑟偃而不张修夜漫以靡旦兮灼寒膏而不明像生存之极娱兮心絓结而不释忽颓思而就枕兮恍若君之我即承邂逅于寤寐兮托精魂于遥夕风飘飘以吹帏兮起览视其何适泪交颐以横下兮魂震荡而无抗循周除以舒志兮下兰室与蕙房望明星以抚防兮微月鉴而缀廊秋气凛以憯切兮悲回风与降霜痛蕙草之不敷兮抚梧桐之凋伤感孤兽之离偶兮耻单翼之无行遂踯躅以反室兮心怛惋而若丧眺丘坟之嶕峣兮陟山椒而惨恻极陇隧之脩延兮翳宿莽之蔓域徙荒亭以即之兮眇神灵之莫得攀下泉之不逮兮隐哀号而拊臆徴受命之不祥兮艾愆尤于往轨抱遗孤之茕茕兮指皎日以为矢蹈未亡之微龄兮敢遗君之盛美茍明忱之罔亏兮岂速殒之可悔重曰幼防慈育秉志良兮服事洁修充君房兮从子遨游涉江湘兮改辙东国逾河梁兮思妃文鹓永翺翔兮何意中逵失其行兮嗟维我仪安可忘兮潜身阃内不下堂兮女史陈图慕共姜兮恪谌一志举令名兮闺中之媛永为像兮
　　哀节妇赋【有序　　　　　　　唐】李　华
　　武康尉薄自牧尝谓余曰仆有贤女适江隂尉邹待征征亦良士仆志之矣邹子孤立时无古人谁复知之余常记其言及江左之乱待征解印窜匿其妻为盗所驱将辱之妻密以待征官告托付村媪寻待征付焉而后就死呜呼自丧乱以来士女以贞烈殆毙者众余不尽知之若薄氏者与其父游闻其声义动于江南又焉得不赋之命曰哀节妇赋云尔
　　昔嵗羣盗并起横行海浙江隂万戸化为凝血无兰不焚无玉不折峩峩薄媛渊然明节自牧之子待征之妻玉徳兰姿女之英兮邹也避祸伏于榛莽婉如之嫔执为囚虏匍匐泥沙极望无覩出授官之告托垂白之姥姥感夫人爰达邹君兵解求尸宛在江濆哀风起为连波病气结为孤云鳬鴈为之哀鸣日月为之防昏端表移景而恒直劲芳贯霜而独存知子莫若父诚哉长者言
　　节妇赋【有序　　　　　　　　元】胡炳文
　　大徳庚子信州永丰县学以周氏贞妇闻于有司明年春旌其门曰节妇周氏之门易其坊曰崇节坊初周氏年二十三归于韩一纪夫丧三子皆幼终丧昆弟欲嫁之讫弗夺新安胡炳文为之赋曰
　　诗胡为肇于闗雎兮曰夫妇千古之纲常罹变酷而靡渝兮卫风独诧于共姜惟父之与母兮谓一家之严君纷姑息以为辞兮嗟孟母其罕闻固世衰而教弛兮况妇人其何知亶干封之周氏兮媲共孟而一之孀居四十春兮胡为不改其素也指苍天以自矢兮夫唯灵脩之故也岂无膏与泽兮飞两鬓其如蓬众纷其俪美兮蹇予命之不同喧舆论之总总兮曰予有此姱节子岂乐闻此名兮怅悒郁其如结脱簪珥以教子兮躬绩纺以勤家懿予行其如玉兮庶初终之无瑕舜缤纷其扬英兮蹇朝华而夕熸饱千霜与百霆兮松独秀于穹林旌髙风以励俗兮岌崇门于广途凛霜日以争严兮羞人间之丈夫
　　节妇赋【建宁　　　　　　　　元吴家】陈　樵
　　世忽不践兮情靡薄于鲁缟狭节性而贱名检兮谁与守志而厉操侵欲崇侈兮毁信弃忠衒玉贾石兮智力以为雄傲明徳以掩义兮当官以放浊为通众窃步而翳行兮为名教之所容翫细娱于一旦兮乱前修之风度雌黄落而唇亡兮曾氷鉴之不可暏须髯蔚其如防兮有遗憾于古之烈女彼释生而取义兮彤管列于竹书荣曜赫其相宣兮为百世之楷模夫何末流之不竞兮兰蕙化而为刍谓人各有偶兮伤未亡而独居思来日之苦长惜华年之未渝独竦踊以待旦愿长处乎脂腴语刺刺其犹在兮遂捐弃如脱遗云泥忽其异迹兮连环解而玦离槿花以为心兮曾何足以平髙台与曲池孰不悦其春华兮于秋实之不可期世靡靡而不反兮时所废其莫支士无以美七尺之躯兮夫乌责乎房帷扬五教以经邦兮慨淳风之永息伤露竹之无筠恶丹青之改色嗣潜徳之孤光夫乌覩乎人伦之幅尺于闽越之深阻兮有当代之女英怀铁石之深衷兮配玉壶之清氷殆天授之以劲节兮左贞姬而右陶婴宜受祐于天朝崇里巷之休声主君邈然而深思兮曰予何徳以辱邦君之嘉命子辞家而来归兮遭夫子之不幸顾诸雏之茕茕兮于附翼之未成思奉身而逺引兮托孤雏于飘鹰予敢辱先人之教兮以一身而事二姓愿洒埽于地下兮知待终以为荣斯女子之检押兮非进修之行也众好名以矜贤兮固昔人之深耻既相呴以簠簋兮又相觌以徽懿饰浮华以为巳目兮每发背以霑衣黄流荡而稽天兮引一丸以障之取燐火以待明兮谓朝露之茧可以为衣振一羽之毛兮举黄鹄乎千里张兔罝于芳林兮夫乌取乎虎兕与熊罴无妾等百数兮夫何阙于今之世顾皇极之不立兮是乌足为经逺之计也夫妇人之行不表于当世兮况处常而待终以荣名为不祥兮犹足以继古烈女之芳风系曰金薤繁兮白露未晞履声絶兮庭有緑滋幽梦徘徊兮碧瑶树黛光零落兮青蛾睂努力兮自爱淳风可期
　　静姬赋【有序　　　　　　　　明】王世贞
　　吴王时有静姬者国之东海下邑某氏女也家世华膴父母爱之既饶令姿重以修能读书史闲内则及笄而选得入宫掖备六尚之官阶至婕妤视中二千石颇亦贵矣而性好闲静贞孤自树不善为蛊又不善事其长循性而行见憎后进以谗赐退居永巷中乃为此赋以自解其辞曰
　　惟婺精之下摄兮钟灵淑于琅邪媺心形之窈窕兮不饰步而阿傩娟然与先后而杂处兮挺瑶榦于蒹葭嘉命忽其贲临兮遂托乗乎九霄回天瞬之微曯兮备九嫔之娙娥又得尚君之司驭兮乗上介于陵园出不敢窃君之薄怒兮入不敢觊君之异恩居多避而少进兮借礼义而自藩贵何希乎饰瑱兮佚胡羡乎乗轩彗三株之蔽月兮妲姒借以官众望风而魄摄兮肩日胁以先容余独安此拙薄兮足邅回与心应众既诼余之蛾睂兮遂饰余以强项乗骊龙之熟寐兮屏余返乎永巷白日匿光不回照兮防气抑邑而干霿彗既鼔夫裂地之衡飚兮又结横天之妖虹纷余悯此同仇兮晨徬徨而筵篿忧后命之叵测兮窃有冀于将然更申申而詈余兮荃岂畏天日而甘此防昏掷欢乐于俄顷兮就沈慅之大年余既不获前众以矫进兮又安敢后众而虞退荃方极意于姬姜兮宁暇惜此菅蒯追昔諐而自数兮觉面目之可示夜夷然其赴枕兮亦何恨于牀第忽钧天之自西兮丙夜其犹未竟内忻忻其若偕兮吾王庶几无疾病将玉体之不任兮宗社岌乎其焉凭彼彗亦何知兮惟快心于一诳晨盥漱而就巾帼兮倦玉阶之履綦红女薄伎不足婴兮聊发箧而陈书诗感鸣商之牝鸡兮岐圣方重此闗雎弃周鼎而寳康瓠兮恐外庭之类兹噫长门之若嵗兮心悦君而不可得班寄愫于白华兮终郁郁而难释夫大椿亦遒尽兮矧廪秋之飞藿余将夷长信于未央兮恣逍遥而无极
　　后静姬赋【有序　　　　　　明】王世贞
　　王既绌静姬之七年采谏臣言追罚嬖幸之长以次就理下教大长秋故姬某婉嬺而文以礼自闲孤之不聪擿不中綮永巷省愆为日已久其赐汤沐袭冠服仍守故尚加秩一等使者临致命静姬固谢称疾笃不任行使者去乃为赋以自广其辞曰
　　嵗际阏逢之涒滩兮摄提贞于孟陬荡明河使涤两曜兮妖彗遁乎穷霄念娥媌之淑清兮王纶涣发于长秋妾久处此永巷兮实冥心乎九幽室向隅而回照兮水覆地以再收感余发之昔鬒兮今曲局而不可沐红顔包其弗明兮体骨立而肤剥脂泽黯其无光兮业已奋而中缩裳衣颠倒以思御兮寻沈吟而就襆燕啁啾其若贺兮鸡喔喔以噭鸣邻女惊而九起兮惭阿监之不见征抑攻中之悲哀兮强修顔而防行曰天聴忽卑兮帝命不于常舍冥冥之昏垫兮就昭昭之白日增成赠祓而召见兮辅属体而若一兰膏煜以烛夜兮椒风温温乎甲室芬芳溢于北宫兮余辉傍映乎西术饮五齐之挏乳兮啖以粔籹与餦餭二八递代而侍寝兮轻轝出入于洞房目穷蕋珠之煜煜兮耳饱天乐之锵锵冠华鬋之七寳兮足下丝履五文章惟吾侪之蠖伏兮荃独际而鹄伸胡恋恋此蹄涔兮若夜鱼之爱鳏感粲者之见导兮宁独瞀而心非人叹君泽之难保兮往事耿其在颦甫调饥之相迫兮糗草甘而自腴胡啖余以八珍兮谲余而侈其喉得失若循环兮实销顔之冶罏羌侘傺于一朝兮痛前辙之不须防卧拖绅而冒絮兮不敢发乎君蒙衔回枯之至仁兮虽槁死其奚能忘惭陋质之么防兮敢偃蹇而自托乎贞姜惟寝瘵之沾侣兮忍以荐乎君王感雨露之汪兮愿均施乎万卉彼怨女啐诼于深宫兮诚畏停乎余耳念宗祧之鼎维兮又重虞乎玉体昔余皈诚于西母兮侍真餐焉而啓齿重曰生理有涯兮欲无涯元真易去兮不易归有情无情兮我媚我嫠恬澹寂寞兮千龄为期
　　荀子耳赋　　　　　　　　　【晋】祖台之
　　夫恶劳而希逸实万物之至诚何斯耳之不辰托荀子而宅形在瘠土而长勤无须防之闲宁预清谭而闭塞闻鄙秽而聪明竭微聴于门阁采羣下之风声
　　舌赋　　　　　　　　　　　　梁简文帝
　　奚兹先生问于何斯逸士曰夫三端所贵三寸著名故微言传乎往记妙説表乎丹青鲁谭笑而军却王言咏而瑞隆陆有千金之富周为一説之功复有搆扇之端谗谀之迹艳紫淩朱飞黄妒白吾将欲废便辟之交逺巧佞之友殄张仪之余殱苏秦之后粉虞卿之白璧碎汉王之玉斗然后浮伪可息淳风不朽
　　白发赋　　　　　　　　　　【晋】左　思
　　星星白发生于鬓垂虽非青蝇秽我光仪防名观国以此见疵将拔将镊好爵是糜白发将拔惄然自诉禀命不幸值君年暮逼迫秋霜生而皓素始览明镜惕然见恶朝生昼拔何辠之故子观橘柚一皜一晔贵其素华匪尚緑叶愿戢子之手摄子之镊咨尔白发观世之途靡不追荣贵华贱枯赫赫阊阖蔼蔼紫庐弱冠求仕童髫献谟廿罗乗轸子竒剖符英英终贾髙论云衢拔白就黒此自在吾白发临拔瞠目号呼何我之寃何子之误甘罗自以辩慧见称不以緑发而名著贾生自以良才见异不以乌鬓而见举闻之先民国用老成二老归周周道肃清四皓佐汉汉徳光明何必去我然后要荣咨尔白发事故有以尔之所言非不有理曩贵耆老今薄旧齿皤皤荣期皓首田里虽有二毛河清难俟随时之变见叹孔子发乃辞尽誓以固穷昔临玉顔今从飞蓬发肤至昵尚不克终聊用拟辞比之国风
　　陶母截发赋【以賔至情极无　　唐惜伤毁为韵】浩虚舟
　　陶家客至兮方此居贫母氏心耻兮思无馔賔断鬓发以将贸庶珍羞而具陈欲明理内之心不求尽饰庶使趋庭之子得以亲仁原夫兰客方来蕙心斯至顾巾槖而无取俯杯盘而内愧啜菽饮水念鸡黍而何求舍已从人虽发肤而可弃于是搔首心乱低睂恨生畏东阁之恩薄归北堂而计成拂撮凝睇抽簪注情解发而凤髻花折发匣而金刀刃鸣喜乃有余慙无所极窥在屋而错落抚垂领而绸直锋铓不碍翻似雪之孤光倭堕徐分散如云之翠色巳而展转増思徘徊向隅鬓垂颅而散乱青丝委簟而盘纡象栉重理兰膏旧濡伤翠凤之全弃骇盘龙之半无观夫擢乃无遗敛之斯积凝光而粉黛难染盈握而腥羶是易将成特达之意欲厚非常之容宾筵既备空思一饭以无慙匣镜重窥岂念同心而可惜及乎宴罢空馆闲成晓妆纚换新髻钗迷旧行诚伐木之可亲疎而自愧茍如珪之足慕断亦何伤重义者情莫违厚慈者身可毁语其决同勉虞之一战思其仁逾训孟之三徙昔咸曰陶氏所以成大名母贤如此
　　影赋　　　　　　　　　　　【唐】谢　偃
　　何物类之实繁各异形而辨色惟兹影之灵化独妍而莫测若乃体无定质应变随方因物成象不拘厥常茍圭表之有度信天地之可量同寒暑之延保故夏短而冬长在清明而必朗若晦浊而斯亡同至人之隐显类君子之行蔵若夫长短侔形曲直应质细故则一毫必具大物则万象无失并片鱼而为比偶孤鸟而成匹带秋林而暂疎含春树而还密将度云而俱逺与奔驷而同疾至如景霁氛收波清风止平湖数百澄江千里有象必图无物不拟羣木悬植丛山倒峙崖厎天回浪中霞起咸巨细其若一各委曲而相似窥之者莫测其浅深寻之者罔知其终始茍烟霞之可乗何神丹之足錬流金液以命酌指玉京而髙宴含虚无以成体故日中而不见同希夷以寂寞何罔两之莫若夫来往絶迹出入无间走不可避速不可捐非可以智察难可以理诠向夜月而处后背朝日而居前何变化之无定同瞻之而忽焉安仁览以生悲士龙观而兴笑孙惠顾以致悚田巴临而独照想古人之遗烈哀吾生之不劭守愚直以固穷无明略以求効嵗月忽其代序斑鬓倏而改貌诚既往而莫追徒鉴流以自吊若夫色动秋水光澄链金翠羽朝映珠星夜临近看若浅逺瞩如深信不入而疑入实非沈而似沈既寄形于流艳又匿迹于凝隂类圣人之无已以万物而为心福应善而斯臻祸縁愆而必至念全徳以守一思改过而无二宁受屈以怀道不求伸以邀利庶履危以自朂终余年而不坠茍刑网之所加虽在亲而无肆诚言行之可録纵居嫌而勿弃必取舍而无私故扪心而不愧独水镜之鉴物穷妍媸而莫秘诚斯道之可寳请贻戒乎在位
　　髑髅赋　　　　　　　　　　【汉】张　衡
　　张平子将游目于九野观化乎八方星回日运凤举龙骧南游赤野北涉幽乡西经昧谷东极扶桑于是季秋之辰微风起凉聊回轩驾左翔右昻步马于畴阜逍遥乎陵冈顾见髑髅委于路旁下居淤壤上有霜平子怅然而问之曰子将并粮推命以夭逝乎本丧此土流迁来乎为是上智为是下愚为是女人为是丈夫于是肃然有灵但闻神响不见其形荅曰吾宋人也姓庄名周游心方外不能自修夀命终极来齿丘公子何以问之对曰我欲告之于五岳祷之于神祗起子素骨反子四肢取耳北坎求目南离使东震献足西坤授腹五内皆还六神尽复子欲之不乎髑髅曰公子之言殊难也死为休息生为役劳冬水之凝何如春氷之消荣位在身不亦轻于尘毛巢许所耻伯成所逃况我已化与道逍遥离朱不能见子野不能聴尧舜不能赏桀纣不能刑虎豹不能害防劒不能伤与隂阳同其流元气合其朴造化为父母天地为牀褥雷电为鼔扇日月为灯烛云汉为川池星宿为珠玉合体自然无情无欲澄之不清浑之不浊不行而至不疾而速于是言卒响絶神光除灭顾盼轸恤乃命仆夫假之以缟巾衾之以尘为之伤涕酹于路濵
　　髑髅赋　　　　　　　　　　【晋】吕　安
　　踌躇增愁言游旧乡惟遇触髅在彼路傍余乃俯仰咤叹告于昊苍此独何人命不永长身销原野骨暴大荒余将殡子时服与子严妆殓以棺椁迁彼幽堂于是髑髅蠢如精灵感应若在若无斐然见形温色素肤昔以无良行违皇干来游此土天夺我年令我全肤消灭白骨连翩四支摧蔵于草莽孤魂悲悼乎黄泉余乃感其苦酸哂其所説念尔荼毒形神断絶宅子后土以为永列相与异路于是便别







　　御定歴代赋彚外集巻十九
　　钦定四库全书
　　御定歴代赋彚外集巻二十
　　人事
　　静夀赋【有序　　　　　　　　明】朱应登
　　夫古诗之有赋葢体物之辞也是故崧髙蒸民之咏皆以赋称邃翁少傅公往在执政载轸羸老之疾屡上骸骨之疏比今获谢免家居筋肤外强神明内朗又其年七十矣或以问之应登应登告之曰物理固然子奚昩焉夫火处闇则延风飏之则靡冰在凌则坚湍激之则澌此可以喻大也公往践台辅之阶执机衡之柄朝夕论思日月献纳或广忠谏以抒下情或顺谋猷以宣上徳积忧増烦疾疢时作今也辍岩廊而蔽山水之居珥冠冕而袭裘褐之士凝神飬性此焉游息非至仁无轨而有生匪摄也语曰仁者夀应登鄙人也罔知其他徴公夀考无逾于此乃选义按部凝思操翰称静夀赋云辞曰
　　少傅既解机务退休于家饮食衎衎履素辞华春秋弥髙七十荐加今皇帝念稽谋之无从怀遗耉之孔遐也乃辍其子中舍君于侍従之顷乞以文园之假乗以博望之槎俾得归而省焉是为践祚之二年也于时月次嘉平律中大吕条风振而抽芽淑气盎其飘煦梅蓑蓑以含葩柏而挺茂霏雪旋集暄不揜土公乃啓奕奕之广堂涤渠渠之周庑被以紫麛之裘曵以玉之组嘉賔胥至升降有所爰命宰夫燔熊鼍炰豢烹羊飞鲙散雪燖鴈截肪芳菰美莼青笋紫姜芍药之和糅以苾芗荐九醖陈重秬歌间作纷屡舞振莱子之绚服续狄康之清醑始逡循如未通中献酬而有序肆丝竹之激发纷羽爵之具举终恺乐之令仪接欢宴于华炬賔筵既醉肴核维旅客有避席而问者曰公起髫年歴事羣辟登髦士于周典陈礼乐于虞秩总驾龙以驷房奉推毂乎宸极赋政四方之供总巳百官之式遭阊阖之开通蹠铉台而上之惟泰阶之侈阔运魁杓而従之雍雍乎穆穆乎凡四十年于兹矣出建弓旌入承黼黻允吉甫之文武庻康侯之蕃锡履舄出尚方之珍鼎爼列大官之食若是乎其荣赫也公且居若有所思行若有所疑容体外铄精神内疲心怵惕而震荡足蹒跚而鹜驰何所忧之多方抑畏宠而思危窃计就列之日每半于在告之期也今乃投簪即散捐绂来归拟龙潜之在渊慕鸿渐之于逵年随老以将至迹与心而稍违宜其不逮于前时也何貌之悴者今以泽澹乎若春华之荣神之渫者今以固充乎若朝旭之升足之痿者今以健挺乎若寒松之值目之瞀者今以炯了乎若霄月之莹虽桑榆之非晩何曩今之异形鄙人未逹于此愿因子以见明应登曰子不观诸物乎夫千里之马镂章而华廏何如反真性于寛闲之囿百年之木牺樽而青黄何如全纯朴于广漠之郷子知引弓之用张而不知托于弛者之强也知鼓钟之斯锽而不知藏于宻者之隆也且位髙则多虞曷若辞其髙而弗居功大则心小曷若视其大之为藐是故处幽而含华者斯圣人之雅操也抱竒而内光者亦道家之明教也公方究歳功之始终烛物理之微妙灵台湛其无滓宠利付之罔较所谓静躁之途行止之义固巳洞然而不谬矣于是退而卜居于江之涘据金焦之上游控京岘之雄峙日观表其杰灵铁瓮绥其福履引天堑于觞罍送海若于屏几凡山川之所钟固发祥而昭祉乃辟园以待隠亦考堂以佚老周以御侮之墉缇以燕居之署贲山庄而侣鸿鹤跨石梁而称丁卯选卉艺圃决泉穿沼驾小山之谽谺俯清流之窈窕夹映带之疎杨蔽防娟之丛篠林木蓊郁云烟结纠恬鳞泳沫潜禽息瞟脩檐清穆而闲敞曲牖靓深而奥窔凡所以骋耳目而资憇游皆足以辅神明而登夀考此则公之泽兮固兮健兮炯兮所谓申申夭夭従心而顺道者也试与子计保傅之宣劳孰与更老之崇养岩廊之局蹐孰与林皋之肮脏夙夜之执竞孰与饐之躬祝退食之委蛇孰与馈酳之休享蘧瑗随时以舒巻孟轲与道而偃仰彼皆浮云富贵飘风华想公其斯人之俦与方将与之竞爽也是以准功于蓍蔡谢尘踪于形器徳恂恂其若心休休而罔忮贞而不谅和而能介惩风人之素餐胡万钟之溺志信仁者之必勇故一朝而去位明农终姬旦之心祖道踵大疏之致初筵续衞武之章降岳表申侯之瑞海内之士喻公于龙者谓其泥蟠而天行喻公于鳯者谓其智隐而时鸣豪俊艳其声光黎庶想其仪形束帛去而复来徒驰驱乎天使安车徴而不就空絓结于皇情故曰默者守道之极清净者游神之庭公行且楙商彭之上夀拟庄椿之大龄虽愚小子亦莫得而名也而况徴其迹于仕隐之硁硁者乎言巳客乃瞠目而视据几而思涊然汗出浸滛于睂乃谓予曰休哉缕乎微子曷知微子曷闻愿广子言赋之斯文
　　夀母赋　　　　　　　　　　【明】何景明
　　春仲之望为母夀节与父偕享时诸子举觞诸妇进履诸孙罗舞及女侄诸壻咸在少子景明前跪称赋曰美吾母之降辰兮惟嵗月之协良当白日之鼎盛子值昭灼之春阳华鄂鄂以含榦兮草萋萋以交茎兽駪駪于原隰兮鸟雍雍而载翔秉明檠于中室兮徴丰膳于下房荐五丝之文履兮举九醖之芬觞矧翁甫之齐年兮亦欣欣而乐康仰令则于家人兮夙孝着于宗祊固圣善之慈惠兮爰日臻于嘉祥赋毕又称歌曰惟南山兮日遐母夀考兮休嘉秉春阳兮茂草列灵茎兮丹葩中有萱兮芾芾言树之兮堂背春荣滋兮秋华永忘忧兮千嵗于是众咸称夀乃命诸子妇孙女侄诸壻饮食无不醉饱欢喜
　　夀成皋王赋　　　　　　　　【明】卢　柟
　　梁孝王防賔兔园相如在位王授简于相如曰寡人夀愿为我赋之相如避席再拜曰唯唯夫寿天地之希龄大王知夀然未闻王之夀大庶人之夀小也王曰庶人之夀何如对曰庶人凡伙品类各异若夫竒商巨贾征戍之客工浮游田父局蹐黄冠牝缁衣闲适每遇诞期佳思聿兴殽酒矜设招致友生缛藻匪施淫碧无倾帷幔起兮露色寒琴调急兮霜华凝曾为欢之防何旋纷扰而咿嘤若大王之夀元辰未届百司豫啓琼珠之宫金华之里象栖龟屏鸾茵犀几穷竒怪兽含香吐馨云气四散化为仙灵绮丽慌曶夺人目精于是石渠金马之士遝坐骈至充乎后庭炮翠麟胹霜鲸宴素日张金灯攘皓腕之鸳袖映绣柱之鸿筝调采菱之艳谱发遏云之新声歌曰帝子降兮金井寒集瑶池兮骖白鸾隮遐龄兮千万嵗与佳人兮长盘桓尔乃分曹投博飞觥举白促席交膝簪珥狼籍玉衡斜汉金虬水涩然后敛仪肃容悄然言别扬旍离馆回銮东阙此所谓大王之寿非夫凡民所得拟也王乃释位就相如坐以酒觞相如曰寡人之寿若是其大微子之言寡人勿知也是后益亲幸以相如为上大夫
　　疾愈赋　　　　　　　　　　【晋】挚　虞
　　余体气不和饮食渐损旬有余日众疾并除馈食纎纎而日尠体貌廉防而转损校朝夕其未殊验朔望而减本形容消而憔悴体质惫而狼狈内忧深而虑逺乃量餐而度带讲和缓之余论寻越人之遗芳考异同以求中稽众术而简良防异端于妙门乃归竒于渉防惟兹药之攸造寳明中之皆坚丸以三匕为剂服以四献为程势终朝而始发景未昃而身轻食信宿而异量体渉旬而告平
　　愈膏肓疾赋　　　　　　　　【唐】栁宗元
　　景公梦疾膏肓尚谓虚假命秦缓以候问遂伏身于堂下公曰吾今形体不衰筋力未寡子言其有疾者何也秦缓乃穷神极思曰夫上医疗未萌之兆中医攻有兆之者目定死生心存取舍亦犹卞和献含璞之璧伯乐相有孕之马然臣之遇疾如泥之处埏疾之遇臣如金之在冶虽九窍未壅四支且安肤腠营胃外强中干精气内伤神沮脉殚以热益热以寒益寒针灸不逹诚死之端巫新麦以为防果不得其所餐公曰固知天赋性命如彼暄寒短不足悲脩不足欢哂彼医兮徒精厥术如何为之可观医乃勃然变色攘袂而起子无让我我谓于子我之技也如石投水如激矢视生则生视死则死膏肓之疾不救衰亡之国不理巨川将溃非捧土之能塞大厦将崩非一木之防止斯言足以喻大子今察乎孰是爰有忠臣闻之愤怨忘寝废食擗摽感叹生死浩浩天地漫漫绥之则夀挠之则散善养命者鲐背鹤发成童儿善辅弼者殷辛夏桀为周汉非药曷以愈疾非兵胡以定乱防亡之国在贤哲之所扶匡而忠义之心岂膏肓之所羁绊余防理亾国之刓愈膏肓之患难君谓之何以医曰夫八纮之外六合之中始自生灵及乎昆虫神安则存神防则终亦犹道之紊也患出于邪佞身之惫也疾生于火风彼膏肓之与颠覆匪药石而能攻者哉因此而言曰予今变祸为福易曲成直宁闗天命在我人力以忠孝为干橹以信义为封殖拯厥兆庻绥乎社稷一言而荧惑退舍一挥而羲和匪昃桑谷生庭而自灭野雉雊鼎而自息诚天地之无亲曷膏肓之能极医者遂口噤心醉局敛茫然投弃针石匍匐而前吾谓治国在天子谓治国在贤吾谓命不可续子谓命将可延讵知国不足理疾不足痊佐荒滛为圣主保夭夀而长年皆正直之是与庻将来之勉旃
　　问天医赋【有序　　　　　　　宋】范成大
　　余幼而气弱常慕同队儿之强壮生十四年大病濒死至绍兴壬申又十三年矣疾痛疴痒无时不有夏至前一日得寒疾梦谒天医省问荅了然独未知天医为何神案晋书巻舌六星其一曰夭谗主巫医而孙氏千金书以日辰推天医所在其是欤皆未可必也虽然吾疾自是其有间哉乃叙其梦为问天医赋
　　吴山之臞不达不闻有门常闗日与病亲歳值壬申亢中于昬薄寒中之不良睡眠觉邪梦邪陆离纷纭神马具装出于顶门驱风鞭霆莫知所従紫城翠楼千牕万栊玉书垂芒天医之宫中有一人瑶冠紫衣如帝如尊众真绕围我瞻而思是其天医者邪窃乐其名幸已我疾次且而前再拜以出仰而称曰虮虱之臣有郁弗宣幸遭圣灵利用乞怜愿赐清闲听臣苦言天生下人如沙如尘长养安乐夀其天真臣独多疾支离轮囷炎黄之经厥病四百去半取半臣悉经歴五日一曳杖十日一卧箦茁为痤疿溃为瘇疬游为痹顽尼为否塞疏为洞荡节为关格躁为嚣呼静为爽惑荣衞挟寒而留行溪谷流温而横溢袭于皮毛客于络脉次于焦府盎扵形色挛拳惰其四支防黣滛乎大宅百骸九窍无一得适十巫递进三医更谒探金匮之寳藏防玉函之秘防方书堆于几案药物庤于墙壁访和扁以制度招桐雷使炮炙参以天泉左右之运列以君臣佐使之职配合者相须畏恶者相敌参术芝桂铅汞乳砾果菜之英醪醴之液万嵗之藟千年之珀莫润于养血之茸莫濇于委蜕之骼厌逺效于中和要近功于武力三建若燎五毒若螫入口如荼下咽如防燥刚以发舒酸苦以涌泄杵臼无停鸣铛鼎不暇涤暝酷烈疾战纵击外邪未溃中气先踣久立则蹐久行则躄语多则逆卧多则惕先寒而裘未暑而绤席避风而五迁衣恶湿而再襞旦欲兴而三休夜将诵而九息听蚁为牛视朱作碧中愦愦其结轖头岑岑而戴石人生世间居处饮食臣以病故跬歩榛棘春醅珠红暑醴玉白翠瓤之青房之菂梨液之流肤滃橘泉之破隙臣过门而大嚼黄媪推臣以避席清空泬寥雾旦霜夕驾牛西土骑鲸东极纳寒月于半领御罡风于两腋臣欲褰裳而往従皓华挟臣以辟易弱柳怪其早衰瘿木嗤其多瘠怠侮出扵家人烦劳困于仆役羣居之中轧轧厌厌狎者臣嘲疏者臣嫌独疚臣身不可任堪人之多疾自取自探不一其凡大略有三其一者心根泄机命门防阻眀消精敌形神苦掷温玉以畀火奉甘餐而戏虎阴惑阳而化蜮风落山而成蛊若是者得于晦淫命曰伐性之斧其二者愁莫愁于生离痛莫痛于死别哭不泪而神伤叹无声而怨结魂欲升而中断肠将思而巳絶孤愤为丹心之灰隐忧为青鬓之雪若是者得于情钟命曰蠧心之孽其三曰深居奥处温燠窈窕重帷复幄风日不到枵然如久系之匏薾然如处阴之草玉体软脆动辄感冒若是者得于贵游命曰炀和之灶凡此三者臣非有之呻号尫谁职为之孰祟孰厉孰攻孰袭何方而来何门而入抑尝闻之造化为炉人物为象洪钧无心大放厥帑元阳之气可斤可两人受其中有瘠有防故有禀生多艰形枯徳腴委随惰窳命也何如子房所以辟谷长卿所以闲居士安散发黾勉扶舆希逸惙惙疢与生俱天实为之非人速辜臣也不肖殆类此乎地产之药方家之书媲寒配温僻违怪迂欲持人以胜天嗟虑宻而功疏窃闻大神天医之王范围堪舆运平隂阳起死囘骸斡旋天藏揉太和以为剂酌沆瀣而为浆嘘碧落以发英糜朝霞而荐芳神火气簁日暾星芒度人千亿奋飞仙乡赐臣刀圭刮摩膏肓濡枯充虚丰羸植僵解臣朽骨濯臣腐肠宅胎仙以葆真凝虚白而发光碎鼎槌罏破瓢褫囊脱兔彭殇之囿蜕蝉人鬼之场不老不衰来归帝傍臣之愿也非所敢望语未竟仰闻太息曰有是哉汝之忧也凡汝所苦可以理测凡汝所求吾不汝啬病自汝得造化吾知汝穷汝原何药之为今即汝身示汝三机隐几遐思载抚四维汝身块然汝方火驰甘寐于牀委骸陈尸梦游何方悲啼笑嘻溘焉以死乌鸢狐狸生汝安住死汝安归形与化迁汝岂变移虚空无傍奚所据依厥状维何为青为黄为一为多为短为长未病何形巳病何色痒疴酸辛谁觉谁识吾将逺游汝速返去试用我言周徧求汝脱焉得之解痼释疴不然巳矣将奈汝何叩稽玉阶退而下归形开神澂汗濡寝衣呜呼异哉为信为欺是邪非邪至今疑之
　　射病赋　　　　　　　　　　【明】黄省曾
　　晋昭公憯然弗乐愦然有疾四境不理纡体累息偃之则烦振举寡力乃问简子简子不识董安于进曰臣闻扁鹊者洞览中藏以生枮起死名天下何不召诸乃奉黄金万镒重锦百绮安车抗旍之渤海聘焉扁鹊至晋引之紫宫延于玉房搴帏缔察徐雅善详首诊脉候次审厥色逡逡循循愕然而告昭公曰君王之病臣固知之然其成也非一症积也非一日矣臣请为君王歴言之可乎昭公曰唯唯扁鹊再却再进而言曰今君王之病乃有目不睹耳闭不闻溃乎若坏汨乎罔停其名曰煎厥得之薰莸邪正渚潭黑白嘉言谠谟孔贬以黜小大近丧内奰中国复有蛲赤弱其族云九盘贯滋大亡殒非久其名曰虫蚀得之掊克在位蒸庶濡首土田钱刀强梁者阜民靡有黎谁与为守复有火逆销金郁其胷路上下关格食饮反吐其名曰痞膈得之瘝困茕苦无以宣述仁贤摈野莫展忠臆多我觏不雨天泽复有掉臂则掣兴股则挛左引右控拘疹不安其名曰筋瘛得之政如束湿科以箕敛深刑刻罚税及鸡犬思彼乐郊水火庻逺复有血气挥耗精神倦凋皮衍肉脱不防终朝其名曰风消得之居无蓬牖耕无莽田民鲜乡着鸿鴈播迁土崩势成厥祸昭然复有鳃鲤洞下嬽嬽善利一有所飨十有所去其名曰餐泄得之宫殿侈广营役不休九府殚竭饩廪若流土木大滛繇子作雠复有洒然被风躯半不遂肢弱掌战艰苦兴憩其名曰痿痹得之外重内轻五大在边栽养犷悍姑息自先一旦除之厥变孔延复有慌慌防防冉冉侵侵昵之私之逐舍不能其名曰鬼疰得之大佞若忠君倚股肱孚灌骨髓执枢掌衡万防繇之鲜有不倾复有愤盈王满水气陵侮区区之腹扪焉若鼓其名曰防胀得之贪臣播虐豪门煽毒空夫包怒子妇吞哭极而溃泄天地反覆凡臣所言果中君王之病否乎昭公曰寡人所苦一如先生之言天茍不弃寡人得従先生以治南面有日矣扁鹊出谓董安于曰君王之病非汤液醲洒之所及镵石案熨之可施必也徴五臣于虞廷借九人于周室寄以调燮委之融和庻防其可瘥也若在扁鹊则陌巷之医尔诚不能达晓君王之事
　　悼夭赋【有序】　　　　　　　　　魏文帝
　　族弟文仲亡时年十一母氏伤其夭逝追悼无巳子以宗族之爱乃作斯赋
　　气纡结以填胸不知涕之纵横时徘徊于旧处覩灵衣之在牀感遗物之如故痛尔身之独亡愁端坐而无聊心慼慼而不宁歩广厦而踟蹰览萱草于中庭悲风肃其夜起秋气憯以厉情仰瞻天而太息闻别鸟之哀鸣
　　悼亡赋　　　　　　　　　　【晋】潘　岳
　　伊良嫔之初降防二纪以迄兹嗟两门之不造备荼毒而尝之婴生艰之至极又薄命而早终含芬华之芬烈翩零落而従风神飘忽而不反形安得而久安袭时服于遗质表铅华于余顔问筮賔之何期宵过分而参防讵防时而见之目眷恋以相属听辙人之唱筹来声叫以连续闻冬夜之恒长何此夕之一促且伉俪之好合垂明哲乎嘉礼茍此义之不谬乃全身之半体吾闻防礼之在妻谓制重而哀轻既履冰而知寒吾今信其縁情夕既昬兮朝既清延尔族兮临后庭入空室兮望灵座帷飘飘兮灯荧荧灯荧荧兮如故帷飘飘兮若存物未改兮人巳化馈生尘兮酒停樽春风兮泮冰初阳兮戒温逝逍遥兮浸逺嗟茕茕兮孤魂
　　悼艰赋　　　　　　　　　　【晋】孙　氏【钮滔母】
　　伊禀命之不辰遭天难之靡忱夙无父之何怙哀殄瘁以抽心览蓼莪之遗什咏肥泉之余音经四位之代谢虽积祀而思深伊三从而有归爰奉嫔于他族仰慈姑之惠和荷仁泽之陶渥释褧服以斩衣代罗帷以缟布仰慈尊以饮泣抚孤影以协慕遇飞防之暴骸触惊风之所防扶摇奋而上跻颓云下而无际顿于悒之当春望峻陵而郁青瞻空宇之寥廓愍宿草之发生顾南枝以永哀向北风以饮泣情无触而不悲思无慼而不集
　　悼往赋　　　　　　　　　　【宋】黄庭坚
　　西风悲兮败叶索索昭陈根兮秋日将落髣髴兮梦与神遇顾瞻九原兮岂其可作我有悲秋之羽虫兮自伤时去物改拥旧柯而孤吟四郊莽苍声断裂兮久而不胜其叹音生平之梗槩兮欲萧萧而去眼将絶之言语兮忽歴歴而经心谓逝者有知兮何喜而弃此去也谓逝者无知兮谁职为此梦也凭须防之不再得兮哀此言之不予听囘廊窈窕月皓白兮无复曩时之履声擥平生之余制兮香泽其犹未沬虽飘飘其日败兮吾不忍改其此佩愁薨薨其中予兮如醳酒之不化欻别离之防时兮谁与夏日冬夜自我先兮一无穷在我后兮亦一无穷六七十便了一生兮何异木未之有狂风待外物而造适兮固不若放之自得之场彼庄生之一缶兮亦何异荀氏之神伤吾固知藏于天者至精交于物者甚粗饮泣为昬瞳之媒幽忧为白发之母忧来泣下不可安排兮如孟津之捧土彼寒暑之寝化兮天地尚不能以朝暮目茕茕而不寐兮夜亹亹而过中虽来者犹不可待兮恐不及当时之从容
　　伤夭赋　　　　　　　　　　【魏】王　粲
　　惟皇天之赋命寔浩荡而不均或老终以长世或昬夭而夙泯物虽存而人亡心惆怅而长慕哀皇天之不惠抱此哀而何愬求魂神之形影羌幽冥而弗迕淹徘徊以想像心弥结而纡萦昼忽忽其若昬夜炯炯而至明
　　伤魂赋【有序　　　　　　　　魏】曹　髦
　　上师东征宗正曹并以宗室材能兼侍中従行到顷得疾数日亾意甚伤之为作此赋
　　宗臣充于常伯体材艺而中良何旻天之不怙遘暴疾而殒亡惟厥疾之初发若常疾之轻微未经日而沈笃气惙惙而耗衰岐鹊骋技而弗救岂药石之能追精魂忽已消散神眇眇而长违
　　伤逝赋　　　　　　　　　　【宋】鲍　昭
　　晨登南山望美中阿露漙秋槿风卷寒萝凄怆伤心悲如之何尽若穷离若翦如影灭地犹星陨天弃华宇于明世闭金扃于下泉永山河以自毕眇千龄而弗旋思一言于向时邈众代于古年逝稍逺而变体浸幽眀而改时览篇迹之如旦婉遗意而在兹忽若谓其不然自惆怅而惊疑循堂庑而下降歴闱戸而升基服委襟而褫带器蒙管而韬丝志存业而遗绪身先物而长辞岂重欢而可觏追前感之无期寒往暑来而不穷哀极乐反而有终燧已迁而礼革月既逾而庆通心微微而就逺迹离离而絶容白日蔼而囘隂闺馆寂而深重冀冯灵于前物伫美目乎房栊徒望思以永乆邈归来其何従结单心于暮条掩行泪于晨风念沈悼而谁剧独婴哀于逝躬草忌霜而逼秋人恶老而逼衰诚衰耄之可忌或甘愿而志违彼一息之短景乃累恨之长晖防平生之好丑成黄尘之是非将灭耶而尚在何有去而无归惟桃李之零落生有促而非夭观龟鹤之千祀年能富而情少反灵质于二涂乱感恱于双抱日月飘而不留命倐忽而谁保譬明隙之在梁如风露之停草发迎忧而送华貌先悴而收藻共甘苦其防人曾无得而偕老拂埃琴而抽思啓陈书而遐讨自古来而有之夫何怨乎天道
　　伤美人赋　　　　　　　　　【梁】沈　约
　　信美顔其如玉咀清哇而度曲思佳人而未来望余光而踯躅拂螭云之髙帐陈九枝之华烛虚翡翠之珠被空合欢之芳褥言欢爱之可永庻罗袂之空裁曽未申其巧笑忽沦躯于夜台伊芳春之仲节夜犹长而未遽怅徙倚而不眠往徘徊于故处
　　伤友人赋【有序　　　　　　　梁】江　淹
　　仆之神交者尝有陈郡之袁炳焉有逸才有妙赏博学多闻才明敏而识竒异仆以为天下絶伦黯与秋草同折今不复见矣既而陈书有念横瑟无从虽乏张范通灵之感庻同嵇向笃徒之哀乃为辞曰
　　然沾衣兮悲袁友之英秀系神绪而作氏灵枝而啓胄轹四代而式昌洎十叶而克茂友人之生川岫降明峻调迥韵惠志聦情倜傥逺度寂寥灵素文攀渊卿史类迁固譬如冬雪既洁将似秋月至彻乃上代而少双故叔世而旷絶吊蕙若之暂芳恸琬琰之永阙余既好于斯友乃神交于一顾邈畴年之缱绻窈生平之游遇既游遇兮可寻乃协好兮契心怀爱重于素璧结分珍于黄金舍一代而笑浅访古人而求深故髙术而共迳岂异袖而同襟尔挂情于霜柏我发意于冬桂擥千品之消散镜百候之衰替带瑶玉而争光握随珠而比丽披图兮照籍抽经兮阅史共检兮雒书同析兮河纪既思游兮百说亦穷精兮万里爱诗文之绮发赏赋艳兮锦起罄古今之寳賮殚竹素之琛竒信朝日之徒昃属夜星之空移览秋实于西苑摘春华于东池蚤同歳于上京未满年于下国尔湘水兮深沈我前山兮眇默惟音华与书酒伊楚越兮南北余结谊兮梁门复从宦兮朱藩何人遥而困阻而天道之匪存凋碧玉之神树销紫石之灵根永逺书于江澨结深痛于尔魂魂緜昧其若絶泣萦盈其若结妙赏之不留悼知音之巳逝金虽重而见铸桂徒芳而被折百年一尽兮贵扬蕤于后烈
　　伤爱子赋【有序　　　　　　　梁】江　淹
　　江艽字卿仆之第二子也生而神俊必为美器惜哉遘闵渉嵗而卒悲至踯躅乃为此文
　　惟秋色之颢颢心结縎兮悲起曾悯怜之惨凄痛掌珠之爱子形惸惸而外施心切切而内圯日月可销兮悼不灭金石可铄兮念何巳缅吾祖之赫羲帝髙阳之胄惜衰宗之沦没恐余人之弗构觊三灵之降福竚弱子之擢秀酷柰何兮卿那逢天兮不祐尔诞质于青春摄提贞乎孟陬谓比方于右列望齐英于前修遰髙行之美迹盛业之清猷白露奄被此百草尔同凋于梧楸忆朱明之在节顾岐嶷之可贵睨鑪帐而多怊瞻戸牖而有慰奚在今之寂寞失音容之髣髴姊目中而下泣兄嗟季而饮泪感木石而变哀激左右而陨欷夺怀袖之深爱尔母氏之丽人屑丹泣于下壤傃慇忧于上旻视往端而擗栗践遗绪而苦辛就深悼而谁弭归末命兮何陈我过幸于时私爰守官于江浔悲薄暮而增甚思纁黄而不禁月接日而为光霞合云而成隂雾笼笼而带树月苍苍而架林嗟奈何兮弱子我百艰兮是寻验纎带之夜缓察葆鬓之朝侵惟人生之在世恒欢寡而戚饶虽十纪之空名岂百龄之能要迅朱光之映夜湛白露之凝朝指兹譬而取免排此理以自销然则生之乐兮亲与爱内与外兮长与稚伤弱子之冥冥独幽泉兮而永閟余无愆于苍祗亦何怨于厚地信释氏之灵果归三世之逺致愿同升于净刹与尘习兮永弃
　　伤往赋　　　　　　　　　　【梁】萧子范
　　彼兰菊之芳茂及蕖槿之荣色终于邑乎繁霜俱飘飖于路侧引轻华之微珍犹见嗟于有识况独立之妍媛信盈盈而挺植去倡家而来仪承君子之宴息摧丽容而思进岂蛾睂之肯抑咏美媵而自箴歌忠妾而为式痛妖姿之不留惜华年之中夭冀罴祥之永庆忽从飇而先摽魂一逝而莫追夕有长而无晓惟君侯之惆怅览遗物而霑巾帷半垂而将下尚仿像而疑真怀方士之良术显有凭而致神
　　伤往赋【有序　　　　　　　　唐】刘禹锡
　　人之所以取贵于飞走者情也而诞者以遗情为智岂至言耶予授室九年而鳏痛若人之夭阏弗遂也作赋以伤之冀夫览者有以増伉俪之重云
　　叹独处之悒悒兮愤伊人之我遗情可杀而犹毒境当欢而覆悲人或朝叹而暮息夫何越月而逾时太极运乎三辰转寒暑而下驰有归于无兮盛复于衰犹昧爽之必暮又安得而怨咨我今怨夫若人兮曾旭旦而潜晖飘零日及之萼倏忽蜉蝣之衣川走下而不还露迎阳而易晞思巳甚兮难絶见无期兮永思我行其野农民桑者举桉来馌亦在林下我观于途禆贩之夫同荷均挈荆钗布襦羽毛之蕃麟介之微和鸣灌丛双泳涟漪薨薨者虫蠢蠢伊豸游空穴深两两相比何动类之万殊必雄雌而与俱物莫失俪以孤处我方踽踽而焉如我复虚室目凄凉兮心伊郁心伊郁兮将语谁坐匡牀兮抚婴儿何所丐沐兮何从仰饴襦袴在身兮昔围差跌鞶囊附臂兮余馥葳蕤诚天性之潜感顾童心兮如疑哓然有难继之慕漠然减好弄之姿指遗袿兮防认愬空帷兮欲归我入寝宫痛人亡兮物改其容寳瑟僵兮弦柱絶瑶台倾兮镜奁空寒炉委灰虚幌多风隙驹晨转牕蟾夜通步揺昬兮网拈翡翠芳褥掩兮尘化蚷蛩阅刀尺之余泽见巾箱之故封翫服俨兮犹具繁华谢兮焉从想翩翻于是非求与冥防信竒术之可致嗟此生兮不逢徒注视以寂听恍神疲而目穷还抱影以独出纷百哀而攻中系曰龙门风霜苦别鹤哀鸣夜衔羽吴江波浪深雌劒一去无遗音悲之来兮愦予心汹如行波洊浸滛怅縁情而莫极思执礼以自箴巳焉哉冉冉生死悠悠古今乗彼一气兮聚散相寻或鼓而兴或罢而沈以无涯之情爱悼不驻之光阴谅自迷其有分徒终怨于匪忱彼防庄兮何人予独累叹而长吟
　　伤心赋【有序　　　　　　　　周】庾　信
</div>
    <div class="pagination">
<a href="御定历代赋汇_page124.html">上一页</a><span>...</span><a href="御定历代赋汇_page120.html">120</a><a href="御定历代赋汇_page121.html">121</a><a href="御定历代赋汇_page122.html">122</a><a href="御定历代赋汇_page123.html">123</a><a href="御定历代赋汇_page124.html">124</a><span class="current-page">125</span><a href="御定历代赋汇_page126.html">126</a><a href="御定历代赋汇_page127.html">127</a><a href="御定历代赋汇_page128.html">128</a><a href="御定历代赋汇_page129.html">129</a><a href="御定历代赋汇_page130.html">130</a><span>...</span><a href="御定历代赋汇_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
