<!DOCTYPE html>
<html>
<head>
    <meta charset="UTF-8">
    <title>晚晴簃诗汇 - 第 192 页/共 633 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚晴簃诗汇 - 第 192 页/共 633 页</h1>
    <div class="content">　　百折孤忠奉至尊，黄杨闰后厄还存。臣心似水甘分谤，天语如雷敢负恩。直恐汉廷成党祸，重教楚泽有冤魂。三吴父老频遮道，圣世何烦叫九阍。
　　刍牧艰难罪不辞，烟消日出秣陵时。再生顶踵皆君赐，三黜功名是数奇。归梦千山惊虎豹，家园八口客耘耔。国恩未报身焉往，鶗鴂鸣残鬓欲丝。
　　伊福讷
　　伊福讷，字兼五，号抑堂，满洲旗人。雍正庚戌进士，由主事历官御史。
　　次韵车宜年民部感春诗
　　花半阑珊月半规，车轮无恙竞刀锥。梦中亦觉生三耳，画里焉能斗十眉。雁到春来翻北向，鹏须海运始南为。何当载酒横箫去，风雨荒山读断碑。
　　何须举扇障元规，不对《阴符》滥引锥。殿角凉风消渴梦，镫前新样入时眉。少年雅自清狂在，晚节犹堪阔略为。试问襄阳杜元凯，几番陵谷到残碑。
　　丙寅除夕
　　鼎鼎复堂堂，流年亦太忙。惊心来不已，弹指去何乡。且喜镫如月，休歌镜有霜。团圞小儿女，欢笑劝椒觞。
　　次韵查俭堂主事移居
　　墙角几叠倪迂山，高檐冷滴松梢烟。市南屋宇苦喧隘，此间气象何萧然。左桐右竹蹊径别，顿令杖履疑林泉。平台三面敞虚碧，隔城翠霁浮晴川。飘风偶送市声远，飞尘不到苔阶前。主人习静悦幽赏，聿来正值初寒天。瘦藤倚石霜色老，文纱卷日晨光妍。位置家具各得所，依稀风趣思南田。初白移居富吟咏，佳话传自康熙年。琳琅继和复今日，玉峰交映增便娟。三径已迟求仲至，一榻应待徐生眠。层轩看月树入画，石栏点笔人如仙。何必山亭与涧户，自无俗状能攀缘。第五桥边夕阳路，临风载诵《停云篇》。
　　故友音布字闻远又自号双峰居士工书嗜酒往往不与人书其所善虽弗请亦与也以故多所不合竟以诸生老板桥郑燮为长歌以哀之词旨悲怆余读之深慨夫故旧之存殁为作是歌
　　吾乡书法双峰豪，藏帖千本如屋高。摩挲寝食四十载，镕铸昔哲神嚣嚣。平生爱友兼爱酒，酒酣始肯挥霜毫。笔圆墨润腕肘活，往来如运庖丁刀。楷法端庄杂流丽，九华春殿金环摇。草书怪变莫方物，规矩巧随风雨交。云屯海立露蛟蜃，巨石大木趋波涛。观者屏息不得语，甬道九绝神兵鏖。欻然卻立更呼酒，纸上余力犹腾跳。长安城中贵介子，高车大马行相邀。等间只字未易得，笑谓卿辈非吾曹。琳宫梵字偶独往，要寻残碣窥前朝。沙弥衲子喜一至，争煎佳茗沽春醪。解衣磅礴数十纸，戏拍僧顶如空瓢。晚游西园号老友，闻远晚年游康邸，王雅重之。葛衣竹杖从逍遥。西园宾客多隽雅，一一心折同下僚。相赏独有板桥郑，酒场棋墅恒连镳。歌呼尔汝任所適，非云名士矜高标。板桥作字自奇古，衾被画破多吴绡。章草篆籀随手掇，懒同时辈为推敲。喜共双峰遇都下，韩陵片石尊琼瑶。戏鸿云鹤互倾倒，家鸡野鹜由诋嘲。即今双峰墓木拱，荒原冷落迷蓬蒿。犹复长歌致深慨，凄音激越兼《风》《骚》。寄我一篇寒月夕，烛花如豆荧虚寮。命儿细读再三听，涔涔老泪垂青袍。独鹤无声斗杓转，百灵下集云旂飘。怀人感旧渺何极，有酒难向霜空浇。嗟乎双峰已矣板桥远，使我白发空萧萧。
　　初寒
　　霜余风力紧，池水见冰痕。落叶聚空巷，饥乌投远村。杯深山酒薄，火细竹炉温。病客将寒菊，萧然日掩门。
　　与客围炉话，匏樽亦尽欢。意非矜旷达，老耻讬饥寒。乱草搜蟫箧，寒花上鹖冠。破琴霜韵古，酒罢为君弹。
　　章秉铨
　　章秉铨，字衡三，号淡园，南城人。雍正庚戌进士，官礼部主事。有《淡园集》。
　　出东郭至荐福寺
　　漠漠禅院寂，萧萧落叶深。晏坐复何有，磬声动寒林。慈乌时一至，水石清禅心。微风发纤籁，泠若鱼山音。曰余身世役，百念载浮沈。对此一茫然，千佛入我襟。竦身上高阁，晴空下森森。伫立默无言，片云出遥岑。
　　鄱阳怀古
　　上游当日控荆襄，战鼓黄云压建康。一败遂成隆准帝，百年空笑夥颐王。秋风草色余残垒，孤艇波声满夕阳。惟有忠魂难泯灭，灵旗风雨在康郎。
　　次百川前辈韵赠春到园主人
　　逃佛西崦日鼓悬，禅狐山鬼也周旋。观河面皱飞腾日，理发心长跌宕年。事去已随秋叶脱，愁来还似夏蚕眠。红牙班管都无赖，欲学成连竟刺船。
　　沈世枫
　　沈世枫，字东田，号坳堂，归安人。雍正庚戌进士，历官湖北布政使，降湖南按察使。有《十笏斋诗》。
　　燕子矶
　　千寻坠石瞰江堧，绝迹凌空势欲翾。神物无风翻骇浪，潜灵挟雨出重渊。岩虚{穴叫}窱工延月，树接枝柯不漏天。试上离宫最高处，金焦雨点入苍烟。
　　宝华山
　　复岭重冈辇路斜，莲台高护梵王家。潭深应有鱼龙伏，山静惟闻鸟雀哗。铜殿慈云环宝相，石坛法雨散天花。寺僧亦切瞻云愿，争扫璇宫迓翠华。
　　日下书怀
　　昔我初挟策，年当弱冠余。中外四十载，还复来帝都。城阙增气象，市闤多欢娱。衣冠徕远服，第宅燿长衢。衮衮台省中，奕奕英乂居。曩时同学者，朗若晨星疏。偶逢一二人，相揖讶髭须。所遇非旧观，老大增长吁。
　　皎皎双白鹤，爱养在庭阶。岂无万里心，欲飞且徘徊。一从离乡里，星纪几迁推。春阴覆慈行，同谷嗟孔怀。长抱茂陵疾，几动庄舄哀。为念国恩重，方寸时萦洄。举头恋双阙，不上望乡台。
　　徐市务汗漫，文成何荒渺。婴姹事非真，蓬莱路亦杳。金石多误人，反以速其老。人生倏如寄，养身自有道。心恬理自顺，德浴身克澡。{钱}铿不为寿，颜子岂为天。三命有尽期，荣名为永宝。
　　陈德正
　　陈德正，字醇叔，号葛城，安州人。雍正庚戌进士，授吏部主事，历官陕西按察使。有《葛城诗稿》。
　　（朱石君曰：“醇叔诗上溯建安，下逮长吉，心摹手追，剧有心得。”）
　　田家诗
　　今年禾黍好，穀贱愁熟荒。两税半折色，无物充官粮。薄田十数亩，妇子终岁忙。衣裳苦不早，野外饶风霜。昨夜府帖下，新设常平仓。谁无久远计，饥寒实未遑。人言太平世，耕凿两相忘。但愿长无扰，恩膏非所望。
　　膏腴无旧业，安得辞苦辛。倾赀输官府，丝粒谁上身。追呼幸得免，所伤非窭贫。连年遭水旱，无力事耕耘。夜深望云汉，杲杲天无云。四邻烟火绝，最苦繄荒春。呼儿收橡栗，日入还负薪。桃源邈已闭，后此无问津。
　　太安驿
　　石山如旋螺，土山如拾级。百里山行间，登陟穷险涩。冈峦纷合沓，岚雾与出入。攀缘越岭重，颠顿经坎习。频惊霜露繁，稍喜人烟集。悬磴逐鸟回，坟壤屹壁立。团栾荫榆柳，高下错原隰。旅悰旷欲释，佳境静可挹。笑为父老言，秋茅行将葺。
　　游趵突泉
　　万斛涌地出，一气恣喷薄。横泻独潺湲，直上谁激搏。虹垂浪跋立，珠错波翻落。咽石声喧豗，照日光的铄。应知造化奇，不假人工凿。翕辟秘玄关，往来一橐龠。窍开鼓愈张，机转流不涸。芥纳通一源，派引分万壑。泛衍交沦漪，澄深杳渟著。尘缨清可濯，瓢饮旨堪酌。缅想乘槎游，自得观濠乐。倚槛怅踌躇，无由御黄鹤。
　　游历山
　　泉冷石气清，雨涤山容净。行行苍蔼中，一往乘幽兴。迢递陟层峦，盘曲上危磴。地间草木春，人远禽鱼静。赏爱情屡延，怀新路无定。阴知岚雾滋，密识松篁映。挹翠释烦襟，濯流浣尘听。眷彼云物奇，悦兹山水性。向晚憩精庐，带月下樵径。回首望烟扉，隔萝袅清磬。
　　长歌行
　　日月逝不处，少壮能几时。行行薄暮景，去去不可追。衰颜坐自槁，华发无再缁。天运有时极，人寿安可希。饮食拳形体，魂魄来居之。吾生一侨舍，日久终须辞。所忧名未立，腐草忽同归。茫茫百世后，知我复为谁。寸心揽万古，中亦有所持。长歌泣泗下，千载魂同悲。
　　升天行
　　神仙不可学，性命夙所同。云天莽辽阔，嘘吸元相通。落地遂沦隔，仰视空梦梦。安知青云秘，不出元胎中。晶晶白日上，霭霭金银宫。天衢洞豁达，飞观交玲珑。正气良有田，踵息绵无穷。坱虚括元化，倪动分鸿濛。飘飖载营魄，云壁开重重。银河泛清浅，下指扶桑红。共触熟为折，娲链孰为功。杜之閟朕兆，恢之弥穹窿。谷神谅斯在，何事从赤松。
　　归里
　　七岁窜遐荒，玉门幸生入。久霾沙碛场，形骸空骨立。到门人不识，亲戚尽垂泣。相对疑梦中，无语声鸣唈。惊魂滞天外，恍惚招未集。久客乍还家，反觉非所习。触物增感端，百忧纷相袭。往事何足陈，伤心悔无及。
　　秋日闲居
　　负郭无旧业，依布才数椽。衣食苦不给，藜藿充朝餐。敝裘行复被，野外气早寒。萧条守环堵，蓬扉昼常关。人生分有定，随在皆可安。此心既无累，俯仰俱宽然。闲居玩物化，生意盎目前。適然意有会，兴至遂忘言。万物性各得，吾心别有天。逍遥人间世，聊用穷岁年。
　　过潼关
　　秦关百二重，沃野横千里。一经穿诘屈，险窄不容轨。太华与首阳，两崖并雄峙。黄河走中间，神龙掉其尾。凿幽开门户，设险良为此。乾坤兹奥区，壮哉山河美！缅想嬴秦初，吞噬奋长觜。六合混一家，殽函正东启。兴亡不一姓，城郭今犹是。衰柳带行人，颓阳没残垒。立马重徘徊，苍苍暮烟起。
　　怀仙歌
　　罡风簸空烂金石，蓬莱夜半沈海水。黄芽白雪总虚名，长生有道非不死。青云无梯不可升，九重八柱高层层。水火依然后天物，中有元化苞真灵。圆成坚固无休息，不炼服食炼道德。子珠生处是杀机，绵绵踵息通无极。化精为气气为神，漠然虚白中无魂。性命有门造化始，南华真人古仙子。
　　古剑歌
　　鱼肠古制世所贵，不在锋芒在神气。霜花照眼色正明，百炼精金成宝器。匣开夜半流电惊，熊光直上插青冥。铁骨坚凝月魄死，晶芒锐吐幽磷腥。脊高胁突星文直，濡缕吹毛扪不得。雕缋何须珠玉装，刮磨不受铜花蚀。床头风雨苍龙吟，用杀止杀仁者心。失身荆聂良可耻，凛凛三尺横天倚。
　　题襄阳邱相国绝命词后
　　蝮蛇横海沈鳌极，宵旰十年坐亡国。煤山风雨悬高枝，龙髯一去攀不得。箕尾晶晶射霄汉，骂贼舌在光如电。高皇孝皇灵有无，血泪模糊眼中见。左携《国殇》右《山鬼》，毅魄千秋长不死。荒陵月黑魂归来，青磷照树阴飙起。
　　元祐党籍碑
　　国运士气相终始，衣冠流祸何时已。事由我辈半激成，调停未罢绍述起。当时特标乱政臣，丰碑矗立端礼门。子孙禁锢身系累，岭南万里犹君恩。司空门下臣京记，夷列罪状分次第。某也首恶某附丽，前书具官后姓字。颁之天下垂万世，天下万世不可欺。恩仇反覆竞一时，小人自为门户计。好恶谁能移是非，石虽可毁名不灭。千载凛然见高节，史家记载未能详。赖有此碑上论列，庆历之世已萌芽。中间蜀洛更纷拏，包荒无力伏莽发。一时互指为奸邪，剥削隐然在元气。放逐殛流日多事，祖宗培植几百年。可怜一网无遗类，消长从兹治乱分，官家别用一番人。君不见厚陵松柏寒食路，社饭明年思老身。
　　骊山温泉
　　金乌飞入重泉底，烈炬烧山漱山髓。阴阳失位水火争，一泓鼎沸神蛟死。本是玄黄血所变，劫灰烬热煽幽焰。文瑶密石漾中流，溶溶春暖回深殿。华清赐浴承恩始，遗恨千年成祸水。望春新赐洗儿钱，翻涡十丈黄虬起。
　　商盘
　　商盘，字苍雨，号宝意，会稽人。雍正庚戌进士，历官元江知州。有《质园诗集》。
　　送吴好山之楚南
　　数声横笛起江楼，旅雁南征去不留。人似六朝工赋别，地当三楚易悲秋。香蘅好作灵均佩，宝瑟能传帝子愁。知有沅湘怀古意，叩舷吟向白蘋洲。
　　溪山草阁
　　秋风吹木叶，忽送万山声。清梵有时断，淡云无限生。浴溪双鹭下，洗钵一僧行。不道间麋鹿，都含佛性情。
　　梦章竹香急装骤马云自秦中反太原次日得其近问与梦相符异而纪之
　　夜雪貂裘冷，思君入太原。关山邈何处，肝胆向谁论。朱鹭曾听曲，青萍拟报恩。侯生慷慨意，回首信陵门。
　　梦里轻装别，朝来尺素通。百千万里外，三十六鳞中。草向王孙碧，花开战地红。归时谈绝塞，《驷驖》旧秦风。
　　秣陵秋晚逢陈无波吴好山两同学
　　老柳石城秋，能生六代愁。江山如旧识，今古几清游。书记双名士，风霜一敝裘。空思纨绮岁，谈笑脱吴钩。
　　太息金焦长，依然冰雪清。飞腾当暮景，四十未专城。听雨萍蓬合，看云组绶轻。徒惭龚渤海，治郡有循声。
　　沈南蘋画花鸟歌
　　宣和御府立画学，甲乙品题无谬错。孔雀升墩马踏花，古绢斓斒宋时作。日本之国东海隅，其俗善画藏图书。忽慕中华山林吕，遂将上币延边徐。江南高手谁第一？吴兴沈生世无匹。应聘初为异域行，袖中携得通灵笔。大开画院长崎岛，海蜃天鸡写生巧。挂壁将军不厌看，展屏国主常称好。侏亻离通语历三年，万镒归装万斛船。异贝纯金随手散，但存彩管挥云烟。还乡重对莺花写，貌古神清意间雅。旧侣空思高大夫，新交偶值崔司马。与君相对论今昔，旅鬓萧萧半垂白。未信前身是画家，谁云旷代非词伯。吾闻新罗曾请颖士师，鸡林亦织《弓衣》诗。遐方爱文兼爱画，丹青中土无人知。从来绝艺难为用，壮夫烈士增悲痛。南粤能资陆贾归，《西京》未取扬雄重。先生阅世如泡沤，澹然荣利忘恩仇。生香活色动腕指，蕴含元化天为愁。劝君且莫伤迟暮，坎壈缠身原有数。好进《邠风稼穑图》，漫传花蕊《宫词》句。
　　登迎江寺浮图
　　朝登太观亭，晚到迎江寺。竦身入云中，千里绝蒙蔽。鸡犬无近声，雕鹏有远势。江山与城郭，混茫浮一气。乃知最高处，原不阻人至。十载游三吴，揽尽六朝丽。放眼苦不宽，多缘在平地。兹塔峙江干，阅历婆娑世。现此不坏躯，佛力何赑屃。疑有阿育王，神光分舍利。愧非人天目，一一穷玄秘。得鱼筌可忘，到岸筏应弃。此来亦雪鸿，踪迹毋须记。
　　西南诸土司以容美永顺为强盛连朝经其旧居赋诗以志率服
　　苍重翠复半蒿莱，大长田彭去不回。春老西川啼怨魄，时移南粤剩荒台。宣威久已平蛮徼，负固何曾酿祸胎。漫道五溪余习改，抚绥正藉出群才。
　　拓开熊绎旧封疆，玉斧金瓯气象昌。秋浦巨鳌留故窟，春风丛竹问何王。军书谕蜀先耆老，武略平羌胜汉唐。偻指古今沿革局，华风边月两茫茫。
　　来凤山连贺虎坪，寂寥遗宅尚分明。曾无上将坑降卒，岂有王师敌冠兵。赤狄乌孙齐纳款，渠探回纥早输诚。参军蛮府萧间甚，勒马题诗滴博营。
　　椒酒才倾令节尊，勾芒遍到百家村。层峦岁久悬危象，芳草春回掩烧痕。未可高深凭地利，尽教獞焚戴天恩。采风闻有乘轺使，安得披图与细论。
　　归程咏怀
　　瑟瑟凉生柳数行，虾须帘外有风霜。人辞白下秋偏早，岁过黄门鬓渐苍。还壁音尘随逝水，凭阑心事寄斜阳。欲将智慧除烦恼，未敢临风忆建康。
　　舟行
　　南楚苍凉地，羁怀锁不开。众山津市尽，（谚云：“津市不须问，行到山儿尽。”）一水澧州来。道远思公子，时平失伯才。《离骚》千古意，唐景有余哀。
　　花信番番至，东风胜翦刀。春寒添纟罽毼，濑浅阁<舟同>艚。赤豹宁无从，芳兰尚有皋。溯洄吟未罢，出听舞鲸鳌。
　　登壸关
　　长房妙术莫惊猜，人向壸中出入来。汉世应留三老在，蜀都枉费五丁开。文犀桂蠹年犹贡，芦管花铃俗要培。真觉太平无一事，羽书露布不须裁。
　　巴东
　　絮雨缯云劝小留，山城如带暂维舟。唤回吴苑三生梦，来共巴猿五夜愁。木末芙蓉长在手，天涯霜雪渐盈头。秋风亭下秋风客，潦倒秋风是此游。
　　泊湖口
　　全家安隐托<舟同>艚，浩荡东行未觉劳。临水有城如郭索，（湖口县临江滨湖，两钟山排列形如蟹螯，故名蟹城。）试钟何石是蒲牢。春帆宛转吟情远，戍角苍凉夜气高。十载涉江称漫叟，愧无警句压波涛。
　　刘暐潭
　　刘暐潭，字湘客，号碧江，一号达斋，长沙人。雍正庚戌进士，历官梧州知府。有《达斋偶存稿》。
</div>
    <div class="pagination">
<a href="晚晴簃诗汇_page191.html">上一页</a><span>...</span><a href="晚晴簃诗汇_page187.html">187</a><a href="晚晴簃诗汇_page188.html">188</a><a href="晚晴簃诗汇_page189.html">189</a><a href="晚晴簃诗汇_page190.html">190</a><a href="晚晴簃诗汇_page191.html">191</a><span class="current-page">192</span><a href="晚晴簃诗汇_page193.html">193</a><a href="晚晴簃诗汇_page194.html">194</a><a href="晚晴簃诗汇_page195.html">195</a><a href="晚晴簃诗汇_page196.html">196</a><a href="晚晴簃诗汇_page197.html">197</a><span>...</span><a href="晚晴簃诗汇_page193.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
