<!DOCTYPE html>
<html>
<head>
    <meta charset="UTF-8">
    <title>全宋诗 - 第 8559 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 8559 页/共 11672 页</h1>
    <div class="content">    悠悠瀛海间，时运递消息。
    黄钟一龠回，槁瘁亦敷泽。
    茹茅趣连征，墐户同一辟。
    向来屯阴地，有果终不食。
    存之乃天意，斯道古根极。
    公论无消磨，物情自喧寂。
    喧寂安足计，秋云卷无迹。
    请公护景光，春事勤种植。
    明朝拨初度，万象好颜色。

魏了翁　李参政生日二首
    二年老翁泉，亲酌石林寿。
    林翁硬如石，跌宕怀舞手。
    酡颜照湖山，丽藻濯花柳。
    牛头望蟆颐，隔阔几烟岫。
    江梅驿堪寄，湖水觞可侑。
    林丘一曲閒，事业千载就。
    屡空有真实，万奕无杂揉。
    用之还帝师，归则赤松友。
    蟠桃堪一尝，世味不同嗅。
    得书方醉歌，痴绝记前守。

魏了翁　李参政约客访西郊海棠予以斋禁不与
    十日花期九日斋，相园红锦烂成堆，
    不将小雨轻阴驻，刚把和风暖日催。
    诗笔都随许昌去，春光不待牧之来。
    要知荣悴适然耳，明日荼醾开。

魏了翁　李参政约至井监偶得三绝
    忽闻车马下天来，拥术阗衢拨不开。
    六十七年无此客，灶前老隶亦惊猜。

魏了翁　李参政约至井监偶得三绝
    不乘辻辻上公车，轧轧肩舆两仆夫。
    世道险夷随所遇，车中只是旧时吾。

魏了翁　李参政约至井监偶得三绝
    溪边鹄白芦花瘦，山下鹅黄稻实肥。
    更得天公晴十日，今年穑事庶乎几。

魏了翁　李参政折赠黄香梅与八咏俱至用韵以谢
    黄云冉冉晓苍苍，閒倚平湖只自香。
    较似寒枝虽未至，依然风韵挟冰霜。

魏了翁　李参政折赠黄香梅与八咏俱至用韵以谢
    犀镇帘帷风绰开，当庭恰似剪花回。
    眉间一点看浑似，笑领江南春信来。

魏了翁　李参政折赠黄香梅与八咏俱至用韵以谢
    露拂蔷薇不太深，春风庭院晚阴阴。
    来迟未入黄昏句，谁唤钱塘人姓林。

魏了翁　李参政折赠黄香梅与八咏俱至用韵以谢
    入眼风光似世情，金裳玉质转分明。
    额黄十二谁分似，疑是仙人成智琼。

魏了翁　李参政折赠黄香梅与八咏俱至用韵以谢
    冰魂玉骨一枝春，风格南昌旧了真。
    谁幻神仙黄白术，时装近日太尖新。

魏了翁　李参政折赠黄香梅与八咏俱至用韵以谢
    玄天黄露真颜色，金步摇中颤舞娃。
    更倩南窗书妳味，不妨来伴太常斋。

魏了翁　李参政折赠黄香梅与八咏俱至用韵以谢
    和羹心事岁寒姿，若弟风标舍更谁。
    谩道色轻花更艳，几成涂抹水边枝。

魏了翁　李参政折赠黄香梅与八咏俱至用韵以谢
    诗翁曾住玉皇家，刚与梅花定等差。
    染上鞠衣宫样浅，练裙缟帨觉无华。

魏了翁　李池州□和韵见寄再赋以答之
    晨策随乌瞰屋山，面前咫尺隔同年。
    邛人自爱橘中乐，晋客惊逢洞里天。
    行傍輶轩心半醉，坐看戟卫眼双穿。
    西风一夕惊龙睡，撼取明珠出九渊。

魏了翁　李德迈挽诗
    鸣嘤出谷邈难亲，断雁辞行不可群。
    论事期期箝在口，逢人頿頿齿穿龈。
    乾坤许阔犹有碍，风雨满前如不闻。
    肠断天津邵夫子，东篱掩泪立孤云。

魏了翁　李德秀致即席赋五言十韵用韵答之
    冬十有二月，杘三日六旬。
    高怀局宇宙，良会惜参辰。
    乘兴访安道，扣窗呼孔宾。
    袭人薰蕙若，夺目烂犀珍。
    风景乾吟笔，林花眩醉裵。
    溪山逢旧识，水竹乐閒人。
    岁签逡巡换，春炜次第新。
    抚时嗟易失，涉道渺无因。
    循物探天运，冥心观我身。
    相期共无斁，不与迹同陈。

魏了翁　李德秀致政以其生日前一日约士友至长庆院访梅花山茶因以为寿
    流年苦被雪霜催，以有山中自四时。
    寒色憗花妆岁晚，晓阴挟雾放春迟。
    似嫌俗客不同调，留与高人共胜期。
</div>
    <div class="pagination">
<a href="全宋诗_page8558.html">上一页</a><span>...</span><a href="全宋诗_page8554.html">8554</a><a href="全宋诗_page8555.html">8555</a><a href="全宋诗_page8556.html">8556</a><a href="全宋诗_page8557.html">8557</a><a href="全宋诗_page8558.html">8558</a><span class="current-page">8559</span><a href="全宋诗_page8560.html">8560</a><a href="全宋诗_page8561.html">8561</a><a href="全宋诗_page8562.html">8562</a><a href="全宋诗_page8563.html">8563</a><a href="全宋诗_page8564.html">8564</a><span>...</span><a href="全宋诗_page8560.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
