<!DOCTYPE html>
<html>
<head>
    <meta charset="UTF-8">
    <title>全宋诗 - 第 5619 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 5619 页/共 11672 页</h1>
    <div class="content">区仕衡　黄恺刘黻赵蕃王元野会讲佑国僧舍
    城角晓方罢，斋钟时一鸣。
    良候属春莺，求友来嘤嘤。
    吾侪二三子，簪盍怀同声。
    相期辨初志，视履规安行。
    道岂讲解得，学以磨琢精。
    释氏辨一心，且不蕲修名。
    齐盟共商求，勉旃在明诚。

区仕衡　寄赵仲白先辈
    章台杜牧之，长安孟东野。
    忆君飞笔时，何处木兰下。

区仕衡　祭酒慈渀a公以有令劝讲兼示诸生感事有作
    按月明堂令，斋居古自稽。
    四时曾不忒，七政已能齐。
    礼向经帷奏，笺来学省题。
    元龟何用卜，伯起在关西。

区仕衡　建昌憩李尚书山房
    旧里鸣珂一下车，葀　山西观更谁如。
    木天清梦何人到，花雨空林有客居。
    楼迥更堪看蠡泽，云深犹自护匡庐。
    高斋贡馆新增色，读尽尚书万卷余。

区仕衡　岭南大雪
    海冻珊瑚万里沙，炎方六出°　成花。
    洛阳纵有行春令，谁问袁安处士家。

区仕衡　石竹花
    凤摇衡浦岩边凉，露结江皋叶上霜。
    小玉移来窗槛里，不胜愁思满潇湘。

区仕衡　书事
    南渡衣冠废蒯缑，中原尽载向湖游。
    胡尘不谓飞滇海，鬼火何因暗鄂州。
    竟使兵家劳策画，到今国是计恩仇。
    草茅死未忘哀愤，岂但燕云恨白沟。

区仕衡　送刘声伯赴南安军羁置
    凤山君出早，马厩我来迟。
    盘辟分斋日，流涕伏阙时。
    谪堪栽岭树，愁莫赋江蓠。
    横浦看前辈，应刘铁汉诗。

区仕衡　闻徐右史暴亡
    议论风生神采端，一身不保更论官。
    泉台此恨谁能诉，雪涕空山白日寒。

区仕衡　闻张山翁入黄鹄山
    采薇黄鹄岭，投迹去无踪。
    我亦从今逝，浮云四百峰。

区仕衡　五十
    早衰方五十，短发已成翁。
    客向閒居谢，诗因老病工。
    残更啼络纬，细雨落梧桐。
    明日晴当出，看山兴未穷。

区仕衡　喜声伯谪还
    生还今日寸心明，客泪初收恨亦平。
    岂有安危关一疏，不知流逐到诸生。
    钱塘江上船犹待，玉枕山前屋未成。
    畎畎余忠刘子政，也应全不为修名。

区仕衡　萧叶二子夜过
    褐衣曾替衮衣愁，肉食谁知藿食忧。
    斩马尚方无可借，夜深灯下看吴钩。

区仕衡　游曹溪六祖寺
    智药曾过此，溪源掬水香。
    西天传鹫至，南海见龙藏。
    菩萨一心竟，伽梨六代长。
    千年法珠在，持得照迷方。

区仕衡　与客西湖上感事
    湖头双桨藕花新，五嫂鱼羹黡院春。
    只道西陵松柏下，繁台宾客更何人。

区仕衡　雨中
    蓬窗竹户小园东，湿书残红又浅红。
    羡杀乌栖深树稳，豆花篱落花流中。

区仕衡　赠稠长老
    双树林间结草庵，拈花一笑拜瞿昙。
    玄风像栗餐亭午，堂下门徒且放参。

区仕衡　郑寺丞邓山长来访林中
    喧传彩鷁下江干，村北村南稚子看。
    呼酒咄嗟欣有客，住山寥落幸无官。
    不惭居士新藤帽，亦醉田家老瓦盆。
    君爱幽居寻旧好，几来林下共清欢。

衢州士人　题衢州驿舍
    千夫荷担在山阿，膏血如何有许多。
    不若扁舟竟归去，休从清献墓前过。

全壁　春日田园杂兴
    倦游归隐白云乡，芳草庭闲画日长。
    晋氏衣冠门外柳，幽人风俗屋边桑。
</div>
    <div class="pagination">
<a href="全宋诗_page5618.html">上一页</a><span>...</span><a href="全宋诗_page5614.html">5614</a><a href="全宋诗_page5615.html">5615</a><a href="全宋诗_page5616.html">5616</a><a href="全宋诗_page5617.html">5617</a><a href="全宋诗_page5618.html">5618</a><span class="current-page">5619</span><a href="全宋诗_page5620.html">5620</a><a href="全宋诗_page5621.html">5621</a><a href="全宋诗_page5622.html">5622</a><a href="全宋诗_page5623.html">5623</a><a href="全宋诗_page5624.html">5624</a><span>...</span><a href="全宋诗_page5620.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
