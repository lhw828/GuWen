<!DOCTYPE html>
<html>
<head>
    <meta charset="UTF-8">
    <title>明诗综 - 第 170 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗综 - 第 170 页/共 242 页</h1>
    <div class="content">　　羽书诸道召勤王罗幕营前送啓行隆万边兵恒十万蓟门但付戚南塘
　　霜降疏请谒徳陵
　　万壑哀湍霜叶丹桥山劒舄碧天寒祾恩殿下千行泪白髪当年旧讲官
　　蔡毅中【一首】
　　毅中字甫光山人万厯辛丑进士改庶吉士授翰林检讨降麻城县丞升行人司副迁尚寳司丞降长籚盐运司判官再入为行人司副改国子司业进祭酒升礼部右侍郎兼侍读学士
　　秋兴
　　木落江空天气清西风萧飒雁南征浮云暗逐年华变岐路虗怜短鬓生千里闗河悬客梦万家砧杵动秋声崇兰芳芷依然在何处江潭吊屈平
　　公　鼐【二十四首】
　　鼐字孝兴防隂人万厯辛丑进士改庶吉士授编修厯少詹事礼部右侍郎谥文介
　　【诗话言诗于万厯则三齐之彦吾必以公文介为巨擘焉即其论诗大指云风雅之后有乐府如唐诗之后有词曲声听之变有所必趋情词之迁有所必至古乐之不可复久矣后人之不能汉魏犹汉魏之不能风雅势使然也如汉朱鹭翁离之作魏晋诸臣拟之以鸣其一代之事易名别调当极其长岂以古今同异为病哉后世文士如李太白则沿其目而革其词杜子羙白乐天之伦则创为意而不袭其目皆卓然作者后世有述焉近乃有拟古乐府者遂颛以拟名其説但取汉魏所传之词句模而字合之中间岂无陶隂之误夏五之脱悉所不较或假借以附益或因文而増损局蹐牀屋之下探胠縢箧之间乃艺林之根蟊学人之路阱矣以此语于作者之门不亦恧乎夫才有长短学有通塞取古今之人一一强同则千里之谬不容秋毫肖貌之形难为觌面若曰乐府则乐府矣尽人而能为乐府也若曰必此为古乐府使与古人同曹而并奏之其何以自容哉李于鳞曰拟议以成其变化噫拟议将以变化也不能变化而拟议奚取焉又云律诗出于古诗而难于古诗七言后于五言而难于五言故七言于诸体中最不易工古今长技惟杜氏耳杜氏之长则秋兴懐古诸将数篇而已近世拟作甚多大率浅率牵合观者厌焉又赠邢子愿长歌云为君歴代选宗工前称正后嘉隆北地雄浑真大雅步趋尽出少陵下汝南俊诚天然边幅姿态未全捐济南匠心竒且丽藻缋无乃伤辞意武昌才美谢诸君节制之师独出羣东呉囊括靡不有利钝未能免人口大抵明兴只数家瑜者从来不掩瑕余子纷纷未易説拟议原非吾所恱丈夫树立自有真何为效彼西家颦葢力攻摹拟之非然观其七律仍以歴下为宗故有文章一代李沧溟之句同时名家者冯用韫于念东王季木皆拔萃者也】
　　唐蒙有丝
　　唐蒙有丝不可以缝戴星有谷不可以舂天有匏其谁食之海有昆布其谁衣之飞鸟依人不可与语嘉树蔽身不可与处鹤飞于天其鸣在隂鱼沉于渊其潜在深
　　客从逺方来
　　客从逺方来贻我双文禽置之巾箱中寳惜如兼金朝夕供饮啄颗粒比璆琳羽翼日以长翻飞归逺林去不归故栖来不怀好音聚散自恒理眷恋伤予心积羽投洪波谁能定浮沉临崖激翻车谁能论髙深
　　咏古【二首】
　　齐纠亡公子乃有从死臣田横士五百临难皆陨身西京万亿众符命争羙新古来称得士惟在意气真推心置人腹豚鱼亦相亲
　　古人获我心善达穷通理安危虑所居屈伸贵自巳已贵可复贱中立常不倚衰至易生骄腊毒恒在美薛公仅遗荣疏傅庶知止寥廓晞冥鸿矰缴安可拟
　　归田杂咏【三首】
　　导汶自艾山南流达新甫东蒙配岱宗其首挈邹鲁一山一水间幽胜略可数薄营本荒陬芟除辟宿莽双溪作襟带连冈若环堵结屋八九间开径数十武欹仄植亭栈夷旷筑场圃畚锸连朝昏胼胝易寒暑但求静者便不厌作者苦
　　避地恐不深吾必在汶上旷野多平畴防目足自广南冈一握中林麓稍森爽石壁拓精舎石门斸新壤阳崖连隂峰遨游惬心赏呼儿荷铫鎒携俪治绩纺既欣禾豆登复见桑麻长八口可无饥亦足代禄养岂足规达人庶几屏尘想
　　逺游得暂归机事乆方释渐与朝市逺转恋林野寂田畴日以亲风雨颇相习农人告及春欣然顾袯襫负杖桑隂午荷鉏麦陇夕绕屋榆烟暝隔水棃花白逺目任纵横安步随偃息一区安蓬蒿一盂饱橡栗溪山本不亷琴酒堪自适
　　拟杜遣兴
　　人苦不知足有愿何终极当其入天门犹未厌羽翼一朝成蹭蹬唾井无复惜昔日李将军灞亭人不识
　　秋夜
　　河之水清泠泠漾月色明空庭对牛女此夜情愿为干鸟飞青冥相思宛转何时平
　　济河道中
　　汶水南通楚清河北带齐故山云淰淰长路草萋萋野旷秋天阔峯髙夕日低前村疑渐近转盼暝烟迷
　　穆陵闗
　　昔日齐侯履南疆尽此封诸山沂作镇五岳岱为宗【沂山亦名东太山】霸国犹余业重闗识旧踪故园相去近回首海云重
　　栖霞邠都宫丘长春成道处
　　乗槎涉弱水陟降迄仙都石室谁开辟丹台迹有无十洲为近地五岳识真图坐聴鸾笙晩劳峰天外孤
　　南竺感旧
　　钟磬重岩里楸梧乱石间水穷仍见水山近却无山感慨因怀旧淹留为爱闲自嗟尘网系虽倦不知还
　　过蒙隂旧城山家留饮
　　故堞依山麓相传汉旧城桑麻千亩遍梧竹一邨平客醉迟归意来希重别情出门逢野老重与话躬耕
　　辛丑得第赴馆年逾仕矣
　　释褐明经暮操觚秘馆严因知进士少【唐谚五十少进士】不遂老夫潜惯见苍龙础【通典举人献充庭诗充庭初识苍龙础】仍攀翠羽帘【洞冥记汉武帝招贤阁以翠羽为帘】傫然诸俊后白髪防茎添
　　梁台遇雨
　　不见梁台月孤亭暮雨昏感时思艮岳懐古问夷门苑竹龙钟发宫槐兎目存星轺疎应接白鸟对开尊
　　诸将
　　上谷渔阳拱帝京相连河外受降城一从塞马来南牧遂使王师罢北征絶徼尚传青海箭中原新动緑林兵主忧正值宵衣日谁向天山答太平
　　过汉髙祖庙
　　丰南松柏晩苍苍汉祖遗宫古道傍父老祗今余涕泪风云依旧各飞扬一抔事业归陵土万嵗神灵在故乡却忆炎精销歇后千秋王气属吾王
　　习家池
　　岘首岧嶤汉水长习家烟树野亭荒羊公流涕山公醉并枕残碑卧夕阳
　　西郊金主钓台
　　花石遗京陷战图蓟门衰草钓台孤不知艮岳宫前叟得见南兵入蔡无
　　畿南问宋辽战地
　　战胜河东下蓟丘髙梁失御阵云愁六飞不入燕山府直见銮舆到广州
　　明湖独眺
　　窄岸平桥万栁斜半城春水半人家东风吹雨宵来急一片乡心到海涯
　　南楼
　　十二楼开列玉京分明天上落层城檐前寂寂三珠树半夜鹤飞枝上鸣
　　掖县道中
　　齐疆行尽海云生处处看山自问名麦秀渐渐桑柘緑马头不见曲侯城
　　董光宏【二首】
　　光宏字君谟鄞县人万厯辛丑进士除刑部主事歴员外郎中出为河南提学佥事转参议副使参政迁陜西按察使江西右布政入为顺天府尹升南大理卿致仕加南兵部右侍郎有秋水阁集
　　补陀
　　东南泽国半往往饶异迹大海峙补陀悬崖防千尺层波山震撼断柎石苍赤明灭九防烟超忽万里舶翻风鸷鸟退近岸乱帆掷西方有圣人东海乃其宅年来诏使至旛幢飐岩石我亦飞渡来流览感今昔摩挲薝卜花四望晓天白
　　许昌道中
　　青郊小雨裛防尘正是芳菲一半春花栁故园应共笑主人嵗嵗作行人
　　许　獬【一首】
　　獬字子逊同安人万厯辛丑防试第一赐进士出身改庶吉士授编修有许钟斗集
　　孟夏陪祀太庙仿顔延之郊祀歌
　　皇祖于昭宾于帝里照临万方匪逺伊迩享祀苾芬陟降来止其祀维何大辂玉几穆穆皇皇百辟卿士其徳馨香升闻不已皇祖居歆醉饱具起孝孙有颙报以繁祉自今伊始
　　雷思霈【一首】
　　思霈字何思夷陵州人万厯辛丑进士改庶吉士授简讨有嵗星堂集
　　北郊鹰房作
　　辽城金垒古鹰房羊角风沙接大荒野窟蒨无狐兎迹小池今有芰荷香黄鹂独语遮深栁粉蝶丛飞恋短墙千古幽州还禹甸卜年开统忆先皇
　　袁懋谦【五首】
　　懋谦字吉卿丰城人万厯辛丑进士改庶吉士授兵科给事中有虎溪诗选
　　拟古【二首】
　　行者日以行思者日以思日月相代谢荏苒逾嵗时君子在万里独宿谁与怡徘徊増感伤托梦通音徽音徽不可接涕泣沾牀帷披衣还起立东西迷所之
　　熠熠花间萤照我庭东厢髙飞不能起敛羽舒其芒云是腐草化耀此夜长逢时被渥泽朽质自生光
　　山中晩归
　　晨出后鸣鸡夕归先倦马山烟已染衣望之在平野霞光逐日散暝色浮空下追羣独鸟飞韵壑奔流泻事去无中恋情来非外假入门谁为娱村酿聊可把
　　同年郭太素从广陵携姬人为白下之防赋别
　　白门花月可怜宵宛转朱栏映画桥怪得彩云飞不散玉人新度广陵箫
　　东封日本歌
　　司马频年苦运筹东封拟解庙堂忧如今却似商人妇愁水愁风望去舟
　　【诗话此嘲东明石尚书拱辰作也】
　　俞　彦【十首】
　　彦字仲茅太仓州人万厯辛丑进士除兵部主事歴员外郎升光禄少卿有拟古乐府
　　【诗话少卿拟乐府自南北朝入亦是解人第篇幅稍长辄未合古此韩退之所云不造其堂不哜其胾者也】
　　企喻歌
　　新降吐谷浑齐唱部落稽唶汝勿复骄来听企喻辞
　　琅琊王歌【二首】
　　金陵山四围都城帝王住江水从西来淮水东南注北面望琅琊可怜尽空阔鹿挺走他山复借丰草活
　　淳于王歌
　　郁郁田中禾禾熟自成穗沉沉合欢帐独寝不成寐
　　读曲歌
　　与欢桥头别杨栁才垂丝空局不着子防思未有棊
　　雍州曲
　　可怜南雍州形胜山四抱南湖与北渚都上大堤道
　　作蚕丝
　　蚕老变作蛹吐丝外成茧但见外绸缪中心无由见
　　自君之出矣
　　自君之出矣心惄如调饥思君如贪吏无有餍饱时
　　折杨栁
　　二月江水平春洲春树生垂杨复垂栁新雨更新晴荡子年年别东风嵗嵗晴
</div>
    <div class="pagination">
<a href="明诗综_page169.html">上一页</a><span>...</span><a href="明诗综_page165.html">165</a><a href="明诗综_page166.html">166</a><a href="明诗综_page167.html">167</a><a href="明诗综_page168.html">168</a><a href="明诗综_page169.html">169</a><span class="current-page">170</span><a href="明诗综_page171.html">171</a><a href="明诗综_page172.html">172</a><a href="明诗综_page173.html">173</a><a href="明诗综_page174.html">174</a><a href="明诗综_page175.html">175</a><span>...</span><a href="明诗综_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
