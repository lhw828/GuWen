<!DOCTYPE html>
<html>
 <head>
  <meta charset="utf-8"/>
  <title>
   增注唐策 - 第 2 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   增注唐策 - 第 2 页/共 3 页
  </h1>
  <div class="content">
   安天下者先正其本本正则天下固太子天下本譬之大树无本则枝叶零悴国无太子朝野不安储君有次及之势故师保教以君人之道用蕴崇其徳所以重天下也今皇子既长未定嫡嗣是天下无本天下无本犹树而亡根枝叶何以存乎愿君侯以清宴之间言于上【间音闲】择贤而立之此安天下之道旷而不置此朝廷一失也女有内则男有外傅岂相滥哉幕府者丈夫之职今公主并开府置吏以女处男职所谓长阴抑阳而望阴阳不愆风雨时若得乎此朝廷二失也今缁衣半道不本行业专以重寳附权门昔之卖官钱入公府今之卖度钱入私家以兹入道徒为游食此朝廷三失也今倡优之辈遂授以官轻朝廷乱正法人君无私怒害物私赏费财况私人以官乎此朝廷四失也贤者邦国之光任之致治有司选士非贿即势上失天心下违人望非为官择吏乃为人择官此朝廷五失也阉竖者给宫掖扫除事古以奴畜之中古以来大道乖丧疏贤哲亲近习乃委之以事授之以权故竖刁乱齐【崇曰史齐世家桓公问谁可相者管仲曰知臣莫若君公曰易牙开方竖刀何如皆对曰不可仲死桓公不用管仲言卒用三子三子专权桓公卒易牙与竖刀因内宠杀羣吏而立公子无诡太子昭奔宋五公子各树党争立相攻】君侧之人众所畏惧所谓鹰头之蝇庙坛之鼠今阉竖绾青紫耗府藏此朝廷六失也今公主所赏倾库府所造皆官供夫为君所以养人非以害人今外戚不助养而反害之此朝廷七失也先王欲人治必选材欲人安必省事人有乐君共之君有乐人庆之如此则上下无间而均一体也今天下困穷州牧县宰非以选进割剥自私是下有忧而上不恤也而更员外置官夫人情自以员外吏恐下不已畏也必峻法惧之恐财不巳奉也必枉道达之欲不乱可得哉古语有之十羊九牧羊既不得食人亦不得息此朝廷八失也政出多门大乱之渐近封数夫人而令出入禁掖弄君之法纵而不禁此朝廷九失也不以道事其君者所以危天下也危天下之臣不可不逐安天下之臣不可不任今有引鬼神执左道以惑主者而据非才之地食非徳之禄此朝廷十失也君侯不正谁与正之
　　李峤咎时书【本传中宗神龙二年为中书令阴欲籍时望复宰相乃置员外官数千既吏众府库虚耗乃上书归咎于时】
　　元首之尊居有重门击柝之衞出有清警戒道之禁所以备非常息异望诚不可易举动慢防闲也陛下厌崇防轻尊严微服浮游阅防过市行路私议朝廷惊惧如祸产意外纵不自惜奈宗庙苍生何又分职建官不可以滥传曰官不必备惟其人【崇曰书周官兹惟三公论道经邦云云】自帝室中兴以不慎爵赏为忠冒级躐阶朝陞夕改正阙不给加以员外内则府库为殚外则黎庶防害非求贤助治之道也愿爱恡班荣息匪服之议今文武六十以上而天造含容皆矜恤之老病者巳解还授员外者既遣复留恐非所以消敝救时也请敕有司料其可用进不可用退又逺方夷人不堪治事国家向务抚纳而官之非立功酋长类糜俸禄愿商度非要者一切放还又易称何以守位曰仁何以聚人曰财【崇曰易系云】今百姓空窭不安居处不可以守位仓储荡耗财力倾殚不足以聚人山东病水潦江左困输转国匮于上人穷于下如令边埸少竦恐逋亡遂多盗贼羣行何财召募何众闭遏乎又崇作寺观功费浩广今山东歳饥糟糠不厌而投艰阸之防收庸调之半用吁嗟之物以营土木恐怨结三灵谤蒙四海又比縁征戍巧诈百情破役隠身规脱税赋今道人私度者防数十万其中髙户多丁黠商大贾诡作台符羼名伪度【董曰羼初限反説文羊相厕】且国计军防并仰丁口今丁皆出家兵悉入道征行租赋何以备之又重赂贵近补府若史移没籍产以少县甲等更为下戸当道城镇至无捉驿者往逮小弱即破其家愿许十道使访察括取使奸猾不得而隠又太常乐戸巳多复求访散乐独持大鼓者已贰万员愿量留之余勒还籍以杜妄费
　　姚班谏节愍太子书【本传中宗时迁太子詹事兼左庶子时节愍太子稍失道凡四上书云】
　　其一曰贾谊称选天下端士使与太子居处出入故太子见正事闻正言行正道左右前后皆正人也夫习与正人居不能无正习与不正人居不能无不正教得而左右正则太子正太子正天下定矣【崇曰云云见谊本传】伏见内置作坊诸工伎得入宫闱之内禁衞之所或言语内出或事状外通小人无知因为诈伪有玷盛徳臣望悉出宫内造作付所司其二曰汉文帝身弋绨足革舄【崇曰前东方朔传云身衣弋绨足履革舄】齐髙帝阑槛用铜皆易以铁经侯带玉具劒环佩以过魏太子太子不视经侯曰魏国亦有寳乎太子曰主信臣忠魏之寳也经侯委劒佩去杜门不出夫圣贤以简素为贵皇王以菲薄为徳惟殿下恭俭损省玩好以训天下其三曰前世东宫门閤往来皆有簿籍殿下时有所须唯门司宣令奸伪乗之因縁増损近吕升之乃代署宣勅赖殿下纠发其奸以后墨令及覆事并请内印画署冀免诈缪其四曰圣人不专其徳贤智必有所师今司经无学士供奉无侍读宜侍膳时奏请其人俾奉讲劝夫经所以立行修身史所以谙识成败斯急务也
　　宋务光大水上书【本传中宗神龙五年大水诏文武官直言极諌务光上书云云不省】
　　后王乐闻过防不兴拒谏防不乱乐闻过则下情通下情通则政无缺此所以兴也拒谏则羣议壅羣议壅则上孤立此所以乱也臣尝观天人相与之际有感必应其间甚宻是以教失于此变生于彼易曰天垂象见吉凶圣人象之窃见自夏以来水气勃戾天下多罹其灾洛水暴张漂损百姓传曰简宗庙废祠祀则水不润下【崇曰前五行志云云説曰水北方终藏万物者也其于人道命终而形藏精神放越圣人为之宗庙以收魂气春秋祭祀以终孝道王者即位必郊祀天地祷祈神只望秩山川懐柔百神亡不宗事积其斋戒致其严敬鬼神歆飨多获福助此圣王所以顺事阴气和神人也】夫王者即位必郊祀天地严配祖宗自陛下御极郊庙山川不时荐见【贤遍反】夫水者阴类臣妾之道气盛则水泉溢顷虹蜺纷错暑雨滞防阴胜之沴也【董曰沴郎计反水不利○崇曰五行志气相伤谓之沴沴犹临莅不和意】后廷近习或有离中馈之职以干外政愿深思天变杜絶其萌又自春及夏牛多病死疫气浸淫传曰思之不睿时则有牛祸【崇曰五行志思之不睿是谓不圣厥咎霿厥罚恒风厥极凶短折时则有时夜之妖时则有华孽时则有牛祸】意者万几之事陛下未躬亲乎鼂错曰五帝其臣不及则自亲之【贤良策云】今朝廷贤佐虽多然莫能仰陛下清光愿勤思法官凝就大化以万方为念不以声色为娱以百姓为忧不以犬马为乐三五之君不能免淫亢顾备御存乎人耳灾兴细微安之不恠及祸变己成骇而图之犹水决治防病困求药虽复僶俛【僶驷尽反】尚何救哉夫塞变应天实系人事今霖雨即闭坊门岂一坊一市能感发天道哉必不然矣故里人呼坊门为宰相谓能节宣风雨【崇曰天后延载初扬再思居相时水沴闭坊门以禳再思入朝有车陷于泞七牛不前恚曰痴宰相不能和隂阳而闭坊门遣我艰于行再思遣吏谓曰汝牛自弱不得独责宰相】天工人代乃为虚设又数年以来公私覂竭【覂方勇反】户口减耗家无接新之储国乏俟荒之蓄陛下近观朝市则以为既庶且富试践闾陌则百姓衣马牛之衣食犬彘之食十室而九丁壮尽于边塞孀孤转于沟壑【窦曰孀色庄反寡妇】猛吏奋毒急政破资马困斯佚人穷斯诈起为奸盗从而刑之良可叹也今人贫而奢不息法设而伪不止长吏贪冒选举以私稼穑之人少商旅之人众愿坦然更化以身先之凋残之后缓其力役久弊之极训以敦厐十年之外生聚方足臣闻太子者君之贰国之本所以守器承祧养民賛业愿择贤能早建储副安社稷慰黎元姻戚之间谤议所集积疑成患慿宠生灾爱之适以害之也如武三思等诚不宜任以机要国家利器庸可久假于人秘监郑普恩祭酒叶静能挟小道浅术列朱紫取银黄亏国经悖天道书曰制治于未乱保邦于未危此诚治乱安危之秋也愿陛下逺佞人亲有徳乳保之母妃主之家以时接见无令媟黩
　　韩琬论政书【本传睿宗时拜监察御史景云初上言云云书入不报】
　　国安危在于政政以法暂安焉必危以徳始不便焉终治夫法者智也徳者道也智权宜也道可以久大也故以智治国国之贼不以智治国国之福【崇曰老子四十六章云】贞观永徽中【贞观太宗永徽髙宗】农不劝而耕者众法不施而犯者寡俗不偷薄器不污窳【董曰以主切器空中亦病也○崇曰史舜纪河滨器皆不苦窳】吏贪者士耻同列忠正清白者比肩而立罚虽轻而不犯赏虽薄而劝位尊不倨家富不奢学校不厉而勤道佛不惩而戒土木质厚禆贩弗蚩其故柰何杂以王道也自兹以来任巧智斥謇谔趋势者进守道者退谐附者无黜剥之忧正直者有后时之叹人趋家竞风俗沦替其故柰何行以霸道也贞观永徽之天下亦今日天下淳薄相反由治则然夫巧者知忠孝为立身之阶仁义为百行之本托以求进口是而心非言同而意乖贪冒者谓能清贞者谓孤浮沈者为黠刚正者为愚位下而骄家贫而奢歳月渐渍不救其弊何由变浮之淳哉不务省事而务捉搦【捉则角反搦服格反】夫捉搦者法也法设而滋章滋章则盗贼多矣比法令数改或行未见益止未知损譬奕者一棊为善而复之者愈善故曰设法不如息事事息则巧不生圣人防乱未然天下何繇不治哉往者学生佐史里正每一员阙拟者十人今当选者亡匿以免往选司从容有礼今如仇敌贾贩往官将代储什物俟其至今交罢执符纷竞校在亡往商贾出入万里今市井至失业往家藏镪积谷相夸今匿赀示羸以相尚往外国欵阙今军屯积年往召募人贾其勇今差勒阖宗逃亡往仓储盈衍今所在空虚夫流亡之人非爱羇旅忘桑梓也敛重役亟家产已空邻伍牵连遂为游人穷诈而犯禁救死而抵刑夫乱绳已结急引之则不可解今刻薄吏能结者也举劾吏能引者也则解者不见其人愿取竒材卓行者量能授官人见仕路太广故弃农啇而趋之一夫耕一妇蚕衣食百人欲储蓄有余安可得乎
　　栁泽言事书【本传睿宗景云中入调防有诏选者得言事上书云云睿宗善之】
　　顷者韦氏蛊乱奸臣同恶政以贿成官以宠进言正者获戾行殊者见疑海内寒心人用不保陛下神圣勇智安宗社于已危振黎苗之将溺乃令蠲烦省徭法明徳举万邦恺乐室家胥欢诗曰靡不有初鲜克有终惟陛下慎厥终惟其初书曰惟徳防小万邦惟庆惟不徳防大坠厥宗甚可惧也夫骄奢起于亲贵纲纪乱于宠幸禁之于亲贵则天下从制之于宠幸则天下畏亲贵伪而不禁宠幸挠而不制故政不常令不一则奸诈起而暴乱生焉虽朝施暮戮而法不行矣陛下欲亲与爱莫若安之福之夫宠禄之过罪之阶也谓安之邪骄奢之淫危之梯也谓福之邪前事不忘后之师也陛下敷求俊哲使朝夕纳诲其有逆于耳谬于心者无速罚姑求之道顺于耳便于身者无急赏姑求之非道【崇曰书太甲云有言逆于汝心必求诸道有言逊于汝志必求诸非道】羞淫巧者拒之则淫巧息进忠谠者赏之则忠谠进臣闻生于富者骄生于贵者傲书曰防淫于逸防游于乐今储宫肇建王府初启愿采温良博闻恭俭忠鲠者为之僚友仍请东宫置拾遗补阙使朝夕讲论出入侍从授以训诰交修不逮又闻驰骋畋猎令人发狂今贵戚打毬击鼔飞鹰走犬狎比宵人【杨亿曰小人也】盘游薮泽惟陛下诞降谋训劝以学业示之以好恶陈之以成败则长享福禄矣臣闻富不与骄期而骄自至骄不与罪期而罪自至罪不与死期而死自至顷韦庶人安乐公主武延秀等可谓贵且宠矣权侔人主威震天下然怙侈灭徳神怒人弃岂不以爱之太极富之太多乎殷鉴不逺在夏后之世今陛下何劝其皇祖谋训之则乎陛下何惩其孝和宠任之失乎故爱而知其恶憎而知其善【崇曰记曲礼云】夫宠爱之心未有能免要去其太甚闲之以礼则可矣诸王公主驸马陛下之所亲爱也矫狂鉴戒宜在厥初使居宠思危观过务善惟陛下黜侈僣骄怠进朴素行业以朂其非心不作无益不启私门不差刑不滥赏则惟徳是辅惟人之怀天禄永终矣
　　孔璋救李邕书【本传宗初防仇人告邕赃贷枉法下狱当死许昌男子上书曰】
　　明主举能而舍过取才而弃行烈士抗节勇者不避死故晋用林父不以过【崇曰左宣十二年秋晋师归桓子请死晋侯欲许之士贞子谏曰今天或者大警晋也而又杀林父以重楚胜其无乃久不竞乎林父之事君也进思尽忠退思补过社稷之衞也若之何杀之夫其败也如日月之食焉何损于明晋侯使复其位十五年六月晋荀林父败赤狄于曲梁】汉任陈平不以行【崇曰平亡羽降汉因魏无知求见汉王或谗平曰平虽美丈夫其中未必有闻居家时盗其嫂大王令防军平使诸将金多者得善处少者得恶处反覆乱臣也汉王让无知对曰臣之所言者能也陛下所问者行也今有尾生孝巳之行而无益于成败之数何暇用之乎汉王召平乃拜为中尉后立功封曲逆侯】向若林父诛陈平死是晋无赤狄之土汉无天子之尊矣【崇曰旧史天子作皇极】伏见陈州刺史邕【崇曰旧史此下云举成师范文堪经国】刚毅忠烈难不苟免往者折二张之角挫韦氏之锋虽身受谪屈终而奸谋沮解即邕有功于国且邕所能者振孤恤穷救乏赒惠积家无私聚今闻坐赃下吏死在旦夕臣闻无益于国者不若杀身以明贤臣愿六尺之躯膏鈇钺以代邕死【崇曰旧史此下云臣之死所谓落一毛邕之生有足照千里】臣与邕生平不欵曲臣知有邕邕不知有臣臣不逮邕明矣夫知贤而举仁也任人之患义也获二善以死固又何求伏惟陛下寛邕之生使率徳改行兴林父曲逆之功臣得瞑目黄泉臣之大愿毕矣若以阳和方始重行大戮则臣请伏劒不敢烦有司皇天后土实闻臣言【崇曰旧史云实鉴臣心】昔吴楚反汉得剧孟则不忧【崇曰前防侠传吴楚反时条侯至河南得剧孟喜曰吴楚举大事而不求剧孟吴楚其无能为巳天下骚动大将军得之若一敌国云】夫以一贤而敌七国之众伏惟敷含垢之道存弃瑕之义逺思剧孟近取于邕【崇曰旧史此下云岂惟成恺悌之泽实亦归天下之望】况告成岱宗天地更新赦而复论臣闻士为知已者死臣不为死者所知而甘之死者非特惜邕贤亦以成陛下矜能之慈惟明主图之【疏奏减死】
　　髙郢谏营章敬寺书【本传衞州人及进士第代宗为太后营章敬寺郢以白衣上书諌曰】
　　陛下大孝因心与天防极烝烝之思要无以加臣谓悉力追孝诚为有益妨时勦人不得无损舍人就寺何福之为昔鲁庄公丹桓公庙楹而刻其桷春秋书之为非礼【崇曰经二十三年秋丹桓宫楹注柱也】孝惠孝景孝宣令郡国诸侯立髙祖文武庙至元帝与博士议郎斟酌古礼一罢之【崇曰前韦成传初髙祖时令诸侯王都皆立太上皇庙至惠帝尊髙帝庙为太祖庙景帝尊孝文庙为太宗庙行所尝幸郡国各立太祖太宗庙至宣帝本始二年复尊孝武庙为世宗庙行所巡狩亦立焉至元帝用贡禹奏言古者天子七庙今孝惠孝景庙皆亲尽宜毁及郡国庙不应古礼宜正定天子是其议未施行而禹卒永光四年下诏议罢祖庙之在郡国者与将军列侯中二千石二千石诸大夫博士等议罢之】夫庙犹不越礼而立况寺非宗社所安神灵所宅乎殚万人之力邀一切之报其为不可亦明矣间者昆吾孔炽荐食生人百姓懔懔无日不惕遣将攘却亡尺寸功陇外壤地委诸豺狼太宗囏难之业传之陛下一夫不获尺土见侵告成之时犹恐有阙况用武以来十三年伤者不救死者不收缮卒补乗于今未己夫兴师十万日费千金计十三年举百万之众资粮屝屦取足于人劳罢宛转十不一存父子兄弟相视无聊延颈嗷嗷以役王命縦未能出禁财赡鳏寡犹当稍息劳以噢咻之【噢于六反】柰何戎虏未平侵地未复金革未戢疲人未抚太仓无终歳之储大农有酤之欲以此时兴力役哉比八月雨不润下菽麦失时黔首狼顾忧在艰食若遂不给将何以捄之无寺犹可无人其可乎然土木之勤功用之费不虚府库将焉取之府库既竭则又诛求若人不堪命盗贼将延而兴戎狄乗间以为风尘得不为陛下深忧乎臣闻圣人受命于天以人为主苟功济于天天人同和则宗庙受福子孙蒙庆传曰徳教加于百姓刑于四海天子之孝也又曰无念尔祖聿修厥徳既受帝祉施于孙子是知王者之孝在于承顺天地严配宗考恭慎徳教以临兆民俾四海之内懽心助祭延福流祚永永无穷未闻崇树梵宫雕琢金玉之为孝者夏禹卑宫室尽力沟洫人到于今称之梁武帝穷土木饰塔庙人无称焉【崇曰南史本纪大通元年创同泰寺天监十二年新作太庙】陛下若节用爱人当与夏后齐美何必劳人动众踵梁武遗风乎又制作之初支费尚浅人贵量力不贵必成事贵相时不贵必遂陛下若回思虑从人心则圣徳孝思格于天地千福万禄先后受之曽是一寺较功徳邪
　　元稹论辅导太子书【元和中王叔文等蒙幸太子而挠国政稹谓宜选正人辅导因献书曰】
　　贾谊有言三代之君仁且久者教之然也周成王本中才近管蔡则谗入任周召则善闻【崇曰旧史任作亲善作义】岂天聪明哉然而克终于道者教也始为太子也太公为师周公为传召公为保伯禽唐叔与游【崇曰旧史此下云礼乐诗书为之习】目不阅淫艳耳不闻优笑居不近庸邪玩不备珍异【崇曰旧史此下云口不得习操断击搏之书游不得纵追禽逐兽之乐】及为君也血气既定游习既成虽有放心【崇曰旧史此下云快巳之事日陈于前】不能夺已成之性【崇曰旧史性作习】则彼道徳之言固吾所习闻陈之者易谕焉回佞庸违固吾所积惧谄之者易辨焉人之情莫不耀所能党所近苟得志必快其所蕴物性亦然故鱼得水而游【崇曰旧史此下云马逸驾而走】鸟乗风而翔火得薪而炽【崇曰旧史此下云此皆物之快其所蕴也】夫成王所蕴道徳也所近圣贤也快其蕴则兴礼乐朝诸侯措刑罚教之至也秦则不然灭先王之学黜师保之位胡亥之生也诗书不得闻圣贤不得近彼赵髙刑余之人傅以残忍戕贼之术恣睢天下之人人未尽愚而胡亥不能分马鹿矣赵髙之威慑天下而胡亥自幽深宫矣【崇曰史始皇纪二世遵用赵髙申法令诛大臣及诸公子髙欲为乱恐羣臣不听先设验持鹿献二世曰马也二世笑曰丞相误邪谓鹿为马问左右左右或黙或言马以阿顺髙或言鹿者高因阴中以法】若秦亡有以致之也【崇曰贾谊策云夏有天下十余世而殷受之殷有天下二十余世而周受之周为天子三十余世而秦受之秦为天子二世而亡何三代之君有道之长而秦无道之暴其故可知也昔成王幼在襁褓之中召公为太保周公为太傅太公为太师此三公之职也于是为置三少皆上大夫是太子宴者也故孩提有识三公三少明孝仁礼义以道习之选天下端士孝弟博闻有道术者以衞翼之使与太子居处出入故生而见正义闻正言行正道左右前后皆正人故习与智长化与心成则三代之所以长久者以其辅翼太子有此具也及秦不然非贵辞让所上者告讦不贵礼义所上者刑罚使赵髙傅胡亥而教之狱其视杀人若艾草菅然】太宗为太子选知道徳者十八人与之游即位后虽闲宴饮食十八人者皆在上之失无不言下之情无不达不四三年而名髙盛古斯游习之致也【崇曰禇亮传武徳四年太宗为天策上将军防乱稍平乃乡儒宫城西作文学馆收聘贤才以杜如晦房龄于志宁苏世长薛收禇亮姚思亷陆徳明孔颖达李道李守素虞世南蔡允恭顔相时许敬宗薛元敬葢文达苏朂并以本官为学士选宿閤下暇日访以政事讨论坟籍畧前代命阎立本图象使亮为之賛题名字爵里号十八学士藏之书府是时在选中者天下所慕向谓之登瀛洲】贞观以来师傅皆宰相兼领余官亦时重选故马周恨位不髙不得为司议即其验也母后临朝翦弃王室中睿为太子虽有骨鲠敢言之士不得在调防保安之职剖腹为证岂不哀哉【崇曰忠义传安金藏在太常工籍睿宗为皇嗣有诬异谋者武后诏来俊臣问状左右畏其楚欲引服金藏大呼曰公不信我言请剖心以明皇嗣不反也引佩刀自刺腹中肠出被地而仆后临视曰吾有子不能自明不如卿之忠也即诏停狱】比来兹弊尤甚师资保傅不疾废眊瞆【崇曰上莫报反目少睛下五恠反聋也】即休戎罢帅者处之又以僻滞华首之儒备侍直侍读越月逾时不得召夫以匹士之爱其子犹求明哲慈惠之师【崇曰旧史此下云以教之直諌多闻之友以成之】岂天下元良而反不及乎臣以为髙祖至陛下十一圣【崇曰旧史此下云臣以为积此弊者岂不以皇天眷祐祚我唐徳以舜继尧传陛下十一圣矣】生而神明长而仁圣以是为屑屑者故不之省设万世之后有成周中才生于深宫【崇曰旧史云脱或万代之后】无保助之教则将不能知喜怒哀乐所自况稼穯艰难乎【崇曰旧史此下云愿陛下思成王训导之功念文皇游习之渐选重师保慎择官寮皆用博厚深之儒而又以达防务者为之更相进见日就月将】愿令王子洎诸王齿冑讲业行严师问道之礼辍禽色之娱资游习之善岂不美哉【崇曰旧史此下云至徳要道以成之彻膳记过以警之血气未定则去禽色之娱以就学圣质已备则资游习之善以徳此所谓一人元良万方以贞之化也岂直修废学选司成而足伦匹其盛哉】








　　増注唐策巻四
　　钦定四库全书
　　増注唐策巻五
　　疏
　　马周上疏【本传贞观五年诏百官言得失常何武人不学周为修二十余事太宗问何何具对帝即召之后奉使称防赐帛三百匹周上疏云云帝善其言除侍御史】
　　臣每读前史见贤者忠孝事臣未尝不废巻长想思履其迹臣不幸早失父母犬马之养巳无所施顾来事可为者唯忠义而已是以徒步二千里归于陛下陛下擢臣不次自惟论报辄竭区区伏见大安宫在宫城右墙宇门阙方紫极为卑小东宫皇太子居之而在内大安乃至尊居之反在外太上皇虽志清俭陛下不敢违【崇曰旧史云游心道素志存清俭陛下不敢重违慈防爱惜民力】而蕃夷朝见四方观听【崇曰旧史听作者】有不足焉臣愿营筑雉堞门观务从髙显以称万方之望则大孝昭矣【崇曰旧史作昭乎天下矣】臣伏读明诏以二月幸九成宫窃惟太上皇春秋髙陛下宜朝夕视膳今所幸宫去京三百里非能旦发暮至也万一太上皇思感欲即见陛下何以逮之【崇曰旧史逮作赴】今兹本为避暑行也太上皇留热处而陛下走凉处温清之道臣所未安然诏书既下业不中止愿示还期以开众惑臣伏见诏今宗室功臣悉就藩国遂贻子孙世守其政窃惟陛下之意诚爱之重之欲其裔绪承守与国无疆也臣谓必如诏书者陛下宜思所以安存之富贵之何必使世官也且尧舜之父有朱均之子若令有不肖子袭封嗣职兆庶被殃国家防患臣谓宜赋以茅土畴以户邑必有材行随器而授则虽翰翮非彊亦可以免累汉光武不任功臣以吏事所以终全其世者良得其术也【崇曰本纪曰退功臣而进文吏二十八将论光武鉴前事之违存矫枉之志虽冦邓之髙勲耿弇之鸿烈分土不过大县数四所加特进朝请而已】愿陛下深思其事使得奉大恩而子孙终其福禄也臣闻圣人之化天下莫不以孝为本【崇曰旧史本作基】故孝莫大于严父严父莫大于配天国之大事在祀与戎孔子亦言吾不与祭如不祭是圣人之重祭祀也自陛下践阼宗庙之享未尝亲事窃惟圣情以乗舆一出所费无艺【崇曰旧史云劳费稍多】故忍孝思以便百姓而一代史官不书皇帝入庙将何以贻厥孙谋示来叶邪【崇曰旧史云垂则来叶】臣知大孝诚不在俎豆之间然圣人训人必以巳先之示不忘本也臣闻致化之道在求贤审官【崇曰旧史此下云立政之源必在扬清激浊】孔子曰唯名与器不可以假人【崇曰左成公二年新筑人仲叔于奚救孙桓子桓子是以免既衞人赏之以邑辞请曲县繁缨以朝许之仲尼闻之曰惜也不如多与之邑唯器与名不可以假人君之所司也】是言慎举之为重也臣伏见王长通白明达本自乐工舆皂杂类韦槃提斛斯正无他材独解调马虽术逾等夷【崇曰旧史云縦使术逾侪辈能有可取】可厚赐金帛以富其家今超授髙爵遂与外廷朝防趣竖倡子鸣玉曳履臣窃耻之若朝命不可追改尚宜不使在列与士大夫为伍
　　马周又疏【贞观十一年又上疏云云太宗称善】
　　臣歴观夏殷周汉之有天下传祚相继多者八百余年【崇曰皇甫谧云周凡三十七主八百六十七年】少者犹四五百年【崇曰汲冡纪年云従禹至桀十七君十四世有王与亡王用嵗四百七十一年谯周云殷凡三十一世六百余年】皆积徳累业结恩于人心岂无辟王赖前哲以免自魏晋逮周隋多者不过五六十年少者三二十年而亡【崇曰魏五主四十八年西晋四主五十四年东晋十一主一百四年后周五主二十五年隋三主三十八年】良由创业之君不务仁化【崇曰旧史仁化作广恩】当时仅能自守后无遗徳可思故传嗣之主其政少衰一夫大呼【火故反】天下土崩矣【崇曰前徐乐书天下之患在土崩何谓土崩秦之末世是也】今陛下虽以大功定天下而积徳日浅固当隆禹汤文武之道【崇曰旧史此下云广施徳化】使恩有余地为子孙立万世之基岂特当年而已然自古明王圣主虽因人设教【崇曰旧史此下云寛猛随时】而大要节俭于身恩加于人故其下爱之如父母仰之如日月畏之如雷霆卜祚延长而祸乱不作也今百姓承防乱之后比于隋时才十分而一徭役相望兄去弟还逺者往来五六千里春秋冬夏略无休时陛下虽诏减省而有司不得废作徒行文书役之如故四五年来百姓颇嗟怨以为陛下不存养之尧之茅茨土阶【崇曰司马谈云尧舜堂髙三尺土阶三等茅茨不翦旧史尧之作唐虞】夏禹之恶衣菲食【崇曰语菲饮食而致孝乎鬼神恶衣服而致美乎黻冕】臣知不可复行于今汉文帝惜百金之费而罢露台【崇曰前本賛尝欲作露台召匠计之直百金上曰百金中人十家之产也吾奉先帝宫室常恐羞之何以台为身衣弋绨所幸慎夫人衣不曳地】集上书囊以为殿帷【东方朔传云】所幸慎夫人衣不曳地景帝亦以锦綉纂组妨害女功特诏除之【崇曰本纪诏雕文刻镂伤农事者也锦绣纂组害女红者也注红读曰功】所以百姓安乐至武帝虽穷奢极侈而承文景遗徳故人心不摇向使髙祖之后即值武帝天下必不能全今荆州及益州诸处营造供奉器物并诸王妃主服饰皆过靡丽臣闻昧旦丕显后世犹怠作法于治其弊犹乱陛下少处人间知百姓辛苦前代成败目所亲见尚犹如此而皇太子生长深宫不更外事即万歳后圣虑之所当忧也臣窃寻自古黎庶怨叛聚为盗贼其国无不即灭人主虽悔未有重能安全者凡修政教当修于可修之时若事变一起而后悔之无益者也故人主每见前代之亡则知其政教之所由丧而不知其身之失故纣笑桀之亡而幽厉笑纣之亡隋炀帝又笑齐魏之失国也今之视炀帝犹炀帝之视齐魏也【崇曰旧史此下云京房谓元帝臣恐后之视今犹今之视古此言不可不信也】往贞观初率土霜俭一匹绢才易米斗而天下帖然者百姓知陛下忧怜之故人人自安曽无谤讟也【窦曰讟徒谷反谤毁也】五六年来频歳丰稔一匹绢易粟十余斛【崇曰旧史斛作石】而百姓咸怨以为陛下不忧怜之何则今营为者多不急之务故也自古以来国之兴亡不由积蓄多少在百姓苦乐也且以近事验之隋贮洛口仓而李宻因之积布帛东都而王世充据之西京府库亦为国家之用向使洛口东都无粟帛王世充李宻未能必聚大众但贮积者固有国之常要当人有余力而后收之岂人劳而强敛之以资寇邪夫俭以息人贞观初陛下已躬为之今行之不难也为之一日则天下知之式歌且舞矣若人既劳而用之不息万一中国水旱而边方有风尘之警狂狡窃发非徒旰食晏寝而已古语云动人以行不以言应天以实不以文以陛下之明诚欲厉精为政不烦逺采上古但及贞观初则天下幸甚昔贾谊谓汉文帝云可痛哭及长叹息者言当韩信王楚彭越王梁英布王淮南之时使文帝即天子位必不能安又言赖诸王年少傅相制之长大之后必生祸乱后世皆以谊言为是臣窃观今诸将功臣陛下所与定天下无威略震主如韩彭者而诸王年竝幼少纵其长大陛下之日必无他心然则万代之后不可不虑汉晋以来乱天下者何尝不在诸王皆由树置失宜不预为节制以至灭亡人主岂不知其然溺于私爱尔故使前车既覆而后车不改辙也今天下百姓尚少而诸王已多其宠遇之恩过厚者臣愚虑之不特恃恩骄矜也昔魏武帝宠陈思王文帝即位防守禁闭同狱囚焉何则先帝加恩太多故嗣王疑而畏之也此适所以苦之也且帝子身食大国何患不富而歳别优赐曽无限极里语曰贫不学俭富不学奢言自然也今大圣创业岂唯处置见子弟而已当制长久之法使万代奉行臣闻临天下者以人为本必使百姓安乐在刺史县令尔县令既众不必皆贤但州得良刺史可矣天下刺史得人陛下端拱岩廊之上夫复何为古者郡守县令皆选贤徳欲有所用必先试以临人或由二千石髙第入为宰相今独重内官县令刺史颇轻其选又刺史多武夫勲人或京官不称职始出补外折冲果毅身力强者先入为中郎将其次乃补边州而以徳行才术擢者十不能一所以百姓未安殆在于此魏征陈时政得失疏四首【本传字成魏州曲成人太宗时拜特进仍知门下事时上疏不纳】
　　刑赏防
　　书称明徳慎罚【崇曰康诰克明徳慎罚旧史称作曰】惟刑之恤【崇曰舜典钦哉钦哉惟刑之恤哉旧史作惟刑恤哉】礼曰为上易事为下易知则刑不烦【崇曰记缁衣篇子言之曰为上易事也为下易知也则刑不烦矣旧史烦字下亦有矣字】上多疑则百姓惑下难知则君长劳【崇曰子曰上人疑则百姓惑下难知则君长劳同上旧史劳字下有矣字】夫上易事下易知君长不劳百姓不惑故君有一徳臣无二心【崇曰旧史此下云上播忠厚之诚下竭股肱之力然后太平之基不坠康哉之咏斯起当今道被华夷功髙宇宙无思不服无逺不臻然言尚于简大志在于明察刑赏之用有所未尽】夫刑赏之本在乎劝善而惩恶帝王所与天下画一不以亲疎贵贱而轻重者也【崇曰旧史作帝王之所以与天下为画一】今之刑赏或由喜怒或出好恶【崇曰旧史云今之刑赏未必尽善或申屈在乎好恶轻重由乎喜怒】喜则矜刑于法中怒则求罪于律外好则鑚皮出羽恶则洗垢索瘢【薄官反崇曰旧史云遇喜则矜其刑于法中逢怒则求其罪于事外所好则鑚皮出其毛羽所恶则洗垢求其瘢痕瘢防可求则刑斯滥矣毛羽可出则赏固谬矣】刑滥则小人道长赏谬则君子道消小人之恶不惩君子之善不劝而望治安刑措非所闻也且暇豫而言皆敦尚孔老至于威怒则专法申韩故道徳之防未而锲薄之风先摇【董曰锲口结反刻也○崇曰旧史云暇豫清谈皆敦尚于孔老威怒所至则取法于申韩直道而行非无三黜危亡自安葢亦多矣故道徳之防未刻薄之风已扇夫上风既扇则下生百端人竞趋时则宪章不一稽之王度实亏君道】昔州犂上下其手而楚法以敝张汤轻重其心而汉刑以谬况人君而自髙下乎【崇曰左僖二十六年伯州犂上下其手以道囚意前汤传所治即上意所欲辠予监吏深刻者即上意所欲释予监吏轻平者所治即豪必舞文巧诋即下户羸弱旧史云州犂上下其手楚国之法遂差张汤轻重其心汉朝之刑以弊人臣之颇僻犹莫能申其欺罔况人君之髙下将何措其手足乎】顷者罚人或以供帐不赡或不能从欲皆非致治之急也夫贵不与骄期而骄自至富不与奢期而奢自至非徒语也且我之所代实在有隋以隋府藏况今之资储以隋甲兵况今之士马以隋之户口况今之百姓挈长度大【度达各反】曽何等级焉然隋以富彊而丧动之也我以贫寡而安静之也【崇曰旧史云隋氏乱亡之源圣明之所临照以隋氏之甲兵况当今之士马以隋之府藏譬今日之资储以隋氏之户口校今时之百姓度长计大曽何等级然隋氏之富强而丧败动之也我以贫寡而安寜静之也】静之则安动之则乱人皆知之非隠而难见微而难察也不蹈平易之涂而遵覆车之辙何哉安不思危治不念乱存不虑亡也方隋未乱自谓必无乱未亡自谓必不亡所以甲兵屡动徭役不息以至戮辱而不悟灭亡之所由也岂不哀哉夫鉴形之美恶必就止水鉴政之安危必取亡国诗曰殷鉴不逺在夏后之世臣愿当今之动静思隋氏以为鉴则存亡治乱可得而知思所以危则安矣思所以乱则治矣思所以亡则存矣【崇曰旧史思字下皆有其字】存亡之所在在节嗜欲省游畋息靡丽罢不急慎偏听近忠厚逺便佞而巳【崇曰旧史此下云杜悦耳之邪説听苦口之忠言去易进之人贱难得之货采尧舜之诽谤追禹汤之罪已惜十家之产顺百姓之心近取诸身恕以待物思劳谦以受益不自满以招损有动则庶类以和出言而千里斯应超上徳于前载树风声于后昆此圣哲之宏模帝王之盛业能事斯毕在乎慎守而巳】夫守之则易得之实难既得其所难岂不能保其所易保之不固骄奢淫佚有以动之也【崇曰旧史此下云慎终如始可不勉欤易云君子安不忘危存不忘亡治不忘乱是以身安而国家可保诚哉斯言不可以不深察也伏惟陛下欲善之志不减于昔时闻过必改少亏于曩日若能以当今之无事行畴昔之恭俭则尽美尽善固无得而称焉】
　　谏作飞山宫疏
　　隋有天下三十余年【崇曰旧史云隋统一寰宇甲兵强盛四十余年】风行万里威憺殊俗【董曰憺杜览反安也○崇曰旧史憺作动】一旦举而弃之彼炀帝者岂恶治安喜灭亡哉恃其富强不虞后患也驱天下役万物以自奉养子女玉帛是求宫宇台榭是饰徭役无时干戈不休外示威重内行险忌谗邪者进忠正者退上下相防人不堪命以致殒匹夫之手为天下笑圣哲乗机拯其危溺今宫观台榭尽居之矣竒珍异物尽收之矣姬姜淑媛尽侍于侧矣四海九州尽为臣妾矣若能鉴彼所以亡念我所以得焚寳衣毁广殿安处卑宫徳之上也若成功不废即仍其旧除其不急徳之次也不惟王业之艰难谓天命可恃因基増旧甘心侈靡使人不见徳而劳役是闻斯为下矣
　　陈事疏
　　臣闻为国基于徳礼保于诚信国之大纲不可斯须废也传曰君使臣以礼臣事君以忠自古皆有死人无信不立不信之言不诚之令君子弗为也自王道休明緜十余载仓廪愈积土地益广然而道徳不日博仁义不日厚何哉由待下之情未尽诚信虽有善始之勤而无克终之美故便佞之徒得肆其巧谓同心为朋党告讦为至公彊直为擅权忠谠为诽谤谓之朋党虽忠信可疑谓之至公虽矫伪无咎彊直者畏擅权而不得尽忠谠者虑诽谤而不敢与之争荧惑视听郁于大道妨化损徳无斯甚者今将致治则委之君子得失或访诸小人【崇曰旧史此下云其待君子也则敬而踈遇小人也必轻而狎狎则言无不尽踈则情或不通】是誉毁常在小人而督责常加君子也【崇曰旧史云刑罚加于君子】夫中智之人岂无小慧然虑不及逺虽使竭力尽诚犹未免倾败况内怀奸利承顔顺防乎故孔子曰君子而不仁者有矣未有小人而仁者然则君子不能无小恶恶不积无害于正【崇曰旧史云无妨于正道】小人时有小善善不积不足以忠今谓之善人矣复虑其不信何异立直木而疑其景之曲乎故上不信则无以使下下不信则无以事上信之为义大矣哉昔齐桓公问管仲曰吾欲使酒腐于爵肉腐于俎得无害霸乎管仲曰此固非其善者然无害霸也公曰何如而害霸曰不能知人害霸也知而不能用害霸也用而不能任害霸也任而不能信害霸也既信而又使小人参之害霸也晋中行穆伯攻鼓经年而不能下丑间伦曰鼓之啬夫间伦知之请无疲士大夫而鼓可得穆伯不应左右曰不折一防不伤一卒而鼓可得君奚为不取穆伯曰间伦之为人也佞而不仁若使间伦下之吾不可以不赏若赏之是赏佞人也佞人得志是使晋国舍仁而为佞虽得鼓安用之夫穆伯列国大夫管仲霸者之佐犹慎于信任逺避佞人【崇曰旧史此下云况乎为四海之大君应千龄之上圣而使巍巍之盛徳复将有所问然乎】况陛下之上圣乎故欲君子小人是非不杂必怀之以徳待之以信厉之以义节之以礼然后善善而恶恶审罚而明赏【崇曰旧史此下云则小人絶其佞邪君子自强不息】无为之化何逺之有善善而不能进恶恶而不能去罚不及有罪赏不加有功则危亡之期或未可保
　　十渐疏
　　臣侍帷幄十余年陛下许臣以仁义之道守而不失俭约朴素终始弗渝徳音在耳不敢忘也顷年以来【崇曰司马光通鉴顷作比】寖不克终陛下贞观初清浄寡欲化被荒外今万里遣使市索骏马【崇曰通鉴无索字】并访恠珍【崇曰通鉴无并字】昔汉文帝却千里马【崇曰前贾捐之传文帝时有献千里马诏还马与道里费】晋武帝焚雉头裘【崇曰本纪咸寜四年十二月辛巳大医司马程据献雉头裘帝以竒技异服典礼所禁焚之于殿前】陛下居常论议逺希尧舜今所为更欲处汉文晋武下乎此不克终一渐也子贡问治人孔子曰懔乎若朽索之驭六马子贡曰何畏哉对曰不以道导之则吾雠也若何不畏【杨亿曰事见家语弟子解】陛下贞观初护民之劳喣之若子【董曰喣以羽反吹也】不轻营为顷既奢肆思用人力乃曰百姓无事则易骄劳役则易使自古未有百姓逸乐而致倾败者何有逆畏其骄而为劳役哉此不克终二渐也陛下贞观初役已以利物比来纵欲以劳人虽忧人之言不絶于口而乐身之事实切诸心无虑营构辄曰弗为此不便我身推之人情谁敢复争此不克终三渐也贞观初亲君子斥小人比来轻防小人礼重君子重君子也恭而逺之【逺于万反】轻小人也狎而近之近之莫见其非逺之莫见其是莫见其是则不待间而疏【间居苋反】莫见其非则有时而昵【窦曰昵女乙反近也】昵小人疏君子而欲致治非所闻也此不克终四渐也贞观初不贵异物不作无益而今难得之货杂然并进玩好之作无时而息上奢靡而望下朴素力役广而冀农业兴不可得已此不克终五渐也贞观初求士如渴贤者所举即信而任之取其所长常恐不及比来由心好恶以众贤举而用以一人毁而弃虽积年任而信或一朝疑而斥夫行有素履【行下孟反】事有成迹一人之毁未必可信积年之行不应顿亏陛下不察其原以为臧否使谗佞得行守道疏间【居苋反】此不克终六渐也贞观初髙居深拱无田猎毕弋之好数年之后志不克固鹰犬之贡逺及四夷晨出夕返驰骋为乐变起不测其及救乎此不克终七渐也贞观初遇下有礼羣情上达今外官奏事顔色不接间因所短诘其细过虽有忠欵而不得申此不克终八渐也贞观初孜孜治道常若不足比恃功业之大负圣智之明长慠纵欲【长丁丈反慠鱼到反】无事兴兵问罪逺裔亲狎者阿防不肯谏踈逺者畏威不敢言积而不已所损非细此不克终九渐也贞观初频年霜旱畿内户口并就闗外携老扶幼来往数年卒无一户亡去此由陛下矜育抚宁故死不携二也比者疲于徭役闗中之人劳弊尤甚杂匠当下顾而不遣正兵畨上复别驱任市物襁属于防【董曰襁居两反钱贯】递子背望于道脱有一谷不收百姓之心恐不能如前日之帖泰【窦坤曰帖托协反静也】此不克终十渐也夫祸福无门惟人所召【崇曰左襄公二十三年】人无衅焉妖不妄作今旱熯之灾逺被郡国凶丑之孽起于毂下此上天所戒乃陛下恐惧忧勤之日也千载休期时难再得明主可为而不为臣所以郁结长叹者也
　　魏徴十思九徳疏【新史本传不载今将旧史附入】
　　求木之长者必固其根本欲流之逺者必浚其泉源思国之安者必积其徳义源不深而望流之逺根不固而求木之长徳不厚而思国之治虽在下愚知其不可而况于明哲者乎人君当神器之重居域中之大将崇极天之峻永保无疆之休不念于居安思危戒贪以俭徳不处其厚情不胜其欲斯亦伐根以求木茂塞源而欲流长者也凡百元首承天景命莫不殷忧而道着功成而徳厚有善始者实繁能克终者盖寡岂不取之易而守之难乎昔取之而有余今守之而不足何也夫在殷忧必竭诚以待下既得志则纵情以傲物竭诚则胡越为一体傲物则骨肉为行路虽董之以严刑终苟免而不怀仁怨不在大可畏惟人载舟覆舟所宜深慎【崇曰荀王制云君者舟也庶人者水也水则载舟水则覆舟】奔车朽索其可忽乎【崇曰书五子之歌云予临兆民懔乎若朽索之御六马为人上者奈何不敬】有君人者诚能见可欲则思知足以自戒将有所作则思知止以安人念髙危则思谦冲而自牧惧满溢则思江海而下百川乐盘游则思三驱以为度恐懈怠则思慎始而敬终虑壅蔽则思虚心以纳下想谗邪则思正身以黜恶恩所加则思无因喜以谬赏罚所及则思无因怒而滥刑总是十思兹九徳简能而任之择善而从之则智者尽其谋勇者竭其力仁者播其惠信者效其忠文武争驰君臣无事可以尽豫游之乐可以养松乔之寿【崇曰前王吉曰体有乔松之寿顔注乔松仙人伯乔及赤松子也】鸣琴垂拱不言而化何必劳神苦思代下司职役聪明之耳目亏无为之大道哉
　　増注唐策巻五
　　钦定四库全书
　　增注唐防卷六
　　疏
　　魏同选举疏【本传髙宗时擢进士迁吏部侍郎永淳元年上疏言选举法弊云云不纳】
　　方今人不加富盗贼未衰狱讼未清礼义寖薄者【王崇曰旧史寖薄作犹阙】下吏不称职庶官非其才取人之道有所未尽也【崇曰旧史此下云秦并天下罢侯置守汉氏因之有沿有革诸侯得自置吏四百石以下其傅相大官则汉为置之州郡掾吏督邮従事悉任之于牧守爰自魏晋始归吏部逓相祖袭以迄于今用刀笔以量才按簿书而察行法令之弊其来日久盖君子重因循而惮改作有不得巳者亦当运独见之明定卓然之议如今选司所行者非上皇之令典乃近代之权道所宜迁革实为至要夫尺丈之量所及者盖短钟庾之器所积者宁多非其所及焉能度之非其所受何以容之况天下之大士人之众而可委之数人之手乎假使平如权衡明如水镜力有所极照有所穷铨综既多紊失斯广又以比居地任时有非人岂直媿彼清通昧于甄索亦将竭其庸妄糅彼茅丝情故既行何所不至赃私一啓以及万端至乃为人择官为身怿利顾亲疎而下笔看势要而措情悠悠风尘此焉奔竞扰扰游宦同乎市井加以厚貌深衷险如溪壑择言观行犹惧不周今使百行九能折之于一面羣僚庶品専断于一司不亦难矣且魏人应运所据者乃三分晋氏播迁所临者非一统迨乎齐朱以及周隋战争之日多安泰之时少分瓦裂各任一方隋氏平陈十余年耳接以兵祸继以饥馑既徳业之不逮或时事所未遑非谓是今非古也】武德贞观庶事草创人物固乏天祚大圣享国永年异人间出诸色入流嵗以千计官有常员人无定限选集猥至十不收一【崇曰旧史云选集之始雾集云屯擢叙于终十不收一淄渑杂混玉石难分用舍去留得失相半】取舎淆紊夏殷已前制度多阙至周焕然可观诸侯之臣不皆命于天子王朝庶官亦不专一职穆王以伯煚为大仆正【煚问字古永切】命曰慎简乃僚此乃自择下吏之言也太仆正特中大夫耳尚以僚属委之则三公九卿亦当然也故太宰内史并掌爵禄废置司徒司马别掌兴贤诏事是分任羣司而统以数职王命其大者而自择其小者【崇曰旧史此下云裴子野曰官人之难先王言之尚矣居家视其孝友乡党服其诚信出入观其志义忧难取其智谋赖之以事以观其能临之以利以察其防周礼始于学校论之州里吿诸六事而后贡之王庭其在汉家尚犹然矣州郡积其功能然后为五府所辟五府举其掾属而升于朝三公叅得除署尚书奏之天子一人之身所闗者众一士之进其谋也详故官得其人鲜有败事魏晋反是所失多】汉制诸侯自置吏四百石以下其傅相大臣则汉为置之州郡掾史督邮従事悉任之牧守魏晋以后始归吏部以刀笔量才薄书察行法与世弊其来久矣尺丈之量钟庾之器非所及则不能度非所受则无以容况天下士类之众可委数人手乎又尸厥任者间非其选至为人择官为身择利下笔系亲疏措情观势要悠悠风尘此焉奔竞使百行折之一面九能防之数言不亦难乎臣闻在官者不可无学今贵戚子弟一皆早仕程较既浅技能亦薄而门阀有素资望自髙所谓胄子者必裁诸学少则受业长而入官然后移家事国谓之徳进夫少仕则不务学轻试则无才又勲官三衞流外之属不待州县之举直取书判非先徳后言之谊臣闻国之用人如人用财贫者止糟糠富者余粱肉衰弊乏才则磨策巧钝以驭之太平多士则遴柬髦俊而使之今选者猥多宜以简练为急窃见诏书三品至九品并得荐士此诚侧席旁求意也但褒贬不明故上不忧黜责下不尽搜扬且惟贤知贤圣人笃论臯陶既举不仁者逺身苟滥进庸及知人不择举者之贤而责所举之滥不可得已愿少遵周汉之规以分吏部选即所用详所失鲜矣
　　刘祥道选举六事疏【本传髙宗显庆中迁吏部黄门侍郎知选事既世职乃厘补敝阙上疏云云】
　　一曰今取士多且滥入流嵗千四百多也杂色入流未始铨汰滥也故共务者善人少恶人多臣谓应杂色进者切责有司试判为四等第一付吏部二付兵部三付主爵四付司勲若坐负当责虽经赦仍配三司不者还本贯则官不杂矣二曰内外官一品至九品万三千四百六十五员大抵三十而仕六十而退取其中数不三十年存者略尽若嵗入流五百人则三十年自相充补况三十年外在官犹多不虑其少今入流嵗千四百其倍两之又停选六七千人复年别新加其类寖广殆非经乆之制古者为官择人不闻取人多而官少也三曰永徽以来年髙者或以善政擢论事者或以单言进而庠序诸生未闻甄异是奬劝之道未周也四曰唐有天下四十年未有举秀才者请自六品以下至草野审加搜访无令赫赫之辰斯学遂絶五曰唐虞三载考绩黜陟幽明【崇曰书舜典三载考绩三考黜陟幽明】二汉用人亦乆其职【崇曰前食货志为吏者长子孙居官者以为姓后朱浮疏大汉之兴亦累功效吏皆积乆而间者守宰数见换易迎新相代疲劳道路帝然之】今任官率四考罢官知秩满则怀去就民知迁徙则苟且以去就之官临苟且之民欲移风而振俗乌可得乎请四考进阶八考聴选以息迎新送故之弊六曰三省都事主事主书比选补皆取流外有刀笔者虽欲参用士流率以俦类为耻前后相沿遂成故事且掖省崇峻王言秘宻尚书政本人物所归专责曹史理有未尽宜稍革之以清其选
　　陈子昻劝兴明堂太学疏【本传武后垂拱初诏问羣臣调元气当以何道乃上言云】
　　闻之师曰元气天地之始万物之祖王政之大端也天地莫大于隂阳万物莫灵于人王政莫先于安人故人安则隂阳和隂阳和则天地平天地平则元气正先王以人之通于天也于是养成羣生顺若天徳使人乐其业甘其食美其服然后天瑞降地符升风雨时草木茂遂故颛顼唐虞不敢荒宁其书曰百姓昭明协和万邦黎民于变时雍乃命羲和钦若昊天厯象日月星辰敬授人时和之得也夏商之衰桀纣昏暴隂阳乖行天地震怒山川鬼神发妖见灾疾疫大兴终以灭亡和之失也迨周文武创业诚信忠厚加于百姓【崇曰诗行苇忠厚也周家忠厚仁及草木故能亲睦九族外尊事黄耉养老乞言以成其福禄焉】故成康刑措四十余年【崇曰史周纪成康之际天下安宁刑措四十余年不用】天人方和而幽厉乱常苛慝暴虐诟黩天地川冡沸崩人用愁怨【崇曰十月之交诗震电不宁不令百川沸腾山冡崒崩髙岸为谷深谷为陵哀今之人胡憯莫惩】其诗曰昊天不惠降此大戾【节南山诗云】不先不后为虐为瘵顾不哀哉近炀帝恃四海之富凿渠决河自伊洛属之扬州疲生人之力泄天地之藏中国之难起【崇曰大业元年命尚书右丞皇甫议发河南淮北诸郡民前后百余万开通济渠自西苑引导洛水达于河复自涿郡引河歴荥泽入汴又自大梁之陈引汴水入泗达于淮又遣淮南民十余万开邗沟自山阳至扬子入江渠广四十步旁皆筑御道树以柳】故身死人手宗庙为墟【崇曰帝为太上皇恭帝义宁二年三月帝在江都为宇文化及所弑】逆元气之理也臣观祸乱之动天人之际先师之训昭然着明不可欺也陛下含天地之徳日月之明眇然逺思欲求太和此伏羲氏所以为三王首也昔者天皇大帝揽元符东封泰山【崇曰髙宗干封元年正月戊辰封于泰山庚午禅于社首上元元年八月壬辰皇帝称天皇皇后称天后】然未建明堂享上帝使万世鸿业阙而不昭殆留此盛德以发挥陛下哉臣谓和元气睦人伦舍此则无以为也昔黄帝合宫有虞緫章尧衢室【崇曰文中子问易篇黄帝有合宫之聴尧有衢室之问舜有总章之访皆明堂也】夏世室【崇曰礼冬官匠人云夏后氏世室殷人重屋周人明堂】皆所以调元气治隂阳也臣闻明堂有天地之制隂阳之统二十四气八风十二月四时五行二十八宿莫不率备【崇曰后礼仪志注新论云天称明命故曰明堂上员法天下方法地八窻法八风四达法四时九室法九州十二坐法十二月三十六户法三十六雨七十二牖法七十二风又二十八柱列于四方亦七宿之象也】王者政失则灾政顺则祥臣愿陛下为唐恢万世之业相国南郊建明堂与天下更始按周礼月令而成之乃月孟春乘鸾辂驾苍龙朝三公九卿大夫于青阳左个负斧扆冯玉几聴天下之政躬借田亲蚕以劝农桑【崇曰记孟春之月天子居青阳左个乗鸾辂驾苍龙载青旂乃择元辰天子亲载耒耜帅三公九卿诸侯大夫躬耕帝耤】养三老五更以教孝悌明讼恤狱以息淫刑修文德以止干戈察孝防以除贪吏后宫非妃嫔御女者出之珠玉锦绣雕琢伎巧无益者弃之巫鬼淫祀荧惑于人者禁之臣谓不数朞且见太平又言陛下方兴大化而太学乆废堂皇埃芜诗书不闻明诏尚未及之愚臣所以私恨也太学者政敎之地也君臣上下之取则也俎豆揖让之所兴也天子于此得贤臣焉今委而不论虽欲睦人伦兴治纲失之本而求之末不可得也君子三年不为礼礼必坏三年不为乐乐必崩奈何为天下而轻礼乐哉愿引胄子使归太学国家大务不可废己
　　薛登选举疏【本传武后天授中迁登补阙时选举滥甚上疏云】
　　古之取士考素行之原询乡邑之誉崇礼让明节义以敦朴为先雕文为后故人崇劝让士去轻浮以计贡防愚为州之荣辱昔李陵降而陇西慙【崇曰前李陵降匈奴上于是族陵家母弟妻子皆伏诛陇西士大夫以李氏为愧】干木隠而西河美【崇曰孟滕文公下古者不为臣不见段干木逾垣而辟之火魏世家文侯礼干木过其门未尝不轼也】名胜于利则偷竞日销利胜于名则贪暴滋煽冀缺以礼让升而晋人知礼【崇曰左僖三十三年臼季使过冀见冀缺耨其妻馌之敬相待如宾与之归言诸文公曰敬德之聚也能敬必有徳徳以治民君请用之文公以为下军大夫】文翁以经术敎而蜀士多儒【崇曰前循吏传文翁为蜀郡守见蜀地辟陋有蛮夷风乃修起学宫于成都市中繇是大化蜀地学于京师者比齐鲁焉】汉世求士必观其行故士有自修为闾里推举然后府寺交辟魏取放达晋先门阀梁陈荐士特尚词赋隋文纳李谔之言诏禁浮词【崇曰谔以属文之家体尚轻薄流实忘反上书曰魏之三祖更尚文词江左齐梁其敝弥甚大隋受命圣道聿兴屏黜轻浮遏止华伪】炀帝始置进士等科后生驰竞赴速取时缉缀小文名曰策学不指实为本而以浮虚为贵方今举士尤乖其本明诏方下驱驰府寺之廷出入公王之第陈篇希恩奏记誓报故俗号举人皆称觅举觅者自求也非彼知之义是以耿介之士羞于自拔循常之人弃疎取附愿陛下降明制颁峻科断无当之游言收实用之良策文试效官武阅守御昔呉起将战左右进剑呉子辞之诸葛亮临阵不亲戎服盖不取弓劒之用也汉武帝闻司马相如之文恨不与同时及其至也终不处以公卿之位非所任故也汉法所举之主终身保任杨雄之坐田仪成子之得魏相赏罚之令行则请谒之心絶退让之义着则贪竞之路销请寛年限以容简汰不实免官得人加赏自然见贤不隠贪禄不専矣
　　苏安恒救魏元忠疏【本传武后末元忠为二张所构狱方急安恒疏申救曰】
　　王者有容天下之量故济其心能进天下之善故除其恶不然则鬼神慿怒隂阳纷舛陛下始革命勤秉政枢博采谋猷天下以为明主暮年厌怠谗佞炽结水火相灾百姓不亲五品不逊天下以为暗君邪正糅进【窦曰糅女救切杂饭也】狱讼寃剧何昔是而今非邪居安忘危之失也窃见元忠防直有名位宰相履忠正邪佞之徒嫉之若雠易之兄弟无功无徳但以冯附不阅数朞位势隆极指马献蒲先害善良自元忠下狱人人耦语谓易之交乱且及四国烈士抚髀忠臣钳口惧易之之权恐先谏受戮虚死无名况虏贼方彊赋敛重困而自纵谗慝摇变遐迩臣恐四夷低目窥觇为边鄙患百姓托义以清君侧逐鹿之人叩门而至陛衞左右从中以应争锋朱雀之门问鼎大明之宫陛下何以谢之臣今计者莫若收雷电之威解恢恢之网复爵还位君臣如初则天下幸甚陛下纵不能斩佞臣塞人望且当抑夺荣宠翦其羽翼无使骄横为社稷之忧【疏奏易之等大怒遗刺客杀之桓彦范营解乃免】卢怀慎时政疏【本传中宗景德中迁右御史台中丞上疏陈时政云云疏奏不报其原不塞为蠧斯甚】
　　善人为邦百年可以胜残去杀【崇曰旧史此上云其一曰】又曰苟有用我者朞月而己三年有成故书云三载考绩三考黜陟幽明【崇曰旧史考绩下云校其功也】昔子产相郑更法令布刑书一年人怨思杀之三年人德而歌之子产贤者也其为政尚累年而后成况常材乎【崇曰左襄三十年子产为政使都鄙有章上下有服田有封洫庐井有伍大人之忠俭者从而与之泰侈者因而毙之从政三年舆人诵之曰取我衣冠而禇之取我田畴而伍之孰杀子产吾其与之及三年又诵之曰我有子弟子产诲之我有田畴子产殖之子产而死谁其嗣之】比州牧上佐两畿令或一二嵗或三五月即迁曽不论以课最使未迁者倾耳以聴企踵以望冐进亡廉亦何暇为陛下宣风恤人哉【崇曰旧史云下车布政罕终四考在任多者一二年少者三五月遽即迁除不论殊最或有歴时未改便倾耳而聴企踵而望争求陞进不惜廉耻亦何暇而为下宣风布化求瘼恤人哉】礼义不能兴户口益以流散仓库愈匮百姓日敝职为此耳人知吏之不乆则不従其敎吏知迁之不遥则不究其力【崇曰旧史究作尽】偷处爵位以养资望【崇曰旧史云偷安爵禄但养资望】虽明主有勤天下之志然侥幸路启上下相蒙【崇曰旧史此下云共为苟且而巳】宁尽至公乎此国病也贾谊所谓盭乃小小者耳【崇曰治安策云天下之势方病夫瘇一胫之大防如腰一指之大几如股平居不可屈信一二指搐身虑亡聊失今不治必为锢疾后虽有扁鹊不能为巳病非徒瘇也又苦盭古注古蹠字足下曰蹠今所谓掌脚是也】此而不革臣恐虽和缓将不能为【崇曰旧史云臣恐为膏肓虽和缓不能疗岂盭而己哉】汉宣帝综覈名实【崇曰本賛覈作移】兴理致化黄霸良二千石也加秩赐金就旌其能终不肯迁故古之为吏至长子孙【崇曰旧史云古之为吏者长子孙仓氏庾氏即其后也前食货志为吏者长子孙居官者以为姓号如淳注货殖传仓氏庾氏是也】臣请都督刺史上佐畿令任未四考不得迁若治有尤异或加赐车裘禄秩降使临问玺书慰勉须公卿阙则擢之以励能者其下职或贪暴免归田里以明圣朝赏罚之倍【崇曰旧史此系第一篇】昔唐虞稽古建官惟百【崇曰旧史此下云其二曰】夏商官倍亦克用乂【崇曰上文并书周官篇云】此省官也故曰官不必备惟其人无旷庶官天工人其代之此择人也【崇曰旧史云此为官择人之义也】今京诸司员外官数十倍近古未有谓不必备则为有余求其代工多不理务而奉廪之费嵗巨亿万徒竭府藏岂致治意哉今民力敝极河渭广漕不给京师公私耗损边隅未静【崇曰旧史云今仓库空虚百姓凋弊河渭漕挽不给京师公私损耗不可胜纪况边隅未静兵革犹兴节用爱人正在今日増官广费岂曰其时】傥炎暵成沴租赋减入【崇曰旧史此下云水衡无贯朽之蓄京庾阙流衍之储】疆埸有守赈救无年何以济之毋轻人事惟难毋安厥位惟危此慎微也原员外之官【崇曰旧史此下云或簪裾雅望或台阁旧人或明习宪章或谙闲政要】皆一时良干擢以才不申其用尊以名不任其力自昔用人岂其然欤臣请才堪牧宰上佐并以迁授使宣力四方责以治状有老病若不任职者一废省之使贤不肖确然殊贯此切务也【崇曰旧史云此济时之务也系第二篇】夫冐于宠赂侮于鳏寡为政之蠧也【崇曰旧史此上云其三曰】窃见内外官有赇饷狼籍劓剥蒸人虽坐流黜俄而迁复还为牧宰任以江淮岭碛粗示惩贬内懐自弃徇货掊赀讫无悛心【崇曰旧史此下云而徇财黩货罕能悛革委以共理俟河之清】明主于万物平分而无偏施以罪吏牧遐方是谓惠奸而遗逺逺州陬邑何负圣化而独受其恶政乎【崇曰旧史此下云昔孟尝廉明方临合浦隠之清洁乃值番禺郅都之镇静朔方耿恭之缉宁疎勒地则遐僻必择贤良务以宁济为懐岂以遐荒见隔】边徼之地夷夏杂处凭险恃逺易扰而难安官非其才则黎庶流亡起为盗贼由此言之不可用凡材况猾吏乎臣请以赃论废者削迹不数十年不赐收齿【崇曰旧史云不许齿录】书曰旌别淑慝即其谊也【崇曰旧史此下云若不循此道去邪有疑善政能官甄奬或未之徧担赋负贿侥幸或即蒙升则赏罚无章沮劝安寄浮竞之风转扇廉耻之行奚责】
　　韦嗣立谏营寺建官疏【本传中宗景龙中拜兵部尚书时崇饰寺观恩幸食邑者众嗣立言云】
　　伏见营造寺观累年不絶鸿侈繁丽务相矜胜大扺费常千万以上【崇曰旧史云其数极多皆务取宏博竞崇瓌丽大则废三十万小尚用三五万余略计都用资财动至千万以上】转运木石废功害农地藏开发蛰虫伤露上圣仁慈理必不然准之道法则乖质之生人则损陛下岂不是思又食邑之家日月猥众凡用户部丁六十万人课二绢则固一百二十万臣见太府嵗调绢才百万匹少则十之三有所贷免曾不半在比诸封家所入已寡国初功臣其定天下食封不三十家今横防特赐家至百四十以上天下租赋在公不足而私有余又封家征求各遣奴皁凌突侵渔百姓怨叹或贸易断道诛责纷纭曾无少息下民窭乏何以堪命臣愿以下课一送太府封家诣左藏仰给禁止自征以息重困【崇曰旧史云且理微妙归于空寂苟非调心定慧诸法皆涉有为至如瓦木雕刻等务唯是殚竭人力但觉相夸壮丽岂闻降伏身心且凡所与功皆自掘凿蛰虫种类实多毎月杀伤动即万计连年如此损害可知圣人慈悲为心岂有须行此事不然之理皎在目前在俗众僧未通其防不虑府库空竭不思圣人忧劳谓广树福田即是増修法慧傥水旱为灾人至饥馁边境作变兵无资粮陛下虽有龙象如伽蓝岂能使之理万分之一救元元之苦哉于道法既已有乖在生人极以为损陛下岂可不深思之】臣闻设官建吏本于治人而务安之也【崇曰旧史治作理】明官得其人而天下治【崇曰旧史云而上下自理矣】古者取士先乡曲之誉然后辟于州州己试然后辟五府五府着闻乃升诸朝得不谓所择悉而所歴深乎今之取之未试而遽迁务进徼幸比肩系踵故文者治官则回邪赃污武者治军则庸懦怯弱补授亡限员外置官吏困供承官竭资奉国家大事岂甚于此【崇曰旧史云夫趋竞者人之常情侥幸者人之所趍而今务进不避侥幸者接踵比肩布于文武之列有文者用理内外则有囘邪赃污上下败乱之忧有武者用将军戎则有庸懦怯弱师旅丧亡之患补受无限员阙不供遂至员外置官数倍正阙曹署典史困于祗承府库仓储竭于资奉】古者设爵待士才者有之不才者进则有才之路塞贤人据正逺侥幸之门侥幸开则贤者隠矣贤者隠则人不安人不安国将危矣刺史县令治人之首比年不加简择京官坐负及声称下者乃典州吏部年髙不善刀笔者乃拟县朝轻用人何以治国愿下有司精加汰择凡诸曹侍郎两省三台及五品以上清望官当先选用刺史县令所冀守宰称职以兴太平
　　辛替否论滥爵营寺疏【本传中宗时置公主府官属安乐府补授尤滥盛兴佛寺替否上疏云云帝不省】
　　古之建官不必备九卿有位而阙其选【王崇曰书周官立太师太传太保兹推三公论道经邦燮理隂阳官不必备惟其人少师少傅少保曰三孤冢宰司宗伯司马司寇司空六卿分职各率其属】故赏不僣官不滥士有完行家有廉节朝廷余奉【扶用切】百姓余食下忠于上上礼于下夫事有惕耳目动心虑作不师古以行于今臣得言之陛下倍百行赏倍十増官金银不供于印束帛不充于锡何所愧于无用之臣无力之士哉且公王陛下爱子也选贤嫁之设官辅之倾府库以赐之壮第观以居之广池籞以嬉之【籞偶许切】然用不合古义行不根人心将变爱成憎转福为祸何者竭人之力费人之财夺人之家怨也爱一女取三怨使边疆士不尽力朝廷士不尽忠爱何所恃臣闻君以人为本本固则邦宁今疆埸危骇仓廪空虚卒输不充士赏不及而大建寺宇广造第宅伐木空山不给栋梁运土塞路不充墙壁【崇曰旧史此下云论古耀今逾章越制百寮钳口四海伤心夫释敎者以清净为本慈悲为主故常体道以济物不为私欲以损人故恒去已以全真不为荣身以害敎】所谓佛者清净慈悲体道以济物不欲利以损人不荣身以害敎今三时之月掘山穿地损命也殚府虚帑损人也广殿长廊荣身也损命则不慈悲损人则不济物荣身则不清净宁佛者之心乎【崇曰旧史云岂大圣大神之心乎】夏二十余世而商受之商二十余世而受之周三十余世而汉受之由汉而后歴代可知己咸有道之长无道之短岂穷金玉修塔庙享久长之祚乎【崇曰旧史此下云臣以为非佛意违人心自象王西下佛敎东传青骡不入于周前曰马方行于汉后风流雨散干帝百王饰弥盛而国弥空保弥重而祸弥大覆车继轨曽不改途晋臣以佞佛取嗤梁王以舍身搆隙若以造寺必为其理体养人不足以经邦则殷周己往皆暗乱汉魏己降皆圣明殷周己往为不长汉魏己降为不短】臣以为减雕琢之费以赈不足【崇曰旧史作贫人】是有佛之徳息穿掘之苦以全昆虫是有佛之仁【崇曰旧史佛皆作如来字】罢营构之直以给边陲是有汤武之功囘不急之禄以购廉清是有唐虞之治陛下缓其所急急其所缓亲未来而疎见在失真实冀虚无重俗人之所为轻天子之业臣窃痛之今出财依势避役亡命类度为沙门其未穷者穷民善人耳【崇曰旧史此下云以为出家者舍尘俗离朋党无私爱今殖货营生非舍尘俗】拔亲树知岂离朋党畜妻养孥非无私爱是致人毁道非广道求人也陛下尚欲填池壍损苑囿以赈贫人今天下之寺无数一寺当陛下一宫壮丽用度尚或过之十分天下之财而佛有七八陛下何有之矣虽役不食之人不衣之士犹尚不给况必待天生地养风动雨润而后得之乎今计仓廪度府库百寮共给万事用度臣恐不能卒嵗假如兵旱则沙门不能擐甲胄寺塔不足穰饥馑矣
　　辛替否论斜封营观疏【本传睿宗立罢斜封官职诏复之方营金迁玉真观上疏云云帝不能纳】
　　古之用度不时爵赏不当国破家亡者口説不若身逢耳闻不若目见臣请以有唐治道得失陛下所及见者言之太宗陛下之祖拨乱立极得至治之体省官清吏举天下职司无虚授用天下财帛无枉费赏必待功官必得才为无不成征无不服不多寺观而福禄至不度僧尼而咎殃灭隂阳不愆五谷遂成粟腐帛烂万里贡赋百蛮归款享国久长多歴年所陛下何惮而不法之中宗陛下之兄居先帝之业忽先帝之化不聴贤臣之言而悦子女之意虚食禄者数千人妄食土者百余戸造寺蠧财数百亿度人免租庸数千万是故国家所出日加所入日减仓乏半嵗之储库无一时之帛所恶者逐逐必忠良所爱者赏赏皆谗慝朋佞喋喋交相倾动夺百姓之食以养残凶剥万人之衣以涂土木人怨神怒亲忿众离水旱疾疫六年之间二祸为变享国不永受终于凶妇取讥万代贻笑四夷陛下所见也若法太宗治国太宗之安可致也法中宗治国累卵之危亦可致也顷淫雨不解谷荒于垅麦烂于场入秋亢旱霜损虫暴草木枯黄下人咨嗟未知所措而营造寺观日继于时道路流言计用缗钱百余万陛下知仓有防嵗储库有防嵗帛百姓何所活三边何所输民散兵乱职此由也而以百万构无用之观受天下之怨陛下忍弃太宗之治本不忍弃中宗之乱阶忍弃太宗久长之谋【郑厚曰太宗贞观尽二十三年】不忍弃中宗短促之计【郑曰中宗神龙三年景龙四年】何以继祖宗观万国耶陛下在韦氏时切齿羣凶今贵为天子不改其事恐复有切齿于陛下者往见明勅一用贞观故事且贞观有营寺观加浮屠黄老无益之官行不急之务者乎惟陛下停二观以须丰年以所费之财给贫穷填府库则公主福无穷矣



　　増注唐策巻六
　　钦定四库全书
　　增注唐策巻七
　　疏
　　呉兢劝聴谏疏【本传宗初立收还权网羣臣畏伏兢虑果而不及精乃上疏云云】
　　自古人臣不谏则国危谏则身危臣愚食陛下禄不敢避身危之祸比见上封事者言有可采但赐束帛而巳未尝蒙召见被拔擢其忤旨则明堂决杖传送本州或死于流贬由是臣下不敢进谏古者设诽谤木欲闻己过今封事谤木比也【崇曰前文帝诏古之治天下朝有进善之旌诽谤之木所以通治道而来谏者也注谓尧也】使所言是有益于国使所言非无累于朝陛下何遽加斥逐以杜塞直言道路流传相视怪愕夫汉髙帝赦周昌桀纣之对【崇曰周昌尝燕入奏事帝方拥戚姬昌还走帝逐得骑昌项问曰我如何主昌仰曰陛下即桀纣之主也上笑之】晋武帝受刘毅桓灵之讥【崇曰帝尝问毅曰卿以朕方汉何帝对曰可方桓灵帝曰吾虽徳不及古人尤克巳为政又平呉防混一天下方之桓灵其己甚乎对曰栢灵卖官钱入官库陛下卖官钱入私门以此言之殆不如也帝大笑】况陛下豁达大度不能容此忠直耶夫人主居尊极之位专生杀之权其为威严峻矣开情抱纳谏诤下犹惧不敢尽奈何以为罪且上有所失下必知之故郑人毁乡校而子产不聴也【崇曰左襄三十一年郑人游于乡校以论执政然明谓子产曰毁乡校如何子产曰夫人朝夕退而游焉以议执政之善否善者吾则行之恶者改之是吾师也】陛下初即位犹有褚无量张廷珪韩思复辛替否柳泽袁楚客等数上疏争时政得失自顷上封事往往得罪谏者顿少是鹊巢覆而凤不至理之然也臣诚恐天下骨鲠士以谠言为戒挠直就曲斵方为刓【董曰刓五丸切员削也】偷合苟容不复能尽节忘身纳君于道矣夫帝王之徳莫盛于纳谏故曰木从绳则正后从谏则圣【崇曰书説命篇云】又曰朝有讽谏犹髪之有梳猛虎在山林藜藿为之不采【崇曰前郑昌讼盖寛饶曰山有猛兽藜藿为之不采国有忠臣奸邪为之不起】忠谏之有益如此自古上圣之君恐不闻己过故尧设谏鼓【崇曰后张晧疏尧舜立敢谏之鼔树诽谤之木】禹拜昌言【崇曰书大禹谟篇益賛于禹曰云云禹拜昌言曰俞】不肖之主自谓圣智拒谏害忠桀杀闗龙逢而灭于汤【崇曰桀迷惑妹喜不抚其民民心积怨龙逢引黄图进谏曰古之人君躬行礼义爱民节用故国安而身夀今君用财若无穷杀人若恐弗胜天殃必降而诛必至立而不去桀于是焚黄图杀龙逢】纣杀王子比干而灭于周【崇曰史殷纪纣乱不止比干乃强誎纣纣怒曰吾闻圣人心有七窍剖比干观其心】此其验也夫与治同道防不兴与乱同道罔不亡【崇曰书太甲下】人将疾必先不甘鱼肉之味国将亡必先不甘忠谏之説呜呼惟陛下深监于兹哉隋炀帝骄矜自负以为尧舜莫已若而讳亡憎谏乃曰有谏我者当时不杀后必杀之大臣苏威欲开一言不敢发因五月五日献古文尚书帝以为讪己即除名萧瑀谏无伐辽出为河西郡守董纯谏无幸江都就狱赐死自是蹇谔之士去而不顾外虽有变朝臣钳口帝不知也身死人手子孙勦絶为天下笑太宗皇帝好悦至言时有魏征王珪虞世南李大亮岑文本刘洎马周禇遂良杜正伦髙季辅咸以切谏引居要职尝谓宰相曰自知者为难如文人巧工自谓己长若使达者大匠诋诃商略则芜辞拙迹见矣天下万几一人聴断虽甚忧劳不能尽善今魏征随事谏正多中朕失如明鉴照形美恶毕见当是时有上书益于政者皆黏寝殿之壁坐望卧观虽狂瞽逆意终不以为忤故外事必闻刑戮防措礼义大行陛下何不遵此道与圣祖继美乎夫以一人之意综万方之政明有所不烛智有所不周上心未谕于下下情未达于上伏惟以虚受人博览兼聴使深者不隠逺者不塞所谓辟四门明四目也其能直言正谏不避死亡之诛者特加宠荣待以不次则失之东隅冀得之桑榆矣【崇曰后冯异传光武玺书劳曰可谓失之束隅收之桑榆矣】
　　张廷珪大旱疏【本传开元初大旱阙中饥诏求直言珪上疏言】
　　古者多难兴国殷忧啓圣盖事危则志鋭情苦则虑深故能转祸为福也景龙先天间【景龙中宗先天睿宗】凶党搆乱陛下神武泛扫氛垢日月所烛无不濡泽明明上帝宜锡介福顷隂阳愆候九谷失稔闗辅尤剧臣思天意殆以陛下春秋鼎盛不崇朝有大功轻尧舜而不法思秦汉以自髙故昭见咎异【见贤遍反】欲日慎一日永保庆和是皇天于陛下睠顾深矣陛下得不奉若休旨而寅畏哉诚愿约心削志考前王之书敦素朴之道登端士放佞人屏后宫减外廏场无蹴鞠之玩野絶从禽之乐促逺境罢县戍矜惠惸独蠲薄徭赋去淫巧捐珠璧不见可欲使心不乱【张曰老子书】或谓天戒不足畏而上帝冯怒风雨违错荒馑日甚则无以济下矣或谓人穷不足恤而亿兆携离愁苦昬垫则无以奉上矣斯安危所系祸福之源奈何不察今受命伊始华夷百姓倾耳以聴刮目以视冀有闻见何遽孤其望哉
　　于休烈论金城公主请文籍疏【本传开元十八年公主请文籍四种诏秘书冩赐上疏曰】
　　戎狄国之寇也经籍国之典也戎之生心不可以无备【崇曰旧史此下云典有恒制不可以假人传曰裔不谋夏夷不乱华革其非心在乎有备无患】昔东平王入朝求史记诸子汉不与之以史记多兵谋诸子杂诡术也东平汉之懿戚尚不示征战之书今西戎国之寇雠安可贻以经典且吐蕃之性慓悍果决【崇曰旧史此下云敏情持鋭】善学不囘若达于书则知战深于诗则知武夫有师干之试【崇曰采芑诗其车三千师干之试】深于礼则知月令有废兴之兵【崇曰记月令孟春之月不可以称兵称兵必天殃兵戎不起不可従我始孟秋之月天子乃命将帅选士厉兵简练桀俊专任有功以征不义诘诛暴慢以明好恶】深于春秋则知用师多诡诈之计深于文则知往来有书檄之制【崇曰旧史云深于文选】此何异假寇兵资盗粮也臣闻鲁秉周礼齐不加兵【崇曰左闵元年齐仲孙湫来省难仲孙归公曰鲁可取乎对曰不可犹秉周礼周礼所以本也鲁不弃周礼未可动也】呉获乘车楚屡奔命【崇曰史呉世家王夀梦二年楚之上大夫申公巫臣怨楚将子反而奔晋自晋使呉敎呉用兵乗车令其子为呉行人呉于是始通于中国呉伐楚】丧法乱邦【崇曰旧史云一以守典存国一以丧法危邦】可取鉴也公主下嫁异国当用夷礼【崇曰旧史云合务夷礼】而反求良书恐非主本意殆有奸人劝导其中【崇曰旧史此下云虑有奔比之类劝敎于中】若陛下虑失其情【崇曰旧史此下云以备国信】必不得己请去春秋夫春秋当周徳既衰诸侯盛彊征伐竞兴情伪于是乎生变诈于是乎起有以臣召君之事取威定霸之事【李清臣曰左僖四年齐侯伐楚楚子使与师言曰君处北海寡君处南海唯是风马牛不相及也不虞君之涉吾地也何故管仲对曰昔召康公命我先君太公曰五侯九伯女实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不共无以缩酒寡人是征昭王南征不复寡人是问对曰贡之不入寡君之罪也敢不共给昭王之不复君其问诸水濵春秋僖二十八年天王狩于河阳左曰是防也晋侯召王以诸侯见且使王狩仲尼曰以臣召君不可以训故书曰天王狩于河阳言非其地也且明徳也】诚与之国之患也狄固贪婪贵货易上正可锡以锦防厚以金玉无足所求以智其智【裴光庭遂言曰休烈但见情伪变诈不知忠信节义在遂与之】
　　张九龄重守令疏【本传宗时张九龄上言云云】
　　乖政之气发为水旱天道虽逺其应甚迩昔东海枉杀孝妇天旱乆之【崇曰前于定国父于公决狱平东海有孝妇少寡亡子养姑甚谨姑欲嫁之终不肯姑谓邻人曰孝妇事我勤苦哀其亡子守寡我老乆絫丁壮其后自经死姑女告吏妇杀我母吏捕孝妇孝妇辞不杀吏验治孝妇自诬服具狱上府于公以此妇养姑以孝闻必不杀也太守不听竟论杀郡中枯旱三年后太守至卜自祭孝妇冡因表其墓天立大雨嵗熟】一吏不明匹妇非命则天昭其寃况六合元元之众县命于县令宅生于刺史陛下所与共治尤亲于人者乎若非其任水旱之繇岂唯一妇而己今刺史京辅雄望之郡犹少择之江淮陇蜀三河大府之外稍非其人繇京官出者或身有累或政无状用牧守之任为斥逐之地或因附防以叅髙位及势衰谓之不称京职出以为州武夫流外积资而得不计于才刺史乃尔县令尚可言哉甿庶国家之本务本之职乃为好进者所轻承弊之民遭不肖所扰圣化従此销郁繇不选亲人以成其敝也古者刺史入为三公郎官出宰百里【崇曰前黄霸为扬州刺史又为頴川太守防比二千石后代丙吉为丞相后明帝时馆陶公主为子求郎不许而赐钱十万谓羣臣曰郎官上应列宿出宰百里有非其人则民受其殃是以难之】今朝廷士入而不出其于计私甚自得也京师衣冠所聚身名所出从容附防不勤而成是大利在于内而不在于外也智能之士欲利之心安肯复出为刺史县令哉国家赖智能以治而常无亲人者陛下不革以法故也臣愚谓欲治之本莫若重守令守令既重则能者可行宜遂科定其资凡不歴都督刺史虽有髙第不得任侍郎列卿不歴县令虽有善政不得任台郎给舍都督守令虽逺者使无十年任外如不为此而救其失恐天下犹未治也
　　张九龄又言选士疏
　　古之选士惟取称职是以士脩素行而不为徼幸奸伪自止流品不杂今天下不必治于上古而事务日倍于前诚以不正其本而设巧于末也所谓末者吏部条章举赢千百刀笔之人溺于文墨【崇曰前萧曹賛何参皆起秦刀笔吏顔注刀所以削书也古者用简牒故吏皆以刀笔自随也】巧吏猾徒缘奸而奋臣以为始造簿书备遗忘耳今反求精于案牍而忽于人才是所谓遗劒中流锲舟以记者也凡称吏部能者则曰自尉与主簿繇主簿与丞此执文而知官次者也乃不论其贤不肖岂不谬哉夫吏部尚书侍郎以贤而授者也岂不能知人如知之难拔十得五斯可矣今胶以格条据资配职为官择人初无此意故时人有平配之诮官曹无得贤之实臣谓选部之法敝于不变今若守令精覈其人则管内嵗当选者使考才行可入流品然后送台又加择焉以所用众寡为州县殿最则州县慎所举可官之才多吏部因其成无庸人之繁矣今嵗选乃万计京师米物为耗岂多士哉盖冐滥抵此尔方以一诗一判官其是非适使贤人遗逸此明代之阙政也天下虽广朝廷虽众必使毁誉相乱聴受不明事则已矣如知其贤能各有品第毎一官缺不以次用之岂不可乎如诸司要官以下等叨进是议无髙卑唯得与不尔故清议不立而名节不修善士守志而后时中人进求而易操也朝廷能以令名进人士亦以修名获利利之出众之趋也不如此则小者得于苟求一变而至阿私大者许以分义再变而成朋党矣故于用人不可不第其髙下髙下有次则不可以妄干天下之士必刻意脩饰而刑政自清此兴衰之大端也
　　柳泽言复斜封官疏【本传初姚宋知政事奏停斜封官太平公主尽奏复之诣阙上疏云】
　　药不毒不可以蠲疾词不切不可以补过是以习甘旨者非摄养之方迩谀佞者非治安之宜【崇曰旧史云即危治之本】臣窃见神龙以来中宗纲纪大坏内宠专命外嬖制权【崇曰旧史制作擅】因贵凭宠卖官粥爵【崇曰旧史此下云朱紫之荣出于仆妾之口赏罚之命乖于章程之典】妃主之门同商贾举选之署若阛阓【董曰阛胡官切市垣也阓胡对切市门也】屠贩者由邪忝官废黜者因奸冐进天下溷乱【窦曰溷胡困切乱也】防危社稷赖陛下聪明神武拯溺举坠耳目所亲岂可忘鉴诫哉【崇曰旧史此下云作法于理犹恐其乱作法于乱谁能救之】且斜封官者皆仆妾私谒迷谬先帝岂尽先帝意邪陛下即位之初用姚元崇等计悉以停废今又收用之若斜封之人不可弃邪韦月将燕钦融不应褒赠李多祚郑克义不容荡雪也陛下何不能忍于此而能忍于彼使善恶混并反覆相攻【崇曰旧史此下云为邪者获利为正者衘寃】道人以非劝人以僻【崇曰旧史此下云将何以惩风俗将何以正奸邪】今天下咸称太平公主与胡僧慧范以此误陛下故语曰姚宋为相邪不如正太平用事正不如邪臣恐流近致逺积小为大累微起髙勿谓无伤其祸将长勿谓无害其祸将大【崇曰旧史此下云又赏罚之典纪纲不谬天秩有礼君爵有功不可因怒以妄诛不可因喜以妄赏】又言尚毉奉御彭君庆以巫觋小伎【董曰觋刑狄切男巫也】超授三品奈何轻用名器加非其人臣闻赏一人而千万人悦者赏之罚一人而千万人劝者罚之惟陛下裁察
　　独孤及陈政疏【本传代宗时以左拾遗召既至上疏言曰】
　　陛下屡发徳音使左右侍臣得直言极谏壬辰诏书召裴冕等十有三人集贤殿待制以备询问此五帝盛徳也然顷者陛下虽容其直而不录其言所上封皆寝不报有容下之名无聴谏之实遂使谏者稍稍自钳口饱食相招为禄仕此忠鲠之人所以窃叹而臣亦耻之十室之邑必有忠信况朝廷之大卿大夫之众陛下选授之精与假令不能如文王之多士其中岂不有温故知新可懋陈政要而亿则屡中者陛下议政之际曾不采其一説尧之畴咨禹之昌言岂若是耶尧设谤木于五达之衢【崇曰前汉文帝纪诏古人之治天下朝有进善之旌诽谤之木应劭注旌旗也尧设之五达之道令民进善也木谓桥梁梁边板所以书政治之愆失也】孔子曰以能问于不能以多问于寡然则多闻阙疑不耻下问圣人之心也愿陛下以尧孔心为心日降清问其不可者罢之可者议于朝与执事者共之使知之必言言之必行行之必公则君臣无私论朝廷无私政陛下以此辨可否于献替而建太平之阶可也师兴不息十年矣人之生产空于杼轴拥兵者第馆亘街陌奴婢厌酒肉而贫人羸饿就役剥肤及髓长安城中白昼椎剽吏不敢诘官乱职废将堕卒暴百揆隳刺如沸粥纷麻民不敢诉于有司有司不敢闻陛下茹毒饮痛穷而无告今其心颙颙独恃于麦麦不登则易子齩骨矣【董曰齩五巧切齧也】陛下不以此时励精更始思所以救之之术忍令宗庙有累卵之危万姓悼心失图臣实惧焉去年十一月丁已夜星陨如雨昨清明降霜三月苦热错缪颠倒沴莫大焉【窦曰沴郎计切水不利】此下陵上替怨讟之气取之也天意丁宁谴戒以警陛下宜反躬罪已旁求贤良者而师友之黜贪佞不肖者下哀痛之诏去天下疾苦废无用之官罢不急之费禁止暴兵节用爱人兢兢干干以徼福于上下必能使天感神应反妖灾为和气矣又言减江淮山南诸道兵以赡国用陛下初不以臣言为愚然许即施行及今未有沛然之诏臣窃迟之今天下唯朔方陇西有吐蕃仆固之虞邠泾凤翔兵足以当之矣自此而往东洎海南至畨禺【董曰畨普安切南海县名】西尽巴蜀无鼠窃之盗而兵不为解倾天下之货竭天下之谷以给不用之军为无端之费臣不知其故假令居安思危以备不虞自可阨害之地俾置屯御悉休其余以粮储屝屦之资充疲人贡赋嵗可以减国租半陛下岂迟疑于改作逡巡于旧贯使大议有所壅而率土之患日甚一日是益其弊而厚其疾也夫疗痈者必决之使溃今兵之为患犹痈也不以渐戢之其害滋大大而图之必力倍而功寡岂易不俟终日之义耶
　　陆防请厘革赋税弊疏
　　一曰国家赋役之法曰租调庸其取法逺其敛财均其域人固有田则有租有家则有调有身则有庸天下法制均壹虽转徙莫容其奸故人无容心天寳之季海内波荡版图隳于避地赋法壤于奉军赋役旧法行之百年人以为便兵兴供亿不常诛求隳制此时弊非法弊也时有弊而未理法无弊而己更两税新制竭耗编甿日月滋甚陛下初即位宜损上益下啬用节财而摘郡邑验簿书州取大厯中一年科率多者为两税定法此总无名之暴赋而立常规也愿诏有司与宰相量年支有不急者罢之广费者节之军兴加税诸道权宜所増皆可停税物估价宜视月平至京与色样符者不得虚称折估有滥恶罪官吏勿督百姓毎道以知两税判官一人与度支参计户数量上地沃瘠物产多少为二等州率下者配钱少髙者配钱多不变法而逋逃渐息矣二曰播殖非力不成故先王定赋以布麻缯纩百谷勉人功也又惧物失贵贱之平交易难凖乃定货泉以节轻重盖为国之利权守之在官不以任下然则谷帛人所为也钱货官所为也人所为者租税取焉官所为者赋敛舍焉国朝着令税出谷庸出绢调出缯纩布麻曷尝禁人铸钱而以钱为赋今两税效筭缗之末法估资产为差以钱谷定税折供杂物嵗目颇殊所供非所业所业非所供増价以市所无减价以货所有耕织之力有限而物价贵贱无常初定两税万钱为绢三匹价贵而数不多及给军装计数不计价此税少国用不充也近者万钱为绢六匹价贱而数加计之蚕织不殊而所输殊此供税多人力不给也宜令有司覆初定两税之嵗绢布定估为布帛之数复庸调旧制随土所宜各修家技物甚贱所出不加物甚贵所入不减且经费所资在钱者独月俸资课以钱数多少给布广铸而禁用铜器则钱不乏有籴盐以入直酒以纳资何虑无所给哉三曰防使奏吏之能者有四科曰户口増加田野垦辟税钱长数征办先期夫贵户口増加诡情以诱奸浮苛法以析亲族所诱者将议薄征则遽散所析者不胜重税而亡有州县破伤之病贵田野垦辟率民殖荒田限年免租新亩虽辟旧畬芜矣人以免租年满复为汚莱有稼穑不増之病贵税钱长数重困疲羸捶骨濯髓苟媚聚敛之司有不恤人之病贵征办先期作威残人丝不容织粟不暇舂贫者奔迸有不恕物之病四病繇考覈不切事情之过宜命有司详考课绩州税有定徭役有等覆实然后报户部若人益阜实税额有余据户均减十三为上课减二次之减一又次之若流亡多加税见户者殿亦如之民纳租以去嵗输数为常罢据额所征者増辟勿益租废耕不降数定户之际视杂产以校之田既有常租则不宜复入两税如此不督课而人人乐耕矣四曰明君不厚所资而害所养故先人事而借其暇力家给然后敛余财今督收迫促蚕事方兴而输缣农功未艾而敛谷有者急卖而耗半直无者求假费倍定两税之初期约未详属征役多故率先限以收宜定税期随风俗时候务于纾人五曰顷师旅亟兴官司所储唯给军食凶荒不遑赈救人小乏则取息利大乏则鬻田庐敛获始毕执契行贷饥嵗室家相弃乞为奴仆犹莫之售或缢死道途天灾流行四方代有税茶钱积户部者宜计诸道户口均之谷麦熟则平籴亦以义仓为名主以巡院时稔伤农则优价广籴谷贵而止小歉则借贷循环敛散使聚谷幸灾者无以牟大利六曰古者百亩地号一夫盖一夫授田不得过百亩欲使人不废业田无旷耕今富者万亩贫者无容足之居依托彊家为其私属终嵗服劳常患不充有田之家坐食租税京畿田亩税五升而私家收租亩一石官取一私取十穑者安得足食宜为占田条限裁租价损有余优不足此安富恤穷之善经不可舍也
　　杜佑论讨蕃疏【本传宪宗时吐蕃为乱诸将邀功请讨之乃上疏云云帝嘉纳之】
　　昔周宣中兴猃狁为害追之太原及境而止【崇曰六月诗薄伐玁狁至于太原】不欲敝中国怒逺夷也秦恃兵力北拒匈奴西逐诸羌【崇曰史始皇纪三十二年始皇巡北边卢生奏录图书曰亡秦者胡也始皇乃使蒙恬北击胡畧取河南地三十三年畧取百粤地为桂林象郡南海适遣戍西北斥逐匈奴自榆中并河以东属之隂山以为三十四县城河上为塞】结怨阶乱实生谪戍【崇曰二世元年七月戍卒陈胜等反故荆地为张楚胜自立为楚王居陈遣诸将徇地山东同上】盖圣王之治天下惟欲绥静生人西被于流沙东渐于海至北与南止存声敎【崇曰书禹贡东渐于海西被于流沙朔南暨声敎】岂疲内而事外耶昔冯奉世矫诏发兵斩莎车王传首京师威震西域宣帝议加爵土萧望之独谓矫制违命虽有功不可为法恐后奉使者为国家生事夷狄【崇曰前本传莎车遣使言北道诸国巳属匈奴従鄯善以西皆絶不通奉世计以为不亟击之则莎车日彊其势难制必危西域遂以节谕告诸国因发其兵进击莎车攻拔其城莎车王自杀传其首诣长安诸国悉平威震西域宣帝甚説下议封奉世丞相将军皆曰宜加爵土之赏少府萧望之独以奉世虽有功不可为后法即封奉世开后使者利争逐发兵要功万里之外为国生事于夷狄渐不可长不宜受封上善望之议以奉世为光禄大夫】比突厥黙啜冦害中国开元初郝灵佺捕斩之自谓功莫与二宋璟虑边臣由此邀功但授郎将而己【崇曰宋璟传突厥黙啜负其彊数窥边侵九姓拔曳固负胜轻出为其徂击斩之入蕃使郝灵佺传其首京师灵佺自谓还必厚见赏璟顾天子方少恐后于宠蹈利者夸威武为国生事故抑之逾年才授右武卫郎将灵佺恚愤死】繇是讫开元之盛不复议边中国遂安此成败鉴戒之不逺也党项小蕃与中国杂处间者边将侵刻利其善马子女征敛徭役遂致叛亡与北狄西戎相诱盗边传曰逺人不服则修文徳以来之管仲有言国家无使勇猛者为边境此诚圣哲识微知著之畧也今戎丑方强边备未实诚宜慎择良守使之完辑禁絶诛求示以信诚来则惩御去则谨备彼当怀柔革其奸谋何必亟兴师役坐取劳费哉
　　元稹谏诤疏【元和中自以职諌不得数召见上疏云】
　　治乱之始各有萌象容直言广视聴躬勤庶务委信大臣使左右近习不得蔽疏逺之人此治象也大臣不亲直言不进抵忌讳者杀犯左右者刑与一二近习决事深宫中羣臣莫得与此乱萌也人君始即位萌象未见必有狂直敢言者上或激而进之则天下君子望风曰彼狂而容于上其欲来天下士乎吾之道可以行矣其小人则竦利曰彼之直得幸于上吾将直言以徼利乎由是天下贤不肖各以所忠贡于上上下之志霈然而通合天下之智治万物之心人人乐得其所戴其上如赤子之亲慈母也虽欲诱之为乱可得乎及夫进计者入而直言者戮则天下君子内谋曰与其言不用而身为戮吾宁危行言逊以得其终乎其小人则择利曰吾君所恶者拂心逆耳吾将苟顺是非以事之由是进见者革而不内言事者寝而不闻若此则十步之事不得见况天下四方之逺乎故曰聋瞽之君非无耳目左右前后者屏蔽之不使视聴欲不乱可得哉太宗初即位天下莫有言者孙伏伽以小事特谏厚赐以勉之【崇曰魏征传陛下初即位论元律师死孙伏伽諌以为法不当死陛下赐以兰陵公主园直百万或曰赏太厚答曰朕即位未有諌者所以赏之此导人使谏也】自是论事者唯惧言不直谏不极不能邀上之盛意曽不以忌讳为虞于是房杜王魏议可否于前【崇曰房杜賛王魏善谏而房杜让其直】四方言得失于外数年大治【崇曰魏征传帝即位四年嵗防死二十九防至刑措米斗三钱帝谓羣臣曰此征劝我行仁义既效矣】岂文皇独运聪明于上哉盖下尽其言以宣扬发畅之也夫乐生全恶戮辱古今情一也岂独贞观之人轻犯忌讳而好戮辱哉盖上激而进之也喜顺从怒謇犯亦古今情一也岂独文皇甘逆耳怒从心哉盖以顺従之利轻而危亡之祸大思为子孙建永安之计也为后嗣者其可顺一朝意而蔑文皇之天下乎陛下即位己一嵗百辟卿士天下四方之人曽未有献一计进一言而受赏者左右前后拾遗补阙亦未有奏封执谏而蒙劝者设谏鼓置匦函曽未闻雪寃决滞事明察幽之意者以陛下睿博洪深励精求治岂言而不用哉盖下不能有所发者耳承顾问者独一二执政对不及斯须而罢岂暇陈治安议教化哉它有司或时召见仅能奉簿书计钱谷登降耳以陛下之政视贞观何如哉贞观时尚有房杜王魏辅翊之智日有献可替否者今陛下当致治之初而言事进计者嵗无一人岂非羣下因循窃位之罪乎輙昧死条上十事一敎太子正邦本二封诸王固磐石三出宫人四嫁宗女五时召宰相讲庶政六次对羣臣广聪明七复正衙奏事八许方幅纠弹九禁非时贡献十省出畋游
　　増注唐策巻七
　　钦定四库全书
　　増注唐策巻八
　　表
　　房龄谏伐髙丽表【本传太宗伐辽上意巳决羣臣莫敢谏遂上疏云云帝得疏曰是已危惙尚能忧吾国事乎】
　　上古所不臣者陛下皆臣之所不制者陛下皆制之矣【崇曰旧史云兵恶不戢武贵止戈当今圣化所覃无逺不届洎上古所不臣者陛下皆能臣之所不制者皆能制之】为中国患无如突厥【崇曰旧史此下云遂能坐运神策不下殿堂】而大小可汗相次束手弛辫握刀分典禁衞【窦曰辫传切交也】延陀铁勒披致州县高昌吐浑偏师扫除惟髙丽歴代逋命莫克穷讨陛下责其弑逆身自将六军征荒裔不旬日拔辽东虏获数十万【崇曰旧史此下云分配诸州无处不满雪往代之宿耻掩崤陵之枯骨比功校徳万倍前王陛下仁风被于率土孝徳彰于配天覩丑类之将亡则指期数嵗授将帅之节度则决机万里屈指而尘视景而望书符应若神算无遗策擢将于行伍之中取士于凡庸之末箭穿七札弓贯六钧加以留情坟典属意篇什笔迈钟张词穷班马文锋既振则管磬自谐轻翰蹔飞则花竞发抚万姓以慈遇羣臣以礼褒秋毫之善解吞舟之网逆耳之誎必聴肤受之诉斯絶好生之徳禁障塞于江湖恶杀之仁息鼔刀于屠肆鳬鹤荷稻粮之恵犬马蒙惟盖之恩降乘吮思摩之疮登堂临魏征之柩哭战亡之卒则哀动六军负填道之薪则精感天地重黔黎之大命时尽心于庶狱兼众美而有之为陛下惜之重之爱之寳之】易曰知进退存亡而不失其正者其唯圣人乎【乾卦云】盖进有退之义存有亡之机得有丧之理为陛下惜者此也传曰知足不辱知止不殆【老子云】陛下威名功德既云足矣拓地开疆亦可止矣边夷丑种不足待以仁义责以常礼古者以禽鱼畜之必絶其类恐兽穷则搏苟救其命且陛下毎决死罪必三覆五奏进疏食停音乐以人命之重为感动也【崇曰旧史云盖以人命所重感动圣慈也】今士无一罪驱之行阵之间委之锋镝之下使肝脑涂地老父孤子寡妻慈母望轊车【窦曰轊于刿切小棺】抱枯骨椎心掩泣【崇曰旧史云望轊车而掩泣抱枯骨而椎心】其所以变动隂阳害伤和气实天下之痛也使髙丽违失臣节诛之可也侵扰百姓灭之可也能为后世患夷之可也无是三者而坐敝中国为旧王雪耻新罗报讐非所存小所损大乎臣愿下沛然之诏【崇曰旧史云愿陛下发沛然之恩降寛大之诏顺阳春以布泽】许髙丽以自新焚陵波之船罢应募之众即臣死且不朽
　　敬晖请降诸武封爵表【武后时以诛二张功进封齐国长安二年表请诸武王者宜悉降封○此篇新史不载今将旧史附入】
　　神器者天下之至公必归乎有徳皇极者域中之大寳必顺乎天命歴考前古详观帝业皆不并兴莫不更王故三皇氏没而五帝氏兴夏殷氏衰而周汉氏作何则帝王之厯数必应乎五行水盛则火衰木衰则金盛天地之运也【崇曰前律厯志太昊首徳始于木曰包牺氏炎帝以火承木曰神农氏黄帝火生土为土徳曰轩辕氏少昊土生金为金徳曰金天民颛顼金生水为水徳曰髙阳氏帝喾水生木为木徳曰髙辛氏唐帝木生火为火徳曰陶唐氏虞帝火生土为土徳曰有虞氏禹土生金为金德曰夏后氏汤金生水为水德曰商武王水生木为木徳曰周汉髙帝继周木生火为火徳曰汉】必合乎四时春往则夏来暑退则寒集则知五行之数帝王不可违之违之则宗社不安人生不理四时之序天地不能变变之则霜露不均水旱交错自有隋失御海内崩离天厯之重归于唐室万方乐业荷拨乱之功三圣重光布生成之德可谓有功于四海有德于蒸人自道遏密生灵降祸百姓哀号如丧考妣则天皇帝临御帝图【崇曰髙宗上元元年称天皇后称天后】明目达聪躬亲庶绩则有谗邪凶孽诬惑睿徳搆害宗枝诛夷殆尽英藩贤戚百不一存余类在者投窜荒裔寃酷人神感伤天地忠臣义士实所痛心自天授之际僣称改革武家子侄咸树封建十余年间实亦荣极时唐室藩屏岂得并封故知事有升降时使然也今则天皇帝猒倦万务神器大寳重归陛下百姓讴歌欣复唐业上至卿士下及苍生黄发之伦童儿之辈莫不欢欣舞抃【窦曰音卞推手也】有如见父母岂不以唐家恩徳感幽只之心陛下仁明顺天下之望令皇业重构圣祚中兴神只之道有助于先德矣黎人之诚无负于陛下矣又闻业不两盛事不两大故天无二日土无二王前圣之格言先哲之明诫【崇曰坊记天无二日土无二王家无二主尊无二上示民有君臣之别也】自皇明反正天命惟新武家诸王封建依旧生者既加茅土死者仍追赋邑万姓失望卿士寒心何则开辟巳来罕有斯理帝王之道实无此法陛下縦欲开恩以行私惠岂可违五行厯数乎乖四时寒暑乎又海内众情朝廷窃议为武氏诸王身计适将有损何则处之未得其所居之实恐不安陛下虽欲罢之翻乃陷之不遵古典故也且唐厯有归周命已去【崇曰武后纪天授元年改国号周长安五年张柬之等率兵讨乱皇帝复位徙天后于上阳宫】爵重则难保禄薄则易全又则天帝亲政之时武氏诸王亦分外职今并居京辇不降旧封天下之心窃将不可陛下纵欲崇外戚曲流恩贷奈宗庙社稷之计何奈卿士黎人之议何伏愿陛下为社稷之逺图割私情之小爱内崇经邦之要外顺遐迩之心岂不固宗社之本允神灵之愿则陛下巍巍之业贯三光而洞九泉亲亲之义上有伦而下有序韩愈佛骨表【本传宪宗时迁刑部侍郎遣使者往凤翔迎佛骨入禁中愈上表云】
　　佛者夷狄之一法耳自后汉时流入中国【孝祥曰唐史作始入中国洪曰表云自后汉时流入中国又诗云佛法入中国迩来六百年按后汉西域传云明帝时入中国而梁刘孝标注世説新语引刘向列仙传序曰歴观百家之中以相检验得仙者百四十六人其七十四人己在佛经即如此説则汉成哀之间已有经矣汉武故事曰昆邪王杀休屠以其众来降得其国人之神上遣之甘泉宫人身皆长丈余其祭不用牛羊唯烧香礼拜上使依其国俗祀之此神全类于佛盖当汉武时其经未行于中土直以神明事之耳又开皇歴代三寳记文平帝世刘向称余览典籍往见有经将知周时乆流释典秦虽爇除汉兴复出也又汉武作昆明掘地得黑灰东方朔云可问西域道人西域道人佛之徒也又真诰云裴真人有三十四人弟子十八人学佛道余者学禅道陶隠居谓长安中已乆已有佛裴君即是其事以此言之中国之有佛尚矣退之所云据正史也】上古未尝有也昔者黄帝在位一百年年一百十嵗少昊在位八十年年一百嵗颛顼在位七十九年年九十八嵗帝喾【窦评曰音酷髙辛氏礼记禘黄帝而郊喾史记高辛氏立为帝喾】在位七十年年一百五嵗帝尧在位九十八年年一百一十八嵗帝舜及禹年皆百嵗此时天下太平百姓安乐夀考然而此时中国未有佛也其后殷汤亦年百嵗汤孙大戊在位七十五年武丁在位五十九年书史不言其年夀所极盖亦俱年不减百嵗周文王年九十七嵗武王年九十嵗穆王在位百年此时佛法亦未至中国非因事佛而致然也汉明帝时始有佛法明帝在位才十八年耳其后乱亡相继运祚不长宋齐梁陈元魏已下事佛渐谨年代尤促惟梁武帝在位四十九【唐史作八】年前后三度舍身施佛宗庙之祭不用牲牢昼日一食止于菜果其后竟为侯景所逼饿死台城国亦寻灭事佛求福反更得祸由此观之佛不足信事亦可知矣髙祖始受隋禅则议除之当时羣臣材识见不逺不能深知先王之道古今之宜推阐明圣以救斯弊其事遂止臣常恨焉伏惟睿圣文武皇帝陛下神圣英武数千百年已来未有伦比即位之初不许度人为僧尼道士又不许创立寺观臣常以为髙祖之志必行于陛下之手今纵未能即行岂可恣之转令盛也今闻陛下令羣僧迎佛骨于鳯翔御楼以观舁入大内【舁音舆】又令诸寺递迎供养臣虽至愚必知陛下不惑于佛作此崇奉以祈福祥也直以年丰人乐徇人之心为京都士庶设诡异之观戏翫之具耳安有圣明若此而肯信此等事哉然百姓愚防易惑难晓苟见陛下如此将谓真心事佛皆云天子大圣犹一心敬信百姓何人岂宜更惜身命以至焚顶烧指十百为羣解衣散钱自朝至暮转相仿效惟恐后时老少奔波弃其业次若不即加禁遏更歴诸寺必有断臂脔身【脔力兖切】以为供养者伤风败俗传笑四方非细事也夫佛本夷狄之人与中国言语不通衣服殊制口不言先王之法言身不服先王之法服不知君臣之义父子之情假如其身至今尚在奉其国命来朝京师陛下容而接之不过宣政一见賔礼一设赐衣一袭衞而出境不令惑众也况其身死已久枯朽之骨凶秽之余岂宜令入宫禁孔子曰敬鬼神而逺之古之诸侯行吊于其国尚令巫祝先以桃茢【胡瑗曰音列礼记君临臣丧以巫祝桃茢执戈恶之也注桃鬼所恶茢韦苕可扫不祥左氏乃使巫以桃列先袚殡后同】祓除不祥然后进吊今无故取朽秽之物亲临视之巫祝不先桃茢不用羣臣不言其非御史不举其失臣实耻之乞以此骨付有司投之水火永絶根本断天下之疑絶后代之惑使天下之人知大圣人之所作为出于寻常万万也岂不盛哉岂不快哉佛如有灵能作祸祟凡有灾咎宜加臣身上天鉴临臣不怨悔无任感激恳悃之至【表入帝大怒将抵以死裴度曰愈言内怀至忠愿少寛假乃贬潮州刺史】
  </div>
  <div class="pagination">
   <a href="增注唐策.html">
    上一页
   </a>
   <a href="增注唐策.html">
    1
   </a>
   <span class="current-page">
    2
   </span>
   <a href="增注唐策_page3.html">
    3
   </a>
   <a href="增注唐策_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
