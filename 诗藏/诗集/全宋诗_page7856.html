<!DOCTYPE html>
<html>
<head>
    <meta charset="UTF-8">
    <title>全宋诗 - 第 7856 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 7856 页/共 11672 页</h1>
    <div class="content">    吕将军在守襄阳，十载襄阳铁脊梁。
    望断援兵无信息，声声骂杀贾平章。

汪元量　醉歌
    援兵不遣事堪哀，食肉权臣大不才。
    见说襄樊投拜了，千军万马过江来。

汪元量　醉歌
    淮襄州郡尽归降，鞞鼓喧天入古杭。
    国母已无心听政，书生空有泪成行。

汪元量　醉歌
    六宫宫女泪涟涟，事主谁知不尽年。
    太后传宣许降国，伯颜丞相到帘前。

汪元量　醉歌
    乱点连声杀六更，荧荧庭燎待天明。
    侍臣已写归降表，臣妾佥名谢道清。

汪元量　醉歌
    衣冠不改只如先，关会通行满市廛。
    北客南人成买卖，京师依旧使铜钱。

汪元量　醉歌
    北师要讨撒花银，官府行移逼市民。
    丞相伯颜犹有语，学中要拣秀才人。

汪元量　醉歌
    涌金门外雨晴初，多少红船上下趋。
    龙管凤笙无韵调，却挝战鼓下西湖。

汪元量　醉歌
    南苑西宫棘露芽，万年枝上乱啼鸦。
    北人环立阑干曲，手指红梅作杏花。

汪元量　醉歌
    伯颜丞相吕将军，收了江南不杀人。
    昨日太皇请茶饭，满朝朱紫尽降臣。

汪远猷　题昭明庙
    生为明哲没为神，一点英灵着处新。
    秋浦溪山最留意，法华禅定是前身。
    九州托庇阴功大，六字加封宠渥频。
    更有使君书事实，幽沉从此愈昭伸。

汪真　独居外寝偶薄寒侵体遂赋一律
    参差瓦上溥霜凝，酿得严寒渐渐增。
    布被多年浑似铁，石床连夜恰如冰。
    杯邀竹叶为兄弟，帐伴梅花作友朋。
    酒醒依然眠不得，揽衣重整对青灯。

汪真　及时行乐歌
    长安今日多英贤，裘马翩翩羡少年。
    勋高名勒凌烟阁，霓裳歌舞画堂前。
    君不见人生百年须旷达，莫负金樽赢白发。
    又不见对景逢场须尽欢，转眼光阴一指弹。
    春去春来人易老，今年花比去年好。
    等閒花下且豪吟，笑指乾坤凭潦倒。
    却看世上三万六千场，几人身赴蓬莱岛。
    蓬莱之岛在何方，莫将尘事萦怀抱。

汪真　题姑妇岩
    羡传姑妇死为神，化石真成不坏身。
    千载兀然岩口立，举头指点往来人。

汪真　题琴书清隐图
    高人清隐处，不尚满籯金。
    一曲閒千古，三冬惜寸阴。
    嘲风神鬼泣，操月凤凰吟。
    门外知音少，曾来立雪深。

汪真　輓送县令归葬四明
    桂籍青年压俊英，桥门卒业已成名。
    九章列秀铜章美，百里春风墨绶荣。
    德及桑麻犹有颂，梦遗琴鹤已无声。
    故乡归去长眠夜，芳草斜阳伴墓　-。

汪真　仙都
    万山高下擅清都，烟火四开总版图。
    白日梯人天上走，青莲载客水中浮。
    道超形妙称仙释，人尚耕桑见妇姑。
    干戈满路川原静，何物壶公更一壶。

汪真　忆父母
    屺岵登来步步悲，百年空有泪双垂。
    凄凄叶落秋风晓，ˉ　寂灯昏夜雨时。
    庭院每惊携杖履，羹墙长见画容仪。
    遥瞻槛外遗踪在，料得寻常只自知。

汪真　游姑妇岩
    玄武崖前启洞天，登登转望已超然。
    春工着地看如画，水籁到山听似弦。
    鸟驾高山呼饮酒，童衙平野舞秋千。
    自欣烟火仙都里，得意还来诗一篇。

汪真　中秋见月
    万里乾坤雨乍收，冰轮展出碧云头。
    蟾宫皎洁分明见，桂子婆娑黯里游。
    照我独成孤影客，忘形相占一天秋。
    长怀此夕风光好，不得袁安共泛舟。
</div>
    <div class="pagination">
<a href="全宋诗_page7855.html">上一页</a><span>...</span><a href="全宋诗_page7851.html">7851</a><a href="全宋诗_page7852.html">7852</a><a href="全宋诗_page7853.html">7853</a><a href="全宋诗_page7854.html">7854</a><a href="全宋诗_page7855.html">7855</a><span class="current-page">7856</span><a href="全宋诗_page7857.html">7857</a><a href="全宋诗_page7858.html">7858</a><a href="全宋诗_page7859.html">7859</a><a href="全宋诗_page7860.html">7860</a><a href="全宋诗_page7861.html">7861</a><span>...</span><a href="全宋诗_page7857.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
