<!DOCTYPE html>
<html>
<head>
    <meta charset="UTF-8">
    <title>御定历代赋汇 - 第 105 页/共 143 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代赋汇 - 第 105 页/共 143 页</h1>
    <div class="content">






　　御定歴代赋彚巻一百二十七
　　钦定四库全书
　　御定歴代赋彚巻一百二十八
　　鸟兽
　　凤凰赋　　　　　　　　　　【晋】桓　
　　伊羣物之百品各在类而有别惟羽族之殊诞独鸾皇之搆杰邈区防以超栖抚朝阳于丹穴备六徳以成晖奋藻翰之郁烈集昆峯而敛翼翔青云以遐越
　　凤赋　　　　　　　　　　　【晋】顾凯之
　　望太清以抗思诞仪凤之逸羣禀鹑火之灵曜资和气之烟煴允鸡喙而燕颔颈蛇蜿而龙文励归昌于汉阳发明徴乎圣君荷义蹑正鸡峙鸿前比翼交挥五光备宣兴八风而降时雨音中钟侓步则规矩朱冠赫以双翘灵质翽其髙举厯黄冠于招揺凌帝居之县圃
　　威凤赋　　　　　　　　　　　唐太宗
　　有一威凤憩翮朝阳晨逰紫雾夕饮霜资长风以举翰戾天衢而逺翔西翥则烟氛閟色东飞则日月腾光
　　化垂于北裔训羣鸟于南荒弭乱世而方降应明时而自彰俯翼云路归功本树仰乔枝而见猜俯脩条而抱蠧同林之侣俱嫉共榦之俦并忤无桓山之义情有炎州之凶度若巢苇而居安独懐危而履惧鸱鹗啸乎侧叶燕雀喧乎下枝慙已陋之至鄙害他贤之独竒或聚咮而交击乍分罗而见羁戢凌云之逸羽韬伟世之清仪遂乃蓄情宵影结志晨晖霜残绮翼露防红衣嗟忧患之易结叹矰缴之难违期毕命于一死本无情于再飞幸赖君子以依以持引此风云濯斯尘滓披防翳于叶下发光华于枝里仙翰屈而还舒灵音摧而复起盼八极以腾翥临九天而髙峙庶广徳于众禽非崇利于一已是以徘徊感徳顾慕懐贤凴明哲而祸散托英才而福延荅惠之情弥结报功之志方宣非知难而行易思令后以终前俾贤徳之流庆毕万叶而芳传
　　凤赋　　　　　　　　　　　【明】杨　慎
　　黄帝晨坐于扈阁降观于荣阿有鸟来巢命音交和乃召天老而问焉天老对曰西申之国丹穴之山爰有神鸟名为凤焉羽族三百六十以应周天天帝命此鸟以为羽族先其为状也鸿前而鳞后蛇颈而鱼尾鹳颡而鸳腮龙文而龟身燕额而鸡咮鹤植而鹿化首若防青戴仁也婴若白垩抱义也背若赤丹负礼也胷若石墨蕴智也足若赨黄履信也厥像有六厥苞有九六像维何头像天足像地日像在目月像在背翼像曰风尾像曰纬九苞维何口苞命眼合度耳聪达舌屈伸色光彩冠短朱距兑钩音激扬腹文户天为生食爰在积石其树名曰琼枝琦玗琅玕以为实琅玕之腴是曰离珠一人三头逓卧逓起以伺琅玕与琦玗子栖必朝阳髙冈之桐啄必紫脱苍筤之笠其饮有仪其食有质其和鸣也小音金大音鼓音如箫自歌翰如干自舞昏鸣曰固常旦明曰发明画鸣曰保章举鸣曰上翔集鸣曰归昌节节足足喈喈邕邕其音英英凄凄锵锵延颈奋翼五彩倍明举随八风气应时雨徊郁岛翔圃过昆仑轶底柱风穴暮宿弱水灌羽五彩精英九文鲜明乃先天离宫之畜南方鹑火之精览七徳律五音通天祉应地灵翥即文始来即嘉成惟凤为能天下有道得凤像之一则凤过而睨之得凤像之二则凤翔而企之得凤像之三则凤集而翽之得凤像之四则凤春秋防之得凤像之五则凤朝夕比之没身居之矣于是时也凤翩蹮帝竹而不惊留宿帝梧而不去吸昆丘之琅霜饮嵰山之紫露驯于宫邻为帝司晨扈于轸车以节路驱爰率其属朝嘲夜防露翥风翔千百为羣朝于明堂故曰凤防其翼鸷鸟防其爪而可扰神龙丧其角鸷兽防其距而可御咸若鸟兽而柔缓畴若草木而葳蕤苍鳞白驺可系而羁鸟巢鹊梁可俯而窥是以万方来朝四灵咸依也乃若刳胎剔神龙不逰覆巢防卵凤不翔留四灵之瑞告违则万物之庚不由矣帝于是始作咸池之乐张于洞庭之野有焱氏承而颂之曰凤凰秋秋其音若箫其翼若干有凤有皇乐帝之心于是风后从而赓之曰丹张辟雍鸧鸧相从八风回回凤凰喈喈力牧载而和之曰敕尔有瞽帅尔众工奏尔光颂肃肃邕邕无怠无凶帝曰昭乎哉天老之言也绿圗侍侧拜手而赞于帝曰臣闻缥青者曰鸾黅黄者曰鹓饶紫者曰鸑多白者曰鹄得凤体而分者也西有颁雀东有谏珂北有定甲南有锦驼鵕防飞光而映天绶鸡曳彩而骈罗窃凤形而似者也且羽嘉生蜚翼蜚翼生凤凰凤凰生鸾鸟鸾鸟生庶鸟庶鸟之变乃产妖鸟是曰羽虫之孽徳下衰则得其分徳又下衰则得其似徳极下衰则得其孽臣恐千百世之后澹见而甘闻诬天而矫神必求凤而弗能将歌舞羽孽而珍贶咎徴天无口孰分其然否神无喙孰折其伪真諴孚防何矫枉实多凤之瑞世仅见孽世则那帝曰逺乎哉緑圗之见也乃命伶伦断嶰谷之竹吹律写凤之音素女调三舌之簧炙笙象凤之翼史皇作斧扆绘凤之羽胡曹茧衣裳画凤之文又采飞龙氏之篆陈帝鸿氏之砚书之右书曰巾几铭圗之左圗为命帝騐
　　仪凤赋【有序　　　　　　　　晋】傅　咸
　　鹪鹩赋者广武张侯之所造也以其形微处卑物莫之害也而余以为物生则有害有害而能免所以贵乎才智也夫鹪鹩既无智足贵亦祸害未免免乎祸害者其唯仪凤也辞曰
　　仰天文以弥观兮览神象乎太清伊仪凤之诞育兮禀朱行之淳精故能体该众妙徳备五灵秽维尘之纷浊兮患俗网之易婴心眇眇其悠逺兮意飘飘以遐征翔寥廓以轻举兮凌清霄而絶形若乃龙飞九五时惟大明阐隆正道既和且平感圣化而来仪兮赞箫韶于九成随时宜以行蔵兮谅出处之有经岂以美而贾害兮固以徳而见荣旷千载而莫覩兮忽翻尔而来庭应龙至兮庶有感于斯诚而君子之是忽兮赋微物以申情虽绮靡之可翫兮悲志大之所营敢砥钝于末踪兮厠瓦砾于瑶琼
　　寒梧栖凤赋【以孤清夜　　　　唐月为韵】王　勃
　　凤兮凤兮来何所圗出应明主言栖髙梧梧则峄阳之珍木凤则丹穴之灵雏理符有契谁言则孤逰必有方哂南飞之惊鹊音能中吕嗟入夜之啼乌况其灵光萧散节物凄清疎叶半殒髙歌和鸣之鸟也将托其宿之人也焉知此情月照孤影风传暮声将振耀其五色似箫韶之九成九成则那率舞而下懐彼众防罔知淳化虽碧沼可饮更能适于醴泉虽琼林可栖复忆巡于竹榭念是欲往敢防昼夜茍安安而能迁我则思其不暇故当披拂寒梧翻然一发自此西序言投北阙若用之衔诏冀宣命于轩阶若使之逰池庶承恩于歳月可谓择木而俟处卜居而后歇岂徒比迹于四灵常栖栖而没没
　　鹤赋　　　　　　　　　　　【汉】路乔如
　　白鸟朱冠鼓翼池干举脩距而跃跃奋皓翅之翻翻宛脩颈而顾步啄沙碛而相欢岂防赤霄之上忽池籞而盘桓饮清流而不举食稻粱而未安故知野禽野性未脱笼樊赖吾王之广爱虽禽鸟兮抱恩方腾骧而鸣舞冯朱槛而为观
　　舞鹤赋　　　　　　　　　　【宋】鲍　昭
　　散幽经以騐物伟胎化之仙禽钟浮旷之藻质抱清迥之明心指蓬壶而翻翰望昆阆而扬音帀日域以回骛穷天步而髙寻践神区其既逺积灵祀而方多精含丹而星曜顶凝紫而烟华引圎吭之纤婉顿脩趾之洪姱叠霜毛而防影振玉羽而临霞朝戏于芝田夕饮乎瑶池厌江海而逰泽掩云罗而见羁去帝乡之岑寂归人寰之喧卑歳峥嵘而愁暮心惆怅而哀离于是穷隂杀节急景雕年凉沙振野箕风动天严严苦雾皎皎悲泉氷塞长河雪满羣山既而氛昏夜歇景物澄廓星翻汉回晓月将落感寒鸡之早晨怜霜鴈之违漠临惊风之萧条对流光之照灼唳清响于丹墀舞飞容于金阁始连轩以凤跄终宛转而龙跃踯躅徘徊振迅腾摧惊身蓬集矫翅云飞离纲别赴合绪相依将兴中止若往而归飒沓矜顾迁延迟暮逸翮后尘翺翥先路指防规翔临岐矩步态有遗妍貌无停趣奔机逗节角睐分形长扬缓骛并翼连声轻迹凌乱浮影交横众变繁姿参差洊宻烟交雾凝若无毛质风去雨还不可谈悉既散魂而荡目迷不知其所之忽星离而云罢整神容而自持仰天居之崇絶更惆怅以惊思当是时也燕姬色沮巴童心耻巾拂两停丸剑双止虽邯郸其敢伦岂阳阿之能拟入卫国而乗轩出吴都而倾市守驯养于千龄结长悲于万里
　　白鹤赋　　　　　　　　　　【魏】曺　植
　　嗟皓丽之素鸟兮含奇气之淑祥薄幽林以屏处兮防重影之余光狭单巢于弱条兮惧冲风之难当无沙棠之逸志兮欣六翮之不伤承邂逅之侥幸兮得接翼于鸾皇同毛衣之气类兮信休息之同行痛美防之中絶兮遘严灾而逢殃共太息而祗惧兮抑吞声而不扬伤本规之违忤怅离羣而独处恒窜伏以穷栖独哀鸣而戢羽冀大纲之难结得奋翅而逺逰聆雅琴之清韵记六翮之末流
　　鹤赋　　　　　　　　　　【晋】桓　
　　惟兹禽之受命谅诞生于悠邈擢髙距以自抗延脩颈以轩瞩分赪以发藻通太素其如玉纵眇飏于云裔岂四海之难局练妙气以遒化孰百年之易促税云驾于三山抃鸾皇于昆岳
　　鹤处鸡羣赋　　　　　　　【唐】皇甫湜
　　羣鸡兮喧卑独鹤兮超特何静之殊致顾仙凡之异徳今乃同处斯为失职恃轩昂之貌栖耻凿垣抱清迥之心饿羞争食恐沉于众何徳之孤志在寥廓迹依泥涂恋祥云于紫盖忆仙驭于清都处众而将齐一鹗离羣而每羡双鳬孰曰其微易散兹乃实繁有徒在识家而竞入悲得食而相呼忧心悄悄愠于羣小憩霓裳于永夜鲜玉羽于清晓思大湖之澡刷念秋汉之清矫湼而不淄素以为表寂寞清唳依违驯扰同李陵之入胡满目异类似屈原之在楚众人皆醉或振羽以将鸣或峩冠而瞪视嚣嚣烦耳纷纷扑地安知警露之质岂识凌云之意独立不惧诚则莫之与京硕大无朋所谓抜乎其萃何忧乎彼众我寡而患乎去同即异惨澹无色低徊不平困眼前之扰扰哀足下之营营动必以诚鄙度关之诈戒之在鬬非擅场之名谁恤大以舍小念彼浊而此清和而不同卑以自牧动忧违众居常慎独彼虽距似金形似木终羞与哙等为伍孰虑夫下交之渎是宜翔金穴集芝田冀松乔于碧落侣鸾凤于紫烟而乃忽齿陋质于阶下混庸众于君前惆怅非所昂蔵自贤顾彼鸡矣相羣若是多多益辨两两而比自谓鸟中之贤且具天下之美与之逰息甚可嗤鄙每戒比之匪人常耻独为君子时乎有在物不终否尔恶能凂我哉吾当一举千里
　　晴皋鹤唳赋【以警露清野髙　　唐飞唳天为韵】阙　名
　　迥野逺色寒空繁声眺莫媚于雨霁聆何长于鹤鸣孤飞而天宇澄旷独立而霜皋砥平对明景之逾秀遡晨风而自清炯尔体空泠然响逓疑磬发而佩揺若霜标而雪丽林鹇之皓色难比云鴈之清音罕继虽居下而在幽亦髙闻而逺唳或引或罢以逰以遨顾尘寰而不杂仰天路而飞髙懿夫秉心清迥禀质贞素偶影思侣矜容举步忘机遂性岂思宠于乗轩逺害全躯每劳心于警露聴闲兮易感声怨兮难度非陆氏之无闻想王生之可慕原其翔集圃腾鶱翠微睨蓬壶而易感冒江海而悬飞情慕必止心徂匪违或羣翔而反顾或孤赏而忘归厌仙府而举华亭思鸣皋而适緑野爰捧日以遐骛遂凌烟而独下晴皋曙兮邈矣静皓鹤鸣兮杳何永俄度曲于涧濑乍迷影于云景闻幽而音响清越观丽而羽仪闲整何霁野之无人独仙禽之虚警
　　叹二鹤赋　　　　　　　　　【宋】秦　观
　　广陵郡宅之圃有二鹤焉昂然如人处乎幽闲翅翮摧伤而弗能飞翻虽雄雌之相从常悒悒其鲜欢时引吭而哀唳若对客而永叹圃吏告余曰此紫微钱公之鹤也公熙宁时实守此邦心虚一而体道治清浄而防言既不耽乎豆觞又不嗜乎匏弦惟此二鹤与之周旋居则俯仰于賔掾之后出则飞鸣乎从之先故鹤之来也则知使君之将至鹤之往也则知使君之将还是时一郡之人好甚于姻敬愈于客如爱子之居家若宠臣之在国昼从乎风亭之濵夜栖乎月台之侧谓此幸之可常颇超揺而自得逮公之去于今防时人各有好鹤谁汝私具名物于有司鸡鹜易而侮之傍轩楹而防叱厯阶戺而遭麾惟主人之故客间一遇而嗟咨余闻而叹曰噫嘻有恃而生者失其所恃则悲彼有啄乎广莫之野饮于清泠之渊随林丘而止息顺风气而腾鶱一鸣九皋声闻于天若然者又岂卫侯之能好而支遁之可怜哉
　　二鹤赋【有序　　　　　　　　明】王世贞
　　尚书刑部省中有二鹤焉朱冠缟衣昂步接趾日食官廪优防长年然每一骧首云霄之翼嘹唳踯躅若有所恨慕者余悲其翮铩而不得飞嗉结而不能言也为短赋以达之其辞曰
　　予累曹牍而夕休兮步夷犹于周庑徴阳晞于木杪兮流光冉冉而不下万象閴其无值兮忽浮辉乎俪羽冠猩血之殷鲜兮衣阳和之纎缟状委蛇以相孙兮又彷徨而惭侣首低回其欲诉兮臆块结而不得语内专精而愁视兮桧柏荟蔚而窘武防翅翮之乆铩兮飘风接而求举贾忿志于胜决兮足离寻而顿处饥雀啾啾而罢啄兮翻羡余之托所何稻粱之见诱兮将徇口而捐心华池亘乎莽旷兮鸾凤拊翼而酬音芝禾郁其铺绣兮露若饴之芬甘朝奋翼于扶桑兮蓬莱逮乎夕淹岂六合之为局兮天地舒而是耽寄薄命于一秣兮感恩顾乎非亲鳬鹥迫狎而称类兮鸿鹄下窥而见寻愧灵根之赐钟兮夕悲鸣而不可禁
　　双鹤赋　　　　　　　　　　【明】朱静庵
　　惟仙禽之髙洁禀玉雪之贞姿翔昆仑之琪树啄圃之灵芝若遨逰于碧落同沐浴乎天池与鸾凤而为侣矧燕雀之敢窥何虞人之见获遂羁络于轩墀防主人之过爱聊隠迹而栖迟故其呼之则应抚之即驯山鸡杂处野鹜为伦志昂蔵而独立情偃蹇而弗伸若夫春雨初晴花隂满庭临风振羽向日梳翎或翩蹮而对舞或夭矫而同行望故巢之脩阻徒奋迅而长鸣既而白露初降金风始髙丹顶皎洁裳飘萧发清唳于永夜彻遗响于九皋感游子之踯躅使迁客之无聊尔乃安于栖息饮啄适宜受乗轩之宠渥释笼槛之羁縻愧微躯之菲薄承眷顾之恩私感厚德之未报徒驰情而在兹永充君之玩好誓毕世而不违
　　疗鹤赋【有序　　　　　　　　明】汤显祖
　　大司徒王公北海乐亭人也圣亦如愚贵能存贱頫闻浮誉先移长者之车仰谢光尘即倒王公之屣见其公子本蓝田之玉艳示以著述兼册府之璆缀披读其中有疗鹤一记司徒公从御史迁大理时也途遘被创之鹤哀鸣马首轩而疗之长翼盈肌终不复去表君子之流慈伟仙禽之善托抽笔敬赋
　　夫何一皓丽之仙禽兮孕海隅之奇气鼓壶峤之清夷表赪而间藻逞丹素以明姿趾象虬而振歩形亚凤以扬仪吐奇声而嘐彻驾云踪其委蛇薄幽林而不处飏平圃以髙睨岂垂吭于贵粒将毻毳于昆池祟红闲之离缴礛玉态以披离至乃华表摧云兰岩堕雪膺散紫胎之毛臆染搜戎之血月羽全亏霜翎乍折落万仭以遥惊逗千翎而横絶歘桂籍之来游会蒲且之见掇遂乃延颈伏地长鸣振天向流风而若诉庶归仁兮自全厥有碣石真仙孤竹名贤俪宝慈于柱史迈种德之庭坚霁霜棱于绣斧吹暖律于卢船在云屯而叩拯逅震解以流蠲公府之骢且止神皋之禽可怜遂乃驻此逰龙收其病鹤类秦树之惊乌似雕陵之感鹊纵置文园留陪金阁拟儁格以难摅迟諠寰而眷托谢冲天之骐骥就投人之燕雀闵其半死半生借以一丘一壑饮以流丹之泉傅以良金之药俯仰颐神行逰顾乐弱骨重坚殷防再合嬉同神王之翚怖异禅林之鸽戏葳蕤之琐墀对氋氃之华榻尔乃素月蟾流清风萤乱绣箔催蛩关河别鴈滴涂露以凉年耿微霜而夜半单只谁俦逍遥无患聴逺唳于层霄耸素心于遥汉至若西北十五东南二八霞肆羣翔云天永戛或取仙人之箭或寄西王之札动清叫于圜方寄奔想乎坱圠岂疎肉之难飞讵浅毳其如铩低昂欲翥徘徊至曙忆虞人于藻田奉君子于兰署非恋目以余羇实秉心之维恕念酬环其莫展欲啣珠而未去宁希淇上之轩未羡缑山之御愿终恵于阶屏永毕生兮容豫
　　去鹤来归赋【有序　　　　　　明】刘　凤
　　季朗云有斯篇索未得因以命藻夫予之不逮夫人知之而复此缀不防燕石郑璞乎贵相见情耳
　　夫何灵禽之逸翰兮超一举而千里絶骛以聊骋兮倏眒周夫蒙汜运天池之浩荡以刷羽兮逍遥放乎六漠而焉止意逾溢而不返兮亦滔宕以自姼局榛楛之兮不越寻丈而狎人嗛粱稷而惮逺徙兮故迩以踆踆伟斯鸟之为介倪兮孰灌垤而可驯廆得号为鹤兮廓独矫翰而髙憩离青丘之长隰兮茈傂纷溶而来萃下轩墀之郁律兮步从容拔霅而薄睨引清吭以徐啭兮声续絶跻踬之漻悷夫既俛翼而甘豢兮蹩躠聊且似乎近昵顝鞿羁之仰绁兮谅焉所眷而不掣顾影以蹮蹮兮践铺首而排玉户戏且啄而味加兮盘逸而若有怙笼鶠鹥以扰畜兮时玩防夫皎姿而自舞绮皜皎之夺视兮貌安佚而不惊郁何都以采眊兮奋脩骹之利轻内凴噫之有快兮忽回思于汉防怅幡纚之铩羽兮防弁飞之未能掩翼癹骫试腾翥兮□防防之辽举烂熳逺迁以抗絶兮□迳逝而弃去恣逰遨以舒息兮噭噭哀鸣而求侣橶□之凌轶兮牢落北纮以遥抒呖登闳而乗骇飇兮偭送逸而无处所既抟抟之遐迈兮眷畴昔之见珍衔哀思之不防兮邈殊类而相亲望主人之池籞兮耽旁睐而改运防竦体而欲下兮跃自卬以就旋嗷嗷胡宵唳之切兮翲丰茸之秀领宿得托于唐中兮亶遥噱夫瀴溟凄幔惟之俨张兮惕翛翛而犹警集复归之依止兮进自翳而延颈俽欲陈之去不辞兮翓差差而更整翘翘气之厉激兮终能轸乎恩幸愿尽心之无巳兮岂背去之为左右感而色动兮嘉贞禽之有耿钟族性之不易兮矜志介之可想惟羇寡之长吟兮感简斥而悲慷何党人之二三兮离逖纷而无象案去就之不经兮应发寤之惘惘鸟择木之自初兮然中道而或爽聊浪空庭之储与兮哀林皋之逸响冰塞川之礚礚兮广途汹汹而方梗霜露交下而晨严兮飞絶迹之影静将欲还之不可兮徒坎傺纒緜于故郢遡物类之何知兮犹识所养而愿请
　　大赋【有序　　　　　　　　唐】李　白
　　余昔于江陵见天台司马子微谓余有仙风道骨可与神逰八极之表因着大遇希有鸟赋以自广此赋已传于世徃往人间见之悔其少作未穷宏达之防中年弃之及读晋书覩阮宣子大赞鄙心陋之遂更记忆多将旧本不同今复存于集岂敢传诸作者庻可示之子弟而已其辞曰
　　南华老仙发天机于漆园吐峥嵘之髙论开浩荡之奇言徴至怪于齐谐谈北溟之有鱼吾不知几千里其名曰鲲化成大质凝胚浑脱鬐鬛于海岛张广翅于天门刷渤澥之春流晞扶桑之朝暾燀赫乎宇宙凴陵乎昆仑一鼓一舞烟朦沙昏五岳为之震荡百川为之崩奔尔乃蹶厚地掲太清亘层霄突重溟激三千以崛起抟九万而迅征背嶪太山之崔巍翼举垂云之纵横左回右旋倏隂忽明歴汗漫以夭矫排阊阖之峥嵘簸鸿蒙扇雷霆斗转而天动山揺而海倾怒无所搏雄无所争固可想象其势髣髴其形若乃足萦虹蜺目耀日月连轩沓拖挥霍翕忽喷气则六合生云洒毛则千里飞雪邈彼北荒将穷南圗运逸翰以傍击鼓奔飚而长驱烛龙衔光以照影列缺施鞭而启涂块视三山杯观五湖其动也神应其行也道俱任公见之而罢钓有穷不敢以弯弧莫不投竿失镞仰之长吁尔其雄姿壮观映背河汉上摩苍苍下覆漫漫盘古开天而直视羲和倚日以傍叹缤纷乎八荒之间隠映乎四海之半当胸臆之掩昼若混茫之未判忽腾覆以回转则霞廓而雾散然后六月一息至于海湄欻翳景以横榰逆髙天而下垂憩乎泱漭之野入乎汪湟之池猛势所射余风所吹溟涨沸渭岩峦纷披天吴为之怵栗海若为之躨跜巨鼇冠山而却走长鲸腾海而下驰缩殻挫鬛莫之敢窥吾亦不测其神怪而若此盖乃造化之所为岂比夫蓬莱之黄鹤夸金衣与菊裳耻苍梧之凤耀防质与锦章既服御于灵仙亦驯扰于池隍精卫殷勤于衔木鶢鶋悲愁乎荐觞天鸡警晓于蟠桃踆乌晣曜于太阳不旷荡而纵适何拘挛而守常未若兹鹏之逍遥无厥类乎比方不矜大而暴猛每顺时而行蔵参根以比夀饮元气以为浆戏旸谷而徘徊凴炎洲而抑扬俄而希有鸟见而谓之曰伟哉乎若此之乐也吾左翼掩乎东极右翼蔽乎西荒跨蹑地络周旋天纲以恍惚为巢以虚无为场我呼尔逰尔呼我翔于是大许之欣然相随此二禽巳登于寥廓而斥鷃之辈空见笑于藩篱
　　鹍化为赋　　　　　　　　【唐】髙　迈
　　北溟有鱼其名曰鲲横海底隘龙门眼睔睔而明月不没口呀呀而脩航欲吞一朝乗隂阳之运遇造化之主脱我鬐鬛生我翅羽背山横而压海嵯峩足山立而偃波掲防张皇闻见卓荦今古过鲁门者累百曾莫敢覩来条支者成羣又何足数既负此特达壮心亦有取也若乃张垂天激洪涟海若簸其后阳侯腾其前汹如也皓如也蛟螭为之悚怖洲岛为之崩骞如此上未上之间邈矣三千接海运抟风便飞亷倏而走羊角忽而转勃如也蓬如也云溟为之光掩山泽为之色变如此髙未髙之间腾夫九万足踏元气背摩太清指天池以遥集按髙衢而迅征时与运并道与时行遗夭阏之类放逍遥之情如此自一日亘千歳隂数与阳数际乃下夫南溟之裔呜呼谁无借便之事九万三千故非常情之所希冀谁无回翔之圗一翥六月故岂常情之所觊觎由此言之则凤凰上击诚未得其锱铢鸿鹄一举适可动其卢胡况鹪鹩之辈斥鷃之徒易安易给其足其居须臾之间腾掷无数龌龊之内翩翻有余伊小大之相纪谅在人而亦尔凌云词赋满腹经史婆娑独得肮脏自是不大遇不大起谓斯言之无徴试假借乎风水看一动一息凡歴天机千万里
　　孔雀赋　　　　　　　　　　【魏】钟　防
　　有炎方之伟鸟感灵和而来仪禀丽精以挺质生丹穴之南垂戴翠毛以表弁垂緑蕤之森纚裁脩尾之翘翘若顺风而扬麾五色防注华羽参差鳞交绮错文藻陆离丹口金辅目素规或舒翼轩峙奋迅洪姿或蹀足踟蹰鸣啸郁咿
　　孔雀赋【有序　　　　　　　　魏】杨　修
　　魏王园中有孔雀乆在沼与众鸟同列其初至也甚见奇伟而今行者莫眡临淄侯感世人之待士亦咸如此故兴志而作赋并见命及遂作赋曰
　　有南夏之孔雀同号称于火精寓鹑墟以挺体含正阳之淑灵首戴冠以饰貌爰龟背而鸾颈徐轩翥以俛仰动止步而有程
　　孔雀赋【有序　　　　　　　　宋】林希逸
　　夫离合聚散悲欢怨怼之情非必含灵而具识者有之物亦与有焉而懐怅恨以相感者又非必有族类俦侣者也物亦我我亦物也奈何哉其相物也余往时读鹦鹉赋戚然有得于余心及今而见斯雀也形神意趣髙懐逺慕怅然有异于常日故采其情而为之赋以解之其辞曰
　　猗珍禽之何来粲五色之华郁擢双骹于空庭乃防首而彳亍角蓬松以特起尾纷葩而欲秃循阶除以数步咮屡俛而不啄闯长径之迢遥目四顾而疑愕虽樊笼之乍解不振迅而萧索长引吭以不鸣类欲诉于寥漠于是仆本恨人壮懐易感对斯禽而眙讶情遽集于所览谅中心之有违乃凴拊而问讯谓口噤以莫言请臆对而神应托嘿以倾聴爰舒写于篇咏尔其产遐陬毓下土间洪涛越重阻三代唐虞此何处所更秦歴汉侈意宕心珠崖拓郡儋象桂林重译累堠逺极天南索王府之琛贡遂徴及于鱼禽惟斯名之一出乃委祸而至今嗟彼巧匠胡为肆情分雌雄而入画合姚魏以为屏曾顔色之足乃晃耀乎丹青胡髠鬝亦以名经侏离乃效予声又有伶人乐工夸训虫蚁对华筵之嗢噱呈薄技而披靡扬青秋值翠尾腾觚爵以为欢在予心而良耻于是公子王孙贪奇好异闻佳名而竞喜挥金帛以罗致嗟进献之有时奈斯求之无已惟蛮惟徭以货以市尔乃縁巉岩而为弋冠云日以张罝连柯结蔓以为储胥茍一目之所暨昭碧落其焉如离俦失侣絶母弃雏怆哀鸣而谁念竟快意于锥刀之余于是委命归穷飘流万里闭以雕笼饲以粟米宁一饱之足谋怅吾生之巳矣眷炎路以长懐感寒燠之殊气嗟俦匹其奈何痛天属之睽异虽五客之相从亦南北之殊类遇物感时相顾垂泪量陋质之郁臊岂鳬鴈之同味名虽载于陶仙曰方家之所弃何品别于咸凉又见録乎蔵器曾祸福之由生恨不效雄鸡之断尾且其岭岫崎崟林薄防宻山风海涛昼夜豗击动扤乎林根濆沬乎崇壁山妖木魅闪尸于其巅猿鼯防嘂啸于其侧尔乃朝飞暮翔羣聚卵息求偶命子节节足足纵流落而依人亦羽衣之仙客是余固不厌于危苦而无乐于闲逸也若夫芝栭藻井之华雕朱镂碧之饰触之而惊盼之而惕物固有所宜情固有所适矧才能之何奇敢无效而素食长缔思以展转愈懐慕乎畴昔情靡乡而不凄况今夕之何夕陈情未既戛尔长鸣有懐余思尚托歌声歌曰寒月惨兮云愁叶窣窣兮虫啾啾故乡何许兮淹此留惟圣贤之羇寄兮哲智拘囚何微禽之足迷兮于天道而诟尤良委情以若命兮奈何乎休
　　孔雀赋【有序　　　　　　　　明】贝　翱
　　世传孔雀当已午时则振翎舒尾若拜舞状以为朝凤凰为百鸟之王故曰孔雀朝王洪武二十有一年春予奉教获覩于东圃凡歴二时而后止因叹夫羽毛之族犹知有尊上之诚其去凡禽逺矣或者乃谓闻笙歌弦管则舞此谬语也故为之赋其辞曰
　　钜海之南厥生奇禽离精火徳凤首鸾衿翘翘脩尾团翠错金朝饮荔支之浦夕息桄榔之林蔽芳薄兮戏清隂濯涟漪兮履嵚崟顾形影兮矜惜恒自托于髙深则有虞人见知弋者就获逺近耸观称文之特乃饰以雕笼荐以玉食逾海陟峤而进乎王国于是君王悦之贮之兔苑文杏为巢木兰为揵纵逰芝田徃来蕙畹厮迹金涂结情翠幰衔惠靡报蕴奇思展尔乃融风应律春日载阳百禽流音杂卉含芳当丽日之中天乃奋尾而舒张翠髻髙耸彩翼旁障金碧熠燿绮缬炜煌乍若槊眊之齐举复似重麾之再扬晃兮寳屏植于金殿烂兮翠衾陈于象牀参差兮扇列乎二十有四的皪兮钗骈乎十二其行锦绶不足以为饰华虫不足以为章鹬羽不足以为冠隼尾不足以为裳乍低乍昂将翱将翔或抃或伏济济跄跄既徘徊而中伫复旋拱乎四方讵昡曜于一时盖致礼于君王何世俗之淫僻乃谓有感于笙簧然后徐敛徐步去华就素侍御兴嗟君王留顾盖歴二时乃复于故乱曰枭不仁兮鸷不徳鹤好仙兮鹇好逸鸡司晨兮有时忒鹭之洁兮鱼之贼又曰鹦能言兮招鹘拳鸾善舞兮伤自怜鸑鷟一鸣兮逾千年鹍髙飞兮碍九天噫此羽族之伙兮羌或短而或长求忠君而尊上兮咸不若孔雀之朝王
　　孔雀赋【有序　　　　　　　　明】张治道
　　嘉靖庚子余逰藩府见孔雀四一雄三雌佳丽闲雅珍奇可爱西北之人不识此鸟偶一见之目耀神悚众賔欢赏余亦叹羡感异惊奇触情动兴惜王不授简才阻即席归为之赋以遗同好辞曰
　　值峥嵘之歳暮逰佳丽之仙洲见南方之奇鸟立浦屿之清幽性驯雅而弗惊色儵爚而寡俦禀金火以成形占文章之孔修怒则危冠闲则舒体尾屡变而如云貌恂恭而有礼虽寳爱之周身实珍奇之在尾金闪灼而浮光翠缤纷而极斐步款移于幽木舞按节而迤逦屡却顾而自矜每含情而独喜见服防而生嗔疾文章之夺已时晦隂以蔵形遇朝阳而刷羽气纠纠而射人声鷕鷕而逐侣离炎方而更珍非江北而为枳遂飞鸣于华林资饮啄于蓬芑信音影而懐生何伉俪之相比固中礼之足称亦明恵之可嘉虽鹦鹉之能言何灵表之堪夸用君子之利登虚虞人之网罗金翠之无色锋刄之暗加止则敛云飞则散霞鶱扬乱目丹彩夺花虽嬉逰于宫阙终懐想乎云霄望旧乡而延伫处异域而兴嗟逺故山之羣匹懐岭表之珍池类南冠之楚囚魂怔怦而奈何方其始也千金勿惜购自南邦致不单来到必叠双跋山超海逾岭越江鸟尊人贱地逺威降期一毛之不损庶千金之可偿保一二于千百谨存没于毫芒恐风土之弗宜虑寒暑之相妨经年歳而始至岂日月之可将载南海之淑质供北人之奇观覩闺阁之丽区美台榭之雕阑卢龟玉之毁椟托微命于从官若乃绮筵初秩佳賔咸涖罢丝竹之孔欢命雅观于禽类尔乃整步肃容扬尾戢翅襄首蹻足斜盼流视意象如思动止无忌举喙昂眉似陈其意我生何地兮我处何乡恨不如鸿鹄一举兮万里翱翔华屋非不可以娱乐兮奈离恨之钻肠抱幽衷以徙倚歴信美而傍徨虽极人之观美徒增已之悲伤既来路之弗知又云天之渺茫不假容而强顔将何虑而何思断懐土之素心忘异域之流离身鹤鳬而为羣心鸾凰而作比不矜巳以为髙每降志而自卑终恵养以毕命愿委身而承怡庶无入而不得类达人之随时













　　御定歴代赋彚巻一百二十八
　　钦定四库全书
　　御定歴代赋彚巻一百二十九
　　鸟兽
　　燕赋　　　　　　　　　　　【晋】卢　诰
　　爰集崇防依于其荣布窠巢之列列孕子鷇之嘤嘤铨先后而均哺迈尸鸠之能争于是族类偕长雄雌俱逝颉颃水湄下上云际嘲哳间关倏忽潎来如隼击去苦鳬跇斗建午而子指日在戊而后憩
　　燕赋【有序　　　　　　　　　晋】傅　咸
　　有言燕今年巢在此明歳故复来者其将逝剪爪识之其后果至焉
　　燕燕于飞差池其羽何诗人之是兴信进止之有序秋背隂以龙潜春晞阳而凤举随时宜以行蔵似君子之出处恶焚巢之凶丑患林野之多阻谅鸟兽之难羣非斯人而谁与惟里仁之为美托君子之堂宇逮来春而复旋意眷眷而懐旧一委身乃无余岂改适而更赴
　　鸟赋　　　　　　　　　　【晋】夏侯湛
　　观羽族之羣类美鸟之翔集顺隂阳以出处随寒暑而逰蛰擢翾翾之丽容挥连翩之翼挺参差之脩尾发缁素之鲜色及至大火西景商风吹衣遂匿形于深穴敛六翮而不飞含静泊以充肌噏至和之精粹澹恬心以去欲故保生而不匮虞众物之为害独弃林而凭人不惊畏以自疎永归驯而附亲有受祥而皇只故遗卵而生殷惟帝皇之嘉美置髙禖以表神类鸾皇之知徳象君子之安仁尔乃衔泥构巢营居傅桷积一喙而不已终累泥而成屋拾柔草以自借采懦毛以为蓐吐清惠之泠音永吟鸣而自足
　　燕巢赋【以平入空　　　　　　唐栖为韵】樊　晦
　　凤凰集于梧桐鹪鹩巢于枳棘俱顺时以适理尽摄生以自得岂如雕梁祺燕葺髙巢以安息既开珧户逐仙羽以长生或在玉筐驯主人而含识质有禀于造妙无方兮何极颉颃金屋差池翠宫御泥绕栋度势巡空怜绮之华影爱罗幌之春风得地相贺分飞就功广狭殊轨规模不同散彩彬斑攅文潗防叠轻蕊而矜暖布重泥而讶湿迹似连珠形如聚粒霁光分晓出虚窦以双飞微隂合暝舞低檐而并入我室既真虚白自生逼之不惧抚之不惊故鸟鹊可循而窥也龟鳞协瑞于太平余所以触物而作兴惟燕雀之一鸣
　　秋燕辞巢赋【以秋令去　　　　唐急为韵】侯　喜
　　汉落叶兮火星西流白露降兮万物知秋嘉此燕之有感将辞巢兮命俦命俦兮焉求应节兮周旋去此集彼正为良谋经北户以一息度南轩而乆留乆留伊何我翼新整虽华屋之可恋怯髙巢之夜冷得不上下其音翩翻其影射白日之淹留令人之光景乗秋而发且有便于风髙养羽既成亦可知其路永况夫将适之所必能安据纵眷乎此巢可居固难以乆而不去克有攸往足观来誉杀气成秋晴光满曙当是美景此焉鶱翥遂乃横絶阶墀逺谋原隰事必谋始翔而不集空长而矫翼弥髙日暮而连飞转急同发者或有不进后来者莫能相及巢兮徒有思其所葺
　　诮沙燕赋【有序　　　　　　　明】顾　璘
　　河朔之野川厓壁起有鸟曰沙燕穴居鷇化以陋见全厥类日伙人舟过惊则飞噪凴怒余与八厓子恶其骄也并作赋诮焉
　　嗤彼沙燕翾翾川湄不巢而穴托体何卑族类冗琐毛羽防褷大不盈握弱弥自持象恧玉钗栖惴华榱祥乖卵贵失乌衣堁块墐户防壌资饥朗日弗照清风鲜吹童稚攸害蹂轹横施莫假矰缴矧乎网罝呜呼是淫噪而杂处恶湿而居下者耶是獭以为鱼鸢以为鼠者耶是泥啄而风举者耶是旅獖羊以为厉薮者耶羽不饰旌旄肉不登鼎俎狡伏而恶寒躁动而附暑譬之人伦穿窬是伍请付之鬵釜
</div>
    <div class="pagination">
<a href="御定历代赋汇_page104.html">上一页</a><span>...</span><a href="御定历代赋汇_page100.html">100</a><a href="御定历代赋汇_page101.html">101</a><a href="御定历代赋汇_page102.html">102</a><a href="御定历代赋汇_page103.html">103</a><a href="御定历代赋汇_page104.html">104</a><span class="current-page">105</span><a href="御定历代赋汇_page106.html">106</a><a href="御定历代赋汇_page107.html">107</a><a href="御定历代赋汇_page108.html">108</a><a href="御定历代赋汇_page109.html">109</a><a href="御定历代赋汇_page110.html">110</a><span>...</span><a href="御定历代赋汇_page106.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
