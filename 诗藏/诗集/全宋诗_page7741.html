<!DOCTYPE html>
<html>
<head>
    <meta charset="UTF-8">
    <title>全宋诗 - 第 7741 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 7741 页/共 11672 页</h1>
    <div class="content">    灵丹养就出神炉，慧剑飞腾超月窟。
    且无俗事更关心，一段光明耀古今。
    声迹超腾青嶂外，影形飞入白云深。
    脚跟不点红尘起，指甲时挑碧玉琴。
    莫道神仙无实语，世间几个是知音。

唐士耻　古意
    天公与世人，幽明分悬隔。
    无口难得言，欲言但以臆。
    以臆或未喻，寄之夜檐滴。
    恳款语世人，世人还不识。

唐士耻　癸酉昩江鹿鸣燕和罗守
    伦魁玉季乐群英，更有新醅属步兵。
    饫勉茂才争贾勇，尽从击楫不留行。
    共酬露冕吹铙意，好近毡书淡墨荣。
    北海清樽今劝驾，梦回池草倍知名。

唐士耻　寄题蠲流亭
    乌伤仇览仙，一弓扁蠲流。
    清流从谁蠲，濁流石之幽。
    石之幽定可，齿齿翻成忧。
    君看得失珠，象罔无全牛。

唐士耻　郊进退律赋水乡三实
    根莇七竅倍玲珑，产尔亭亭曲渚风。
    勇退霞衣香故在，骈生玉子味仍钟。
    人言太华标奇种，藕大如船想碧蓬。
    何待非常夸世俗，只今盘露已能穠。

唐士耻　郊进退律赋水乡三实
    冰雪胸怀七泽姿，纤纤舞袖学双飞。
    袢襟应念人间世，灌顶何如山上芝。
    荷叶巧偷鹦鹉背，莼丝密缀燕雏衣。
    回塘相伴薰风里，争看舉脂黛绿施。

唐士耻　郊进退律赋水乡三实
    明珠久合蚌中生，何事鸿头亦炳灵。
    襟护重重殊袭复，星分颗颗倍晶明。
    一车奇谤嗟成误，十斛平量换合成。
    珍重樱桃樊素口，致渠磊落更歌声。

唐士耻　两溪
    矧今两溪间，溪间足风物。
    水清石泚泚，林横山兀兀。
    春日鸣仓庚，夏夜风月清。
    秋畆金颖秀，冬洲暮雪平。
    比为二皇所旁薄，赤松屹立羊纵横。
    叱石而兴真戯耳，可羡人家好弟兄。
    西则三洞足仙灵，奇哉石穴声铿铿。
    瀑泉喷写资照耀，俨如冰蚕之所成。
    夕阳斜带九华度，何愧芙蓉峥且嵘。
    鼎湖遥望在其东，翠气郁郁初日争。
    或资登览逸杖屦，或供睇望烦留情。
    山川如此足所产，所产足以冠群英。
    圣明常重育才地，遴选鸿儒为博士。
    傥膺是选真出群，礼乐诗书四不悖。
    有如孔门来不拒，迪以至理滋无外。
    将见吴邦如鲁国，鲁多君子非虚伪。
    我公未期年，弦歌溢民编。
    论其淑吾邦，不为淹巨贤。
    旦夕会诏至，四大岂在边。

唐士耻　六月望日月堂老禅示仆众偈随喜愧甚
    江月主人清冰壶，以月名堂月不如。
    门前船泊五湖客，两眼历照心与俱。
    我来追凉暑云徂，牛腰大轴开我愚。
    万口一辞赞叹月，还赞堂中老苾刍。
    归涂昏鸦夜气作，东方拥出玉蟾车。
    月堂著语何可已，金屑落眼成嗟吁。

唐士耻　绿槐阴
    槐阴似尼父，轶轨追前踪。
    绝尘非学步，所产夐无双。
    今此于越东，钟孕亦鸿庞。
    朼来于越西，掌教开群迷。
    群迷於今正有赖，肯使玉佩从他之。
    昔人种槐根细细，坐阅日月蝉已栖。
    历聘辙环嗟不遇，岂若今日廊庙归。
    要俾六经日益明，俗还唐虞熙又熙。
    槐阴虽异道则一，彼不见用吾登跻。
    宇宙虽云宏且邈，理焉所在成均齐。
    槐阴槐阴异今昔，一则不用一明陟。
    道在六经道固存，道出六经道还得。
    洪哉尼父怀此道，今日谁知归探讨。
    探讨既力道不殊，三都遂隳陈常讨。
    天骄立可倾，神州立可清。
    一祖八宗地，教化登升平。
    先生为黄发，自可七六经。

唐士耻　毛文子遣赠萼绿华
    飞仙姑射不通墨，更倚晴空瑟瑟云。
    从此樱唇倍寻俗，唯须么凤粲成群。

唐士耻　上余倅生辰唐律十章
    暂握侯章乘五马，马头秋色转分明。
    麻源起应精纯祷，一雨增添玉宇清。

唐士耻　上余倅生辰唐律十章
    此事人惟归厚德，那知天意个中明。
</div>
    <div class="pagination">
<a href="全宋诗_page7740.html">上一页</a><span>...</span><a href="全宋诗_page7736.html">7736</a><a href="全宋诗_page7737.html">7737</a><a href="全宋诗_page7738.html">7738</a><a href="全宋诗_page7739.html">7739</a><a href="全宋诗_page7740.html">7740</a><span class="current-page">7741</span><a href="全宋诗_page7742.html">7742</a><a href="全宋诗_page7743.html">7743</a><a href="全宋诗_page7744.html">7744</a><a href="全宋诗_page7745.html">7745</a><a href="全宋诗_page7746.html">7746</a><span>...</span><a href="全宋诗_page7742.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
