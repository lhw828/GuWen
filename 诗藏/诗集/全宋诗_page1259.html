<!DOCTYPE html>
<html>
<head>
    <meta charset="UTF-8">
    <title>全宋诗 - 第 1259 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 1259 页/共 11672 页</h1>
    <div class="content">    繁会兮竿笙，灵连蜷兮须摇。

崔敦礼　楚州庞庙迎享送神辞
    君之去兮朱宫，乘飞云兮御回风。
    贝阙兮丰敞，金台郁兮穹隆。
    珠胎兮炫耀，周玉树兮青葱。
    天琛兮水碧，众玉萃兮玲珑。
    良辰兮高燕，命冯夷兮展舞。
    鸣{龠虎}兮海童，群仙兮良待。
    君肯临兮尚舂容，君不我留兮我心忡忡。
    眇清思兮眑眑，惠我民兮盍终。

崔敦礼　次陆倅韵三首
    欲将从事到青州，酩酊乡中便可侯。
    此乐正须君领略，疏狂还许我追游。
    一年好处都能几，四序难并去莫留。
    痛饮且图连夜醉，清欢何必锦缠头。

崔敦礼　次陆倅韵三首
    暖烟和气满西州，载酒当轻万户侯。
    官事水知何日了，风光宜及早春游。
    簿书丛里偷閒去，景物妍时到处留。
    莫被虚名苦拘束，野梅官柳暗江头。

崔敦礼　次陆倅韵三首
    文章光艳压苏州，照乘何劳诧魏侯。
    鸠杖欲寻江左胜，鸥盟相约社中游。
    囊空自喜陶朱得，诗拙还因杜集留。
    把玩日吟心似醉，定须论月废梳头。

崔敦礼　次韵孙抚干二首
    疏狂自许次公醒，冷淡无劳沸玉笙。
    满屋文章天下乐，多情灯炎夜深明。
    交情问我何清苦，世路愁人已饱更。
    好趁东风动行色，濑阳烟雨趣春耕。

崔敦礼　次韵孙抚干二首
    绕几黄云爇水沉，得诗閒读契余心。
    文章叔夜广陵散，句法武侯梁甫吟。
    且喜空囊收赵璧，不惭击壤混唐音。
    请君便入鸥鸣社，饭颗相从始自今。

崔敦礼　次韵张伯子饷柑
    儒官窗户寒，恇怯日出光。
    独冷不可耐，大杓倾鹅黄。
    洞庭隔烟波，忽惊风露香。
    开门问谁与，知君念荒凉。
    芳包照盘新，硬句摩天杨。
    山中千头奴，丹黄丽秋阳。
    骚人巧采摘，灿灿简册方。
    君诗追古作，语壮韵转强。
    属和郢中人，凋零不成行。
    临风咏玉台。噀雾开蜜房。
    殷勤此珍馈，玩味丑莫当。
    但酌潘公醽，一举累十觞。

崔敦礼　大阅回马口号
    前驱小队立元戎，一点台星喜气浓。
    凯奏归来铃阁静，精神端已折遐冲。

崔敦礼　殿庐纪怀敬用右史舍人韵
    官柳阴阴密着行，飞黄黄鸟忽成双。
    身沾仙露香犹在，眼饱珍羞赐即扛。
    酒量不多容我醒，诗魔无奈得君降。
    官閒睡足春风幕，红日三竿看上窗。

崔敦礼　丁亥岁予留建康梦登大桥仰视霄汉有金书阁字北斗落落布列其侧昨夕
    秘宇涵风寒{氵念}{氵念}，虚廊侵月静冥冥。
    宝章玉庭神深地，应想谁何会百灵。

崔敦礼　丁亥岁予留建康梦登大桥仰视霄汉有金书阁字北斗落落布列其侧昨夕
    青冥风露飞檐外，黄道星辰企翼边。
    独倚梧阴心自省，十年清梦故依然。

崔敦礼　东壩
    前夜湖山月，今朝濑水船。
    飘零良自苦。浩荡有谁怜。
    云合前村雨，风收别浦烟。
    乘凉趣归櫂，咫尺是金渊。

崔敦礼　东宫寿章
    少阳腾耀毓青宫，玉裕渊冲穆瞓容。
    主鬯克承宸极重，问安勤致寝门恭。
    温文齿胄全三善，晖润登歌备四重。
    幼海光浮天序永，珠源衮衮日朝宗。

崔敦礼　东宫寿章
    吹铜和气集佳祥，郁郁葱葱震色苍。
    山岳东明开宝禁，星辰南极注瑶觞。
    龙楼照日浮秋晓，象辂朝天馥御香。
    分土莫陪班贺末，咏歌惟祝寿无疆。

崔敦礼　对竹有感
    庭前抱节君，五年不见汝。
    去时双玉槊，枝叶稀可数。
    归来儿孙多，已满寸金土。
    竹盛人凋零，攀枝泪如雨。

崔敦礼　固城湖
    舟泊楚城下，当风十顷湾。
</div>
    <div class="pagination">
<a href="全宋诗_page1258.html">上一页</a><span>...</span><a href="全宋诗_page1254.html">1254</a><a href="全宋诗_page1255.html">1255</a><a href="全宋诗_page1256.html">1256</a><a href="全宋诗_page1257.html">1257</a><a href="全宋诗_page1258.html">1258</a><span class="current-page">1259</span><a href="全宋诗_page1260.html">1260</a><a href="全宋诗_page1261.html">1261</a><a href="全宋诗_page1262.html">1262</a><a href="全宋诗_page1263.html">1263</a><a href="全宋诗_page1264.html">1264</a><span>...</span><a href="全宋诗_page1260.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
