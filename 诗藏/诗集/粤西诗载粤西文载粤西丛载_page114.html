<!DOCTYPE html>
<html>
<head>
    <meta charset="UTF-8">
    <title>粤西诗载粤西文载粤西丛载 - 第 114 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>粤西诗载粤西文载粤西丛载 - 第 114 页/共 153 页</h1>
    <div class="content">　　萧氏宣化人萧瞻女适南寜卫左所舍余陈刚之子夫亡氏年十九矢志不移坐卧一楼足不履地者数年孀居没齿人无玷语有司奏闻旌表其门
　　甘氏横州民女归永淳举人陆绍科早殁年二十五矢志守节抚孤子杰入成均隆庆间知县张治具核实表扬
　　刘氏南寜人陈清妇也生子节判琚已而夫溺于江乃抱琚恸毁矢志弗二力贫茹苦篝灯纺绩以诗书教子子为徳庆州官死于王事母之教然也孙大经大纶登科第曽孙起耕接登乡荐人以为母徳之征
　　刘氏上思州人目民黄旻妻年二十七旻调征古田死于战垒刘悲念两髦誓不践二庭操歴辛酸诲二子日和日曙读书成立不幸二子阿妇相继沦逝益悲时命之穷复鞠孤孙徳裕就学有司给扁旌之
　　邓氏宣化生员朱璵妻蒋氏宣化生员张义妻李氏宣化民刘琸妻各夫亡皆青年孀居守节无瑕两学诸生上其事郡守方胥旌表其门
　　李氏宣化人萧相妻相登万厯己夘乡荐任贵州司李卒于官讣闻李誓不独生引刀自刎幸而救免时年二十有五事闻建坊表孀居五十余年夀七十有七御史吕图南赠以扁曰完节天畱
　　钱氏横州民女归永淳张子麟时年十八麟卒氏抚孤应斗孀居万厯间御史董奏闻给银建坊旌表
　　潘氏隆安人黎善明妻年十六适明止生一女明卒氏年二十八家贫茹苦人常讽以改行号泣拒之秉节终始无瑕夀七十二终
　　黄氏隆安人李秀款妻生二子年二十五款卒家徒壁立纺绩以供樵炊长子死抚次孤底于成立安贫守节氷玉无瑕夀六十九终
　　林氏隆安乡官林正康女生员赵祖铉妻年二十二无子夫亡誓不再醮县尹赐额旌表年七十终
　　黄氏隆安乡官黄守正孙女生员郭之栋妻年二十四夫亡守子孀居邑令余兴贤赐扁旌表年七十七终谷氏隆安人陈志妻年二十六守节夀至百嵗邑令余兴贤旌赐百嵗扁额无病而终
　　萧氏宣化人尚书云举之女适举人马之驺驺亡氏年二十六无子自备衾棺絶食七日死于夫柩旁乡人闻之无不流涕县赐扁曰贞笃
　　夏氏横州人夏曰较女适指挥弟钱象龙生子有自甫三嵗象龙卒夏抚孤成立为娶媳黄氏无何有自又卒遗一子姑媳孀居抚孤孙万中承袭指挥崇祯元年道府旌表扁曰姑媳双贞
　　丰氏武缘人年十三适诸生王旒旒早卒丰苦节屹立养姑畜幼富家有谋婚者所亲以为言丰正色拒之守节竟终其身
　　宋氏宣化人邓尊素妻年二十七避乱罗阳土县夫先出城贼势渐逼度夫必为贼害及城破氏嚼舌而死后三日夫往瘗之顔色如生
　　杨氏驯象卫处士杨芳女永乐甲辰适卫人徐铨甫三载生一子名澋方五月铨以疾卒杨年十九誓不再嫁抚孤成立守节终身年六十五卒子澋哀毁逾礼三年不离灵座罕御酒肉不脱衰经人称其能报焉
　　黄氏驯象卫耆士黄洪女适陆教授子尧臣甫七年尧臣送父赴部卒于南安且无子黄氏朝夕哀毁誓不再嫁抚侄为嗣年五十余卒
　　太平列女
　　刘氏崇善人黄佶妻幼与女兄甚相爱及嫁不忍舍相过无虚日佶死时刘年十九子一更幼女兄劝之嫁刘已含怒不应明日至复从容言之刘涕泣哭拊佶灵誓不与姊相见情爱遂絶佶弟黄益亦早卒子幼妻程氏以死自誓妯娌皓首以双节称
　　思恩列女
　　李氏思恩千户所总旗虞汴妻年十七归汴家徒四壁昼夜纺绩姑性严李恒劝汴愉婉顺亲志汴没年二十四欲以死殉姑劝之乃止孀居五十余年巡按御史朱炳如旌表
　　归顺列女
　　李氏土官李琛女适归顺州土官长子岑瑶瑶为其弟所杀李氏年二十七复于父母家父母强之改适不聴李氏婢四五十人驭之甚严昼夜常锁外户不使与男仆相见夜明灯坐中堂羣婢环之纺绩至鸡鸣乃锁门而寝晚年操守益严












　　粤西文载巻七十二
　　钦定四库全书
　　粤西文载巻七十三
　　桂林府通判汪森编
　　墓志
　　懐集林府君墓志铭　　　　【宋】郑　侠
　　君讳绚字伯素少敦敏顺悌其交不妄而笃于好善闭其户以读书为文至忘寝食年未弱冠裕秀发以是有称于乡闾同母弟绎与君偕名皇祐中同日擢第君之教也释褐授潭州长沙尉潭据南北之冲商旅舟车之所防而介于湘衡之间重峦密林巨盗依之乆为民害州县警捕甚严累嵗不获君至为设方略皆中其防不期月擒者数党于是衡湘之间无畱寇矣会曲江余襄公临镇録其劳于朝诏迁万户簿襄公以为赏太薄也再为之条奏又举其才谓可试一邑君勤于奉公而亷于进身以为君命也安有厚薄为人臣者不称是惧何暇于择故不复自叙乃以前恩改授宾州领方簿兼令迁桂州修仁令君志尚高洁其临政惠爱抚循其民而教之以善犹子弟也故所莅称治部司审其能交章论荐若余襄公李公师中皆深器之以二公之所举则君之为人可知矣修仁之任嵗满当改秩未及代以母张氏丧归服除差韶州恭城令君以先府君之老恳求便侍不获明年又以先府君丧归歠粥面墨庐居以终忧耿耿有余恨经年始领端溪之命既受代以疾终于官所享年五十有九君广州懐集人也五世祖某尝为刘氏相所作懐州大陂凡溉田数万顷民到于今赖之故君之家世居于石僵城之西祖某父渐皆不仕母临贺人吴氏君五嵗而母亡张氏于君继母也君性至孝事继母如亲故张氏爱君甚于巳子君与弟绎及女兄尚书屯田外郎周君之室皆吴氏出也绎官至桂州永寜令先君而亡继母弟纾未仕娶临贺陈氏男二人长俊民次天民女三人长适临贺陈防次昭平周景甫次防泉王汲凡君之子弟皆以儒为业而姊妹女子之适人者皆举士其笃于好善而不妄交者于是信矣其亡熈寜九年十二月二十一日明年某月某日男天民以君之柩归某月某日葬于某县某乡某里某原男俊民天民泣血而求铭铭曰
　　呜呼伯素生今好古敏而自求是以有誉于亲克孝于弟克友其奉公也勤其临民也厚心不志于利而志于义志不达于位而达于仁其才虽屈于道则伸假之以年有足施设今其亡矣夫复何云积善之庆在公子孙
　　铭张明墓　　　　　　　　　邹　浩
　　役者张明以熈寜丁巳十月二十四日生宿州栁子镇以崇寜癸未八月十一日死于昭州朝天坊其服役予家葢十有九年初予之窜永州也僮奴率惮行独明求行甚力后又随予至昭昭于广西最为恶地桂之城门号昭州门者不敢开开则瘴大作以故南人日畏之商旅弗由其途监司弗饮其水予至之日适又甚焉素巾满郊廛丧皷连昼夜故老言数十年无有也尝于苍埃白雾中怪鸟正飞而堕鸡豚狗彘正行而颠仆问之他人则曰发瘴然也然随予居者无一不染此疾呼医治药朝夕以之于其呻吟沤泄间予形影兀兀寝食几废但幸其皆救耳明卒不救呜呼其偶然邪非偶然也邪以其死之明日具棺敛葬于仙宫山之隂而为之铭铭曰
　　生于北斗之北谁汝生死于南箕之南谁汝死汝之所以然者吾无得而诘焉汝之体魄其安于此
　　宋安抚使蒋允济墓志铭　　　张孝祥
　　乾道元年余守桂林初识浔州守蒋君徳施是嵗君赴朝执政三人共称君之贤赐对擢守邕管明年余免归江东君与邦人送余于兴安置酒于鲜乳洞之下时方六月洞中极寒水如氷雪余与君褰裳脱履篝火入之凌兢石间题名赋诗火尽乃出于时君年六十有二而精神矍铄未艾也又明年余司长沙桂州旧僚以书来云君至邕管卒矣夫君何止于此耶桂州在二广号士乡其间固多贤然余所与游者若君若石君惠叔其尤贤者也君殁惠叔盖亦前数月殁故甚悲之明年八月余移帅荆州君之子砺自桂徒行数千里持惠叔之弟安持状求铭于余余方谢府事未几砺至刺血为书以请夫以余之悲君而砺又诚孝若此则焉可以不铭君讳允济桂之兴安人父熈以君赠奉直大夫其葬也得致堂先生为之铭致堂道学髙一世语不妄发奉直之铭可知已奉直力贫教二子君与其兄皆中绍兴进士第歴栁州城尉容州普寜令改秩知邵州新化县贺州富川县新州教授通判宾州知浔州邕州如是朝廷知君之贤亦试君于邕将用君矣而君遂卒君积官朝请大夫居州县四十年以恩信结民务安便之新化号难治君至俗为之变积嵗不输之租车牛系道防君丁内艰未至县者闻君去相率数百人遮部使者欲夺君丧在富川适行经界鄙逺不素习旁县惊忧有死者君亲为之指画条疏节制吏受其成而民安其业部使者取其法下诸郡尝摄昭州始官出钱二百与民输布一疋旣复折为钱十倍之君疏以闻竟减其半隆兴诏书良二千石君在浔州为广西第一邕州控蛮獠嵗买国马百货所聚君尽蠲免时武臣无事马没入诸蛮帖服不敢相讐杀死之日哭者罢市尝按平南巡检祝尚贤夺一官及君丧过浔尚贤哭之舟中哀甚或诘之曰昔我犯法非公之私公贤者我安得不哭君娶前秦氏生四子砥硕早丧次砺以君防任将仕郎次确再娶王氏有女春娘君之孙男女凡六人君葬以乾道四年八月丙申在县巨木塘二夫人祔焉铭曰
　　居乡孝弟仕有循良外甚和愉中乃峻刚惜乎生于南方仕于南方
　　元都事赵元隆墓志铭　　　【明】徐尊生
　　呜呼见危致命之士求即乎吾心之安而已非为名也然其事至难其人至鲜故史册必书之以劝来世岂非树风教者之所重哉不幸名微事逸史多不载而犹幸其能传者则以君子之私着有足徴信也严陵经歴靖江唐辉持其姻党鄂省都事赵君之行以示尊生且曰君死事明白而不得列于史官恐遂湮没今其葬五年矣未有以志诸幽将表其事而刻之墓上子史属也文其可辞尊生竦然曰昔嵗忝预纂修获闻末议于前朝忠节葢未始不谨若君之事或访未及阙于上闻义烈弗昭是可憾也敢不叙而铭诸君讳祖森字元隆状貌魁梧天性重厚幼居纨绮间无骄惰意惟嗜读书稍长习举子业学识该博议论英发意气慨然尝曰仕所以行其学何必科目而进邪甫冠试吏梧州府中侪辈惟君年最少而裁答不减老成总管高公隆礼大器之调浔州府判官伊喇氏贪残不法君屡谏不聴拂衣去未几伊喇果贬阖府吏皆随坐人咸服君先见迁理定县典史均其徭役民便之守郁林吏目家居至正间遣使宣抚天下以便宜更张黜陟使者至境君条广右不便事十余皆人所切齿而不敢言者陈之不报寻之郁林幕旧案壅积裁剸不畱秩满归事母尽孝与兄元敬友爱尤笃乡党翕然推重又于山前之阳筑室读书号前山居士壬辰四方多事鄂省不守湖湘诸郡风靡甲午广右屯万户中山甄公崇福被命为元帅总湖南诸军闻君才为征行令每事咨焉帖舂陵复衡州次于衡阳将为进取岳鄂计方议屯田谨斥堠俄而沔阳湖宼驾风沓至城下甄公与战自朝至晡虽屡捷而众寡不敌遂入于城谓左右曰吾为国将臣胡可屈拔劒自尽麾下诸将为其守邓侯且胜尤力战闻主帅败乃创残退保岐阳衡间邑也君素与邓侯志合至是亦相失在外因自筹曰进而俱死可也徒死无益再战不竞然后图死亦未晩也乃具实归告广宪寻遭母丧家居而邓侯坚守岐阳数年宼不敢出卒以保障广右陞元帅开府永州思甄问旧人可与共事者闻君在聘之君复起道过全州时元帅高公由左辖陞平章署省于全得署官授君进义校尉清湘县丞因畱之不允竟之永邓侯喜即置分府都事待以宾礼已而朝防命广右宪长河西额尔吉讷公兼湖广平章事置省于桂于是表里邓侯而参政分省永州君随检校分省事邓侯图共济复荐君总省至则提控诸曹凡所建白援引今古切中事情赞佐军谋晨夜裨益平章公倚之置左司都事惜其犹未尽用也元年丁未冬王师南上图永邓侯告急君劝平章公宜速救吾广所恃者永尔无永则无广右矣明年春援兵行为全省平章阿尔斯兰所挠无及于永夏四月邓侯自尽遂陷先是王师三月已围桂矣吾尝谓平章公诸侯死社稷事急宜与城同存亡又尝谓同列昔与邓侯同事甄公良荷知遇然所以不即死者期效尺寸以报之事既如此邓侯死矣吾尚何独生乎六月庚申王师由西门入君时掌伏波门闻城破顾谓从者曰此吾死所也遂引佩刀自决同时死者都事陈君瑜事定孤宗岳收遗骨归越四年辛亥葬于蓝田之弄山元敬状君之实有云为臣死忠又云为知已死甄公狥国既不失为臣之道君与邓侯均事甄公而不死其难意盖有在也既而相继死义虽有先后彼此之殊然狥国等尔嗟夫君也邓侯也死生同义可谓上不负朝廷下不负知已而无愧于甄公者矣尊生喜其论之切当虽史臣载笔亦无出于此者事偶阙书亦复可恨陈君之死盖又嫓美赵君而宜并书者欤君生于至大庚戌二月甲寅得年五十有九配唐氏宋进士忠节赠成务郎唐公逢午之曽孙汝辉之姑也然则元隆之死其亦有所受哉因为之铭曰
　　嗟惟元隆允矣俊明幼而磨之长试于成于成孰试吏以儒并辟州佐府沛其能声方阃须才俾诹戎兵画未及施甄侯已行曰予有待曽是茍生复佐邓侯益励精诚于永于桂左右经营期雪前耻易屯为亨邓侯继殒边境荐凶永既不守桂亦随倾吾死得矣引刃絶吭嗟嗟元隆燀燀其英不负知已以对忠精湖湘之滨岭海之乡君灵徃来边庭载风我作此铭式扬耿光俟续简编千载弗忘
　　知思明府黄公神道碑　　　　解　缙
　　大明朝列大夫知广西思明府黄公墓在乡之莫萌岭翰林学士国史总裁庐陵解缙大绅刻其墓道之碑曰黄氏系绪陆终之封于黄今湖广黄州故国也春秋时与防盟尊周室后并于楚子孙益显且蕃思明着族宋仁宗时狄武襄奏补成忠郎路分官镇遏境土遂以得民葬思明周南岸之离山相传卜吉连世有官至训武君二男长游元都累官奉政大夫同汉阳路次袭知思明州元世祖命镇南王托欢讨交趾为向导供给从王入朝世祖説之手抚其背亲酌赐之衣服金帛授勋虎符龙虎上将军广西两江道都元帅仍思明路军民总管娶南寜宣化莫氏大姓讳用元是为公之高祖至武毅将军兼南寜路总管讳克顺是为公之曽祖其讳万山公之祖父娶于万承许氏六子皆贤武略将军思明路总管赐金虎符讳武胜公之伯也继为总管陞擢广西两江道宣慰使都元帅讳武宗公之父也公母夫人龙州赵氏杞梓盛宗世储休庆公讳呼都克字曰朝显弱冠而孤时方大乱邻寇陆梁镇之以静抚民治兵以俟天命后三年为洪武戊申国朝兵下广东转指南寜即遣送印章受约束以归民皆安堵不知有兵明年已酉诏以思明路为府赐诰命印章仍惮之戒莫敢犯暇则与其属人弋游娱乐讲习御武其属人皆亲附之境内晏然安堵公真可谓豪杰人也后十八年为洪武丙寅十万山象出害民稼穑诏两通候率兵二万余驱而捕之建立驯象卫思明府率其民助治城堑向道山险峻除兽害未防得白象以献太祖赐赉之甚厚因言地瘴僻逺不足立卫又明年有诏迁卫横州明年己巳三月二十公以疾卒生至正丁亥五月三十享年四十有三夫人赵氏先卒子广平年十二继室以元海北道元帅知上思州英杰之女生子广成甫七嵗英氏扶持其家后三年广平袭为知府卒年方十六又六年广成入朝嗣为知府比嵗从征不遑启处公先葬在乡那垅卜云匪吉圹有水泉广成咨询谋度梦寐惨伤以永乐元年癸未十月八日始得于吉所仍举赵氏合葬果去水泉迁于高爽而墓道之碑未有刻辞流涕而跪曰余家守此将三百年而当两世革命之际前有训武公后有朝列公实宠绥之不有彰微其何以示子孙俾思明之人有所考见哉斯言亦信可书而刻之广成子静学有子曰玹今为丘温卫指挥璘瑢瑗璏琮琉瓛其辞曰思明黄氏世阀阅宗歴再纪疆里截元室肇基光烈烈锡以虎符兼玉节归朝稽首刃不血黎民安堵笑咥咥耕凿岂知蒙帝力家庆绵绵由善积与国咸休子孙食我铭斯文勒其石亿万斯年哭东壁
　　司礼监太监葵庵覃公昌墓志　徐　溥
　　高皇帝当平定天下之后建官分职以理庶务又仿周礼即御府设监局库以内臣分理之若司礼监其一也自宣徳正统以来司礼之选益重葢其职专掌礼仪参预机务非积学制行通逹政事鲜克当之若太监覃公其可谓称其职矣公讳昌字景隆别号葵庵世家庆逺府宜山县为广右着姓父讳敬才娶韦氏生公兄弟姊妹八人正统丁夘岭表兵扰公避乱山谷间及事平兄弟辈俱先亡独遗公与弟旺及季妹莲而己时悉送诣京师公时年幼而姿甚美乃选入内庭被防与旺同学书馆而受业于故尚书文安刘公学士恒简林公已而公复被拔进学于文华殿之东庑特命故学士文懿吕公少保文僖倪公教之天顺丁丑英宗复位宪宗时在东宫讲学命公伴读甲申宪宗嗣位擢奉御再擢针工局右副使管局事成化乙酉始进司礼监右少监乙巳命掌本监印丁未今上嗣位乞侍山陵不允治戊申求退愈切上重其老成数勉畱之癸丑十月公疾作遣医视且使人存问不絶及疾笃门下尚衣监太监甯公诚具奏始命归私第是夜竟卒实乙夘正月九日距生宣徳癸丑九月十二日享年六十有三没之日上闻悼惜不已特命本监太监李公华率甯公等经纪丧事所赙甚厚三遣礼部谕祭工部给棺营坟坟有祠赐额曰褒徳恩数稠叠皆出常等圣慈仁夀太皇太后皇太后中宫亦皆致赙内外之人相率吊祭有善人已矣之叹可谓难得也公为人孝行追其先恩义周于族弟旺官承运库奉御以卒言及必流涕季妹为择壻归于腾骧右卫指挥使陈寛封淑人笃于故旧乆而不忘及与人交重信义持已谦恭惟以盈满为戒不自骄侈事上忠诚而不欺待下慈厚而不刻至于御前议处大事黙赞圣政慎密周详而人不知者盖多矣惟朝廷大礼多公掌行其次第可纪者选吉王妃一封宸妃捧册二尊上圣慈仁夀皇太后徽号充内副使捧册三皇子五位冠相礼四封兴王等五王充内副使五封贵妃等十妃宣册六尊加圣慈仁夀太皇太后徽号捧册七附宪宗神主于太庙捧主八选兴王妃九封夀王等五王充内副使十立皇太子充内副使捧册节十一新建太庙夹室成奉安懿祖皇帝皇后神主十二此其大者也平生蒙列圣恩宠有御食廏马之命蟒衣玉带之颁庄田禄米之给至于金帛奇物时有赏赉不可胜计又尝赐象牙图书二其文曰忠诚不怠谦亨忠敬金石图书各一其文曰才华明敏补衮宣化皆所以表着公之才徳云
　　左参政陶公墓碑　　　　　　丘　濬
　　天下承平变起仓卒知者不及谋勇者不及御有能奋身其间以为民蔽继之以死卒能作吏民之气以收遏絶之效其功顾岂小哉当宣徳正统之盛大江以南民不识兵也乆矣嵗戊辰劒宼起于闽而括宼相挻以起猝然窃发如风盛火猛延燎如枯木燥荻之塲无有障蔽限隔之者当是时郡县密迩于宼者其危葢岌岌然矣一时官吏罔知所措往往惊畏走避虽以朝命将领亦皆观望以为进退无有立一定之计决必然之防者而浙江按察副史陶公独能婴贼锋而死之呜呼岂非毅然大丈夫哉公始以易经中广西乡试第四名以亲老愿仕远方得交趾属县典史改凤山县时黄忠宣公兼掌藩臬司事知公有学行俾掌谅江府教授事秩满陞按察司检校丁内艰起复改山东宪司未几按察使虞公信以有守有为堪任风宪荐公起至京师试如所举擢大理寺评事寻用户部尚书刘中敦荐起浙江按察司佥事会倭宼犯边公以计歼之朝廷有绮段寳钞之赐至是宼起处州将薄金华众议曰兰溪乃贼所从出之地兰溪不守则两浙震动矣陶佥宪有谋略必得以遏其冲贼见弭也公至兰溪首率民壮因故城址立木栅昼夜儆备又于县南五十里立山口苏村太严诸寨以扼其要害屡用谋略擒贼党数百人声惊远迩贼不敢犯境百姓为之歌曰佥宪陶君贼闻胆惊始为民患今则逃生由是一郡晏然而邻境亦恃以无恐时总兵官都督徐公尚书石璞等出师日乆贼深入险阻乘间时出官军调和又复逺遁抚捕之计皆莫知所施防议遣藩臬臣僚一人抵贼巢招谕之莫敢行者公毅然独任其事至则感之以诚谕之以理贼首叶宗畱陈胡等环聴竦动咸翻然悔悟率其党出降朝廷嘉绩陞本司副使仍守金华贼党陶得二者尤号桀防尝伪以名降总戎诸公授以冠带俾招其党得二杀使者不受招官军莫能制公以计用贼之来降者又三千人得二仅余四十人深遁山谷中其势日孤指日可就擒同事者有忌公成功而阻抑之者公计不得行贼势复起公与都指挥崔源往武义谋所以备御之者至甫数日贼至矣武义无城惟木栅其中兵民无防而贼势张甚或劝公稍却以避其锋公啮齿厉声以喻众誓不与此贼俱生既而贼大至公麾兵极力与战自夘至申俄而城中火起葢贼有潜入城为内应者众望火遂大溃公竟死之时景泰元年五月十七日也公时六十有一两浙人闻之如丧其亲戚诸郡县皆遣人致奠兰溪民相率言于宪司塑公像立屋祠之又各出已田以为经乆计事闻朝廷遣官谕祭诰赠布政司左参政官其子鲁新会县丞公讳成字孔恩梧之郁林州人也曽祖讳永泉祖讳本可父讳纪母钟氏公早嵗而孤与兄祖弟【阙】极相友爱娶梁氏继彭氏生子二人长即鲁次然以年卒之明年十二月二十六日归葬于郁林之三山原厥后都御史昆山叶公盛巡抚两广复以乡人意立屋祠公于郁林如兰溪云鲁累官广东按察司佥事以墓道之碑未立徴文于予予惟自南方有事以来死事之臣为国家所旌褒者仅四人其三人者予皆有所纪述独于公缺焉矧四人中公与二人者皆出吾岭南予叨官太史表忠义以翼世教其职也重以佥宪公之请何辞以辞呜呼风霜别草木之性祸患显忠臣之节自古死封疆之官多见于季世扰攘之秋此数公者独能于四方无事之时一遇仓卒之变以身试之使狃于安者皆知所感发兴起事功以救生民之祸以成安集之功而公于众人中又独为之帅先其功莫大焉是宜表之以为世劝所谓三人者永丰知县邓公颙死于兰寇庆逺同知叶公祯广东宪副毛公吉二公皆死于广宼颙与祯皆广东人吉则浙人也其死义与公同于法得牵联书铭曰
　　死国之臣名在末季公独死义于承平世奋其一身为民屏蔽我众虽有匪怯则脆一闻风声昼颤夜悸鼓不能起不待金退四无救援百莫可恃所可恃者曰忠与义公惟一身以死自誓食君之禄岂无他辈所以能全抑岂无计公之此心则不在是受人之寄则死其事身虽澌尽心则孔炽以我之心作彼之气彼弄兵者独非人类亦或因之革心易志天理民彜于是乎至往古来今孰能百嵗为臣死忠于天无愧帝诏以褒民庙以祀芳名流传百千万禩史臣作铭昭告来裔
　　庆逺府同知叶公祯墓碑
　　天顺六年冬十二月巡抚两广佥都御史叶公以广西庆逺府同知叶祯死事事闻诸朝请加褒防上俞其请锡以诰命赠祯朝列大夫广西布政司右参议两藩吏民及天下之人闻者咸咨嗟感发以为圣天子之褒嘉都宪公之扶翼所以风励有位非特为一叶氏也呜呼至哉君世家东广之高要所居乡壤接广右峒猺时时窃发为乡人害君己不平之迨官浔州又当羣蛮出入往来之冲熟知其地势险易夷情向背每登高望逺慨然有一举扫平之志及来宜见贼势甚盛民生日蹙守将因循怯懦而牧民之官又以责不在巳不复动念虑民罹其毒已极思欲奋撃之莫为伸率所辖州邑民余无几叹曰宜民尽矣及今不为后无可为之时矣每与僚吏言之激烈泣下誓不与贼俱生闻者感动既条郡中合行事宜建白于都宪公复与父老之有智虑者图所以御宼之方甚悉増括民之丁壮什伍其人置长分领之民争赴集无隠匿者君躬鞍马服弓矢日号令训练之谕以保卫乡井之意莫不踊跃奋发思欲一战峒酋韦父强者积年剧贼也数败官军将或跳梁城下无敢谁何者君生擒之兼还所卤子女畜产之类自是贼虽稍戢而其徒狃于常胜益愤耻互相纠结思必甘心于君而后己未几贼大围旗山民告急守将若罔闻知君亟率民壮趋赴之贼望军容整甚非往昔比不战自溃子女在卤而得生者千余人君既旋兵贼侦知无继援潜蹑其后君返斾与战所杀略相当是日君之子公荣死焉君知贼不得意去必再来严为之备会所属东兰那地二州土官遣土官持牛酒土物来谒君一不受谕之曰若等能为我出力絶蛮宼就以此为犒赏之资土兵亦欣然聴命越两日贼合众攻鸡刺等村报至君躬请于哨守都指挥黄钺等曰民危矣我辈为民父母不一援之忍乎时黄方与黄知府防饮学宫力止君行曰峒猺围村寨此常事耳君镌喻再四继之以泣二人者略不之省君怒拂衣上马去乃号召民壮及二州之士民防西府庙前出所作誓书谕之众义其言咸感愤愿効死力遂分兵东西二路行行至中途栁青铺前贼遽突出人头山下横冲我兵君麾众与战连数合我无救援贼众益至贼物色得君所在攒矢刃向之君身被数创犹手刃一人众寡不敌与从子官庆民壮璩用和等三百人皆死之嵗己夘二月二十八日也是役也忌君者恐其成功潜遣人泄机于贼故至于败岭南素无雪是日雷雨大作平地雪深尺许贼大惊异遗下所卤人畜弃围去郡人闻君死老稚号呼循山谷遍求遗骸又明日乃得其首他处相与裹涤数日始敛神色不变寓榇城下手香灯为文祭哭者相属不絶忌者虽快君死中懐疑惧反以激变诬君帅府入其言民不胜愤相率叫号走千里外愬于都宪公事竟得白于是自总戎以下咸遣人祭赙乃檄沿江兵防其丧东归迨褒赠命下巡按御史命宜人置屋祠之而东广藩臬诸公亦皆诗以悼之云君讳祯字梦吉别号确斋幼补郡庠弟子员以毛氏诗领宣徳乙夘广东乡荐连试礼部得校官辄辞不就卒业太学者乆之解褐得浔州府同知丁母彭氏忧起复改凤翔府专职抚民所至取古良牧守之政宜于今者行之其始也人皆目以迂僻及其乆也莫不翕然以化君性劲特外若简旷而中确然有守遇事奋发敢为心志所向利害祸福皆所不顾与人言竭尽底里不复回防避忌周人之急惟恐不及妻子不免饥寒不防也赴官宜时道遇郡人为太学生者以乏絶告探囊无所得遂质同舟者白金十两与之其好义多此类年仅四十有九
　　右副都御史冯公神道碑　　　吴廷举
　　公姓冯名俊士彦其字也其先世本庆逺宜山人后有仕于湖广江夏者子孙因徙居兴国州洪武初有福原者公之曽祖也代外氏补戎庆逺今复为宜山人公生而颖异读书为文逈出流辈上选郡学生中景泰庚午广西乡试天顺庚辰登王一防榜进士初授刑部浙江司主事歴员外郎中折狱明恕人称其才成化壬辰尝审天下囚大司宼选于其属以公使广东拜勅以行所至伸理寃枉平反矜疑动以百数乙未擢福建按察副使建寜卫指挥杨曅者剥军害民货赀钜万以私憾杀数十人曅本东杨学士之孙闽中上官多庇之负寃者无所控诉十余年矣公临其地人见公行事风烈乃诉之公自鞫问旬日狱具疏上其事宪宗震怒即刑曅籍没其家闽人称快寻以外艰去服除改任湖广整饬辰沅诸府清浪平溪偏桥镇逺诸卫兵备甲辰陞广东按察使治元年陞山西左布政使寻丁内艰五年改任广东壬子陞右副都御史巡抚四川兼提督松潘诸军事马湖土官知府安鼇残忍不道荼毒生民日乆屡诉于朝事下抚按皆虑激变莫敢深治公授计于分巡佥事曲鋭捕于狱明正典刑请废土官而立流官数十年夷风虐政一旦洗濯全蜀改观而他府司诸黠骜夷属靡不惊心俯首不敢傲上虐下蜀人以为千百年来所仅见也相率作为诗歌传诵溢美有集传于世焉丙辰七月五日以疾卒于蜀省行台距其生宣徳庚戌十一月八日得夀六十有七讣闻孝宗嗟悼遣官谕祭令有司营葬域于九龙山之源公天性刚毅遇事敢为不可以威势屈而于吏事尤精敏絶人其在藩司狱无巨细必引鞫之理问所受成而已经国筹边治民理乱案牍如山公一目之即得判笔如飞人吏三四人録其手藳不暇给也清亷之性老壮不渝且所至有惠政在沅州广东尤多公于二亲存日侍其侧和气低语每事求为承顺以悦其心二弟早逝抚其孤若已出者待宗族皆有防义处朋友诚信不阿遇故人倾心引接或量力以济其乏平居清心寡欲外无妾媵之奉冠婚丧祭一循古礼尝便道归兴国州存问宗党置义田若干亩以赡其贫者公子五人长良辅任布政司参议次良弼任香山知县良臣授隂阳正科次良谟良语孙轨以武功授庆逺千户轩举人公之卒也乡贡进士沈庸已状其行侍读学士江朝宗己志其墓参议君谓公位九卿法当碑于神道不远千里遗书廷举谬以见属自愧不才难铭前哲不敢执笔悠悠五年君乃遣价过洞庭下九江直抵畱都必欲成之呜呼都宪丰功大业可谓当世之伟人参议君老不忘亲可谓今时之孝子矣顾芜陋何足以传之而言皆有徴事各有据庶几无愧于谀妄之徒则亦区区自许幸与于斯文者也铭曰
　　天地两间隂阳二气人而最灵厥禀惟异禀阳之清直方刚毅禀隂之浊缠绕诡秘壮哉冯公产于荒裔挺然如松无附无丽铿然如金不窳不器二十发身三十登第四十为郎明刑奉使五十藩臬持平利济白发丹心六十有四都宪崇阶镇抚西地甫履一官辄行其志伸寃理枉民命攸系诛曅灭鼇惊动一世咄哉鄙夫心惟计利谓柔可侯谓刚则踬谓寛随时谓猛生事见利斯趋见害斯避幸而有成张扬夸毘孰有如公侃侃厉厉如日之光如山之峙广右京堂麟角凤翅公破天荒自是不替长孺汉庭方平宋季直道危言惟公可继我初入官曽为下吏知公甚真铭公何愧宜山巍巍龙水沸沸高冢峨峨百千万禩
　　南京工部尚书吴公神道碑　　湛若水
　　吴公讳廷举字献臣号东湖按其友生今夀府长史梁君宗烈景行甫状曰公先世湖广嘉鱼人洪武间遣戍九江又调广西苍梧所遂系籍焉公梧产也自幼不与常儿羣手不识戏弄口不道恶言父讳俊母黄氏长伯英无子命为嫡嗣以承宗祧稍长充邑庠生隽颖超迈书再读不忘随意为文亦合程度中乡试登成化丁未进士第宰顺徳公事暇即见白沙陈先生往返数载得闻理学梗概为治根本又学为诗亦就规矩其治邑有道理民甚便之市舶太监常以银委买葛布充贡公即用其银买二匹自送于司曰承委买布不识可否先买二匹为式倘以为可买之如不可即还原价买于雷州此布出自雷州非吾邑所有也太监不悦葢旧买贡物县率令民买办而以原价完封纳还故公独不从有使者道经顺徳索其人事夫马柴薪以为常例公寜挺身与之角卒不与以病其民六载陞四川成都府同知治繁剧理盘错无不迎刃而解抚巡布按诸公交重之丁母忧服阕改松江府到任数月广东南海清逺二县羣盗扰乱兵部尚书马文升东山刘公大夏荐公可用遂命为兵备佥事分司清逺征十三村池氷诸峒平之又兼屯田盐法时逆瑾专权作威差官查盘省库银解京额外索取内进人事贺礼银若干众以为当出于盐法道公力拒之列疏于朝畱备两广兵兴之资彼虽甚怒而未有以罪也岷府差门正陈鹤往江西福建广东收买药物横夺暴取公又疏劾之瑾愈怒令总镇伺察其过又疏劾总镇太监潘忠二十余事总镇亦诬讦之逮繋诏狱必置死地考掠数日无所得乃以枉道还乡罪之枷号吏部门外九日死而复生谪戍雁门逾月遇宥放还为民瑾诛直其诬陞云南副使未行江西桃源洞贼发乃陞右参政往抚之公即行一以诚信开谕往返不以兵自卫贼因畱公于巢以求抚且以威劫公公不为动开谕如初贼不敢加害公稍以利贿贼之左右有功者赖以执贼酋数人因败成功卒以平定疏立万年县陞广东右布政使疏处番舶进贡交易之法彼此调停甚得经逺之猷定均平省驿逓民困以纾岭西道猺獞啸聚命兼兵备副使专意经略寻陞都察院右副都御史赈济湖广民不阻饥处分辰州土官积年争杀事理各得其宜嘉靖改元下诏更张政令改用人物陞公兵部侍郎公至京上疏自劾以及宰辅立朝五日改南京工部转户部侍郎寻陞右都御史巡抚南畿赈恤凶荒均补粮运扶植柔弱抑遏豪强一切称贷债利罢不逾时所至行台内有余地令人种植蔬菜米以自给每日廪给止取柴米盐醋肉食必以廪采市之悉除积年无艺之供应陞工部尚书时年六十四矣即再疏于朝飘然而归二年以病卒于正寝囊槖萧然巡抚姚公经理其棺椁衣衾乃得卒敛呜呼行端而才雄气刚而志鋭忘身致主忧国爱民公无媿矣创有东湖书院积古书万巻每遇夜必阅数巻乃就枕平生所为奏疏数百篇案牍几千篇书啓序记千余篇诗千篇皆发其感事忧时之意罕为间浪不经之词元配夫人冯氏继夫人梁氏俱受封赠子一人曰藩太学生甘泉子曰梁壶山长史之为此状恳予为神道碑文也又欲解官走苍梧经营其葬事可谓友道不以存没易者也东湖公平生以国士待壶山壶山之知东湖与天下士大夫之所共知者宜有浅深也今壶山之称东湖可以传信矣水也亦尝受公之知谨因壶山请状而作文刻之墓道以昭示来世其辞曰
　　浩浩东湖节节苍梧哲人降生申甫为徒惟申惟甫亦文亦武惟以附众惟以御侮其才其杰浩浩节节深而愈出百屈不折遍身是胆皮囊是智人当其难公处则易初尹顺徳强御是抑公用乃纾民以不蹙去佐成都如丁解牛省府皆惊盘错无畱爰司盐法临财若怯峻拒权贪惟以贾孽九闗二木起死既踣遂戍雁门生归乃复桃源即戎挺身贼中用宼作御因败成功藩广赈楚民获其所饥者饱嬉掠者安堵初召荆下遐不少假抗章忤时五日司马冬官南都再贰司徒都宪抚南强锄弱扶司空正卿不拜而行人皆曰亢公视则轻公曰予已正丘而毙仕止死生诚哉无媿
　　太子少傅南京兵部尚书张公神道碑
　　杨廷和
　　公讳澯字仲湜姓张氏别号泾川其先开封府人八世祖义尚宋宗室女为漕使于广东宋亡因家新防高祖秀实迁广西之龚州即今平南县也曽祖惠以乡贡为福建政和令祖辉发解广西歴香山翁源两学教谕考廷纶天顺庚辰进士授南京户部主事以直去官累赠资政大夫户部尚书祖妣王氏妣崔氏俱赠夫人公资禀颖异十嵗能属文日记数千言初从余干刘吏部宪潮阳郑户部谅受春秋成化丁酉举乡试名在第九时年十六宴鹿鸣谢御史显执手睇视曰此远大器也明年第进士始冠改翰林庶吉士庚子授编修治己酉陞侍讲乙丑陞侍读学士皆以九载秩满也今上登极进学士再转国子祭酒正徳丁卯迁礼部右侍郎寻转左己巳陞南京礼部尚书连改吏户二部又改兵部参赞机务前后引疾乞休疏凡十五上至乙亥始得请特加太子少傅赐玺书给驿以归仍谕有司月给米四石嵗与隷四人供役乆之改防其伯子国子生概为中书舍人仲子樾补国子生葢念公旧学之劳皆异数也公勤于职业在翰林尝授书内馆纂修宪庙实録同考防试二主考顺天乡试知贡举及廷试受巻提调者各一皆精敏为同事所推服事先朝为讲官又日侍今上春宫讲读每进必斋戒致敬敷陈啓沃不忘规正为祭酒毅然以师道自尊日坐彜伦堂课诸生进修尤谆谆以存心为训在吏部以储位乆虚草疏率同侪以请或难之曰此社稷至计也他不遑恤脱有谴责某独任之既转兵部即条上时务八事多报可守备防故有审事官甚贪横公奏革之仍署为令人大称快营伍有所委任不狥请托惟才是使四方游僧多赘聚梵刹名曰安禅主之者皆贵豪也公曰是将惑众且蠧财下令逐之即日散去诸贵人虽拂乱所为而情好无间葢由公之公明决断有以服其心故也使公得究其用则其所建立亦必有进于是者矣先是资政公自南还道全州爱其风土淳厚有卜筑之意公至是归遂定居焉日与贤士大夫登眺咏觞为乐每见邸报或时政有闗及四方水旱辄忧形于色尝念先垄远在平南冒暑往省还至栁州遘疾卧公署亟召其子概来侍且语曰吾官二品歴四部近耳顺平生制行可质诸天今以有事祖考至此不起数也夫复何恨善事汝母强为善无坠家声为先人羞归亦以此语樾言已而逝实己卯八月二日也前二日闻宸濠之变犹扼腕太息以不能委身报国为恨讣闻上悼惜之命礼部谕祭者再工部治葬事始终恩礼亦云备矣公性至孝居丧哀毁逾节每遇二亲愍忌之日感怆流涕至老不已取予有分辨自俸入外家无赢余既退始买薄田数十亩所居仅蔽风雨食无兼味人亦以是亷之常居手不释卷所着有应制集全湘忆録泾川文集若干巻配韦氏封夫人子男二概樾女四孙女几人尚幼以某年月日葬于郡城西胜全山之麓公举进士与予为同年相知最深自入翰林人多以公辅期之然疾恶太甚往往见于辞色以是于人寡合有争进者忌之造为不根之言谓尝以奇玩赂逆瑾公不与辩惟恳恳乞退予据公素履以为不至此传闻既乆或者又从而和之谓奇玩没入内库防视外臣多见之予亦颇疑焉一日公乞休疏再至谂诸中贵之当事者则云瑾没入之财皆别贮之未尝籍诸内库外臣安得防视然别蔵所贮实亦未尝见有此等物也此言何从而至哉予与诸公于是始释然矣公以直躬自信横罹多口卒得完名全节以归者谁之赐欤公今已矣不得不为公一白之使天下知我圣上之明之仁勿使公含寃于地下也予尝领太史事微显阐幽正史氏职也斯言也亦自谓庶几无愧焉耳矣铭曰
　　湜湜清浔滙为泾川灵秀所钟词源出焉防名制举未冠之年遂领史职遂直讲筵是非不谬获麟有传仁义时陈黼扆之前司成亟进为时育贤惟寅直清秩宗屡迁亦又试之司农司铨乃司畱务管钥是专严我部伍纪律罔愆惠我士众帝泽以宣彼都人士谣颂喧填江流靡深石矻靡坚惟坚惟深参赞则然或萋斐之贝锦相鲜惟帝聪明其聴不偏曰予旧学孤直如肯易其素毁方而圆公则裕如恳乞归田人莫我是我道固全章数十上乃得言旋给役有隷继粟如泉渥恩优诏奉以周旋惟帝仁圣覆之如天尚有庆泽其来绵绵刻铭神道百世不骞



　　粤西文载卷七十三
　　钦定四库全书
　　粤西文载卷七十四
　　桂林府通判汪森编
　　墓志
　　靖江安肃王神道碑铭　　　　蒋　冕
　　冕尝读两汉书见其所列同姓诸侯王数百而大雅不羣有若河间献王徳为善最乐有若东平宪王苍仅一二见岂生长富贵而有徳以将之世固难其人哉此冕于靖江安肃王之薨其嗣王来请铭玉神道之碑不能无嘅焉者也靖江虽僻在一隅去京师数千里而自疏封以来奕叶相承父子祖孙世笃忠孝奉法循理切切以骄奢淫湎为戒非有慕于河间东平之大雅乐善而能若是哉王自正徳戊寅始膺封爵至嘉靖乙酉三月某日遽以疾薨在位仅八年夀止三十有三其善美见于事行者虽未足以充其所存而仁孝诚敬恪遵祖训惴惴然惟恐有违也不以其累世先王宏规懿范足以埀裕于后而有所持循也乎我髙皇帝大封同姓之初以皇兄南昌王之子前大都督讳文正未封而没也特封其子为靖江王赐名守谦一切恩数与夫官属规制概与秦晋楚蜀诸藩等葢都督少孤母王守节依帝居止帝事之甚谨抚都督爱逾已子故虽身后恩礼有加焉载在国史可考也靖江王一传其子悼僖王再传其孙庄简王庄简生懐顺王懐顺生昭和王昭和生端懿王懐顺王之曾祖昭和端懿则王之祖若考也母妃杨氏兄弟七人王为之长以治癸丑某月某日生于寝宫上距南昌九代矣王讳经扶生而颖异不凡年甫八九端懿疾委以国事已一一区画有条年十二勅掌国事赐一品服逮袭爵后日益老成慎重事无小大动遵成宪自建藩至今宗室繁衍凡有事相接其于尊卑等差与夫称谓拜揖之间未尝一愆于度嵗时有事宗庙必竭诚尽敬牲帛非躬亲省视不敢以献拜稽灌奠俨乎祖考临之在上于奉祀山川亦然性尤克孝懐顺王妃谷氏薨王以曾孙代端懿王主祭自始事至卒事举无违礼发引日徒步送至坟所中途有劝其登舆者郤之且曰送死大事敢惮劳乎及端懿王与母妃杨氏相继以疾而薨王于父母之疾也画夜躬侍汤药未尝离侧或中夜焚香吁天诚意恳到及其薨也旦夕哀毁防无以为生有人所甚难者平居喜学问审理周世质而有文日必延之讲究经史改容礼貌称之为先生而不名读书之暇随笔作诗文皆有闗于身心伦纪不为无益语尝于宫中独秀山间凿石为盂以盥手而铭之以着自新之义又为敬义箴皆刻之于石山之胜处时登眺焉兴之所至辄形于诗长篇短章多至数十首间与儒生游嵓洞间商略名之嵓曰乐天洞曰潜修又于山之左右竪二绰楔而以报国思亲扁焉凡此皆足以见其志之所存矣国中山塲土田所入嵗有常数先是或不计丰歉而敛之至有破家不能偿者王始因其丰歉而増损焉遇歉率量减其入数终王之世人蒙其惠心虽慈仁用法不私于近习尝爱一善书者遇有吟咏辄命之书后其人欺诳事败卒置之于法不少贷性明逹未薨前半嵗预制棺敛之具属纩三日前设饮馔与宫眷诀别下至内使宫人皆有赉予疎戚重轻锱铢无爽爱嗣王虽笃而教之必以义方将易箦犹呼之膝前丁寜教戒至于忠君爱亲读书好礼寛罚防众事言之尤力其神爽不乱如此讣闻皇上嗟悼辍视朝遣行人傅鹗谕祭自闻防至祥禫凡十有四命有司营葬事赐諡安肃所以宠防之者甚厚以薨之年十月某日奉葬尧山世墓之次配妃徐氏河南孟津知县斆之长女江西按察佥事干之女弟生子女各一皆早殇次刘氏桂林右衞指挥使祯之长女嗣王之生母也嗣王名邦苧先帝所命也王之薨嗣王方奉勅以长子掌国事居垩室遣承奉正鲁潮左长史胡杰偕来请铭既又遣典膳陈邦储累来速之来必有书凡书必称孤称名初奉徐佥事所述状后又自具状其欲贻父令名于无穷意甚恳恳冕以衰老多病学殖荒落不足以副孝子显亲之心再三辞谢不获命乃取状阅之节其事行之大者曁得于国史所録者书之复繋之以铭其词曰
　　高帝皇兄长惟南昌抚孤守节厥配则王孤翊兴运勲业未究乃有贤嗣克承厥后国封肇啓曰惟靖江建藩树屏以殿遐邦修徳砺行允如圣谕国史大书日星昭著歴七八传百五十年世惇忠孝有光于前懿哉安肃志勤继述未竟厥施遽殒于疾皇情悼悯防典诞加夀虽弗永名则孔遐尧山之原穹碑百尺太史勒铭昭示无极
　　明故靖江王府左长史胡君墓志铭
　　嘉靖庚寅六月七日靖江王府左长史胡君卒于位其子坤等具事状奉书泣告于予曰吾父幸居先生姻娅之末今不幸死矣愿铭墓以慰吾父于九原予曰诺哉乃按状序而铭之序曰君讳杰字世杰别号松轩姓胡氏其先累世居庐陵国初有讳彦珍者隷戎籍于桂林故今为桂林人曽大父讳文斌大父讳纲父夀官讳良母王氏继沈氏三世皆隠约田里以善人称至君始力学自奋弘治乙夘以明易举于乡明年丙辰防试礼部中乙榜授湖广安乡县学教谕以夀官公曁沈孺人皆年高未能迎养分禄奉之三考既满丁夀官公忧既而沈孺人没先后竭力治棺敛咸克尽礼服阕补浙之上虞县学仅五载以荐擢国子监学正勤慎谦和上下皆宜之祭酒司业力荐于铨部遂有长史之擢君以奔走宦途二十余年先垅松楸悬悬在望一旦官乡郡得遂素愿喜不自胜奉职尤谨自正徳己夘莅任歴十余年如一日事先安肃王暨今嗣王皆能导之以正嬖幸用事者多谮毁之君不恤也嘉靖戊子嗣王疏君在任乆克勤职业诏加正四品俸级以旌之绯衣金带乡人老稚莫不交口歆艶君尤惴惴焉谦慎有加于前日君在太学时已一考书最例应给勅命至是始颁之于家其词有持身克笃于操修造士益勤于课授之褒葢君歴官内外师儒皆以善教闻知君者谓为实録云君生于成化己丑三月十二日得年六十有二配刘氏监察御史琚之孙子男四人长坤次震俱府学生次防増广生先君三月卒俱刘出次逢儿尚幼侧室某氏出女三人长适奉国中尉约遇次适吾儿詹事府主簿履坦又次适奉国将军规防孙男三人甲科登科来科女五人皆幼其葬以卒之明年九月辛未墓在灵川县郑家村黄牛岭之原铭曰
　　仕际清时中外咸宜孰丰其有泽乃弗究悠哉扄体魄斯寜厥报在嗣将昌而炽我铭匪私百世其征之思明府同知赠奉政大夫陈公墓碑铭
　　予友思明府同知介轩陈公自予髻龀时与之同笔砚及予妻公从妹后又累世为婚婣情好益笃其没二十有八年矣墓上有石无辞其子顺天府通判邦傅礼部主事邦偁以属于予牵于事又老病纒绵不果作邦傅陞雷州府同知便道过家展墓今将赴任连日偕邦偁踵门来促乃取状阅之叹曰公廉吏其治思明及监收梧州盐税清白之操皦如冰雪恶可不特表之以为世劝哉思明夷部前此官于其土者贿赂交通富及傔从公之莅思明也其酋长物故已乆遗孙黄旸将嗣职公当署牒循故事以金帛赠公峻却之部族黄绍争职据旷村以叛所惮惟公遣人致厚赂于途公叱遣之去龙州土官赵相不法公承檄鞫之同事者入其贿将有所轻重公不许卒置之法梧州盐税先是监官以赃败者十人而五总督潘都御史蕃特以委公数月所入防倍于旧嵗终当代总督难其人复以委之无防浩然动防思总督闻之方将以公名首荐剡而公已以末疾不起矣囊无一缗之蓄总督令官赙之乃克棺敛归葬呜呼若公者岂不贤于人远哉公讳璲字仲和介轩其别号也陈氏世居茶陵之蒲江在胜国时有讳宏者隠居不仕其弟泰以延祐初科进士官龙南令尝赋天马有声乡闱人因号为陈天马宏生光裕字南宾以字行元季举进士官全州路学正因家于全洪武初征为国子助教晋蜀府左长史献王贤之以安老名其堂所着有安老堂文集传于世公之高大考也曽大考讳士大考讳朴以经明行修任闽之县幕后举应天府乡贡弃官归隠开门授徒多所造就晩号冲素赠工部右侍郎考讳表号冰月累封通政司左通政赠工部右侍郎敦厚谦谨乡称长者妣蒋氏封安人累赠淑人生四子伯曰琬第成化戊戌进士累官工部右侍郎仲曰璘季曰瑛皆以输粟授冠带公其叔子也襟宇坦夷居家笃孝友之行侍二亲侧寒燠食饮亦必求适其意兄弟怡怡无一间言励志力学虽祁寒盛暑不少懈成化癸夘以礼经举于乡累试春官不利治己未谒选铨曹试居优等遂有思明之擢既莅任不以黄旸为少一以诚信待之延儒生教以礼义每旦必共升防事俾其下以次参谒退则与之从容谈论乆之知黄旸之信服也因密语以左右之害民者尽逐之凡藩臬所下符檄力赞行之无废格者民有赴愬者必推情示法务服其心其长或聴防弗当必为之平反而后已他如计民出兵立之什伍以分狼兵之势计户出租以给土官而土官不得过取于民立籍制民田使强弱各有分地以兴农事择子弟之俊秀者聚而教之社学俾知以爼豆易弓弩惠民厚裕之政次第举行人无不称善者呜呼公官止一郡佐又不乆于其位其所建立猷为焯焯着声迹使人望之有不可及之叹假令位有大于此而又乆焉其声迹炫赫当何如哉予因慨夫士君子持身之大节葢莫有先于廉介者公一以介名其轩终其身所守不变而凡仪刑于家施设于官莫不于此焉基之士君子不能廉介而欲建立猷为焯焯有闻于世亦何可得哉予故掇其大者碑而铭之状出张司业星与杨中允维聪所作志姚修撰涞所作传伦修撰以训所作介轩记述公懿行善政尚多可互见也公没于治甲子十月丁夘距其生天顺丁丑八月壬子得年四十有八葬以正徳丁夘正月乙丑墓在城南春昊山之原没之二十二年以子贵赠奉政大夫其年乡人祀公于学宫议者以为甚合公论云配唐氏郴州守讳防之长女敬慎俭勤凡所以为父为母者皆可以为宗防楷式赠宜人子二人长即邦傅次即邦偁皆以学行志节有闻于时女三人长适平江县学教谕唐淑次适子子詹事府主簿履坦二子二女皆宜人出次三适张梅侧室黄所出孙男三人曰鴊曰曰鴶女四人长聘蒋知府淦之子次聘予长孙务樵次聘蒋副使彬之子贞吉铭曰
　　吾全文献首称陈氏繇茶陵来肇自元季簪组相承歴五六世即流寻源夫岂无自安老冲素明道正谊立徳立言醇古罕俪惟思明公善述善继其在家庭孝友天至逮官荒陬为清白吏齧檗噉氷终始一致徳教所加改聴易视守固方介政实平易拟之古人葢亦无媿春昊之山风气幽閟松楸郁然穹碑赑屭太史勒铭以诏来裔
　　先兄资政大夫南京户部尚书致仕梅轩先生蒋公墓志略
　　此先兄南京户部尚书梅轩公之墓公讳昪字诚之姓蒋氏梅轩其别号也世居全州曽祖考讳贯刑部员外郎祖考讳安隠徳不仕考讳良云南河西知县俱赠光禄大夫柱国少傅兼太子太傅户部尚书谨身殿大学士曽祖妣蒙祖妣滕妣郭俱赠一品夫人公自幼勤苦问学以州学生举成化辛夘广西乡试丁未第进士治己酉授广东南海知县以政绩卓异征入朝擢南京福建道监察御史陞河南汝寜知府迁湖广按察副使进浙江按察使转浙江右布政使陞四川左布政使寻陞都察院右副都御史廵抚南贑汀漳等处进南京户部右侍郎今上嗣统以廷荐陞本部尚书受诰进阶资政大夫数月以老疾恳辞允之赐勅褒谕命有司月给廪米嵗给舆隷仍驰驿以归家居四年以疾卒嘉靖丙戌五月十二日也距其生景泰庚午九月十二日享年七十有七讣闻遣官谕祭者二命工部营葬事葬以卒之年十二月十八日墓在州北七里桥北配杨累赠夫人继于累封夫人男三长履端太学生次履长后军都督府经歴次履垣詹事府主簿为弟冕后女三通政经歴陈邦杰士人曹鸾举人唐钰其壻也孙男务耕等若干人公天性纯诚其于世人机械事茫无所知至于莅政折狱徃徃如烛照而数计毫发无能遁其情者其官郡县保民如子惟恐伤之逮司台宪锄奸薙恶不遗余力未尝少有纵舍葢公平素潜心义理之学而必騐之于行持身处官事无难易一切揆之以理心有未安虽小节末务不肯茍狥妄随于先儒大穷理而务果断之説终身诵之其言行政事无愧于古人者甚多此不能备録云
　　都御史萧淮墓志铭　　　　　张　星
　　公姓萧氏讳淮字东之别号丽川临桂人公生而颖异既长擅经业年十七补郡诸生为督学慈谿姚公所器重正徳丁夘举于乡辛未登进士榜明年授行人再明年奉命颁诏四省便道奉栁恭人归恭人道病卒于舟公哀毁逾节扶柩驰诣家暂厝竟使事既复命乃终防丁丑服阕复前职明年陞云南道监察御史时逆濠乆蓄异谋隂养士命以为牙爪复令南昌生徒颂其孝行凂镇巡官为请褒奬于朝舁重资入京师购肘腋中外习知其事莫敢言者公毅然抗疏发其奸大略言濠淫刑立威聚兵搆谋诸所反形已具陛下独未之知也今镇巡乞褒奬孝行乃宸濠诡谋不可从词义慨切武皇震动深责镇巡官以朝廷处待亲藩自有常典如何辄行保奏遂勅谕廷臣曰萧淮所言闗系宗社大计朕念亲亲不忍加兵特差太监赖义驸马都尉崔元都御史顔頥夀徃谕革其防卫义等行不二日反书已闻公又条进兵状武皇嘉之一一如拟行今上嗣位公连疏十余事悉见采纳遂劾宿奸彬寜中侍八党谷大用辈数十人且曰陛下新政之初正天下延颈以望太平之日钱寜等反逆之贼江彬等跋扈之奸谷大用等引诱之党皆祖宗在天之所切齿天下人心之所切齿史册之遗臭万世之唾骂者也若陛下处之少纵则更始之际天下失望海内寒心殆非所以为承天顺道除恶安民之举也语甚壮上雅纳之彬等咸就诛夷锦衣冗员无下数千公承委清查秉公持正梳剔殆尽己夘巡山海闗辛巳按河南益着风采无何以论濠功陞光禄寺少卿恳辞上降防曰萧淮首发宸濠之逆不顾利害有曲突徙薪之功特兹陞用宜勉承新命不准辞其受知如此大同卒叛诏兵部侍郎某以兵十万往顿城下不敢入逡巡驰归谩报曰已安卒杀总兵官某纵焚掠逐代王走他所公方在寺署内阁诸老忽驰至曰大同危在旦夕主上以公有逺略遣慰代邸而实付以大同无寸兵斗粟公勉之院符可坐握也公驰至大同谒王故会镇巡日高宴士果来窥公公麾之入可二百余人皆伏劒厉声堵而立公不为动慷慨数语设机键中要害二百余人皆跪伏愿聴公指麾公曰尔欲活乎悉招尔党来归铠防聴操阅如故吾为尔全之不崇朝铠甲山积明日齐诣公所聴阅公重赏薄罚遂诱得其首恶者十八人扺罪大同以平还京言官将论首谩言大同安者而以公亲履不可黙公聴之防堕谩者计竟没其功稍陞太仆寺少卿延绥缺抚臣兵势甚急复以公为右佥都御史仗节往临其地治攻守旬日而敌来辄败之边城赖以全而公竟以劳事疾内作疏五六乞弗允方且擢公院右副阶抚大同离镇甫三日而公竟逝矣公为人秀爽英毅长身美质精采焕发言信行果其居家孝悌雍睦交乆而敬读书博贯古今为文有秦汉人风诗法少陵所着有丽川集藏于家噫斯可谓古名臣文士已而首发濠难弹治奸宄立谕叛卒事尤伟天下受其功以故殁之日主上为震悼朝野走相吊延绥大同两镇吏士若民哭于途是不可以征徳邪公殁在嘉靖庚寅三月日年四十有六配蒋氏封恭人子惟春惟馨俱事举子业惟春等将以是年十一月葬公于桂城东吕岸山原而以沙冈徐君状来乞铭乃铭公绩之大者铭曰
　　七国协谋四方环视孰敢发之载身东市维公任之握毫属草朝发夕闻反速祸小龙飞湘潭与民更始公所弹治岂伊社鼠悍卒挟顽瞠目难语单骑以驰氷融雾散维兹三事贯日摩霄史氏铭之百祀不磨
　　太常寺少卿张星墓志铭　　　马汝骥
　　嘉靖己亥三月二十二日太常少卿张子阳卒子汝椿将以十二月日葬之吕岸之原乃以公门人罗君状抵子金陵请铭其墓于戏往嵗与公赠别予故同馆防四十人今别仅乃两人意大痛切岂谓公复长逝邪状曰公讳星子阳字上世湖广桃源人高大父国镇戍桂林曽大父仲和大父彦通父文盛累赠中宪大夫太常寺少卿母雷氏赠恭人公生而颖甫六龄读书过目成诵年十五补学官弟子益勤劬问学有文深为督学宪臣东泉姚公双山刘公所器正徳癸酉以春秋领广西乡荐丁丑第进士改翰林庶吉士己夘授检讨庚辰同考会试所拔多名士嘉靖改元预修武庙实録乙酉録成陞编修有白金文绮之赐选充经筵讲官己丑同考防试得人尤多庚寅擢南京国子监司业肃规责课以身先之士类説服辛夘以雷恭人丧归乙未补国子监凡三月擢南京太常寺少卿戊戌晋太常寺提督四夷馆便归展墓濒北行忽暴疾不起矣汝椿告哀于朝遣官谕祭公温醇雅饬得之天性终日端居亡防容虽暑剧衣冠俨若博学无不闚为诗文缜密清新四方求者接踵尤惇崇孝友弱冠丧父哀毁防絶后入官迎雷恭人竭力承养每经筵宴必留一珍味还奉比其卒扶柩行自太学及河三十里徒跣号躃足破流血不自知有二兄昱旻伯蚤亡抚训其孤如子今亦领乡荐公目视不逺接人和孙言出如恐伤之然识鉴人伦精审嫉邪持正论事侃如不喜谒权势人歴官淹乆家亡丰积其素所自植则然于戏往丁丑嵗予同馆人最盛贤豪林立率守道抗时乃今物故十四沦弃十三公为士君子苍生属望重矣而天不假年经纶之业不究惜哉公生治庚戌四月十七日夀五十配倪氏封恭人子男一即汝椿治举子业铭曰
　　世方驱疾我道如砥众尚党同我心如水外靡不含中泾渭别皭然亡缁相彼氷雪岂曰亡施作人择贤亦既有光词林讲筵铿锽陆离肆厥文翰士钦徳程国繋真干胡不耄耋寝莫起之来曷启之去曷尼之吕岸之原玉在兹万嵗千秋视此铭诗
　　嘉议大夫工部右侍郎双桥蒋公淦墓志铭
　　孙承恩
　　嘉靖辛丑五月二十六日少司空双桥蒋公以疾卒于都城之寓先是公由浙藩布政使擢顺天府尹顺天徭役乆弗平其他政尤多公悉意咨访特疏上四事曰议编审以约州县曰议优免以恤凋惫曰议偏累以阜邦畿曰议修理以省民力上嘉纳以次举行时誉振起甫七阅月有工部之命缙绅士方倾注冀公有为而公雅有消渴疾以积劳复作是时沙河城慈庆宫役竣有白金文绮之赐加俸一级乃庚子春病转剧上三疏乞休始得允濒行遂以不起公讳淦字汝洁双桥其别号也广西全州人父某以乡举授直池州府建徳令丁母忧去遂不仕后因公官布政使偕祖俱赠如公官祖妣陶氏母伍氏俱赠太夫人公幼颖悟不凡弱冠务学才思溢发丁夘领经魁乡荐辛未登进士授兵部车驾司主事即以清苦自持两阅马于宣府大同居庸紫荆二闗乙亥秋调武选司主事丁丑秋丁外艰先是公官京师不获时接建徳君手书辄忧念既而例得归省九阅月建徳君故哀毁逾节闭门读礼足不及公府庚辰起复仍旧职甲申夏陞武库司员外郎未防陞武选司郎中主选二次人服其公是嵗冬补浙江严州府知府兴利革奸四境靖肃吏无招权民知向方政暇则进子弟员于庭与辩论经义嵗课有不合者亲与改削今严士犹寳藏其笔迹巡访使交荐之郡人刻石记政丁亥春遭母忧哀毁致疾乆始愈服阕复除广东惠州府知府政绩视严志郡者载公名宦癸巳冬陞河南左参政值嵗祲公议防赈救巡抚简公甚嘉纳之督运如京自公应毫发无私焉洛中今传为口碑丙申陞广东按察使巡按陈侍御称其心行光明宪度整静辨寃狱惩贪暴三四事犹彰著人耳目戊戌春陞江西右布政使时圣母梓宫南祔公以一身接应江州不动声色民不扰而事集甫一月擢浙江云公平生慎操执每谕子弟曰他日决不敢挟重赀以过栁浦故食无兼味衣无重帛世利纷华淡如也循循如书生无疾言遽色与人交若恐不得当其意防狱务平恕不以得情为喜生平未尝事请求中朝贵人无分毫外慕故末年又号易居子云尤厚宗党赒防匮乏择质美者教育之俾之有成有名棫名贲者俱领乡荐好善埀老不倦尝联诸成语以自警曰为善最乐寡过未能又曰皆反求诸已不敢恶于人若公者可谓笃行君子矣公生于成化丁未十二月八日距卒得年五十有五初配唐氏继配舒氏俱赠夫人又李氏皆先公卒又继配呉氏子一名槻舒氏出女一适邓夀箕侧配张氏出公卒槻将扶榇归葬于里之原欲文其墓中之石谓子公同年具状来谒不得辞也铭曰
　　輀车敦敦仆夫在门公丧曷归万里于南维公訚訚行峻貌温敭歴内外厥声振振亦既显庸而用弗究胡丰其徳而啬其夀刻辞埋墟贻后弗朽
　　资政大夫南京兵部尚书赠太子少保諡恭简
</div>
    <div class="pagination">
<a href="粤西诗载粤西文载粤西丛载_page113.html">上一页</a><span>...</span><a href="粤西诗载粤西文载粤西丛载_page109.html">109</a><a href="粤西诗载粤西文载粤西丛载_page110.html">110</a><a href="粤西诗载粤西文载粤西丛载_page111.html">111</a><a href="粤西诗载粤西文载粤西丛载_page112.html">112</a><a href="粤西诗载粤西文载粤西丛载_page113.html">113</a><span class="current-page">114</span><a href="粤西诗载粤西文载粤西丛载_page115.html">115</a><a href="粤西诗载粤西文载粤西丛载_page116.html">116</a><a href="粤西诗载粤西文载粤西丛载_page117.html">117</a><a href="粤西诗载粤西文载粤西丛载_page118.html">118</a><a href="粤西诗载粤西文载粤西丛载_page119.html">119</a><span>...</span><a href="粤西诗载粤西文载粤西丛载_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
