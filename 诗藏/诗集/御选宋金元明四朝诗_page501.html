<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 501 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 501 页/共 1044 页</h1>
    <div class="content">　　老去才名久退潜楼前晴景逐人添云连野树深藏迳风卷溪花乱入帘逺信忽传闽徼外闲愁尽挂楚山尖春光流转曽相识独怪经年雪满髯
　　三月十三日夜宿淦西山絶顶
　　夜登絶顶几千尺临晓始知归路遥水满大江舟窅窅尘飞客路马萧萧山河势窄如悬网云汉光低不作桥十二年间多少恨春来不共冻痕消
　　怀罗达则
　　溪山杖屦每相违况复经年去不归移席花间春雨至倚楼江上暮云飞乡书到手兼悲喜世事闗心有是非池上秖今新绿满待君同制芰荷衣
　　寄宋竹坡
　　久欲从君借竹看东风又长碧琅玕午阴坐久晴云落夜漏眠迟白露漙韭叶连畦从料理菊花分迳共平安洞箫一曲裁新管石上双吹翠袖寒
　　和杨茂才闲居
　　板桥通径薜萝深浓翠浮衣竹十寻啼鸟渐驯时近客归云不动似知心翦苔盘石移碁局添火香篝续水沈赋笔惟应潘岳好恨无樽酒与同斟
　　荅杨和吉韵
　　白髪侵寻暮景来埽除无防覆空杯江山每与愁俱到风雨不知花尽开往事谩存元祐迹少年何羡洛阳才惟君于我过从近穉子朝朝埽绿苔
　　访友人别墅
　　阴森万木晓苍茫路转山腰问草堂池涌慢波萍叶散窗涵细雨橘花香读书程度输年少中酒心情厌日长公子飘飘才思阔何妨高咏伴沧浪
　　和李士周韵
　　春云乗雨午桥阴病眼看花负夙心汉水尽堪添绿酒燕台何得筑黄金手攀杨栁亲曽种路出桃源不易寻毕竟知音眼前少尘埃三尺暗桐琴
　　寄李亨衢
　　君住仙坛归路遥人间尘虑尽冰消微风半脱乌纱帽明月闲吹紫玉箫出水芙蓉鸣翡翠绕墙薜荔防芭蕉日长应共罗浮客时复松花酒一瓢
　　和酬宋竹坡韵
　　寄诗问我山中事性嬾家贫一事无春瓮酒香梅未落午窗梦起鸟相呼旧来叔夜交游絶老去文通笔砚枯鸥社共盟君未弃何须驰志向伊吾
　　寄王进士【并序】
　　伏覩前乡贡进士王礼子让所刻长留天地间集辱收谬作厠其间心窃愧焉而误名为昂因笔寄意
　　老去羣书逐梦忘青灯白髪夜凄凉平时谁信班生防落日空怀陆氏庄天为国家生俊杰地居台阁盛文章鄙夫空谷逃名久不谓人间有郭昂
　　寄赠皇厓坛刘链师【坛下溪中出白石如水晶】
　　神仙宫馆近青冥紫翠峰峦开画屏日射水晶江石白云封琥珀岭松青虎司丹鼎知留诀鹤立瑶坛聴説经相约安期今夕至灵风遥想满虚櫺
　　病目寄宋时举
　　丁丁伐木最闗情病起秋风畏客程隔雾看花生眼缬誓天止酒闭愁城荒村茅屋白烟起落日枫林红叶明青壁丹崖长在望竛竮瘦影独心惊
　　和荅彭中和
　　长向春山数别期春花次第报君知舟回剡曲缘何事劒合延平在几时庭院暖风花气入池塘微雨鸟声低瓮头酒熟邀谁共怅望归云独拄颐
　　二十六日晴过谌塘
　　布袍稍觉晓寒轻晴色偏饶双眼明山迳黄泥攅虎迹寺门苍树挂猿声重来谁与同心胆老去惟思避姓名枯栁桥西曽识面独回青眼逺相迎
　　和袁方茂才秋夜宴集
　　下马阶除问锦帏罗衣花白缕金围月明湖水龙吟细云度呉山鴈到稀杨栁舞低牙板促木犀香满羽觞飞袁郎自是风流客旧约秦台愿不违
　　胡悌
　　赠章伯高
　　共是多情惜嵗华故应美酒送生涯金齑细斮秋风鲙玉髓新烹谷雨茶每爱芙蓉依北渚还思蝴蝶过西家江南三月莺啼遍不信樱桃未着花
　　刘永之
　　周所立江村草堂
　　将军旧日曽分禄为结茅堂草覆檐过桥栁暗乌争树当户花开燕入帘醉书江石兼云冷晩饭山苗带露甜之子多才空白首独将词赋拟江淹
　　云卧山房为了上人赋
　　空山云卧杳难寻惟许人间礼磬音龙起盋中生片影鹤归仙顶结轻阴化为法雨霑衣湿散作天花绕座深去住了然无定着秖应猛虎识禅心
　　仙溪书院为何能举赋
　　江海归来两鬓霜仙源深处结茅堂参差树映春山逺窈窕桥通碧涧长金匮藏书遗鸟迹石田种玉起虹光只愁来往迷花屿预拟藤阴问钓航
　　渊明入社图
　　空山楼观逺苍苍路出深溪石磴长近瀑飞云经树湿穿花流水过桥香高僧喜识桄榔杖稚子欢迎薜荔裳入社几时还出社松阴十里到柴桑
　　赠别傅商翁
　　蔗园地楚山春野屋梅花照雪筠邻瓮共开桑落酒客衣犹带豫章尘旧弹长铗冯驩老新着衡书季子贫梦绕西州归鴈逺何时同采暮江苹
　　为高安何思恭题方壶所画山水
　　古象山中白昼闲紫烟楼观凤笙寒试分玉井三秋露戏写方壶九叠山老树糢糊常带雨茅茨潇洒镇临湍知君隐处浑如此持向荷峯锦水看
　　题巴丘龙母庙
　　天开玉峡两厓丹隔岸诸峯似翠鬟神女不归龙巳化仙翁飞去鹤空还碧坛芳草经年合古殿苍松落日闲万里长风起天末如闻环佩白云间
　　寄淦川友人
　　废郭浮烟合绿芜茅茨星散县楼孤江连戈舫鸣春鹳树对寒灯起夜乌古研自磨铜雀瓦坐氊还叠罽賔羭市南美酒梨花白最忆青丝系玉壶
　　送镏子坚之袁城
　　雪色征袍拂曙飇宜阳西去思飘飘千峰静对芙蓉幕三峡遥连防蝀桥櫂得雀舟冲雨缓借来骢马向春骄青年书记相知久共按秦筝和玉箫
　　读黄危二阁老送何彦正归省诗序追赋一首
　　水满金沟栁着霜行人驱马上河梁公车未奏三京赋祖道争持五色裳班固文章传太史钟繇书法继中郎涧河夜雨烧银烛坐聴疎钟忆建章
　　题邹惟中西楼
　　西楼逺对鼎山斜野客来寻驾鹿车竹屿暝烟浮翠黛石田秋雨润银沙清尊未酌心先醉往事重论鬓欲华肯借溪南三畆宅从君学种邵平
　　用韵送梁徴君孟敬还石门
　　渝曲经年不见君偶同江郭看飞云蚌还乍喜双珠合龙跃终愁两劒分踪迹每同樵客隐姓名已被世人闻暂随郡邑还归去应念山中白鹿羣
　　和友人过象牙潭韵
　　一曲寒山照水清哀鸿惊鹊乱江声浪翻白雪千寻险天接浮云万里平前辈总随烟雾尽虚名真似羽毛轻高怀欲弃人间事同向天台访赤城
　　寄西峯李纬之
　　汉家仙吏驾云螭遗迹空存碧藓滋井底龙飞山客见峯头鹿过野人知芝田旧长千年药石室新题五字诗寄语山中李道士好将苦学慰深期
　　寄梁孟敬
　　菰山之阳隐者宅日午隔溪闻读书时有门生陈八簋再从家仆致双鱼石门雨过筼筜湿荜户秋深薜荔疎已约暮春携稚子咏归沂上曳轻裾
　　到郡不入城寄彭声之雪印大虚
　　凤洲秋水日渐渐江水浑如博士衫草屋结来人假宿檄文书就手亲缄裁诗久爱中丞丽制酒难禁吏部馋相见立谈还即别寸心揺曳似风縿
　　题宋能敏青壁轩
　　沓嶂层峦翠几重神光动处有竒逢雾生深谷藏豹泉落阴崖化玉龙丹篆晓书朱露湿碧窗昼掩白云封何时携我青藜杖结屋来依五粒松
　　贡性之
　　送叶南夫
　　君家盛事古全稀九十双亲七十儿四百人中同戍日八千里外独归时尊前舞袖花前酒画里闗山卷里诗亲故争传看逺客不妨银烛夜筵迟
　　越山清晓
　　曙光晴散越王台万壑千岩锦绣开欹枕僧钟云外落卷帘渔唱镜中来树藏茅屋鸡声断露湿松巢鹤梦回安得画图分隙地移家仍住小蓬莱
　　夜闻渔歌
　　一声高彻一声低凭仗东风度水西着意聴时腔转细断人肠处思先迷鴈惊何处沙边渚船泊前村月下溪不道客愁愁不醒要随羌管入云齐
　　寓毗陵旅邸
　　月光凉堕夜堂深草草杯盘款款斟欢喜情怀无复旧别离时节又从今坐销炉篆清烟细聴彻壶筹玉漏沈闗陇秖缘频作客翻令儿女讶乡音
　　送别
　　江上船开起櫂歌离愁无奈故人何桃花流水春三月杨栁东风雨一蓑送别转嗟形影独相思从此梦魂多到时定有平淮防勋业终归马伏波
　　约游山阻雨
　　春事无多苦未晴数来花信过清明都将酒债兼诗债付与风声共雨声燕落香泥霑纸重蝶翻飞絮入帘轻怀人久负南山约纵有南山不可行
　　接曹孟圭
　　曲江新涨黄梅雨雨里客船江上来对酒肯辞今夕醉有怀能向几人开歌传皓齿香生席舞按纤腰月满台纵是金吾严禁夜也须容我更迟囘
　　送陆景宣靖州从军
　　蛮荒溪洞极边头仗劒从军忆壮游杨栁春风干部落旌旗晓日万貔貅路经彭蠡洲前过江自巴州峡外流早报逺人归圣化貂蝉从古出兜鍪
　　喜魏仲房见过
　　江上柴门掩夕晖客来刚被鹊先知出迎不较衣翻着对饮宁辞琖倒垂话到更深无断处起看月落几多时人生恨不如潮信暮去朝还有定期
　　题画壁
　　何处江山似此佳看君图画欲移家沙边洲渚潮浑没云里楼台树半遮丛桂漫歌招隐赋种桃谁识避秦花晩风吹送归舟急一片征帆带落霞
　　雪竹山房
　　此君节操独凌寒冰雪丛中更耐看帘幙影迷金锁碎佩环声动玉阑干只疑圃翻琼树错讶瑶台舞素鸾白战几时能着我万竿深处一凭防
　　次萍居留别韵
　　且勿长亭折栁枝离筵已判酒如池因思防面难期处直使衔杯到醉时樯燕留人双上下岸花迎客半低垂计程明日毗陵道吟寄新诗欲倩谁
　　水竹轩
　　万竹萧萧水绕门九街车马自晨昬晴天波影摇窗户静夜秋声入梦魂曽为故人频下榻每因佳客屡开尊百年清致今犹昔春雨深深长子孙
　　城南耕隐
　　爱尔城南隐者居春田绕屋下舂鉏儿孙暖晨驱犊灯火分凉夜校书入社有怀占乐嵗趋朝无梦候公车相逢自叹飘零久投老归来媿不如
　　赠别乡友苪公
</div>
    <div class="pagination">
<a href="御选宋金元明四朝诗_page500.html">上一页</a><span>...</span><a href="御选宋金元明四朝诗_page496.html">496</a><a href="御选宋金元明四朝诗_page497.html">497</a><a href="御选宋金元明四朝诗_page498.html">498</a><a href="御选宋金元明四朝诗_page499.html">499</a><a href="御选宋金元明四朝诗_page500.html">500</a><span class="current-page">501</span><a href="御选宋金元明四朝诗_page502.html">502</a><a href="御选宋金元明四朝诗_page503.html">503</a><a href="御选宋金元明四朝诗_page504.html">504</a><a href="御选宋金元明四朝诗_page505.html">505</a><a href="御选宋金元明四朝诗_page506.html">506</a><span>...</span><a href="御选宋金元明四朝诗_page502.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
