<!DOCTYPE html>
<html>
<head>
    <meta charset="UTF-8">
    <title>全宋诗 - 第 9650 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9650 页/共 11672 页</h1>
    <div class="content">
杨万里　赠法才师
    才公南华别，不见八年许。
    瓣香宗混融，只眼半唐举。
    聊将笋蕨觜，戏作冠剑语。
    天还在壶中，云却归何处。

杨万里　赠高德顺
    儿时同客水中蟹，鸭脚林间索诗债。
    只今白发共青灯，一尊浊酒话平生。
    我才不及君才美，毛款负君真差事。
    见说君家千里驹，看渠高大君门闾。

杨万里　赠归宗长老道贤
    地下归宗天下传，老夫剩欲到云边。
    王弘送酒催归去，且省远公沽酒钱。

杨万里　赠合皂山嬾云道士诗客张惟深二首
    合皂峰头半朵云，化为道士到吾门。
    问渠真个如云嬾，为许随风处处村。

杨万里　赠合皂山嬾云道士诗客张惟深二首
    羽客来从合皂山，殷懃告欣病诗癫。
    古今此病元无药，癫到阴何便是仙。

杨万里　赠翦字吴道人
    宝晋云烟杂海涛，玉溪花月写风骚。
    一生不倩毛锥子，只倩并州快翦刀。

杨万里　赠节推学士
    癸篇惊倒汉廷臣，一眼元无四海人。
    天下无双聊小却，洛阳年少是前身。
    云鹏飞上偏嫌早，雾豹深藏更几春。
    宽作十年相见著，剩将风雪试松筠。

杨万里　赠临川严泰伯秀才
    临汝严夫子，搘筇扣敝庐。
    文如漆园壮，人似客星孤。
    善相遗驎瘦，深参得腹腴。
    行看最先进，辨论诎诸儒。

杨万里　赠刘汉卿太医
    炉底金丹妙入神，月中玉免捣成尘。
    臣门如市心如水，只要阴功活万人。

杨万里　赠刘惠卿二首
    活却千人药一囊，阴功吹作满城香。
    灵椿丹桂君家有，莫羡燕山窦十郎。

杨万里　赠刘惠卿二首
    旧病诗狂与酒狂，新来泉石又膏肓。
    不医则是医还是，更问无方定有方。

杨万里　赠刘景明来访
    研席相从昔少年，白头谁信两苍然。
    来从八桂三湘外，忆折双松十载前。
    告我明朝还又别，对床终夕不成眠。
    交游存没休休说，且为梅花釂玉舡。

杨万里　赠墨工张公明
    庐陵旧墨说潘衡，庐陵新墨说张生。
    潘家衣钵嗣苏子，张家苗裔出易水。
    易水松花烟一螺，涨起倒流三峡波。
    人言天下无白墨，那知真有玄尚白。
    磨光漆几夺眼睛，试点一点倾人城。

杨万里　赠倪正甫令子阿麟
    精神玉雪眼点漆，总角两髦锦缠碧。
    郎君未出客已惊，隔窗读书鸾鹤声。
    松烟免颖小三昧，虿尾银钩略无对。
    锺王笔法老始成，阿麟今才十二龄。
    七十列傅十二纪，白头书生不能记。
    乱抽架上聊试渠，横诵倒诵如流水。
    二雅三颂已作笺，要与毛郑争先鞭。
    吟诗作赋更余事，不论五言兼七字。
    奉常先生有阴功，翰苑仙人有家风。
    高科好官手可唾，更看声名寒天破。
    老夫还曾浪语麽，老夫还曾浪语麽。

杨万里　赠彭云翔长句
    读书室边士如云，卢溪门下士如麟。
    定知此地难为士，後来之秀说彭子。
    雪里能来访我为，当阶下马雪满衣。
    赠我文章无不有，出入欧苏与韩柳。
    如今场屋号作家，相州红缬洛中花，
    岂如彭子有律令。
    会当一书取张景，今年谁子司文柄。

杨万里　赠尚长道签判
    今代高人尚子平，风流文釆旧家声。
    合於玉筝班中立，却向红莲幕里行。
    天色恼人浑欲雪，烛花照别若为情。
    日边已辨除书著，莫恋南楼秋月明。

杨万里　赠尚献之
    老凤苍然姿，雏凤锵然鸣。
    一见渠父子，令人英气生。
    大尚傲一世，不肯揖公卿。
    小尚刷羽毛，势欲追风鹏。
    吾州八千士，下笔电雹声。
</div>
    <div class="pagination">
<a href="全宋诗_page9649.html">上一页</a><span>...</span><a href="全宋诗_page9645.html">9645</a><a href="全宋诗_page9646.html">9646</a><a href="全宋诗_page9647.html">9647</a><a href="全宋诗_page9648.html">9648</a><a href="全宋诗_page9649.html">9649</a><span class="current-page">9650</span><a href="全宋诗_page9651.html">9651</a><a href="全宋诗_page9652.html">9652</a><a href="全宋诗_page9653.html">9653</a><a href="全宋诗_page9654.html">9654</a><a href="全宋诗_page9655.html">9655</a><span>...</span><a href="全宋诗_page9651.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
