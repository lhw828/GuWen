<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 841 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 841 页/共 1044 页</h1>
    <div class="content">　　初辞楚泽到吴村访旧嗟君古道存欲治悤悤归后计难留款款坐中论雪迟似让梅先白月早如愁树已昬此别终非前别逺孤舟江上莫销魂
　　雨中寄刘沈二别驾
　　漠漠春寒水绕城谁家可作看花行一杯不得三人共二月都能几日晴梦逐莺声风外断愁兼草色雨中生画船载妓南湖上不似年时放浪情
　　丁校书见招晚酌
　　正坐羇愁不自聊逺烦舟檝暮相邀江悬落日犹三尺风折垂杨定几条流水入花村杳杳幽人对酒屋翛翛此乡不得君同客应是春来更寂寥
　　梅花六首
　　琼姿只合在瑶台谁向江南处处栽雪满山中髙士卧月明林下美人来寒依疎影萧萧竹春掩残香漠漠苔自去何郎无好咏东风愁寂几回开
　　缟袂相逢半是仙平生水竹有深縁将疎尚宻微经雨似暗还明逺在烟薄暝山家松树下嫩寒江店杏花前秦人若解当时种不引渔郎入洞天
　　翠羽惊飞别树头冷香狼籍倩谁收骑驴客醉风吹帽放鹤人归雪满舟淡月微云皆似梦空山流水独成愁几看孤影低徊处只道花神夜出游
　　淡淡霜华湿粉痕谁施绡帐防香温诗随十里寻春路愁在三更挂月村飞去只忧云作伴销来肯信玉为魂一尊欲访罗浮客落叶空山正掩门
　　独开无那只依依肯为愁多减玉辉帘外钟来初月上灯前角断忽霜飞行人水驿春前早啼鸟山墙晚半稀愧我素心今已化相逢逺自洛阳归
　　断魂只有月明知无限春愁在一枝不共人言唯独笑忽疑君到正相思歌残别院烧灯夜妆罢深宫览镜时旧梦已随流水逺山窗聊复伴题诗
　　晚登南冈望都邑宫阙
　　落日登髙望帝畿龙蟠山下见龙飞云霄双阙开黄道烟树三宫接翠微沙苑马闲秋猎罢天街车鬬晚朝归明朝欲献升平颂还逐仙班入琐闱
　　奉天殿进元史
　　诏预编摩辱主知布衣亦得拜龙墀书成一代存殷鉴朝列千官备汉仪漏尽秋城催仗早烛明春殿巻帘迟时清机务多闲暇阁下从容幸一披
　　送沈左司从汪参政分省陜西汪由御史中丞出
　　重臣分陜去台端賔从威仪尽汉官四塞河山归版籍百年父老见衣冠函闗月落聴鸡度华岳云开立马看知尔西行定回首如今江左是长安
　　清明呈馆中诸公
　　新烟着柳禁垣斜杏酪分香俗共夸白下有山皆绕郭清明无客不思家卞侯墓上迷芳草卢女门前映落花喜得故人同待诏拟沽春酒醉京华
　　送吴生赴汴省其父指挥
　　都亭槐雨净朝埃彩服逢秋试剪裁定逺未归双节在孝廉初去一船开城依梁苑烟中闭河绕隋隄树里来家庆拜余寻旧迹夕阳骑马过繁台
　　客舍夜坐
　　楼角声残锁禁城灯花半落夜寒生啼鸦井上惊风散残雪窗前助月明清世莫嗟人寂寞中年渐怯嵗峥嵘酒杯诗巻吾家物客里相亲倍有情
　　送郑山人聴宣谕后归东阳
　　阖门传诏山人拜清晓蓬莱望彩霞布褐朝天才赴阙蒲帆带雨又传家沈侯咏罢楼沉月婺女妆残庙掩花无限朝廷仁恤意殷勤归向老农夸
　　春来
　　客愁拟向春来减春到愁翻倍旧时走马已无年少乐聴莺空有故园思日光皛皛浓熏草风力飏飏缓堕丝辟歴沟南酒家路共谁来往问花枝
　　送贾文学以郡荐赴礼部试毕归吴
　　疋马都门候晓开吴公新荐贾生来郡中方待传经业阙下先称射防才寒食杏花江店雨春衣柳絮驿程埃惭予东掖叨陪讲难把长干送别杯
　　休沐日期衍公游北山不果独卧斋中
　　休沐欣逢一日闲拟邀禅客共登山两笻未许寻萝径孤枕应须掩竹闗歴歴逺峰尘土外萧萧深屋草莱间安眠却胜清游乐觉看斜阳燕子还
　　送内兄周谊还江上
　　忆奉纶音趋赴朝曾烦逺送过枫桥云山方恨成暌阻雪夜俄来伴寂寥吴苑疎钟沉晚树楚江归雁逐寒潮情亲海内如君少敢惜离魂为一销
　　次韵杨署令雨中卧疾
　　双桐分荫晓池清乍喜新晴觉病轻蛛曳林风吹欲断鹭经沙雨洗偏明吟多稍怯临窗写卧久浑忘出市行不道春归逾一月起闻歌鸟尚疑莺
　　谒甫里祠
　　衣冠寂寞半尘丝想见江湖独卧时遁迹虚烦明主诏感懐犹赋散人诗钓鱼船去云迷浦鬭鸭阑空草满池芳藻一杯谁为奠鼓声只到水神祠
　　归吴至枫桥
　　遥看城郭尚疑非不见青山旧塔微官秩加身应谬得乡音到耳是真归夕阳寺掩啼乌在秋水桥空乳鸭飞寄语里闾休复羡锦衣今已作荷衣【旧有塔今废】
　　送徐山人还蜀山兼寄张静居
　　我因解绂逺辞京君为修琴暂入城偶尔相逢春酒熟飘然忽去暮烟生山头学啸犹闻响世上留诗不写名西磵烦询张静者年来注易几爻成
　　寄题内弟周思敬野人居
　　野人何处是幽栖闻在天随旧宅西半屋图书春落蠧一村花栁昼鸣鸡分泉自给烹茶水待雨唯畊种药畦日暮扁舟欲相访恐惊鸥鸟过前溪
　　喜幼文北归
　　风尘万里损光辉旧面相逢却讶非在路定留经处咏还家犹着去时衣久留逺土虫蛇杂忽解髙罗鸿鹄飞尚念梁园二三客与君同去不同归
　　江上晚眺图
　　一发青山断雁边渚宫楼阁暮云连烟波彷佛江南意风栁依稀峡外天钓艇归时风动苇僧钟起处日沈烟观图忽起沧洲想身堕黄尘又几年
　　迁城南新居
　　辛苦中年未有庐东西长寄一囊书未能避俗还依俗堪信移居更索居叶满林园烟羃羃竹连僧舍雨疎疎何须许伯长安第此屋翛然已有余
　　逢倪徴士
　　数千里外久相违十八滩头偶独归自説病来辞幕府只因愁絶念庭闱吴歌重把还乡酒蛮布犹穿过岭衣话尽三年游歴事满庭风雨送斜晖
　　雪中
　　舟絶寒江冻不潮萦沙拂栁影翛翛才从渔浦矶边积还向樵村竹外飘扑马忆从少年乐防袍曾逐侍臣朝如今独坐吟诗句茅屋茶烟冷未消
　　过僧舍访吕敏
　　几欲相寻与愿违今朝始得过禅扉磬声穿竹山房逺履齿粘苔石径微幽鸟每同驯鸽下髙人间与老僧依谈诗说偈俱堪喜坐觉茶香上薜衣
　　初夏江村
　　轻衣软履步江沙树暗前村定几家水满乳鸥翻藕叶风疎飞燕拂桐花渡头正见横渔艇林外时闻响纬车最是黄梅时节近雨余归路有鸣蛙
　　江村
　　南囿薫风吹葛衣汀花未露岸花稀水神庙下莎侵路江叟门前栁映矶犊卧已知耕耒歇鸥惊长见钓船归天随宅畔吾曾住留得闲罾挂夕晖










　　御选明诗巻六十八
　　钦定四库全书
　　御选明诗巻六十九
　　七言律诗二
　　杨基
　　寄杨铁崖先生
　　不见云间杨铁史寮中七客近如何老来诗句疎狂甚乱后文章感慨多长笛参差吹海凤小璚杨柳舞天魔春明且尽嬉游乐莫解梁鸿五噫歌
　　郡斋养疴呈醉樵内史
　　江云倐忽暝还收五月犹寒着敝裘芳草斜阳看易晚绿荷疎雨聼如秋池塘空阔蜻蜓喜帘幕萧条燕子愁不是无言成独坐暂将心事静中求
　　小轩新沐喜神清短帻单衣觉渐轻松下琴书晴亦润竹西窗户晚犹明愁来对酒心先醉病后看花意懒行却忆故山深处立緑萝千树叫流莺
　　和谢雪坡钱塘见寄
　　经旬不见谢宣城小楷乌丝寄逺情黄篾楼髙春梦破緑萝衣薄暮寒生鹤临沙渚鸥俱浴花落江泥燕与争亦欲雨蓑揺短楫西湖新水荡空明
　　赤山书事寄巢谢隠君君南兰陵人今避兵居吴长洲之独树湖
　　曾向溪南看艺麻竹杠兜子一肩斜秧苗尚短仍含谷荷叶才髙已上花蚕屋柘烟朝焙茧鹊鑪沈火昼烹茶而今风雨成抛絶卧聼西园两部蛙
　　闻雪坡将还吴门
　　桑叶重重戴胜飞行人多报故人归鬓从别后星星出花到春深树树稀诗喜官闲能不废身缘谋拙事多违便须出郭相迎迓遮莫南风雨满衣
　　江村寒食
　　预折杨枝插绕檐豆糜香软麦饧甜春衣未染新丝织午篆犹分旧火添小雨送花青见萼轻雷催笋碧抽尖不因人逺伤离别那得春愁上短髯
　　春日杂咏二首
　　偶自循篱出径苔刺桐花落野棠开一年春已无多在几个人曾有暇来浸谷陂塘科斗乱浴蚕时节杜防哀买山莫种闲花柳多觅松栽与柏栽
　　陋巷荒芜野趣浓小溪春水恰船通无边草色犹春雨有几梅花更晚风文体敢期卢骆并交情惟许范张同欲将浪迹随鸥鸟错比溪南是瀼东
　　奉天殿早朝二首
　　双阙翚飞紫葢髙日华云影映松涛万年青拥连枝橘千叶红开并蒂桃仗以玉龙衔宝玦佩将金兕错银刀乍晴风日欣妍美阖殿齐穿御赐袍
　　锦裆绣帽列金挝玉节龙旂拱翠华甘露欺霜凝紫液卿云如葢结丹霞莺声近隔宫中柳骏骑遥穿仗外花圣主直敎恩泽遍香罗先到小臣家
　　雪
　　欹欹整整复皑皑可是春冰细剪裁到处江山皆玉立谁家庭院不花开几回旋绕还飞去半晌悠扬却下来独有梅边易消灭也应和气近蓬莱
　　上马
　　晴来未觉是春朝已有东风着柳条雪自坚牢盈尺在冰才轻薄一边消不愁雾暗看花眼且倩人扶上马腰却忆探春湖上路小红船子木兰桡
　　感春
　　茂苑东风散鼓鼙草堂近在柳营西春衣禁酒聊存着诗句怀人每谩题花有底忙冲蝶过鸟能多慧学莺啼闲身准拟看山色又复朝参逐马蹄
</div>
    <div class="pagination">
<a href="御选宋金元明四朝诗_page840.html">上一页</a><span>...</span><a href="御选宋金元明四朝诗_page836.html">836</a><a href="御选宋金元明四朝诗_page837.html">837</a><a href="御选宋金元明四朝诗_page838.html">838</a><a href="御选宋金元明四朝诗_page839.html">839</a><a href="御选宋金元明四朝诗_page840.html">840</a><span class="current-page">841</span><a href="御选宋金元明四朝诗_page842.html">842</a><a href="御选宋金元明四朝诗_page843.html">843</a><a href="御选宋金元明四朝诗_page844.html">844</a><a href="御选宋金元明四朝诗_page845.html">845</a><a href="御选宋金元明四朝诗_page846.html">846</a><span>...</span><a href="御选宋金元明四朝诗_page842.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
