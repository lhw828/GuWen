<!DOCTYPE html>
<html>
<head>
    <meta charset="UTF-8">
    <title>全宋诗 - 第 1871 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 1871 页/共 11672 页</h1>
    <div class="content">    槁项泥六籍，岁晏寒无襦。

方回　西斋秋感二十首
    欲雨雨不堕，谓晴晴无期。
    秋阴白日暗，黯淡寒云垂。
    华盛不长保，百卉忽已衰。
    萧飒枯草中，嘉菊遗妍姿。
    渊明但熟醉，不作骚人悲。
    悲更盛于骚，俗士焉得知。
    感极每欲死，唯酒能宽之。
    幸有杯中物，勿惜时一持。

方回　西斋秋感二十首
    齐梁陈隋诗，真可以不作。
    至如晋宋间，渊明可无学。
    盲统集文选，似以刖报璞。
    后生今寒蝉，焉识独唳鹤。
    缅怀东篱间，用意极玄邈。
    笔势所到处，足与二雅角。
    心期重华并，襟度大庭朴。
    瓶空无酒斟，肯受寄奴托。

方回　西斋秋感二十首
    寒士足奇士，贵人多俗人。
    俗人尚自可，盗贼乘风尘。
    子美客长安，悲歌惊鬼神。
    柄国者谁子，曲江近前嗔。
    逆臣自此起，强藩由是振。
    乃至饿隶辈，貂冕垂长绅。
    狼狈老拾遗，拾橡逃陇岷。
    我每读其诗，吞泪声酸辛。

方回　西斋秋感二十首
    吾所学诗伯，近世惟二陈。
    稍换后山骨，复写简□□。
    □□足活法，亦复窥天珍。
    妙年张文潜，晚节吕居仁。
    书名始画屋，但疏勿与亲。
    雍容曳绅裾，彼为何等人。
    去去白云外，保此诗酒身。

方回　西斋秋感二十首
    江上枫已丹，林中橘犹绿。
    天寒百骸痛，抱膝玩幽独。
    生世六十年，鲜荣足忧辱。
    赋归弃空庐，惜此数竿竹。
    儿孙共十辈，何计给饘粥。
    万事不如人，唯诗尚可读。
    秋感二十篇，夜断朝复续。
    开樽寘前庭，一杯歌一曲。

方回　西斋秋日杂书五首
    居城近城门，前市后山郊。
    质明沸柩鼓，彻夜喧僧饶。
    暑病人死多，当此秋夏交。
    盐米哄贾贩，杖絰酸哀号。
    倏忽异存殁，所争常毫毛。

方回　西斋秋日杂书五首
    高树夕影疏，老荷秋气馥。
    雨余绚斜照，寓此池上目。
    鸣蝉一何厉，坐叹白日速。
    东家失其儿，忽骇邻妇哭。
    归兮空山中，幽啸抱吾独。

方回　西斋秋日杂书五首
    闲闲闭园门，默默坐书室。
    幽幽绝来人，寂寂度长日。
    苦桃何累累，秋颗压枝密。
    桃苦不可食，熟烂未忍摘。
    时闻落地声，诗思若有得。

方回　西斋秋日杂书五首
    百间以买屋，万卷以买书。
    书多读不既，屋宽住有余。
    彼索子钱者，日夜号庭除。
    勇锐割此物，煎迫姑少纾。
    老勿费眼力，村墟亦可居。

方回　西斋秋日杂书五首
    对奕不如观，观不如听声。
    独坐无来客，小轩秋雨晴。
    思之有百忧，不思了无情。
    万有皆外物，世重我所轻。
    默数前死者，愧兹今独生。

方回　惜芍药再赋
    元方除却牡丹兄，俗紫凡红敢竞名。
    天女散花虽不染，道人养马岂无情。
    一芽才动看承久，千蕊俱空断送轻。
    三万卷书总零落，匹如风雨未须惊。

方回　惜砚中花
    花担移来锦绣丛，小窗瓶水浸春风。
    朝来不忍轻磨墨，落砚香粘数点红。

方回　溪阁呈陆太初
    临水看山日百遍，等閒收拾有诗才。
    老松于我几年长，啼鸟无名何处来。
    病发渐应雕翠葆，衰踪那复梦金台。
</div>
    <div class="pagination">
<a href="全宋诗_page1870.html">上一页</a><span>...</span><a href="全宋诗_page1866.html">1866</a><a href="全宋诗_page1867.html">1867</a><a href="全宋诗_page1868.html">1868</a><a href="全宋诗_page1869.html">1869</a><a href="全宋诗_page1870.html">1870</a><span class="current-page">1871</span><a href="全宋诗_page1872.html">1872</a><a href="全宋诗_page1873.html">1873</a><a href="全宋诗_page1874.html">1874</a><a href="全宋诗_page1875.html">1875</a><a href="全宋诗_page1876.html">1876</a><span>...</span><a href="全宋诗_page1872.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
