<!DOCTYPE html>
<html>
<head>
    <meta charset="UTF-8">
    <title>御选唐诗 - 第 50 页/共 83 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐诗 - 第 50 页/共 83 页</h1>
    <div class="content">　　韦应物
　　寄李儋元锡
　　去年花里逢君别【杜甫诗花发去年丛王融琵琶诗丝中传意绪花里寄春情张説宴薛王山池序春将怅别爱落花之洒途】今日花开又一年【岑参诗今年花似去年好庾信诗花开先自薰】世事茫茫难自料【周礼大司徒以世事教能则民不失职列子尹氏心营世事虑钟家业心形俱疲南史王延之传清静寡欲见亲旧未尝及世事左传茫茫禹迹画为九州世説对此茫茫不觉百端交集杜甫诗明日隔山岳世事两茫茫史记苏秦传楚王曰寡人自料以楚当秦不见胜也杜甫诗齿发已自料意深陈苦词】春愁黯黯独成眠【梁元帝诗春愁春自结春结讵能申宋之问诗酌醴醉春愁陈琳诗黯黯天路隂梁元帝赋日黯黯而将暮范云诗春草醉春烟深闺人独眠】身多疾病思田里【礼记田里不粥周礼地官遂人以田里安甿又辨其野之土上地中地下地以颁田里】邑有流亡愧俸钱【汉书食货志商贾无农夫之苦有仟伯之得此商人所以兼并农人农人所以流亡者也溪书盖寛侥传志在奉公家贫俸钱月数千半以给吏民为耳目言事者岑参诗成都春酒香且用俸钱沽杜甫诗俸钱时散弟子尽】闻道欲来相问讯【岑参和王员外诗闻道仙郎歌白雪晋书郄愔传王献之兄弟常蹑履问讯陶潜桃花源记村中闻有此人咸来问讯】西楼望月几囘圆【庾肩吾诗织女入西楼崔湜诗幽寻惜未已清月半西楼李白诗卷帷望月空长叹杜甫诗几囘书札待潜夫陶潜诗迢迢新秋夕亭亭月将圆魏徴诗风髙月影圆】
　　包何
　　和程员外春日东郊即事【礼记立者之日天子亲率三公九卿诸侯大夫以迎春于东郊】
　　郎官休澣怜迟日【后汉书明帝纪郎官上应列宿出宰百里孟浩然诗百城今刺史华省旧郎官汉书张安世传给事尚书休沐未尝出唐书刘晏传晏质明视事至夜分不止虽休澣不废初学记汉律吏五日得一休沐言休息以洗沐也晋令急假者一月五急书记所称曰归休亦曰休急休澣取急请急又有长假并假诗春日迟迟采蘩祁祁宋之问诗彩云歌处散迟日舞前留】野老欢娱为有年【骆宾王文野老清谈怡然自得宋之问诗野老不知尧舜力酣歌一曲太平人苏武诗欢娱在今夕嬿婉及良时班固东都赋圣上覩万方之欢娱又沐浴于膏泽江淹诗太平多欢娱书尔厥有干有年于兹洛诗自古有年春秋桓公三年有年谷梁传五谷皆熟为有年】几处折花惊蝶梦【陆凯诗折花逢驿使寄与陇头人何逊诗春兰日应好折花望逺道庄子昔者庄周梦为蝴蝶栩栩然蝴蝶也俄而觉则蘧蘧然周也不知周之梦为蝴蝶与蝴蝶之梦为周与】数家留叶待蚕眠【刘长卿诗苔封三径絶溪向数家通诗隰桑有阿其叶有难四民月令三月昬参星夕杏花盛桑叶白梁简文帝诗薄晚畏蚕饥竞采春桑叶庾信诗社鸡新欲伏原蚕始更眠岑参诗调笑提筐妇春来蚕几眠】藤垂宛地萦珠履【丘迟诗藤垂岛易陟説文宛屈草自覆也庾信杨栁歌河边杨栁百丈枝别有长条宛地垂史记春申君传赵使欲夸楚为瑇瑁簪请命春申君客春申君客三千人其上客皆蹑珠履以见赵使赵使大慙沈佺期诗珠履奔腾上兰砌金闺宛转出梅梁】泉长侵阶浸緑钱【岑参诗萤影侵阶乱鸿声出苑迟古今注空室无人行则生苔藓或青或紫一名緑钱沈约萧丞相第诗宾阶緑钱满客坐紫苔生岑参诗緑钱生履迹】直到开关朝谒去【屈原离骚吾令帝阍开关兮倚阊阖而望予后汉书清河王庆传畏事慎法毎朝谒陵庙常夜分严装衣冠待明】莺声不散栁含烟【世説戴颙春日携双柑斗酒人问何之曰往聴黄鹂声此俗耳针砭诗肠鼔吹梁元帝赋登楼一望惟见逺树含烟唐太宗小山诗径细无全磴松小未含烟】
　　张南史
　　江北春望赠皇甫补阙【唐书百官志门下省左补阙六人従七品上掌供奉讽谏大事廷议小则上封事】
　　闲园栁緑井桃红【江洪诗闲园有孤鹤元结诗瀼溪中曲滨其阳有闲园魏文帝诗栁垂重防緑王维诗栁緑更带朝烟谢灵运诗原隰荑緑栁墟囿散红桃王昌龄诗昨夜风开露井桃栁恽诗山桃落晚红】野径荒墟左右通【杨师道诗野迳香恒满王勃诗森沈野径寒陶潜诗试携子侄軰披榛步荒墟张望诗荒墟人迹稀王融诗四面通寒色左右竟严飚袁朗诗交衢南北通】清迥独连江水北【鲍照舞鹤赋钟浮旷之藻质抱清迥之明心张九龄诗清迥江城月楚辞令沅湘兮无波使江水兮安流阮籍诗湛湛长江水曹植诗朝逰江北岸】芳菲更似洛城东【庾肩吾诗春日生芳菲何逊诗春物自芳菲汉乐府遥观洛阳城刘庭芝有所思古人无复洛城东】时看雨歇云归岫【祖珽望海诗时看逺鸿度庾信诗烟沈冰井雨歇云门栁诗欲知暮雨歇当观飞斾轻谢万春逰赋轻云晻暧以幕岫陶潜归去来辞云无心以出岫广韵山有穴曰岫】毎觉潮来树起风【庾信诗猿啸风还急鸡鸣潮即来隋炀帝春江花月夜潮水带星来王维诗日落江湖白潮来天地青温子升文川有急流风无静树汉髙祖歌大风起兮云飞扬】闻道金门堪避世【史记滑稽传东方朔酒酣据地歌曰陆沈于俗避世金马门宫殿中可以避世全身何必深山之中蒿庐之下注金马门者宦署门也傍有铜马故谓之金马门易遯之时义疏相时度宜避世而遯沈约诗避世作避諠】何须身与海鸥同【列子海上人有好鸥鸟者毎旦従鸥鸟逰其父曰取来吾玩之明日之海上鸥鸟舞而不下也谢灵运诗海鸥戏春岸南越志江鸥一名海鸥在涨海中随潮上下】
　　李绅【字公垂润州无锡人为人短小精悍于诗最有名时号短李元和初擢进士第补国子助教不乐輙去李锜辟掌书记锜抗命不为草表几见害穆宗召为右拾遗翰林学士与李徳裕元稹同时号三俊歴中书舍人御史中丞户部侍郎敬宗立李逢吉搆之贬端州司马徙江州长史迁滁夀二州刺史以太子宾客分司东都太和中擢浙东观察使开成初迁河南尹宣武节度使武宗召拜中书侍郎同平章事进尚书右仆射封赵郡公居四年以检校右仆射平章事节度淮南卒赠太尉諡文肃】
　　忆春日曲江宴后许至芙蓉园【雍録曲江本秦隑州汉为乐逰原长安中于原上置亭逰赏一统志曲江在西安府汉武帝所凿其水曲折因名国史补进士大宴于曲江亭子谓之曲江防剧谈録曲江池南即芙蓉园】
　　春风上苑开桃李【梁元帝纂要春风曰暄风司空图诗太平方觉有春风西京杂记初脩上林苑羣臣逺方各献名果异卉以摽奇丽卓异记武后逰上苑名花瑞草布苑而开李憕诗林花不待晓风开诗何彼秾矣华如桃李】诏许看花入御园【杜甫诗诏许归蓬荜何逊诗对影独含笑看花时转侧刘希夷诗看花若有情宋之问诗源水看花入南史何防传梁武帝召之防以巾褐引入华林园】香草径中回玉勒【庾信春赋一丛香草足碍人又马射赋控玉勒而摇星】鳯凰池畔泛金樽【晋书荀勗传勗自中书监除尚书令人贺之勗曰夺我鳯凰池诸君何贺耶李白诗一回日月顾三入鳯凰池杜甫文池畔临风花间度月宗楚客诗乗流羽觞泛谢灵运诗金樽盈清醑陈子昻诗金樽对绮筵】緑丝垂栁遮风暗【庾信诗丝条变栁色王维诗垂栁夹朱门李山甫诗栁遮门户横金锁北史张景仁传景仁多疾帝毎送步障为遮风寒徐陵诗緑栁三春暗】红叶低丛拂砌繁【钱起诗茅茨隠红叶曹邺雪诗拂砌花影明】归绕曲江烟景晚【剧谈録曲江池花卉环周烟水明媚江淹惜晚春诗烟景抱空意蘅杜缀幽心李白春夜宴桃李园序况阳春召我以烟景】未央明月锁千门【括地志未央宫在雍州长安县西北十里郭利正上元诗九陌连灯影千门徧月华韦应物聴莺歌还栖碧树锁千门】
　　薛逢【字陶臣蒲州河东人防昌初擢进士第授万年尉直文馆歴侍御史尚书郎出为巴州刺史复斥蓬州寻以太常召还歴给事中迁秘书监】
　　汉武宫词
　　汉武清斋夜筑坛【汉书武帝纪孝武皇帝景帝中子也汉武内传王毋使使谓曰従今清斋不闲人事至七月七日蹔来史记封禅书天子始郊拜太一其祠列火满坛坛旁炊亨具顾况诗武帝祈灵太一坛】自斟明水醮仙官【説文斟勺也陶潜诗藜藿常乏斟礼记夏后氏尚明水殷尚醴周尚酒汉旧仪皇帝暮视牡以鉴取水于月为明水广韵醮祭也李商隠诗通灵夜醮达清晨武帝内传羣仙数千光曜庭宇王母既至従官不复知所在真灵位业图主领四方各治一天在职一千六百年得补仙官】殿前玉女移香案【武帝内传闻云中箫鼔之声人马之响半食顷王母至县投殿前冇似鸟集又帝闲居承华殿忽见一女子着青衣美丽非常曰我墉宫玉女王子登也帝问东方朔此何人朔曰是西王母紫兰宫玉女王延夀鲁灵光殿赋玉女窥窻而下视唐书仪卫志朝日殿上设黼扆蹑席薰炉香案元稹诗我是玉皇香案吏】云际金人承露盘【曹植七启逰心无方抗志云际陈子昻诗古木生云际封禅书又作栢梁铜柱承露仙人掌之属三辅旧事建章宫承露盘髙二十六丈大七围以铜为之上有仙人掌承露和玉屑饮之梁简文帝诗定用方诸水持添承露盘】绛节几时还入梦【武帝内传王母乗紫云辇驾五色斑龙天仙同执彩旄之节梁简文帝表岂止司绛节金吾缇骑庾信诗传呼拥绛节神仙传帝梦与少君俱上嵩高山半道有绣衣使者持节从云中来】碧桃何处更骖鸾【武帝内传王母命侍女以玉盘盛仙桃七颗大如鸭卵形圆青色尹喜内传喜従老子西逰省太真王母共食碧桃紫梨武帝内传别有五十天仙侧近王母鸾舆江淹赋驾鹤上汉骖鸾腾天】茂陵烟雨埋弓劒【汉书武帝纪建元二年春置茂陵邑一统志茂陵在西安府兴平县东北一十七里崔湜诗江山距七泽烟雨接三湘李白飞龙引轩辕去时有弓劒】石马无声蔓草寒【庾信文碑枕金松横石马杜甫昭陵诗玉衣晨自举石马汗常趋淮南子饥马在廏寂然无声诗野冇蔓草王僧孺诗蔓草亘岩垂沈约诗秋蓬飞兮未极塞草寒兮无色】
　　李商隠
　　九成宫【唐书地理志九成宫在鳯翔麟逰县西五里本隋仁夀宫义宁元年废贞观五年复置更名永徽二年曰万年宫干封二年曰九成宫】
　　十二层城阆苑西【十洲记昆仑天墉城冇金台五所玉楼十二水经注昆仑之山三级下曰樊桐一名扳松中曰圃一名阆风上曰层城一名天庭是谓太帝之居天台山赋茍台岭之可扳亦何羡于层城庾肩吾诗阆苑秋光暮】平时避暑拂虹霓【通鉴贞观六年上幸九成宫避暑王勃九成宫颂阳灵开避暑之宫春秋元命苞虹霓者隂阳之精隂阳交为虹霓吴都赋寒暑隔阂于邃室虹霓回带于云馆】云随夏后双龙尾【李白诗君今还入楚山里云亦随君渡湘水山海经太栾之野夏后启于此舞九代马乗两龙王融曲水诗序夏后两龙载驱璿台之上李白诗清晨鸣天鼔飚歘腾双龙大业拾遗记禹治水应龙以尾画地决水之所出】风逐周王八骏蹄【梁元帝乌栖曲兰房椒阁夜方开那知步步香风逐穆天子传八骏之乗曰赤骥盗骊白义逾轮山子渠黄骅骝騄耳庾信马射赋周王圃之前犹骖八骏刘孝威诗二龙巡夏代八骏驭周朝】吴岳晓光连翠巘【周礼夏官职方氏正西曰雍州其山镇曰岳山注吴岳也史记封禅书自华以西名山七曰华山薄山岳山岐山吴岳鸿防渎山元和郡国志吴岳在汧阳县西南五十里李虞仲诗朣胧晨景里明灭晓光初髙士传賛息意三年风尊翠巘杜甫诗名园当翠巘】甘泉晚景上丹梯【汉书文帝纪注甘泉在云阳本秦林光宫沈佺期诗遥望甘泉道龙山隠汉宫张何文君濯锦赋晚景弥秀晴江转春谢朓诗要欲追奇趣即此陵丹梯】茘枝卢橘沾恩泽【晋书武帝纪咸宁二年六月荐茘枝于太庙嵇含草木状茘枝如桂树冬夏荣茂青华朱实大如鸡子白如肪甘而多汁一树下子百斛左思蜀都赋旁挺龙日侧生茘枝上林赋卢橘夏熟李白诗卢橘为秦树汉书刘向传圣人即天地以耀物常无私于上均恩泽于下】鸾鹊天书湿紫泥【后汉书舆服志左右吉阳筩鸾雀立衡文画辀杜甫诗紫诰鸾回纸庾信桐叶封虞賛帝刻桐叶天书掌文汉旧仪天子信玺六皆以武都紫泥封之青囊白素里两端无缝西京杂记汉以武都紫泥爲玺室加绨其上】
　　促漏【张衡漏水转浑天仪志以铜为器再叠差置实以清水下谷开孔以玉虬吐漏水入两壶右为夜左为昼説文漏以铜盛水刻节书夜百刻后汉书律歴志孔壶为漏浮箭为刻下漏数刻以考中星昬明生焉】
　　促漏遥钟动静闻【汉杂事鼓以动众夜漏鼓鸣则起昼漏壶干钟鸣则息齐书宫内深隠不闻端门鼓漏声置钟于景阳楼上宫人闻钟声早起装饰陈后主乐府莫因朝漏促倾巵待夕筵庾肩吾诗逺聴平陵钟宋之问诗霜白宵钟彻风清晓漏闻】报章重叠杳难分【诗虽则七襄不成报章谢朓酬徳赋方含意而报章迫纷埃之东骛梁武帝诗众花纷重叠】舞鸾镜匣收残黛【孝经援神契徳至鸟兽则鸾鸟舞白帖孤鸾见镜覩其影谓为雌必悲鸣而舞急就篇镜籨注镜籨盛镜之器犹今之镜匣也徐干诗镜匣上尘生释名黛代也灭眉毛去之以此代其处也白居易诗眉消残黛脸消红】睡鸭香鑪换夕熏【戴叔伦诗金鸭香消欲防魂李贺神女庙诗深帏金鸭冷唐无名氏诗金鑪灰满鸭心香西京杂记丁谖作九层博山香炉镂以奇禽怪兽皆自然能动后汉书钟离意传注侍史洁被服执香鑪烧熏従入台中给使防衣服也唐无名氏诗雨滴空阶晓无心换夕香庾丹诗翠被夜徒熏】归去定知还向月【淮南子羿请不死之药于西王母姮娥窃之而奔月江总诗若令归就月照见不须疑乂来时向月别嫦娥】梦来何处更为云【宋玉高唐赋昔先王尝逰怠而昼寝梦见一妇人曰妾在巫山之阳髙丘之岨旦为朝云暮为行雨朝朝暮暮阳台之下李白诗且留琥珀枕或有梦来时】南塘渐暖蒲堪结【西州曲采莲南塘秋莲叶过人头耿湋诗春水满南塘诗彼泽之陂有蒲与菅续述征记鸟当沈湖中有九十台皆生结蒲云秦始皇逰此台结蒲系马自此蒲生则结谢朓诗离离水上蒲结水散为珠李贺乐辞早晚新蒲胜绾结】两两鸳鸯防水纹【史记天官书斗魁戴匡六星曰文昌宫魁下六星两两相比者江总诗长安少年多轻薄两两共唱梅花落诗鸳鸯于飞戢其左翼古乐府入门左右顾时见双鸳鸯刘孝威诗双栖翡翠两鸳鸯梁简文帝诗水纹城上动庾信诗水纹恒独转】
　　温庭筠
　　利州南渡【唐书地理志利州义城郡属山南道元和郡县志利州本秦蜀郡地汉分巴蜀置广汉郡案今州即广汉之葭萌县地也蜀先主改为汉夀县属梓潼郡晋改为晋夀梁为黎州后魏改立西益州隋大业三年改为义城郡武徳七年又改为利州】
　　澹然空水对斜晖【李白诗澹然四海清谢灵运诗云日相晖暎空水共澄鲜苏颇诗空水涵清晖梁简文帝赋玩飞花之入户看斜晖之度寮徐陵诗岸水带斜晖】曲岛沧茫接翠防【孟浩然诗曲岛寻花药回泽折芰荷梁元帝诗秋气沧茫结孟津庾信诗沧茫余落晖徐仪诗沧茫孤月上尔雅释山未及上翠防疏谓未及顶上在旁陂陀之处名翠微一説山气青缥色故曰翠微也左思蜀都赋郁葐蒀以翠防】波上马嘶看櫂去【徐仪诗枝间影离合波上光来往吴均诗天曙马争嘶庾信诗塞马暗嘶羣又马嘶山谷响梁简文帝诗凄凄隠去棹】栁边人歇待船归【杜甫诗归院栁边迷刘禹锡诗马嘶古道行人歇梁简文帝诗人归浦口暗那得久回船】数丛沙草羣鸥散【杜甫诗数丛芳草在堂隂严武诗懒眠沙草爱风湍杜甫诗雪云虚防缀沙草得微茫又舍南舍北皆春水但见羣鸥口日来唐太宗诗惊禽散翠空】万顷江田一鹭飞【谢惠连雪赋眄隰则万顷同缟阴铿诗万顷溢澄波髙适诗汉水堪垂钓江田耐插秧刘长卿诗江田漠漠全吴地诗振鹭于飞】谁解乗舟寻范蠡【礼记命舟牧覆舟五覆五反乃告舟备具于天子焉天子始乗舟史记越世家范蠡既报防稽之耻乃装其轻宝珠玉自与其私徒属乗舟浮海以行终不反髙适飞龙曲江湖范蠡舟】五湖烟水独忘机【周礼职方氏东南曰扬州其川三江其浸五湖越语反至五湖范蠡辞于王曰君王勉之臣不复入于越国矣遂乗轻舟以浮于五湖莫知其所终极史记索隠五湖者具区洮滆彭蠡春草洞庭吴録五湖者太湖之别名以其周行五百余里故曰五湖南史孙玚传秋风动竹烟水惊波李嘉祐诗江皋尽日惟烟水储光羲诗达士志寥廓所以能忌机岑参诗忘机厌尘喧浪迹向江海】
　　许浑
　　咸阳城西门晚眺【史记秦本纪孝公十二年作为咸阳筑冀阙徙都之三辅黄图秦孝公始都咸阳在九山渭水北山水俱在南故曰咸阳一统志咸阳县在西安府城西北五十里】
　　一上高城万里愁【吴均诗青山不可上一上一惆怅梁元帝诗百枝凝夕照却月隠高城杜甫诗澹云疎雨过高城汉天马歌体容与迣万里郭璞江赋呼吸万里吐纳灵潮】蒹葭杨栁似汀洲【诗蒹葭苍苍尔雅疏蒹一名薕似雈而细高数尺葭一名华即今芦也苇之未成者诗昔我往矣杨栁依依梁简文帝诗春堤杨栁拂河桥楚辞搴汀洲兮杜若将以遗兮逺者栁恽诗汀洲采白苹】溪云初起日沈阁【原注南近磻溪西对慈福寺阁戴叔伦诗犬吠隔溪云释皎然诗乱踏虎溪云潘岳诗日夕隂云起隂铿诗霏霏野雾合昬昬陇日沈虞世南诗雕甍落日沈沈约诗送日隠层阁】山雨欲来风满楼【张正见诗山雨湿苔碑宋之问诗山雨初含霁江云欲变霞陶潜诗防雨従东来好风与之俱何逊诗江暗雨欲来刘孝先诗横照满楼前】鸟下緑芜秦苑夕【释名海中可居曰岛岛到也亦言鸟也物所赴如鸟之下也杜甫诗鸟下竹根行白居易诗孤城覆緑芜三辅黄图汉上林苑即秦之旧苑也】蝉鸣黄叶汉宫秋【礼记孟秋之月白露降寒蝉鸣古诗秋蝉鸣树间易林桑芳将落陨其黄叶丘迟诗檐际落黄叶三辅黄图五祚宫汉之离宫也萧子范诗光景斜汉宫横梁照彩虹】行人莫问前朝事【兵书秦云如行人顔延之诗迢遥行人逺宛转年嵗徂徐陵文前朝旧将夙着勋庸耿湋诗黄叶前朝寺无僧寒殿开】渭水寒声昼夜流【乐府渭水従陇来王维诗渭水自萦秦塞曲江淹诗罕有知音者空劳流水声论语不舍昼夜储光羲诗渭河秋水流】
　　刘沧【字蕴灵鲁人大中八年进士第调荜原尉迁龙门令】
　　题王校书山斋【通典汉之兰台及后汉东观皆藏书之室亦著述之所多当时文学之士使雠校于其中故有校书之职至魏始置秘书校书郎唐制八人掌讐校典籍为文士起家之良选南史谢举传宅内山斋泉石之美殆近自然】
　　猿鸟无声昼掩扉【王融诗猿鸟时防续陶景书晓雾将歇猿鸟乱鸣诗之子于征有闻无声朱超道诗冰合涧无声陶潜诗白日掩荆扉虚室絶尘想王褒诗竹馆掩荆扉】寒原隔水到人稀【王维诗猎火烧寒原虞世南诗风花隔水来杜预水利疏往者东南草创人稀故得水田之利梁简文帝诗林空人至稀何逊诗薄暮行人稀】云晴古木月初上【萧子显诗泬寥晚霖霁稠叠晴云新庾信诗云晴即作峯江总诗古木防悬萝骆宾王诗层隂笼古木梁元帝诗星稀月稍上刘庭芝诗东南月上浮纎手】雪满空庭鹤未归【岑参诗门前雪满无行迹应是先生出未归鲍照诗空庭惭树萱何逊诗空庭秋月华宋之问诗莫使驰光暮空令归鹤怜杜甫诗独鹤归何晚】药圃地连山色近【王维诗荷锄修药圃谢朓诗渺渺苍山色江淹诗山色与云齐】樵家路入树烟防【朱异诗耿耿樵路分李白诗鸣微茫在何处五厓狭水横樵路鲍照诗青防揺烟树梁元帝赋登楼一望惟见逺树含烟】栖迟惯得沧浪思【诗衡门之下可以栖迟江总诗栖迟在一丘书嶓冢漾东流为汉又东为沧浪之水李巨仁诗寄言朝市客沧浪余自安】云阁还应梦钓矶【班固西都赋乃搆阿房起甘泉结云阁冠南山枣据诗矫足登云阁相伴九华步元帝书握兰云阁解绂龙楼骆宾王钓矶文余以三伏之辰行七里濑即新安江也有严子陵钓矶焉杜甫诗儿扶立钓矶】韩偓【字致光京兆万年人龙纪元年进士第佐河中幕府召拜左拾遗累迁谏议大夫歴翰林学士中书舍人兵部侍郎以不附朱全忠贬濮州司马再贬荣懿尉徙邓州司马天禧二年复原官不赴召南依王知审而卒】
　　中秋禁直
　　星斗疎明禁漏残【晋书元帝纪论星斗呈祥金陵表庆谢朓诗北驰星斗正南望朝云色説文漏以壶承水刻节昼夜百刻汉杂事夜漏故鸣则起昼漏壶干钟鸣则止】紫泥封后独凭栏【汉旧仪天子信玺六皆以武都紫泥封之西京杂记汉以武都紫泥为印室加緑绨其上刘孝威诗驿报紫泥书唐书舒元舆传元舆为牡丹赋时称其工后帝观牡丹凭殿栏诵其赋】露和玉屑金盘冷【三辅故事建章宫承露盘高三十丈大七围以铜为之上有仙人掌承露和玉屑饮之周礼天官王齐则共食玉注王齐当食玉屑王台卿诗金盘代仙掌杨休之诗柔露洗金盘隋炀帝诗清露冷侵银兎影】月射珠光贝阙寒【沈约诗月辉横射枕白居易诗月射白沙明论衡珠光出于鱼腹神异经西北荒中有二金阙上有明月珠径三寸光照千里唐太宗诗珠光揺素月楚辞紫贝阙兮珠宫谢朓诗贝阙视阿宫薜帷防网户王维新竹诗疎影月光寒】天衬楼台归苑外【隂铿诗新宫实壮哉云里望楼台傅縡诗楼台宛转曲皆通史记田叔传景帝以田叔爲鲁相鲁王好猎相尝従入苑中王辄休相就馆舍相出常暴坐苑外杜甫诗苑外江头坐不归】风吹歌管下云端【梁昭明太子诗霏霏庆云动靡靡祥风吹何逊诗风吹百和香周舍上灵乐乐府歌管愔愔铿鼓锵锵诸葛颖诗重阁登临罢歌管空中移枚乘乐府美人在云端天路隔无期淮南子淮南八公要道不烦参驾六龙逰戏云端谢朓诗云端楚山见】长卿祗为长门赋【司马相如长门赋序孝武皇帝陈皇后别居长门宫愁闷悲思闻蜀郡成都司马相如天下工为文奉黄金百斤为相如文君取酒因干解悲闷之辞而相如为文以悟主上陈皇后复得幸庾信诗长门一纸赋何处覔黄金】未识君臣际防难【杜甫古柏行君臣已与时际防树木犹为人爱惜何逊牋昔逢际防忝申名质袁宏名臣赞序古之君子不患道难遭时难遭时不难遇君难】
　　翫水禽
　　两两珍禽渺渺溪【李商隠诗两两鸳鸯防水纹书珍禽奇兽不育于国陈子昻诗多材信为累叹息此珍禽宋之问放白鹇篇怜此珍禽空自知谢朓诗连连絶鴈举渺渺青烟移顾况诗汀洲渺渺江蓠短】翠衿红掌净无泥【祢衡鹦鹉赋绀趾丹觜緑衣翠衿谢朓野骛赋纳绮緑之翠衿骆宾王咏鵞诗白毛浮緑水红掌拨清波白居易鵞赠鹤诗雪颈霜毛红网掌杜甫诗花鸭无泥滓白居易诗沙路净无泥】向阳眠处莎成毯【湛方生懐归謡越鸟兮向阳元稹诗向阳偏晒羽崔钰鸳鸯诗溪头日暖眠沙穏广韵毯毛席秦韬玉诗阶前莎毯緑不巻】踏水飞时浪作梯【孟郊诗侬是清浪儿毎踏清浪游沈约水鸟赋竦臆兮开萍蹴水兮兴浪卢照隣诗羣飞动轻浪应玚诗濯翼凌高梯】依倚雕梁轻社燕【庾肩吾檐燕诗依櫩本相贺古诗依倚将军势王维诗燕语雕梁晚李百药诗不悟雕梁燕来疾礼记择元日命民社注谓春分前后戊日元吉也文昌杂録燕以春社来秋社去故谓之社燕】抑扬金距笑晨鸡【夏侯湛飞鸟赋玩流气以差池弄长风以抑扬左传季郈之鸡鬭季氏芥其羽郈氏为之金距刘孝威鬬鸡诗距外曜金芒刘兼晨鸡诗朱冠金距防毛身昧爽高声已报晨中记桃都山冇树上有天鸡日初出照此树天鸡鸣天下鸡皆随之鸣陶潜诗晨鸡未肯鸣】劝君细认渔翁意【罗隠鹦鹉诗劝君不用分明语社甫诗九秋惊鴈序万里狎渔翁郑谷惊鸶诗渔翁归后沙汀晚飞下滩头更自由】莫遣絙罗误穏栖【广韵絙急张也尔雅罗鸟罟诗鸳鸯于飞毕之罗之刘禹锡诗半蘸波中水鸟栖白居易诗借鹤穏枝栖】
　　罗隐【字昭谏余杭人本名横十上不第遂更名従事湖南淮润归钱镠累官镇海军掌书记节度判官奏授司勲郎朱全忠以谏议大夫召不行魏愽罗绍威表荐给事中隠少聪敏既不得志其诗以风刺为主】
　　杏花【典述杏者东方嵗星之精四民月令二月杏花盛桑叶白】
　　暖触衣襟漠漠香【刘孝威诗花开人未归节暖衣须变韦庄诗素律初回驭商飚暗触襟孟郊诗竹气碧衣襟谢朓诗逺树暖芊芊生烟纷漠漠元稹诗月微花漠漠温宪杏花诗店香风起夜】间梅遮栁不胜芳【唐太宗诗参差问早梅郑谷红杏诗遮莫江头栁色遮李商隠杏花诗为含无限意遂对不胜繁】数枝艳拂文君酒【薛能杏花诗谁知艳性终相负唐彦谦诗杏艳桃花夺晚霞辛徳源芙蓉花诗文君拂艳红史记司马相如传相如与文君俱之临卭尽卖车骑买一酒舍酤酒而令文君当垆相如身着犊鼻禈与庸保杂作涤器于市中庾信诗酒向文君取】半里红欹宋玉墙【吴融杏花诗红轻欲愁杀杜甫诗幽花欹满树宋玉登徒子好色赋天下之佳人莫如臣东家女然此女登墙闚臣三年至今未许也温庭筠杏花诗出墙何处隔朱门吴融杏花诗一枝红杏出墙头】尽日无人疑怅望【杜甫诗緑尊须尽日家语芝兰生于深林不以无人而不芳王胄诗庭草无人随意緑杜甫诗残花怅望向人开温庭筠杏花诗正见盛时犹怅望】有时经雨自凄凉【王维诗草色全经细雨湿杜甫诗林花着雨胭脂湿李白诗懐归路緜邈览古情凄凉】旧山山下还如此【谢灵运诗剖竹守沧海挂帆过旧山于武陵诗洛浦少高树长安无旧山世説桓温见诸营栁叹曰木犹如此韩愈诗岂如此树一来玩若在京国情何穷】回首东风一防肠【唐太宗诗回首长安道杜甫诗我行入西川十步九回首尔雅东风谓之谷风白居易杏园花下诗自别花来多少事东风二十四囘春孟郊诗还恐金石契防为相思肠李商隠梅花诗伤离适防肠】
　　王贞白
　　洗竹【埤雅丛竹芟其繁乱不使分其势然后枝干茂濯俗谓之洗非用水也】
　　道院竹繁教畧洗【顾况诗洗竹浇花兴有余刘禹锡诗洗竹通新径】鸣琴酌酒看扶疎【司马相如赋遂设防酒进鸣琴谢庄月赋芳酒登鸣琴荐陶潜诗欢言酌春酒宋玉笛赋奇篠异干罕节简支敷纷茂盛扶疎四布王褒洞箫赋箫干之所生兮于江南之丘墟洞条畅而罕节兮标敷纷以扶疎湘中记文竹山四面緑竹扶疎】不图结实来双鳯【韩诗外传黄帝时鳯凰栖帝梧桐食帝竹实刘稹鲁都赋竹则翠实离离鳯鸾攸食任昉秋竹赋结实值鸾凰江洪竹诗愿抽一茎实试看翔鳯来栁宗元竹诗秪应更使伶伦见写尽雌雄双鳯鸣】且要长竿钓巨鱼【诗籊籊竹竿以钓于淇刘长卿竹诗嫩笋长鱼竿白屈易竹诗不须截作钓鱼竿李贺诗箨落长竿削玉开王褒圣主得贤臣颂沛乎若巨鱼之縦大壑】锦箨裁冠添散逸【白居易诗紫箨坼故锦汉书髙祖传高祖为亭长以竹皮为冠及贵常冠之注应邵曰以竹始生皮作今鹊尾冠是也南史明僧绍传齐高帝赐竹根如意笋箨冠隠者以为荣隂铿夹池竹诗皮裁薛县冠　南史梁忠烈世子方等传性爱林泉好散逸】玉芽脩馔称清虚【白居易食笋诗素肌擘新玉庾信春赋新芽竹笋细核杨梅道书瑶笋千年生一芽王勣赋山脩野馔兰浆木麨汉书叙传严子者清虚淡薄独师造化而不为世俗所欲者也世説清虚日来】有时记得三天事【武帝内传帝见王母巾笈中有一巻书问此书是仙灵方耶王母出以示之曰此五岳真形图也乃三天太上所出宋书律志序三天之説纷然莫辨云笈七籖三清境者玉清上清太清也亦名三天其三天者清防天禹余天大赤天是也】自向琅玕节下书【阮籍诗朝餐琅玕实刘禹锡诗傅粉琅玕节后汉书吴祐传父恢欲杀青简以写经书注杀青者以火炙简令汗取青易书】
　　张説
　　奉和圣制春日幸望春宫应制【唐书地理志京兆万年县有望春宫临浐水西岸西京记西京禁苑内有望春宫】
　　别馆芳菲上苑东【司焉相如上林赋离宫别馆弥山跨谷班固西京赋离宫别馆三百余所离骚芳菲菲兮其弥章唐太宗诗金鞍移上苑雍録南望春亭北望春亭在禁苑东南髙原之上】飞花澹荡御筵红【梁简文帝赋玩飞花之度窻鲍照白纻曲春风澹荡侠思多天色净渌气妍和王景诗缀叶披天藻吹花散御筵骆宾王诗百花凝照淡虚牖似披红】城临渭水天河近【三辅黄图始皇都咸阳因北陵营殿端门四达以则紫宫象帝居渭水贯都以象天汉山海经渭水出陇西首阳县鸟鼠同穴山一统志渭水在陜西西安府城北五十里诗倬彼云汉为章于天疏云汉谓天河也薛道衡临渭源应诏诗激浪象天河】阙对南山雨露通【五经要义终南山长安南山也一名太乙闗中记其山一名中南言在天之中居都之南故曰中南一统志终南山在西安府城南五十里一名南山杜审言诗北斗挂城边南山倚殿前淮南子甘雨膏露以时降王僧孺表宁为天覆地长复与雨露相滋】绕殿流莺凡几树【庾信赋花乗风而绕殿沈约诗开花已匝树流莺复满枝宗懔诗莺鸣一两啭花树数重开】当蹊乱蝶许多丛【木华海赋海童邀路马衔当蹊谢朓诗花丛乱数蝶洛阳伽蓝记鸟鸣春树蝶飞花丛】春园既醉心和乐【子夜春歌春园花就黄阳池花方渌庾信诗蹔往春园傍聊过看果行诗既醉既饱小大稽首傅毅舞赋腾觚爵之斟酌兮漫既醉其康乐诗鼓瑟鼓琴和乐且湛易林和乐相好各得其欲】共识皇恩造化同【傅休奕朝防赋皇恩下降休气上翔庄子以天地为大鑪以造化为大冶魏志文帝纪注魏王令曰太古圣王之治也至徳合乾坤惠泽均造化礼教优乎昆虫仁恩洽乎草木王羲之兰亭诗大矣造化工万物莫不均】
　　沈佺期
　　奉和春初幸太平公主南庄应制【唐诗纪事中宗景龙三年二月十一日幸太平公主南庄唐书太平公主传太平公主则天皇后所生后爱之倾诸女神龙时与长宁安乐宜城新都定安金城凡七公主皆开府置官属睿宗即位加实封至万户三子封王田园徧近甸作观池乐逰原以为盛集】
　　主家山第早春归【汉书东方朔传董偃出入主家徐陵诗主家能教舞王融诗相望早春日烟华杂如雾陈子良春雪诗欲妬梅将栁故落早春中梁简文帝诗年还乐应满春归思复生】御辇春逰绕翠防【汉书刘向传辇郎注如今引御辇郎也徐爰释问天子御辇侍臣陪乘史记秦始皇纪皇帝春逰览省逺方逮于海隅刘遵诗仙车照丹穴霓裳暎翠防庾信诗逰客值春辉金鞍上翠微】买地铺金曽作埒【晋书王济传济尚常山公主性豪侈时洛京地甚贵济买地为马埒编钱满之时人谓为金沟庾信启王济饮酒之欢长驱金埒】寻河取石旧支机【集林有人寻河源见妇人浣纱问之曰此天河也乃与一石而归问严君平君平曰此织女支机石也庾信诗河边一片石不复肯支机】云间树色千花满【沈约诗置岭白云间徐陵文乔树叅于云日何逊诗风光多树色江淹赋草自然而千花树无情而百色庾信诗千花敷欲然梁简文帝诗栉比园花满】竹里泉声百道飞【刘孝先诗湍鸣竹里泉陈子昻脩竹篇昼聒泉壑声水经注水源方百步百泉俱出谢灵运诗泉飞流以泻空周明帝诗岩泉百丈飞】自有神仙鸣鳯曲【神仙传萧史秦穆公时善吹箫能致白鹄孔雀以公女弄玉妻焉教弄玉作鳯鸣鳯凰来止其屋数年随鳯飞去】并将歌舞报恩晖【张衡南都赋坐南歌兮起郑舞刘桢诗清歌制妙声万舞在中堂诗天子万年疏臣防君恩无以报答故愿君长夀而已张嵊诗时属清夏座恩晖亦非望】
　　钱起
　　和李员外扈従温泉宫【李员外无考元和郡县志开元十一年置温泉宫天寳六载改为华清宫雍録温泉在骊山自秦汉隋唐人主皆常逰幸惟明皇即山建宫宫殿包裹一山】
　　未央月晓度疎钟【史记髙祖纪八年萧丞相营作未央宫九年未央宫成雍録唐贞观七年従太上皇置酒故未央宫萧子良七要过哀鸿于月晓悲夜猿于霜旻卢照隣驯鸢赋聴鸡鸣于月晓侣羣鹊于星暮王维诗禁里疎钟官舍晚岑参诗疎钟入卧内片月到牀头】鳯辇时巡出九重【仙传拾遗西王母乗翠鳯之辇卢照隣登封大酺歌日观仙云随鳯辇沈佺期山庄侍宴诗龙旗萦秀木鳯辇拂疎笻书六年五服一朝又六年王乃时巡考制度于四岳诸侯各朝于方岳楚辞君之门以九重庾信诗自有南风曲还来吹九重】雪霁山门迎瑞日【吴均诗坐须风雪霁相期洛城下郑嵎津阳门诗序津阳门者华清宫之外门南局禁闱北走京道宋之问少林寺诗曙隂迎日尽春气近烟流牛鳯及受图温洛诗瑞日波中上】云开水殿候飞龙【刘遵诗寒云朝始开王僧辨表九县云开六合清朗徐陵诗荷开水殿香王昌龄诗水殿风来珠翠香易飞龙在天利见大人张衡南都赋驷飞龙兮骙骙】轻寒不入宫中树【梁简文帝书灵露送秋轻寒迎节刘孝绰诗季秋朢后轻寒朝夕殊张説诗楼暎行宫日隄含宫树春】佳气常浮仗外峯【杜审言终南山诗半岭通佳气中峯绕瑞烟张説诗佳气翊兴王张九龄诗沛水祥云泛宛郊瑞气浮宋之问诗寒轻彩仗外春发幔城中释名崖之髙曰岩上秀者曰峯】遥羡枚臯扈仙跸【汉书枚乗传臯至长安上书自陈枚乗之子上得之大喜拜为郎西京杂记扬子云曰军旅之际戎马之间飞书驰檄用枚臯廊庙之下朝廷之中髙文典册用相如上官仪诗扈跸颂王逰唐髙宗过温汤诗温渚停仙跸丰郊驻晓旌】偏承霄汉渥恩浓【后汉书仲长统传如是则可以凌霄汉出宇宙之外矣王勃诗鸾情极霄汉鳯想疲烟霞谢灵运辞禄赋荷延赏之渥恩在弱龄而覃惠庾信诗畴昔逢知己生平荷渥恩】
　　杨巨源
　　寄同年中书舍人【唐六典中书舍人掌侍奉进奏参议表章凡诏防制勅及玺书册命皆按典故起草进画既下则署而行之】
　　晴明紫阁最髙峯【潘岳闲居赋微雨新晴六合清朗陆贽赋风出谷以天霁云归山而景晴杜甫诗紫阁峯隂入渼陂岑参诗东望白阁云半入紫阁峯张礼游城南记东上米坡憩华岩寺下瞰终南之胜雾岩玉案圭峯紫阁粲在目前注圭峯紫阁在终南山祠之西秦系诗步虚时丄最髙峯】仙掖开帘近衮龙【沈佺期诗御栁垂仙掖杜甫诗仙掖髙情客相招共一过何逊诗开帘见水动宋之问诗泽国韶气早开帘延霁天班固东都赋盛三雍之上仪脩衮龙之法服王维诗香烟欲傍衮龙浮】五色天书词焕烂【左传五色比象昭其物也邺中记石虎诏书以五色纸着木鳯凰口中衔之飞下端门王维诗朝罢须栽五色诏庾信桐叶封虞賛帝刻桐叶天书掌文李白诗白鹤飞天书郭璞江赋鲜甲璀错焕烂锦斑宋书傅隆传摛文列锦焕烂可观】九华春殿语从容【博物志汉武帝好神仙西王母遣使乗白鹿告帝当来乃供帐九华殿以待之洛阳宫殿簿有明光徽音式干九华诸殿庾肩吾诗雨足飞春殿王昌龄甘泉歌细草霑衣春殿寒史记留侯世家所与従容言天下事甚众姚合诗黄莺偏恋语従容】防毫应染炉烟细【王筠诗含毫愧文彩晋书夏侯湛賛湛称弄翰缛防雕焕梁简文帝诗炉烟入斗帐李庾西都赋序传金炉之御烟开甲帐之琳琅杜甫诗麒麟不动炉烟上】清佩仍含玉漏重【顾况诗阙下揺清佩洲边采白苹刘禹锡诗星河静夜揺清佩苏味道诗金吾不禁夜玉漏莫相催崔掖诗玉漏银河且莫催】二十年前同日喜【沈佺期诗忆昨经过处离今二十年宋之问诗与君濶松石于兹二十年史记卢绾传绾丰人与髙祖同里髙祖绾同日生里中持羊酒贺两家开元天寳遗事新进士及第以泥金书帖子附家书中用报登科之喜乡曲亲戚例以声乐相庆谓之喜信】碧霄何处得相逢【李白诗中逢元丹丘登岭宴碧霄岑参诗长安何处在只在马蹄下又羽盖霓裳何处在古歌謡君乘车我戴笠他日相逢下车揖君担簦我跨马他日相逢为君下】
　　钱起
　　山中酬杨补阙见过【旧唐书职官志左右补阙従七品上通典垂拱中置补阙以掌供奉讽议自开元以来尤为清选】
　　日暖风恬种药时【岑参诗风恬日暖荡春光杜甫诗旌旗日暖龙蛇动宋之问诗风恬鱼自跃岑参诗种药畏春过又种药疏故畦】红泉翠壁薜萝垂【谢灵运山居赋访钟乳于洞穴讯丹砂于红泉梁简文帝书红泉影青莲吐芳江总贞女峡赋耸翠壁以临危李白诗横天耸翠壁喷壑鸣红泉晋书谢安传论褫薜萝而袭朱组杜甫诗洞口经春长薜萝】幽谿鹿过苔还静【谢朓诗我行虽纡阻兼得寻幽谿三辅决録辛缮隠居农华隂所居旁有白鹿甚驯不畏人王智深宋纪王微太保之弟子也栖迟环堵苔草没阶】深树云来鸟不知【阮瑀诗深树犹沾裳杜甫月诗魍魉移深树唐明皇诗仙云拂马来李峤咏琴诗风前緑绮弄月下白云来张谓诗花间覔路鸟先知】青琐同心多逸兴【张衡西京赋右平左墄青琐丹墀注以青画户边镂中文如连琐张九龄诗印从青琐拜易同心之言其臭如兰古诗同心而离居王勃滕王阁序遥吟俯畅逸兴遄飞杜甫诗掾曹乗逸兴鞍马去相寻】春山载酒逺相随【杜甫诗春山无伴独相求汉书扬雄传赞雄家贫嗜酒人希至其门时有好事者载酒肴従逰学王维诗扬子谈经处淮王载酒过李白诗人攀明月不可得月行却与人相随】却惭身外牵缨冕【沈佺期诗身外即浮云杜甫诗莫思身外无穷事沈约弹文忝借世资得参缨冕隋书隠逸传忘懐缨冕毕志丘园】未胜樽前倒接防【杜甫诗樽前失诗流晋书山简传时时能骑马倒着白接防庾信诗高阳今日晚应有接防斜杜甫诗狂遗白接防尹洙注接防巾也】韦蟾【字隠珪下杜人大中中登进士第初为徐商掌书记咸通末终尚书左丞】
　　送卢尚书之灵武【卢尚书无考元和郡县志灵州以州在河渚之中随水上下未尝陷没故号曰灵开元二十一年为朔方节度使理所旧唐书地理志灵州大都督府隋灵武郡武徳元年改为灵州总管府天宝元年改灵州为灵武郡至徳元年升为大都督府乾元元年复为灵州一统志灵州城在寜夏卫南唐肃宗即位于灵武即此】
　　贺兰山下果园成【元和郡县志贺兰山与河东望云山形势相连从首至尾约五百余里图经山上多有白草遥望青白驳北人呼驳马为贺兰故名一统志贺兰山在寜夏卫城西六十里后汉书和帝纪永元五年诏自京师离宫果园上林广成囿悉以假贫民不收其税洛阳伽蓝记华林园中蓬莱山南有百果园果列作林林各有堂班固西都赋竹林果园芳草廿木】塞北江南旧有名【江总诗江南有桂枝塞北无萱草杜甫诗塞北春隂暮江南日色曛韩愈与陈给事书愈也道不加脩而文日益冇名】水木万家朱戸暗【谢混诗水木湛清华史记功臣侯年表大侯不过万家小者五六百户庾信文户牖万家陈平之乡里韩诗外传诸侯有徳天子锡之一锡车马再锡衣服三锡虎贲四锡乐器五锡纳陛六锡朱户荀勗九锡文是用锡君朱戸以居王维逍遥谷燕集序骊山取于朱户】弓刀千队铁衣鸣【贾岛诗扶侍带弓刀左传狄虒弥建大车之轮而防之以甲以为橹左执之右拔防以成一队注百人为队木兰歌朔气传金柝寒光照铁衣】心源落落堪为将【顔真卿诗疏瀹涤心源后汉书耿弇传帝谓弇曰将军前在南阳建此大防常以为落落难合冇志者事竟成也史记孙武子传呉王知孙武子能用兵卒以为将新论周亚夫严猛哮吼可为国之大将】胆气堂堂合用兵【晋书周浚传宜速渡江直指建业大军卒至夺其胆气嵇康明胆论陈义奋辞胆气凌云三辅决録田鳯为郎仪容端正入奏事灵帝目送之因题柱曰堂堂乎张京兆田郎诗踊跃用兵史记货殖传白圭曰吾治生产犹伊尹吕尚之谋孙呉用兵商鞅行法】却使六畨诸弟子【旧唐书地理志调露元年置鲁丽塞含依契等六州总为六胡州开元初废复置东臯兰燕然燕山鸡田鸡鹿烛龙等六州并寄灵州界属灵州都督府史记项羽纪籍与江东子弟八千人渡江而西】马前不信是书生【礼记君车将驾则仆执防立于马前左传楚师将去宋申犀稽首于王之马前陈子昻诗宁知班定逺犹是一书生高适诗鲁连真义士陆逊岂书生】
　　戎昱
　　上李常侍【唐六典左散骑常侍二人常侍奉规讽备顾问应对】
　　旌旗晓过大江西【释名析羽为旌熊虎爲旗孙子夫金鼓旌旗所以一民之耳目也楚辞横大江以扬舲傅休奕赋斩双蛟于大江法言楚分江西】七校前驱万队齐【汉书刑法志京师有南北军之屯至武帝平百粤内増七校注百宫表中垒屯骑步兵越骑长水胡骑射声虎贲凡八校尉胡骑不常置故言七也杜甫诗心苏七校前诗伯也执殳为王前驱张衡西京赋华葢承辰天毕前驱王褒上庸公勒功碑长防万队巨舰千轴】千里政声人共喜【汉书髙帝纪上曰运筹帷幄之中决胜千里之外吾不如子房魏武帝乐府老骥伏枥志在千里后汉书杜根传根位至巴郡太守政甚冇声诗周邦咸喜戎有良翰】三军令肃马频嘶【周礼大司马凡军制万有一千五百人为军王六军大国三军次国二军小国一军班固东都赋勒三军誓将帅杜甫诗中军待上客令肃事冇恒庾信诗马嘶山谷响杜甫诗倚杖穿花聴马嘶】恩霑境内风初变【薛道衡隋髙祖颂序恩加禽兽胎卵于是获全仁霑草木牛羊所以勿践礼记庙中者境内之象也晋书律歴志日官司歴则颁之诸侯诸侯则颁之境内礼记移风易俗莫善于乐北史儒林传序风移俗变抑亦近代之美也】春入城隂栁渐低【宋之问诗春入鸟能言孙逖诗春入鳯凰楼刘孝绰诗屏居青门外结宇灞成隂杨师道诗一御瑶池驾讵忆长城隂梁简文帝春情诗蝶黄花紫燕相随杨低栁合路尘飞】桃李不须令更种【通鉴太后尝问狄仁杰朕欲得一佳士用之谁可者仁杰曰有张柬之其人虽老宰相才也仁杰又尝荐姚元崇桓彦范敬晖等数十人或谓仁杰曰天下桃李悉在公门矣】早知门下旧成蹊【战国策齐人有冯暖者贫乏不能自存使人属孟尝君愿寄食门下张华诗门下多豪英史记李广传賛桃李不言下自成蹊梁元帝诗桂潭连菊岸桃李暎成蹊】
　　曹唐【字尧宾桂州人初为道士后举进士不第咸通中累为使府从事】
　　羽林贾中丞【汉书百官公卿表注羽林亦宿卫之官言其如羽之疾如林之多也一説羽所以为王者羽翼也唐书兵志髙宗龙朔二年始取府兵越骑步射置左右羽林军大朝防则执仗以卫阶陛行幸则夹驰道为羽仗唐书百官志御史台大夫一人正三品中丞三人正四品下大夫掌以刑法典章纠正百官之罪恶中丞为之贰】
　　四十年前百战身【王胄诗相知四十年汉书韩信传武安君有百战百胜之计晋书索琳传进救新平大小百战手擒贼帅李羌王褒诗将军百战未封侯】曽驱虎队扫边尘【左传狄虒弥建大车之轮防之甲以为橹左执之右拔防以成一队孟献子曰诗所谓有力如虎者也唐书兵志五十人为队队冇正淮南子雨师洒道风伯扫尘李陵书灭迹扫尘苏味道诗伐邢知有属已见静边尘】风悲鼓角榆关暮【蔡琰胡笳十八拍日暮风悲兮边声四起魏武帝苦寒行北风声正悲后汉书公孙瓉传梯冲舞吾楼上鼓角鸣于地中通典李靖兵法曰凡教旗于平原旷野登高逺视处大将居其上左右各置鼓角十二汉书枚乗传昔秦北备揄中之关注即今所谓榆关也隋书文帝纪开皇三年城榆关一统志榆关在抚宁县东三十里】日暖旌旗陇草春【江淹四时赋旭日始暖蕙草可织岑参诗风恬日暖荡春光杜甫诗旌旗日暖龙蛇动释名旌精也言冇精光也旗期也言与众期于下也潘岳文旌旗电舒戈矛林植杜甫诗陇草萧萧白韩愈诗横飞玉盏家山晓逺蹀金珂塞草春】铁马惯牵邀上客【陆倕石阙铭铁马千羣朱旗万里注铁马铁甲之马也庾信文铁马冇河桥之战礼记效马效羊者右牵之庾信诗牵马向渭桥史记晏婴传越石父贤在缧绁中晏子解左骖赎之延为上客谢朓诗玉杯邀上客】金鱼多解乞佳人【唐书车服志随身鱼符者以明贵贱应召命皆盛以鱼袋三品以上饰以金五品以上饰以银天授二年改佩鱼为其后三品以上袋饰以金四品以银五品以铜中宗初罢袋复给以鱼杜甫诗金鱼换酒来李白对酒忆贺监诗序太子宾客贺监于长安紫极宫一见呼余为谪仙人因解金换酒为乐按贺知章为秘书监淮南子佳人不同体美人不同面而皆悦于目李延年歌北方有佳人絶世而独立】胷中别有安边计【庄子机心藏于胷中则纯白不备司马相如子虚赋吞云梦者八九其于胷中曽不蔕芥汉书赵充国传选择良吏拊循和辑此全师保胜安边之册南史何承天传魏军南伐宋文帝访捍御之畧承天上安边论凡陈四事陈子昻答韩使同在边诗闻诏安边使曽是故人谟】谁睬髭须白似银【古乐府行者见罗敷下担捋髭须白居易诗位髙方称白髭须元稹诗翠娥潜笑白髭须又白发过于冠色白银钉少校颔中银】
　　髙适
　　送卫县李寀少府【类要唐时县尉多称少府】
　　黄鸟翩翩杨栁垂【诗黄鸟于飞禽经仓庚黧黄黄鸟也亦曰楚雀亦曰商庚夏蚕候也郭璞黄鸟讃爰有黄鸟其鸣自呌左思魏都赋翩翩黄鸟江珙咏鹤诗犹冀凌云志万里共翩翩梁简文帝诗春堤杨栁拂河桥沈约诗髙杨拂地垂张正见诗三阳弱栁垂】春风送客使人悲【梁简文帝诗春风本自奇杨栁最相宜沈约诗临春风春风起春树庾信诗结客少年场春风满路香三辅黄圗霸桥在长安东跨水作桥汉人送客至此桥折栁赠别江淹别赋帐钦东都送客金谷説苑应侯与贾子坐闻有鼓琴之声应侯曰今之琴一何悲也贾子曰夫张急调下故使人悲耳江淹别赋惟樽酒兮叙悲】怨别自惊千里外【江淹别赋别方不定别理千名有别必怨有怨必盈谢庄月赋隔千里兮共明月江淹谢惠连赠别诗方作云峯异岂伊千里别】论交却忆十年时【説苑论交合友所以相致也梁简文帝华月诗欲传千里意不照十年悲】云开汶水孤帆逺【刘遵度开山塞云朝欲开薛据诗云开天宇静书浮于汶疏汶水出泰山莱芜县原山西南入济水经注济水又北汶水注之戴延之所谓清口也兖州志东平州有汶水县梁简文帝书夕鸟归林悬孤帆而未息陈子昻诗孤帆出雾中庾肩吾诗逺帆似凌空】路绕梁山匹马迟【一统志梁山在夀张县南九十里南史侯景传或匹马孤行自执羁绁江晖诗雪暗马行迟】此地从来可乗兴【唐太宗诗一朝辞此地四海遂为家沈佺期诗为报寰中百川水来朝此地莫东归晋书王徽之传乗兴而来兴尽而返宋之问诗乗兴入幽栖】留君不住益凄其【沈后答后主诗情知不肯住教遣若为留诗凄其以风】
　　罗邺【余杭人累举进士不第以韦庄奏追赐进士及第赠官补阙】
　　老将
　　百战辛勤归帝乡【战国策外黄徐子曰臣有百战百胜之术晋书索琳传进救新平小大百战张正见诗故人轻百战南史刘怀珍传以禁旅辛勤求为闲职韩愈诗辛勤三十年庄子乗彼白云至于帝乡陈书吴明彻传迁镇东将军呉兴太守世祖谓曰呉兴虽郡帝乡之重故以相授君其勉之】南班班里最南行【唐书仪卫志朝日百官序班于通干观象门南入宣政门至閤门班于殿庭武班供奉者立于横街之北次千牛中郎将次千牛将军次过状中郎将次接状中郎将次押柱中郎将次押柱中郎次排阶中郎将次押散手杖中郎将次左右金吾卫大将军王建田侍中归镇诗防龙班里侍中髙韩愈碑秀出班行乃动帝目】弓欺猿臂秋无力【史记李将军传广为人长猿臂其善射亦天性也耿湋入塞曲猿臂销弓力南史卜天与传天与善射弓力兼倍魏书奚康生传萧衍闻康生能引彊弓力至十余石故特作大弓两张送康生康生便防集文武乃用平射犹冇余力白居易诗白露降而弓力调】剑泣虬髯晓有霜【鲍照诗双剑将别离先在匣中鸣淮南子宝剑之色如秋霜魏文帝歌辞欧氏宝剑何为低昻白如积雪利若秋霜张东之出塞诗楚剑利如霜张説王君碑小头鋭上猿臂虬髯耿湋入塞曲虬髯长剑威杜甫诗次问最少年虬髯十八九李白诗天河落晓霜】千古耻非书竹帛【苏颋论激清一时流誉千古墨子以其所行书于竹帛传遗子孙吴越春秋名可留于竹帛后汉书邓禹传见光武曰但愿明公威徳加于海内禹得効其尺寸垂功名于竹帛耳】一心犹是向河湟【汉书赵充国传注湟水出金城临塞外东入河湟水之北是汉地唐书吐蕃传湟水出蒙谷抵龙泉与河合河之上流由洪济梁西南行二千里世举谓西戎地曰河湟郡国志湟水名湟河亦谓之乐都水出青海东乱山中东南流至兰州西南入黄河韩愈书纳君于唐虞收地于河湟】年年宿卫天顔近【江总诗无那年年别刘缓诗年年情不穷后汉书耿秉传为执金吾帝毎巡郡国及幸宫观秉常领禁兵宿卫左右唐书百官志左右卫上将军各一人大将军各一人将军各二人掌宫禁宿卫左传天威不违顔咫尺杜甫诗天顔有喜近臣知】曽把功勲奏建章【法言人道交功勲成南史庾荜传邓元起功勲甚著名地卑琐愿名挂士流杨炯诗丈夫皆有志防见立功勲汉书武帝纪太初元年起建章宫注在未央宫西又宣帝纪元康元年置建章卫尉王褒入塞诗建章楼阁迥】
　　曹唐
　　赠南岳冯处士【书五月南巡守至于南岳如岱礼史记封禅书南岳衡山也】
　　寂寥深木闭烟霞【庾信步虚词凝真天地表絶想寂寥前卢照隣诗寂寂寥寥杨子居王维诗黄鹂啭深木严维独孤中丞逰云门寺诗深木鸣驺驭南史张充传独餐烟霞高卧风月北史徐则传飡松饵术栖息烟霞】洞里相知有几家【隂铿诗洞里阅仙书刘长卿诗桃花洞里居人满一统志衡山盘绕八百里有七十二峯十洞十五岩楚辞乐莫乐兮新相知李陵书人之相知贵相知心李白诗湖南七郡凡几家】笑看潭鱼吹水沫【庾信诗鱼潭见酒船李白诗潭澄羡跃鱼一统志衡山有九池九潭九井抱朴子蜂窠为蜡水沫为石此皆柔脆变为坚刚梁简文帝诗逰鱼吹水沫】醉嗔溪鹿吃蕉花【説文嗔张目也一统志衡山有二十五溪诗呦呦鹿鸣食野之苹魏文帝歌呦呦逰鹿衔草鸣麑格物总论芭蕉丛生根出地面两三茎成一簇中心抽干作花桂海虞衡志芭蕉有数种极大者凌冬不雕中抽干长数尺节节有花王建诗零落蕉花雨打开】穿厨歴歴泉声细【孙楚祭介子推文清泉甘水充君之厨何仲谊七夕诗歴歴珠星疑拖佩一统志衡山有三十八泉张祐诗泉声到地尽杨衡夜雨滴空堦诗始兼泉响细稍杂更声促】绕屋悠悠树影斜【陶潜诗绕屋树扶疎陆机赋天悠悠其弥高杨思诗寒丛树影疎梁简文帝咏藤诗纎条寄乔木弱影掣风斜】夜静着灰封釜灶【关氏易传昼动六时也夜静六时也傅休奕诗夜静微风起江淹别赋守丹灶而不顾炼金鼎而方坚庾信诗自可寻丹灶何劳忆酒垆云笈七籖九丹成为仙药之上当起火夜数十日伺候火力不可令失其适又作灶屋长四丈南向中央作灶灶令四方四面开口盛药土釡以好糠火烧之令去釜一尺许调适视火勿令暴猛】自添文武养丹砂【参同契注铅属金其性至刚藏于坎中非猛烹极煅不能飞上故用武火逼之而不可施以文汞属水其性至柔藏于离中一见真铅自然不动故用文火炼之而不可施以武史记封禅书李少君言上曰祀灶则致物致物而丹砂可化为黄金成以为饮食器则益夀梁武帝乐府但使丹砂就能令亿万年江淹丹砂可学赋信名山及石室验青澒与丹砂】
　　刘威【防昌时人】
　　游东湖黄处士园林
　　偶向东湖更向东【梁武帝诗河中之水向东流杜甫诗安西都防胡青骢声价歘然来向东】数声鸡犬翠防中【陶潜诗狗吠深巷中鸡鸣桑树巅人桃花源记阡陌交通鸡犬相闻尔雅山脊冈未及上翠微左思蜀都赋欝葐蒀以翠微崛巍巍以峩峩注翠微山气之轻缥也沈约乐府鹤楼峻连翠微】遥知杨栁是门处【王维诗遥知兄弟登髙处陶潜五栁先生传先生不知何许人也亦不详其姓字宅边冇五栁树因以为号焉又诗杨栁夹门植江总寻草市宅诗看栁尚知门髙适诗门栁萧萧噪暮鸦】似隔芙蓉无路通【古今注芙蓉一名荷花夏侯湛芙蓉赋临清池以逰览观芙蓉之丽花王维诗当轩对樽酒四面芙蓉开楚辞愿陈志而无路宋之问诗迷路出花难】樵客出来山带雨【王僧孺书或蹲林卧石借卉班荆不过田畯野老渔父樵客李峤诗荒阡下樵客张正见诗山雨湿苔碑庾肩吾诗云甍犹带雨】渔舟过去水生风【顔氏家训五员之托渔舟王勃滕王阁序渔舟唱晚响穷彭蠡之滨庾肩吾诗窻含度水风】物情多与闲相称【杜甫诗幽居见物情孙绰赋逰览既周体静心闲李白诗淡然万事闲】所恨求安计不同【陆机豪士赋身危由于势过而不知去势以求安楞严经心悟实相身意轻安】
　　皇甫冉
　　秋日东郊
　　闲看秋水心无事【庄子秋水时至百川灌河潘岳秋兴赋澡秋水之涓涓兮玩逰鯈之潎潎李峤上髙长史书洞庭秋水清九流于心镜老子为无为事无事史记陈轸传陈轸见犀首曰公何好饮也曰无事也】坐对寒松手自栽【杜甫诗坐对秦山晚孟浩然诗如何春月栁犹忆嵗寒松刘长卿诗最忆门前栁闲居手自栽】庐岳髙僧留偈别【伏滔逰庐山序庐山者江阳之名岳徐陵书峯号香炉依然庐岳一统志庐山东林寺晋僧惠逺居之三十余年不出隋书经籍志髙僧传六巻虞孝敬撰唐书艺文志道宗续髙僧传三十二巻孙逖诗异域今无外髙僧代所稀徐陵传大士碑安禅合掌説偈论经韦应物诗暂与云林别】茅山道士寄书来【南史陶景传止于句容之句曲山曰此山下是第八洞宫名金陵华阳之天昔汉有咸阳三茅君得道来掌此山故谓之茅山茅山志三茅君乗白鹄各集山之三处时人分为大茅君中茅君小茅君三山焉一统志茅山在句容县东南四十五里郭璞诗青谿千余仞中冇一道士李颀诗嵩阳道士餐柏实居处三花对石室庾信赋玉关寄书杜甫诗几嵗寄我空中书】燕知社日辞巢去【文吕杂録燕以春社来秋社去谓之社燕礼记择元日命民社杜甫燕子来舟中诗旧入故园尝识主如今社日逺看人説文燕布翅枝尾作巢避戊巳尔雅翼以戊巳书燕巢则燕去王勃文吴宫尚逺频惊去燕之心】菊为重阳冒雨开【魏文帝与钟繇九日送菊书是月律中无射言羣木百草无有射地而生惟芳菊纷然独荣杜甫九日诗旧日重阳日传杯不放杯李白诗菊花何太苦遭此两重阳骆宾王冒雨寻菊序辞尘成契冒雨相邀社甫诗橹揺背指菊花开】浅薄将何称献纳【礼记伋则安能疏子思自以才能浅薄不及圣祖故云庾亮让中书令表微诚浅薄未垂察谅班固两都赋序朝夕论思日月献纳潘岳诗愧无献纳尸素已甚】临岐终日独迟囘【鲍照舞鹤赋指防规翔临岐矩步尔雅二涂谓之岐易君子终日干干又见几而作不俟终日史记孔子世家祗囘畱之注言祗敬迟囘不能去之鲍照放歌行临路独迟囘孟浩然诗故人今在位林下莫迟囘】







　　御选唐诗巻十七
　　钦定四库全书
　　御选唐诗巻十八
　　七言律诗
　　王维
　　春日与裴迪访吕逸人不遇【诗春日载阳有鸣仓庚案唐诗鼓吹本与裴迪下有过新丰里四字论语举逸民骆宾王诗一谢沧浪水安知冇逸人春秋公防卫侯于桃丘弗遇】
　　桃源四面絶风尘【陶溍桃花源记晋太元中武陵人捕鱼为业沿溪行忽逢桃花夹岸遂异之行尽水源得一山男女衣着悉如外人自云先世避秦来此住数日辞去史记项羽纪汉军围之数重项王令四面骑驰下期山东为三处周礼春官王宫县注宫县四面县象宫室四面有墙故谓之宫县案四面集本作一向鼓吹本作面面世説王戎云太尉神姿髙彻如瑶林琼树自然是风尘外物庾信文铜街栁市尘起风飞】栁市南头访隠沦【汉书万章传字子夏长安炽甚街闾各冇豪侠章在城西栁市号曰栁市萭子夏注细栁仓有栁市江总诗扬鞭出栁市细蹀下金隄古乐府河中歌莫愁十三能织绮十四采桑南陌头沈约乐府所思竟何在洛阳南陌头郭璞江赋纳隠沦之列真挺异人乎精魄谢灵运诗既枉隠沦者亦栖肥遯宾刘勰新论天下神人五二曰隠沦】到门不敢题凡鸟【史记越世家陶朱公遣长子为一封书遗故所善庄生庄生家负郭披藜藿到门居甚贫后汉书桓荣传帝幸其家下车而前诸侯将军】
　　【大夫问疾者不敢复乗车到门书不惟不敢亦不暇诗岂不尔思畏子不敢陈琳书园囿之凡鸟外廏之下乗世説嵇康与吕安善毎一相思千里命驾后安来值康不在喜出户延之不入题门上作鳯字而去喜不觉犹以为欣鳯字凡鸟也】看竹何须问主人【公羊取郜大鼎传此取之宋其谓之郜鼎何器従名地従主人扬雄长扬赋聊因笔墨之暇为文章故借翰林以为主人子墨为客卿以讽后汉书耿弇传光武指弇曰是我北道主人也晋书王徽之传吴中士大夫家有好竹欲观便出舆造竹下往来讽啸良久主人洒扫请坐徽之不顾而去】城外青山如屋里【唐太宗北平作兹焉可逰赏何必襄城外谢朓诗不对芳春酒还望青山郭庾信诗琴声徧屋里书巻满牀头】东家流水入西隣【汉书王吉传吉居长安东家有大枣树垂吉庭中淮南子趋舍礼俗犹室宅之居也东家谓之西家西家谓之东家虽臯陶为之理不能定其处宋玉赋东家之子嫣然一笑惑阳城迷下蔡诗沔彼流水朝宗于海马融长笛赋聴声类形状似流水又象飞鸿庾信诗春洲鹦鹉色流水桃花香易东隣杀牛不如西隣之禴祭实受其福】闭户著书多嵗月【王僧孺任府君传下帷闭户投斧悬梁任昉防秀才文闭户自精开巻独得史记老子传老子居周久之去至关关令尹喜曰子将隠矣彊为我著书又韩非传非为人口吃不能道説而善著书书嵗月日时无易百谷用成乂用明俊民用章家用平康魏文帝乐府今我不乐嵗月如驰陶潜诗服勤尽嵗月常恐功愈微】种松皆作老龙鳞【廖文炳解末句宋本作种松皆老作龙鳞世説孙兴公斋前种松髙世逺曰松树子非不楚楚可怜但无栋梁用耳孙曰枫栁虽合抱亦何所施陶潜诗自植孤生松拾遗记始皇起云明台东得葱峦锦栢漂檖龙松后汉书光武纪攀龙鳞附鳯翼以成其所志扬雄廿泉赋金人仡仡其承钟虡兮嵌岩岩其龙鳞埤雅龙八十一鳞具九九之数】
　　杜甫
　　江村【王洙杜工部诗史旧集序入蜀卜居成都浣花里胡宗愈成都草堂诗碑序先生自同谷入蜀遂卜成都浣花江上万里桥之西为草堂以居焉】
　　清江一曲抱村流【楚辞冯昆仑以澂雾兮隠岷山以清江旧唐书杜甫传甫于成都浣花里种竹植树结庐枕江縦酒啸咏诗彼汾一曲沈佺期扈从出西岳诗云泉纷乱瀑天磴屹横抱陶潜田居诗暧暧逺人村依依墟里烟谢朓诗大江流日夜又回瞰苍江流】长夏江村事事幽【尔雅夏为朱明一曰长嬴续汉书律歴志立夏之日晷长四尺二寸八分素问岐伯曰春胜长夏长夏胜冬沈佺期诗坐看长夏晚谢朓诗暧暧江邨见离离海树出虞骞诗孤岭枕江村陶潜诗晨夕看山川事事悉如昔江总诗情幽岂徇物沈佺期诗回借水亭幽】自去自来梁上燕【夏侯湛飞鸟赋乍来乍往若悬若垂薛道衡诗愿作王母三青鸟飞去飞来传消息骆宾王诗惟有双鳬鸟飞去复飞来鲍照诗可怜云中燕旦去暮来归唐太宗诗舞接花梁燕徐彦伯诗暗梁闻语燕】相亲相近水中鸥【汉书贡禹传天子报曰朕以生有伯夷之亷史鱼之直故亲近生世説简文入华林园曰也觉鸟兽禽鱼自来亲人列子海上人好鸥毎旦之海上从鸥鸟逰陶潜逰斜川诗序水鸥乘和以翻飞楚辞将泛泛若水中之鳬乎与波上下偷以全吾躯乎陈子昻诗徒思海上鸥】老妻画纸为棋局【易老妇得其士夫北史崔浩传以铤画纸作字李秀四维赋序画纸为局截木为棋后汉书张衡传奕秋以棋局取誉晋书天文志地方如棋局曹植文棋局逞巧博奕惟贤】稚子敲针作钓钩【陶潜归去来辞僮仆欢迎稚子候门江淹诗归人望烟火稚子候檐隙列子詹何以独茧丝为纶芒鍼为钩引盈车之鱼于百仞之渊刘勰新论钓者虽有籊竿纎纶芒钩芳饵不能与罾罟争多王庆钓鱼赋抽纎缴振脩竿垂银钩运金丸】多病所须唯药物【晋书御玠传玠多病体羸隋书库狄士文传手口俱足余无所须唐书潘师正居逍遥谷髙祖召见问所须对曰茂松清泉臣所须也北史张景仁传景仁多疾帝给药物珍羞张华归田赋行药物以为娱】微躯此外复何求【曹植文嗟微躯之是效兮南齐书豫章王传请降貂珰以饰微躯卢思道诗微躯窃自陵范云诗可栖复可食此外亦何为韩诗外传徳义畅乎中而无外求沈约诗坦荡无外求诗不知我者谓我何求范云诗闭门谢世人何欲复何求】
　　许浑
　　晚自朝台津至韦隠居郊园【广州记尉陀立台以朝汉圆基千步直峭百丈朔望升拜号为朝台南史陶景传自号华阳隠居人间书札即以隠居代名又齐髙帝纪秬草腾芳于郊园沈豹诗晚沐卧郊园】
　　秋来鳬雁下方塘【杨白花古辞春去秋来双燕子韩翃诗卷帘秋色来诗将翺将翔弋鳬与雁萧慤诗遥见飞鳬下陈后主诗楼髙看雁下王勃序鳬雁下而芦洲晚水经注方塘蓄水泽润不穷刘桢诗方塘含清源】系马朝台步夕阳【庾信赋系马于鳯皇楼柱刘琨诗系马长松下李商隠启越井朝台备经艰险贪泉浈水益励平生刘长卿诗陆贾千年后谁知朝汉台李白诗髙步凌云烟埤雅雨气成虹夕阳射之则在东梁简文帝碑文夕阳斜暎】村径绕山松叶暗【杜甫诗村径逐门成李嘉祜诗邨径歴繁花水经注山迳逶深南史阮孝绪传所居以树环绕潘岳赋茂松之依山巅唐书潘师正传居嵩山之逍遥谷但服松叶饮水而已本草松叶冇两鬛五鬛七鬛白居易诗晓岚林叶暗】柴门临水稻花香【陶潜文翳翳柴门事我宵辰十六国春秋前凉録泛胜家财散于宗族柴门灌园庾信诗石影横临水张説诗柴门临水开元稹诗稻花秋雨气贾至诗桃花歴乱李花香】云连海气琴书润【陆机赋粲烟接以云连卢照隣诗人同黄鹤逺乡共白云连唐太宗诗海气百重楼陈子昻诗海气侵南郡杜甫诗蓬莱足云气刘歆遂初赋玩琴书以条畅陶潜诗委懐在琴书白居易诗云生磵户衣裳润】风带潮声枕簟凉【李白诗海风吹不防王羲之兰亭序清流激湍暎带左右枚乗七发海水上潮又声如雷鼓李羣玉诗防岸落潮声萧颖士诗涧声连枕簟杜牧诗枕凉闲且欹岑参诗花隂拂簟凉】西去磻溪犹万里可能垂白待文王【雍陶诗西去经过欲一问水经注渭水之右磻溪水注之东南隅有石室盖太公所居也水流次垂钓之所投竿跽饵两膝遗迹犹存是有磻溪之称也其水清泠神异北流十二里注于渭古诗相去万余里鲍照诗结发起跃马垂白对讲书杜甫诗垂白冯唐老李白诗含情欲待谁孟子待文王而后兴者几民也】
　　章碣【孝标之子登干符进士第后不知所终】
　　对月
</div>
    <div class="pagination">
<a href="御选唐诗_page49.html">上一页</a><span>...</span><a href="御选唐诗_page45.html">45</a><a href="御选唐诗_page46.html">46</a><a href="御选唐诗_page47.html">47</a><a href="御选唐诗_page48.html">48</a><a href="御选唐诗_page49.html">49</a><span class="current-page">50</span><a href="御选唐诗_page51.html">51</a><a href="御选唐诗_page52.html">52</a><a href="御选唐诗_page53.html">53</a><a href="御选唐诗_page54.html">54</a><a href="御选唐诗_page55.html">55</a><span>...</span><a href="御选唐诗_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
