<!DOCTYPE html>
<html>
<head>
    <meta charset="UTF-8">
    <title>全宋诗 - 第 4081 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 4081 页/共 11672 页</h1>
    <div class="content">    夜寂推枰响，机深落子迟。
    恼禅天女去，入定老僧知。
    鹄至难传艺，莺啼许借枝。
    须臾分局势，何待烂柯为。

刘克庄　竹溪直院盛称起予草堂诗之善暇日览之多有可恨者因效颦作十首亦前
    触热慵休息，谁知志士心。
    既名为恶木，不可就繁阴。
    炎赫当三伏，轮囷欲百寻。
    蔽牛徒隐映，下马复沉吟。
    浊世无孤竹，中原有邓林。
    飘然远游兴，散发更披襟。

刘克庄　竹溪直院盛称起予草堂诗之善暇日览之多有可恨者因效颦作十首亦前
    古寺何年废，松门月似冰。
    间然孰为主，敲者只归僧。
    地僻禅敲寂，天高兔魄升。
    周游何处晚，剥啄有谁应。
    未易分邻烛，又难上佛灯。
    安知无岛辈，开户结诗盟。

刘克庄　竹溪直院盛称起予草堂诗之善暇日览之多有可恨者因效颦作十首亦前
    胜负无常数，先观曲直知。
    隐然壮吾国，孰改敌王师。
    致讨皆声罪，徂征必有辞。
    一言明逆顺，大势决雄雌。
    缟素炎图定，包茅霸业基。
    后儒喜穿凿，妄意说升陑。

刘克庄　竹溪直院盛称起予草堂诗之善暇日览之多有可恨者因效颦作十首亦前
    夜境沉沉寂，高城忽四更。
    山收霾净尽，月吐魄初生。
    已过三通鼓，犹残二尺檠。
    始疑千嶂合，徐觉半窗明。
    愿兔空留照，荒鸡太少情。
    应须烦玉斧，缺处更修成。

刘克庄　竹溪直院盛称起予草堂诗之善暇日览之多有可恨者因效颦作十首亦前
    肃在于方寸，高高已嘿知。
    端能令雨若，焉敢诿天时。
    此念渊冰凛，其机影响随。
    宝薰一队起，银竹四檐垂。
    有物皆膏润，无民更怨咨。
    谆谆书喜闵，麟笔寓箴规。

刘克庄　竹溪直院盛称起予草堂诗之善暇日览之多有可恨者因效颦作十首亦前
    植物惟松柏，苍苍贯四时。
    岁虽寒不改，人到老方知。
    风籁龙吟冷，冰枝鹤立危。
    一株独青在，万木后凋谁。
    齐寝樵苏矣，秦宫点涴之。
    斧斤寻未已，善保栋梁姿。

刘克庄　竹溪直院盛称起予草堂诗之善暇日览之多有可恨者因效颦作十首亦前
    松柏无姿媚，平时未易看。
    要知渠特操，直待岁隆寒。
    塞草枯先白，江枧冷变丹。
    凛然友青士，至此识苍官。
    物遁天刑少，人全晚节难。
    惟应漆园叟，与蕣合而观。

刘克庄　竹溪直院盛称起予草堂诗之善暇日览之多有可恨者因效颦作十首亦前
    试听舆人诵，如何是太平。
    有生遂其性，无象得而名。
    刁斗三边静，锄耰万里耕。
    毋庸奏奎聚，不必诵河清。
    尧岂容知识，文非以色声。
    樵歌殊质俚，未足赞休明。

刘克庄　竹溪直院盛称起予草堂诗之善暇日览之多有可恨者因效颦作十首亦前
    治象难言说，风谣采道涂。
    太平于此盛，旷古以来无。
    腰笛童鞭犊，烹葵妇馌夫。
    文如未见者，尧岂可名乎。
    礼乐河汾策，衣冠洛社图。
    □□工黼黻，笔力若为摹。

刘克庄　竹溪直院盛称起予草堂诗之善暇日览之多有可恨者因效颦作十首亦前
    齐鲁多方士，荒唐竞自媒。
    微茫隔烟雾，向望祀蓬莱。
    甲帐云旗下，离宫月户开。
    海难架桥渡，风易引船回。
    求药童安在，乘槎使不来。
    空令仁圣悔，世岂有仙哉。

刘克庄　竹溪直院盛称起予草堂诗之善暇日览之多有可恨者因效颦作十首亦前
    式也堪其选，非赀所可为。
    谁知省郎者，自处牧羊儿。
    夜襩青绫被，晨趋白玉墀。
    都忘列宿贵，甘慕乘田卑。
    衣布犹平日，烹桑声一时。
    回头怜犬子，空献上林辞。

刘克庄　竹溪直院盛称起予草堂诗之善暇日览之多有可恨者因效颦作十首亦前
    安石心夷旷，难将浅见窥。
    能拚百弓墅，只赌一枰棋。
    苻虏投鞭急，羊生对弈迟。
    土山今乞汝，泉石更由谁。
    侍女收残局，群儿走捷旗。
    拊筝并折屐，无喜亦无悲。
</div>
    <div class="pagination">
<a href="全宋诗_page4080.html">上一页</a><span>...</span><a href="全宋诗_page4076.html">4076</a><a href="全宋诗_page4077.html">4077</a><a href="全宋诗_page4078.html">4078</a><a href="全宋诗_page4079.html">4079</a><a href="全宋诗_page4080.html">4080</a><span class="current-page">4081</span><a href="全宋诗_page4082.html">4082</a><a href="全宋诗_page4083.html">4083</a><a href="全宋诗_page4084.html">4084</a><a href="全宋诗_page4085.html">4085</a><a href="全宋诗_page4086.html">4086</a><span>...</span><a href="全宋诗_page4082.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
