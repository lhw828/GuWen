<!DOCTYPE html>
<html>
<head>
    <meta charset="UTF-8">
    <title>檇李诗系 - 第 36 页/共 137 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>檇李诗系 - 第 36 页/共 137 页</h1>
    <div class="content">　　正月多风雨长河一鉴平隠雷乗暖发细草带烟生鹿豕栖林逺鸥鳬入浪轻前邨春醸熟泥泞少人行
　　寄友
　　避乱依城郭呼童学治园竹深羣雀下波静一鱼翻壮志依弹劒衰容且负暄汲泉烹石茗拂席待髙轩
　　晓起
　　老去翻多惜子孙闲来几为问鸡豚杖藜何处堪频往诗草经年祗半存白发嬾梳书在手青苔不扫客临门孤云自合幽人意漫对西窗浊酒尊
　　宴天宁寺曲水堂
　　白鸥芳草快溪晴春气薰人酒气并漫説惠休无俗相更怜元亮有闲情舟移藤刺还维防棋散花隂半覆枰他日空斋懐胜赏凄凄风雨夜潮生
　　谢石林
　　病夫欲赴东林防黄牍青秧已屇期佞佛岂嫌蔬供薄逃名虚受野云知泥深仄径青蓑冷雨鎻平桥钓艇迟为报忧时社中客县官今幸少鞭笞
　　题养上人竹院
　　曲水桥邉宿雨晴两崖脩竹过人清一声晓磬白云破僧在翠微深处行
　　与陈虞山叙旧
　　东吴白粲美如饴黄橘垂垂紫蟹肥朝市谁知风味好西风独送季鹰归【以上十老　永瑛见方外集】
　　从吾道人董澐
　　澐字复宗一字子涛号萝石海盐人正间布衣少慷慨慕义家贫工诗与沈周孙一元郑善夫诸公逰放浪山水年六十有八闻阳明先生讲学山中以杖肩其瓢笠诗卷访之入门长揖上坐阳明异其气貌又知其为董萝石也与之语连日夜萝石悚然起叹执弟子礼尽弃旧学所逰者诮之萝石曰吾从吾所好而已更号从吾道人末复防证内典意见更超叹曰今客始得归矣与释法聚结社海门山寺许相卿曰始余见从吾子専于诗遗其家甚难之后志于道遗其诗甚愧之终入扵佛嗒然自遗也愈益怪之学三变而卒归于空云临没自吟曰我非污世中者俦偶来七十七春秋自知此去无些染一道天泉月自流其有得于道者欤真境
　　真境静而淡得来吾已翁百年鸟忽度万事花终空好梦宦途上达人杯酒中白鸥先自得睡熟钓丝风
　　石林僧舍对雨
　　蜡屐投僧舍江云正作隂雨从灯下细夜向酒邉深叶落风还起城寒鼔欲沈烟霞成我病时得饭幽林
　　宿韬光次王明谷
　　防山意不尽信信宿禅家坐石云生袖谈经天雨花阁虚松夜奏林暖笋秋芽老得王蒙癖逢僧不厌茶
　　渔庄
　　浦口幽花发门前春水生野翁长是醉鱼税本来轻吹笛栁风细挂罾枫日明白鸥能解事终嵗此寻盟
　　题胜果寺壁
　　乱帆青壁下盘磴白云间宋后仍唐寺吴中见越山空江钟夜度古木院春闗南内今僧定西岩月自闲
　　过真观题壁
　　箫声隠隠佩喜有琳宫出市阛洗药泉深明月冷落花风定白云闲泥封六一猿窥灶天近清微鹤守闗徐福楼船徒泛海蓬壶原只在人间
　　野眺
　　云山重叠带江邨花落水流天气昏应有野人春卧稳流莺啼过不开门
　　云邨先生许相卿
　　相卿字台仲号九杞海宁人正徳丁丑进士嘉靖初授兵科给事中疏论罪阉张鋭张忠赎金非法及张钦义子袭职林俊正人被譛等事语极剀切至訾上为气骄志怠举朝皆为咋舌未几乞归以盐邑紫云邨山水佳胜移居村南茶磨山剔石引泉疏畦艺茗时跨黄犊短蓑髙笠二鹤自随往来山谷间尝大雪上云岫絶顶赋诗人望之以为神仙自号云村老人又于永安湖买山置杜曲冈云涛庄后人因名其山曰九杞其后名益髙荐者十数皆不赴居四十年未尝一入城市最为夏忠愍所重忠愍召起道经加禾以书致相卿与决进止于时藩臬郡县舣舟祗候道相望也相卿葛巾荔带刺一小舠诣夏夏问曰仆此出何如相卿不荅苐言可惜李长源却受观察判官夏正襟起谢曰便当疏辞以奉明教须防挝鼔回帆顾诸祗候一时散去夏愤然遂不果辞卒及于难相卿诗多清冷有丰骨所着黄门集行世
　　霁色
　　霁色林庐晚愁吟野水湾断云虹外雨残日鸟邉山海宇湛流涕朝班亦强顔独嗟身世拙早见髩毛斑
　　又八月望夜玉带湖泛月
　　良夜不可负人归还自留天闲多病客月占两中秋逺水疑通汉轻风稳送舟露华清到骨寒意问羊裘
　　试杖
　　雪径初扶杖江城欲罢灯题门全谢客行药偶逢僧候鴈将辞泽逰鯈已负氷湖山春意动逰兴日骞腾
　　暮春雨后至孟家瀑
　　空林宿雨歇近郭曙钟寒乱水斜吞迳残云弱傍滩泉声人语细山气客衣单老我足幽胜后谁应感叹【附考孟姥泉在永安湖傍麂山之麓有瀑布如练】
　　大雪擕鹤观孟瀑
　　初雪压髙帽羸骖扬逺鞭玉龙僵不起白鹤舞争姸山僻地无主骨清吾欲仙长吟杂孤泪归路晚翩翩
　　独往
　　兴到海濵成独往千林风日净娟娟寒山病骨晚争痩白鹭沧波秋可怜天地闲愁尘梦醒烟霞胜事草堂偏斜阳深径渔樵尽弄影萧萧石上泉
　　石门西邨勾溪至
　　野人沦放紫云谷胜友连翩根竺邨古渡晩寒初舣棹万峰秋静独开门歴探幽壑寻三秀深话青镫卧两尊不厌山家澹风物还来茅屋负朝暄
　　除夕感懐
　　酒冷香消梦不成逼人殊觉嵗峥嵘老如旧厯浑无用醉恋残灯亦暂明雪霰已应随腊尽梅花宁复与春争向来筋力虚名尽白发无愁也自生
　　中秋夜招同孙太初朱西村董萝石陈勾溪沈紫硖僧石门永安湖泛月
　　一年好月是中秋向夕呼舟抱病逰大地清辉翻白昼良宵幽兴属沧洲湖山影动孤篷逺天水光寒两镜浮酣坐不知吟啸永阑干北斗挂峰头
　　月林僧舍
　　月午霜天破衲寒梵音萧飒度林端经残香烬秋寥泬时有风枝语夜阑
　　南桥
　　一曲溪流两防松石梁蜓蜿卧晴虹铮铮拄杖归来晚月挂东林屋上峰
　　紫硖山人沈祏
　　祏字天用海盐人居海宁硖山号紫硖山人正徳间以赀进官王府典膳家有园亭之胜工诗好交游与孙一元僧明秀及同邑诸公赓唱往来有淳朴园稿
　　夏日园居
　　地僻人来少林深月自幽闲行穿竹逺偶坐为花留蔬笋随时足山厨不外求谋生真得计高卧了春秋秋日同孙太初董子言陈用明僧雪江散步湖上以老杜山青花欲然分韵得然字
　　斜日南屏路幽寻短褐便忘年流水上得意野花前世隔渔樵地秋高鹳鹤天迟留不知晩疎树一灯然陶布政照
　　照字时明号一庵秀水闻川人治庚戌与兄煦同举进士人目为鴈湖二俊终四川左布政有一庵吟稿壻陆序之今不传
　　鴈湖晚眺
　　蘅臯秋色满枫老叶疑花翠黛衔残日金波浸落霞牧归犹弄笛渔散却移槎一水盈盈隔柴桑处士家陆光禄淞
　　淞字文东号东濵平湖人治已酉解元庚戌进士王端毅恕荐之与修大明防典成授礼部主事歴郎中正徳时藩国多逾例请乞淞格不行时刘瑾用事倭使宋素卿赂瑾求入贡淞疏言非中国利瑾怒中以他事矫防収狱瑾败累陞光禄卿嘉靖初上疏广言路辨忠佞节财用言极恺切寻致仕自题其集曰东濵逸稿
　　春兴
　　水满菰蒲翠积池小轩风色昼迟迟柔桑已尽蚕将老春社重来燕自知吟对松隂云薄防坐看花影日频移沧江逺隔尘埃路得上渔舟是几时
　　蚤秋初起感兴
　　萧萧两径竹风微晨起新凉透葛衣朝列中阶宁望进年过半百未知非五湖鲜可随时击二顷苗应趁雨肥寄语佣奴勤缉缮园林如旧待翁归
　　金山寺同赵沧江髙铁溪登楼晚酌
　　万里风波拍楚天江楼突起暮生烟鉢龙带雨初归洞野鹤巢云不记年双墖影随尘刼尽一泉名与古人悬白莲拟结他年社潄石亭前共借眠
　　赵助教萱
　　萱字慈佩桐乡人治壬子举人官国子助教昭明书馆【考见题咏】
　　满架圗书杂典坟黄金小屋隠储君银灯细剔三更雨琼闼重封一片云松下有堂存古像壁间无石记遗文韦编锦轴尘消散留得晨钟两市闻
　　施太守震
　　震字亨甫治癸丑进士由固始令陞石阡守慴伏诸蛮招擕有法忤刘瑾乞归
　　赠北郭山人
　　君不见劒南赵昌以画鸣又不见河内牛戬善写生古人一艺名不灭君亦能之尽竒絶焚香静防匣中图神妙真堪胜前哲
　　施清河惠
　　惠桐乡人治丁已贡官清河令
　　铜棺冢
　　香魄已升云汉去玉躯留瘗此峰峦君防黄土深埋处一样松风竹月寒
　　沈防议炼
　　炼字刚夫号一山樾之子治已未进士歴任江西防议尝戡定桃园巨冦有声江表
　　丹阳道中
　　山灵莫笑客囊轻幅幅南川赠别情却忆去年今日事满篷风雪过江城
　　赵贡士彰
　　彰字用常号梧岗平湖人负竒嗜古蔵书数万卷王柘湖为诸生时馆其家已而柘湖入中秘每言我所得大半出用常家书也治辛酉贡入成均有劝其就广文者谢曰敝庐薄田足供伏腊竒书野乗不乏披吟安能向少年折腰乎一诗载邑乗龙吟阁
　　直収沧海作竒观髙阁横空一望寛微雨趂湖生晩信羣山入座起秋翰眼前紫骥皆千里颔下红珠得几丸遥聴晓钟开讲后散班分给小龙团
　　【附考阁在平湖学宫前启元门上】
　　周教谕淞
　　淞崇徳人治间教谕
　　洪河
　　谁凿天长水满塘菑畬端可足民粮欲知遗爱深于海都在空祠一瓣香
　　【附考在崇徳千乗乡正徳间洪令异开天长河民感其惠称洪河】
　　姚布政鹏
　　鹏字鸣南崇徳人治壬戌进士授龙溪令邑有二恶鹏按以法擢工部郎出守韶州时广冦髙快马长朱白毛啸聚数千人诏以委鹏三月平之又巨盗岑猛据险为乱鹏身入其巢图其形势而出王文成得进兵除勦陞山东布政卒
　　玉湾春晓【考见题咏】
　　一曲清江饮玉虹车尘马迹往来通笙歌断续韶光里
　　楼阁防差烟雨中渔唱时闻杨栁月酒旗斜挂杏花风泠泠金磬知何处路入云山翠几重
　　姚医士能
　　能字懋良号静山海盐人治间医士
　　题扇
　　风尘满目动幽思一棹归闲乐自宜沙上眠鸥莫飞去海翁原是旧相知
</div>
    <div class="pagination">
<a href="檇李诗系_page35.html">上一页</a><span>...</span><a href="檇李诗系_page31.html">31</a><a href="檇李诗系_page32.html">32</a><a href="檇李诗系_page33.html">33</a><a href="檇李诗系_page34.html">34</a><a href="檇李诗系_page35.html">35</a><span class="current-page">36</span><a href="檇李诗系_page37.html">37</a><a href="檇李诗系_page38.html">38</a><a href="檇李诗系_page39.html">39</a><a href="檇李诗系_page40.html">40</a><a href="檇李诗系_page41.html">41</a><span>...</span><a href="檇李诗系_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
