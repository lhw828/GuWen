<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 168 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 168 页/共 1044 页</h1>
    <div class="content">　　访友人
　　日暮荒城倚瘦藤江南春思倍添増那知淮水黄尘路忽见庐山绿髪僧乞食久辞烟际寺连床今对夜深灯明年我亦寻君去同陟天池最上层
　　赠王司法
　　轻帆已有渡江期高防清游惜此时水阁飏烟晴试茗雪窗剪烛夜论诗冲寒逺鴈来横浦弄色新梅半糁枝林下自知无一事亦应风月动闗思
　　和许乐天
　　沧溟曽见化微尘花发桃源几度春俗眼莫轻狂道士此身应是谪仙人清弹一曲悲风逺絶嶂千章白雪新异日三茅成卜筑却因瓶锡得为邻
　　次韵超然竹阴秋夕
　　月脇云行夜未深满庭风露叶辞林知谁墙外千竿竹分我窗西一畆阴山好已无归国梦老闲犹有读书心剰题诗句酬幽隐嵗月翩翩接翅禽
　　至圆通僧觅诗
　　潄雾跳珠响涧泉千峰秀出雨余天共惊绣帽铜腮老重到香炉石耳边清境荒凉归叹息故人迎笑尚依然明年过此还相见应及春风社燕前
　　送僧游南岳
　　古寺闲闗聊作招夏秋归思谩迢迢枕中柔橹惊乡梦门外秦淮涨夜潮想见旧房生薜茘不堪疎雨在芭蕉何时却理缘云防峰顶同谁看石桥
　　送僧归石门
　　曽学云庵逸格禅别来江栁几春烟相逢水寺初尝橘忽忆风檐共擘莲遥想到山寒食后却思分手上元前与谁振防西湖路清晓一声啼杜防
　　湘山独宿闻雨
　　殷牀钟静自垂帘庭树无声欲雪天山寺凄凉容我宿地罏深暖枕肱眠铜瓶秋蚓为谁泣蜡烛春花亦自妍夜半梦回闻骤雨十年踪迹一茫然
　　别李公弱
　　残红换得绿阴成随分闲愁取次生须信百年终有别未能一日更无情何时岳色君同看后夜湘晴我独行好在西园行乐处为谁依旧月华清
　　秋千
　　画架双裁翠络偏佳人春戏小楼前飘扬血色裠拖地断送玉容人上天花板润霑红杏雨防绳斜挂绿杨烟下来闲处从容立疑是蟾宫谪降仙
　　如璧
　　次韵孙向仲自灵隐归余杭二首
　　淡月晴风奏晓凉春回草木被余香溪桥邨落牛羊散竹坞人家桑拓忙大树稍疑经枥社羣鸡端恐过尸乡年来课最何须问翁媪茅檐话短长
　　冷泉亭下潄甘凉十里犹余齿颊香入境自知风俗厚到家应觉簿书忙好依名教穷真乐莫指温柔是故乡此理不疑何用卜谁论筮短与长
　　祖可
　　杨梅
　　五月杨梅已满林初疑一一价千金味方河朔蒲桃重色比泸南茘子深飞艇似闻新入贡登盘不见旧供吟诗成相寄山中友恐解楼头爱渴心
　　显万
　　送炭与湘山西堂恵然师
　　纷纷向火乞儿多独有君如择乳鵞万锻鑪中寻粲可一堆灰里拨阴何雪欺败屋闲犀柄草卧空庭任雀罗亟送鸟薪相暖热恐随春梦入南柯
　　元肇
　　上浄慈北磵简和尚
　　橘洲骨冷不容呼正始遗音埽地无一代文章归北涧十年梵语落西湖人皆去献辽东豕我独来瞻屋上乌春暖闭门无恙否杨花飞作雪糢糊
　　斯植
　　旅怀
　　十年不倚谢公楼满眼凄凉上客舟往事尽随流水去青山长忆故人游海门风起天将暮渡口云生树欲秋络纬自啼花自落更堪回首是他州
　　登呉山
　　嵯峨宫树霭晴空呉越迢迢一望中几处笙歌人逺近万重花栁路西东风生帘幕春云碧水绕楼台海日红沙鸟自飞还自宿百年无计与谁同
　　效樊川体
　　吟边绕架书千卷壁上梅花水一瓢世事尽从忙里过年华空向静中消山云宿雨笼残日汀草浮香满小桥对此不须惆怅去野人今已悟吹箫
　　永颐
　　初秋忆湖上诸山
　　山中夏日足幽娯葛帔藤牀诵宝书白拂惹云黏几案清香缘竹上空虚草堂夜月秋花近水阁晨霞夕霓疎遥忆钱塘旧朝寺绕湖钟梵早凉初
　　游何山登道场
　　中流望极山头寺溪午闻钟泊栁津春草细霑微雨润老松高与碧虚邻鹤归烟麓书堂废虎去寒岩藓石皴无奈薄游归路晩水边风斾湿征尘
　　了慧
　　春日田园杂兴
　　平畴水绕径微分小圃云深景不繁此处农桑虽是僻多情莺燕不嫌邨倦眠芳草闲黄犊静对幽花倒绿尊见説弓旌方四出欲更名姓揜衡门
　　道举
　　过郑居士斋
　　竹里蓬茅掩棘扉主人诗瘦带寛围种成苜蓿先生饭制就芙蓉隐者衣栁絮春江鱼婢出荻花秋渚鴈奴归小溪短艇能容我先向溪隈筑钓矶
　　方勉妻许氏
　　夫犯夜禁代呈法官
　　明时乐事娯诗酒帝里风光剰占春况是白衣重得侣不堪青斾自招人早知玉漏催三鼓肯把金貂换百巡大抵仁人怜气节弗教孤客作囚身
　　朱淑真
　　晴和
　　海棠深院雨初收苔径无风蝶自由百结丁香夸美丽三眠杨栁弄轻柔小桃酒腻红尤浅芳草寒余绿渐稠寂寂珠帘归燕未子规啼处一春愁
　　晩春防东园
　　红叠苔痕绿满枝举杯和泪送春归鸧鹒有意留残景杜宇无情恋晩晖蝶趂落花盘地舞燕随狂絮入帘飞醉中曽记题诗处临水人家半敞扉
　　暮春三首
　　才过清明春意残落花飞絮便相闗衔泥燕子时来去酿蜜蜂儿自往还风静窗前榆叶閙雨余墙角藓苔斑绿槐高栁浓阴合深院人眠白昼闲
　　碧沼荷钱小叶圆眼前芍药恣连顚清明已过三春谷雨初晴四月天乍着薄罗偏觉瘦嬾匀铅粉只宜眠情知废事因诗句气习难除笔砚缘
　　举杯无语送春归分付东风欲去时燕子楼台人寂寂杨花庭院日熙熙枝头添翠莺先觉叶底销红蜨未知诗巻酒杯新废却闲愁消遣殢他谁
　　恨春二首
　　迟迟花日上帘钩尽日无人独倚楼蜨使蜂媒传客恨莺梭栁线织春愁碧云信断惟劳梦红叶诗成想到秋几许别离多少泪不堪重省不堪流
　　一篆烟销系臂香闲看书册就牙牀莺声冉冉来深院栁色阴阴暗画墙眼底落红千万防脸边新泪两三行梨花细雨黄昏后不是愁人也断肠
　　元夜二首
　　阑月笼春霁色澄深沈帘幕管弦清争豪竞胜连仙馆坠翠遗珠满帝城一片笑声连鼔吹六街灯火丽升平归来禁漏逾三四窗上梅花瘦影横
　　火烛银花触目红揭天鼓吹閙春风新欢入手愁忙里旧事惊心忆梦中但愿暂成人缱绻不妨常任月朦胧赏灯那得工夫醉未必明年此防同
　　膏雨
　　添得垂杨色更浓飞烟巻雾弄轻风展匀芳草茸茸緑湿透夭桃薄薄红润物有情如着意催花无语自施工一犂膏脉分春垅只慰农桑望眼中
　　栁絮
　　缭绕晴空似雪飞悠扬不肯着尘泥花边娇软黏蜂翅陌上轻狂趂马蹄贴水化萍随浪逺弄风无影度墙低成团作阵愁春去故把东君归路迷
　　新春
　　楼台影里荡春风协气融怡物物同草色乍翻新様緑花容不减旧时红莺唇小巧微烟里蜨翅轻便细雨中聊把新诗记风景休嗟万事转头空
　　易祓妻
　　对雪
　　纷纷瑞雪压山河特出新奇和郢歌乐道幽人方闭户高歌渔父正披蓑自嗟老景光阴速惟使佳时感怆多更念鳏居憔悴客映书无寐柰如何
　　盼盼
　　新春
　　十二防干锁画楼春风吹损上帘钩花心栁眼从教放蜨意蜂情一任休好殢酒杯消旧恨禁持诗句遣新愁东君若也怜孤独莫使韶春便似秋
　　东湖散人
　　春日田园杂兴
　　物色天成画不如东风又到野人庐蜜蜂辛苦供常课科斗纵横学古书小雨杏花村问酒澹烟杨栁巷巾车汀洲水暖芦芽长更买扁舟伴老渔
　　九山人
　　春日田园杂兴
　　轩裳一梦断尘寰桑柘阴阴静掩闗种秫已非彭泽县采薇何必首阳山因怜社鼔刚催老转觉儒冠不负闲君看浣花堂上燕芹泥虽好亦知还
　　桑柘区
　　春日田园杂兴
　　粟爵官嬾觊觎生涯云水与烟腴晩风一笛麦秧陇春雨半鉏桑柘区可是樊迟宜请学肯教陶亮叹将芜斜阳芳草闗情处更把新诗吊石湖
　　草堂后人
　　春日田园杂兴
　　桑眼已开芳昼长西畴东墅足相羊麦风初暖燕争垒林雨忽晴蛙满塘野老新衣逄社喜山妻椎髻为蚕忙纷纷游骑踏花去谁识吾家旧草堂
　　君瑞
　　春日田园杂兴
　　白粉墙头红杏花竹枪篱下种丝厨烟乍熟抽心菜篝火新干卷叶茶草地雨长应易垦秧田水足不须车白头翁妪闲无事坐对花阴到日斜
　　青山白云人
　　春日田园杂兴
　　昨夜东风雨一犁晓晴邻巷共熙熙遮门賸喜有桑柘输国不忧无茧丝小妇饷耕因废织老夫观社忽成诗眼前物物皆生意却恨渊明归计迟
　　无名氏
</div>
    <div class="pagination">
<a href="御选宋金元明四朝诗_page167.html">上一页</a><span>...</span><a href="御选宋金元明四朝诗_page163.html">163</a><a href="御选宋金元明四朝诗_page164.html">164</a><a href="御选宋金元明四朝诗_page165.html">165</a><a href="御选宋金元明四朝诗_page166.html">166</a><a href="御选宋金元明四朝诗_page167.html">167</a><span class="current-page">168</span><a href="御选宋金元明四朝诗_page169.html">169</a><a href="御选宋金元明四朝诗_page170.html">170</a><a href="御选宋金元明四朝诗_page171.html">171</a><a href="御选宋金元明四朝诗_page172.html">172</a><a href="御选宋金元明四朝诗_page173.html">173</a><span>...</span><a href="御选宋金元明四朝诗_page169.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
