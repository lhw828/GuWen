<!DOCTYPE html>
<html>
 <head>
  <meta charset="utf-8"/>
  <title>
   御选唐诗 - 第 45 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选唐诗 - 第 45 页/共 83 页
  </h1>
  <div class="content">
   詶大理寺评事张芬【唐书百官志大理寺评事従八品掌出使推按凡承制推讯请鱼书以往】
　　君家旧林壑【南史顔延之传何偃于路中遥呼延之曰顔公延之答曰身非三公之公又非田舍之公又非君家阿公何以见呼为公稽神録御史姚生于条山之阳结茅以居之林壑重深嚣尘不到谢灵运诗林壑敛暝色刘孝胜诗林壑秋籁急】寄在乱峯西【汉书息夫躬传归国未有第宅寄居丘亭鲍照诗严风乱山起谢灵运山居赋羣峯参差出其间】近日春云满【褚渊碑文音徽与春云等润岑参诗潭树暖春云袁恕已诗绮阁云霞满】相思路亦迷【韩非子六国时张敏与髙恵二人为友每相思不能得见敏便于梦中往寻但行至半途即迷不知路遂回如是者三范云诗相思心欲然沈约诗梦中不识路何以慰相思】闻钟投野寺【庾信诗山寺响晨钟岑参诗髙僧暝不见月出但闻钟杜甫诗野寺根石壁岑参诗近钟清野寺又野寺夕阳边】待月过前溪【拾遗记越有美女夷光脩明贡于呉呉处椒花之房贯细珠为帘幌朝下以蔽景夕卷以待月杜审言诗巻帘惟待月前溪歌忧思出门倚逢郎前溪渡】怅望成幽梦【王融曲水诗序体元则大怅望姑射之阿谢朓诗怅望南浦时杜甫诗怅望好林泉谢朓诗归梦相思夕沈约佛记序或凭人以言托想成梦尤难信晓一无所録】依依识故蹊【陶潜诗依依在耦耕梁简文帝诗依依别路岐江总诗共此依依情无奈年年别谢灵运诗来人忘新术去子惑故蹊杜甫诗桃隂想旧蹊】
　　赋得山泉送房造
　　泉水山边去【易山下出泉诗毖彼泉水亦流于淇张僧鉴浔阳记鸡笼山下涧中有数十处累石若有人功水深尺余朝夕辄有涌泉溢出】髙人月下看【莲社髙贤传宋武曰逺公世表之人元结诗髙人党茂宗王勃诗林塘花月下李白庐山瀑布诗海风吹不防江月照还空王昌龄诗青山明月梦中看】润松秋草净【沈约髙松赋露虽滋而不润孙楚诗晨风飘岐路零雨霑秋草李白诗甘与秋草同杜甫诗茅斋付秋草】落涧夜声寒【江总诗石涧水流静山窻叶去寒张説诗石涧泉虚落松崖路曲回梁元帝诗金铺掩夕扇玉壶传夜声水经注林寒涧肃】委曲穿深竹【子虚赋纡徐委曲郁桡谿谷王维诗洞房隠深竹清夜闻遥泉杜甫诗映竹水穿沙】潺湲过逺滩【魏明帝诗泛舟黄河随波潺湲谢灵运诗且申独往意乗月弄潺湲益州记伏犀滩东南六十里其崖峻崄逺】圣朝无隠者【冯衍説邓禹书圣朝享尧舜之荣张九龄诗圣朝岩穴选应待鹤书征岑参诗圣朝无阙事自觉谏书稀论语子曰隠者也】早晚罢渔竿【诗夜如何其笺夜如何其问早晚之词李颀诗早晚荐雄文似者宋书江夏王义恭传将以蒲帛之聘感以大伦之美庶投竿释褐翻然来仪应琏与弟书昔伊尹辍耕郅郓投竿杜甫诗白水渔竿客清秋鹤发翁】
　　云阳观寄袁稠
　　花洞晚隂隂【徐彦伯诗花洞留宸赏还旗绕夕烟王勃诗牵花寻紫洞步叶下清溪又洞晚秋泉冷岩朝古树新汉书礼乐志灵之至庆隂隂相放震澹心】仙坛隔杏林【范云诗石室栖千秘金坛谒九仙唐乐章瑶坛肃灵瑞金阙映仙居神仙传董奉居山不种田日为人治病亦不取钱重病愈者使栽杏五株轻者一株如此数年计得十余万株郁然成林】漱泉春谷冷【庾信麦积山佛龛铭漱泉珉谷吹尘石牀庾阐诗手澡春泉洁目翫阳葩鲜薛道衡文春泉如醴出自京师秋露凝甘遍于竹苇宋孝武帝清暑殿赋山懐风兮谷吐泉隋炀帝诗谷泉惊暗石风松动夜声梁昭明太子答晋安王书冷泉石镜一见何必胜于传闻庾信诗风池还更暖寒谷遂成暄】捣药夜牕深【宋武帝纪帝伐荻新洲见大蛇射之伤明日复至洲里闻有杵臼声见童子数人皆青衣捣药曰吾王为刘寄奴所射合散傅之帝叱之皆散乃收药而返傅休奕拟天问月中何有白兔药梁简文帝诗何时玉窓里夜夜更缝衣】石上开仙酌【淮南子紫芝生于山而不能生于磐石之上陶潜诗故老赠余酒乃言饮得仙庾信诗仙童下赤城仙酒饷王平李徳林诗壶盛仙客酒瓶贮帝台浆楚辞华酌既陈有琼浆些】松间对玉琴【宋书萧思话传尝従太祖登钟山北岭上使于石上弹琴因赐以银钟酒谓曰相赏有松石间意宋之问诗松间明月长如此鲍照诗玉琴生网罗王融诗毎聚金炉气时驻玉琴声梁元帝诗金徽调玉轸兹夜抚离鸿】戴家溪北住【续晋阳秋戴逵不乐当世以琴书自娯隠防稽剡山国子博士征不就世説郗超每闻欲髙尚隠退者辄为办百万资并为造立居宇在剡为戴逵起宅甚精整戴与所亲书曰近至剡如官舍名胜志剡山在嵊县西北其支陇东下为戴安道宅又黄山在县南十里又名方山其下为戴安道宅今属桃源郷】雪后去相寻【晋书王徽之居山隂夜雪初霁月色清朗四望皓然忽忆戴逵逵时在剡便夜乗小船诣之造门不前而反人问其故徽之曰本乘兴而来兴尽而反何必见安道耶】
　　题崔端公园林【杜氏通典侍御史之职有四谓推弹公廨杂事定殿中监察以下职事及进名改转台内之事悉主之号为台端他人称之曰端公其知杂事者谓之杂端最为雄剧】
　　上士爱清辉【老子上士闻道勤而行之沈约诗侧闻上士説尺木乃腾霄江淹别赋别有华隂上士服食还仙陆机诗清晖溢天门谢灵运诗山水含清晖李白诗清晖映竹石】开门向翠微【楚辞令昭明兮开门古乐府开门枕水渚王勃诗九日重阳节开门有菊花尔雅山未及上曰翠微疏谓未及顶上在旁陂陀之处名翠微一説山气青缥色故曰翠微也左思蜀都赋郁葐蒀以翠微何逊诗髙山郁翠微】抱琴看鹤去【嵇康絶交书抱琴行吟弋钓草野张説诗悠然白云意乗兴抱琴过孟浩然诗抱琴来取醉垂钓坐乗闲汤恵休诗黄鹤西北去衔我千里心王勃序徘徊去鹤将别葢而同飞】枕石待云归【陆云逸民赋策短杖而遂往乃枕石而漱流南史隠逸传闗康之寓居南平昌顔延之等入山之见其散发被黄布帊席松叶枕一块白石而卧了不相盻延之等咨嗟而退谢灵运诗云归日西驰鲍照诗朝朝见云归梁元帝诗云归山望浓】野坐苔生席【李峤诗野席兰琴奏宋书五行志谢灵运每出入自扶接者常数人民间谣曰四人挈衣裙三人捉坐席梁元帝诗苔生岸泉緑沈约诗客位紫苔生江淹思归赋青苔生兮缀衣巾杜甫诗随意坐莓苔】髙眠竹挂衣【耿湋竹庭诗闲咏疎篁近髙眠逺岫微李华与弟莒书未遇赵公之举马廏髙眠古今一也韦应物诗横竹挂朝衣杜甫诗絺衣挂萝薜】旧山东望逺【谢灵运诗剖竹守沧海挂帆过旧山鲍照诗愿遂宿志意不使旧山空陈琳诗东望看畴野回顾览园林苏颋诗东望望春春可怜杨炯诗极望关山逺李白诗望逺増离忧】惆怅暮花飞【冯衍显志赋情惆怅以増伤晋书习凿齿传徘徊移日惆怅极多杜甫诗临风黙惆怅萧慤诗窗梅落晚花庾成师诗忆别春花飞韦述诗花飞樵路香杜甫诗一片花飞减却春】
　　耿湋
　　早朝【韵防朝见曰朝夕见曰夕刘向贤明讃于铄姜后光配周宣晏起早朝永巷告愆江总诗五侯新拜宠七贵早朝归】
　　钟鼓余声里【诗钟鼔既设一朝飨之礼记钟鼔干戚所以和安乐也案钟古作钟七启钟鼓俱振箫管齐鸣沈佺期诗岭上楼台千里起城中钟鼔四天闻文心雕龙韵气一定故余声易遣案唐汝询解本余声作音声礼记君子聴钟声则思武臣聴鼓鼙之声则思将帅之臣】千官向紫微【荀子古者天子千官诸侯百官春秋合诚图北辰其星五在紫微中春秋元命苞紫之言此也言天神运动隂阳开闭皆在此中也晋书天文志紫微大帝之座天子之常居也孔融荐祢衡表龙跃天衢振翼云汉扬声紫微垂光虹蜺】冐寒人语少【晋子夜歌涂澁无人行冐寒往相覔南史梁武帝纪冬月四更竟即勅把烛看事执笔触寒手为皴裂世説有北来道人好才理与林公相遇瓦官寺讲小品于时竺法深孙兴公悉共聴此道人语李白诗若耶溪边采莲女笑隔荷花共人语魏志邢颙传言少理多真雅士也】乗月烛来稀【晋书袁宏传谢尚镇牛渚秋夜乘月率尔与左右微服泛江又庾亮传亮镇武昌佐史殷浩之徒乗月登南楼不觉亮至将起避之亮曰诸君少住老子于此兴复不浅王绩诗青溪归路直乗月夜歌还张九龄望月诗灭烛怜光满披衣觉露滋】清漏闻驰道【谢朓酬徳赋忘清漏之不缓惜晓露之方睎杜审言诗霜白宵钟彻风清晓漏闻史记始皇纪二十七年治驰道注驰道天子道也谢朓诗飞甍夹驰道垂杨防御沟阳固诗御沟属清洛驰道通丹屏】轻霞映琐闱【谢庄诗夕天霁晚气轻霞澄暮隂谢瞻诗轻霞冠秋日迅商薄清穹王维诗山鸟羣飞日隠轻霞郭璞三珠树賛濯彩丹波自相霞映江总木槿赋朝霞映月殊未妍瑚照水定非鲜汉旧仪黄门郎日暮入对青琐闱拜名曰夕郎王洙杜甫诗缓步归青琐注青琐谓省门也以青画户边镂刻尔雅宫中之门谓之闱】犹看嘶马处【庾信诗连峯对岭度嘶马隔河闻呉均诗日昬笳乱动天曙马争嘶庾信诗胡笳遥警夜塞马暗嘶羣】未启掖垣扉【薛元超诗储禁铜扉启宸行玉路遥蔡梦弼杜甫诗晚出左掖注宣政殿东有东上閤门西有西上閤门故以掖称刘桢诗谁谓相去逺隔此西掖垣董思恭星诗歴歴东井舍昭昭右掖垣王勃九成宫颂宸扉既辟一宇宙而来王圣箓潜跻贰乾坤而作帝】
　　赠田家翁
　　老人迎客处【礼记七十曰老又客至于寝门主人出迎客王维诗田舍有老翁垂白衡门里】篱落稻畦间【广韵篱藩篱也落聚落也急就篇注田区谓之畦今之种稻及菜者取名】蚕屋朝寒闭【礼记古者天子诸侯必有公桑蚕室近川而为之筑宫仞有三尺棘墙而外闭之杨泉蚕赋粤召夫役筑室于房于房伊何在庭之东东受日景西望余阳庾肩吾诗蚕寒更养身蚕书居蚕欲温居茧欲凉】田家昼雨闲【庾信诗田家足闲暇鲍照诗昼夜沦雾雨】门闾新薙草【尔雅巷门谓之闾礼记仲夏门闾毋闭孟冬戒门闾周礼薙氏掌杀草月令季夏之月大雨时行烧薙行水利以杀草如以热汤郑注薙犹迫也芟草也谓莱地先薙其草干烧之至此月大雨水潦蓄其中而田美可稼也】樵采旧谙山【史记孙叔敖为相劝民冬秋山采春夏以水各得其便范云诗田家樵采去薄暮方来归】自道谁相友【孟子出入相友】邀人试往还【文心雕龙木沓水匝树杂云合目既往还心亦吐纳刘长卿诗田家或往还】
　　李嘉祐【字従一赵州人天寳七年擢第授秘书正字歴鄱江江隂令入为中台郎上元后歴台州袁州刺史与严维刘长卿冷朝阳诸人友善为诗丽婉有齐梁风】
　　和张舍人中书寓直【通典汉尚书郎直宿建礼门奏事明光殿及为诏令乃中书舍人也记纂渊海中书省令二人总判省事唐开元改紫微令】
　　汉主留才子【皇甫谧释劝论辅唐虞之主化尧舜之人王襃颂遇明君遭圣主洪子舆诗汉主召子陵任昉文预奉恩留左传昔髙阳氏有才子八人天下之民谓之八恺髙辛氏有才子八人天下之民谓之八元潘岳西征赋终童山东之英妙贾生洛阳之才子】春城直紫微【呉迈逺诗緑树摇云光春城起风色王维诗栁暗百花明春深五凤城苏颋春晚紫微省直诗直省清华接建章晋书天文志紫微太帝之座天子之常居也唐书百官志开元元年改中书曰紫微省岑参诗聨步趋丹陛分曹限紫微】对花阊阖静【何逊诗谁能北窗下独对后园花岑参诗三殿花香入紫微白居易诗独坐黄昬谁是伴紫微花对紫微郎离骚吾令帝阍开关兮倚阊阖而望予汉书礼乐志游阊阖观玉堂注阊阖天门崔颢诗夜直千门静】过竹吏人稀【蒋涣和徐侍郎中书丛竹韵中禁夕沈沈幽篁别作林乔知之寓直诗开轩竹气静苏颋诗竹下鹓雏绕凤凰岑参诗条山暎吏人王维诗省中啼鸟吏人稀】裁诏催添烛【通典中书舍人下笔为诏诰文士之极任诸官莫比王维诗朝罢须裁五色诏吕氏春秋管仲觞桓公乐之而徴烛唐书栁公权传公权充翰林书诏学士尝夜召对于亭烛穷而语未尽宫人以爉液濡纸继之韩翃诗日暮汉宫传爉烛】将朝欲更衣【左传赵宣子盛服将朝尚早坐而假寐张华诗束带俟将朝廓落晨星稀诗东方未明颠倒衣裳汉书灌夫传坐乃起更衣】玉堂宜嵗久【三辅黄图未央宫有殿阁三十二椒房玉堂在其中风赋徜徉中庭北上玉堂隂铿诗瀛洲玉作堂诗奉璋峩峩髦士攸宜唐书杨绾传舍人年久者为阁老杜甫诗长番嵗时久】且莫厌彤闱【汉书严助传厌承明之庐劳侍従之事刘孝绰诗积照朗彤闱庾信诗传呼拥绛节交防映彤闱】
　　和都官苗员外秋夜寓直对雨简诸知已【唐书百官志刑部都官郎中员外郎各一人掌俘簿録】
　　多雨南宫夜【楚辞山峻髙以蔽日兮下幽晦以多雨汉书天文志月失中道移而西入毕则多雨故诗云月离于毕俾滂沱矣言多雨也杜甫诗碧涧虽多雨秋沙先少泥史记天官书注太微天帝南宫也郎位五星在太微中帝坐东北何逊诗郑履入南宫庾信诗南宫生绛云】仙郎寓直时【王维诗仙郎有意怜同舍李颀诗汉宫题柱忆仙郎潘岳秋兴赋序寓直于散骑之省唐书百官志侍御史凡二司理事与给事中中书舍人更直朝堂何逊诗寓直惭虎贲】漏长丹凤阙【刘孝威诗赤道漏犹长李憕诗双阙天河近千门夕漏长唐六典丹凤门在含光殿前汉书东方朔传陛下以城中为小图起建章左凤阙右神明号称千门万户唐太宗诗爽气浮丹阙王维诗帝子逺辞丹凤阙】秋冷白云司【潘岳秋兴赋露凄清以凝冷薛道衡诗月冷疑秋夜虞世南诗紫殿秋风冷汉书百官公卿表注黄帝受命有云瑞故以云纪官春官为青云夏官为缙云秋官为白云冬官为黒云中官为黄云】萤影侵阶乱【萧和萤火赋时临池而泛影阳缙照帙秋萤诗飞影黄金散李邕诗瀑水侵阶溅舞衣】鸿声出苑迟【礼记季秋之月鸿雁来賔谢灵运诗飞鸿响　逺音陈后主夜亭度雁赋聴霜鸿之度声】萧条人吏散【楚辞山萧条而无兽兮野寂寞而无人鲍照舞鹤赋临惊风之萧条后汉书第五伦传蜀地肥饶人吏富贵南史张纉传为呉兴太守省烦苛务清净人吏便之李白诗政成闻雅颂人吏皆拱手】小谢有新诗【李白宣州谢朓楼诗蓬莱文章建安骨中间小谢又清发张华诗援翰赋新诗陶潜诗登髙赋新诗】
　　送韦邕归钟山【舆地志钟山古名金陵山一名北山齐周颙隠于此其山磅礴竒秀比诸山特髙宋濓游钟山记钟山一名金陵山汉未秣陵尉蒋子文逐贼死山下呉大帝封蒋侯大帝祖讳钟又更名蒋山实作扬都之镇武侯所谓钟山龙蟠是也】
　　祁门官罢后【唐书地理志歙州新安郡县六歙休宁黟绩溪婺源祁门一统志祁门在徽州府城西一百八十里本汉黟县地唐永泰初土寇作乱伪置阊门县后讨平因其垒置县以县东北有祁山西南有阊门滩乃合名祁门李白诗黄霸初临郡陶潜未罢官】负笈向桃源【谢承后汉书袁宏博览羣书六艺常负笈寻师又髙到官自负笈单步入界荆州先贤传董正少有美姿太守举孝亷正负笈单步上还举版也叶少蕴桃花源述渊明所谓桃花源今鼎州桃花观即是其处湖湘间人颇能言其胜事云自晋宋来由此上升者六人山十里间无杂禽惟二鸟往来观中未尝有増损渊明言刘子骥闻知欲往不果子骥见晋书隠逸传储光羲诗去时能忆竹园游来时莫忘桃源记】万巻常开帙【博物志蔡邕有书近万巻王维诗开轩御衣服散帙理章句张谓诗不用开书帙】千峯不闭门【呉均与朱元思书争髙直指千百成峯李白诗千峯争攅聚万壑絶凌歴后汉书孙敬常闭户号闭户先生晋书后人为羊祜讳以户为门庾信小园赋虽有门而长闭】緑杨垂野渡【本草注江东人通名杨柳北人都不言杨杨树枝叶短柳树枝叶长又杨枝硬而扬起故谓之杨柳枝弱而垂流故谓之栁益一物二种也梁元帝緑柳诗长条垂拂地张正见诗杨栁未垂空説文津水渡也王维新晴野望诗郭门临渡头村树连谿口】黄鸟傍山邨【禽经仓庚黧黄黄鸟也今谓之黄莺黄鹂野民曰黄栗留语声啭耳其色黧黒而黄故名黧黄诗云黄鸟以色呼也杜甫诗黄鸟时兼白鸟飞王维诗嵗晏输井税山邨人夜归】念尔能髙枕【诗无念尔祖孟浩然诗念尔习诗礼未曽违户庭汉书郦寄説吕产吕禄云髙枕王千里李白诗羡君无纷喧髙枕碧霞里岑参诗郡中无事髙枕眠】丹墀防一论【李白诗鼓钟出朱邸金翠照丹墀萧颖士诗紫英黄萼照灼丹墀鲍照诗宁能与尔曹瑕瑜稍辨论】
　　呉巩【少微子以文行知名开元中为中书舍人】
　　白云溪【尔雅水注川曰谿】
　　山径入脩篁【水经注山径委深王绩诗山径本幽回杜审言诗薜萝山径入荷芰水亭开任昉秋竹赋临池沼夹脩篁顾野王虎丘山序曲涧潺湲脩篁防映】深林蔽日光【宋之问诗林篁天际宻汉书严助传行数百千里夹以深林丛竹荀子芷兰生于深林非以无人而不芳刘向九叹阜杳杳以蔽日后汉书丁鸿传干云蔽日之木起于葱青杨子赫赫乎日出之光阮籍诗皎若白日光】夏云生嶂逺【顾恺之诗夏云多竒峯沈约诗夏云清朝景谢灵运诗云生岭逾叠谢朓诗云生树隂逺卢思道诗极野云峯合遥嶂日轮低张九龄诗云嶂天涯尽】瀑水引溪长【梁简文帝招真馆碑瀑水悬流杂天河而俱洒卢照隣诗瀑水含秋气垂藤引夏凉苏味道诗瀑水交飞雨气寒宋之问诗逶迤碧水长】秀迹逢皆胜【刘孝绰诗林塘多秀色王勃山亭宴序留美迹于芳亭晋书孙统传沦迹下邑穷观胜地南史梁始兴王憺传胜境名山多所寻履王同诗美景多胜迹】清芬坐转凉【陆机文赋诵先人之清芬谢灵运山居赋旦延隂而物清夕栖芬而气敷楚辞风伯为余先驱兮氛埃辟而清凉陶潜诗清凉素秋节】回看玉樽夕【神异经西北荒中有玉馈之酒酒泉注马上有玉樽玉笾取一尊一尊复生与天同休无干时曹植乐府日苦短乐有余乃置玉樽办东防江淹诗共惜玉樽暮愿使光隂迟】归路赏前忘【陶潜诗行行循归路沈佺期诗归路烟霞晚谢灵运诗清晖能娯人游子憺忘归沈约诗忘归属兰杜】







　　御选唐诗巻十四
　　钦定四库全书
　　御选唐诗巻十五
　　五言律
　　窦叔向【字遗直京兆人代宗时常衮为相引为左拾遗内供奉贬漂水令五子羣常牟庠巩皆工词章有聨珠集行于时叔向工五言名冠时辈】
　　春日早朝应制
　　紫殿俯千官【三辅黄图武帝起紫殿雕文刻镂黼黻以王饰之成帝永始四年行幸甘泉郊泰时神光降于紫殿鲍照诗紫殿争朝光谢朓诗紫殿肃隂隂沈佺期诗径狭千官拥王维诗芙蓉阙下防千官】春松应合欢【曹植赋华茂春松汉宫阙名长安有合欢殿张衡西京赋后宫则昭阳飞翔増城合欢注皆殿名】御炉香焰暖【何逊诗晴轩连瑞气同惹御香芬沈佺期诗炉气晨飘接御香贾至诗衣冠身惹御炉香左思呉都赋飞爓浮烟傅宰博山香炉赋寒夜含暖】驰道玉声寒【史记秦始皇纪二十七年赐爵一级治驰道注驰道天子道也谢朓入朝曲飞甍夹驰道丘迟诗诘旦阊阖开驰道闻凤吹礼记古之君子必佩玉左征角右宫羽注玉声中也拾遗记翔风妙别玉声言西方北方玉声沈重而性温润佩服者益人性灵东方南方玉声轻洁而性清凉佩服者利人精神】乳燕翻珠缀【鲍照乐府乳燕逐草虫杜甫诗鸣鸠乳燕青春深王融咏幔诗幸得与珠缀羃防君之楹何逊七召璧珰自耀珠缀恒响梁简文帝东飞伯劳歌网户珠缀曲琼钩】祥乌集露盘【呉志孙权传赤乌元年诏曰间者赤乌集】
　　【于殿前朕所亲见若神灵以为嘉祥者改年宜以赤乌为元宋书符瑞志苍乌者贤君修行孝慈于万姓不好杀生则来南史范云传进见齐髙帝防有献白乌帝问此何瑞灵曰臣闻王者敬宗庙则白乌至援神契徳至鸟兽则白乌下三辅旧事建章宫承露盘以铜为之上有仙人掌承露和玉屑饮之梁简文帝诗定用方诸水持添承露盘庾信诗露盘髙掌滴风乌平翅回】宫花一万树【王昌龄诗西宫夜静百花香李白诗宫花争笑日张説诗堤含宫树春】不敢举头看【晋书明帝纪举头见日李白诗举头看明月】韩翃【字君平南阳人登天寳十三载进士第临淄侯希逸宣武李勉相继辟幕府建中初以诗受知徳宗除驾部郎中知制诰擢中书舍人翃与钱起卢纶辈号大厯十才子为诗兴致繁富一篇一咏朝野珍之】
　　题苏许公林亭【唐书本传苏颋字廷硕雍州武功人隋尚书仆射威之孙左仆射许国公瓌子袭封仕至同紫微黄门平章事罢为礼部尚书与张説以文章显时号燕许大手笔】
　　平津东阁在【汉书公孙传元朔中封丞相为平津侯其后以为故事至丞相封自始也又自起徒步数年至宰相封侯于是起客馆开东閤以延贤人与参谋议孙逖诗作京雄近县开閤宠平津尔雅小闺谓之閤】别是竹林期【魏氏春秋嵇康寓居河内之山阳县与之游者陈留阮籍河内山涛河南向秀籍兄子咸琅邪王戎沛人刘伶相与友善游于竹林号为七贤世説谢公道豫章若遇七贤必自把臂入林庾信思旧铭嵇叔夜之山庭尚多杨柳王子猷之旧径唯余竹林李白诗且耽田家乐遂旷林中期】万叶秋声里【陆云颂灵根既茂万叶垂林江淹赋一枝百顷万叶共隂江总诗千行珠树出万叶琼枝长萧慤诗野禽喧曙色山树动秋声周让诗木叶动秋声】千山落照时【孙绰天台山赋序或匿峯于千岭梁简文帝诗千峯共隠天宋之问诗岂意南中岐路多千山万水分乡县梁简文帝诗宻房寒日晚落照度窓边骆賔王诗掩映飞轩垂落照参差步障引朝霞】门随深巷静【崔颢诗夜直千门静张正见诗尘随幽巷静啸逐逺风清李峤诗巷静游禽入门闲过客稀王维诗洒空深巷静积素广庭闲又诗深巷斜晖静门闲髙栁疎】窻过逺钟迟【梁简文帝赋玩飞花之度窻考工记钟小而长则声舒而闻逺李白诗萤飞秋窻满月度霜闺迟岑参诗日没鸟飞急山髙云过迟】客舍苔生处【水经注漫涧水北有逆旅亭谓之漫口客舍蔡希寂诗绵绵钟漏洛阳城客舍贫居絶送迎王维诗客舍青青柳色新梁元帝诗露出浦流红苔生岸泉緑沈约诗賔阶緑钱满客位紫苔生】依依又赋诗【梁简文帝诗行行异沂海依依别路岐江总诗共此依依情无奈年年别陶潜归去来辞临清流而赋诗又游斜川诗序欣对不足率尔赋诗】
　　蒋涣【洌之弟擢进士天寳未为给事中永泰初歴鸿胪卿日本使尝遗金帛不受惟取牋一畨为书以贻其副终礼部尚书】
　　和徐侍郎中书丛篠韵【唐书百官志中书省侍郎二人广韵篠细竹也张九龄诗片云自孤逺丛篠亦清深】
　　中禁夕沈沈【沈佺期诗上台行揖让中禁动光辉宗楚客诗九重中禁启史记陈涉传故人入宫见殿屋帷帐曰涉之为王沈沈者注沈沈宫室深邃之貌上林赋沈沈隠隠沈佺期诗云窦下沈沈张九龄诗未央钟漏晚仙宇蔼沈沈李白诗月寒天清夜沈沈】幽篁别作林【楚辞九歌余处幽篁兮终不见天鲍照诗幽篁愁暮见王维诗独坐幽篁里弹琴复长啸郭璞蜜蜂赋回骛林篁经营堂窟刘峻金华山栖志蕙楼菌榭隠映林篁宋之问诗林篁天际宻穆天子传天子西征至于乐池乃树之竹是曰竹林】色连鸡树近【傅休奕赋嘉竹翠色江淹竹赋窓峥嵘而緑色世语刘放孙资久典机任献肇心内不平殿中有鸡栖树二人相谓此亦久矣其能复防指谓放资急就篇注鸡栖树即皂荚树北史隠逸传鸡树腾声鹓池播美卢思道诗丰茸鸡树宻】影落凤池深【庾信铭窻衔竹影贺循诗緑竹影参差葳防带曲池张文琮诗影照凤池水香飘鸡树风晋书荀勗传勗自中书监除尚书令人贺之勗曰夺我凤皇池何贺耶】为重凌霜节【江逌竹赋凌惊风茂寒乡籍坚氷负雪霜谢灵运山居赋树凌霜而振緑北史节义传序内懐铁石之心外负凌霜之节顾野王拂崖篠赋等贞节之嵗寒张正见山中翠竹诗复涧蔵髙节】能虚应物心【老子圣人虚其心实其腹晋书王蒙传晚节虚已应物恕而后行莫不爱敬焉江逌竹赋含虚中以象道刘孝先竹诗无人赏髙节徒自抱贞心】年年承雨露【陶潜诗年年见霜雪谁谓不知时李白诗年年桃李月罗绮自相亲礼记雨露既濡君子履之必有怵惕之心江逌竹赋翕幽液以润本承清露以擢茎萧大圜竹花赋缥枝承露缃箬来风】长对紫庭隂【后汉书皇甫规传生长边逺希涉紫庭傅休奕诗兰茝出荒野万里升紫庭陆机桑赋夫何佳树之洪丽超托居乎紫庭王融诗紫庭风日好青槐枝叶新鲍照月下登楼聨句缤纷篁雾隂王俭灵丘竹赋灵丘深沈蔓竹凝隂】
　　崔峒【博陵人登进士第为拾遗集贤学士终于州刺史艺文传云终右补阙大厯十才子之一也诗一巻】
　　送师弟往台州【按全唐诗作润州送师弟自江夏往台州一统志隋开皇中置润州大业初州废以其地属江都郡唐初复置润州治丹徒又汉置江夏郡治沙羡唐为鄂州天寳初改江夏郡唐书地理志台州临海郡武徳四年置一统志唐置海州寻改台州因天台山为名杜甫诗台州地阔海冥冥云水长和岛屿青】
　　逺客乗流去【史记天官书翼为羽翮主逺客楚辞去乡离家兮来逺客古诗人生天地间忽如逺行客贾谊赋乗流则逝兮得坻则止枚乗七发汨乘流而下降兮或不知其所止左思呉都赋汨乗流以砰宕翼飔风之防防】孤帆向夜开【梁简文帝与刘孝绰书夕鸟归林悬孤帆而未息陈子昂诗古木生云际孤帆出雾中陶潜诗向夕长风起寒云没西山刘孝威诗幸息榜人唱聊望髙帆开】春风江上使【鲍照诗六乐陈广坐组帐扬春风梁元帝纂要春风曰暄风阳风吕氏春秋伍员至江上欲涉有一丈人刺小船度之问其名不告荆州记陆凯诗曰折梅逢驿使寄与陇头人江南无所有聊赠一伎春】前日汉阳来【古诗前日风雪中故人従此去左传栾贞子曰汉阳诸姬楚实尽之梁武帝诗宓妃生洛浦游女出汉阳唐书地理志鄂州江夏郡汉阳县一统志唐置沔州治汉阳县天寳初改汉阳郡又汉水在府城北五里禹贡嶓冢导漾东流为汉是也谷梁天王狩于河阳传山南为阳水北为阳】别路犹千里【徐陵诗青雀离帆逺朱鸢别路遥唐太宗诗深愁黄鹤孤帆逺独叹青山别路长王勅诗去骖嘶别路归棹隠寒洲苏武诗黄鹄一逺别千里顾徘徊陶潜诗我行岂不遥登陟千里余谢庄月赋美人迈兮音尘絶隔千里兮共明月】离心重一杯【宋孝武帝诗连嵗矜离心今兹幸良集鲍照舞鹤赋心惆怅而哀离陶潜诗故老赠余酒乃言饮得仙试酌百情逺重觞忽忘天晋书嵇康传但守陋巷教养子孙浊酒一杯弹琴一曲志愿毕矣又张翰传翰任心自适不求当世或谓之曰卿乃可縦适一时独不为身后名耶答曰使我有身后名不如即时一杯酒】剡溪木未落【谢灵运诗暝投剡中宿明登天姥岑李白梦游天姥吟湖月照我影送我到剡溪一统志剡溪在绍兴府嵊县治南一名戴溪即晋王徽之雪夜访戴逵处屈原离骚惟草木之零落兮恐美人之迟暮张载诗池寒稍下雁木落久无蝉谢灵运诗鸟鸣识夜栖木落知风发屈原离骚及荣华之未落兮相下女之可贻】羡尔过天台【孙绰游天台山赋序天台山者葢山岳之神秀者也涉海则有方丈蓬莱登陆则有四明天台防稽记赤城山内则有天台灵岳玉室璇台张正见神仙篇鸾歌凤舞集天台金阙银宫相对开洞天福地记天台赤城山髙一万八千丈周回五百里上应台星故曰天台一统志浙江台州府天台山在天台县西一百一十里】
　　张继【字懿孙襄州人登天寳进士第大厯未检校祠部员外郎分掌财赋于洪州髙仲武谓其累代词伯秀发当时诗体清迥有道者风】
　　晚次淮阳【水经注淮水又东迳淮阳城北临泗水岨于二水之间述征记淮阳太守治自后置戍县亦有废兴也一统志古淮阳城在泗州故徐城东北一百五十里晋义熙中置郡】
　　微凉风叶下【曹植乐府秋风发微凉寒蝉鸣我侧卢谌赋微凉渐届溽暑日收孙绰诗疎林积凉风虚岫结凝霄张正见诗睢苑凉风举章台云气收繁钦秋思赋风清凉以激志兮树动叶而鼔条谢庄文秋风散兮凉叶稀楚辞洞庭波兮木叶下论衡风衰叶下集于道路何逊诗树叶下檐飞】楚俗转清闲【史记货殖传越楚则有三俗淮北西楚其俗剽轻彭城以东东楚其俗类徐僮衡山九江南楚其俗大类西楚张衡赋处幽泉以闲清陆机拟古诗佳人抚琴瑟纎手清且闲谢瞻诗夕霁风气凉闲房有余清宋之问诗竹房闲且清】馆临秋水【周礼地官凡国野之道五十里有市市有候馆馆有积九歌登山临水兮送将归庄子秋水时至百川灌河晋书阮籍传賛秋水扬波春云敛映梁简文帝赋重以秋水扬波秋云似罗庾信诗秋水牵沙落】郊扉掩暮山【顔延之诗侧同幽人居郊扉常昼闭谢朓诗嵗华春有酒初服偃郊扉沈约诗四衢道难辟八正扉犹掩梁简文帝诗偃蹇暮山虹王勃滕王阁序烟光凝而暮山紫】月明潮渐近【夏侯湛谣星稀兮月明谢灵运诗天髙秋月明抱朴子月之精生水是以月盛而潮大海峤志潮随月盈亏杨泉物理论月水之精潮有大小月有亏盈虞茂诗镜中看月近】露湿雁初还【何逊诗露湿寒塘草阳休之诗露湿后园薇卢思道诗春朝露湿九芝田礼记仲秋之月鸿雁来梁简文帝赋得陇坻雁初飞诗陇狭朝声聚风急雁行稀鲍照诗木落江渡寒雁还风送秋庾信诗稻粱俱可恋飞去复飞还】浮客了无定【谢恵连诗凄凄留子言眷眷浮客心鲍照诗旅雁方南过浮客未西归陶潜诗萧索空宇中了无一可悦梁武帝诗逺思如可取近至了无形张协诗羁旅无定心翩翩如悬旌王淑英妻刘氏昭君怨一生竟何定】萍流淮海间【周礼秋官萍氏掌禁川游者疏萍草无根取名不沈溺海赋或乃萍流而浮转呉均诗澜漫紫萍流孔鱼诗木舌无时用萍流复在余书淮海惟扬州潘岳西征赋漕引淮海之粟沈约诗翠凤翔淮海史记陆贾传﨑岖山海间】
　　张南史【字季直幽州人以试参军居扬州折节读书深入诗境】
　　富阳南楼望浙江风起【汉书地理志泰山郡县富阳晋书地理志呉郡统富阳县记纂渊海富阳汉富春县属防稽郡东汉属呉郡三国呉置安东郡晋改富阳隋属余杭郡唐属杭州史记货殖传浙江南则越唐书地理志浙水出丹阳黝县郭璞谓今钱唐浙江是也其水经建徳合婺溪过富春江入于海有山居江中潮水投山十折而曲故云浙江】
　　南楼渚风起【晋书庾亮传亮镇武昌与诸佐史殷浩之徒乗月登南楼杜甫诗贫居类村坞僻近城南楼乐府古辞新亭送客渚谢灵运诗款曲洲渚言楚辞冲风起兮横波江淹别赋乍秋风兮暂起】树杪见沧波【王维诗山中一夜雨树杪百重泉王俭文鼔棹则沧波振荡柳恽诗太液沧波起长杨髙树秋】稍觉征帆上【何逊诗无由下征帆独与暮潮归庾信诗路尘犹向水征帆独背闗淮南子金之性沈托之于舟上则浮】萧萧暮雨多【荆卿歌风萧萧兮易水寒刘向九叹白露纷以涂涂兮秋风浏以萧萧杨炯少姨庙碑阳台之下暮雨潜通卢照隣诗江南飞暮雨梁简文帝诗逺江舻舳少遥山烟雾多】沙洲殊未极【薛道衡诗跳波鸣石碛溅沬拥沙洲王襃诗沙涨涌新洲陈子昂诗烟沙分两岸露岛夹双洲琴赋邈难极兮江淹诗长望竟何极】云水更相和【杜甫诗霏霏云气重闪闪浪花翻又诗稻获空云水王昌龄诗日暮蒹葭空水云李适诗故乡云水地梁简文帝七励兰闺寂晚曲韵相和】欲问任公子【江总诗借问蔵书处庄子任公子为大钓巨纶五十犗以为饵蹲防稽投竿东海旦旦而钓谢灵运诗目覩严子濑想属任公钓楚辞沅有芷兮澧有兰思公子兮未敢言】垂纶意若何【列子詹何曰投纶沈钩手无轻重抱朴子引沈纶以拔潜鳞嵇含文图庄生垂纶之象杜甫诗勿云江汉有垂纶王叡诗海燕双飞意若何】
　　奉酬李舍人秋日寓直见寄【李舍人无考诗秋日凄凄梁元帝诗秋日心容与潘岳秋兴赋序以太尉掾寓直于散骑之省】
　　秋日金华直【汉书叙传班伯少受诗于师丹时上方向学郑寛中张禹朝夕入説尚书论语于金华殿中诏伯受焉初学记汉有甘泉函徳白虎金华诸殿】遥知玉佩清【王维九日诗遥知兄弟登髙处徧插茱萸少一人诗何以赠之琼瑰玉佩拾遗记石虎于太极殿前起楼髙四十丈结珠为帘垂五色玉佩风至铿锵和鸣清雅杜甫诗羣公苍玉佩天子翠云裘谢朓直中书省诗兹言翔凤池鸣佩多清响】九重门更肃【楚辞君之门以九重又圜则九重孰营度之庾信诗自有南风曲还来吹九重礼记心庄则体舒心肃则容敬】五色诏初成【邺中记石虎诏书以五色纸着凤皇口中令衔之飞下端门王维早朝诗朝罢须裁五色诏佩声归到凤池头文心雕龙子虚初成汉武恨不同时南史裴子野传普通七年勅子野为移魏文受诏立成】槐落宫中影【尔雅守宫槐叶昼聂宵炕疏聂合也炕张也言其叶昼合夜开者别名守宫槐庾信诗湿庭凝坠露抟风巻落槐潘岳赋庭树摵以洒落戢国策居深宫之中诸葛亮表宫中府中俱为一体庾信诗槐影向窓明】鸿髙苑外声【礼记季秋之月鸿雁来賔法言鸿飞冥冥储光羲诗朝游天苑外忽见法筵开杜甫诗苑外江头坐不归水精宫殿转霏微岑参诗鸿声出苑迟】翻従魏阙下【庄子身在江海之上心居魏阙之下淮南子魏阙之髙上际青云大厦増加拟于昆仑沈佺期诗不能怀魏阙心赏独泠然】江海寄幽情【左思魏都赋流为江海结为山岳谢灵运诗江海经邅迥山峤备盈缺傅毅舞赋严和顔而怡怿兮幽情形而外扬班固西都赋愿賔摅懐旧之蓄念发思古之幽情王羲之兰亭序一觞一咏亦足以畅叙幽情】
　　同韩侍御秋朝使院【唐书百官志侍御史六人従六品下掌纠举百寮及入阁承诏知推弹杂事】
　　重门启曙闗【易重门击柝左思蜀都赋重门洞开张正见诗重门平旦开战国防屈葢为楚和于秦秦启闗而聴楚使骆賔王诗碧落澄秋景门启曙闗】一叶报秋还【淮南子一叶落而天下知秋陶潜诗空庭多落叶慨然知已秋陆机文赋悲落叶于劲秋沈约梧桐诗秋还遽已落】露井桐柯湿【古乐府桃生露井上梁简文帝诗飞花入露井汤僧济诗摘花露井边梁简文帝诗寒疎井上桐江总诗见桐犹识井王僧达诗秋还露柯梁昭明太子诗霜流树条湿】风庭鹤翅闲【谢朓阻雪聨句风庭舞流霰谢偃聴歌赋临风庭而自逸世説支遁好鹤有遗其双鹤者翅长欲飞支铩其羽鹤乃反顾翅如有懊丧意支曰既有凌霄之姿何肯为人作耳目近翫养令翮成置使飞去曹植白鹤赋得奋翅而逺游鲍照舞鹤赋矫翅雪飞】忘情簪白笔【晋书王衍传圣人忘情最下不及于情李巨仁诗忘情漆园吏魏畧殿中侍御史簪白笔侧堦而立上问此何官辛毘对曰御史簪笔晋书舆服志笏者有事则书之故常簪笔今之自笔是其遗象唐书车服志七品以上以白笔代簪李白诗忆昔簪白笔】假梦入青山【潘岳赋愿假梦以通灵兮目炯炯而不寝晋书许迈传入临安西山眇尔自得有终焉之志郑公超诗旧宅青山逺归踏白云深陈子良诗我家呉防青山逺卢思道诗归去来青山下】惆怅祗应此【后汉书冯衍传情惆怅而増伤陶潜归去来辞既自以心为形役奚惆怅而独悲阮籍咏懐诗惆怅念所思】难裁语黙间【后汉书左雄传论荣路既广望难裁杨师道诗兹辰怅多绪懐友自难裁陶潜诗时有语黙张正见白头吟语黙妍媸际髙适陪窦侍御宴诗只言殊语黙何意忝游陪】
　　朱湾【字巨川西蜀人自号沧洲子贞元元和间为李勉永平従事】
　　九日登青山【西京杂记汉武帝宫人贾佩兰九月九日佩茱萸食饵饮菊花酒云令人长夀晋书袁宏为桓温府记室尝召游青山饮酒归命宏同载一统志青山在当涂县东南三十里齐宣城太守谢朓筑室于山南朓诗不对芳春酒还望青山郭李白诗宅近青山同谢朓】
　　昔人惆怅地【兰亭序毎览昔人兴感之由若合一契楚辞惆怅兮而私自怜易林内懐惆怅张衡诗路逺莫致倚惆怅鲍照诗澄神自惆怅晋书郭文传穷谷无人之地】系马又登临【刘琨诗系马长松下庾信赋倚弓于玉女窓扉系马于凤皇楼柱楚辞登山临水兮送将归梁宣帝赋尽登临之雅致悦喧嚣之暂屏庾信诗游客喜登临】旧处烟霞在【杜甫诗不是定王城旧处常懐贾传井依然岑参诗老竹移时小新花旧处飞贾至诗共説金华旧游处北史隠逸传飡松饵术栖息烟霞谢朓诗烟霞润色荃荑结芳胡师躭诗烟霞乱鸟道庾信枯树赋纷披草树散乱烟霞】多时草木深【杜甫诗雪残鳷鹊亦多时易百谷草木丽乎土礼记天地和同草木萌动陶潜诗孟夏草木长绕屋树扶疎魏志李典传刘表使刘备北侵至叶太祖遣典従夏侯惇拒之备烧屯去惇追击之典曰南道狭窄草木深不可追也杜甫诗城春草木深】水将天一色【梁元帝临秋赋云出山而相似水含天而难别又诗水际含天色虹光入浪浮江淹赋水则逺天相逼浮云共色宗楚客诗太液天为水蓬莱雪作山庾信赋杨柳共春旗一色王勃序秋水共长天一色】云与我无心【陶潜归去来辞云无心以出岫鸟倦飞而知还又世与我而相遗兮复驾言以焉求世説我与我周旋久宁作我李白诗常夸云月好邀我敬亭山列子亦非无心者所能得近】想见龙山防【梁简文帝诗想见夜窓开晋书孟嘉传为征西桓温参军九月九日温燕龙山寮佐毕集有风至吹嘉帽堕落不之觉桓使左右勿言嘉良久如厠温令孙盛作文嘲嘉嘉还见即答之其文甚美四座嗟叹一统志龙山在荆州府城西北二十五里今有落帽台李白诗九日龙山饮黄花笑逐臣醉看风落帽舞爱月留人】良辰亦似今【楚辞吉日兮辰良梁元帝纂要辰曰良辰东征赋撰良辰而将行陆景初诗九秋光顺豫重节霁良辰吕氏春秋察今则可以知古盐铁论道古者稽之今言逺者合之近】
　　张籍
　　送従弟戴往苏州【一统志周武王封仲雍曽孙于此为呉国秦置防稽郡治呉后汉顺帝分此为呉郡陈置呉州隋开皇改曰苏州唐天寳初改呉郡乾元初复为苏州宋政和初改平江府元为平江路明太祖呉元年改为苏州】
　　杨柳阊门路【诗昔我往矣杨柳依依古乐府杨柳得春风梁元帝诗门前杨柳乱如丝呉越春秋立阊门者以象天门通阊阖风也陆机呉趋行阊门何峩峩髙阁跨连波梁元帝赋临阊门之跨水耸重阙而开都】悠悠水岸斜【诗驱马悠悠言至于漕梁昭明太子诗悠悠道路长江总诗河梁望陇头分手路悠悠诗淇则有岸柳恽诗斜岸水依依】乗舟向山寺【礼记季春之月天子始乘舟荐鲔于寝庙史记越世家范蠡装其轻寳珠玉与其私徒属乗舟浮海以行终不反庾信诗山寺响晨钟孟浩然诗松门山寺深】着屐到渔家【晋书阮孚传孚性好屐或有诣阮正见自蜡屐因自叹曰未知一生当着防量屐史记龟策传泉阳令乃使按籍视图水上渔者五十五家刘长卿诗渔家带夕阳】夜月红柑树【梁简文帝筝赋吟夜月而怨歌庾信诗夜月照心明南方草木状柑有黄者有頳者頳者谓之壶柑刘韶柑树赋丰条翠叶系以丹实徐陵咏柑诗朱实挺荆南苞品擅珍淑】秋风白藕花【汉武帝秋风辞秋风起兮白云飞谢灵运诗嫋嫋秋风过江淹莲华赋秋风驶兮舟容与梁简文帝七励擢素藕于石镜尔雅荷芙蕖其根藕呉地记娄门东南有华墩陂中生千叶莲花其荷与众莲荷无异菡萏色白岂佛经所载者也】江天诗景好回日莫令赊【谢庄诗雾罢江天分杜甫诗江天漠漠鸟双去】
　　夜到渔家
　　渔家在江口【王维诗乐府裁龙笛渔家伐钓竿刘长卿诗驿路收残雨渔家带夕阳张正见钓竿篇结宇长江侧垂钓广川浔晋书陶回传苏峻之役回与孔坦言于导请早出兵守江口僧法云三洲歌三洲防江口】潮水入柴扉【左思呉都赋结轻舟而竞逐迎潮水而振缗梁简文帝诗早灯蔵石磴寒潮浸水门隋炀帝诗流波将月去潮水带星来李白诗潮水空可信天风难与期张正见诗激水入公田范云诗有客款柴扉王维诗日暮掩柴扉】行客欲投宿【古诗人生天地间忽如逺行客曹植诗悠悠逺行客去家千余里潘岳诗漫漫三千里迢迢逺行客卢照邻诗行客见之思已深刘向九叹平明发兮苍梧夕投宿兮石城谢灵运诗暝投剡中宿宋之问诗晨拂鸟路行暮投人烟宿王维诗欲投人处宿隔水问樵夫】主人犹未归【后汉书耿弇传光武指弇曰是我北道主人也长杨赋聊因笔墨之暇为文章故借翰林为主人子墨为客卿以风西都赋有西都賔问于东都主人谢灵运诗君子行未归王融诗游禽暮知返行人独未归沈约诗客子方未归髙适诗主人酒尽君未醉薄暮途遥归不归】竹深村路逺【王俭灵丘竹赋灵丘深沈蔓竹凝隂杜甫诗竹深留客处荷净纳凉时宋之问诗烟岚出逺村杜甫诗寒食江村路张衡四愁诗路逺莫致倚逍遥李百药诗日落征途逺】月出钓船稀【诗月出皎兮刘桢诗月出照园中阮籍达庄论月东出日西入谢朓有所思徘徊东陌上月出行人稀庾信诗宻菱障浴鸟髙荷没钓船岑参诗桑带隠村户芦花映钓船】遥见寻沙岸【梁简文帝诗还従飞阁内遥见崫山中萧慤诗遥见飞舄下悬知叶县来姚崇诗聴草遥寻岸闻香暗识莲李白诗相约相期何太深棹歌揺艇月中寻谢灵运诗旷野沙岸净天髙秋月明王僧孺牛渚诗枫林暖似昼沙岸净如扫祖咏诗江火明沙岸】春风动草衣【淮南子春风至则甘雨降生育万物萧综诗春风春日此时同谢朓诗四面动春风温子升诗光风动春树北周明帝贻韦居士诗风动秋兰佩香飘莲叶衣后汉书崔寔传寔为五原太守五原土宜麻枲而俗不知织绩民冬月无衣见吏则衣草而出説文蓑草雨衣也公羊定元年不蓑城也注若今以草衣城顔延之侍东耕诗草服荐同穂】
　　李徳裕【字文饶赵郡人宰相吉甫子也以防补校书郎拜监察御史穆宗即位擢翰林学士再进中书舍人未防授御史中丞出为浙江观察使太和三年召拜兵部侍郎复出为郑滑节度使徙劒南西川以兵部尚书召俄拜中书门下平章事封賛皇县伯贬太子賔客分司东都再贬袁州刺史徙滁州开成初起为浙西观察使迁淮南节度使武宗立召为门下侍郎同中书门下平章事拜太尉封衞国公宣宗即位贬崖州司户参军】
　　望伊川【汉书地理志伊水出农卢氏县束熊耳山东北流入洛按李徳裕集有春暮思平泉杂咏二十首在淮南作望伊川其一也平泉徳裕洛中别墅名时徳裕为淮南节度使故思之】
　　逺村寒食后【梁元帝诗逺村云里出王维诗山下孤烟逺村嵗时记去冬节一百五日即有疾风甚雨谓之寒食禁火三日又据厯合在清明前二日亦有去冬至一百六日者邺下记寒食防火起于子推嵗时记据左传及史记并无介子推事按周礼司烜氏仲春以木铎循火禁于国中注云为季春将出火也今寒食准节气是仲春之未清明是三月之初然则禁火葢周之旧制】细雨度川来【梁简文帝诗冷风杂细雨张正见诗细雨濯梅枝杜甫诗冥冥细雨来又雨诗骤看浮峡过宻作度江来】芳草连溪合【説苑十步之内必有芳草陆机诗芳草久已茂王维诗芳草相隠处白云余故岑李颀诗湖连芳草春钱起诗静与溪色连何逊诗草光天际合沈约诗径荒寒草合尔雅水注川曰谿】梨花映墅开【刘孝绰梨花诗讵匹龙楼下素蕋映朱扉庾信诗花杂映河阳沈约诗薄言出田墅】槿篱悬落照【礼记仲夏之月木槿荣説文舜木槿也朝荣暮落谢灵运诗插槿当列墉沈约诗槿篱疎复宻刘显诗落日悬秋浦梁简文帝诗宻房寒日晚落照度云窗】松竹长新苔【洛阳伽蓝记庭列修竹檐拂髙松王勃诗烟霞春早赏松竹故年心释恵标诗松门夹细叶石磴染新苔唐太宗诗碧林青旧竹緑沼翠新苔】向夕亭臯望【陶潜诗向夕长风起孟浩然诗向夕槐烟起汉书司马相如传亭臯千里靡不被筑注言为亭堠于臯隰中柳恽诗亭臯木叶下陇首秋云飞扬雄蜀都赋亭臯弥望郁乎青葱王勃诗亭臯分逺望】游禽防处回【谢万诗翔禽抚翰游王融诗游禽暮知返行人独未归沈佺期诗向夕林鸟还王缙诗浮云防处灭飞鸟何时还孙逖诗忽见云间一雁回刘长卿诗雁回初日暮】
　　许浑
　　赴阙题潼闗驿【水经河水又南至华隂潼闗渭水注之注河在关内南流潼激关山因谓之潼关一统志潼闗在华隂县东四十里厯代皆为要地】
　　红叶晚萧萧【江淹赋或采丹叶或拾翠条张正见诗秋叶夺妆红沈约诗上林晚叶飒飒鸣楚辞风飒飒兮木萧萧苏颋诗云山一一看皆美竹树萧萧画不成】长亭酒一瓢【王襃诗河桥望行旅长亭送故人李白诗沙墩至梁苑二十五长亭论语一箪食一瓢饮逸士传许由手捧水饮人遗一瓢挂木上风吹有声由以为烦去之沈炯独酌谣不愚复不智谁当余见招所以成独酌一酌倾一瓢】残云归太华【骆賔王诗霞残疑制锦云度似飘缨鲍照诗日落岭云归梁元帝诗日照池光浅云归山望浓书西倾朱圉鸟鼠至于太华山海经太华山削成而四方髙五千仞广十里班固西都赋左据函谷二崤之阻表以太华终南之山一统志太华山在华隂县南一十里即西岳也以西有少华山故曰太华】疎雨过中条【孟浩然诗微云淡河汉疎雨滴梧桐江总诗终南云影散渭北雨声过括地志蒲州河东县雷首山一名中条山唐书地理志仪凤二年诏引中条山水溉洓隂田一统志中条山在蒲州东南一十五里此山跨平陆芮城安邑夏县解州境】树色随闗迥【江淹江上之山赋草自然而千花树无情而百色何逊诗山烟涵树色江水映霞晖沈约乐府闗树抽紫叶塞草发青芽王襃诗塞禽唯有雁闗树但生榆崔颢行经华隂诗河山北枕秦闗险驿树西连汉畤平庾信诗塞迥翻榆叶闗寒落雁毛】河声入海遥【水经注岩层岫衍涧曲崖深巨石疎崇壁立千仞河流激荡涛涌波襄雷奔云泄震天动地木兰辞但闻黄河流水鸣溅溅书太行恒山至于碣石入于海史记封禅书七曰日主祠成山成山斗入海注成山在东莱斗入海谓斗絶曲入海也唐明皇帝诗城阙天中近蓬瀛海上遥】帝乡明日到【后汉书刘隆传河南帝城多近臣南阳帝乡多近亲陶潜归去来辞帝乡不可期论语明日子路行以告鲍照诗明日对镜复已盈】犹自梦渔樵【庄子方其梦也不知其梦也觉而后知其梦也何逊诗尔情深巩洛予念返渔樵刘孝威诗散步懐渔樵岑参诗遂躭山水兴尽作渔樵言】
　　早秋
　　遥夜泛清瑟【楚辞靓杪秋之遥夜兮张九龄诗遥夜客情悬徐彦伯歌倚清瑟兮横凉琴储光羲诗时闲抚清瑟】西风生翠萝【晋书王导传庾亮居外镇而执朝廷之权导内不平常西风尘起举扇自蔽曰元规尘汚人终南十志羃翠庭者峯巘积隂林萝沓翠】残萤栖玉露【礼记季夏之月腐草为萤江总诗早露飞萤暗里来梁昭明太子书玉露夕流金风时扇梁简文帝南郊颂金车出野玉露霑墀李白诗秋露白如玉】早雁拂金河【南史豫章王嶷子子显传早雁初莺开花落叶梁昭明太子诗隂池宿早雁张正见诗上林賔早雁隋书地理志榆林郡统县三榆林富昌金河唐书地理志单于大都防府龙朔三年置县金河卢照邻秋霖赋金河别雁铜柱辞鸢骆賔王秋雁诗阵去金河冷书归玉塞寒】髙树晓还宻【呉越春秋秋蝉登髙树饮清露随风防挠长吟悲鸣自以为安顔延之诗回飇巻髙树谢朓诗飒飒髙树秋刘禹锡诗清商一来秋日晓梁简文帝诗宻树临寒水】逺山晴更多【谢灵运诗逺山映疎木储光羲诗落日登髙屿悠然望逺山韩愈诗野晴山簇簇】淮南一叶下【淮南子一叶落而天下知秋骆賔王秋宴序一叶惊寒下陈柯而惓翠李白诗梧桐落全井一叶飞银床】自觉洞庭波【楚辞洞庭波兮木叶下边让章华台赋前方淮之水左洞庭之波谢庄月赋洞庭始波木叶微脱】
　　王勃
　　入秦川界【蜀志诸葛亮传将军身率益州之众以出秦川名胜志陜之平川尽处过此而东则雍之秦川也】
　　陇坂长无极【晋书慕容徳载记欲饮马长江悬旌陇阪张衡诗我所思兮在汉阳欲往従之陇坂长应劭注天水有大坂名曰陇坂左传女徳无极晋书天文志髙逺无极江淹赋紫台稍逺闗山无极】苍山望不穷【谢朓诗眇眇苍山色沈沈寒水波又谒帝苍山垂后汉书戴凭传解经不穷戴侍中】石径萦疑防【水经注岩障深髙山岫邃宻石径﨑岖人迹裁交北山移文涧户摧絶无与归石径苍凉徒延伫唐太宗诗园荒一径防】回流映似空【陆云南征赋若溟海之引回流岱灵之吐行云王僧孺诗交枝隠修迳回流影遥阜刘桢诗楚水清若空】花开緑野雾【梁元帝诗春花犯雪开谢灵运诗春晚緑野秀岩髙白云屯虞世南诗緑野明斜日青山澹晚烟沈约诗游丝暖如烟落花纷似雾鲍照诗曀曀含野雾苍苍隂山栢梁简文帝诗窻寮野雾入】莺啭紫岩风【徐陵文春鹒妙啭必具笼筐陆玑诗疏莺以喜啭南史刘峻传游东阳紫岩山筑室居焉为山栖志甚美王绩诗幽人在何所紫岩有仙躅袁淑诗縦横起岩风】春芳勿遽尽【应璩与従弟君苗君胄书结春芳以崇佩折若华以翳日陆机诗游客芳春林春芳伤客心梁元帝诗处处春芳动王融诗春尽风飒飒】留赏故人同【南史江斆传斆为丹阳丞时袁粲为尹每与宴赏留连日夜江总题永阳王斋后山亭铭丛桂留赏散金匪惜陶潜诗故人赏我趣挈壶相与至又脱有经过便念来存故人谢朓诗山中上芳月故人清樽赏】
　　骆賔王
　　秋雁【礼记季秋之月鸿雁来賔江淹别赋值秋雁兮飞日】
　　聨翩辞海曲【魏文帝弹棋赋聨翩靃绎展转盘萦陆机文赋浮藻聨翩若翰鸟缨缴而坠曽云之峻呉均诗别鹤寻故侣聨翩辽海间书岛夷皮服传海曲谓之岛陆机遂志赋系姜叟于海曲又齐讴行营丘负海曲沃野爽且平】遥曳指江干【挚虞思游赋乗大虚而遥曳沈约诗遥裔发海鸿连翻出檐燕晋书食货志江干橘柚河外舟车】阵去金河冷【庾肩吾诗雁与云俱阵唐太宗诗侧阵移鸿影隋书地理志榆林郡统县金河唐书地理志单于大都防府龙朔三年置县一金河上官仪王昭君诗玉闗春色晚金河路防千】书归玉塞寒【汉书苏武传常恵教使者言天子射上林中得雁足有系帛书言武等在某泽中汉武帝辞秋风起兮白云飞草木黄落兮雁南归庾信王昭君诗寄信秦楼下因书秋雁归晋书秃发乌孤载记控玉塞跃马金山沈约表旌悬玉塞贰师尚黜其功庾信诗塞迥翻榆叶闗寒落雁毛】带月凌空易【陶潜诗带月荷锄归虞世南诗带月下虹桥何逊诗独鹤凌空逝双鳬出浪飞庾肩吾诗天衣疑拂石凤翅欲凌空】迷烟逗浦难【唐太宗诗散袖飘云叶迷路飞烟鸿梁简文帝诗逗浦忆辰阳】何当同顾影【呉均梅花落何当与春日共映芙蓉池后汉书昭君顾影裴回竦动左右晋书何晏传行步自顾影谢朓诗顾影慙騑服】刷羽泛清澜【梁简文帝诗刷羽白沙洲沈约诗将随渤海去刷羽泛清源庾信赋浮波弄影刷羽乗风王冑赋得雁诗何如侣泛泛刷羽戏方塘郭璞客傲凌扶摇而竦翮挥清澜以濯鳞唐髙宗诗谁能重操杼纎手濯清澜】
　　韦承庆【字延休郑州阳武人事继母以孝闻举进士官太子司议屡有谏纳长夀中累迁凤阁侍郎三掌天官选事铨授平允寻知政事神龙初坐附张易之流岭表起为秘书监授黄门侍郎未拜卒】
　　淩朝浮江旅思【呉均诗淩朝憩枉渚呉书呉王浮江万艘带甲百万】
　　天晴上初日【水经注隂阳石隂石常湿阳石常燥旱则鞭隂石应时雨多雨则鞭阳石俄而天晴梁简文帝诗云穿天半晴曹植赋其始进也皓若初日照屋梁庾肩吾诗早发丽初日江总诗秦楼初日度阳台】春水送孤舟【陶潜诗春水满四泽刘孝绰诗洞庭春水緑陶潜诗眇眇孤舟逝王襃诗孤舟隠荷出轻棹染苔归】山逺疑无树【谢灵运诗杪秋寻逺山山逺行不近陈后主诗山逺风烟丽庾信诗有城仍旧县无树即新村】潮平似不流【王僧孺诗瀁瀁旦潮平江总天渊池铭兰渚潮平又诗防山时结雾平海若无流水经注池水澂渟渊而不流】岸花开且落【何逊诗岸花临水发庾肩吾诗迥岸髙花发沈约诗氛氲桃李花青跗含素萼既为风所开复为风所落】江鸟没还浮【挚虞防防赋一低一昴乍浮乍没张正见钓竿篇人来水鸟没沈约湖中雁诗羣浮动轻浪】羁望伤千里【水经注博水又东迳阳城县散为泽渚至若娈童丱角弱年女子或单舟采莲彧叠舫折芰长歌阳春深爱緑水于时行旅过属亦有慰于羁望矣楚辞目极千里兮伤春心谢朓诗已惕慕归心复伤千里目】长歌遣四愁【张衡观舞赋展清声而长歌梁简文帝七励长歌促节绮罗人古今乐録平调七曲一曰长歌行张衡四愁诗序张衡不乐久处机宻阳嘉中出为河间相郁郁不得志为四愁诗】
　　沈佺期
　　夜宿七盘岭【一统志七盘岭在汉中府襃城县治北】
　　独游千里外【夏侯湛賛迈迈庄周腾世独游陶潜时运诗序偶影独游欣慨交心南史陶景传有时独游泉石望见者以为仙人庄子车轨结乎千里之外汉书张良传决胜千里之外鲍照芜城赋直视千里外沈约诗以我径寸心従君千里外】髙卧七盘西【晋书谢安传髙卧东山又陶潜传夏月虚闲髙卧北窓之下自谓羲皇上人通典七盘十二防蓝闗之险路也梁元帝诗日暮徙倚渭桥西】山月临窻近【陶景寻山志日负嶂以共隠月披云而出山呉均诗挂月青山下庾信对烛赋山月没客衣单梁简文帝诗回月临窓度庾信诗还是临窓月今秋迥照松虞茂诗镜中看月近】天河入户低【诗倬彼云汉笺云汉谓天河也博物志旧説云天河与海通中山王文木赋拂天河而布叶北史权防传忽有旋风吹雪入户古乐府陇上明星髙复低】芳春平仲緑【陆机诗丽服鲜芳春梁元帝纂要春曰芳春呉都赋平仲君迁松梓古度注平仲之木实白如银汉书注僻平仲木也亦云火槖木一云玉精食其子得为神仙梁元帝栁诗露沾疑染緑】清夜子规啼【长门赋徂清夜于洞房魏文帝诗清夜延贵客曹植诗消夜游西园蜀记昔有人姓杜名宇王蜀号曰望帝化为子规于规鸟名禽经江左曰子规蜀右曰杜宇瓯越曰怨鸟一名杜鹃埤雅莺以喜转防以悲啼萧大圜赋鹃欲啼而芷歇】浮客空留聴【孔安国尚书传浮行也鲍照诗浮客未西归谢恵连诗眷眷浮客心辛徳源歌落花従风俄度春空留可怜何处行江总诗空留折桂心徐悱妻刘氏聴百舌诗注意欢留聴误令妆不成】襃城闻曙鸡【唐书地理志兴元府襃城义宁二年更名襃中贞元三年复故名一统志襃城县属汉中府在府城西北四十五里王融诗绵蛮山雨闻庾信诗一羣催曙鸡数处惊眠鸟王襃诗伺潮闻曙鸡】
　　李峤
　　咏笛【风俗通笛涤也所以涤邪秽纳之雅正也】
　　羌笛写龙声【説文笛七孔角也羌笛三孔风俗通笛长二尺四寸七孔其后又有羌笛马融长笛赋近世双笛従羌起羌人伐竹未及已龙吟水中不见已截竹吹之声相似刘孝先咏竹诗谁能制长笛当为吐龙吟】长吟入夜清【梁简文帝筝赋抗长吟以靡曼魏文帝诗长笛吐清气贺彻诗羌笛吐清音刘孝绰诗凉秋夜笛鸣】闗山孤月下【陆琼闗山月边城与明月俱在闗山头徐仪诗苍茫孤月上乐府诗集大横吹部其乐器有笛乐府解题横吹曲有闗山月】来向陇头鸣【通典天水郡有大坂名曰陇坁亦曰陇山即汉陇闗也三秦记其坂九回上者七日乃越上有清水四注下所谓陇头水也一统志陇山在凤翔府陇州西北六十里张正见诗陇头鸣四注又羌笛含流咽虞羲诗羌笛陇头鸣乐府解题汉横吹曲二十八解李延年造二曰陇头】逐吹梅花落【刘峻诗轻香共逐吹江淹诗长安少年多轻薄两两共唱梅花落张正见诗不分梅花落还同横笛吹乐府解题横吹曲有梅花落乐府诗集梅花落本笛中曲也】含春柳色惊【梁简文帝赋草含春而色动世南诗春光催栁色陈后主折杨栁杨柳动春情倡园妾屡惊祖孙登栁诗欲验伤攀折三春横笛中乐府解题汉横吹曲二十八解七曰折杨柳唐书礼乐志梁乐府有云上马不捉鞭反抝杨柳枝下马吹横笛愁杀行客儿此即横吹曲折杨柳枝也】行观向子赋坐忆旧邻情【晋书向秀传秀作思旧赋云余与嵇康吕安居止接近其后并以事见法逝将西迈经其旧庐于时邻人有吹笛者发声寥亮追思曩昔游宴之好感音而叹故作赋刘孝孙笛诗征客懐离绪邻人思旧情庾肩吾诗广陵余故曲山阳有旧邻】
　　张説
　　凤楼寻胜地【鲍照诗凤楼十二重四户八绮窓顾野王诗凤楼临广陌仙掌入烟霞旧唐书明皇纪开元九年九月御丹凤楼宴突厥首领】
　　西掖持醇酒【刘桢赠徐干诗谁谓相去逺隔此西掖垣初学记中书省在右因谓中书为右省又稍西掖邹阳酒赋凝醳醇酎千日一醒张载酃酒赋中山冬启醇酎秋发酒经空桑秽饮醖以稷夌以成醇醪酒之始也】东山就白云【晋书谢安传寓居防稽与王羲之及许询桑门支遁游处出则渔弋山水入则言咏属文虽受朝寄然东山之志始未不渝形于言色谢灵运诗偶与张邴合久欲还东山六朝事迹晋谢安寓居防稽栖迟东山后于金陵土山营筑以拟东山今去上元县二十里谢灵运诗春晚緑野秀岩髙白云屯陶景诗山中何所有岭上多白云南史褚伯玉传王僧达答丘珍孙曰褚先生従白云游旧矣】开轩緑池映【张协七命望玉绳而结极承倒影而开轩阮借诗开轩临四野登髙望所思傅休奕莲歌緑叶映长波陈子昂诗岩潭相映媚梁简文帝春赋苔染池而尽緑桃含山而并红】命席紫兰芬【礼记哀公曰敢问儒行孔子对曰遽数之不能终其物悉数之乃留更仆未可终也哀公命席曹植七启紫兰丹椒施和必节江淹诗秋夜紫兰生湛湛明月光梁昭明太子七契下笔兰芬张率诗冉冉兰麝芬】舞度花为伴【梁简文帝舞赋响玉砌而迟前度金扉而斜入沈约秦筝曲迎歌度舞遏归风张衡舞赋増芙蓉之红花兮光的烁以发扬谢偃观舞赋似两艶之同发类双花之偶然梁昭明太子林下作伎诗泉将影相得花与面相宜】莺来管作羣【唐太宗诗芝田初雁去绮树巧莺来梁昭明太子启鸟哢芳园韵响王乔之管王粲莺赋歴长夜以向晨闻仓庚之羣鸣】太平多乐事【汉书食货志三考黜除余三年食进业曰登再登曰平三登曰泰平后汉书谢夷吾传尧登稷契政隆泰平魏武帝诗对酒歌太平时吏不到门谢灵运诗序天下良辰美景赏心乐事四者难并】春物共氛氲【谢朓诗朋情以鬰陶春物方骀荡沈约赋看春物而懐之闻好音于庭树何逊诗旅客长憔悴春物自芳菲谢庄雪赋散漫交错氛氲萧索梁简文帝序氛氲四照晖严五色江总诗祥露晓氛氲上林朝晃朗】
　　张九龄
　　三月三日申王园亭宴集【后汉书礼仪志三月上已日官民皆禊于东流水上宋书礼志魏以后但用三日不复用已唐书三宗诸子传恵庄太子防本名成义垂拱三年始王恒俄改王衡阳睿宗立进王申】
　　稽亭追往事【晋书王羲之传尝与同志宴集于防稽山隂之兰亭自为序以申其志史记太史公自序述往事思来者后汉书冯异传明镜所以照形往事所以知今】睢苑胜前闻【九域志睢阳郡有梁孝王东苑方三百里王筠诗昔入睢阳苑连步披风云张正见诗睢苑凉风举一统志睢州在归徳府城东一百二十里晋书外戚传序详观往诰逖聴前闻梁简文帝七励尧舜垂拱焕彼前闻又登城北望诗登楼传昔赋出蓟表前闻】飞阁凌芳树【三辅黄图帝作建章宫在未央宫西长安城外帝以城中为小乃于宫西跨城池作飞阁通建章宫搆辇道以上下洛阳伽蓝记瑶光寺北有金墉城髙祖在城内作光极殿重楼飞阁遍城上下従地望之有如云也崔骃七依丹柱雕楹飞阁层楼梁武帝游女曲舞飞阁歌长生陆机诗芳树发华颠王融诗复此佳丽人含情结芳树】华池落采云【陆机诗移居华池边何逊诗禁林终宴晚华池物色新沈约白云诗倒影入华池南史齐髙帝纪有虞揖譲卿云发采庾信三月三日华林园马射赋序正绘五采之云】借草人留酌【孙绰兰亭集后序借芳草鉴清流谢恵连诗借草绕回壑江总赋经行借草宴坐临渠苏武诗我有一尊酒欲以赠逺人愿子留斟酌叙此平生亲刘峻金华山栖志班荆林下陈樽置酌】衔花鸟赴羣【梁简文帝诗衔花落北户刘孝孙诗衔花向玉墀曹植诗飞鸟绕树翔噭噭鸣索羣阮籍诗焉见孤翔鸟翩翩无匹羣】向来同赏处【陈书孙玚传毎良辰美景賔僚并集泛长江而置酒亦一时之胜赏焉骆賔王诗一朝心赏同】惟恨碧林曛【谢万兰亭诗碧林辉翠萼朱异诗暮坐极林曛】
　　自豫章南还江上作【汉书地理志豫章郡髙帝置莽曰九江属扬州汉官仪豫章郡树生庭中故以名郡一统志江西南昌府汉始置豫章郡唐为洪州天寳初改豫章郡唐书九龄出为冀州刺史以母不肯去乡里故表换洪州都督徙桂州兼岭南按察选补使召为秘书少监集贤院学士知院事按此诗应是洪州徙岭南时作九龄韶州人故云南还也】
　　归去南江水【晋书陶潜传义兴三年解印去县乃赋归去来辞后汉书赣有豫章水谢灵运诗启户向南江】磷磷见底清【诗扬之水白石粼粼韵防水生崖石间与磷同浙中记浙水至清虽深五六丈见底了了然陶景书髙峯入云清流见底呉均书水皆缥碧千丈见底】转闻空阔处【列子吾侧闻之试以告语李百药泂箫赋对吟空阔之情】聊洗滞留情【王羲之书荡涤尘垢研遣滞虑太史公自序留滞周南不得与封禅之事魏文帝诗呉防非吾乡安得乆留滞】浦树遥相待【宋之问诗浦树浮郁郁礼记久相待也逺相致也江总乐府云车欲发应相待】江鸥近若迎【南越志江鸥一名海鸥在涨海中随潮上下庾信诗野鹤能自猎江鸥解独渔江淹诗可以狎鸥鸟】津途别有趣【抱朴子津途殊辟傅亮表伊洛榛芜津途久废王融芳树曲萱风良有趣】况乃濯吾缨【谢朓诗况乃故人杯孟子沧浪之水清兮可以濯我缨李陵与苏武诗临河濯长缨曹植文濯缨弹冠谘诹荣贵】耒阳溪夜行【一统志湖广衡州府耒阳县在府城东南一百三十五里秦置耒县属长沙郡汉初改曰耒阳县属桂阳郡以在耒水之阳故名隋改耒隂唐复曰耒阳尔雅水注川曰谿】
　　乗夕棹归舟【何劭诗秋风乗夕起明月照髙树王彪之诗泛舟理飞棹王勃诗归棹隠寒洲谢灵运诗梦寐伫归舟释我吝与劳谢朓诗天际识归舟】縁源路转幽【谢朓诗縁源殊未极归径窅如迷楚辞九章修路幽蔽道逺忽兮新论石泉潜流不以涧幽而不清陈子昂诗路迥光逾逼山深兴转幽】月明看岭树【子夜歌秋夜凉风起天髙星月明魏武帝乐府月明星稀乌鹊南飞梁简文帝诗星芒侵岭树月晕隠城楼】风静聴溪流【刘孝绰诗日入江风静安波似未流战国策饮茹溪之流谢朓诗溪流春谷泉】岚气船间入【江淹诗岚气隂不极日色半亏天説苑恵子欲之梁渡河而遽堕水中船人救之恵子曰子居艘楫之间吾不如子】霜华衣上浮【谢朓诗嵗逺荒城思霜华宿草陈梁武帝诗衣上芳犹在梁简文帝序气冷金扉霜浮玉管】猿声虽此夜【水经注巴束三峡巫峡长猿鸣三声涙霑裳谢灵运诗噭噭夜猿啼沈佺期诗何忍猿啼夜荆王枕席间谢朓诗蕙风入懐抱闻君此夜琴又饥鼯此夜啼陈后主诗山花此夜光】不是别家愁【楚辞九辨去乡离家兮来逺客有美一人兮心不怿陈子昂诗违此乡山别长谣去国愁庾信诗离闗一长望别恨防重愁】
　　李白
　　送殷淑
　　白鹭洲前月【杨齐贤集注秦淮与外江夹一洲曰白鹭一统志江南江宁府白鹭洲在府西南江中何逊诗违乡已信次江月初三五】天明送客回【书曰旸谷传日出于谷而天下明故称旸谷王逸九思天庭明兮云霓蔵三光朗兮镜万方史记淳于髠传日暮酒阑杯盘狼藉堂上烛灭主人留髠而送客三辅黄图灞桥在长安东跨水作桥汉人送客至此桥折柳赠别江奄别赋张饮东都送客金谷】青龙山后日【一统志江南江宁府青龙山在府东南三十五里又句容县南七十里亦有青龙山江总诗雾暗山中日风惊陇上秋】早出海云来【墨子贤者之治道也早出莫入书寅賔出日疏恭敬导引将出之日帝王世纪日出而作日入而息古乐府日出东南隅照我秦氏楼淮南子汤祷桑林而四海之云凑千里之雨至】流水无情去【诗沔彼流水朝宗于海北史萧大圜传面修原而带流水倚郊甸而枕平臯庾信诗春洲鹦鹉色流水桃花香刘勰新论鱼不畏网而畏鹈复讐者不怨镆铘而怨其人网无心而鸟有情剑无情而人有心也】征帆逐吹开【何逊诗无由下征帆独与暮潮归庾信诗路尘犹向水征帆独背闗袁朗诗枯蓬惟逐吹坠叶不归林刘孝威诗幸息榜人唱聊望髙帆开】相看不忍别【梁简文帝赋回照金屛里脉脉两相看陆瑜束飞伯劳歌西王青鸟秦女鸾姮娥婺女惯相看诗行道迟迟笺行于道路之人至将离别尚舒行江淹别赋攀桃李兮不忍别送爱子兮霑罗裙】更进手中杯【礼记侍饮于长者酒进则起陶潜诗一觞虽独进杯尽壶自倾梁元帝懐旧赋序清酒继进甘果徐行世説毕卓尝谓人曰给酒数百斛船左手持蟹螯右手持酒杯拍浮酒船中便足了一生矣】
　　过崔八丈水亭
  </div>
  <div class="pagination">
   <a href="御选唐诗_page44.html">
    上一页
   </a>
   <span>
    ...
   </span>
   <a href="御选唐诗_page40.html">
    40
   </a>
   <a href="御选唐诗_page41.html">
    41
   </a>
   <a href="御选唐诗_page42.html">
    42
   </a>
   <a href="御选唐诗_page43.html">
    43
   </a>
   <a href="御选唐诗_page44.html">
    44
   </a>
   <span class="current-page">
    45
   </span>
   <a href="御选唐诗_page46.html">
    46
   </a>
   <a href="御选唐诗_page47.html">
    47
   </a>
   <a href="御选唐诗_page48.html">
    48
   </a>
   <a href="御选唐诗_page49.html">
    49
   </a>
   <a href="御选唐诗_page50.html">
    50
   </a>
   <span>
    ...
   </span>
   <a href="御选唐诗_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
