<!DOCTYPE html>
<html>
<head>
    <meta charset="UTF-8">
    <title>御订全金诗增补中州集 - 第 51 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御订全金诗增补中州集 - 第 51 页/共 124 页</h1>
    <div class="content">　　九陌无灯夜悄然小红时见防春烟多情惟有梅梢月拍酒楼头照管弦
　　寄李天英
　　稻秸苍苍陂已枯西风剪剪弄楸梧蒹葭水落鱼梁迥蟋蟀声高山驿孤社瓮新成元亮酒并刀细落季膺鲈作诗逺寄霜前鴈人在海东天一隅
　　题新山寺壁
　　列壑攒峰发兴新落花飞絮舞余春虚堂坐视三千界冠者相从五六人涧草软宜承屐齿溪泉清可濯缨尘静听山鸟松风里始悟人间乐未真
　　焚香六言四首
　　茉莉花心晓露蔷薇萼底温风洗念六根尘外忘情一炷烟中
　　满地落花春晓一帘防雨轻阴正要金蕉引睡不妨玉轸知音
　　纸帐收烟密下松灰巻火常虚午寂春闲小睡人间自有华胥
　　沈水浓熏甲煎宫梅细防波津奕奕非烟非雾依依如幻如真
　　长城
　　秦人一铩连鸡翼六国萧条九州一祖龙跋扈侈心开牛豖生民付碪礩诗书简册一炬空欲与三五争相雄阿房未了蜀山上石梁拟驾沧溟东生人膏血俱枯竭更筑长城限裘褐卧龙隐隐半天下首出天山尾辽碣岂知亡秦非邉隅宫中指鹿皆庸奴骊原宿草犹未变咸阳三月为丘墟黄沙白草弥秋塞惟有坡陁故基在短衣匹马独归时千古兴亡成一慨
　　附尧山堂外纪辽阳张仲泽汝霖春溪诗云黯黯春愁底处消小桃无语半含娇东风不管前溪水暖緑溶溶拍画桥高仲常宪元夕无灯诗云九陌无灯夜悄然小红时见防春烟多情唯有梅梢月拍酒楼头照管弦仲常黄华之甥黄华又仲泽之甥其渊源有自云
　　王监使特起【七首】
　　特起字正之代州崞县人智识精深好学善论议音乐技艺无所不能长于辞赋出入经史摘其英华以为句读如天造神出至得意不减郭黼在张代州门下与屏山为忘年友泰和三年进士甲科调真定府录事参军有惠政民立碑颂其遗爱改令沁源又迁司竹监使朝议欲以馆职召试防卒游龙德宫聮句云棘猴未穷巧槐蚁或失王赋双峰竞秀云龙头矗双角駞背堆寒峰华山云三峰盘地轴一水落天绅造化无遗巧丹青总失真间闲公屡哦此诗以为妙补归潜志王特起正之代州崞县人少工词赋有声年四十余方擢第作诗极高尝有龙德聮句为时所称晚年娶一侧室留别一乐章喜迁莺至今人传之余诗惜不多见尝为沁源令政颇严后为司竹监官疾卒
　　沁源山中
　　野夫不识武城宰问之无言色微改但説今年秋雨多黄茋满谷无人采踏遍西城锦石盘暮投佛屋解征鞍隔林依约见灯火山谷人家初夜寒
　　挽张代州词【大节】
　　砥柱堂堂阅溃川谏书一纸力回天两朝眷倚传龟玉五郡欢谣被管弦茇舎棠阴余旧緑夜台松月耿孤圆行人漫洒碑前泪谁识颜公是地仙
　　漫作
　　有时幽鸟话心事无限秋虫夸口才北阙上书吾老矣东篱把菊思悠哉竹林留得巨源在莲社招入渊明来不然余子败人意怀抱耿耿胡为开
　　偶作
　　人情争胜似争碁死怕输人一着迟黑白不分傍袖手年来吾亦爱吾痴
　　絶句二首
　　山势奔腾如逸马水流委曲似惊蛇溪灵不欲露天巧眼力未到云先遮
　　鸟语留春春已廻落花随意卧苍苔清明寒食因循过萱草蔷薇次第开
　　下第
　　人间万事等摴蒱敢谓何人不得卢胜负到头俱偶尔狂夫安用绕牀呼
　　李经【五首】
　　经字天英大定人作诗极刻苦如欲絶去翰墨蹊迳间者李赵诸人颇称道之尝有诗云鴈奴失寒更拍拍叫秋水天长梦已尽秋思纷难理最为得意其余或有不可晓者累举不第卒补归潜志李经天英锦州人少有异才入太学肄业屏山见其诗曰真今世太白也盛称诸公间由是名大震字画亦絶人再举不第拂衣归南渡后其乡帅有表至朝廷士大夫识之曰此天英笔也朝议以武功就命倅其州后不知所终天英为诗刻苦喜出奇语不蹈袭前人妙处人莫能及号无尘道人题太真图云君前欲拜还未拜花枝无力东风羞又夜雨云灯火万家夜萧萧帘下声晚望云夕阳万里眼人立秋黄昬夜起云夜起不得月河汉空星辰又步云謡云一片昆仑心夕阳小烟树又四言云老峰防云壁立挽秀林阴洒雨苍苍玉鬬虚明满镜夜气成昼此其诗体也
　　杂诗五首
　　长河老秋冻马怯冰未牢河山吟鞭底日暮风更号晨井冻不防谁疗壮士饥天廐玉山禾不救我马尵尘埃汨没伺候工离骚不振矜鱼虫风云谁复话蓍蔡纵有絶技哀屠龙挟牋搦管坐书空咿嚘堂上酣歌钟乃知造物戏儿童不妨远目送归鸿莫怪魏匏无所容此去未许江船东五经不扫途辙穷门庭日月生皇风太阿绣涩砺以石坐看双匣鸣雌雄
　　岩椒郁云日夕生阴雨雪缟夜秋黄老林人烟墨突樵径云深
　　造物开岩地岩帐揜剑壁苔花张古锦霜苦老秋碧日夕云窦阴风鼔泉涌石马蹄忌硗确樵道生枳棘盘盘出井底廻首怅如失长老不耐事底事挂尘迹披云出山椒白鸟表林隙
　　附书史防要李经少有异才字画亦絶人附赵秉文答李天英书天英足下自足下失意东归无日不思恍如三歳向得来音甚悉动静为慰所望所寄杂诗疾读数过击节屡叹足下天才英逸不假防削岂复老夫所可拟议然似受之天而不受之人屡欲贡悃诚山川间之坐成浮沉况勤厚如此过望防化仆非其人笔拙思荒自濡其涸况望余波耶岂以犬马齿在前欲俯就先后进礼耶聊布一二所闻于师傅间者幸恕不揆尝谓古人之诗各得其一偏又多其性似者若陶渊明谢灵运韦苏州王维栁子厚白乐天得其冲淡江淹鲍明远李白李贺得其峭峻孟东野贾阆仙又得其幽忧不平之气若老杜可谓兼之矣然杜陵知诗之为诗未知不诗之为诗而韩愈又以古文之浑浩溢而为诗然后古今之变尽矣太白词胜于理乐天理胜于词东坡又以太白之豪乐天之理合而为一是以高视古人然亦不能废古人足下以唐宋诗人得处虽能免俗殊乏风雅过矣所谓近风雅岂规规然如晋宋词人蹈袭用一律耶若曰子厚近古退之变古此屏山守株之论非仆所敢知也诗至于李杜以为未足是画至于无形听至于无声其为怪且迂也甚矣其于书也亦然足下立言措意不蹈袭前人一语此最诗人妙处然亦从古人中入譬如弹琴不师谱称物不师衡上匠不师防墨独自师心虽终身无成可也故为文当师六经左丘明庄周太史公贾谊刘伺扬雄韩愈为诗当师三百篇离骚文选古诗十九首下及李杜学书当师三代金石钟王欧虞顔栁尽得诸人所长然后卓然自成一家非有意于专师古人也亦非有意于专摈古人也自书契以来未有离古人而独立者若扬子云不师古人然亦有拟相如四赋韩退之惟陈言之务去若进学解则客难之变也南山诗则子厚之余也岂遽汗漫自师胸臆至不成语然后为快哉然此诗人造语之工古人谓之一艺可也至于诗文之意当以明王道辅教化为主六经吾师也可以一艺名之哉贾谊董仲舒司马迁扬子云韩愈欧阳修司马温公大儒之文也仆未之能学焉梁肃裴休晁迥张无尽名理之文也吾师之太白杜陵东坡词人之文也吾师其辞不师其意渊明乐天高士之诗也吾师其意不师其词然吾老矣眼昬力绵虽欲学古人力不足也足下来书自言近日欲作大字然滞于藏锋不能飞动诗欲古体然僻于幽隐不能豪放足下自知之仆尚何言然藏锋书之一端所贵徧学古人昔人谓之法书岂是率意而为之也又须真积力久自楷法中来前人所谓未有未能立而能走者飞动乃吾辈胸中之妙非可学也若市人能积学而不能飞动吾辈能飞动而不能积学皆一偏之弊耳东坡论五十八草书似莺哥娇数日相见曰此书何如曰乃秦吉了耳足下之书无乃近似之乎精神所注间出奇逸稍怠之际如病痱肿得免秦吉了足矣想当捧腹大笑也寄来诗如杂诗五首老昬殊不可晓然此迄于大成不过长吉卢仝合而为一未能以故为新以俗为雅非所望于吾友也昔人有吹箫学鳯鸣者鳯鸣不可得闻时有枭音耳君诗毋乃间有枭音乎向者屏山尝语足下云自李贺死二百年无此作矣理诚有之仆亦云然李公爱才然爱足下之湥者宜莫如老夫愿足下以古人之心为心不愿足下受之天而不受之人如世轻薄子也与足下心知故道此意幸少安无躁
　　梁太常持胜【一首】
　　持胜字经甫绛州人本名洵义避宣宗讳改父襄字公赞大定初进士质直尚义有古人之风仕至保大军节度使有谏兴陵田猎表传于世其贺章宗即大位表云曾天子祖天子世嫡相承舜何人予何人自强不息又自河南府倅移华州防御使谢上表云昔司雒邑已陪嵩岳之呼今领华防愿效封人之祝世亦称之经甫泰和六年进士制策优等宏辞亦中选为人仪观雄伟以文武志胆见称贞祐初由太学博士为咸平治中宗室承裕辟为僚佐承裕死太平谋不轨以兵脇经甫使作文移经甫大骂不从即日遇害时年三十六赠韩州刺史初赴官有诗云山云欲雨花先惨客路无人鸟亦悲人以为防云
　　海棠
　　野杏山桃委路尘芳华都属锦城春只缘造物偏留意任使无香亦可人粉白漫夸妆样巧胭脂难染睡痕新沈香亭子勾栏畔消得君王比太真
　　愚轩居士赵元【三十三首　补一首】
　　元字宜之定襄人经童出身举进士不中以年及调巩西簿未几失明自少日博通书传作诗有规矩泰和以后有诗名河东李屏山为赋愚轩有落笔突兀无黄初之句愚轩宜之自号也用是名益重南渡以后往来洛西山中闲闲公雷御史王子文许至忠崔怀祖皆爱之所至必虚左以待为人有材干处事详雅既病废无所营为万虑一归于诗故诗益工若其五言平淡处他人未易造也宜之之父名淑字清臣由门资叙与先陇城为莫逆交故好问交游间得宜之之诗为多子颙有隐节今居乡里
　　补归潜志赵宜禄宜之忻州人幼举童子第及壮病目失明自号愚轩居士高才能诗其所读书皆自少时不忘居西山下以吟咏为乐名士无不与游赵李诸公甚重之屏山常赋愚轩云我虽有眼不如无安得恰似愚轩愚后病殁有愚轩集送辛敬之云李白久矣骑长鲸后五百岁之纯生
　　邻妇哭
　　邻妇哭哭声苦一家十口今存五我亲问之亡者谁儿郎被杀夫遭虏邻妇哭哭声哀儿郎未埋夫未回烧残破屋不暇葺田畴失锄多草莱邻妇哭哭不停应当门户无余丁追胥夜至星火急并州运米云中行
　　渡洛口
　　一脉寒流两岸氷断桥无力强支撑忘机羡杀沙鸥鸟不省人间有战争
　　书怀继元弟裕之韵三首
　　蓍龟不须问我命只自知多生堕宿业世网纒绵之骅骝受羁衔大笑跛鼈迟跛鼈亦复笑缩首甘自卑何必参漆园物理本自齐槟榔可消谷志士常苦饥穆之万人雄犹不免此讥我懦更多病区区欲何为钟鼎不可幸藜藿分所宜安能如黄蜂为人填蜜脾清白傥少污【平声】后人何所贻初学悔大谬篆刻工文辞年来厌酸咸淡爱陶潜诗爱诗固自佳其如未忘机回头四十年言动俱成非谁能逐世利日久常规规惟当种溪田与子常相期窓扉有生意山间春到时长安冠葢尘游哉不如兹西畴将有事老农真吾师不见元鲁山梦寐役所思遗山乃其后僻处正坐诗时复一相过照眼瑚枝奇书多携来为子卧听之
　　少从白衫游气与山峥嵘一念堕文字肠腹期拄撑多机天所灾室暗灯不荧拈书枕头睡鼻息春雷鸣泰山与鸿毛何者为重轻蹄与渤澥谁能较亏盈如能平其心一切当自平
　　嵩箕有奇姿出云何悠然云山足佳处留客今几年有子罢读书求种山间田栗里愧渊明香山慙乐天二老巳古人相望云泥悬得酒邀月来对影空自怜摄衣欲起舞稚子不须牵
　　喜霁
　　片段溪云破纵横野水淙人闲泥塞路蝇动日烘窓映壁苔痕满侵堦树影双还思酿新黍瓮面挹秋江
　　诗送辛敬之东归二首
　　风埃憔悴旧霜袍老去新诗价转高橡栗漫山犹可煮不须低首向儿曹
　　文章无力命有在一防浩然天地间风雪满头人不识又携诗稿出西山
　　修城去【甲戌岁忻城陷官复完治途中闻哀叹声感而有作】
　　修城去劳复劳途中哀叹声嗷嗷几年备外敌筑城恐不高城高虑未固城外重三壕一锹复一杵沥尽民脂膏脂膏尽犹不辞本期有难牢防之一朝敌至任椎击外无强援中不支倾城十万户屠灭无移时敌兵出境已逾月风吹未干城下血百死之余能几人鞭背驰行补城缺修城去相对泣一身赴役家无食城根运土到城头补城残缺终何益君不见得一李勣贤长城莫道世间无李勣
　　田间秋日三首
　　好雨知时便放晴天和酝酿作西成秋收但得官军饱未怕输租远十程
　　禾穗累累豆角稠崧前村落太平秋熙熙多少丰年意都在农家社瓮头
　　皤翁伛偻负薪行稚子跳梁剥枣声不似二姑忙更苦晚春椎髻脱钗荆
　　客况
　　庐山踏遍却归崧世事悠悠付老慵乐近僧居非佞佛苦无田种强为农菊花雨似人情冷棃叶霜如酒力浓一十五秋河表客合教节物笑龙钟
　　学稼
　　不堪炊煮一箱书十口东西若可糊食禄已慙中隐吏垦山聊作下农夫藁遗场圃无多积籽入官仓困逺输近日愚轩睡眠少打门时复有追胥
　　立秋日
　　况味年来老比丘禅房三伏得迟留连宵雨作埀埀晓十口家贫盼盼秋熟未先须伺禾黍有无何暇问衣裘半生枉却亲灯火一事不成空白头
　　村居夏日
　　官府不著名散迹村落深白云自朝暮青山无古今爱此夏日永门巷多繁阴呼儿具绳牀不履亦不簪殷勤好风来为我消烦襟一饱万事了何用腰黄金羁勒困名马网罗多珍禽何如山鹿痴呦呦恋长林
　　次韵答裕之
　　薄暮敲门喜客佳水萍风絮共天涯行藏一话倾心肺古律三诗淬齿牙朱研不妨闲度日青山终得共餐霞扶持老病须君辈满地豺狼万里家
　　书怀
　　嬾退无心廪与庖愿携诸子劚山硗闲消白日醒吟醉猛省浮生梦幻泡窈窕云山三兎窟漂摇风树一鸠巢聮名便入村家社莫认公卿是故交
　　寄裕之二首
　　汨没兵尘满鬓霜买邻心乐古清凉闲陪老秀春行脚闷欠臞元夜对牀正欲脱身求兎窟谁能随世转羊肠南阳未比嵩阳好满眼交游即故乡
　　老嬾愚轩百不能饱谙人意冷于氷清狂旧日躭诗客灰朽而今有髪僧服裹纸衾三丈日话延雪屋一龛灯新开小迳通兰若斩尽清凉旧葛藤
　　丙子夏卧病汗后有作
　　枯肠得水若通灵涣汗周身一雨零行客筋骸困方歇醉人心骨唤初醒病蝉移梦入新殻老鹤息神梳旧翎乞得残骸对儿女不愁无粟贮陶瓶
　　宿少林寺
　　双轮走鸡栖下岭分间道行行得精舎翠崦作廻抱诸峰知客来故故顔色好征衫满尘土慙愧方丈老殷勤一瓣香为我除热恼世缘如落花篱裀迹俱埽个中有佳处行脚恨不早一庵祖师傍异日亲结草
　　晚出
　　坐久卧还起畏此夏日长出门发蓬松西日明半墙鸠鸣舎东栁雌和墙南桑十日暑烦苦一雨方论量偶然释忧抱露坐移绳牀羣儿莫相催老子便晚凉
　　次韵裕之见寄二首
　　鱼入深渊鹤在阴飞潜何幸逺庖砧乾坤万里云无迹氷雪三冬栢有心故国勾留清夜梦岁华分付白头吟莘川拟作桃源隐共与青山阅古今
　　古屋飕飕四壁尘不堪幽独足吟呻瓶储看客常年惯家具为农近日新世味饱尝惟可睡诗情漫苦不医贫相从分我西山半欲乞臞元伴老身
　　题裕之家山图
　　系舟盘盘连石岭牧马澄澄倒山影山光水气相混涵中有元家旧庐井鴈门一开豺虎场驾言投迹嵩之阳青山偃蹇不可将十年竟堕兵尘黄东岩风物知犹在说与寄庵神已防一挥淡墨能似之清辉逺寄形骸外元家故山吾与邻梦见不如画图真旧曾行脚聊经眼未得归时亦可人
　　早发宝应龙门道中有感
　　山僧送客客行东廻首云寮梦寐中人语咿呦村店火防檐欹侧石门风伊川逺暎春冰绿少顶先搀晓日红为问年来几还往只应乌鹊识衰翁
　　钦若遽有商于之行作长语为别兼简仲泽弟一笑
　　庐山窈然深可居洛水澄然清可渔嘉哉山水有如此不能留客如蘧庐楚茅不入干王诛大帅分阃临商于谋参帷幄渴英俊搜罗逺到山间癯陇西四钦出将种人爱若也温而愉朅来谁飞荐鹗书枕前堕檄催驰驱行参幕宾亦大可把酒当为帅君贺王家仲泽如仲宣共看吐奇飞玉唾一军号令雅歌中声落荆蛮胆先破愚轩退居如甑堕闲暇多君时见过明朝笑语隔闗山一月须面墙卧
　　丁亥三月二十五日雪
　　夬变干将至阴凝阳不流雨飞犹带雪风急似号秋草木无春意闗河惨客愁天心宁易测三叹索冬裘
　　大暑
　　旱云飞火燎长空白日浑如堕甑中不到广寒氷雪窟扇头能有几多风
　　读乐天无可奈何歌
　　鳬胫苦太短蚿足何其多物理斩不齐利剑空自磨老跖富且寿元恶天不诃伯夷岂不仁饿死西山阿天意寓防邈人心徒揣摩不如且饮酒流年付蹉跎酒酣登高原浩歌无奈何
　　哀古道
　　山深道坏水纵横怪得春来少客行不信天教人迹断水干更遣蒺藜生
　　薛鼎臣罢登封
</div>
    <div class="pagination">
<a href="御订全金诗增补中州集_page50.html">上一页</a><span>...</span><a href="御订全金诗增补中州集_page46.html">46</a><a href="御订全金诗增补中州集_page47.html">47</a><a href="御订全金诗增补中州集_page48.html">48</a><a href="御订全金诗增补中州集_page49.html">49</a><a href="御订全金诗增补中州集_page50.html">50</a><span class="current-page">51</span><a href="御订全金诗增补中州集_page52.html">52</a><a href="御订全金诗增补中州集_page53.html">53</a><a href="御订全金诗增补中州集_page54.html">54</a><a href="御订全金诗增补中州集_page55.html">55</a><a href="御订全金诗增补中州集_page56.html">56</a><span>...</span><a href="御订全金诗增补中州集_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
