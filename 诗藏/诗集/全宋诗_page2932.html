<!DOCTYPE html>
<html>
<head>
    <meta charset="UTF-8">
    <title>全宋诗 - 第 2932 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 2932 页/共 11672 页</h1>
    <div class="content">    黄山之巅百尺松，虬枝偃盖连群峰。
    山神守护魑魅避，道人剪伐天为容。
    扪崖踸踔篝火远，绝壁晻霭凝浓。
    玄霜霏霏玉杵下，捕麋煮角当严冬。
    阴房风日不可到，律琯吹尽灰无踪。
    小书细字著名姓，黄金照耀图双龙。
    守臣再拜选进日，九关有诏开重重。
    老儒偶得实天幸，千金更买无由逢。
    上人澹泊何所好，工书草隶如飞蓬。
    苦来求我惜不得，一酬十载相过从。
    君不见玉堂词人紫垣客，拜赐舞蹈黄罗封。
    长安纸价犹未贵，江南江北山皆童。

晃冲之　赠山人沈广汉
    禅房白几静无尘，野服黄冠意甚真。
    避世全生深得策，闭门谢客亦高人。
    忍情断酒非关病，随意收书不计贫。
    近约嵩阳陈叔易，趁移丹灶过残春。

晃冲之　赠张琪君章
    春风颇清识，评议登草木。
    燕麦与菟葵，种种承标目。
    如何桃李姿，结根滞空谷。
    我将俎豆之，折泄恐不欲。
    君且为此情，吾亦未免俗。

晃冲之　至东里次前韵
    茂陵家四壁，不比在成都。
    老矣招魂苦，伤哉问影孤。
    市中宁有虎，屋上岂无乌。
    四海皆行路，吾何必此途。

晃冲之　至日
    短晷催长至，新晴改故阴。
    风霜游子鬓，节序异乡心。
    合坐呼卢转，分曹举白深。
    百处家魏阙，存没一沾襟。

晃冲之　重过鸿仪寺
    秋色遽如许，寒林奈若何。
    客行伤老大，野次记经过。
    废圃犹残菊。枯池但折荷。
    吾生与物态，天意岂蹉跎。

晃冲之　昼寝
    闻说齐州路，遥通古睡乡。
    云岩迷傅说，风峡宴襄王。
    日月星辰静，山川草木长。
    不知三代贵，何似一张床。

晃冲之　朱少章曝麦为雨所漂
    看书不觉雨如渑，稚子惊呼妻怒嗔。
    岂意持竿护鸡者，翻同挟策牧羊人。

晃冲之　自然诗
    先生手不废经营，白屋凭虚结此亭。
    燕麦菟丝侵密坐，南箕北斗挂疏櫺。
    青松夹日交倾盖，翠柏分风倚列屏。
    莫道君家燕长物，案头灯火有流萤。

晃公休　夏日过庄严寺寺僧索诗为留三绝拉舍弟同赋
    十里溪桥梵宇新，那知承上涨红尘。
    老僧苦要题名姓，不道林泉皆故人。

晃公休　夏日过庄严寺寺僧索诗为留三绝拉舍弟同赋
    病起支离倚瘦筇，幅巾芒屩竹阴中。
    闻蝉未有惊人句，且就禅床一榻风。

晃公休　夏日过庄严寺寺僧索诗为留三绝拉舍弟同赋
    机杼声中禾稻肥，畴瓜区芋绿成畦。
    田家乐事今如许，何日边城息鼓鼙。

晃贯之　句
    思与诸公论人物，试凭清议赋招魂。
    草堂不见杜陵老，折得青松度水归。

晃逈　并用存心微妙诀
    处世间法，或伸或屈。
    用观察智，无固无必。
    出世间法，勿违勿失。
    用决定信，惟精惟一。
    曲尽其妙，退藏於密。

晃逈　禅道同功修养诀
    心息相依，息调心静。
    静调久久，可成胜定。
    神气相合，气和神清。
    清和久久，可致长生。

晃逈　超真独觉辞
    了达事终虚，往事何殊梦。
    此后事来干，屹如山不动。
    了达事终虚，往事今何在。
    此后事来干，豁若空虚碍。
    独觉贵高奇，傑出群迷外。

晃逈　洞心情境定心篇
    物来诱之而不随，物来触之而不动。
    不随不动自由心，何须结社询千众。
    万事悠悠过即空，追思岂异春宵梦。
</div>
    <div class="pagination">
<a href="全宋诗_page2931.html">上一页</a><span>...</span><a href="全宋诗_page2927.html">2927</a><a href="全宋诗_page2928.html">2928</a><a href="全宋诗_page2929.html">2929</a><a href="全宋诗_page2930.html">2930</a><a href="全宋诗_page2931.html">2931</a><span class="current-page">2932</span><a href="全宋诗_page2933.html">2933</a><a href="全宋诗_page2934.html">2934</a><a href="全宋诗_page2935.html">2935</a><a href="全宋诗_page2936.html">2936</a><a href="全宋诗_page2937.html">2937</a><span>...</span><a href="全宋诗_page2933.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
