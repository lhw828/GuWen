<!DOCTYPE html>
<html>
<head>
    <meta charset="UTF-8">
    <title>元诗选 - 第 635 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 635 页/共 817 页</h1>
    <div class="content">　　○秋日同友人泛舟 

　　来把青竹竿，学钓水中鱼。经年消息断，疑有故人书。 

　　○子昂竹石 

　　古研麝煤香，书传雨漏墙。高斋对松雪，随意写潇湘。 

　　○为潘仲晕题定使君所赠马郎中画鹤 

　　郎中画鹤称第一，江海十年多见之。兰皋明月照独舞，雪影参差风倒吹。沧江玄圃三山上，琪树金芝日应长。万里怀归惜羽毛，中宵怨别流孤响。通泉素壁久漂零，忽见新图百感并。华亭旧叹伤心切，赤壁扁舟入梦惊。绿锦池边饲秋雨，骠骑多情每同赋。相思欲报故人知，为传一札东飞去。 

　　○田园幽隐图 

　　我家清江县城北，竹梁花埭环深宅。邻屋分灯夜读书，仙山借鹿春耕石。踪迹年来逐转蓬，万事惊心旧业空。无钱买山惟爱画，坐对新图如梦中。柴门茂树森相向，野水山桥接空旷。雨足沙田野犊闲，风回茅屋晨鸡唱。隔林炊黍起新烟，接竹穿篱引涧泉。傍堤榆柳皆新种，近舍柘枝不记年。山深住久疏城府，人情颇讶今非古。酒熟频开白社尊，家贫时卖□公屦。迩者中原相犄角，锦袍白马相驰逐。得失俱随去水流，至今犹记王官谷。 

　　○刘宗海为余作清江春雨碧嶂秋岚二图赋此赠之 

　　刘君早年善山水，得意往往图樵渔。西昌城西一相见，忽然赠我双画图。图中似是清江曲，春雨苍茫汀树绿。烟中髣髴辨飞帆，水际依微见茅屋。渔郎系船江石上，一夜矶头水新长。孤村日暮烟火微，渡口归人暝犹往。碧嶂层峦翠转奇，岚光秀色含朝晖。风林落叶洒青壁，云壑流泉生翠微。我昔结庐此山里，每爱秋岚净如洗。经年奔走厌风尘，偶看新图心独喜。凭君添我小纶巾，明当归扫山中云。他日君来一相访，松根为子开柴门。 

　　○题金华余仲扬山水 

　　人言吴中山水好，坐使绝境那能到。金华山人怀故山，时拂冰纨写幽岛。赠君此图更绝奇，妙墨精思夺天造。陂陀重阜隐乔木，掩仰遥汀带文藻。石峤云生暮色微，海门潮落秋风早。贺监居临鉴湖曲，子猷宅近山阴道。江清落日棹船回，照水新袍影颠倒。高情千古摹前哲，世俗纷华岂堪保。经年烽火徧江南，万壑千峰迹如扫。畸人奔走厌尘浊，试观图画开怀抱。思傍幽林结茅屋，柴门低映寒藤老。放鹤前山戴笠归，独把长劖拾瑶草。 

　　○题古木幽篁图 

　　近者天下写竹枝，息斋子昂最奇绝。金钗折股锥画沙，直以高情寄豪墨。后来小李用家法，更觉纵横脱羁勒。御榻屏风或诏写，流落人间岂多得。我家真迹兼数公，锦囊玉轴复壁中。旧宅荒凉经战伐，故物多随烟烬空。此图寻丈小李作，位置颇殊标格同。半身古树色苍润，篔筜因依相澹浓。长林无人秋气入，蜿蜿蛇蛟起幽蛰。蟏蛸垂丝昼阴静，老鹤陊翎昏雨集。黄陵庙前湘水深，捐玦江皋思俯拾。浮槎寻源遡空阔，折旌低渡玄云湿。何郎兄弟最好奇，爱此不减珊瑚枝。幽居正在兰峰下，亦有乔木当窗扉。共展长图幽兴发，六月凉飔生葛衣。还君珍袭增叹息，他日重看覛旧题。 

　　○题傅商翁观松瀑图 

　　山风萧萧昼寂历，长松落落倚绝壁。紫烟乍留青巘中，瀑布迸落苍厓石。山中之人形骨清，幅巾藜杖时独行。溪回陡绝去无路，坐抚瑶琴摸剑声。我亦平生慕真赏，十年误落江湖上。故山萧条久不归，夜雨秋衾梦常往。人生适意无是非，云林久与幽人期。九节预裁青竹杖，明朝试拂薜萝衣。 

　　○题何武子所藏简天碧松图 

　　苍松偃蹇如短虬，垂肘近人寒不收。悲风萧萧生昼晦，古鬣陊水令人愁。锦鞯骑马山阴道，石黛空青拂衣好。万里江湖隔旧游，坐观图画空山老。 

　　○送罗与敬归西昌 

　　石龙矶畔多芳草，游子忆家春已老。水北杨花扑地飞，旁人谩道飞花好。爱子不忍别，送子到水濆。青天孤影飞黄鹄，落日长风吹断云。朝发铜塘津，暮宿青泥渡。帆过孝通祠，渐是西昌路。金鱼洲远树青青，三顾浮烟生杳冥。石扶坏道通高阁，水啮危沙见古城。君家正在何方住，独有园庐俯江渚。昨夜深闺梦远人，相思定倚樱桃树。 

　　○题金人猎骑图 

　　昔者金源起东北，万马南驰蹴中国。青盖趋燕艮岳摧，杀气如云暗吴越。天旋日转息战争，裹革包兵交玉帛。翔南无事号太平，颇习华风变蛮貊。既尊儒术尚文事，立进画图供玩阅。是时张戡画■〈革曳〉马，尺素流传擅声价。此图彷佛戡所作，似貌燕山驰猎者。秋高露白葭苇黄，隐约寒山接平野。虎韀鹤辔赤茸鞧，骑影联翩意闲雅。龙媒振鬣望空阔，足若奔暑□流赭。前驱后逐争豪雄，左旋右转若回风。鴐鹅惊飞百兽骇，苍鹰脱臂腾高空。策马数获落日紫，金盘行炙餍奴僮。当时观者徒叹息，写入丹青真国工。古愚先生最好事，锦标钿束纡鸾龙。郡斋展玩当清昼，惊飙飒飒吹帘栊。白头书生幽蓟客，不觉涕泪沾膺胸。百年兴废恍如梦，苜蓿萧萧迷古宫。 

　　○茅屋读书图 

　　峨峨苍山，白云冒之。灵液渗漉，泻为清漪。带我林薄，环我蓬茨。春日载阳，卉木华滋。呦呦鹿鸣，泛泛浮鹥。叙此幽独，理我琴册。嗟彼圣贤，遗我令则。顾瞻周道，零露在草。驾言从之，中心懆懆。涧有兰茝，山有蕨薇。逍遥卒岁，皓首为期。 

　　○题梦鹤轩图为淦守曹仲修赋 

　　绿发山翁宫锦长，十年沦落江之涯。扁舟夜傍弄明月，梦逐西风孤鹤飞。孤鹤西飞渡江渚，星斗沉沉远山曙。逸思骞腾八极云，霜豪点染三秋露。梁园才子兰台宾，露幌行春移画轮。未论羽翼冲霄汉，直道襟怀如古人。山城休暇多宾客，共展新图绮轩侧。一曲寒波照缟衣，坐令长忆林皋宅。 

　　○白苎词二首 

　　象床玉瑱鸳鸯裀，铜盘画烛烧红云。芳尊兰勺沾朱唇，《白纻》高歌动梁尘。请君试听曲意新，挥金纵欢及良辰。落叶辞条无再春，遗令高台作歌舞，郁郁西陵那得闻。 
　　连枝蜀锦铺金堂，中山旨酒实琼觞。豹胎猩唇出中房，博山火红夜未央。催弦促柱歌吹扬，轻身向君回玉珰。妖姿艳态世无双，君心胡为乐远行。 

　　○车遥遥 

　　车遥遥，行渐远，男儿徇名不计返。前年客邯郸，去年出秦关。今年驱车复入燕，燕城巍巍十二门，龙楼凤阁起中间。大道通衢容九轨，狭邪岐路相钩连。壮哉佳丽地，王气若浮烟。四海为一家，天下方晏然。列侯皆藉先人业，丞相偏蒙太后怜。兄弟几人乘画毂，父子七叶珥貂蝉。贵者自复贵，贱者自复贱。剧辛乐毅徒为尔，奇谋异画不得荐。翔风吹沙欺黑貂，拔剑愤叹起晨朝。上林三月花正满，帐饮东都攀柳条。金尊酒尽客言别，扬鞭复驾车遥遥。车遥遥，向何许？千里行行至单父。因从鲁诸生，横经折今古。束带缨儒冠，折节耽文事。十载芸窗自读书，人言词赋比相如。高车大马消散尽，寂寞衡门驾鹿车。 

　　○猛虎行 

　　山居近多虎害，食民耕牛畜豕，民甚苦之。古人有以文感异类者，此非凉德所及，聊为歌诗以讼之。 
　　猛虎何咆哮，的颡黑文章。两目夹明镜，牙齿若秋霜。朝噉一青兕，暮餐双豕狼。饥舌舚哺如血鲜，领子时蹲古冢颠。樵采不敢过，草木上参天。夜深月黑风号谷，还向近村噬黄犊。十室九室牛圉空，野翁嗸嗸老妇哭。田荒无牛不得耕，官中增赋有严刑。鞭棰恣狼藉，羸老岂足胜。去年甲士频经过，白昼劫人家复破。军中货牛动千头，贫家无钱那可求。里胥晓至门，怒目气如山。圂中一豕大如犬，明朝贸米去输官。未足了官数，少宽里胥怒。猛虎夜复来，衔之上山去。猛虎□，尔何愚，天遣乌兔肥尔躯。今胡使人饥不得食寒不得衣，顦顇如枯株。驺虞有足，不践萌芽。獬豸有角，唯触奸邪。尔独恃力不恃德，使我为尔长咨嗟。人为万物灵，力穆尔敌，心怀忿懥不能平。思翦尔类缓我生，黄间毒矢系长丝。草中潜张当路蹊，尔行不虞絓其机。爪牙虽利将安施，食尔之肉寝尔皮。 

　　○行路难 

　　涉水多蛟龙，跋山多猛虎，荒城荆棘上参天。大泽修蛇横草莽，百里黯惨无人烟。驱车傎行陷泥涬，前车轴折后车来，行人不觉旁人哀。眼前道路已如此，何况太行高崔嵬。为君歌路难，请君试一听。位高金多岂足贵，击钟鼎食何足荣。东沟水流西沟涸，昨日花开今日落。世事荣枯反复手，七尺之躯安所托。古来贤达人，与时同卷舒。庞公鹿门隐，马生乡曲居。款段聊来下泽车，何用终朝出畏途。 

　　○醉赠何能举 

　　与子十年不相遇，岂意今日重逢君。狂歌痛饮自吾辈，世间俗子徒纷纷。林木萧疏湿秋雨，蹇驴懒渡溪桥水。咫尺西峰隔白云，群仙环佩月中闻。重阳好约冰壶子，同入仙源避世人。 

　　○周所立江村草堂 

　　将军旧日曾分禄，为结茅堂草覆檐。过桥柳暗乌争树，当户花开燕入帘。醉书江石兼云冷，晚饭山苗带露甜。之子多才空白首，独将词赋拟江淹。 

　　○云卧山房为了上人赋 

　　空山云卧杳难寻，惟许人间礼磬音。龙起钵中生片影，鹤归仙顶结轻阴。化为法雨沾衣湿，散作天花绕座深。去住了然无定着，祇应猛虎识禅心。 

　　○仙溪书院为何能举赋 

　　江海归来两鬓霜，仙源深处结茅堂。参差树映春山远，窈窕桥通碧涧长。金匮藏书遗鸟迹，石田种玉起虹光。只愁来往迷花屿，预拟藤阴问钓航。 

　　○渊明入社图 

　　空山楼观远苍苍，路出深溪石磴长。近瀑飞云经树湿，穿花流水过桥香。高僧喜识桄桹杖，稚子欢迎薜荔裳。入社几时还出社，松阴十里到柴桑。 

　　○赠别傅商翁 

　　蔗园瓜地楚山春，野屋梅花照雪筠。邻瓮共开桑落酒，客衣犹带豫章尘。旧弹长铗冯暖老，新着衡书季子贫。梦绕西州归雁远，何时同采暮江苹。 

　　○同声之宿蕙■〈木边〉斋临别赋简 

　　故人共宿幽斋小，扁竹花开映紫蒲。采阁冥传浮水箭，金城朝建相风乌。朱丝镂管书苔纸，银簟秋衾梦橘湖。明日棹船金水去，烦君临别赠文无。 

　　○为高安何思恭题方壶所画山水 

</div>
    <div class="pagination">
<a href="元诗选_page634.html">上一页</a><span>...</span><a href="元诗选_page630.html">630</a><a href="元诗选_page631.html">631</a><a href="元诗选_page632.html">632</a><a href="元诗选_page633.html">633</a><a href="元诗选_page634.html">634</a><span class="current-page">635</span><a href="元诗选_page636.html">636</a><a href="元诗选_page637.html">637</a><a href="元诗选_page638.html">638</a><a href="元诗选_page639.html">639</a><a href="元诗选_page640.html">640</a><span>...</span><a href="元诗选_page636.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
