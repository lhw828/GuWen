<!DOCTYPE html>
<html>
<head>
    <meta charset="UTF-8">
    <title>御定佩文斋咏物诗选 - 第 69 页/共 386 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋咏物诗选 - 第 69 页/共 386 页</h1>
    <div class="content">　　庐山独夜　　　　　　　　【唐】徐　凝
　　寒空五老树斜月九江云钟磬知何处苍苍树里闻
　　初入庐山　　　　　　　　【宋】苏　轼
　　青山若无素偃蹇不相亲要识庐山面他年是故人
　　其二
　　自昔怀清赏神游杳霭间如今不是梦眞个是庐山
　　七言絶句
　　望庐山五老峰　　　　　　【唐】李　白
　　庐山东南五老峰青天削出金芙蓉九江秀色可揽结吾将此地巢云松
　　题庐山双劒峰　　　　　　【唐】来　鹏
　　倚天双劒古今闲三尺髙于四面山若使火云烧得动始应农器满人间
　　题西林壁　　　　　　　　【宋】苏　轼
　　横看成岭侧成峰逺近髙低总不同不识庐山眞面目只縁身在此山中
　　题庐山　　　　　　　　　【宋】晁补之
　　南康南麓江州北五百僧房缀蜜脾尽是庐山佳絶处不知何处合题诗
　　庐山杂兴　　　　　　　　【宋】僧惠洪
　　幽花踈竹冷捎云江北江南正小春但得青山常在眼不妨白髪暗随人
　　其二
　　别开山径入松关半在云间半雨间红叶满庭人倚槛一池寒水动秋山
　　其三
　　秋山木落见遥邨取次人家只隔云一阵西风雨中过数声笑语岭头闻
　　登石钟山望庐山　　　　　【明】张　治
　　庐岳亭亭翠万重悬泉千尺挂飞龙石钟山下江如镜映出青天五老峰
　　御定佩文斋咏物诗选巻六十一
　　钦定四库全书
　　御定佩文斋咏物诗选卷六十二
　　九华山类
　　五言古
　　和季友题九华山　　　　　【唐】僧神颖
　　众岳雄分野九华鎭南朝彩笔凝空逺崔嵬寄青霄龙潭古仙府灵药今不凋莹为沧海镜烟霞作荒标造化心数竒性状精气饶玉树郁玲珑天籁韵箫韶寂寂寻乳窦兢兢行石桥通泉潄云母借草萦香苕我住幽且深君赏昏复朝稀逢发清唱片片凌霜飇
　　望九华山　　　　　　　　【元】吴师道
　　轻舟下池口遥望青阳郭云间见九华争先出锋锷参差敔背缺峭锐圭首削竹箭拔春芽芙蓉攒秋蕚竒姿信明丽逺势仍联络下有岩谷幽眞灵谅兹宅诡哉末世士强以名号托丹崖不受滓青峰鎭如昨千载知属谁含情寄冥漠
　　七言古【附长短句】
　　九华山　　　　　　　　　【唐】刘禹锡
　　竒峰一见惊魂魄意想洪炉始开辟疑是九龙夭矫欲攀天忽逢霹雳一声化为石不然何至今悠悠亿万年气势不死如腾仚云含幽兮月添冷日月凝晖兮江漾影结根不得要路津逈秀长在无人境轩皇封禅登云亭大禹防计临东溟乘樏不来广乐絶独与猿鸟愁青荧君不见敬亭之山广索漠兀如断岸无棱角宣城谢朓一首诗遂使声名齐五岳九华山九华山自是造化一尤物焉能借甚乎人间
　　郡楼望九华歌　　　　　　【唐】霍　总
　　楼上坐见九子峰翠云赤日光溶溶有时朝昏变疎密八峰和烟一峰出有时风卷天雨晴聚立连连如弟兄阳乌生子偶成数丹凤养雏同此名日日遥看机已静未离尘躅思眞境子明龙驾腾九垓陵阳相对空崔嵬玉浆瑶草不可见自有神仙风马来
　　望九华　　　　　　　　　【宋】程　俱
　　卷帘对坐江南山掠眼送青来亹亹云泉肺肠久厌饫拄颊悠悠聊复尔竒峰逺澹忽四五爽秀骎骎逼窻几平生九华盛名下一见定知眞是矣非关目力覩天奥正觉羣山如聚米好山如人有髙韵不独江州孟公子直縁佳处无仕迳落莫道边同苦李大是忘年耐久交藜杖青鞋结终始
　　五言律
　　望九华寄池阳太守　　　　【唐】曹　松
　　造化峰峰异宜教岳德谦灵踪载籍古怪刃刺云尖盘蹙陵阳壮孤标建邺瞻霁余堪洗目青出谢家檐
　　七言律
　　九华山　　　　　　　　　【唐】郭　防
　　俨翠凌空出回然岧嶤万丈倚秋天暮风飘送当轩色晓雾斜飞入槛烟帘卷绮屏双影聚镜开朱戸九条悬畵图何必家家有自有畵图来目前
　　望九华山　　　　　　　　【唐】柴　防
　　九华如劒挿云霓青霭连空望欲迷北截呉门疑地尽南连楚界觉天低龙池水蘸中秋月石路人攀上汉梯惆怅旧游无复到防须登此出尘泥
　　宿九华化城寺庄　　　　　【唐】僧冷然
　　佛寺孤庄千嶂间我来诗境强相关岩边树动猿下磵云里锡鸣僧上山松月影寒生碧落石泉声乱喷潺湲明朝更蹑层霄去誓共烟霞到老闲
　　九华山下夜泊　　　　　　【明】王守仁
　　维舟谷口傍烟霏共说前冈石径防竹杖穿云寻寺去藤筐采药带花归诸生晩佩联芳杜野老春霞缀衲衣风咏不须沂水上碧山明月更清辉
　　七言絶句
　　晴望九华山　　　　　　　【唐】杨　鸿
　　九华闲望簇清虚气象羣峰尽不如惆怅南朝挂冠吏无人解向此山居
　　代书问费徴君九华事　　　【唐】萧　建
　　见说九华峰上寺日宫犹在下方开其中幽境客难到请为诗中图畵来
　　晩登九华山　　　　　　　【明】呉　兆
　　望江亭望晩江晴飒飒秋兼风水声寺隔数峰犹未到禅灯几防翠防明
　　别九华山　　　　　　　　　呉　兆
　　复岭重岩出路賖渐看龙口有人家行行数里犹回首秋雪满山荞麦花






　　御定佩文斋咏物诗选卷六十二
　　钦定四库全书
　　御定佩文斋咏物诗选卷六十三
　　小孤山类
　　五言古
　　泊小孤山　　　　　　　　【宋】陈　造
　　椘山屹两姑我乃见其稚闻名诗巻间识面客舟次玉刻极端丽簮植暝苍翠娟月上天角相与诧妩媚怒风将我西未憗卜晩憇山足舟可舣山木缆可系山外正风波独此佳食寐断知有神物主此胜絶地明朝捐行槖可无答神赐白鵞雪为肪緑蚁香馥鼻舟穏风又熟无乃契神意未暇访彭郎辞费辨非是
　　过小孤山　　　　　　　　【明】杨　基
　　大孤俯如盘小孤俨而立羣山如从使左右相拱揖孤根屹撑拄万窍争喷噏浏浏隂风旋惨惨元气湿江流亘其下震怒莫敢汲洑为盘涡深驰作奔马急跻攀或失手一驶不可及我来值秋晚木落众乌集勿防夜然
　　犀鲛人抱珠泣
　　七言古
　　小孤山　　　　　　　　　【元】范　梈
　　小孤有石如虎蹲西望屹作长江门洪涛万古就绳墨虽有劲势不敢奔大哉禹功悉经理何必有志今能存大者为纲小者纪不徒百谷知王尊灵祠正在石壁下我来适值秋风昏明朝东行吊碣石更与寻河问九源
　　小孤山　　　　　　　　　【明】邵　寳
　　昔闻砥柱黄河中万古坐镇狂澜东小狐乃是江砥柱特起不与羣山同羣山随江挺奔马爱此石笋凌苍穹孤哉孤哉本天造一任巨浪乘长风节宣夙受神禹戒滔滔不碍江朝宗我来信宿彭泽下咫尺仰望神妃宫翠烟霏霏落杯酒千帆阅尽澄潭空举杯酹江江日白隔江缥缈留青峰便当载笔赋东海三山防破云冥蒙
　　七言律
　　小孤山晓发和蔡思敬韵　　【元】揭傒斯
　　日落霞明锦浪翻崖倾石峭白云闲乾坤上下雄孤柱巴蜀东南壮此关神物夜移风动地仙舟晓渡月漫山回瞻絶顶登临处空翠冥蒙杳霭间
　　次小孤山　　　　　　　　【元】丁鹤年
　　峡束千雷怒击撞危峰屹立压惊泷山聨庐霍朝三椘水落荆扬限九江镇海重关当第一擎天孤柱故无双佩环月夜知何处露湿蓬莱玉女窓
　　和贝惟学登小孤山韵　　　【明】程本立
　　西来风浪涌金山人在鸿蒙沆漭间大地小孤天柱石长江第一海门关鲛人夜泣珠成泪龙女晴梳翠作鬟欲问灵巫报神语我行何日定东还
　　七言絶句
　　小孤山　　　　　　　　　【唐】顾　况
　　古庙枫林江水邉寒鸦接饭雁横天大孤山逺小孤出月照洞庭归客船
　　晓饭小孤山下　　　　　　【明】胡　梅
　　两岸黄芦霜满船推篷晓防鹭鸶前小孤山下风初定江面刚生一寸烟







</div>
    <div class="pagination">
<a href="御定佩文斋咏物诗选_page68.html">上一页</a><span>...</span><a href="御定佩文斋咏物诗选_page64.html">64</a><a href="御定佩文斋咏物诗选_page65.html">65</a><a href="御定佩文斋咏物诗选_page66.html">66</a><a href="御定佩文斋咏物诗选_page67.html">67</a><a href="御定佩文斋咏物诗选_page68.html">68</a><span class="current-page">69</span><a href="御定佩文斋咏物诗选_page70.html">70</a><a href="御定佩文斋咏物诗选_page71.html">71</a><a href="御定佩文斋咏物诗选_page72.html">72</a><a href="御定佩文斋咏物诗选_page73.html">73</a><a href="御定佩文斋咏物诗选_page74.html">74</a><span>...</span><a href="御定佩文斋咏物诗选_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
