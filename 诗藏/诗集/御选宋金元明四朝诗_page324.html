<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 324 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 324 页/共 1044 页</h1>
    <div class="content">　　勒石燕山后世名子孙蝉蜕起风尘谁怜喜鹊飞来意自叹灵椿老大身想见灌夫杯酒过梦惊苏蕙锦书新几年客里无情话一笑相逢姓麦人
　　集古【録六十首】
　　南游
　　一片归心白羽轻一塲春梦不分明东风二月淮隂郡总是闗山离别情
　　自遣
　　南路蹉跎客未回山桃野杏两三栽逢春便觉飘蓬苦更向花前把一杯
　　雨后出郊
　　栁塘烟起日西斜马踏春泥半是花何处最伤游客思緑隂相间两三家
　　寒食
　　闲身行止属年华故国春归未有涯一树梨花一溪月不知墙外是谁家
　　寒食席次
　　秋千打困解罗裙把酒相看日又曛处士不知巫峡梦春来犹见伴行云
　　小桃
　　桃花依旧笑春风怅望无人此醉同应是梦中飞作蜨树头树底觅残红
　　惜花
　　绣轭香鞯夜不归看花只恐看来迟今朝几许风吹落多在青苔少在枝
　　暮春
　　一年春色负归期緑叶成隂子满枝公子王孙莫来好如今不似洛阳时
　　遣兴
　　读彻闲书弄水回緑杨移傍小庭栽闭门尽日无人到便有春光四面来
　　下楼
　　绣帘朱户未曽开却向春风领恨回行到中庭数花朶遥闻笑语自空来
　　招饮
　　当时朝士已无多故里心期奈别何不用凭阑苦回首且来花里聴笙歌
　　春怨
　　已恨东风不展睂落花惆怅满尘衣与君试向江边觅赢得凄凉索莫归
　　约同归
　　故国烟花想已残浮生各自系悲欢青山一道同云雨步步相携不觉难
　　送客之江陵
　　独上江楼思渺然故人去后絶朱弦西南一望和云水入郭登桥出郭船
　　赠别二首
　　洞庭风輭荻花秋客散江亭雨未休南去北来人自老此中离恨两难收
　　谁家红袖倚江楼白袷行人又逺游今夜不知何处泊青山万里一孤舟
　　送客之荆南
　　千山红树万山云山鸟江枫得雨新我自飘零是羁旅不堪仍送故乡人
　　秋懐
　　八月霜飞栁徧黄鸟啼山馆客思乡十年马足知音少地角天涯不是长
　　从军
　　万里还乡未到乡受降城外月如霜谁家营里吹羌笛不是愁人也断肠
　　闻角
　　铁马狐裘出汉营瘴云深处守孤城无端遇着伤心事鸣轧江楼角一声
　　有别
　　长对春风裛泪痕殷红马上石榴裙无端更唱闗山曲哀怨教人不忍闻
　　晚菊
　　白露寒花自绕篱从他桃李笑开迟一年秋色吟中过门外重阳过不知
　　春夜
　　春风二月落花时忆得前年君寄诗共道人家惆怅事向灯弯尽一双睂
　　无睡
　　江南江北望烟波颦黛低红别怨多尽日伤心人不见卧来无睡欲如何
　　谩书
　　已共红尘迹渐疎画檐愁见燕归初无端有寄闲消息肠断萧娘一纸书
　　有感
　　风轻帘幙燕争飞到处烟花恨别离倚柱寻思倍惆怅映人匀却泪胭脂
　　戏答
　　公子王孙逐后尘近来方解惜青春春心不惬空归去长伴吹箫别有人
　　戏遣
　　枉破阳城十万家门前初下七香车自縁今日人心别隔坐刚抛荳蔲花
　　偶见
　　莫愁还自有愁时睂敛春山知为谁含泪向人羞不语芙蓉头上绾青丝
　　满身花影倩人扶清润潘郎玉不如毕竟多情何处好庾楼明月堕云初
　　云髻朝来不欲梳娉娉嫋嫋十三余分明记得曽行处看徧花枝尽不如
　　聴歌
　　清歌空得隔花闻寂莫堂前日又曛共待夜深聴一曲女儿弦管弄参军
　　寄懐
　　愁云漠漠草离离去国还家一望时几度相思不相见雪中梅下与谁期
　　秋怨
　　且将团扇暂徘徊泪滴闲堦长緑苔春色似怜歌舞地不论时节遣花开
　　过梅溪旧居
　　逺到音书转寂寥青山隠隠水迢迢村园门巷多相似花落梅溪雪未消
　　闗中
　　岳北秋空渭北川一村桑柘一村烟行人莫讶频回首记得春深欲种田
　　送客之南宫
　　萧萧风竹夜窗寒书劒催人不暂闲对酒巳成千里客断肠声里唱阳闗
　　夜集
　　金凤罗衣湿麝薰装成掩泣欲行云傍人未必知心事一曲狂歌酒百分
　　戏书
　　春风何处有佳期花满西园月满池料得也应怜宋玉东邻墙短不曽窥
　　重九
　　事去人亡迹自留白云犹似汉时秋如今暂寄尊前笑明日黄花蜨也愁
　　十日遣兴
　　露叶如啼欲恨谁晓庭空绕折残枝芳尊有酒无人共卧看南山改旧诗
　　古城
　　东风渐急夕阳斜马上懐中尽落花肠断入城芳草路孤烟起处是人家
　　送行
　　天涯方叹异乡身云别青山马踏尘欲问孤鸿向何处依依还似北归人
　　对花
　　尽是刘郎去后栽为谁零落为谁开风流才子多春思半醉闲吟独自来
　　宿横望
　　逺上寒山石迳斜月临荒戍起啼鸦故乡今夜思千里每到花时不在家
　　新居
　　每忆云山养短才蓬门今始为君开落花寂寂黄昏雨依旧去年双燕来
　　栁
　　还到春时别恨生渭城朝雨裛轻尘自家飞絮犹无定不解迎人只送人
　　惜春
　　自有林亭不得闲长安豪贵惜春残晩来风起花如雪为问无情嵗月看
　　春望
　　半似羞人半忍寒风和时拂玉阑干门前不见归轩迹强把花枝冷笑看
　　寒食夜雨
　　风景依稀似去年鸟啼花发栁含烟夜深斜搭秋千索独向牀檐看雨眠
　　早行
</div>
    <div class="pagination">
<a href="御选宋金元明四朝诗_page323.html">上一页</a><span>...</span><a href="御选宋金元明四朝诗_page319.html">319</a><a href="御选宋金元明四朝诗_page320.html">320</a><a href="御选宋金元明四朝诗_page321.html">321</a><a href="御选宋金元明四朝诗_page322.html">322</a><a href="御选宋金元明四朝诗_page323.html">323</a><span class="current-page">324</span><a href="御选宋金元明四朝诗_page325.html">325</a><a href="御选宋金元明四朝诗_page326.html">326</a><a href="御选宋金元明四朝诗_page327.html">327</a><a href="御选宋金元明四朝诗_page328.html">328</a><a href="御选宋金元明四朝诗_page329.html">329</a><span>...</span><a href="御选宋金元明四朝诗_page325.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
