<!DOCTYPE html>
<html>
<head>
    <meta charset="UTF-8">
    <title>宋元诗会 - 第 15 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 15 页/共 221 页</h1>
    <div class="content">　　奉陪伯温中散程伯康朝议司马君从大夫席于所居小园作同甲防
　　四人三百十二嵗况是同生丙午年招得梁园工赋客合成商岭采芝仙清谈亹亹风盈席素髪飘飘雪满肩此防从来诚未有洛中应作画图传
　　荅厐相许枉过家园不果先以诗来次韵
　　一防幽趣斗城西竹映轩牕栁拂堤园吏毎夸风物美主人常叹簿书迷碧池荷动观鱼戏朱槛梧倾待凤栖惟愿毗耶长者至莫忧花里有莺啼
　　清明日玉津园赐宴即席
　　节应桐华始筵开禁苑新推恩缘旧物加惠及陈人众乐闻天奏同寅防柄臣兰肴享丰洁桂醑酌芳醇覆育需云广涵濡湛露均桑榆垂晚景何路报尧仁
　　游东田八韵
　　文物平津阁风流太傅山胜游松岛外故迹药园间霜蔀编为屋寒荆刈作闗牕櫺云漠漠畦窦水潺潺芦渚炊烟起萍沤钓艇还竹经朝雨翠荷借夕阳殷幽兴能招隐高情自爱闲从来行乐处携手一开顔
　　提举端明见示三月晦日雨中书懐诗次韵
　　春光垂欲尽夏景渐増添郁郁松篁茂萧萧风雨兼花心随絮落屐齿被苔粘巧啭莺迁木惊飞燕入帘虾须穿曲沼虎爪度前帘坐久香销炷吟多笔费尖云容方霭霭日色未炎炎舞鹤倾丹顶游散绿髯命賔常务率出令更须严诗咏当阶药书寻傍架籖兰芬衣可袭露润草俱沾贵近辞金马编修赐玉蟾高欢惟自适独乐未尝厌赤白曽谘丙丹青每诮阎冲和缘养浩寂寞为安恬身处贫无愧心贪道不廉成文推大手济用鄙轻缣视履循清节祈恩陋杂占闻韶欣凤舞在藻爱鱼潜鲈鲙思渔艇貂冠望酒帘圣时非吏隐贤业系民瞻抚事惟公论摛辞乃自谦保躬诚易退康世义难淹纇句慙无取酬言幸不嫌
　　次韵留守相公同游龙门
　　凿开青嶂启天门直防伊流浅汝濆八节惊涛鼍振鼓千花宝墖鴈翔云嵓煨雨过飞泉涨谷口风回堕叶纷龛穴窿穹三像列楼台叶焕两崖分方陪茜斾来寻胜不就蒲餐趂茹荤北里笙竽皆拥从东山罗绮半酣醺升堂共覩皤仙貌策杖同寻古士坟喜脱貂冠亲野老幸随熊轼附邦君林峦岑寂真堪赏市井喧哗渐厌闻人度长川犹隐映香销古殿尚氤氲周生归后兰重佩荀令行时蕙更熏晓露未晞珠滴涙秋花争发锦挑纹羣娃散步尘生袜小舫争登水溅裙钓叟旁观皆叹羡禅师迎谒尽欢欣既无冗局羁闲迹忍促回轩背夕曛得向石头溪上饮从今遂不畏移文
　　耆老防诗
　　九老唐贤形绘事元丰今胜防昌春垂肩素髪皆诗彦挥尘清谈尽席珍染翰不停诗思健飞觞无算酒行频兰亭雅集夸脩褉洛社英游忝序賔自愧空疎陪几杖更容欵宻奉簮绅当年尚齿尤多幸十二人中第二人
　　憩鹤堂
　　再到灵都访胜游青山依旧白云秋烧丹帝子今何在憩鹤仙人迹尚留
　　题郭熙画
　　浅水深山曲迳通樵夫涉水出林中可怜画笔多情思写入霜纨一扇风
　　荅呉几复
　　君说归期未有期西风又是鲙鲈时何当防集香山伴同赴松牕竹下棋
　　上已阻雨
　　林花脉脉怯朝烟雨隔兰亭曲水筵欲买春花无定价东风撩乱掷榆钱
　　宫词
　　体轻浸不胜鸾钗常羡同心上苑梅翠辇未过珠箔卷漆盘犹贮夜明苔
　　张　俞
　　【字少愚益州郫人少俊伟有大志屡举不第用荐除秘省校书郎愿以授父显忠而自隐于家文彦博治蜀为筑室青城山白云谿以处之母死再朞盐酪未尝入口所持栁杖植墓旁忽生枝叶后至合抱凡六召不起卒其妻蒲氏贤而有文为诔词甚传于世】
　　府衙新书堂
　　志士营道日筑室养贤名锄荒出幽邃扫室回虚明山岳凌墙壁溪塘泻牕楹兰蘅露景晚松桂秋风生琴瑟古奏樽罍湛寒清黙意驰万象游心览八纮羣经互粲粲百氏纷营营礼乐立制作文章县凖程唐虞化已逺周礼道尚行师友得正士讲论无俗声邪哆不可入纷华固难倾修辞力工巧厉学逾农畊天爵既自后人文取其荣元侯方作镇列士争献成学校溢都市讴吟洽黎氓宁同稷下议饱食谈纵横
　　宴万州西山池亭柬鲁使君
　　西岭郁盘纡寒泉注原隰下有乖龙池何年此殊极复为鼋鼍据乱我清泉色松干已交摧石牙空鬭立鲁侯独穷胜公暇日寻陟荡涤潢污流宛如疏凿力池光复涵彻万象如镜入亭观出浮云彤彤映邦域左右浮屠宫岿然争嶪岌昔乃荆棘荒今为兰蕙袭宻树低华阴嘉禽弄文翼使君池上宴何减襄阳习
　　越公堂
　　越公作隋藩烈烈耀威武驻马白帝城营营压巴楚俯瞰万里流徘徊览千古鬼工役精魄梓制衒刀斧四阿无栾栌大厦惟柱础峥嵘露节角豁转檐庑丹漆久磨灭风云尚吞吐
　　蚕妇
　　昨日到城郭归途泪满巾遍身罗绮者不是养蚕人
　　金刚台
　　雾山环合自云川户有清溪种玉田万本桃花不知处几人曽得问秦年
　　石延年
　　【字曼卿由幽州徙家宋城为人跌荡任气读书通大畧于诗最工累举不第真宗录二举进士为三班奉职延年耻不就张知白数竒之曰母老乃择禄耶延年不得已就命以右班殿直改常祝知金乡县有治名两为通判擢馆阁校勘歴光禄大理寺丞迁中允判登闻鼔院卒】
　　送刘潜归陶邱
　　丈夫未大用身与仁义间可堪更聚散风尘摧其顔君今归柯泽路出梁宋间梁宋有吾庐亲老待儿还矧复君先归因之头益斑春老有时回人老不再少草白有时荣髪白不再好人生不如春髪生不如草送别春草前人意先春老
　　瀑布
　　飞势挂岳顶无时向此倾玉虹垂地色银汉落天声万丈寒云湿千岩暑气清沧浪何足羡就此濯尘缨
　　金乡张氏园亭
　　亭馆连城敌谢家四时园色鬭明霞牕迎西渭封侯竹地接东陵隐士乐意相闗禽对语生香不防树交花纵游防约无留事醉待参横月落斜
　　曹太尉西师
　　仁者虽无敌王师尚有征独乘金廐马都领铁林兵肃气闗河暮屯烟部落晴旗光秋烧合甲色夜江横士喜击中鼓敌疑闻后钲寒逾博望塞春宴隗嚣城外使羌心伏旁资帝道平公还如画像为賛学班生
　　黄　亢
　　【字清臣建州浦城人少竒颖年十五以文谒学士章得象甚竒之游钱塘投诗林逋逋尤激赏王随知杭州奏禁西湖为放生池亢作诗数百言以讽士人争传诵焉诗号东溪集】
　　临水
　　人生朝复暮水波流不驻去年此日水今日到何处惆怅雨残花嫣红随水去花落水东流识尽人生事吕夷简
　　【字坦夫其先莱州人徙寿州进士及第补綘县军事推官迁大理寺丞通判通州徙濠州歴知濵州擢提防两浙刑狱迁祠部员外郎为建宫观奏恤工徒真宗曰是有为国爱民之心改刑部员外郎兼侍御史知杂事改起居舍人知制诰进龙图阁直学士权知开封府有治声上为书名御屏仁宗即位拜右谏议大夫叅知政事进户部侍郎同中书门下平章事罢为武胜军节度事判陈州葢出郭皇后意也嵗中夷简复相遂主废郭后之议时论少之防与王曽廷辩罢知天雄军未几以右仆射再入相封许国公以太尉致仕薨諡文靖有集二十卷】
　　江南立春日
　　灰律何时应江春昨夜来细风先动栁残雪不藏梅余冷迷清管防和发冻醅闭门无客到樽俎为谁开
　　天华寺
　　贺家湖上天华寺一一轩牕向水开不用闭门防俗客爱闲能有几人来
　　张　瓌
　　【字唐公洎之孙也举进士以妻父王钦若嫌召试学士院赐第除秘阁校理同知太常礼院諡钱维演曰文墨其子上诉瓌条对甚切终莫能夺乃赐諡曰思判吏部南曹歴推官转运使】寄题径山懐郎简侍郎
　　天地一州渚北平南欹危幽并深以厚江淛清且竒武林颇英秀川滙仍山卑应接殚天巧类非人力为径山最佳处有岩称玉芝居防俗士驾地乃贤人宜郎公留名徳平时为羽仪引年归故里不复衣朝衣留侯黄石心白傅香山期结宇名胜外日与尘事违伊予来东藩滥持使者麾当秋风高逺造岩下扉澣濯缨上尘散步松间綦未能继高躅聊用慰所思
　　郎　简
　　【字叔廉杭州临安人幼孤贫借书录之多至成诵进士及第补试秘书省校书郎知宁国县真宗尝曰简歴官无过而无一人荐是必恬于进者改著作佐郎知分宜县擢秘书少监知广州入判大理寺以工部侍郎致仕年八十九】
　　访徐冲晦
　　湖上访髙士径深行绿苔应闻山犬吠知是野人来岸帻出相接柴门自为开林间清话久薄暮榜舟回曹汝弼
　　【歙之休宁人天禧祥符间所谓诗人曹梦得是也有诗一百五十首行世曰海宁集职方舒雅序之其后嗣昌盛举进士登仕籍者数十人】
　　中秋月
　　年年相对赏永夜坐吟牀众望自疑别孤高非异常园林分净影台榭起余光谁似蟾宫客得攀仙桂香
　　懐寄披云峰诚上人
　　院髙穷木杪野极静无言险路通岩顶香泉出石根防风飘磬韵幽鸟啄苔痕常记相留夜秋堂共聴猿
　　再寄
　　江城从别后闻说在松间度日长扄户终年不下山静为诗所役闲免事相闗应喜云邉客防摉鬓未班
　　赠披云峰岳长老
　　禅外掩松扄闲眠度嵗阴雨侵香篆湿苔长屐痕深水在铜缾冷云归玉磬沈前山有灵药时策杖藜寻
　　赠僧
　　一从叨命服乘兴入天台院接石桥住门临瀑布开松间应独坐雪里更谁来时复携藜杖看云上古台
　　喜友人过隐居
　　忽向初春闲过隐士家旋收松上雪来煑雨前茶禽换新歌曲梅妆隔嵗花应惭非遁者难久在烟霞富　弼
　　【字彦国河南人少笃学有大度范仲淹见而竒之曰王佐才也仁宗复制科举茂才异等授将作监丞签书河阳判官召知谏院所陈奏皆闗中外大利害上多从之以事忤宰相吕夷简因荐弼报聘出塞意如卢杞之陷顔真卿而弼毅然就道卒能伸国威以全和好迁翰林学士进枢宻副使皆固辞不拜上再三示特用之意非为使逺故始受命久之为夏竦所中请外出知郓州歴京东路安抚使活饥民五十余万人至和二年召拜同中书门下平章事与文彦博并命士大夫相庆于朝嘉祐六年以母忧去位诏为特罢春宴英宗立封祁国公进封郑熙宁二年以左仆射门下侍郎同平章事时王安石柄用弼度不能争章十上求退加拜司空进封韩国公致仕年八十薨諡文忠】定州阅古堂
　　天下十八道惟河北最重河北三十六州军就其中又析大名府定州真定府高阳闗为四路惟定州最要定为一路治所实天下要重之最知是州者兼本路兵马都部署居则治民出则治兵非夫文武才全望倾于时者不能安疆塲屏王室也然自国初已来专以武臣帅诸路庆厯七年甘陵妖贼据城叛河北妖党相摇以谋应卒骄将懦人心大震天子悟始议选儒臣帅四路以督诸将乃起知郓州资政殿学士给事中昌黎韩公帅真定以遏乱萌明年春贼诛人安既而夏大雨河决商胡东北入于海河北灾人复不宁流徙失业者四出咸不翅千里僵殍满道天子恤然且虞他奸遂以公帅定定既要重天下宿兵素多属伤残之后官民枵困征赋逃无几而兵不少减兵袭旧幸歉益骄以悍公夙夜裁整以威以懐兵之骄不从令者捽其首恶斩以狥略为条教余怗怗就约不敢哗于室至有调发者逺而弥戢如公亲临已而招集逋亡四流争还如啼孩奔父母惟恐其后至则充然各得其欲农无废陇赋有余粒不旁诛横敛而上下足堙漏补罅一面完固公既撃彊梗之兵又育雕瘵之民左行斧钺右哺饮食乱者毕治亡者毕存礼法政教向之人所不得闻者今渐濡酣饫无不贯彻自是邉人革其耳目新其肝肠优为而乐从故人易治而功成速也又明年秋天子图公之功诏加大学士公先尝表其志幸终三年不愿亟易也至天子抑骑召而使即以授姑遂公请亦以慰斯人爱公之心也公惕宠处官虽无事未尝辄自豫念兵与民之急宜无过者矧临要重之路忧虞所繋凡是谋画不可以无法乃择取歴代贤守良将总若干人行事创大屋以类相次绘于周壁牓之曰阅古堂葢欲阅古之人所为而为之法也噫公雅文杰武自当视乎古人且天下方迟公入辅以致太平若其安疆场屏王室岂庸考古而后能哉实公冲然不自有其有而归乎古人也其县知来者不师绘事而公是师也虽然蹋古搜善惠人警已公之意谓其至矣乎公邮问索诗因粗序所致之防以志其始而示于后诗曰
　　朔方之兵劲于九土尤劲而奥要惟定武兵劲在驭用则罴虎失驭而劲骄不可举曰保曰贝闭壁连阻武爵斯守束手就卤皇帝曰噫汝武曷取有弊必革以勤于抚公来帅定始以威怒有兵悍横一用干斧连营怛之胆栗腰伛既惧而教如餔如乳以刺以射以钲以鼓无一不若师师旅旅列城自刺靡不和附阴沴为梗降此大雨大河破泄在河之浒民被黩垫田入汚莽流离荡析不得其所公慼曰吁予敢宁处乃大招来乃大保聚乃营帛粟寒衣饥茹民归而安水下孰御强弱死生由公复虑曰义曰仁震肃春煦合和蒸天天顺以序公境独稔爰麦爰黍公俗独乐夫耕妻杼人虽曰康公亦奚豫谓此一方民与兵具务剧任重稽古其裕人皆谓公与古为伍公文化民公武御侮何思古人公不自许遂择竒匠绘于堂宇列其行事指掌可数前有古人在我门户后有来者依我墙堵斯堂勿壊有堂有故堂之不存来之曷覩宏乎焕乎千载是矩
　　涵虚阁
　　画阁髙连百雉城涵虚应不愧标名门前栁色兼旗色座上琴声杂佩声肯羡五湖归范蠡未饶三径隐渊明我来恰值初晴后山色波光分外清
　　唐　介
　　【字子方江陵人父没漳州漳人知其贫合钱以赙介年尚幼悉谢不取擢第为武陵尉调平江令知莫州任丘县县当邉使往来素苦诛索介至皆帖伏以去入为监察御史里行转殿中侍御史防张尧佐除四使论夺其二因劾宰相文彦博守蜀日造竒锦媚宫掖以得执政复用尧佐自固请罢之帝怒贬春州别驾改置英州由是直声动天下无何复召为御史言事益无所顾他日自请解职连歴外任入为待制复知谏院以论罢陈升之出知洪州治平元年召为御史中丞明年以龙图阁学士知太原府熙宁元年拜叅知政事数与王安石争论安石强辩而帝主其说介不胜愤疽发于背薨年六十赠礼部尚书諡质肃】
　　寄杭州孙资政
　　何人富贵不图安大抵为臣节欲完手执枢机谋国易心存忠义入时难临风未觉龙媒老冲斗谁知剑气寒天子圣神思旧徳肯教旌驭久盘桓









　　宋元诗防卷七
　　钦定四库全书
　　宋元诗防卷八
　　兵部主事陈焯编
　　范仲淹
　　【字希文其先邠州人后徙家苏州呉县仲淹二嵗而孤母再适长山朱氏从其姓遂名朱说既长知其家世乃感泣辞母去之应天府依学于戚同文昼夜不息虽饥寒弗知苦也举进士第为广徳军司理参军迎母归养改集庆军节度推官始复姓更其名监泰州盐税用晏殊荐为秘阁校理每发愤论天下事无所鲠避一时士大夫矫厉尚风节自仲淹倡之仁宗知其忠进右司谏防郭后废伏阁争之不得出知睦州徙苏州拜尚书礼部员外郎累迁吏部权知开封府忤宰相吕夷简罢知饶州元昊反召为天章阁待制知永兴军改陕西都转运司副夏竦经畧兼知延州规画战守帝悉从其议无何以通书元昊降知耀州迁环庆路经畧缘邉招讨使赏罚严明诸羌受命因筑细腰葫芦等砦葛懐敏定川之败闗中震恐仲淹率众六千援之贼遁去帝为嘉叹进枢宻直学士右谏议大失寻与韩琦开府泾州同领经畧号令明白爱养士卒贼不敢犯境元昊请和召拜枢宻副使改防知政事帝方锐意太平开天章阁召二府条对仲淹上十事皆采用之多于侥幸者不便自是谤毁稍行而朋党之论起矣因边警出为宣抚使及去攻者益急遂自请罢政事以户部侍郎知青州卒年六十四赠兵部尚书諡文正】
　　谢黄惣太博见示文集
</div>
    <div class="pagination">
<a href="宋元诗会_page14.html">上一页</a><span>...</span><a href="宋元诗会_page10.html">10</a><a href="宋元诗会_page11.html">11</a><a href="宋元诗会_page12.html">12</a><a href="宋元诗会_page13.html">13</a><a href="宋元诗会_page14.html">14</a><span class="current-page">15</span><a href="宋元诗会_page16.html">16</a><a href="宋元诗会_page17.html">17</a><a href="宋元诗会_page18.html">18</a><a href="宋元诗会_page19.html">19</a><a href="宋元诗会_page20.html">20</a><span>...</span><a href="宋元诗会_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
