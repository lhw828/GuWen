<!DOCTYPE html>
<html>
<head>
    <meta charset="UTF-8">
    <title>全宋诗 - 第 7719 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 7719 页/共 11672 页</h1>
    <div class="content">孙应时　挽吴给事芾
    里社湖山胜，归休十四年。
    千钟穷燕赏，双剑去聊翩。
    家有遗经盛，名今太史传。
    欺心傥容发，天岂许公全。

孙应时　挽吴给事芾
    与世栽桃李，身间意不衰。
    涓尘犹奖录，尺雨各扶持。
    永恨登门约，空传堕泪碑。
    微生渺何极，不敢负公知。

孙应时　挽先兄外舅施文子支使
    天质全浑厚，乡评独老成。
    箕裘三叶盛，椿桂一时荣。
    宾席疑年少，官曹叹眼明。
    归来江路永，那忍望铭旌。

孙应时　挽先兄外舅施文子支使
    忆我元方在，钦公颜辅贤。
    艰难时款曲，孤寡共悲怜。
    契阔湖南幕，吁嗟绛县年。
    杜门违一恸，缄泪五云边。

孙应时　挽刑邦用
    有美天姿粹具真，温温玉树气生春。
    从来孝友闻乡曲，叹息如公有几人。

孙应时　挽刑邦用
    十载潜心学有方，韬藏曾不露锋鋩。
    前途万里能脂辖，此志伤君死未忘。

孙应时　挽刑邦用
    区区仓掾救荒移，实惠洋洋摄令时。
    更有棠阴在空圄，庐山遗爱未应衰。

孙应时　挽刑邦用
    平生事业始分毫，榝梓终须百丈高。
    正拟他时好梁栋，忍看摧折山蓬蒿。

孙应时　挽刑邦用
    倾盖论交未一年，追怀三益泪潸然。
    为君提掖诸郎看，长已胜冠孟母贤。

孙应时　挽徐季节先生
    语言平谈骨清癯，谁似黄山一老徐。
    眼底不知人富贵，腹中惟有古诗书。
    平生义薄云天上，日暮家无儋石储。
    试问台人君识否，此翁元不事名誉。

孙应时　挽徐季节先生
    年过八十更精神，佚我房中自在身。
    检点欺心无一发，薰涵和气似三春。
    莫疑见识惊流俗，自是渊源到古人。
    前辈凋零公又往，哀哀令我涕沾巾。

孙应时　挽徐居厚寺簿
    海内标元礼，毫端跨子长。
    学如开武库，材何壮明堂。
    忧患双蓬鬓，功名一郡章。
    汗青须好传，公死未应亡。

孙应时　挽徐居厚寺簿
    始见偏何晚，新知不太深。
    书来浑一束，情厚有兼金。
    悄悄中宵别，哀哀万古心。
    有怀终挂剑，雪涕独难禁。

孙应时　挽叶无咎
    诗酒平生事，风流六十翁。
    词人寻郑老，坐客爱车公。
    已惜漳滨卧，那堪冀北空。
    交情不论晚，为子泣西风。

孙应时　挽叶无咎
    偃室多宾客，周南隔岁年。
    我穷甘悄悄，君义独悁悁。
    病著心何壮，书来墨尚鲜。
    含桃饷进节，一念卫悽然。

孙应时　挽应宣义
    书史平生好，山林岁晚心。
    逸才逢世偶，清誉服人深。
    有子能攀桂，伟家匪遗金。
    佳城合双剑，松柏旧萧森。

孙应时　挽曾原伯大卿
    世岂无全德，今犹见古人。
    大圭非刻画，天醴自清醇。
    未说功名地，犹令宇宙春。
    苍茫何处觅，丹素岂精神。

孙应时　挽曾原伯大卿
    群献馀端绪，中原故典刑。
    风霜催短日，河汉独晨星。
    悽恻丹心在，萧条世路丁。
    天高那可问，挥泪湿青冥。

孙应时　挽曾原伯大卿
    天下张廷尉，君王付老成。
</div>
    <div class="pagination">
<a href="全宋诗_page7718.html">上一页</a><span>...</span><a href="全宋诗_page7714.html">7714</a><a href="全宋诗_page7715.html">7715</a><a href="全宋诗_page7716.html">7716</a><a href="全宋诗_page7717.html">7717</a><a href="全宋诗_page7718.html">7718</a><span class="current-page">7719</span><a href="全宋诗_page7720.html">7720</a><a href="全宋诗_page7721.html">7721</a><a href="全宋诗_page7722.html">7722</a><a href="全宋诗_page7723.html">7723</a><a href="全宋诗_page7724.html">7724</a><span>...</span><a href="全宋诗_page7720.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
