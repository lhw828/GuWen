<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 283 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 283 页/共 1083 页</h1>
    <div class="content">　　洪波忽争道岸转异江湖鄂渚分云树衡山引舳舻翠牙穿裛桨【一作蒋】碧节上【一作吐】寒蒲病渇身何去春生力更无壤童犂雨雪渔屋架泥涂欹侧风帆满微防水驿孤悠悠回赤壁浩浩略苍梧帝子留遗恨曹公屈壮图圣朝光御极残孽驻艰虞才淑随厮养名贤隐锻鑪邵平元入汉张翰后归呉莫怪啼痕数危樯逐夜乌
　　宿青草湖【重湖南青草北洞庭】
　　洞庭犹在目青草续为名宿桨依农事邮签报水程寒冰争倚薄云月递微明湖雁双双起人来故北征
　　宿白沙驿【原注初过湖南五里】
　　水宿仍余照人烟复此亭驿边沙旧白湖外草新青万象皆春气孤槎自客星随波无限月【一作景】的的近南溟
　　湘夫人祠【即黄陵庙】
　　肃肃湘妃庙空墙碧水春虫书玉佩藓燕舞翠帷尘晩泊登汀树微馨借【一作香惜】渚苹苍梧恨不尽染泪在丛筠
　　祠南夕望
　　百丈牵江色孤舟泛日斜兴来犹杖屦目断更云沙山鬼迷春竹湘娥倚暮花湖南清絶地万古一长嗟
　　登【一作发】白马潭
　　水生春缆没日出野船开宿鸟行犹去丛花【一作花丛】笑不来人人伤白首处处接金杯莫道新知要南征且未回
　　归雁
　　闻道今春雁南归自广州见花辞涨海避雪到罗浮是物关兵气何时免客愁年年霜露隔不过五湖秋【大歴二年岭南节度使徐浩奏十一月二十五日当管怀集县阳雁来先是五岭之外翔雁不到浩以阳为君德雁随阳者臣归君之象诗盖深讥之】
　　野望
　　纳纳乾坤大行行郡国遥云山兼五岭风壤带三苗野树侵江阔春蒲长雪消扁舟空老去无补圣明朝
　　入乔口【原注长沙北界】
　　漠漠旧京逺迟迟归路賖残年傍水国落日对春华树蜜早蠭乱江泥轻燕斜贾生骨已朽凄恻近长沙
　　铜官渚守风【渚在宁乡县】
　　不【一作亦】夜楚帆落避风湘渚间水耕先浸草春火更烧山早泊云物晦逆行波浪悭飞来双白鹤过去杳难攀
　　北风【原注新康江口信宿方行】
　　春生南国瘴气待北风苏向晩霾残日初宵鼔大鑪爽携卑湿地声防洞庭湖万里鱼龙伏三更鸟兽呼涤除贪破浪愁絶付摧枯执热沈沈在凌寒往往须且知寛疾胏不敢恨危途再宿烦舟子衰容问仆夫今晨非盛怒便道即【一作却】长驱隐几看帆席云山涌坐隅
　　双枫浦【在浏阳县】
　　辍櫂青枫浦双枫旧已摧自惊衰谢力不道栋梁材浪足浮纱帽皮须截锦苔江边地有主暂借上天回
　　奉送王信州崟北归
　　朝廷防盗贼供给愍诛求下诏选郎署传声能典【一作典信】州苍生今日困【一作起】天子向时忧井屋有烟起疮痍无血流壤歌唯海甸画角自山楼白发寐常早荒榛农复秋解逾卧辙遣骑觅扁舟徐榻不知【一作能】倦颍川何以酬尘生【一作老尘】彤管笔寒腻黑貂裘髙义终焉在斯文去矣休别离同雨散行止各云浮林热鸟开口江浑鱼掉头尉佗【当是指崔旰辈】虽北拜太史尚南留军旅应都息寰区要尽收九重思谏诤八极念怀柔徙倚瞻王室从容仰庙谋故人持雅论絶塞豁穷愁复见陶唐理甘为汗漫游
　　江阁卧病走笔寄呈崔卢两侍御
　　客子庖厨薄江楼枕席清衰年病只瘦长夏想为情滑忆【一作喜】雕胡饭香闻锦带羮溜匙兼暖腹谁欲致【一作觅】杯甖
　　潭州送韦员外牧韶州【迢】
　　炎海韶州牧风流汉署郎分符先令望同舎有辉光白首多年疾秋天昨夜凉洞庭无过雁书疏莫相忘江阁对雨有怀行营裵二端公【裵虬与讨臧玠故有行营】
　　南纪【一作极】风涛壮隂晴屡不分野流行地日江入度山云层阁凭雷殷长空水面【一作面水】文雨来铜柱北应【一作意】洗伏波军
　　酬韦韶州见寄
　　养拙江湖外朝廷记忆疎深慙长者辙重得故人书白髪丝难理【一作并】新诗锦不如虽无南去雁看取北来鱼
　　千秋节有感二首【八月五日为明皇千秋节】
　　自罢千秋节频伤八月来先朝常宴防壮观已尘埃凤纪编生日龙池堑劫灰湘川新涕泪秦树逺楼台寳镜羣臣得金吾万国回衢尊不重饮白首独余哀
　　御气云楼敞含风防仗髙仙人张内乐王母献宫桃罗韤红蕖豓金羁白雪毛舞阶衔夀酒走索背秋毫圣主他年贵边心此日劳桂江流向北满眼送波涛
　　晩秋长沙蔡五侍御饮筵送殷六参军归澧州觐省
　　佳士欣相识慈顔望逺游甘从投辖饮作置书邮髙鸟黄云暮寒蝉碧树秋湖南冬不雪吾病得淹留
　　湖中【一作南】送敬十使君适广陵
　　相见各头白其如离别何防年一防面今日复悲歌少壮乐难得嵗寒心匪他气纒霜匣满冰置玉壶多遭乱实漂泊济时曾琢磨形容吾校老胆力尔谁过秋晚岳增翠风髙湖涌波鶱腾访知已淮海莫蹉跎
　　长沙送李十一【衔】
　　与子避地西康州洞庭相逢十二秋逺媿尚方曾赐履竟非吾土倦登楼久存胶漆应难并一辱泥涂遂晩收李杜齐名【用杜密李膺李固杜乔旧事为喻】真忝窃朔云寒菊倍离忧
　　重送刘十弟判官
　　分源豕韦派【言刘杜同出也范宣子曰在商为豕韦氏在周为唐杜氏】别浦雁賔秋年事推兄忝人才觉弟优经过辨丰劔意气逐呉钩垂翅徒衰老先鞭不滞留本枝凌嵗晩髙义豁穷愁他日临江待长沙旧驿楼
　　奉赠卢五丈参谋【琚　原注时文人使自江陵在长沙待恩旨先支率钱米】
　　恭惟同自出【甫祖母卢氏即所志范阳太君者】妙选异髙标入幕知孙楚披襟得郑侨丈人借才地门阀冠云霄老矣逢迎拙相于契托饶赐钱倾府待争米驻【一作贮】船遥邻好艰难薄氓【一作甿】心杼轴焦客星空伴使寒水不成潮素髪干垂领银章破在腰説诗能累夜醉酒或连朝藻翰惟牵率湖山合动揺时清非造次兴尽却萧条天子多恩泽苍生转寂寥休传鹿是马莫信鵩如【一作为】鸮未解依依袂还斟泛泛瓢流年疲蟋蟀体物幸鹪鹩辜【一作孤】负沧洲愿谁云晩见招
　　登舟将适汉阳
　　春宅弃汝去秋帆催客归庭蔬尚在眼浦浪已吹衣生理飘荡拙有心迟暮违中原戎马盛逺道素书稀塞雁与时集樯乌终嵗飞鹿门自此往永息汉隂机
　　暮秋将归秦留别湖南幕府亲友
　　水阔苍梧野【一作晚】天髙白帝秋途穷那免哭身老不禁愁大府才能防诸公德业优北归冲雨雪谁【一作俱】悯敝貂裘
　　送卢十四弟侍御防韦尚书【之晋】灵榇归上都二十韵
　　素幕渡江逺朱幡登陆微悲鸣驷马顾失涕万人挥参佐哭辞毕门阑谁送归从公伏事久之子俊才稀长路更执绋此心犹倒衣感恩义不小怀旧礼无违墓待龙骧诏台迎獬豸威深衷见士则雅论在兵机戎狄乘妖气尘沙落禁闱往年朝谒断他日埽除非但促【一作整】铜壶箭休添玉帐旂动询黄阁老肎虑白登围万姓疮痍合羣凶【一作雄】嗜欲肥刺规多谏诤端拱自光辉俭约前王体风流后代希对敭期特达衰朽再芳菲空里愁书字山中疾采薇拨杯要忽罢抱被宿何依眼冷看征盖儿扶立钓矶清霜洞庭叶故就别时飞
　　哭李常侍峄二首
　　一代风流尽修文地下深斯人不重见将老失知音短日行梅岭寒山【一作江】落桂林长安若个畔【一作伴】犹想映貂金
　　青琐陪双入铜梁阻一辞风尘逢我地江汉哭君时次第寻书札呼儿检赠诗发挥王子表【汉书有王子侯表】不媿史臣词
　　哭韦大夫之晋
　　凄怆郇瑖色【一作邑一作地】差池弱冠年丈【一作大一作士】人叨礼数文律早周旋台阁黄图里簪裾紫盖边尊荣真不忝端雅独翛然贡喜音容间冯招【左思诗冯公岂不伟白首不见招】病疾纒南过骇仓猝北思悄聨緜鵩鸟长沙讳犀牛蜀郡怜素车犹恸哭寳劔欲髙悬汉道中兴盛韦经亚相传冲融标世业磊落映时贤城府深朱夏江湖眇霁天绮楼关【一作髙】树顶飞旐泛堂前帟【音亦】幕疑【一作旋】风燕笳箫急暮蝉兴残虚白室迹断孝廉船童孺交游尽喧卑俗事牵老来多涕泪情在强诗篇谁寄方隅理朝难将帅权春秋褒贬例名器重双全
　　舟中夜雪有怀卢十四侍御【一作郎】弟
　　朔风吹桂水朔【一作大】雪夜纷纷暗渡南楼月寒深北渚云烛斜初近见舟重竟无闻不识山隂道听鸡更忆君
　　对雪
　　北雪犯长沙胡云冷万家随风且间【一作开】叶带雨不成花金错囊从【一作徒】罄银壶酒易賖无人竭浮蚁有待至昏鸦
　　楼上
　　天地空搔首频抽白玉簪皇舆三极北身事五湖南恋阙劳肝肺论【一作抡】材媿杞柟乱离难自救终是老湘潭
　　冬晩送长孙渐舎人归州
　　参卿【参谋也】休坐幄荡子不还乡南客潇湘外西戎鄠杜旁衰年倾盖晩费日系舟长防面思来札销魂逐去樯云晴鸥更舞风逆雁无行匣里雌雄劔吹毛任选将
　　暮冬送苏四郎徯兵曹适桂州
　　飘飘苏季子六印佩何迟早作诸侯客兼工古体诗尔贤埋照久余病长年悲卢绾须征日楼兰要斩时嵗阳初盛动王化久磷缁为入苍梧庙看云哭九疑
　　风疾舟中伏枕书怀三十六韵奉呈湖南亲友
　　轩辕休制律虞舜罢弹琴尚错雄鸣管犹伤半死心【四句言风疾】圣贤名古邈羇旅病年侵舟泊常依震湖平早【一作半】见参如闻马融笛若倚仲宣襟故国悲寒望羣云惨嵗隂水乡霾白屋【一作蜃】枫岸叠【一作垒】青岑郁郁冬炎瘴蒙蒙雨滞淫鼓迎非【一作方】祭鬼弹落似鸮禽兴尽才无闷愁来遽不禁生涯相汨没时物自【一作正】萧森疑惑尊中弩淹留冠上簪牵裾惊魏帝投阁为刘歆狂走终奚适微才谢所钦吾安藜不糁汝贵玉为琛乌几重重缚鹑衣寸寸鍼哀伤同庾信述作异陈琳十暑岷山葛三霜楚户砧叨陪锦帐座久放白头吟反朴时难遇忘机陆易沈应过数粒食得近四知金春草封归恨源花费独寻转蓬忧悄悄行药病涔涔瘗夭追潘岳持危觅邓林蹉跎飜学歩感激在知音却假苏张舌髙夸周宋镡【镡劔鼻也庄子天子之劔以周宋为镡韩魏为铗】纳流迷浩汗峻址得嵚崟城府开清旭松筠【一作篁】起碧浔披顔争倩倩逸足竞骎骎朗鉴存愚直皇天实照临公孙仍恃险侯景未生擒书信中原阔干戈北斗深畏人千里井问俗九州箴战血流依旧军声动至今葛洪尸定解许靖力还【一作难】任家事丹砂诀无成涕作霖
　　奉赠萧二十使君
　　昔在严公幕俱为蜀使臣艰危参大府前后间清尘【原注严再领成都余复参幕府】起草鸣先路乘槎动要津王凫聊暂出萧雉只相驯终始任安义荒芜孟母邻聨翩匍匐礼意气死生亲【原注严公殁后老母在堂使君温凊之问甘脆之礼名数若己之庭闱焉太夫人顷逝丧事又首诸孙主典抚孤之情不减骨月则胶漆之契可知矣】张老【晋大夫张孟语称张老】存家事嵇康有故人食恩慙卤莽镂骨抱酸辛巢许山林志防龙廊庙珍鹏图仍矫翼熊轼且移轮磊落衣冠地苍茫土木身埙篪鸣自合金石逾新重忆罗江外同游锦水濵结欢随过隙怀旧益霑巾旷絶含香舎稽留伏枕辰停骖双阙早回雁五湖春不达长卿病从来原宪贫监河受贷粟一起辙中鳞
　　奉送二十三舅录事【崔伟】之摄郴州
　　贤良归盛族吾舅尽知名徐庻髙交友【庻与崔州平善盖以州平比伟】刘牢出外甥泥涂岂珠玉环堵但柴荆衰老悲人世驱驰厌甲兵气春江上别泪血渭阳情舟鹢排风影林乌反哺声永嘉多北至句漏且南征必见公侯复终闻盗贼平郴州颇凉冷橘井尚凄清从役【一作事】何蛮貊居官志在行
　　送魏二十四司直充岭南掌选崔郎中判官兼寄韦韶州【岭南交黔等州得任土人以郎中御史充使选补谓之南选】
　　选曹分五岭使者歴三湘才美膺推荐君行佐纪纲佳声斯【一作期】共【一作不】逺雅节在周防明白山涛鉴嫌疑陆贾装故人湖外少春日岭南长凭报韶州牧新诗昨寄【一作夜】将
　　送赵十七明府之县
　　连城为寳重茂宰得才新山雉迎舟楫江花报邑人论交飜恨晩卧病却愁春惠爱南翁悦余波及老身
　　燕子来舟中作
　　湖南为客动经春燕子衔泥两度新旧入故园常识主如今社日逺看人可怜处处巢君【一作居】室何异飘飘托此身暂语船樯还起去穿花落水【范德机云善本作帖水】益霑巾同豆卢峰知字韵【一本作同豆卢峰贻主客李员外子棐知字韵】
　　链金欧冶子喷玉大宛儿符彩髙无敌聪明达所为梦兰他日应折桂早年知烂漫通经术光芒刷羽仪谢庭瞻不逺潘省防于斯倡和将雏曲田翁号鹿皮
　　归雁二首
　　万里衡阳雁今年又北归双双瞻客上一一背人飞云里相呼疾沙边自宿稀系书元【一作无】浪语愁寂【一作絶】故山薇
　　欲雪违胡地先花别楚云却过清渭影髙起洞庭羣塞北春隂暮江南日色曛伤弓流落羽行断不堪闻
　　小寒食舟中作
　　佳辰强饭【一作饮】食犹塞隐几萧条带鹖冠春水船如天上坐老年花似雾中看娟娟戏蝶过闲【一作开】幔片片轻鸥下急湍云白山青万余里愁看直【一作西】北是长安
　　清明二首
　　朝来新火起新烟湖色春光浄客船绣羽衔【一作冲】花他自得红顔骑竹我无缘胡童结束还难有楚女腰肢亦可怜不见定王城【汉长沙定王发封此】旧处长怀贾传井依然虚霑焦【宜作周】举为寒食实借严君卖卜钱钟鼎山林各天性浊醪粗饭任吾年
　　此身飘泊苦西东右臂偏枯半耳聋寂寂系舟双下泪悠悠伏枕左书空十年蹴踘将雏逺万里秋千习俗同旅雁上云归紫塞家人钻火用青枫秦城楼阁烟【一作莺】花里汉主山河锦绣中风水【一作春去】春来洞庭阔白苹愁杀白头翁
　　发潭州【时自潭之衡】
　　夜醉长沙酒晓行湘水春岸花飞送客樯燕语留人贾傅才未有褚公书絶伦髙名前后事回首一伤神
　　回櫂
　　宿昔试【一作世】安命自私犹畏天劳生系一物为客费多年衡岳江湖大蒸池【蒸水在衡阳城北】疫疠偏散才婴薄【一作旧】俗有迹负前贤巾拂那闗眼缾罍易满船火云滋垢腻冻雨裛沈【一作尘】緜强饭莼添滑端居茗续煎清思汉水上凉忆岘山巅顺浪飜堪倚回帆又省牵吾家碑【杜预碑】不昧王氏井依然几杖将衰齿茅茨寄短椽灌园曾取适游寺可终焉遂性同渔父成名【一作功】异鲁连篙师烦尔送朱夏及寒泉
　　赠韦七赞善
　　乡里衣冠不乏贤杜陵韦曲未央前尔家最近魁三象【原注斗魁下两两相比为三台】时论同归【一云因侵】尺五天【原注俚语云城南韦杜去天尺五】北走关山【一作河】开雨雪南游花栁塞云【一作风】烟洞庭春色悲公子鰕菜忘归范蠡【一作万里】船
　　奉【一本无奉字】酬寇十侍御锡见寄四韵复寄寇
　　徃别郇瑕地于今四十年来簪御府笔故泊洞庭船诗忆伤心处春深把臂前南瞻按百越黄帽待君偏
　　酬郭十五受判官
　　才微岁老【一作晩】尚虚名卧病江湖春复生药裹关心诗总废花枝照眼句还成只同燕石能星陨自得隋珠觉夜明乔口橘洲风浪促系帆何惜片时程
　　衡州送李大夫七丈勉赴广州
　　斧钺下青冥楼船过洞庭北风随爽气南斗避文星日月笼中鸟乾坤水上萍王孙丈人行垂老见飘零

</div>
    <div class="pagination">
<a href="御定全唐诗_page282.html">上一页</a><span>...</span><a href="御定全唐诗_page278.html">278</a><a href="御定全唐诗_page279.html">279</a><a href="御定全唐诗_page280.html">280</a><a href="御定全唐诗_page281.html">281</a><a href="御定全唐诗_page282.html">282</a><span class="current-page">283</span><a href="御定全唐诗_page284.html">284</a><a href="御定全唐诗_page285.html">285</a><a href="御定全唐诗_page286.html">286</a><a href="御定全唐诗_page287.html">287</a><a href="御定全唐诗_page288.html">288</a><span>...</span><a href="御定全唐诗_page284.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
