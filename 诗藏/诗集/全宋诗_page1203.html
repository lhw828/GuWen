<!DOCTYPE html>
<html>
<head>
    <meta charset="UTF-8">
    <title>全宋诗 - 第 1203 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 1203 页/共 11672 页</h1>
    <div class="content">    中秋月白古来悭，孤坐寒窗思黯然。
    懒近舞腰花十八，恨无珠履客三千。

程公许　中秋和姜主簿韵
    三更露气满秋堂，秘诀新传食月芒。
    安得南楼三百尺，暂容老子据胡床。

程公许　中秋节侍杨尚书待月南楼
    羽扇风清夙霭收，地戎邀月上南楼。
    卷回天外连宵雨，借与人间一夕秋。
    六合扫清知有待，微云点缀故宜休。
    阑干直北频搔首，何限关山笛里愁。

程公许　中元节日登舟赴官巴西兄侄偕亲友追送三十里乃别相顾悽黯舟行得比
    随牒倦尘土，归梦长纷纭。
    及归岁阻饥，负米良艰勤。
    细摹食粥帖，长歌送穷文。
    忽棒毛生檄，往撷鲁宫芹。
    元方与犹子，念我当离群。
    折柬期诸彦，褰裳集江濆。
    追送三十里，酒炙罗缤纷。
    夜航语达旦，掺袂俄夕曛。
    汀芦黯囘首，风萍怅轻分。
    时危事远役，所遇无一欣。
    元戎调新律，笑谈静边氛。
    容我坐无氈，峨冠诵皇坟。
    彩兰勤加餐，伐木友多闻。
    诸君志姱修，未可恬耕耘。
    努力崇令猷，时来皆青云。

程公许　种秋池塘荷盖方密有四五朵花
    公暇羽衣凭水槛，渐多翠盖倚红妆。
    想庆三伏怯袢热，待到仲秋吐艳香。
    藻涧鱼跳晴景眩，树阴蝉噂晚风凉。
    意行偶与欣佳会，门外催科正自忙。

程公许　仲春八日自成都起程度剑阁
    萧寺深居称，春深殊未知。
    偶然成远役，犹幸及芳时。
    麦流含风软，花光眩日迟。
    客行无复恨，随处可寻诗。

程公许　仲春再雪与禅衲夜话
    蓬莱不肯著痴仙，放去湖山一任颠。
    术不竞时甘敛退，僧知同趣喜留连。
    春深半地雪盈尽，云破遥林月一弦。
    拨尽灰寒吟未稳，不如欹枕惬昏眠。

程公许　重九前一日到家
    霜日晶荧水尚肥，顺风一舸送将归。
    黄花笑我犹寄俗，得似渊明勇拂衣。

程公许　重阳后一日陪宪节登清音亭饮见易亭即席和韵
    一封谏疏彻银台，感愤题诗醉墨堆。
    唤醒菊边秋寂寞，烂游松下迳萦回。
    参军逸韵频欹帽，诗老多情不放杯。
    胜日追随容湛辈，从容归骑不须催。

程公许　重阳后一日亲友会饮於沧洲以初九未成旬重阳即此辰探韵得初未二字
    雅志厌陎阓，考盘乐郊墟。
    言归憩桑梓，不惮躬拮据。
    岁晚此棲宿，佳气郁扶舆。
    淫雨度阳节，晴云吐月梳。
    独酌良亦佳，所思在群居。
    晨兴喜复晴，草具何可徐。
    黄花有余馥，白酒无多储。
    清滩蛰雷吼，轻霞彩幄舒。
    翳然林水间，舒啸天籁虚。
    雪髯醉先起，众宾且踌躇。
    人生有定分，适意不愿余。
    衣食粗能给，吾当赋遂初。
    相期晚节坚，结社同樵渔。

程公许　重阳后一日亲友会饮於沧洲以初九未成旬重阳即此辰探韵得初未二字
    风露澹秋容，汀洲肃秋气。
    吾庐倚高寒，游目周品彙。
    既空买山资，恨欠除堂费。
    醪觞漾篱菊，浅酌殊有味。
    密饵杂园蔬，何妨食之即。
    兴酣一凭眺，情感忽累忾。
    裔夷恃天骄，边关犹鼎沸。
    杀气缠惨澹，将材乏沈毅。
    吁嗟楚芡荒，遑恤顷筐暨。
    腐儒拙料事，积忧漫如蝟。
    伊是昔哲人，用智奔流未。
    驷隙讵容追，蚁溃可不畏。
    索裘已较晚，寒机密经续。

程公许　重阳即事
    烂漫三年药市游，饥驱忽到字江头。
    凄凉风色栏干暮，叆叇晴云{禾罢}稏秋。
    红叶不知人恨远，黄花惯与客供愁。
    诸君正尔疾官事，谁共高吟百尺楼。

程公许　重阳陪诸乡丈游水乐洞过风篁岭龙井张饮观雨苏仙辩才法师像晚憩杨
    凛秋天气佳，令节天赐沐。
    客居意莫展，胜赏诺已宿。
    风澹湖不波，雾敛山更簇。
    画舫厌嚣喧，笋舆恣追逐。
    间寻水乐洞，嵌空韵琴筑。
</div>
    <div class="pagination">
<a href="全宋诗_page1202.html">上一页</a><span>...</span><a href="全宋诗_page1198.html">1198</a><a href="全宋诗_page1199.html">1199</a><a href="全宋诗_page1200.html">1200</a><a href="全宋诗_page1201.html">1201</a><a href="全宋诗_page1202.html">1202</a><span class="current-page">1203</span><a href="全宋诗_page1204.html">1204</a><a href="全宋诗_page1205.html">1205</a><a href="全宋诗_page1206.html">1206</a><a href="全宋诗_page1207.html">1207</a><a href="全宋诗_page1208.html">1208</a><span>...</span><a href="全宋诗_page1204.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
