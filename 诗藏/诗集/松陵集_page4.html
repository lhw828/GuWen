<!DOCTYPE html>
<html>
<head>
    <meta charset="UTF-8">
    <title>松陵集 - 第 4 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>松陵集 - 第 4 页/共 15 页</h1>
    <div class="content">　　奉和添渔具五篇　　　　　　　陆渔庵
　　结茅次烟水用以资啸傲岂谓钓家流忽同禅室号闲凭山叟占晩有溪禽嫪华屋莫相非各随吾所好
　　钓矶
　　拣得白云根秋潮未曽没坡陁坐鳌背散漫垂龙发持竿从掩雾置酒复待月即此放神情何劳适吴越
　　蓑衣
　　山前度防雨不废小涧渔上有青袯襫下有新腒疎滴沥珠影离披岚彩虚君看荷制者不得安吾庐
　　篛笠
　　朝携下枫浦晩戴出烟艇冒雪或平檐聴泉时仄顶飇移霭然色波乱危如影不识九衢尘终年居下浻
　　背篷
　　敏手劈江筠随身织烟殻沙禽固不知钓伴犹初觉闲从翠防拂静唱沧浪濯见説万山潭渔童尽能学
　　樵人十咏【并序】　　　　　　　　陆
　　环中先生谓天随子曰子与鹿门子应和为渔具诗信尽其道而美矣世言樵渔者必聨其命称且常为隠君子事诗之言错薪礼之言负薪传之言积薪史之言束薪非樵者之实乎可不足以寄兴咏独缺其词耶退作之樵以补其阙漏寄鹿门子
　　樵谿
　　山髙谿且深苍苍但羣木抽条欲千尺众亦疑朴樕一朝翦伐万古辞林麓若遇燎穹防烟出云族
　　樵家
　　草木黄落时比邻见相喜门当清涧尽屋在寒云里山棚日才下野灶烟初起所谓顺天民唐尧亦如此
　　樵叟
　　自小即胼胝至今凋鬓发所图山褐厚所爱山炉热不知冠盖好但信烟霞活富贵如疾颠吾从老岩穴
　　樵子
　　生自苍崖边能谙白云养【去声山家谓养柴地为养】才穿逺林去已在孤峯上薪和野花束步带山词唱日暮不归来柴扉有人望
　　樵径
　　石脉青霭间行行自幽絶方愁山绕缭更值云遮截争推好林浪共约归时节不似名利途相期覆车辙
　　樵斧
　　淬砺秋水清携持逺山曙丁丁在前涧杳杳无寻处巢倾鸟犹在树尽猿方去授钺者何人吾方易其虑
　　樵担
　　轻无斗储价重则筋力絶欲下半岩时忧襟两如结风髙埶还却雪厚疑中折负荷诚独难移之赠来哲
　　樵风
　　朝随早潮去暮带残阳返向背得清飇相追无近逺采山一何迟服道常苦蹇仙术信能为年华未将晩
　　樵火
　　积雪抱松坞蠧根然草堂深炉与逺烧此夜仍交光或似坐竒兽或如焚异香堪嗟宦游子冻死道路傍
　　樵歌
　　纵调为野吟徐徐下云磴因知负樵乐不减援琴兴出林方自转隔水犹相应但取天壤情何求郢人称
　　奉和樵人十咏　　　　　　　　皮日休樵谿
　　何时有此谿应便生幽木橡实养山禽藤花涧鹿不止产蒸薪愿当歌棫朴君知天意无以此安吾族
　　樵家
　　空山最深处太古两三家云萝共夙世猨鸟同生涯衣服濯春泉盘飱烹野花居兹老复老不解叹年华
　　樵叟
　　不曾照青镜岂解伤华发至老未息肩至今无病骨家风是林岭世禄为薇蕨所以两大夫天年为自伐
　　樵子
　　相约晩樵去跳踉上山路将花饵鹿麛以果投猿父束薪白云湿负担春日暮何不寿童乌果为所误
　　樵径
　　笼中一径绕在千峯里歇处遇松根危中值石齿花穿枲衣落云拂芒鞵起自古行此途不闻颠与坠
　　樵斧
　　腰间挿大柯直入深谿里空林伐一声幽鸟相呼起倒树去李父倾巢啼木魅不知仗钺者除害谁如此
　　樵担
　　不敢量樵重唯知益薪束轧轧下山时弯弯向身曲清泉洗得洁翠霭侵来緑看取荷戈人谁能似吾属
　　樵风
　　野船渡樵客来徃平波中纵横清飇吹旦暮归期同苹光惹衣白莲影涵薪红吾当请封尔直作镜湖公
　　樵火
　　山客地炉里然薪如阳辉松膏作滫【思有反】瀡杉子为珠玑响误击刺閙焰疑孛彗飞傍边暖白酒不觉瀑氷垂
　　樵歌
　　此曲太古音繇来无管奏多云采樵乐或説林泉候一唱凝闲云再谣悲顾兽若遇采诗人无辞收鄙陋
　　酒中十咏【并序】　　　　　　　　皮日休
　　鹿门子性介而行独于道无所全于才无所全于进无所全于退无所全岂天民之惷者耶然进之与退天行未觉于余也则有穷有厄有病有殆果安而受耶未若全于酒也夫圣人之诫酒祸也大矣在书为沈湎在诗为童羖在礼为豢豕在史为狂药余饮至酣徒以为融肌柔神消沮迷丧頽然无思以天地大顺为隄封傲然不持以洪荒至化为爵赏抑无懐氏之民乎葛天氏之臣乎苟沈而乱狂而诟祸而族真蚩蚩之为也若余者于物无所斥于性有所适真全于酒者也噫天之不全余也多矣独以麴蘖全之抑天犹幸于遗民焉太曰君子在则正在福则冲在祸则反小人在则邪在福则骄在祸则穷余之于酒得其乐人之于酒得其祸亦若是而已矣于是徴其具悉为之咏用继东臯子酒谱之后夫酒之始名天有星地有泉人有乡今总而咏之者亦古人初终必全之义也天随子深于酒道寄而请之和
　　酒星
　　谁遣酒旗耀天文列其位彩防尝似酣芒弱偏如醉唯忧犯帝座只恐骑天驷若遇巻舌星谗君应堕地
　　酒泉
　　羲皇有酒滋味何太薄玉液是浇漓金沙乃糟粕春从野鸟沽昼任闲猨酌我愿葬兹泉醉魂似鳬跃
　　酒篘
　　翠篾初织来或如古鱼器新从山下买静向甔中试轻可网金醅疎能容玉蚁自此好成功无贻我罍耻
　　酒牀
　　糟牀带松节酒腻肥于羜滴滴连有声空疑杜康语开眉既压后染指偷尝处自此得公田不过浑种黍
　　酒罏
　　红罏髙防尺颇称幽人意火作缥醪香灰为冬醷气有鎗尽龙头有主皆犊鼻倘得作杜根佣保何足愧
　　酒楼
　　钩楯跨通衢喧閙当九市金罍潋灔后玉斚纷纶起舞蝶傍应酣啼莺闻亦醉野客莫登临相讐多失意
　　酒旗
　　青帜阔数尺悬于往来道多为风所飏时见酒名号拂拂野桥幽翻翻江市好双眸复何事终竟望君老
　　酒樽
　　牺樽一何古我抱期幽客少恐消醍醐满疑烘琥珀猨窥曾扑泻鸟踏经欹仄度度醒来看皆如死生隔
　　酒城
　　万仞峻为城沈酣浸其俗香侵井榦过味染濠波渌朝倾逾百榼暮压防千斛吾得此中但为阍者足
　　酒乡
　　何人置此乡杳在天皇外有事忘哀乐有时忘显晦如寻罔象归似与希夷防从此共君游无烦用冠带
　　奉和酒中十咏　　　　　　　　陆酒星
　　万古醇酎气结而成晶荧降为嵇阮徒动与樽罍并不独祭天庙亦应邀客星何当八月槎载我游青
　　酒泉
　　初悬碧崖口渐注青谿腹味既敌中山饮宁拘一斛春疑浸花骨暮若酣云族此地得封侯终身持美禄
　　酒篘
　　山斋醖方熟野童编近成持来欢伯内坐使贤人清不待盎中满旋供花下倾汪汪日可挹未羡黄金籝
　　酒牀
　　六尺样何竒溪边濯来洁糟深贮方半石重流还咽闲移秋病可偶聴寒梦缺往往枕眠时自疑陶靖节
　　酒垆
　　锦里多佳人当垆自沽酒髙低过反坫大小随圆瓿数钱红烛下涤器春江口若得奉君欢十千求一斗
　　酒楼
　　百尺江上起东风吹酒香行人落防上逺树涵残阳凝睇复凝睇一觞还一觞须知凭栏客不醉难为肠
　　酒旗
　　摇摇倚青岸逺荡游人思风欹翠竹杠雨澹香醪字才来隔烟见已觉临江迟大斾非不荣其如有王事
　　酒樽
　　黄金即为侈白石又太拙斵得竒树根中如老蛟穴时招山下叟共酌林间月尽醉两忘言谁能作天舌
　　酒城
　　何代驱生灵筑之为酿地殊无甲兵守但有糟浆气雉堞屹如狂女墙低似醉必若据而争先登仪狄氏
　　酒乡
　　谁知此中路暗出虚无际广莫是邻封华胥为附丽三杯闻古乐伯雅逢遗裔自尔等荣枯何劳问弟
　　添酒中六咏【并序】　　　　　　　陆
　　鹿门子示予酒中十咏物古而词丽防髙而性真可谓穷天人之际矣予既和而且曰昔人之于酒有注为池而饮之者象为龙而吐之者亲盗瓮间而卧者将实舟中而浮者可为四荒矣徐景山有酒鎗嵇叔夜有酒杯皆传于后代可谓二髙矣四荒不得不刺二髙不得不颂更作六章附于末云
　　酒池
　　万斛输曲沼千钟未为多残霞入醍齐逺岸澄白酂后土亦沈醉奸臣空浩歌迩来荒淫君尚得乘余波
　　酒龙
　　铜雀羽仪丽金龙光彩竒潜倾邺宫酒忽似商庭漦若怒鳞甲赤如酣头角垂君臣坐相灭安用骄奢为
</div>
    <div class="pagination">
<a href="松陵集_page3.html">上一页</a><a href="松陵集.html">1</a><a href="松陵集_page2.html">2</a><a href="松陵集_page3.html">3</a><span class="current-page">4</span><a href="松陵集_page5.html">5</a><a href="松陵集_page6.html">6</a><a href="松陵集_page7.html">7</a><a href="松陵集_page8.html">8</a><a href="松陵集_page9.html">9</a><span>...</span><a href="松陵集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
