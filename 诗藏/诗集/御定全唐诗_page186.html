<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 186 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 186 页/共 1083 页</h1>
    <div class="content">　　鄂渚听杜别驾弹胡琴
　　文姬留此曲千载一知音不解胡人语空留【一作愁】楚客心声随边草动意入陇云深何事长江上萧萧出塞吟
　　过鹦鹉洲王处士别业
　　白首此为渔青山对结庐问人寻野笋留客馈家蔬古柳依沙发【一作岸】春苖带雨锄共怜芳杜色终日伴闲居
　　寄万州崔使君【令钦】
　　时艰方用武儒者任浮沈揺落秋江暮怜君巴峡深孔【一作立】门多白首蜀郡满青襟自解书生咏愁猨莫夜吟
　　送马秀才移家京洛便赴举
　　自从为楚客不复扫荆扉劒共丹诚在书随白发归旧游经乱静后进识君稀空把相如赋何人荐礼闱
　　送南特进赴归行营
　　闻道军书至扬鞭不问家虏云连白草汉月到黄沙汗马河源饮烧羌陇坻遮翩翩新结束去逐李轻车
　　送道标上人归南岳
　　悠然【一作悠】倚孤棹却忆卧中林江草将归逺湘山独往深白云留不住渌水去无心衡岳千峰乱禅房何处寻
　　送梁侍御廵【一作赴】永州
　　萧萧江雨暮客散野【一作短】亭空忧国天涯去思乡嵗暮同到时猨未断回处水应穷莫望零陵路千峰万木中
　　岁夜喜魏万成郭夏【一作厦】雪中相寻
　　新年欲变栁旧客共霑衣岁【一作旅】夜犹难尽鄊春又独归寒灯映虚牖暮雪掩闲扉且莫【一作旦暮】乗船去平生相访稀
　　送蔡侍御赴上都
　　迟迟立驷马久客恋潇湘明日谁同路新年独到【一作别】乡孤烟【一作灯】向驿逺积雪去关长秦地看春色南枝不可忘
　　晦日陪辛大夫宴南亭
　　月晦逄休澣年光逐宴移早莺留客醉春日为人迟蓂草全无叶梅花遍压枝政闲风景好莫比岘山时
　　送独孤判官赴岭
　　伏波初树羽待尔静川鳞岭海看飞鸟天涯问逺人苍梧云里夕青草嶂中春遥想文身国迎舟拜使臣
　　长沙馆中与郭夏【一作厦】对雨
　　长沙积雨晦深巷絶人幽润上春衣冷声连暮角愁云横全楚地树暗古湘洲杳蔼江天外空堂生百忧
　　陪辛大夫西亭宴观妓
　　歌舞怜【一作连】迟日旄麾【一作旗】映早春莺窥陇西将花对洛阳人醉罢知何事恩深忘此身任他行雨去归路裛香【一作轻】尘
　　题魏万成江亭
　　萧条方嵗晏牢落对空洲才出时人右家贫湘水头苍山隠暮雪白鸟没寒流不是莲花府防防不可求
　　春过裵虬郊园【时裵不在因以寄之】
　　郊原春欲暮桃杏落纷纷何处随芳草留家寄白云听莺情念友看竹恨无君长啸髙台上南风冀尔闻
　　送韦赞善使岭南
　　欲逐【一作报】楼船将方安卉服夷炎洲经瘴逺春水上泷迟岁贡随重译年芳徧四时番禺静无事空咏饮泉诗
　　送乔判官赴福州
　　扬帆向何处挿羽逐征东夷落人烟迥王程鸟路通江流回涧底山色聚闽中君去凋残后应怜百越空
　　送李补阙之上都
　　独归西掖去难接后尘游向日三千里朝天十二楼路看新栁夕家对旧山秋惆怅离心逺沧江空自流
　　送袁明府之任
　　既有亲人术还逢试吏年蓬蒿千里闭村树几家全雪覆淮南道春生颍谷烟何时当莅政相府待闻天
　　海盐官舍早春
　　小邑沧洲吏新年白首翁一官如逺客万事极飘蓬栁色孤城里莺声细雨中覉心早巳乱何事更春风
　　南湖送徐二十七西上
　　家在横塘曲那能万里违门临秋水掩【一作淹】帆带夕阳飞傲俗宜纱防干时倚布衣独将湖上月相逐去还归
　　曲阿对月别岑况徐说
　　金陵已芜没函谷复烟尘犹见南朝月还随上国人白云心自逺沧海意相亲何事须成别汀洲欲暮春
　　送李侍御贬鄱阳【此公近由此州使回】
　　回车仍昨日谪去已秋风干越知何处云山只向东暮天江色里田鹤稲花中却见鄱阳吏犹应旧马骢送路少府使东京便应制举【时梁宋初失守一题作送骆三少府西山应制】
　　故人西奉使胡骑正纷纷【一作汀洲芳草緑日暮更氛氲】旧国无来信春江独送君五言淩白雪六翮向青云谁念沧洲吏【一作史】忘机鸥鸟羣【一作自是无机者沙鸥已可羣又作空自无机事沙鸥已可羣】
　　松江独宿
　　洞庭初下叶孤客不胜愁明月天涯夜青山江上秋一官成白首万里寄沧洲久被浮名系能无媿海鸥
　　寻白石山真禅师旧草堂
　　惆怅云山暮闲门独不开何时飞杖锡终日闭苍苔隔岭春犹在无人燕亦来谁堪暝投处空复一猨哀
　　送行军张司马罢使回【一作送张扈司直归越中】
　　时危身赴敌事往任浮沈末路【一作万里】三江去当时【一作孤城】百战心春风吴苑【一作草】緑古木剡山深千里沧波上【一作明日沧洲路】孤舟【一作云】不可寻
　　喜李翰自越至
　　南浮沧海上万里到吴台久别长相忆孤舟何处来春风催客醉江月向人开羡尔无覊束沙鸥独不猜
　　罪所留系寄张十四
　　不见君来久寃深意未传冶长空得罪夷甫岂言钱直道天何在愁容镜亦怜因书欲自诉无泪可澘然
　　送勤照和尚往睢阳赴太守请
　　燃灯传七祖杖锡为诸侯来去【一作去住】云无意东西水自流青山春满目白日夜随舟知到梁园下苍生赖【一作眷】此游
　　长门怨
　　何事长门闭珠帘只自垂月移深殿早春向后宫迟蕙草生闲地棃花发旧枝芳菲自【一作似】恩幸看着【一作却】被风吹
　　过横山顾山人草堂
　　只【一作秪】见山相掩谁言路尚通人来千嶂外犬吠百花中细草香飘雨垂杨闲卧风却寻樵径去惆怅緑溪东
　　送李校书适越谒杜中丞
　　江风处处尽旦暮水空波揺落行人去云山向越多陈蕃悬榻待谢客枉帆过相见耶溪路逶迤入薜萝
　　秋夜雨中诸公过灵光寺所居
　　晤语青莲舍重门闭夕阴向人寒烛静帯雨夜钟沈【一作深】流水从他事孤云任此心不能捐斗粟终日媿瑶琴
　　西庭夜燕喜评事兄拜会
　　犹是南州吏江城又一春隔帘湖上月对酒眼中人棘寺初衔命梅仙已误身无心羡荣禄唯待却垂纶寻南溪常山道人隠居【一作寻常山南溪道士隐居】
　　一路经行处莓【一作苍】苔见履痕白云依静渚【一作者】春【一作芳】草闭闲门过雨看松色随山到水源溪花与禅意相对亦忘言
　　扬州雨中张十宅观妓【一作张谓诗】
　　夜色带【一作对又作滞】春烟灯花拂更然残妆添石黛艶舞落金钿掩笑频欹扇迎歌乍动不知巫峡雨何事海西边
　　赴宣州使院夜宴寂上人房留辞前苏州韦使君
　　白云乖始愿沧海有防波恋旧争趋府临危欲负戈春归花殿暗秋【一作寒】傍竹房多耐可机心息其如羽檄何
　　送薛承矩秩满北游
　　匹马向何处北游殊未还寒云带飞雪日暮雁门关一路傍汾水数州看晋山知君喜初服秪爱此身闲
　　饯别王十一南游
　　望君烟水濶挥手泪霑巾飞鸟没何处青山空向人长江一帆逺落日五湖春谁见汀洲上相思愁白苹
　　送严维尉诸暨【严即越州人】
　　爱尔文章逺还家印绶荣退公兼色飬临下带郷情乔木映官舍春山宜县城应怜钓台石闲却为浮名
　　送李七之莋水谒张相公
　　惆怅青春晩慇懃浊酒垆后时长劒涩斜日片帆孤东阁邀才子南昌老腐儒梁园旧相识谁忆卧江湖
　　送崔处士先适越
　　山阴好云物此去又春风越鸟闻花里曹娥想镜中小江潮易满万井水皆通徒羡扁舟客防官事不同
　　奉陪使君西庭送淮西魏判官【得山字】
　　羽檄催归恨春风醉别顔能邀五马送自逐一星还破竹从军乐看花听讼闲遥知用兵处多在八公山
　　狱中见壁画佛
　　不谓衔寃处而能窥大悲独栖丛棘下还见雨花时地狭青莲小城髙白日迟幸亲方便力犹畏毒龙欺
　　送许拾遗还京
　　万里辞三殿金陵到旧居文星出西掖卿月在南徐故里惊朝服髙堂捧诏书暂容乗驷马谁许恋鲈鱼
　　送张七判官还京觐省【大夫之子时初】
　　春兰方可采此去叶初齐函谷莺声里秦山马首西庭闱新栢署门馆旧桃蹊春色【一作日】长安道相随入禁闺【一本缺】
　　送孙莹京监擢第归蜀觐省
　　适贺一枝新旋惊万里分礼闱称独歩太学许能文征马望春草行人看暮云遥知倚门处江树正氛氲送史九赴任宁陵兼呈单父史八时监察五兄初入台
　　趋府弟聨兄看君此去荣春随千里道河带万家城绣服棠花映青袍草色迎梁园脩竹在持赠结交情
　　卧病喜田九见寄【一作过】
　　卧来能几日春事已依然不解谢公意翻令静者便庭阴残旧雪柳色带新年寂寞深村里唯君相访偏
　　重过宣峰寺山房寄灵一上人
　　西陵潮信满岛屿入中流越客依风水相思南渡头寒光生极浦暮雪映沧洲何事扬帆去空惊海上鸥
　　云门寺访灵一上人
</div>
    <div class="pagination">
<a href="御定全唐诗_page185.html">上一页</a><span>...</span><a href="御定全唐诗_page181.html">181</a><a href="御定全唐诗_page182.html">182</a><a href="御定全唐诗_page183.html">183</a><a href="御定全唐诗_page184.html">184</a><a href="御定全唐诗_page185.html">185</a><span class="current-page">186</span><a href="御定全唐诗_page187.html">187</a><a href="御定全唐诗_page188.html">188</a><a href="御定全唐诗_page189.html">189</a><a href="御定全唐诗_page190.html">190</a><a href="御定全唐诗_page191.html">191</a><span>...</span><a href="御定全唐诗_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
