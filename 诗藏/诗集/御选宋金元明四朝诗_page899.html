<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 899 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 899 页/共 1044 页</h1>
    <div class="content">　　叶向髙
　　送林客部南归
　　防年共逐帝京尘此日那堪别恨新画省风流传谏草黄扉事业媿丝纶故园载酒宜清昼客路聼莺属暮春君到里门应北望长安犹有未归人
　　冯元成招饮吴阊新第井游西山
　　胜游今喜到姑苏千里相期兴不孤双屐时从香迳度短筇还倩白云扶空山草没支公寺落日波生范蠡湖此地招欢难别去夜深犹自聼啼乌
　　方应选
　　春闱登明逺楼
　　绮楼百尺倚云开矫首河山爽气来露拂金盘仙掌动月侵银榜夜珠回青藜故傍三台映防笔争看五色裁燕市只今多骏骨春风紫气满髙台
　　嘉树林聼鼓琴
　　十里风烟结紫岑千年嘉树自成林白云不碍拏舟路红叶犹余覆殿隂冐雪偶乗王子兴聼琴还解頴师心清宵寒气淩孤榻最爱松闗闭独深
　　赠醉茶居士
　　山中日日试新泉君合前生老玉川石枕月侵蕉叶梦竹炉风软落花烟防来直是窥三昧醒后翻能赋百篇却笑当年醉乡子一生虚掷杖头钱
　　赋得潮平两岸阔
　　晓风初静浪花轻十里晴川一望平蛟窟夜寒云黯淡蜃楼烟散月分明钓矶半入芦花影渔笛遥连沙鴈声却爱茫茫秋水色羊裘何处不逃名
　　姜应麟
　　秋懐
　　卄年投老此山丘倚杖闲看水独流万树秋声连断峡一天凉雨过层楼因题枫叶开诗巻为访芦花上钓舟日静衡门无剥啄忘机惟得伴沙鸥
　　于若瀛
　　雨宿潼闗
　　明灯虚馆凄清夜细雨萧萧乱客肠秋入闗门悲鼔角年来驿路老星霜家临济水菰芦白垅接南山黍谷黄千里故园愁阻絶梦还京国亦他乡【时寄家京邸】
　　寄隠阁春兴
　　小阁逶迤近水渠萧条不让野人居惟将药裹供多病不为花飞忆敝庐嬾散江边清梦稳交游天上故人疎亦知衰晚甘沦弃世事浮云任巻舒
　　徐学聚
　　夜宿日观峯禅房
　　岱宗面面削芙蓉时有卿云出汉封杖屦中天干象纬风烟下界起蛟龙河流旧绕沧溟逺练影斜悬紫翠重夜半石牀天籁发梦中错认景阳钟
　　来三聘
　　解闷
　　春风吹暖百花新院麴香浮竹叶春今日酒今日醉一年花老一年人浩歌聊借莺为管醉卧何妨草作茵髙兴未阑天欲暮携壶帯月问西邻
　　朱长春
　　登金山
　　云亭中峙最髙头俯出晴江万里流夕日半窓孤嶂回人家两岸暮烟秋禅宫晋代丹青旧诗碣唐人苔藓留无限登临怀古意海门风落使人愁
　　漫题楼壁
　　南髙峯底磵西楼借我停居作卧游山塔浮云当落照寺门古石隠江流雨中满地收秋果日下邻家放晚牛樵唱僧钟行处是烟露丘壑正堪留
　　移家四首【録二首】
　　翠竹新栽映白沙碧湖深处是吾家欲逃城市移居逺颇有山林发兴賖野鸟乍过窥几席邻人相见馈鱼虾蓬蒿不少扬雄宅翻喜门无载酒车
　　桑青杏白野田香浴鹭飞鳬暖渚长画艇春游山霭霭云帆时度水茫茫一尊行乐依花坞双鬓偷生托药囊便与妻儿成避世他时鸡犬即仙乡
　　徐三重
　　途中除夕
　　故国愁心对落晖漏声忽报嵗华归寒梅残梦随江月古道征尘上客衣北极遥连双阙回南山回望片云飞髙堂此日嗟游子清夜犹怜独倚扉
　　春雨
　　春来江畔雨初霏逺树和烟接翠微新草忽惊侵去路暗尘无复到征衣山围故国浮云暮路入寒塘杨桞稀愁对梅花一回首漫依归鴈却西飞
　　汤显祖
　　卧邸寄帅思南
　　卧病髙斋倚葛巾陌头何地着清真昼长门簿添过客夜短窓纱减侍人西郡酒泉那可乞南城冰井复无因惟堪梦里期心赏竹箐花溪过酉辰
　　即事寄孙世行吕玉绳
　　平昌四见碧桐花一睡三餐两放衙也有云山开百里都无城郭凑千家长桥夜月歌携酒僻坞春风唱采茶即事便成彭泽里何须归去説桑麻
　　遣梦
　　休官云卧散仙如花下僧残过客余幽意偶随春梦蝶生涯真作武陵渔来成拥髻荒烟合去觉搴帷暮雨疎风断笑声月上空歌灵汉与踟躇
　　送刘参藩寄门东莞覃见日卢海畴诸子
　　曲江春老赋停云病浅临风一送君暂有公荣宜对酒那堪孙楚即离羣髙餐露菊逢秋尽细语霜钟入夜分更折梅花问耆旧罗浮清隠最相闻
　　送费师之寄兆卿
　　未须裘马去翩翩风物名家自俨然数幅轻罗留结字一杯芳草寄题笺青衫客散河桥桞暮雨春归寒食天定向林间呼小阮荷湖新着钓鱼船
　　黄居中
　　有渚轩宴集用韵荅潘景升轩以顾渚茶得名余与景升不善酒而有茶癖故云
　　独醒慙逋酒债频随君啜茗坐花茵酒楼邀月人怀楚茗渚抽芽鸟报春【顾渚山有鸟唤春来去采茶人呼为报春鸟】话到丁年惊逝水歌翻子夜动梁尘犹怜掷果当年客日日江皋赋洛神
　　薛三才
　　春暮花圃即事
　　退食闲亭自委蛇慿轩忽漫问花期韶光已过九十日阑药才舒三两枝乍和酒香风细细长留春色景迟迟看来最是牵情处嬝娜晴丝百尺垂
　　何乔逺
　　湘南杂兴
　　桂林秋色满清湘天畔登台百粤长南入交州多薏苡东来海国有扶桑云浮衡岳窥三楚风驭罗浮限五羊鸿鴈稻粱无信息不知何地望江乡
　　袁宗道
　　游百尺泉
　　青嶂岧嶤赴郢东寒泉飞处郁嵸巃诸天晴洒千林雨六月凉生万壑风小入傍崖惊浴鹭斜穿曲涧挂飞虹片时徙倚翻成惜只恐移家去此中
　　春日闲居
　　人间何物度朝昬嬾性新来更厌喧除却跏趺惟饮酒才闻呵殿便闗门虚窓月上摹松影尘榻僧来印衲痕独有盆梅嫌寂寞故舒丹蕊照清樽
　　读李洞诗
　　不才敢拟子云索米金门又一年风味渐随双鬓减天真犹仗一尊全破冰滴砚晨笺易扫地安单夜坐禅闲洗磁瓶烹岕茗故人新寄玉山泉
　　雪中共惟长舅氏饮酒
　　盆梅香里倒清巵闲聼羣乌噪冻枝饱后茶勲真易防雪中酒戒最难持炉心香烬灰成字纸尾书慵笔任欹共话当年骑竹事如今双鬓各成丝
　　袁宏道
　　郊外水亭小集三首【録二首】
　　山自萧森涧自寒却怜胜地在长安桐隂恰好当窓覆桞色终宜近水看已倦呼儿犹问酒不情逢客强加冠湘江亦有幽居处多少芙蓉忆钓竿
　　幽篁戛戛坐来清懒慢都无对客情戏水鸥雏分浪出趂巢乌母曳枝行堂前羯鼔人三爵花下弹棋鸟一声红药青轩如梦里防年尘马头生
　　别王百谷
　　河上清霜鴈字斜西风匹马又天涯锦帆泾绕郎官舍冠子桥通处士家好事每供梅月水清斋长试谷前茶东邻不是无姝子眼底何人解浣纱
　　皇甫仲璋邀饮惠山
　　东风吹水浴平沙鸂鷘鸬鷀满钓槎去日翟公犹有客到来潘岳已无花谿鳞唼雨层层浪山碓舂云处处家白石青松如画里临流乞得惠泉茶
　　和萃芳馆主人鲁印山韵
　　爱看幽鸟曝新阳每遇嘉隂即到觞尽日竹烟消酒去有时莺语入帘长春塘雨过波纹乱花坞风回蝶翅茫行到碧桥深桞处一帆凉月满吴航
　　桞浪馆
　　徧将蓝沈浸春顔风桞鬖鬖九尺鬟鹤过防回沉影去僧来时复帯云还闲疏滞叶通邻水拟典荒居作小山欲住维摩容得不湖亭才得两三间
　　托龙君超为觅仙源隠居诗以寄之
　　云石村中且卜庐慿君为买一峯余全栽芝菊为疆界尽写云岚入劵书门对仙童浇药地巷通毛女浣花渠闲中每爱天台去好与刘晨间屋居
　　乆雪忽晴喜而有作
　　残花残木緫精神才见寅年一日春桞态美如新栉发山容亲似逺归人闲追老衲三余辈更踏冰池五六巡江郭早须骑马出旋呼稚子觅头巾
　　别龙君超君御兄弟
　　青鞋不破武陵春归去西风一面尘荷叶山头闻杜宇【余村居名荷叶山】桃花源上别秦人深村稻熟泉当户废苑茶香寺作邻可是无花无地主秪縁无计得分身
　　归来
　　归来兄弟对门居石浦河边小结庐可比维摩方丈地不妨扬子一牀书蔬园有处皆添甲花雨无多亦溜渠野服科头常聚首阮家礼法向来疎
　　袁中道
　　同减顾渚谢在杭秦京避暑天宁寺树下
　　槐隂竹影乱禅牀弹指飚风满院凉乱石生云迷海岸疾雷驱雨过江乡竒峯忽散天如拭晚日重来树有光乗兴共移池上酌藕花泣露散幽香
　　南阳邸中饮同年罗子
　　一声残滴下疎杨和露和烟浣客裳驽马无心游宛洛故人相对是潇湘春来药裹闲花事雨后蔬盘照酒觞屈指罗含居渐近丛兰开处满山香
　　小竹林赠别傅叔睿
　　鹿牀深处且从容吾子风流不易逢张绪通身如嫩桞谢郎五字似芙蓉月来池上花光浄雨过园林竹露浓若使前生非大士如何一见问空宗
　　得胜门净业寺看水同黄慎轩兄弟
　　南人得水便忘忧两日三番水际游花露沾衣浓似雨潭风着面冷如秋拖莎帯荇流何急掷鴈抛鳬浪未休天外画桥桥上桞秪疑身在望湖楼
　　投赠太保蹇令公三首
</div>
    <div class="pagination">
<a href="御选宋金元明四朝诗_page898.html">上一页</a><span>...</span><a href="御选宋金元明四朝诗_page894.html">894</a><a href="御选宋金元明四朝诗_page895.html">895</a><a href="御选宋金元明四朝诗_page896.html">896</a><a href="御选宋金元明四朝诗_page897.html">897</a><a href="御选宋金元明四朝诗_page898.html">898</a><span class="current-page">899</span><a href="御选宋金元明四朝诗_page900.html">900</a><a href="御选宋金元明四朝诗_page901.html">901</a><a href="御选宋金元明四朝诗_page902.html">902</a><a href="御选宋金元明四朝诗_page903.html">903</a><a href="御选宋金元明四朝诗_page904.html">904</a><span>...</span><a href="御选宋金元明四朝诗_page900.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
