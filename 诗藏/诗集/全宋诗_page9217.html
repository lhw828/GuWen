<!DOCTYPE html>
<html>
<head>
    <meta charset="UTF-8">
    <title>全宋诗 - 第 9217 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9217 页/共 11672 页</h1>
    <div class="content">    机心忘未得，棋局与鱼竿。

徐铉　走笔送义兴令赵宣辅
    闻君孤泛荆豨，陇首云随别恨飞。
    杜牧旧居凭买取，他年藜杖愿同归。

徐雪庐　题{左山右昂}山禹庙石柱
    洞庭之阴小山幽，百灵雄卫来高邱。
    我当十月值乱离，攜家远逐湖之洲。
    湖光接天晚浪静，树色照野晴云浮。
    霜黄林头橘柚熟，日冷波底蛟龙愁。
    北方兵马想已到，南国城郭谁能收。
    我今买酒且消忧，醉舞拔剑挥斗牛。
    会须投笔去封侯，斩取盗贼清南州。

徐逊绵　句
    士死惟留姓与名。

徐俨夫　春晚
    门掩春深过客稀，绿阴时复数红飞。
    痚帘半卷荼醾雨，小立黄昏待燕归。

徐俨夫　贺黄见山应荐
    莫道功名负见山，老天须向定中看。
    但教有子能登第，远胜先生自得官。
    秋日几人夸鹗荐，春风容我共鹏抟。
    卜邻自有东君约，一笑樽前万虑宽。

徐俨夫　上郑丞相
    新乐初滥觞，孰闻正始音。
    末流遂滔天，尽入侏离衿。
    一夔亦足矣，焉用喧秋吟。
    愿洗笙笛耳，悉意尊球琳。
    听者或酣卧，岂识君子心。
    凤兮复观兮，来仪当於今。

徐俨夫　直钩和韵
    一曲湖边一钓矶，桃花风定柳绵飞。
    渔人岂识濠梁趣，只解沙头尽醉归。

徐彦孚　和王公觌赏海云山茶合江梅花
    万蕊山茶傍腊开，一番春信入江梅。
    追游共按黄金辔，纵赏还倾白玉杯。
    浓艳迎风香断续，疏枝横月影徘徊。
    隼旟不负登临兴，更约携朋载酒来。

徐一山　湖上
    堤上柳依依，柳风吹絮飞。
    帝京三月尽，客子几时归。
    山近鸟栖早，花残人买稀。
    尽多湖水在，谁与浣尘衣。

徐一山　偶成
    一见青山便是家，苦无人可共烟霞。
    枯肠不受春风腻，莫汲花边水煮茶。

徐谊　石井泉
    布谷催春又一年，使君风斾为翩然。
    清冷彻处真无际，果见灵源发漏泉。

徐谊　石井泉
    川原膴膴小曾峦，千古英雄剑气寒。
    渗漉仁风并义泽，只今光焰在毫端。

徐谊　石井泉
    发挥有待天须靳，隐显人间未得知。
    翰林主人工墨客，它年稚子亦能诗。

徐谊　游沩山
    我行之宜阳，便作大仰游。
    上有参天松，下有漱石流。
    群峰拱梵宇，层层閟清幽。
    老禅雅爱客，要作数日留。
    泉石疗我饥，竹风销我忧。
    征尘积经年，可以少涤不。
    绝胜秋江上，独钓沧浪舟。
    所恨招不来，莫我更唱酬。

徐谊　谪官南康军
    花飞片片上衣襟，拾得飞花寘柳阴。
    莫遣便随流水去，东君应有惜花心。

徐逸　村居
    酸甜半熟山头果，红白争开屋角花。
    紫户不关春睡足，太平多在野人家。

徐逸　蒿
    驼峰彘脔蹯取熊，百金不满箸下供。
    朱门人物多伟岸，一字不识神氏蒙。
    深林蒿荠最强项，不肯失身羔酒胸。

徐逸　梅花
    咸平处士风流远，招得梅花枝上魂。
    疏影暗得如昨日，不知人世几黄昏。

徐逸　偶题
    病身郁屋等惊蛇，埃壒何堪举手遮。
    四海知心是明月，一生结客得梅花。
    风摇酒浪红鳞小，香暖歌云翠葆斜。
    休问画桥西去路，要凭消遣旧生涯。
</div>
    <div class="pagination">
<a href="全宋诗_page9216.html">上一页</a><span>...</span><a href="全宋诗_page9212.html">9212</a><a href="全宋诗_page9213.html">9213</a><a href="全宋诗_page9214.html">9214</a><a href="全宋诗_page9215.html">9215</a><a href="全宋诗_page9216.html">9216</a><span class="current-page">9217</span><a href="全宋诗_page9218.html">9218</a><a href="全宋诗_page9219.html">9219</a><a href="全宋诗_page9220.html">9220</a><a href="全宋诗_page9221.html">9221</a><a href="全宋诗_page9222.html">9222</a><span>...</span><a href="全宋诗_page9218.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
