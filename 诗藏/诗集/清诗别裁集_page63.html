<!DOCTYPE html>
<html>
<head>
    <meta charset="UTF-8">
    <title>清诗别裁集 - 第 63 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清诗别裁集 - 第 63 页/共 104 页</h1>
    <div class="content">○房中诗
娇儿衮师绕案长，文如翻水声琅琅。夜堂篝火摊书读，吹落灯花红簌簌。小者玉颊好眉宇，手持梨栗能尔汝。中男依兄坐短檠，《毛诗》新读一半生。山妻椎髻夜操作，手弄诸雏共笑乐。频年踪迹随天涯，赖汝黾勉能持家。不为楚相君勿哂，与君相偕鹿门隐。（孺仲一家，可云有道，妻子皆得佚乐。司寇非隐人，而家庭之乐与孺仲同也。语语用韵，两韵一转，格调得自嘉州。）
○袁术
公路浦前白日昏，千重骇浪犹奔腾。袁曹昔时争战地，秋原尚作黄云屯。兄弟阋墙事堪叹，术也仇绍翻结瓒，谬算适足羞先公，强云图谶天所赞。里谣谁记当涂高，僭号不闻阎象谏。符命之说诚荒唐，当车有臂疑螳螂。江淮冻饥士卒死，宫中日夜为荒亡。蛾眉皓齿竞害宠，冯家小女悲悬梁。山之败所自致，江亭奔窜如亡羊。堆床十斛仅麦屑，一勺入口无蜜浆。当时割据意何取，离离满目悲禾黍。我来袁浦为吊古，老龙昼眠蛟夜舞，鲸波蚀尽战场土。（众尊为帝，而欲奔匈奴以自绝者，刘虞也。因当涂高谶语，而欲自称为帝者，袁术也。汉末群雄，惟术为至愚至妄，身死后妻孥不保，亦惟术为至惨。篇中综本传始终言之，不漏不支，自然中节。）
○送顾嗣宗返吴门次留别韵
韩孟云龙日夕依，故山猿鹤久相违。人如诸葛真名士，品是江东大布衣。吴地烟岚应入梦，楚天鸥鹭渐忘机。步兵日有莼鲈思，隐语当归且缓归。
○访汪钝翁先生故居
山光塔影尚嶙峋，遗筑丘南野水滨。草没垣衣何限感，乞花场上吊诗人。（乞花场，钝翁先生所居。）
☆张大受
字日容，江南嘉定人。康熙己丑进士，官翰林院检讨。著有《匠门诗文集》。
○先生未第进士时，即已陶成士类。既入馆选，汲引尤众。后有负之者，弗与校，且若不知也。吴中宏奖风流，继推匠门，今没世已久，过其故居者，犹想望馀风焉。骈语韵语皆清新独出，披其集如遇其人。
○鲁肃庙
阔达谋吴策，几微保汉心。才输公瑾捷，道契武侯深。夏口帆初上，龟山庙至今。灵风吹赤壁，城北雨沉沉。（肃始迎先主于长阪，继劝吴主召周瑜还，与武侯共破曹操，后又劝借荆州于刘，则肃匪独忠于吴，兼能保汉也。十字中包括无限史事，三四申言之。）
○送顾禄百外孙
博识虫鱼晰，闲吟花草工。长康三绝擅，东野一身穷。老我离思外，慈亲望眼中，荣名真不朽，云树隔还东。
○慕庐先生还朝
交无洛蜀本和衷，雅量分明司马同。常以文章推后辈，久将政事托群公。委蛇晏退裘应敝，狼藉髡留盏莫空。出处古来云变化，芳馨谁播史书中？（韩公得诗，答以断句云：“扁舟不怯囊装薄，好语穿来一一殊。吟到交无洛蜀句，千秋牙旷赏音孤。”以公中朝孑立，不随党同，诗能得其素心也。三四亦推公足当斯语。）
○题大临故宫词后
旧顿荒凉锁绿茵，宝钗双燕只生尘。眉痕不照长门月，臂点曾销永巷春。百首宫词王司马，一声《河满》孟才人。阿谁尚记华清恨，听谱《霓裳》泪湿巾。（此泛咏故宫也。百首宫词，一声《河满》，黯然神伤，王司马“司”字，可作去声读。）
○睢州谒汤公祠
过宋频登夫子堂，传经应比郑公乡。曾游霁月光风里，早叹浮云白日旁。众母至今歌子产，伏龙畴昔起南阳。音容似昨人千载，赢得吴民泪溢眶。（茂叔襟怀，伏龙出处，国侨遗爱，而不免浮云之蔽日，君子叹息痛恨于方正不容也。事久论定，曲直显然，彼谮人者，亦何益而为此哉？）
○送沈子大赴江西
才子秋风泪点多，远行霜晓唱骊歌。三年皮骨空人役，千载文章奈命何？紫气豫章龙变化，青峰彭蠡雁经过。旧是慷慨《南征赋》，送客都门发已皤。
○答袁虎文
重游梁宋访心知，一揖尊前感赠诗。射虎旧夸从李广，斗鸡今喜逐袁丝。文章白璧元无垢，意气青萍两不疑。归到江南最相忆，小园风雨对床时。
○呈竹先生四十韵
日月悬鸿笔，江湖伴钓翁。斯文如一发，此老不三公。世潮韦贤相，生称江夏童。异书都默识，疑义若披朦。瑚琏珍初待，金刀数正终。兰成终窜谷，王粲早飘蓬。寄兴沧溟外，悲歌燕赵中。挥笺回雪白，拍板落花红。剑拔看天小，觞浮觉海空。但随游野豕，未卜渐逵鸿。当代旁求说，盈朝并荐雄。对扬钦学邃，拔擢荷恩隆。太白官供奉，龙门史折衷。抡才弘铁网，校艺试青铜。书卷装归橐，神仙近法宫。骑将天厩骏，捧出御书虹。自此期调鼎，无端怨失弓。归来操翰墨，吟笑脱樊笼。区舫波还泛，书亭日久烘。圣经罗象纬，物理析鱼虫。注地郦元似，论诗萧统同。采飞神每助，斤运帝无功。凤小能翔汉，兰摧莫叫穹。暮年馀痛哭，笃志益明聪。鹿引晨穿屐，龙听夕倚篷。门生舆请舁，朝士刺求通。斯画珊瑚缺，邕文金帛充。共知占蔚豹，仍望载非熊。小子劳钻仰，先生发覆蒙。逢人怜抱璞，知己抚炊桐。再谒鸳湖曲，高淡桂树丛。森森开武库，蔼蔼挹春风。世路谁轻薄，耆儒只困穷。养心欣事简，糊口幸年丰。里芝徒采，春卿爵可崇。人情留朴拙，天气值和融。三岁依门下，千秋叹道东。经营惭小技，雕斫冀良工。广乐陈鼗鼓，凡民警聩聋。升堂私有愿，陶冶及纤洪。（先叙门第，次叙学术，次叙荣遇，次叙被谗放归，次叙膝前夭折，次叙成就后学，而以己之就正有道终焉。队仗工整，琢句清新，视杜陵较薄，元、白较厚，长律中推高格矣。）
○题徐大临湖乡小景
鸟背岚光过夕汀，碎萍鱼唼水花腥。青山一角湖三面，记是塘西乙未亭。（七言绝句，唐人以神韵胜，宋人以清新胜，此宋体中最高者。）
○山居
爱看支硎一角山，何妨身卧薜萝间。峰头片片秋云白，不碍虚亭鹤往还。
○清流道中梅花
驻马清流香气吹，东风渐近落花时。可怜踯躅关山路，才见江南第一枝。
☆惠士奇
字仲孺，江南吴县人。康熙己丑进士，官至翰林院侍读学士。著有《半农人诗》。
○半农少即笃志经史，而于经学尤深，著有《易说》、《春秋说》、《礼说》、《大学说》等书，皆晚年论定者。视学广南，以通经术为先务，空疏旧习，为之一变。操行之洁，比于白圭、《振鹭》，广南前此未尝有也。身后祀于韩山，配食昌黎韩子，至今尸祝之。诗近唐人，以自然为宗，视研溪先生家学，各有所得。
○除夕写怀
持门赖健妇，颇忆盆孟光。今夕复何夕，洗手调羹汤。辛盘与椒酒，一一亲排当。夜半理梳裹，灯前事晨妆。君姑尚未起，鸡鸣候高堂。[A15W][A15W]偕先后，杂鸣珩璜。我亦梦到家，身侍阿母旁。乌啼忽警觉，仍在天一方。梦回思往事，石阙空衔悲。缅惟遭丧日，事远尚可追。先君昔迁谪，家细不得随。二载密云尹，溘然遂长违。时余行未至，伯兄适南归。饭含未及视，安用有子为？一棺尚寄旅，僻在城南陲。遥忆今夜奠，纸钱风吹灰。吾闻古丧礼，未葬不释。念此痛欲绝，有如刺心锥。哀歌不成曲，我唱和者谁。（二章发乎至性，不以辞句为工。）
○坐月酬郑（钅式）见怀之作
明月上西轩，流光照积雪。开轩一长望，皎皎千里洁。佳人怨遥夜，起坐弹金屑。为我操《孤鸾》，怅然感离别。相思报瑶华，无使音尘绝。
○牧童词
溪水碧，溪上牧童青箬笠。乌犍斜系柳阴中，藉草卧吹三孔笛。横鞭还过饮牛亭，亭边扑扑飞牛虻。雀儿鼓翅虾蟆跳，陂塘水满齐牛腰。归来仍放青山郭，远树仟仟烟漠漠。日暮闻歌不见人，隔林月下敲牛角。（连下三章，皆张、王体中最雅洁者。）
○簇蚕词
麦风细，蚕眠地。桑叶残，蚕上山。蚕房渐觉侵微暑，乍暄还暖愁煞汝。朝热熏笼夜点灯，窃脂驱雀猫捕鼠。一日茸茸粉絮结，两日堆堆白于雪。三日团团论斗盛，小妇量来大妇称。缲出新丝付机杼，织成十样花纹绫。君不见茧税年年充国课，浴蚕娘子常衣布。
樵客行
春山暮，山花吹满樵人路。平原浅草连天远，樵风初起樵云卷。数声樵唱出林间，夜夜归来担头满。晓上阴崖逢月黑，前溪虎去犹留迹。昨宵山水漂人家，失却涧边磨斧石。伐木当伐檀，刈薪当刈兰。刈兰为佩檀为辐，免使年年老空谷。
○田家行
二月青虫初化蝶，三月红蚕欲断叶。桑榆门巷绿阴成，四月家家缫白雪。屋边豆苗垂宛宛，雁齿丛长雀梅短。道中历乱虾蟆衣。昨夜风来牛迹满。竹鸡啼罢楚鸠语，十日田家九日雨。平旦开门看天色，声声老扈催收麦。日出腰镰向陇头，桑间惊起黄离留。
○送蒋树存之官馀庆
忆昔识君年弱冠，风流文酒长耽玩。无事频过交翠堂，觥筹往往行无算。二月山塘柳色青，玉箫金管醉中听。可怜明月初三夜，最忆春风第一亭。沉沉玉漏鸣街鼓，寂寂春阴月停午。灯前一曲《柘枝》新，小玉ェェ踏筵舞。云散花残事已空，秦淮水榭又相逢。三条共剪深更烛，五夜同听锁院钟。数载飘零不相见，去年忽睹云卿面。待诏吾留金马门，修书君上南熏殿。只今天子急循良，莫恨天涯道路长。乌撒白苗生似鹿，畲丁溪子狠如羊。边氓正欲烦君抚，况有君家《理县谱》。九溪斜绕葛蛮司，十洞遥连金竹府。不知握手在何年，离别今朝倍黯然。待尔归来寻旧约，月明重泛虎丘船。（写离合聚散情事，可入管弦。
○《理县谱》，系傅琰父子作令事，事见《南史》，此应借用。）
○送陈秋田先生之官长宁
善卷洞里咀丹客，玉液朝朝炼精魄。偶然作吏山水邦，衣裳犹带云霞色。昔年曾到瘴江滨，布袜青鞋万里身。邑里时逢乌户，居民半是马留人。今年仍往西南徼，路远健鹰飞不到。剑阁回看北向云，石门遥指南征道。知君才似寇巴东，莫叹生涯类转蓬。登栈人行红树杪，隔溪猿啸白云中。平林芳草萋萋绿，从此连绵到西蜀。月上峨嵋一片秋，烟销巴水三回曲。泸川渺渺夕阳低，更在泸川西复西。遥想讼庭春寂寂，海棠花发杜鹃啼。
○张文献公庙
海燕辞巢日，何曾峦旧痕。南州一麾去，北阙几人存。蕃将频蒙宠，胡雏竟负恩。凄凉《谪仙怨》，空向曲中论。（自注：《剧谈录》：“玄宗幸蜀次骆谷，下马望长安，呜咽流涕，谓高力士曰：吾用九龄之言，不至此。因上马索长笛吹之。有司旋录成谱，名《谪仙怨》。”
○即少陵所云“受谏无今日，临危忆古人”也。公归南州而李林甫、牛仙客用事矣。北阙尚得有人乎？“几人存”婉言之也。）
○广州十二月书怀
风物娱游子，孤怀强自宽。鹧鸪知岁暮，鹦鹉诉冬寒。山上飞鸣好，樊中饮啄安。可怜珠树鸟，无地避金丸。（自注：《酉阳杂俎》：鹧鸪正月一飞，至十二月十二起。《新唐书》：林邑献鹦鹉，数诉寒，诏还之。
○写飞鸟即自抒怀抱。）
○姑胥台怀古
五道通诸郡，三江绕故都。白猿终霸越，黑犬竟亡吴。人去空芳草，春来长绿芜。萧萧杨柳岸，愁杀夜啼乌。（黑犬及下章公孙圣事，俱见《越绝书》。）
好上三台望，还从九曲行。可怜文种水，犹抱伍胥城。风雨松际暗，烟波笠泽清。公孙今在否，寂寞久无声。（自注：公孙圣曰：“我死，当使后世有声响。”及吴亡，三呼三应。）
○题座主安溪相国纪伯父葆甫先生破贼诗后
孤城鼓角四山闻，刁斗声中五夜分。独领数人探虎穴，何如一鹘入鸦群。青袍不改儒生服，白马偏成上将勋。万丈峰头馀故垒，千秋犹说李摩云。李罕之攻破摩云山，树栅其上，时人呼为李摩云。（李罕之攻破摩云山，树栅其上，时人呼为李摩云，见《五代史》。）
○送徐亮直编修奉使琉球
海神擎日映波红，此去扶桑直向东。鲸眼常明无月夜，鲎身能使不帆风。天书捧到恩应渥，唐帕传来语尽通。（自注：唐帕，译者之名。）想见中山迎使节，
踏歌齐拥紫髯翁。（“烟开鳌背千里黑，日射鲸波万顷金”，三四语足与相敌。）
☆张照
字得天，江南华亭人。康熙己丑进士，官至刑部尚书，谥文敏。
○文敏性地高明，通释氏教，所作左磕右触，皆禅语也。予未谙禅理，仍取主性情、叶风雅者。
○观海
境界真无两，聊为物外观。乾坤浮一气，今古浸双丸。野鸟飞难过，真仙望亦寒。人间白少傅，高咏《海漫漫》。（乾坤十字，本魏武、东坡句意熔而成诗，可以压倒一切。）
○蓬莱
蓬莱山下水横波，流入银湾隔翠蛾。天上星辰欢会少，壶中日月别离多。鸾惊香梦红兰笑，花带愁痕青鸟歌。昨日子登传敕去，一时齐羡下天河。（此即悼亡之作，以李义山体行之，不使人一览而得。）
○悼亡
边关暑夕冷于秋，孤鹊惊飞别树头。此夜万家明月里，几家思妇独登楼。
☆秦道然
字洛生，江南无锡人。康熙己丑进士，官翰林院编修。著有《泉南山人存稿》。
○前明高忠宪、归季思二公诗理足于中，不假修饰，得陶公一脉。泉南先生亦然，无理语，有理趣，别乎白沙、定山流派。彼求工词句与说理入腐者，均不知其品之高也。能读陶诗者，欣然遇之。
○山居诗
山斋寂寂，玄鸟初来。春风融融，林花乍开。共二三子，抚景衔杯。从容咏歌，吾师点哉！（自写天机，人力不与。）
○静坐吟
我爱山中坐，白云来无时，垂天自霭霭，归山亦徐徐。青松千岁姿，天矫干霄枝。舍此下栖鸟，营营竟安之？超然无怀世，日夕心刘怡。我爱水边坐，照我遗世情。周流虽不居，莹澈全其真。蒲芦依渚碧，杜若方春荣。波间双白鸥，游泳不复惊。高天云影净，相对同涵清。
○夏日闲居
何以娱水日，对景常忘言。栖迟讵非计，造物与我闲。碧草长庭除，珍禽息树间。微风生秋意，雨气在远山。良友欣然来，小酌俱陶然。柴门月色里，相送溪桥边。
○春日月坡初成
湖干月无际，月坡先得之。山人倚杖间，坡上月到时。逝者不可留，明月常如兹。田夫荷锄归，渔舟亦来斯。笑言堤柳畔，谁云不相知？仰观天宇空，不碍浮云驰。（千川同一月，耽寂亦成私。抚景时有得，古人吾所思。千川同一月，化机之大公也。若寂守一川，渭惟此川有月，则私矣。此吾儒与释之别。）
○湖上闲居友人适至
昔人感离群，吾亦念吾友。片帆湖上来，扁舟系堤柳。呼童扫三径，欣欣竞奔走。清言味道腴，庶慰别来久。相期在千载，聚散亦何有。结契不同方，合并亦非偶。载歌《伐木》章，真气满户牖。
○韬光静坐
一涉山水趣，所得常有馀。况兹禅境寂，更值三春初。岚光照几榻，花气盈庭除。忽聆清馨音，顿觉尘迹疏，先圣言渊渊，瞿昙说如如。门庭别疑似，当别静与虚。欲识道味腴，莫厌山中居。（从释教引入吾儒，儒教主静，释教主虚，静能生动，虚不能生实也。静与虚判然，即公与私判然。）
○咏史
六籍委秦焰，圣学弃榛丛。董子乃崛兴，遗经究始终。不沿纵横流，不将枝叶穷。精心契先圣，高文发群蒙。譬如剥复间，微阳生穷冬。譬如百世系，一线传其宗。孟氏醇平醇，继之则有公。何为昌黎书，乃称轲与雄。（昌黎亦指扬氏之疵而辄称之者，溺于辞章之学也，此能明道脉之正。）
○偶作
文章从何生，其道本自然。中天列象纬，川岳蒸云烟。风来水生波，春至花自鲜。人心何所有，出之则绵绵。悟此无文意，至文乃生焉。嗤嗤夸毗子，绮丽徒争妍。
○老境
天运日推迁，人生有大分。隆冬百虫蛰，分耳非为困。老年精力衰，聪明安所骋。冥心了无怍，无怍乃无闷。
☆李绂
字巨来，江西临川人。康熙己丑进士，官至户部尚书。著有《穆堂初集》。
○穆堂来吴，问字于匠门，而学问各有所得，匠门主温雅，穆堂主阔大也。诗品不加修饰，亦复自见风标。
</div>
    <div class="pagination">
<a href="清诗别裁集_page62.html">上一页</a><span>...</span><a href="清诗别裁集_page58.html">58</a><a href="清诗别裁集_page59.html">59</a><a href="清诗别裁集_page60.html">60</a><a href="清诗别裁集_page61.html">61</a><a href="清诗别裁集_page62.html">62</a><span class="current-page">63</span><a href="清诗别裁集_page64.html">64</a><a href="清诗别裁集_page65.html">65</a><a href="清诗别裁集_page66.html">66</a><a href="清诗别裁集_page67.html">67</a><a href="清诗别裁集_page68.html">68</a><span>...</span><a href="清诗别裁集_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
