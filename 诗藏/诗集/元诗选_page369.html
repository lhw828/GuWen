<!DOCTYPE html>
<html>
<head>
    <meta charset="UTF-8">
    <title>元诗选 - 第 369 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 369 页/共 817 页</h1>
    <div class="content">　　桃花昨夜愁尽发，燕子今春疑不来。雪衣鹦鹉亦可怪，错唤主人非一回。 

　　○题李唐江山烟雨图 

　　烟雨楼台晻霭间，画图浑是浙江山。中原板荡谁回首？只有春随北雁还。 

　　○马头曲 【马头者，大都名姬也。始为黄禅太子宠，黄禅伏诛，没入，以赐太平王，王薨，子唐其势留之。唐其势被杀，复没，赐孛哥。孛哥，国语力士也。】 

　　和戎汉明妃，亡吴越西子。鬼妾赐元臣，孰受卢弓矢。 
　　前时楚襄梦，今夕伶玄妾。琼断蓝桥浆，红流御沟叶。 

　　○萱图为李恒题于茂清轩中 

　　暄风宜男花，凉日忘忧草。一种两含情。亲容梦中老。 

　　○游鲤山 【旧名由里山。】 

　　乡山三十三，游鲤奠郊南。嶻然独高大，秀掩东诸岚。土刚蓄炎精，崖仄削剑镡。我尝挹飞翠，远在沧江潭。波涛与伏兴，云雾相吐含。恍然穆王驾，八骏左右骖。又如琴高仙，脚踏朝蔚蓝。久思更徽号，新喜遂幽探。太白赋九华，后来成美谈。狂歌继其武，林间免愧惭。春风绿瑶草，秋霜红石楠。行将修月斤，为凿避世龛。蛟龙正格斗，鲲化谁其堪。 

　　○次鰕妾岸 【常熟州。】 

　　朝辞凤巢村，晚次鰕妾岸。起望大角间，太白光有烂。方罹杜陵苦，未已崔旰乱。鬓毛掠蝙蝠，竹里鸣鹖鴠。同曹迫忧悸，相视名错唤。前途非乐土，殊昧贤达算。谁家缭崇垣，辘轳卧井干。余歌久凄惋，酣宴同清晏。宁知楚幕乌，不寤吴宫燕。萧晨理舟楫，回首重悲叹。 

　　○读贞燕记有怀鲁道原提学 

　　天涯老孤臣，想象赋贞燕。空梁泥屡落，故渚冰自泮。影托明镜鸾，梦接长门雁。飞云轩不归，自语清商怨。 

　　元贞二年，双燕巢于燕人柳汤佐之家。一夕，家人以灯照蝎，其雄惊坠，猫食之。雌彷徨悲鸣不已，朝夕守巢哺诸雏，成翼而去。明年，雌独来，复巢其处，入视巢，生二卵，疑其更偶。徐伺之，则抱独之壳尔！自是春去秋来，凡六稔。观者哗然，目为贞燕云。长沙冯子振记。 

　　○义邓 

　　吾乡有邓添，千里负主骨。晨夜窜草间，宛转时虏窟。胼胝苦何辞，性命间一发。日车昏荡祲，虹晕或抱月。魂气相冲搪，鸟兽亦獝狘。经过百战地，青春暗消歇。深幸主有灵，全生及城阙。主母悲喜集，流泪心激越。主妾事他人，空庭自花发。主昔为龙蛇，公论不可没。但感衣食恩，疏戚均赏罚。在家为义奴，在军为义卒。庶几衔土乌，尚愧击蛇鹘。凄凄荐霜露，晳晳上参伐。不见秦舞阳，悲风动天钺。 

　　○排难行 【赠王子中。】 

　　相如全赵璧，子敬存家毡。臣子奉君父，由来义当然。我为排难行，期播今后贤。至正十六年，楚氛蔽吴天。南台塔御史，尽室方颠连。风波萍浮寄，墟落匏孤悬。内无蚍蜉援，外绝鸿雁传。缩地漫劳想，拔宅欲假仙。形势转仓皇，一日犹三年。君闻急友义，侧身入烽烟。得子猛虎穴，摘珠骊龙渊。菱花奁影合，桂树月魄圆。青青骢马驹，环珥映后先。相看喜至骨，欲语翻泪涟。报之锦绣段，长谢赋归田。遂令鸡鸣客，远愧齐鲁连。我时载茶具，荡漾五湖船。萧萧春阴暮，载歌《伐木》篇。 

　　○赠穷独叟 

　　穷阴结长寒，木介河生澌。旷野独兽号，异乡孤臣悲。薜衣带胡绳，三年限朝仪。岂徒无炊火，顾有麻斩齐。身幸免污辱，言之泪交颐。脱急藉朱家，吊古怀要离。遡风酒三酹，老气吞畎夷。誓刳枭獍肉，用塞乌鸟饥。汉酬张良志，吴乞伍员师。行歌《独漉篇》，以继《从军诗》。 

　　○登昆山寺谒刘龙洲墓 

　　阴崖鳖裙披，萧寺压其左。前无容马地，而公灵永妥。绰有高世风，荷臿誓埋我。恳恳中兴论，泛泛岳阳舸。竹西旌佩间，为士非琐琐。我来行吟久，顾影叹复坐。下上百年余，同遇时坎坷。疏岚冒川暝，归鸢跕跕堕。惄焉上孤舟，星流乱渔火。 

　　○游卜将军墓祠 【将军名珍，字文超，唐西河人。有功业在昆山，民至今祠焉。】 

　　时危短吾裾，薄游东昆野。有唐将军茔，肃肃风露下。木叶金甲动，土花碧血洒。居然神兵栖，夜思石驎马。二蛇顾首尾，势若无御者。当时阵或然，威福巫得假。灵乌拂人首，疏火散村社。湠湠娄江波，壮怀托申写。 

　　○题留侯小像 

　　汉高三尺剑，子房三寸舌。刚柔两相济，秦降楚随灭。君不见乾坤狡兔飞鸟秋，脱使子房无世仇，箕栖颍饮老 【一作死。】 则休。 

　　○史骡儿 【骡，燕人。善琵琶。至治间，蒙上爱幸。上使酒纵威福，无敢谏者。一日，御紫坛殿饮，命骡弦而歌之。骡以《殿前欢》曲应制，有酒神仙之句。怒叱左右杀之。后问骡不在，悔曰，骡以酒讽我也。前和州同知李澄言于逢，欲传其事，逢为赋一辞。澄字仲深，开州人。翰林承旨，惟中先生从子也。】 

　　虎帖耳，豹俯首，青天白日雷电走。尚食黄羊光禄酒，史骡曲曲春风手。萧王马蹴滹沱冰，亚父玉碎鸿门斗，凤凰铩翮蚌珠剖。赵女舍瑟，秦娥罢缶。饮中八仙方下来，御沟溅赤花飞柳。君不见龙生逆鳞海岳寒，呜呼史骡乃敢干。和州孤臣说旧语，梨园弟子更新谱。 

　　○三月十二属予初度时客舍承朱佥枢携僚佐见过 

　　我生三月之仲丁，长庚辅日当奎星。命居旄头身驿马，薄有抱负多飘零。鹔鹴尝贳金陵酒，蛟龙幸护钱塘■〈车卯〉。 【乙酉十二月，予护母衬泊钱塘。邻舟多为风潮作覆。】 鲁连海上隐行歌，吴王台前辞下走。清斋庚果廿七种，短疏刘蕡四三首。才名从知造物恶，心脏空梦神人剖。 【乙亥科举罢。或劝予学律，因感异梦，见心脏皆五色，遂止。】 兹辰客舍风雨俱，汤饼尚少囊中蚨。正冠试诵蓼莪什，冲泥适来樱笋厨。帐士弹筝玉连琐，庐儿执爨貂襜褕。落花簌簌香扫途，阖座气作思驰驱。箕不以簸斗不■〈奭斗〉，仰面大笑真吾徒。 

　　○题蔡琰还汉图 

　　铜台春深边草绿，琰因名父千金赎。残生既免毡裘鬼，哀衷莫尽芦笳曲。旧时汉妆慵复理，感义怀惭归董祀。入朝好语乱世雄，贱妾不为天地容，尔其忠事山阳公。 

　　○合淝束遂庵学正为画君山酹月图长歌奉谢 

　　忆携蓉城霞， 【吾乡酒名。】 醉赏君山雪。兴酣俯崖面，三酹大江月。灵奇秘怪不可说，回首十年尘土热。束卿想象作此图，如见当时眼为豁。是山杰立气皓鲜，四八宾从咸华颠。 【吾乡有三十三山，君山为之主。】 银涛丝萦料角海， 【料角，地名，远在通州。】 玉台镜露峨眉烟。 【峨眉嘴即在君山下。】 槎枒乱树拔虎窟，撇捩小艇吞龙渊。樵子罢斧僧罢磬，木瓢一个沧茫前。君不见江山元与天地辟，有月无人景虚掷。昆岷东来几万里，衣冠云散三千客。三千客后世屡易，晓事仅有罗春伯。 【事见郡志。】 龟趺椔翳鬼照火，鳌背苍凉兽交迹。君不见采石紫绮裘，赤壁洞箫歌。乐者信旷达，龌龊将如何？岁云暮矣双鬓皤，梦恍茅屋牵青萝。广寒白兔下相杵，贝阙鲛女趋鸣梭。卿闻大叫当就隐，指日莫问鲁阳戈。 

　　○浦东女 

　　浦东巨室多豪奢，浦东编户长咨嗟。丁男殉俗各出赘，红女不暇亲桑麻。鹁鸠呼雨楝花紫，大麦饮香胜小米。一方青布齐裹头，赤脚踏车争卷水。水低岸高力易歇，反水上田愁漏缺。谷种看如瓜子金，野鸦不衔田鼠窃。黄草衣薄风披披，日色照面苍烟姿。南邻北伴更贫苦，糠籺糜粉随朝虀。阿■〈弥上女下〉送茶相向语，巨室新为州府主。妻拜夫人婢亦荣，绣幰朱轮照乡土。羊牛下来鸡欲栖，汪汪泪眼数行啼。女自身长苦非一，归路白杨斑竹西。 

　　○胥门柳 

　　今年胥门十一月，杨柳青青寒不脱。雕戈白马黄须郎，朝朝忍见行人别。行人吴头或楚尾，心趁飞花度黑水。避暑銮舆狩未回，都人南望思投棰。都人泣向都官道，塞北江南柳还好。风纚露沐恩既殊，报荅春光愿终老。君不闻虎狼之秦六国雄，可怜千丈泰山松，至今称是大夫封。 

　　○刘夫人 

　　刘夫人，至正太尉吴王嫔。笄珈车服置弗御，澹烟常锁双眉春。中州援疆敌在目，叔贵日骄强日蹙。背城借一王本心，狐埋狐搰将军欲。夫人勇决烈女义，百口楼居亲举燧。片时阴惨万古生，月明风清佩音至。君不见男儿成败古有之，孰以楚霸轻虞姬。苏民安得夫人祠，乌栖白凫庶少衰。 

　　○读闽僧谦牧隐所题雁宕大龙湫西瀑布常云展旗天柱卓笔双高峰诗予为之色动槩括一首 

　　雁宕龙湫气混蒙，展旗卓笔势争雄。翠翀霄汉双鸾影，玉立东南一柱功。兴入常云飞夏雪，醉看高瀑挂晴虹。总惭尊者空诸有，万木围岩夜自风。 

　　○冥鸿亭偶题二首时岁戊戌 

　　春阴过却几番风，野店山樱雾雨中。新水绿塘鹅并浴，嫩寒茅阁燕微通。大儿稍熟春秋例，幼女欢趋组绣功。四十今年浑意足，酒炊香满巷西东。 
　　一家无事乐清宁，寄目冥鸿野外亭。江水未分南北限，月明常后毕箕星。子生猫栎垂垂赤，蔓长鸦藤故故青。天意物情应有在，且须料理相牛经。 

　　○闻何上海子敬毁淫祠开乡校因寄四韵 

　　鱼米骈登橘柚垂，备闻佳政起深思。女巫罢进《神弦曲》，乡校新陈《鲁颂》诗。风叶昼埋公馆静，霜钟寒度海云迟。高天鸿鹄东回首，亦欲朝阳借一枝。 

　　○无锡寓隐谢王左丞彦熙携酒馔远过 

　　玉帐旗旌拂紫冥，楼船神物护青萍。风云密拥将军树，江海孤悬处士星。深愧草茅优简拔，未忘蒲柳易飘零。竹西歌吹高阳酒，喜为寻春过野亭。 

　　○十二月廿二日为重阳王真人诞辰是日立春在淞江长春道院瞻拜真人及七真像敬题薛一山丹房 

</div>
    <div class="pagination">
<a href="元诗选_page368.html">上一页</a><span>...</span><a href="元诗选_page364.html">364</a><a href="元诗选_page365.html">365</a><a href="元诗选_page366.html">366</a><a href="元诗选_page367.html">367</a><a href="元诗选_page368.html">368</a><span class="current-page">369</span><a href="元诗选_page370.html">370</a><a href="元诗选_page371.html">371</a><a href="元诗选_page372.html">372</a><a href="元诗选_page373.html">373</a><a href="元诗选_page374.html">374</a><span>...</span><a href="元诗选_page370.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
