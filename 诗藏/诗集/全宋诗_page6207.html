<!DOCTYPE html>
<html>
<head>
    <meta charset="UTF-8">
    <title>全宋诗 - 第 6207 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6207 页/共 11672 页</h1>
    <div class="content">    华梵重翻。

释绍昙　偈颂一百零二首
    桑畴雨过罗纨腻，麦陇风来饼饵香。
    揭示西来端的意，好商量处错商量。

释绍昙　偈颂一百零二首
    西风簇浪花，太湖连底冻。
    冷照玉奁清，一片无瑕缝。
    面目分明，眼睛定动。
    不墯虚凝裂万差，漆桶漆桶。

释绍昙　偈颂一百零二首
    寒北安南几战争，老来卜筑傍烟村。
    却将旧斩楼兰剑，换得黄牛教子孙。

释绍昙　偈颂一百零二首
    梅开的皪花，径糁模糊雪。
    装点早春容，庆贺新年节。
    少室家风，全机漏泄。
    堪笑神光不识瞥，白反一枝臂折。
    有屈难伸说，无端拄杖重饶舌。

释绍昙　偈颂一百零二首
    生诸冯，御飞龙。
    升平寰宇，舜日尧风。
    林下野人思报德，只凭拄杖为流通。
    云卧难逃至化中。

释绍昙　偈颂一百零二首
    幕挂春烟，簟铺秋水。
    高枕横眠，鼻雷聒耳。
    烁石流金总不知，何须殿阁薰风至。
    又谁管九十日种粟烧畲，说什麽十三番悟明自己。
    灼然是个无惭愧，阎罗王倒退三千里。

释绍昙　偈颂一百零二首
    旱地奔雷，青天撒雨。
    六户不扃，龙无龙句。
    田地稳密底死汗迸流，妙用纵横底寒毛卓竖。
    万别千差透密机，撼动憨眠拄杖子。
    拄杖子喏，老老大大，
    百念灰寒，因甚被人唆使。
    只向道，四皓出商山，
    汉业归明主。

释绍昙　偈颂一百零二首
    杨岐栗棘蓬，临际清凉树。
    钁头无柄，正好栽培，
    版齿生毛，不妨吞吐。
    一抽三，二添四，
    跛脚云门，乾坤独步。
    瞎人天眼分缁素。

释绍昙　偈颂一百零二首
    一雨润焦枯，大地承恩泽。
    黄铺亩亩云，青锁郊原色。
    刈禾镰子痴如风，收放全归掌握中。

释绍昙　偈颂一百零二首
    人间万斛金连，竞赏元宵佳节。
    法华彻骨贫穷，斗胜不如斗劣。
    室内一盏灯，灿灿心共绿。
    不夜光明照古今，见得分明，
    眼里重添屑。

释绍昙　偈颂一百零二首
    脚跨马师门，便有弥天过。
    喝得耳朵聋，扭得鼻头破。
    纵大雄毛虎略露爪牙，脱百丈野狐不昧因果。
    说条念贯，监本无端，
    不独瞒人亦自瞒。

释绍昙　偈颂一百零二首
    一径直，二周遮。
    眉毛眼睫，地角天涯。
    云门胡饼赵州茶，惠崇芦雁赵昌花。
    会则星河秋一雁，一会砧杵夜千家。

释绍昙　偈颂一百零二首
    冻折枯梅，三两枝亚。
    香度野桥，影横茆舍。
    道人鼻观相忘，有眼如盲，
    不被这些留碍。可怜鬼窟藏身，
    唤起来，雪团打，
    雪团打。

释绍昙　偈颂一百零二首
    虬龙一滴涎，凤凰五色髓。
    扑扑喷清香，穿却衲僧鼻。
    通身是，遍身是，
    吾无隐乎尔。

释绍昙　偈颂一百零二首
    拽杖出烟霞，红尘去路赊。
    淡金垂柳线，寒玉点梅花。
    触目分群象，当机裂万差。
    岂不见太原孚上座，楼头吹画角，
    丧尽泼生涯。活与深深掘窖埋。

</div>
    <div class="pagination">
<a href="全宋诗_page6206.html">上一页</a><span>...</span><a href="全宋诗_page6202.html">6202</a><a href="全宋诗_page6203.html">6203</a><a href="全宋诗_page6204.html">6204</a><a href="全宋诗_page6205.html">6205</a><a href="全宋诗_page6206.html">6206</a><span class="current-page">6207</span><a href="全宋诗_page6208.html">6208</a><a href="全宋诗_page6209.html">6209</a><a href="全宋诗_page6210.html">6210</a><a href="全宋诗_page6211.html">6211</a><a href="全宋诗_page6212.html">6212</a><span>...</span><a href="全宋诗_page6208.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
