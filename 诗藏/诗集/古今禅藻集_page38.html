<!DOCTYPE html>
<html>
<head>
    <meta charset="UTF-8">
    <title>古今禅藻集 - 第 38 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今禅藻集 - 第 38 页/共 59 页</h1>
    <div class="content">　　野外山横塞天涯水绕羌登高一俯仰即事几炎凉日晩雕声急氷寒马足伤我懐增感慨谁与细平章
　　漠北懐古
　　每厌氷霜苦长寻水草居控随地猎刳木近河渔马酒茶相似驼裘锦不如健儿双眼碧惯读左行书
　　万里
　　万里故乡隔扁舟何日还黄云蓟北路白雪辽西山马倦客投店鸡鸣人出关吾思石桥隠絶顶尚容攀宿径山天瑞院次虞侍讲韵　　　来复
　　佛屋凌霄见僧钟隔水闻石苔留虎迹山气动龙文鉢自诸天送灯从白日分东游共清赏猿鹤每为羣【复师五言律亡之兹不及备选觉未完璧俟后同志者搜而续之庶不失师诗瓢中故物耳】
　　古塞下曲　　　　　　　　　　宗泐【十三首】
　　候吏过轮台传言敌可摧嫖姚斾出骁骑治兵来瀚海惊波涌隂山积雪开前军正酣战日暮气雄哉
　　栎山西斋雨中作
　　疎雨过髙峯幽斋对碧松出山云似马落涧水如龙句向静中得身于僻处慵小童林下至报有虎行踪
　　故泾县徐典史挽歌
　　白髪神仙吏黄尘八十龄竟同华表鹤俄失老人星瓮尽牀头酒埃生案上经今朝来哭处墓草未全青
　　双清士诗【有引】
　　庐陵张君书绅欧阳君子刚宦逰四方同为淛省掾以清自励大参蔡公嘉其操为署所寓邸曰双清馆而书绅先以满告去子刚诚有不忍舍者予为双清士诗以赠之
　　有美双清客齐名淛省郎两鳬相上下聨璧有辉光粉署朝同砚邮亭夜对牀凉风鳯池上羽翮惜分翔
　　登相国寺楼
　　冬日大梁城郊原四望平云开太行碧霜落蔡河清欲问征西路兼懐吊古情夷门名尚在无处覔侯嬴
　　发秋风
　　晓发扶风县云低欲雪时长河王莽寺独树马超祠营窟炊烟早牛车度坂迟非熊无复梦渭水自逶迤
　　雪岭
　　边城分壤处雪岭白嵳峩万古消不尽三秋积又多寒光欺夏日素防烁天河自笑经过客相看鬓勿皤
　　屋舟
　　呉人舟似屋今子屋为舟四面水都绕百年身若浮下临知有地中坐恐随流梦里天无际微茫发棹讴
　　次韵送徐伯廉归南陵
　　把酒城南道离懐去住同鸟啼红树里人出翠微中山雨添秋色溪云度晩风倚楼相忆处明月各西东
　　大寜寺喜雨
　　何处新闻雨深山古寺中晓声兼蟋蟀秋意在梧桐已觉人情喜深知歳事丰山翁病全减相对笑顔同
　　次韵东轩见访
　　老结淮山屋重围橡树林鹿行岩径窄虎饮涧泉深风雨人间事氷霜世外心夜来明月上拥毳一长吟
　　山水图
　　絶境天成妙良工意匠能山腰上方寺树杪独行僧涧满泉流迸云虚谷气蒸衡庐端可挹好上最高层
　　落叶
　　一片复一片西风与北风但看阶下满不觉树头空缀服犹堪用题诗自不工山童朝更扫闲委古墙东
　　元夕　　　　　　　　　　　　徳祥
　　上国当元夜金吾不禁行笙歌喧甲第灯火耀重城万户春同色千门月共明举头天路近不敢纵歌声
　　呉江晩泊　　　　　　　　　　宗衍
　　风壤三州接江湖一水分虹消沧海雨日落洞庭云客意终难尽渔歌实饱闻长思陆鲁望不出可忘君
　　题珪上人山舍　　　　　　　　无愠
　　红叶塡松径清溪绕竹林西风双鬓老落日半窓隂坏衲偏宜厚幽居不厌深竺仙遗偈在展卷且髙吟
　　金山寺　　　　　　　　　　　守仁
　　神禹开天堑中流碣石存蓬莱分左股灎滪失孤根驿骑催官渡风帆拂寺门瓮城灯火近钟鼓报黄昏
　　龙河逢祥师　　　　　　　　　道衍【十一首】
　　自恨长为别逢时袂惜分道交非在酒禅悦不须文草宿龙河雨松留鳯阁云夜窓承演妙黙黙似无闻
　　黄三谪钦州死于途次哀之以诗
　　万里擕妻去危亡恨昨非身应随地葬魂儗故乡归天末人家少云深鸟道微招之不可得徒有泪沾衣
　　送友人之武林
　　我住城西寺君归湖上山马声知驿路树色认乡关逺戍霜鸿惨荒汀雪鹭闲自怜隄畔桞愁绪不禁攀
　　重经常熟县
　　钜邑当呉北官无接送劳水多归海近城半在山髙僧寺余庭柏人家尽野蒿重游逢日莫惆怅促囘舠
　　五九菊
　　采采薰风里英英复傲霜占先荣午日应候媚重阳早晩还同色炎凉不改香两开看总喜知尔越羣芳
　　芭蕉
　　清髙与道合僧舍树宜稠凉叶春隂积虚心夜气浮题嫌风处碎画喜雪时幽有物皆凋谢非惟不耐秋
　　题张山人适乐圃林馆
　　开牖依林樾迢迢去市遥翠低承雨竹緑碎受风蕉夕岭还侵户春流欲断桥主人縁爱客时为出山瓢
　　读孤山法师闲居编
　　孤山无复见展巻已知心落落潜夫咏皇皇古劒吟江云隂逺峤野雪霁高林莫谓千年后人间絶赏音
　　晩过师子林
　　无地堪逃俗乗昏复到林半山云遏磬深竹雨留禽观水通禅意闻香去染心叩门惊有客想亦为幽寻
　　悼立禅师
　　一衲老云深迢迢讣寂音不离生灭相已絶去来心壁冷孤峯影龛闲双树隂夕阳清磬响依旧满空林
　　其二
　　未刻高僧传名先入祖图灯残窓下暝履剩榻前孤宿霭封新塔余香起旧炉苍苍泉上石遥对想跏趺
　　送僧归重庆　　　　　　　　　天祥【二首】
　　东西千万里来去一身轻碧鳯山前别黄梅雨里行江长巴子国地入夜郎城昔我经过处因君动逺情
　　挽逯光古先生
　　昨日来过我今朝去哭君那堪谈笑际便作死生分旷逹陶征士萧条郑广文犹怜埋骨处西北有孤云
　　赠善世求禅人归省　　　　　　如兰【八首】
　　家在浙阳河扁舟载月多天空山接野木落水生波云物催归兴乾坤发浩歌少年才力俊亦足慰蹉跎
　　送进古道住庐山万杉
　　双劒倚青冥云开九叠屏清猨啼野树驯虎卫岩扃瀑吼飞晴雪江空落夜星雨花纷委处挥麈昼谈经
　　送曹应则归省
　　壮志欲飞腾扶摇北海鹏双亲俱未老一弟已为僧逺水浮春棹虚窓坐夜灯明朝望乡国遥指白云层
　　送述昙绪住全福
　　忆过周溪上黄芦夜泊船张灯留晩饭扫榻假秋眠天汉无双月风平又五年罗云多逺裔今古见才贤
　　送谦巽中住草堂梵安
　　万里桥西路百花潭上居凉风生锦树晓雨浥红蕖好着诒谋钞重论止观书扁舟时有便来徃问何如
　　秋江送别
　　江栁不堪折江花照眼明天将孤雁逺风送一帆轻红树宜秋色黄芦杂雨声呉云半千里如在月中行
　　张句曲小景
　　句曲有仙居桃源景不如树根防系艇石室旧藏书溪晩秋波浄岚晴宿雨余何当问眞隠松下坐茅庐
　　黄鹤山人墨竹
　　水竹共清妍鲜飇动渭川鹧鸪啼楚雨帝子泣湘烟秋意生帘幕寒光照简编百年空见画黄鹤已成仙
　　闲行　　　　　　　　　　　　大冋【二首】
　　散漫及春游逍遥得自由在山常见鹿近水不惊鸥岸口花初动崖根雪尚留翻怜今日乐尘世几人愁
　　江村夕照图
　　江村水国幽云树半含秋落日晒鱼网凉风送客舟香秔黄早刈硕果熟先收官税供输外民歌乐未休
　　书懐　　　　　　　　　　　　觉澄
　　利名非所欲人事颇相干冀北行无防江南住不安有时逢醉客何处告清官未到云深处终身愧懒残
　　经废花径寺　　　　　　　　　懐让
　　画璧暗尘凝萝龛冷佛灯壊垣欹老树古榻拥残僧斋断禽长散楼倾客畏登生涯同幻泡兴废总难凭
　　虎丘寺　　　　　　　　　　　普泰【二首】
　　欲覔阖闾墓风霜殿阁秋越平呉亦尽劒去水空流字缺碑铭古云深竹院幽无心唯野鸟不解往时愁
　　秋晴
　　几日豆花雨兹晨方见晴寒蝉依树响秋藓上阶生山脱云尤翠池涵日更明西风催万户都作捣衣声
　　寓南髙峯懐友　　　　　　　　文湛【二首】
　　庵住南峯下四檐松竹青月长陪入定猨或听谈经池近凉生榻山髙影落庭故人在何处诗酒醉兰亭
　　姚江广济寺寄瑞雪庭
　　江北倦行览江南作胜游乾坤双短山水一孤舟越鸟他乡梦呉云故国愁时清得幽赏不为逺公留
　　送毛明府令弟还乡　　　　　　广澉
</div>
    <div class="pagination">
<a href="古今禅藻集_page37.html">上一页</a><span>...</span><a href="古今禅藻集_page33.html">33</a><a href="古今禅藻集_page34.html">34</a><a href="古今禅藻集_page35.html">35</a><a href="古今禅藻集_page36.html">36</a><a href="古今禅藻集_page37.html">37</a><span class="current-page">38</span><a href="古今禅藻集_page39.html">39</a><a href="古今禅藻集_page40.html">40</a><a href="古今禅藻集_page41.html">41</a><a href="古今禅藻集_page42.html">42</a><a href="古今禅藻集_page43.html">43</a><span>...</span><a href="古今禅藻集_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
