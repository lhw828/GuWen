<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 371 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 371 页/共 1083 页</h1>
    <div class="content">　　公无渡河
　　渡头恶天【一作风】两岸逺波涛塞川如疉坂幸无白刃驱向前何用将身自弃捐蛟龙啮骨【一作尸】鱼食血【一作肉】黄泥直下无靑天男儿纵轻妇人语惜君性命还须取妇人无力挽断【一作短】衣舟沈身死悔难追公无渡河公须【一本无须字】自为
　　海人謡
　　海人无家海里住采珠役【一作毅】象为岁赋恶波横天山塞路未央宫中常满库
　　行见月
　　月初生居人见月一月行行【一作月】行一年十二月强半马上看盈【一作图】缺百年欢乐能几何在家见少行见多不縁衣食相驱遣此身谁愿长奔波箧中有帛仓有粟岂向天涯走碌碌家人【一作中】见月望我归正是道上思家时
　　七夕曲
　　河边独自看【一作对】星宿夜织天丝【一作孙】难接续抛梭振镊【一作蹑】动明【一作鸣】珰为有秋期眠【一作恨】不足遥愁【一作想】今夜河水隔龙驾车辕鹊塡石流苏翠帐星渚间环佩无声灯寂寂两情纒绵忽如故复畏秋风生晓路【一作露】幸囘郎意且【一作住】斯须一年中别今始初明星未出【一作明】少停车
　　两头纎纎
　　两头纎纎青玉玦半白半黒头上髪偪偪仆仆【一作腷腷膊膊】春氷裂磊磊落落桃花【一作初】结
　　独漉歌
　　独独漉漉【一作独漉独漉】鼠食猫肉乌日中鹤【一作雀】露宿黄河水直人心曲
　　寄逺曲
　　美人别来无处所巫山月明湘江雨千囘相【一作想】见不分明井底看星梦中语两心相对尚难知何况万里不相疑【一本无后二句】
　　伤韦令孔雀词
　　可怜孔雀初得时美人为尔别开池池边凤凰作伴侣羌声鹦鹉无言语【一作寻花飞】雕笼玉架嫌不栖夜夜思归向南舞【一作南海枝】如今憔悴人见恶万里更求新孔雀热眠雨水饥拾【一作食】虫翠尾盘泥金彩【一作粉】落多时人养不解飞海山风黒何处归
　　伤邻家鹦鹉词
　　东家小女不惜钱买得鹦鹉独自怜自从死却家中女无人更【一作复】共鹦鹉语十日不饮【一作食】一滴浆泪渍緑毛头似鼠舌关哑咽畜哀怨开笼放飞离人眼短声亦絶翠臆翻新墓崔嵬旧巢逺此禽有志女有灵定为连理相并生
　　春来曲
　　春欲来每日望春门早开黄衫白马带尘土逢着探春人却囘御堤内园晓过急九衢大宅家家入青帝【一作看春】少女染桃花露妆初出红犹湿光风暾暾蝶宛宛绕【一作庭】树气匝枝【一作花】柯软可怜寒食街中郎早起着得单衣裳少年即见【一作是】春好处似我白头无好树
　　春去曲
　　春巳去花亦不知春去处縁冈绕涧却归来百囘【一作一日】看着无花树就中一夜东风恶収红拾紫无遗落老夫不比少年儿不中数与春别离
　　东征行
　　桐栢水西贼星落枭雏夜飞林木恶相国刻日波涛淸当朝自请东南征舎人为賔侍郎副晓觉蓬莱欠佩声玉阶舞蹈谢旌节生死向前山可穴同时赐马幷赐衣御楼看带弓刀发马前猛士三百人金书左右红旗新司庖常【一作掌】膳皆得对好事将军封尔身男儿生杀在手里营门老将皆忧死曈曈白日当南山不立功名终不还
　　荆门行
　　江边行人暮悠悠山头殊未见荆州岘亭西南路多曲栎林深深石镞镞【一作簇簇】看炊红米煮白鱼夜向鸡鸣店家宿南中三月蚊蚋生黄昏不闻人语声生纱帷疎薄如雾隔衣噆【作答切】肤耳边鸣欲明不待灯火起唤得官船过蛮水女儿停客茆屋新开门扫地桐花里犬声扑扑寒溪烟人家烧竹种山田巴云欲雨薫石热麋鹿度【一作过一作饮】江虫出穴大蛇过处一山腥野牛惊跳防角折斜分汉水横千【一作湘】山山靑水緑荆门关向前问个长沙路旧是屈原沈溺处谁家丹旐已南来逢着流人从此【一作北】去月明山鸟多不栖下枝飞上髙枝啼主人念逺心不怿罗衫卧对【一作对舞】章台【一作对卧章华】夕红烛交横各自归酒醒还是他乡客壮年留滞尚思家况复【一作是】白头在天涯
　　镜听词
　　重重摩挲嫁时镜夫婿逺行凭镜听囘身不遣别人知人意丁宁镜神圣怀中収拾防锦带恐畏街头见惊怪嗟嗟防防【音切】下堂阶独自灶前来跪拜出门愿不闻悲哀郎【一作身】在任郎囘未【一作不】囘月明地上人过尽好语多同皆道来巻帷上牀喜不定与郎裁衣失翻正可中三日得相见重绣锦【一作镜】嚢磨镜面
　　行宫词
　　上阳宫到蓬莱殿行宫岩岩遥相见向前天子行幸多马蹄车辙山川遍当【一作常】时州县每年修皆留内人看玉案禁兵夺得明堂后长闭【一作闲】桃源与绮绣【一作岫】开元歌舞古【一作百】草头梁州乐人世嫌旧官家乏人作宫戸不泥宫墙斫宫树两边仗屋半崩摧夜火入林烧殿柱休封中岳六十年行宫不见人眼穿
　　羽林行
　　长安恶少出名字楼下劫商楼上醉天明下直明光宫散入五陵松栢中百囘杀人身合死赦书尚有収城功九衢一日消息定乡吏籍中重改姓出来依旧属羽林立在前射飞禽
　　射虎行
　　自去射虎得虎归官差射虎得虎迟独行以死当虎命两人因【一作相】疑终不定朝朝暮暮空手囘山下緑苖成道径逺立不敢【一作敎】汚箭镞闻死还来分虎肉惜留猛虎着【一作看】深山射杀恐畏终身闲
　　逺将归
　　逺将归胜未别离时在家相见熟新归【一作妇】欢不足去愿车轮迟囘思马蹄速但令在舍【一作家】相对贫不向【一作愿】天涯金绕身
　　寻橦歌
　　人间百戏皆可学寻橦不比诸余乐重梳短髻下金钿红帽靑巾各一边身轻足防胜男子绕竿四面争先縁习多倚附欹【一作欺】竿滑上下蹁跹皆着袜翻身垂颈欲落地却住把腰【一作橦】初似歇大竿百夫擎不起褭褭半在靑云【一作天】里纎腰女儿不动容戴行直舞一曲终囘头但觉人眼见矜难恐畏天无风险中更险何曾【一作无蹉】失山鼠悬头猿挂膝小垂一手当舞盘斜惨双蛾看落日斯须改变【一作遍】曲解新贵欲【一作舞】欢他平地人散时满面【一作自觉一作地】生顔色行歩依前无气力
　　铜雀台
　　娇爱更何日髙台空数层含啼暎双袖不忍看西陵漳水东流无复来百花辇路为苍苔靑楼月夜长寂寞碧云日莫空裵囘君不见邺中万事非昔时古人不在今人悲春风不逐君王去草色年年旧宫路宫中歌舞已浮云空指行人徃来处
　　鸡鸣曲
　　鸡初鸣明星照东屋鸡再鸣红霞生海腹百官待漏双阙前圣人亦挂山龙服寳钗命妇灯下起环佩玲珑晓光里直内初烧玉案香司更尚【一作常】滴铜壶水金吾衞里直【一作更】郎妻到明不睡听晨鸡天头日月相送迎夜栖旦鸣人不迷
　　送衣曲
　　去秋送衣渡黄河今秋送衣上陇【一作龙】坂妇人不知道径处但问【一作闻】新移军近逺半年着道经雨湿开笼见风衣领急旧来十月初防衣与郎着向营中集絮时厚厚绵纂纂贵欲征人身上暖愿身莫着裹尸归愿妾不死长送衣
　　斜路行
　　世间娶容非【一作不】娶妇中庭牡丹胜松树九衢大道人不行走马奔车逐斜路斜路行熟直路荒东西岂是【一作不】横太行南楼弹北戸舞行人到此多囘【一作彷】徨头白如丝面如蠒亦学少年行不返纵令自解思故乡轮折蹄穿白日晩谁将古曲换斜音囘取行人斜路心
　　织锦曲
　　大【一作一】女身为织锦戸名在县家供进簿长头起样呈作官闻道官家中苦难囘花侧叶与人别唯恐【一作愁】秋天丝线干红缕葳防紫茸软蝶飞参差花宛转一梭声尽重一梭玉腕不停罗袖巻窗中夜乆睡髻偏横钗欲堕垂着肩合衣卧时参没后停灯起在鸡鸣前一匹千金亦不卖限日未成宫【一作官】里怪锦江水涸贡转多宫中尽着单丝罗莫言山积无尽日百尺髙楼一曲歌
　　捣衣曲【一作送衣曲】
　　月明中庭捣衣石掩帷下堂来捣帛妇姑相对神【一作初】力生双揎白腕调杵声髙楼敲玉节防成家家不睡皆起听秋天丁丁复冻冻玉钗低昂衣带动夜深月落冷如刀湿着一防纎手痛囘编易裂看生熟鸳鸯纹成水波曲重烧熨斗帖两头与郎裁作迎寒裘
　　秋夜曲二首
　　天清漏长霜泊泊兰緑収荣桂膏涸髙楼云鬟弄婵娟古瑟暗断秋风玉关遥隔万里道金刀不剪双泪泉香嚢火死香气少向帷合眼何时晓【一作向谁眠阁何时晓】城乌作营啼野月秦州【一作川】少妇生离别
　　秋灯向壁掩洞房良人此夜直眀光天河悠悠漏水长南楼【一作南斗】北斗两相当
　　题台州【一作天台】隠静寺
　　隠静灵仙【一作山】寺天凿杯度飞来建岩壑五峰直上插银河一涧当空泻寥廓崆峒黯淡碧琉璃【一作琉璃】白云吞吐红莲阁不知势压天几重钟声常闻【一作在】月中落



　　御定全唐诗巻二百九十八
　　钦定四库全书
　　御定全唐诗巻二百九十九
　　王建
　　送人游塞
　　初晴天堕丝晩色上春枝城下路分处边头人去时停车数行日劝酒问回期亦是茫茫客还从此别离
　　塞上逢故人
　　百战一身在相逢白发生何时得乡信每日算归程走马登寒垅驱羊入废城羌笳三两曲人醉海西营
　　南中
　　天南多鸟声州县半无城野市依蛮姓山邨逐水名瘴烟沙上起隂火雨中生独有求珠客年年入海行
　　汴路水驿
　　晩泊水边驿柳塘初起风蛙鸣蒲叶下鱼入稻花中去舍已云逺问程犹向东近来多怨别不与少年同
　　淮南使廻留别窦侍御
　　恋恋春恨结绵绵淮草防病身愁至夜逺道畏逢隂忽逐酒杯防暂同风景心从今一分散还是晓枝禽
　　汴路即事
　　千里河【一作何】烟直靑槐夹防长天涯同此路人语各殊方草市迎江货津桥税海商廻看故宫栁憔悴不成行
　　山居
　　屋在瀑泉西茅檐【一作房一作屋】下有溪闭门留野鹿分食养【一作与】山鸡桂熟长収子兰生不作畦初开洞中路深处转松梯
　　醉后忆山中故人【一作故人山中】
　　花开草复秋云水自悠悠因醉暂无事在山【一作生】难免愁遇晴须看月鬬【一作闻】健且登楼暗想山中伴如今尽白头
　　送流人
　　见说长沙去【一作路】无亲亦共愁隂云鬼门夜寒雨瘴江秋水国山魈引蛮乡洞主留渐看归处逺【一作阻】垂白住炎州
　　贫居
　　眼底贫家计多时总莫嫌蠧生腾药纸【一作箧】字暗【一作脱】换书籖避雨拾【一作湿】黄叶【一作避湿堆黄叶】遮风下黑帘近来身不健时就六壬占
　　过赵居士拟置草堂处所
　　休师竹林北空可两三间虽爱独居好终来相伴闲犹嫌近前树为碍【一作爱】看南山的有深耕处春初须早还
　　新开望山处
　　新开望山处今朝减病眠应移千里道犹【一作独】自数峰偏故欲遮春巷还来绕暮天老夫行歩弱免到寺门前
　　题东华观
　　路尽烟水【一作光】外院门题上清鹤雏灵【一作虚】解语琼叶软无声白发道心熟黄衣仙骨轻寂寥虚境里【一作还归对忧乐】何处觅长生
　　饭僧
　　别屋炊香饭薰辛不入家温【一作滤】泉调葛面【一作粉】净手摘藤花蒲鲊除靑叶芹虀带紫芽愿师常伴食消气有姜茶
　　照镜
　　忽自见憔悴壮年人亦疑发缘多病落力为不行衰暖手揉双目看图引四肢老来眞爱道所恨觉还迟
　　归昭应留别城中
　　喜得近京城官卑意亦荣竝牀欢未定离室思还生计拙偷闲住经过买日行如无自来分一驿是遥程
　　答寄芙蓉冠子
　　一学芙蓉叶初开映水幽虽经小【一作巧】儿手不称老夫头枕上眠常【一作初】戴风前醉恐柔明年有闺阁此様必难求
　　长安春游
　　骑马傍闲坊新【一作春】衣着雨香桃花红粉醉柳树【一作絮】白云狂不觉愁春去何曾得日长牡丹相次发城里又须忙
　　冬夜感怀
　　晚年恩爱少耳目静于僧竟【一作一】夜不闻语空房唯有灯气嘘寒被湿霜入破牕【一作冷阶月照一作月照冷阶】凝断得人间事长如此亦能
</div>
    <div class="pagination">
<a href="御定全唐诗_page370.html">上一页</a><span>...</span><a href="御定全唐诗_page366.html">366</a><a href="御定全唐诗_page367.html">367</a><a href="御定全唐诗_page368.html">368</a><a href="御定全唐诗_page369.html">369</a><a href="御定全唐诗_page370.html">370</a><span class="current-page">371</span><a href="御定全唐诗_page372.html">372</a><a href="御定全唐诗_page373.html">373</a><a href="御定全唐诗_page374.html">374</a><a href="御定全唐诗_page375.html">375</a><a href="御定全唐诗_page376.html">376</a><span>...</span><a href="御定全唐诗_page372.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
