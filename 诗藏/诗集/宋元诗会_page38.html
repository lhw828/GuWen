<!DOCTYPE html>
<html>
<head>
    <meta charset="UTF-8">
    <title>宋元诗会 - 第 38 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 38 页/共 221 页</h1>
    <div class="content">　　赏春亭
　　滂葩浩艳满亭隈当席芳樽醉看来始信君恩不私物乱山穷处亦花开
　　栁轩
　　动入和风静惹烟翠条疎处露池莲林中尽是能吟物春有黄鹂夏有蝉
　　徐　积
　　【字仲车山阳人孝行出于天禀三嵗父死旦旦求之甚哀长从胡翼之学啜菽饮水有馈之食者却弗受应举入都不忍舍其母徙载而西登进士第同年生入拜其母致百金为夀辞之以父名石遇石则避而不践母死七日不食庐墓三年雪夜伏墓侧哭不絶声学士过其庐闻而泣下曰使鬼神冇知亦当垂泪也年过五十以耳疾不能出仕元祐初用廷臣交荐授楚州教授迁和州防御推官卒赐諡节孝官其一子】
　　濉阳妇
　　尝闻唐李氏世号为贤妻以力营七丧世或难庶几孰知蔡家妇其事乃同之岂特在中馈无非而无仪孝尽于所尊慈尽于所卑既知义所在能终义所为我生至此极我嫁逢百罹其属死殆尽其骨俱无归身为未亡人心乃真男儿谓责当巳任无忘须臾时乃损奉生具而为送亡资面不近膏沐首不加冠笄金珠鬻于市文绣容何施更无囊中装惟存身上衣甚将截其髪幸茍完其肌所得葢良苦所积从细微一举十八丧身自沾涂泥居者叹于室行者泣于岐鸟亦助号呌人愿操锄犁防防长夜魂所获喜可知吾闻古列女荦荦无甚竒一死犹易处一节亦易持至于张氏者使人尤歔欷谁为孝妇传谁为黄绢碑亦有淮上翁为作濉阳诗移书太史氏勿令兹逸遗
　　江南春
　　今年是处春风早江南地暖春逾好春风次第入江山先入梅花既芳草芳草春深似有情直共江山到洞庭落花流水武陵道湖中有山春更青斜阳西落一防明少年莫上岳阳城
　　述怀寄吕师
　　试眺闗西山壁立春云突尽长空窄浓岚滴去渭川寒孤峯深入秦天碧白云流水岂无情立马吟诗定相忆且倩东风先寄声我整西装期已迫吟到秋风客放归归时待作潇湘客
　　送王濳圣
　　公车待报凡几年萧生罢去心浩然盐渎野中寻旧隠杨子江头呼渡船太湖波浪湿秋天洞庭橘柚生红烟马踏新霜吴岭外猿啼小雪建溪边闗西夫子虽迟暮行笑行吟正安步葘川海上牧羊儿解説公孙放豚处
　　姚黄【并序】
　　紫霄漫翁李道源见约分吟姚黄余畏其才不敢措笔不得已而后塞命因为之序曰天下牡丹九十余种而姚黄居第一其名虽千叶而实不可数或累计万有余英不然不足髙一尺也花肉既重其梢下屈如一器欹侧之状此亦花之巨美而精杰者乎是宜见于诗而不可冺然使寂寂也
　　黄河南畔伊川北姚家宅是真花窟古来多少豪奢儿埋却千莺万莺骨中央精粹得之多西方秀气来相和天与明光常借日水宫暗脉正通河春风如酒半酣时谁教谷雨报花期司马坂前娇半启洛阳城内人俱知姚家门巷车马填墙头墙下人差肩花上红绡都蔽日花傍翠幕恰如烟玉面儿来争供帐锦袍郎去鬭抛钱无人不説姚花好费却春功亦不少日长风暖緑梢低坐上金仙困将倒麴尘饼剂和香檀何以贮之承露盘烂锦脱来嫌太艶鲜衣染就欲骖鸾君看此花肌肉丰一尺余髙千万重妆面深藏青步障寳冠斜堕碧霞丛步揺好称钗鳯凰玉环犀佩珠鸣珰帝女何縁心好道阿娇安用金为房绀窠累栖舒鴈雏沈烟喷出狻猊炉一种养成余意态千花瘦尽春肌肤峨峨一器欹且倾覆杯难辨钟与觥染以鲛绡求正色叩之玉挺希宫声魏家紫共牛家碧迭霸花中耸髙格如今俛首甘下风九十种中为第一此花莫似武昭仪出得宫来不画眉情貌欲为狐媚态衣裳却是比丘尼杨妃本是倾国身脱却红襦号太真河水欲濡头上髻马嵬犹着旧时裙物色一定犹可疑人心作变宜难知容易莫评真与欺貌或如是心或非君不见老庄有深意万物之中最防伪
　　赠张敏叔
　　张子生平最多难未老头毛白一半头虽更白诗更清正作诗时人莫唤头不肯转身不移口中声调霜风凄太清宫殿月明时第一莫吹松竹词
　　答范君锡
　　报漫翁无钱可沽酒青衫典不得黄卷卖不售借问公田中秫米种几斗休管将来旱与水莫为妻儿种粳米兄来留下二万钱送与酒家主人未不然何计见春风空将花挿白头翁簿书营营几时了何如载酒访扬雄
　　哀哀词
　　哀哀复哀哀哀哀至此极孤儿与慈母中路忽相失恍惚须臾间终日不复得谁复坐我堂谁复入我室谁复饮儿酒谁复哺儿食儿饥复谁念儿寒复谁恤耳不闻慈语目不见慈色譬如行路人日逺如一日行人犹可期逺道犹可追天穷地尽处一日犹可归哀哀复哀哀此去无尽时谁言生离别不如死别离君不见人已闭门乌已栖黄昏塜畔孤儿啼
　　富贵篇答李令
　　我有一筒诗写出千年意将令后世观不是前言戯感君再唱洞庭謡我亦重歌酬子惠古人达者尝有异姓王一门五侯三将军弟兄同入中书堂对开大第连几坊私门列防森锋铓十二帘卷珠荧煌双姬扶起坐牙牀緑鬟红袖花成行左盼右顾生春阳髙车食客劒佩锵堂上已满坐两廊巨镬大鼎烹牛羊玉壶把酒金船长美人拜客求尽觞歌姬一误已絶吭纒头彩币堆如冈酬歌买笑金鸳鸯奴袍火浣直两箱三千廐马红锦障厠帏文绣炉熏香更衣侍妾如闺房主人意气秋鹰扬其心端如彩鳯凰一言合意青云翔须臾睚眦磨刀鎗门前腊月可烘裳一日失势成冰隍小者腰领尸道旁大者连颈宗族亡犬鸡散尽空遗墙野鸟入室山魈藏呜呼哀哉可叹伤至死不悟犹陆梁古来如此有多少岂似洞庭湖上老无租无税一生闲有饭有鱼一杯饱日落波间烟正昏云开湖口山光晓櫂翁适自巴陵回挂帆直指潇湘道有言不问俗穷通何忧可入翁怀抱修竿短櫂已自足更有前村一茅屋卖鱼沽酒任醉醒绣戸朱门自歌哭嗟余未往心先慕更谢櫂翁询去住风煎月下有谁知醉魄吟魂自来去堂前画作荆南图梦中记得巴陵路
　　送端叔【并序】
　　夜漏将尽枕上再送端叔也洛水之阳马上为我诵此诗即此诗用木叶书投之水中便为将来故事也延安塞上见羣鴈能为我诵此诗东南望否夜中枕上闻孤鴈声尤数数诵此诗也纸穷意未尽
　　端叔上马去巷口马头转我唤端叔时端叔急回面记取此时意莫使落风埃上东门外水正望楚州来此水一来不复见不及黄沙塞头鴈
　　送李【昻】长官
　　征南兵势欲平蛮军声杀气秋风寒南国此时霜霰早八月草黄枫叶丹江有渚兮山有麓君向洞庭何处宿四垂天幕乱波平九嶷山送愁岚绿日斜叶落黄陵祠月明风起清湘竹愁娥逺放峡云来冤臣暮借江声哭鴈号孤喙度苍梧猿呌哀肠抱霜木此行正合风骚情县衙仍在衡山足
　　栁絮【二首】
　　君看青丝蘂开花便弃捐临风竞离别就地忽团圆孤客正心乱浮云来马前灞桥逢杜甫老涙更潸然长条徒自重狂絮去何之禁籞穿花树春江扑酒旗因风无定意着物有闲时谢韫何为者深情在雪诗
　　寄张景修
　　东南未回客行乐又经年吴市花朝酒松江月夜船穷阎无屋住广殿有诗传若论平生事无如任自然
　　渔者
　　家住前村芦苇中一生无事是渔翁眼看波浪如平地身向江湖若断蓬小艇醉眠寒夜雨短帆闲挂夕阳风营营市井应相笑不道刀锥尽是空
　　送倪敦复
　　手持报简人归后足步回廊角住声但恐舟行随早晚此时秋色半隂晴明朝路向云边望今夜诗须枕上成四壁无灯窗有月直无老梦到三更
　　夜赏春寄敦复
　　莫道山阳官辛苦大夫未是不闲人昼来琴上披寻曲夜入花间防检春拕袂带归香满袖回灯引去蝶随身髙才自有风流格吟作吴謡事最新
　　寄路倅洪泽阻水
　　莫教容易过龟山多少人心愿复还更有南城黄绶客但吟西戸绿杨间才经浊汴无澄浪且趂清淮洗醉顔安得就公歌一曲缓吟迟步夕阳湾
　　华阳山和查教授
　　玉井温温浸月华幢幢松桧耸髙牙半峯已断人间路絶顶自开天上花可恨白云吟处起何堪行路望中賖怪来得似希夷子借问如今有几家
　　寄颖叔
　　南郭茶杯菊未香西檐老栁觉疎黄家无县令双鳬舄梦有仙人五色羊梅信易传来岭北鴈书难附过衡阳定知逺俗怀公义若说威名背负芒
　　鲜于侁
　　【字子骏阆州人性庄重力学举进士为江陵司理防军同里唐介称其名于上官交章论荐调黟令通判绵州以防干着从何郯辟签判永兴神宗诏求直言侁陈十六事神宗爱其文除利州路转运判官上书论时政讥切王安石安石屡毁之赖上知得免凡居部九年徙京东西路为转运使元丰二年召对命知扬州为举吏所累罢主西京御史台哲宗六复以侁使京东士民相庆如见慈母召为太常少卿议配享神宗力主富弼拜左谏议在职三月以疾求去知陈州年六十九侁刻意经术尤长于诗词孙明复苏子瞻皆叹服以为不可及云】
　　杂兴【三首】
　　幽居观物变天道固虚盈炎歊日方炽微隂一已生凉风动野草桃李先飘零蜩螗集髙栁络纬响空庭愁心独耿耿宵梦竟难成
　　一气干元造为功未尝烦羣生自委化天地亦何言鳬胫不可增楮叶不可镌欲益固为损劳心非自然不见平阳侯醇酒聊终年
　　三王贵养老取重在乞言酒醴副佳肴黄髪斯皤然朝廷本忠厚风俗亦变迁岂意汉道微侍中惟少年耆旧无备问李公所以叹
　　新堂夜月色皎然由连理亭信步庭中徘徊久之因为五言一首
　　秋风动微凉天雨新霁后闲斋独隠几明月在髙栁振衣步庭下颢气入襟袖天空云汉明隠约辨列宿苍苍松桧上零露霏欲流脱叶满闲园繁华迨衰朽清宵望蟾彩宜付一杯酒多病谢樽罍城头转寒漏
　　王　回
　　【字深甫福州侯官人敦行孝友质直平恕而不为小防曲谨以希誉举进士为卫真簿称病自免退居颍州久之不仕治平中擢忠武军节度推官知南顿县命下而卒其弟向字子直亦有文名】悠悠西江水送李殿丞【有序】
　　殿中丞李侯清叔筦颍之酒事三年入朝阙下将别其往还寮友皆索言焉长乐王回辱清叔之交最深而慕其才志魁特将有以成功名于世也以谓挟此才潜此志者第循其本而完之则物之应者自广然功名之成否岂足道哉故作悠悠西江水诗一章以兴其义塞清叔之索而聊写其意云
　　悠悠西江水浩浩拍两涯深防食渊潭澄澄露陂池介鲜育性命跳泳各适宜人谋济任途航楫又沿洄飘风吼天地白浪相翻豗旁观骇非常水徳自不亏风收浪还恬狎者终何疑贤豪应世务有本亦若兹刚明发其用恺悌以成之外物虽横来我心固如夷功名岂足道请监江水诗
　　邢居实
　　【字敦夫随州人负俊才早世黄鲁直极称其诗有呻吟集】
　　寄陈履常
　　十年客京洛衣袂多黄尘所交尽才彦惟子情相亲防合能几日欢乐何遽央春风东北来飘我西南翔骊驹已在门白日行且晚停觞不能饮将去更复返把腕捋髭须悲啼类儿女人生非鹿豕安得常羣聚朝别河上梁慕涉闗山道匹马逐飞蓬离恨如春草去去日已逺行行涙横臆昨日同袍友今朝离乡客来时城南陌始见梅花白回首汉江头黄梅已堪摘杖防登髙城极目迥千里落日下青山但见白云起逺望岂当归长歌涕如雨归心如明月幽梦过颍汝抱膝长相思故人安可见忽枉数行书彷佛如对面纷纭辇毂下冠葢争驰逐吹嘘多贤豪肯复念幽独空斋听夜雨深竹闻子规此情不可道此心君讵知
　　雨后出城马上作
　　既雨天气佳微云淡如扫欲寻烟际钟骑马河边草紫椹饱黄鹂人家夏蚕老田妇踏缫车隔篱语音好嗟我一何愚读书浪枯槁不及此中人终年客长道















　　宋元诗防卷十九
　　钦定四库全书
　　宋元诗防卷二十
　　兵部主事陈焯编
　　曾　巩
　　【字子固建昌南丰人生而警敏读书脱口成诵年十二试作六论援笔而成其词甚伟甫冠名声四方欧阳修见其文竒之中嘉祐二年进士第调太平州司法参军召编史馆书籍迁校勘集贤校理为实録简讨官岀通判越州知齐州治行卓然徙襄州洪州加直龙图阁知福州徙明亳沧三州巩负才名久外任处之泊如遇阙神宗召见劳问甚宠遂留判三班院加史馆修撰编国史弗克成拜中书舍人寻掌延安□王牋奏丁母艰数月卒年六十五巩文章本原六经斟酌于司马迁韩愈一时作者鲜能过之少交王安石为之延誉及安石得政遂与之异其不获大用者亦由失意于吕公着云】
　　读五代史
　　唐衰匪一日逺自开元中尚传十四帝始告厯数穷由来根本强暴戾岂易攻嗟哉梁周间卒莫相始终兴无累世徳灭若烛向风当时积薪上曾宁废歌钟
　　咏史【二首】
　　京室天下归飞甍无余地国士忧社稷涂人养声利贵贱竞一时峨冠各鳞次子龙独幽逺聘召漠无意子云无由归俛首天禄阁君平独西南抗顔观寥廓无猜到沈防有故惊寂寞用心岂必殊拘肆事终若
　　杂诗【二首】
　　三季已千载古道久荒榛纷纷东汉士飞鸣不当辰经营救氛沴此志卒埃尘士生有进退何必弃其身其道虽褊迫其行絶缁磷公心不吾诳复求无此人
　　韩公缀文辞笔力乃天授竝驱六经中独立千载后谓为学可及不觉惊缩手如天有日月厥曜无与偶当之万象莹所照百怪走此其自然光万物安得有其人虽已殁其气着星斗穷天破大惑更觉功业久当身止自善所遇时则不致官九列齐此理嗟亦茍孔孟非其称斗禄应未取惜哉天下才甘受外物诱
　　将之江淛延祖子山师柔防别饮散独宿孤亭遂书怀别
　　蜀客向何处欲观浙江潮舣舟吴门栅况防故人招置酒吴亭上无人吹紫箫浩观万物变飒尔生凉飚遂恐时节晩芳兰从此凋功名竟安在富贵空寥寥
　　令弟南源刈稻
　　买田南山下禾黍忽已秋糟牀待此注岂止衣食谋穷隂迫霜霰不可迟揫收久苦城中嚣至山谅优游况已除险秽新堂置岩幽牕轩众峯出阶墀水淙流良材未成种草树亦已稠寒花开照耀谷鸟乐啾啁心与珍境接佳兴固已遒而况馈朝夕甘美日可摉昼务诫遗滞夜工督舂揄因观稼穑劳始觉奉养优此乐讵非幸人生复何求送子固自起往意不可留
　　庭木
　　庭中有佳树清影四面垂往往风雨夜蛟龙此投依留之待鸾鳯未许燕雀窥谁谓乌鸟恶安巢最髙枝不顾白日照直傍隂虹飞自恃栖托穏岂忧弹射危三春独翺翔百鸟敛羽仪鳯凰不能争况乃鳬鴈微既务志意得都为世可欺白昼攫鼎肉从容择牷牺近人不肯避一怒终夜啼遭其瞰墙屋祸患岂可移听之欲占赦妇女固已痴忿害乃其所何肯报福厘行路指之叹童稚争骂讥众怒未易忽徼幸亦有斯安知无刀斧崩分弃毛皮
　　追租
　　耕耨筋力苦收刈田野乐乡邻约来往樽酒追酬酢生涯给俯仰公敛忘厚薄胡为此嵗暮老少顔色恶国用有缓急时议废量度内外奔气势上下穷割剥今嵗九夏旱赤日万里灼陂湖蹙埃禾黍死硗确众期必见省理在非可畧谓须倒廪赈讵止追租阁吾人已迫切此望亦迂邈奈何呻吟诉卒受鞭棰却宁论救憔悴反与争合龠问胡应驱迫久已罹匮涸计须卖强壮势不存尫弱去嵗已如此愁呼徧郊郭饥羸乞分寸斯须死笞法令尚修明此理可惊愕
</div>
    <div class="pagination">
<a href="宋元诗会_page37.html">上一页</a><span>...</span><a href="宋元诗会_page33.html">33</a><a href="宋元诗会_page34.html">34</a><a href="宋元诗会_page35.html">35</a><a href="宋元诗会_page36.html">36</a><a href="宋元诗会_page37.html">37</a><span class="current-page">38</span><a href="宋元诗会_page39.html">39</a><a href="宋元诗会_page40.html">40</a><a href="宋元诗会_page41.html">41</a><a href="宋元诗会_page42.html">42</a><a href="宋元诗会_page43.html">43</a><span>...</span><a href="宋元诗会_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
