<!DOCTYPE html>
<html>
<head>
    <meta charset="UTF-8">
    <title>御定历代赋汇 - 第 112 页/共 143 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代赋汇 - 第 112 页/共 143 页</h1>
    <div class="content">　　蟹赋　　　　　　　　　　　【明】郑明选
　　粤惟旁蟹厥形瓌诡二螯如傲八足如跪牡曰狼螘牝曰博带孰辨其形縁脐员锐体外刚而内柔兮禀离德于南方心躁急而含毒兮足郭索而仄行负甲以自卫兮持双钺以为兵流沫喷而涛沸兮明眸矗而星光既随潮而壳解兮亦应月而腹实其气足以致鼠兮其性足以已漆若乃沮洳之场蛇鱓之窟或石窦谽谺或水穴汨滵乃就寂而冯闲托兹地以为宅虽空洞之微细旷优游如广室或寄蛣之腹纷相代以求食或游螔蝓之壳伺开辟以出入惟秋冬之始交兮稻粱菀以油油循修阡与广陌兮未敢遽为身谋各执穗以朝其魁兮然后奔走于江流遂输芒于海神兮若诸侯之宗周于时也厥躯充盈厥味旨嘉乃有王孙公子豪侠之家置酒华屋水陆交加薄脍鲤与炰鼈羞炙鸮与胎鰕众四顾而踌躇怅不饮而咨嗟有者纬萧承流捕而献之宾客大笑乐不可支乃命和以紫苏糁以山姜捣以金韲沃以璚浆于是奉玉盘而出中厨发皓手而剖圜筐银丝缕解紫液中藏膏含丹以若火肌散素以如霜味穷鱻美臭极芬芳宜乎君谟误而致疾毕卓持以忘生者也尔乃种族不一则有拥劒发掉蝤蛑鼊招潮望潮蟛蜞蟛螖沙狗芦虎江摊涂石蜠竭朴黄甲蛎奴数丸蟳蠘倚望蟛蝑班形稍异命名乃殊或乃长亘数丈如巨斧冯陵扬波力能拒虎类赳赳之壮夫擐介胄而奋武谅兹味之洵美非人力之可取若夫览山海于图经阅王防于周书或身广千里或壳大専车仰夏后之遐踪企成周之无虞哲王邈以幽逺情感慨而愁予独侘傺而太息忘好羞之足愉
　　蟾蜍赋　　　　　　　　　　【唐】阙　名
　　观夫天地之道转万物以自然鳞虫之众有蟾蜍而可称焉鸟吾知其择木鱼吾知其在泉此皆婴刀俎以生患而我独沈冥而得全尔其文章睆目锐头皤腹本无牙齿之用宁惧鹰鹯之逐或处于泉或渐于陆常不离于跬步亦何择于栖宿当夫流潦初溢隂霖未晴乗清秋之凉夜散响耳之繁声澒洞雷殷混万籁而为一喧豗鼓怒怛异类以相惊既莫知其所止故乃时逢则鸣观其忘机似智称善不伐进而无悔耻鱼之曝鳃退亦能谋笑龟之灼骨方将乐彼泥中与井底安能出夫河长与海阔称其异则画地成川谓其神则登天入月岂直漥防之内而见其浮没意兹蟾蜍匪陋攸居沼沚之毛恣涵泳之无斁苹藻之菜亷糗粮而有余方其鸣孔公若闻于鼓吹当其怒越子反驻乎乗舆彼龙蛇之蛰也吾不知其所如
　　蛙乐赋　　　　　　　　　　【宋】杨　简
　　至矣乎至矣乎音声之妙有如此不可以言道不可以意传者乎静夜兮寂然发机兮防然有唱辄酬兮翕然骤然千鼗竞奏万珠纷聨此防兮彼续甲洪兮乙纤各出其竒互发其妙离离然粲粲然若星辰之缀悬泠泠然激激然若岩隈之溜涧下之泉又若急雨过潇湘之上织锦濯蜀江之芳鲜宫商迭播角羽相先律不知其何律兮吕不知其何吕唯覩夫大积焉而不苑并行而不谬随之不见其后迎之不见其前如彼万象森罗参错毕见其莹然之鉴澄然之渊至动矣而能静至繁矣而不喧是音也可闻而不可听可以黙识而不可口宣孔圣遇之而忘齐国之肉味黄帝得之而大张于洞庭之原胡为乎独不见省于横目之士至憎而不烦甚以为冤冤矣乎冤矣乎俯不覩其为地仰莫知其为天虽百师旷何所措其耳虽千子期恶从探其源然则是其要妙终而不出其秘以启后来之惓惓者乎西屿杨子于是为之歌曰竹风之萧然松月之炯然佐以丝桐之洒然继以是歌之油油然可谓昭然灼然
　　鸣蛙赋【有序　　　　　　　　宋】张　耒
　　余寓山阳学舍夏大雨屋四隅成塘聚蛙以千计声鸣不絶夜为不能寝寐客有献予以杀蛙之术曰投余药一丸蛙无类矣童子将用之予曰不可复为赋示之夏雨初止积潦过尺有蛙百千更跳互出幸比新霁夜月清溢我劳其休归偃于室于时蛙鸣若噪若啼若诉若歌若欢若悲若喜而语若怒而诟若哕而呕若咽而嗽瘖者之呼吃者之鬭或急或缓或清或浊若羌丝野鼓杂乱无节兮又似夫蛮歌獠语诡怪之迭作也尔其困于泥潦失其所处而悲又若夫旱暵既久得其所处而乐也爰有童子持烛来谒曰蛙羣夜鸣君寝其聒考之周官洒灰驱蛤君其敎之余得尽杀余语童子尔无是酷尔乐而歌而哀则哭哭则悲嗟乐有声曲聚语羣争引吭而呼一日之间不宁须防蛙不汝嫌汝奚蛙诛万物一府谁好谁恶尔奚自私已厚蛙薄叅通彼已乐我自然弭尔怒心置烛而眠夜半张子援枕而吁顾谓童子记吾言欤前言未究请卒吾説物各有时夫谁敢遏尔观夫春露初霭朝华始敷文羽清喙飞鸣自如若奏琴筝而和笙竽清耳恱心听者为娱及夫阳春既徂炎火将极恶草蕃遮淫潦潴积蛙于此时生养蕃息跳梁号呼噫气横逸子如之何时不可逆时乎时乎美恶皆然当其盛时谁得而迁及其雪霜既降木实草衰飞蝇聚螡孽无所施于是此蛙敛吻收足尫然土中一声不出党散巢破不可终日盛不可常与衰迭来子姑忍之奚以杀为哉
　　鸣蛙赋　　　　　　　　　　【明】顾　璘
　　嗟余病之瞆阒虚馆而澄神何污池之湫隘聚羣蛙以为邻遭暑雨之淫溽鸣声沸其聒人增余懐之烦瞀竟长夜而达晨尝观夫蛙之为状也蠕动沮泽化始科斗匪鳞匪介形质甚陋修胫何趋怒目何诟囊气于腹鼓声于口呱呱阁阁不中音奏羣喧众噪不辨谁某幽人掩耳羇旅疾首矧予卧病无所避走将垂饵以毙之又不足以充君豆少焉隂曀既澄皎日初出鸟鸣嘤嘤蛙声尽息予乃防杖临水倚嘉木而叹曰吁嗟万物随气陶镕音量异度莫可齐同干鹊何吉鸱枭何凶鸣鴈何拙鹦鹉何工故唐虞受禅舜禹雍和汤武放伐伊吕攫拏七雄虎鬬颇牧横戈稷下滥説百氏諠哗大化斡以轩轾虽天地其奈何星何塞而灭景雷何侈而轰车彼众籁之噭啸一唯噫气之所加万化诚莫逃于天倪吾又何怪乎鸣蛙
　　梦蛙赋　　　　　　　　　　【明】杨　亷
　　杨子所居一斋环以回塘羣蛙辐凑聒不可当因诮让之曰鸡鸣司晨犬吠司夜蟋蟀促织于三秋布谷催耕于首夏灵鹊先知而报喜鹦鹉能言而可诧彼皆有益于世间非若尔之取闹而好骂今而后乱吾击节之豪吟杂吾对牀之清话吾定布洒灰之法族诛尔而不赦也须防就睡梦一緑衣锐首皤腹跳梁而趋问其姓名荅曰世居娄国僻处泞淖在晋有官私之分在齐有鼔吹之号予实苗裔非敢滥冒闻先生之督责特进谒以相告夫张载驴鸣孔伋鸢飞二公独识黙契天机先生读书万巻古人为师遡横渠之波澜窥子思之藩篱顾不察予之中情反猜很而见疑则世无望乎我知矣况天下之为蛙鸣者岂特止于如斯而已哉老聃蛙鸣道德剽窃达磨蛙鸣心性寂灭子云蛙鸣太徒设福畤蛙鸣乃溷中説汉儒蛙鸣六经几絶齐梁蛙鸣文气分裂是数鸣之为害谅亦先生之能别胡乃不彼之辟而惟予也屑屑正所谓放饭流歠而问无齿决也言讫阁阁而去杨子寤而追之惟见四浸波光一天风露
　　石赋【有序　　　　　　　　梁】江　淹
　　海人有食石一名紫蚌蛤类也春而发华有足异者戏书为短赋
　　我海若之小臣具品色于沧溟既鑪天而铜物亦噏化而染灵比文豹而无恤方珠蛤而自宁冀湖涛之蔽迹愿洲渚以沦形故其所巡左委羽右穷髪日照水而东升山出波而隠没光避伏而不耀智埋冥而难发何弱命之不禁遂永至于夭阏已矣哉请去海人之仄陋充公子之嘉客傥委身于玉盘从风雨而可惜
　　石赋【有序　　　　　　　　明】杨　慎
　　石海错也荀子书名紫郭璞赋注曰石今方言为龟脚本草谓之决明此虫也而类草每春则生华一名紫字亦从草谢客诗所称紫晔春流也江淹有赋未尽体物故为重搆传诸博物云
　　江之腴石之华南溟育东海家晔流吐叶应节扬葩水妃缨佩渊客簪查珠蛤胎月锦孕霞孰与紫名器骈嘉谁抽鼍仙之藻以泳龙伯之涯
　　水母目鰕赋【以有相须而　　　唐后济者为韵】杨　涛
　　物有相感动无不济嗟水母之不明假鰕目以能睨因依倚以自警当行止而有制荷兹盼睐非惟一目之所加游彼波澜固亦两心之潜契生虽异禀趣则同涂记清明之余照遵茫昧之防躯诚有利于攸往胡可去其斯须惟暗是投惟明是假彼动容而有类此转盼而奚舍乍若防驹之未视从彼母兮又似瞽者之将行待彼相者备察察于清矑之际共悠悠于碧波之下俾其诚以明之是同我之身也斯则目非独见用必更相形质既资于自晦视瞻每比于偷光分水类之余睛每能瞿瞿游泉室而有路曾不伥伥虽则视之不见终似闇然而章岂不以水母为名鰕居其首委双眸而不恡当四望之能久处浩浩之无际瞻之在前俾冥冥之有知不曰我后由是审利害之所宜俾出处之从时合之则昭然发防固无隠也离之则寂尔无睹岂不黙而既精诚之是达在终始以相持我无尔虞既司明以不替尔为我目其在暗而无疑则知明不自守昧者为偶物有察而应心功有逾于假手是同久要之道曾不我欺每思一盼之恩暂非已有















　　御定歴代赋彚巻一百三十七
　　钦定四库全书
　　御定代赋彚巻一百三十八
　　鳞虫
　　蝉赋　　　　　　　　　　　【魏】曹　植
　　惟夫蝉之清素兮潜厥类乎太隂在盛阳之仲夏兮始游豫乎芳林实澹泊而寡欲兮独怡乐而长唫声噭噭而弥厉兮似贞士之介心内含和而弗食兮与众物而无求栖髙枝而仰首兮潄朝露之清流隐柔桑之稠叶兮快啁号以遁暑苦黄雀之作害兮患螗蜋之劲斧冀飘翔而逺托兮毒蜘蛛之网罟欲降身而卑窜兮惧草虫之袭予免众难而弗获兮遥迁集乎宫宇依名果之茂隂兮托修干以静处有翩翩之狡童兮步容与于园圃体离朱之聪视兮姿才防于狝猿条罔叶而不挽兮树无干而不縁翳轻躯而奋进兮跪侧足以自闲恐余身之惊骇兮精曽睨而目连持柔竿之冉冉兮运微黏而我纒欲翻飞而愈滞兮知性命之长捐委厥体于膳
　　夫归炎炭而就燔秋霜纷以宵下晨风烈其过庭气憯怛而薄躯足攀木而失茎唫嘶哑以沮败状枯槁以丧形乱曰诗叹鸣蜩声嘒嘒兮盛阳则来太隂逝兮皎皎贞素俟夷节兮帝臣是戴尚其洁兮
　　蝉赋　　　　　　　　　　　【晋】傅　
　　羙兹蝉之纯洁兮禀隂阳之微灵含精粹之贞气兮体自然之妙形潜昭于后土兮虽在秽而愈馨经青春而未育兮当隆夏而化生忽神蜕而灵变兮奋轻翼之浮征翳密叶之重防兮噪闲树之肃清縁长枝而仰观兮吸渥露之朝零洎无为而自得兮聆商风而和鸣声嘒嘒以清和兮遥自托乎兰林嗟羣吟以近唱兮似箫管之余音清激畅于遐迩兮时感君之丹心
　　蝉赋　　　　　　　　　　　【唐】马吉甫
　　鹑星兮御夏鵙鸣兮登序日月骤而运长嬴隂阳争而催小暑询求纵赏之地枚卜追凉之处寻川径而栖迟顿林庭而延伫则有应律初蝉含生自然其声嘒嘒其翼翩翩参万物之动植随四序之回旋避啼莺于春后伴鸣蛩于秋前廉而有徳静而无累逸豫攸安沉吟斯慰体素质而标俭养清心而拔萃食不求粒虽黍稷而非珍栖不择林纵梧桐而何贵暨夫三危露结四野云平苍茫日暮爽朗天明托髙枝以庇影窜密叶以流声匝池台之响亮洞岩壑之清泠羣吟则少惧孤引则多惊时行时止有亏有盈疑纺络之双至似箫韶之九成避雀飞急迎风翅轻饰鬓裁新様图冠有旧名虽屈螳蜋之斧终齐鹏鷃之情若乃平子归田仲长就第新开泉石之赏俯洽琴歌之契莫不应促轸而方逺赴调弦而转丽繁音递进顾白雪而难酬逸韵争驰对薫风而莫继足使牧子兴感雍门下涕降翔鹤于云端出潜鱼于水际复有沙塞征夫山川游子风萧萧兮八九月路悠悠兮千万里坐听霜鴈自无聊复对寒蝉怨何巳望乡闗而思积抚揺落而愁起悲深嘶马之初泪断啼猿之始触类多感于何不伤伊兹虫之菲陋识君子之行藏其立志也不慕于鸿鹄其守分也不越于榆枋任朝夕之栖处极天地之翱翔适其性韬其光岂比飞燕之巢幕流萤之聚囊至如八槛愁猿触笼穷鸟絷透木之幽志屈凌云之遐矫岂无故而婴罗谅有求而自扰聊息心于万事放寓迹于一枝澹然兮自守千秋兮若斯
　　寒蝉赋【有序　　　　　　　　晋】陆　云
　　昔人称鸡有五徳而作者赋焉至于寒蝉才齐其羙独未之思而莫斯述夫头上有緌则其文也含气饮露则其清也黍稷不食则其廉也处不巢居则其俭也应侯守节则其信也加以冠冕则其容也君子则其操可以事君可以立身岂非至徳之虫哉且攀木寒鸣负材所叹余昔侨处窃有感焉兴赋云尔
　　伊寒蝉之感运近嘉时而游征含二仪之和气禀乾元之清灵体贞精之淑质吐□之哀声希庆云以优游遁太隂以自宁于是灵岳幽峻长林参差有蝉集止轻羽莎佗承南风而轩景附髙松之上华黍稷惟馨而匪享竦身晞阳乎灵和唳乎其音翩乎其翔容丽蜩螗声羙宫啇飘如飞鸿之遭惊风眇如轻云之丽太阳华灵凤之羽仪覩皇都乎上京跨天路于万里岂苍蝇之寻常尔乃振修緌以表首舒轻翅而迅翰吸朝华之坠露含烟煴以夕餐望北林以鸾飞集樛木以龙蟠彰渊信以严时禀清诚于自然翩眇微妙緜蛮其形翔林附木一枝不盈岂黄鸟之敢希惟鸿毛其犹轻凭緑叶之余光景秋华之方零思凤居以翘竦仰伫立而哀鸣若夫岁聿云暮天上其凉感运悲声贫士含伤或歌我行永久或咏之子无裳原思叹于蓬室孤竹吟于首阳不衔子以秽身不勤身以营巢志髙于鸤鸠节妙乎鸱鸮附枯枝以永处倚琼林之迥条惟雨雪之霏霏哀北风之飘飘既乃雕以金采图我嘉容珍景曜烂暐晔华丰竒侔黼黻艳比衮龙清和明洁羣动希踪缀以冕増成首饰缨緌翩纷九旒容翼映华虫于朱衮表馨香乎明徳于是公侯常伯乃纡紫黻执龙渊俯鸣玉佩仰抚貂蝉饰黄庐之多士光帝皇之侍人腾仪像于云闼望景曜乎通天迈休声之五徳岂鸣鸡之独珍聊振思于翰藻阐令闻以长存于是贫居之士喟尔相与而俱叹曰寒蝉哀鸣其声也悲四时云暮临河徘徊感北门之忧殷叹卒岁之无衣望防清之巍峩思希光而无阶简嘉踪于皇心冠神景乎紫微咏清风以慷慨发哀歌以慰怀
　　风里蝉赋　　　　　　　　　【陈】褚　玠
　　有秋风之来庭于髙栁之鸣蝉或孤吟而暂断乍乱响而还连垂緌而嘶定避黄雀而声迁愁人兮易惊静听兮伤情听蝉兮靡倦更拍兮风生终不校树兮寂寞方复饮露兮光荣
　　鸣蜩赋　　　　　　　　　　【晋】傅　咸
　　有嘒嘒之鸣蜩于台府之髙槐物处隂而自惨奚厥声之可哀秋日凄凄兮感时逝之若頽曷时逝之是感兮感年岁之我催孰知命之不忧咏梁木之有摧生世忽兮如寓求富贵于不回且明明以在公唯忠谠之是与佚履道之坦坦登髙衢以自栖
　　鸣蝉赋【有序　　　　　　　　宋】欧阳修
　　嘉祐元年夏大雨水奉诏祈晴于醴泉宫闻鸣蝉有感而赋云
　　肃祠庭以祗事兮瞻玉宇之峥嵘收视听以清虑兮斋予心以荐诚因以静而观动兮见乎万物之情于时朝雨骤止微风不兴四无云以青天雷声隐其余声乃借芳药临华轩古木数株空庭草间爰有一物鸣于树顚引清风以长啸抱纤柯而永叹嘒嘒非管泠泠若弦裂方号而复咽凄欲断而还连吐孤韵以难律含五音之自然吾不知其何物其名曰蝉岂非因物造形能变化者邪出自粪壤慕清虚者邪凌风髙飞知所止者邪嘉木茂树喜清隐者邪呼吸风露能尸解者邪绰约双鬓修婵娟者邪其为声也不乐不哀非宫非征胡然而鸣亦胡然而止吾尝悲夫万物莫不好鸣若乃四时代谢百鸟嘤兮一气至百虫惊兮娇儿姹女语鹂庚兮鸣机络纬响蟋蟀兮转喉哢舌诚可爱兮引腹动股岂勉彊而为之兮至于汚池浊水得雨而聒兮饮泉食土长夜而歌兮彼虾蟇固若有欲而蚯蚓又何求兮其余大小万状不可悉名各有气类随其物形不知自止有若争能忽时变以物改咸漠然而无声呜呼达士所齐万物一类人于其间所以为贵盖以巧其语言又能传于文字是以穷彼思虑耗其血气或吟哦其穷愁或发扬其志意虽共尽于万物乃长鸣于百世子亦安知其然哉聊为乐以自喜方将考得失较同异俄而隂云复兴雷电俱击大雨既作蝉声遂息
　　蝉蜕赋【以一体区分双　　　　唐形酷似为韵】左　牢
　　物之化兮则多蝉之类兮惟一弃捐无用之甲振奋有声之质彼则曲拳擎跽附丽修条此则逺害全身飞鸣永日当其闲园向久轻吹无闻冲孔之异状初出寓物之双形欲分暗入幽丛上纤茎而缭绕时揺残萼散芳气之氤氲于以警素秋于以戒炎酷进退如惧攀援欲速兢兢而恐坠微躬步步而竟升髙木来能应祸岂避于刳肠去乃乘时智终期于剖腹烟月思寡悬垂势孤以抱膏肓之疾待成胡越之区拳局而投足既定蹙缩而脱身是图渐呀然而甲拆俄豁尔而形殊前程而逺寄园林如矜得路下视而若遗枯朽孰肯守株由是乍举轻躬初留具体薄翼而朝阳始照緌而宿露新洗才发响于林下巳传声于涧底验形有二责实无双啾啾而送恨蓬户嘒嘒而添愁琐牕吟逺树于荒郊思盈秋野噪寒花于别浦韵绕晴江则知造化之旨难穷其理何末异而本同何一生而一死其死信不自以为辱其生信不自以为羙能彼我而两忘则荣枯而相似别有甘穴居于圣代期羽化于天庭久羡出身之术多慙负赘之形髙枝尚逺短景难停傥遭逢于此夜冀音响之堪听
　　蝉蜕赋【以变化逢时飞　　　　唐鸣有日为韵】李　逺
　　勿谓乎蝉之至微能变化以知机因挺质以竦拔遂脱身而奋飞余壳连拳抱緑叶而犹在新声响亮噪清风而不归原夫深穴初开空庭始夜步凌兢而微进形磊磈而将化托身而去上风篁投迹而来縁月榭履险微驻愁危却下纤枝不定惧褭褭以频移弱蔓难穷腾揺揺而尽亚于是轻躯暂息一足才容时惊鬬鼠乍怯鸣蛩局促而初安利爪逡巡而欲改前踪想黄雀之饥肠先忧见捕念螳蜋之怒臂预恐相逢巳而踧踖拳形穹隆奋质既罅发而微断若苞开而渐出擘肌分理有谢于昔时露胆披肝请从于今日腾超稍异竦擢如今新緌薄嫩旧翼罗轻观腋分之拆裂讶脉散之纵横嗟累卵之势危方求上达叹含风之力寡未敢先鸣及夫据崄形柔拏空股战方疑乎蠖屈终类于龙变洞胷达腋玲珑而素甲皆虚洁巳全身辉赫而光巳遍俄分曙色似遇良时便有凌空之意还生去故之悲嘒嘒而频迁碧树凄凄而若纺寒丝响绕晴云传楚岸之风逺声催晩景怨陶家之栁衰至若委蜕难留冲虚巳久体将泰而是望皮不存而何有傥假一枝愿飞声而不朽
　　蜩甲赋【以似之而　　　　　　唐非为韵】魏　炤
　　精气为物物必有依游魂为变变亦有归蜩者精气所聚甲者游魂以飞功存造化理暗幽微察形如在责实而非观乎离隠出穴先号后喜或附枯枝或映深水挥幽跧伏临危耸跱致身劳苦不独附赘悬疣动足艰难何殊骈梅枝指上惧于雀下忧于蚁情有感于仁人事不可乎以巳效神仙尸解之术得龙蛇变化之理虽欲全生且同半死既坼既副如动如止一体区分双形酷似髙冠而立睅目而视莫躁其心能静诸巳饮露则跃翻风忽起再生之命蠢焉不存之皮朽矣覩遗迹于弃甲想能鸣之在耳空披腹心徒伏泥滓其内也既等混沌之无窍其外也何患螳蜋之利觜与绘事而均功齐木偶之所拟昔则如羮如沸孰能听之今则不饮不食何忧馁而数往有分涂穷有时虽灭天理尚存幽姿巳脱轻翼犹帯悬緌有象受服者解褐衣而去又同适越者弃章甫于兹既逍遥以脱屣非虿芥以僵尸其灵托焉蘧庐可以设喻其质去矣魍魉曷足措词文非变虎壳等枯龟莫怀尔诈仍谓我欺心通者不惑性殊者犹疑君徒见僵仆块然而无用曽不知脱身轻举而莫追
　　黏蝉赋【有序　　　　　　　　晋】传　咸
　　樱桃为树则多隂为果则先熟故种之于防事之前时以盛暑逍遥其下有蝉鸣焉仰而见之聊命黏取以弄小儿退惟当蝉之得意于斯树不知黏之将至亦犹人之得意于富贵而不虞祸之将来也
　　有嘉果之珍树蔚覆于我庭在赫赫之隆暑独肃肃而自清遂寓目以周览见鸣蜩于纤枝翳翠叶以长唫信厥乐之在斯茍得意于所欢曽黏住之莫知匪尔命之遵薄坐偷安而忘危嗟悠悠之躭宠请兹览以自规
　　听早蝉赋【以吸风饮　　　　　唐露为韵】萧颖士
　　清啇兮暮急白露兮朝湿伊寒蝉之早闻知凉风之初八散乱揺飏翛寥歘吸前声未尽后响仍及迩层檐而惊归向茂树而遥集足令志士伤惋征夫伫立动闺人之夜悲垂塞客之秋泣况乎日晏天空晴景微风命俦啸侣乍西或东既更鸣而迭息亦处异而音同催渡汉之离鴈伴横阶之思蛩空庭暧其巳寂遐路杳而难穷伊蜩螗之至细王睢独而犹禀体孤髙而自适时节而斯审其处也敦兮若朴乃蝤蛴而未化其出也道之将行必沆瀣而方饮岂徒尔雅辨其名体诗人咏夫章句味编本草之録声彻上林之赋歌郕宰之化偶范緌而见称饰赵王之冠与貂尾而胥附庄篇载痀偻之志孔氏感螳蜋之捕茍动静不爽飞鸣有度因依密叶萧散凝露韬余隂于岁晩等羣蛰于时暮兹括囊而用吉又曽何鸟雀乏能喻
　　蜜蜂赋　　　　　　　　　　【晋】郭　璞
　　嗟品物之蠢蠢惟贞虫之明族有丛琐之细蜂亦防名于羽属近浮游于园荟逺翱翔乎林谷爰翔爰集蓬转飇回纷纭雪乱混沌云頺景翳燿灵响迅风雷尔乃猨之雀下林天井青松冠谷赤萝绣岭无花不纒无陈不省吮琼液于悬峰吸赮津乎晨景于是回骛林篁经营堂窟繁布金房叠构玉室咀嚼华滋酿以为蜜自然灵化莫识其术散似甘露凝如割肪冰鲜玉润髓滑兰香百药须之以谐和扁鹊得之而术良尔乃察其所安视其所托恒据中而虞难营翠微而结落徽号明于羽族阍卫固乎管钥诛戮峻于鈇钺招征速乎羽檄集不谋而同期动不安而齐约
　　蜂赋【有序　　　　　　　　　元】刘　诜
　　蜂有君臣之义朝参其一耳若徇忠死节系名教尤大则不可不之録也作蜂赋
　　翳颢穹之陶形兮人与物而同钧宗一本而有支兮首万国而为君惟偏全之异禀兮乃人物之由分超羽属而独出兮异哉蜂之如人或以微而不致索或以毒而不敢亲孰知肖翘之蜚翼而能有尊卑之大伦若乃春妍景辉鸟来归幽岩缛绣穷林锦蜚于是薨薨窥窍翁翁入洞斜萦偃月大取悬瓮将卜食以告迁亦相时而后动是则胥宇之水浒相宅之洛上也至若日吉辰良晴风燠阳其声也如钲鼓之合节其阵也如甲兵之成行出则渐密飞则载扬如婴如扇卫小于王是则就邸之支庶分藩之令主也而乃金房初建玉宇未成骈肩构度聚首经营巻然似栗是为灵台千门万户环向四开是则经始之勿亟庶民之子来也周庐既列课法爰作股负香兮成丸翼汲水兮如杓于是凝芳敌兰积润俦酪府库充溢矗不知其防千万落専一意以上供亮竭力以诚乐命黒衣之虎贲守重门而司防惰者必杀不以小大是则交征之庶土底慎之财赋也蘤蘤华华一日两衙歌声雷震朝罢无哗方其旅进旅退如向如对俨降升而后揖甚趋庭而列拜此常参而宴见无更直与轮代闲日移隂王乃时巡陟髙丘循下垒咸戢戢而欣欣骋非八骏扈无三军何曽蹙頞以疾首乃能省方而观民而或宫车驾暮不游不豫羣聚于穴誓无背去别瑶林兮玉树谢金谷兮琪圃无面目以偷生絶纷华而不顾于是闭口却粒垂头丧气纳一命于所天萃百万而同死盖啇余孤竹之二子齐横五百之壮士也呜呼辛螫之求周诗是忧有毒维虿春秋所戒岂知物微性至五常俱备未容仅比于蝼蚁而不识其事也可以证鬼神而质天地是故应期而朝信且礼也多思而营巧且智也效死不二志于义也割脾而施仁之惠也嗟一气之忠烈亘万古而不折事莫小于饿死尤莫大于失节胡委质而为臣兮顾背主而改辙彼瀛王事十姓兮可以人而不如物吾托蜂异以劝来世盖不特演周公之雅而广张华之志也
　　唐风赋　　　　　　　　　　【宋】薛士隆
　　有唐氏之封国都蟠木之甬东马牛逺而不及舟车絶而不通其民穴处比屋开房王宅中都深严九重抉甬道之交驰敞离宫之虚邃猨臂接其钩连拱周庐之环卫举袂歘其风生发语轰其鼓合防邑居之浩穰纷往来之杂遝循有国之彞伦正君臣之上下有一姓之常尊越啓邦乎遂古曽纂杀之无闻信战争之无取王属乌姓其民黄氏服色所尚乌黄而巳民佩觿以为餙宗室壮而虚居伟敦厐之厚貌极肮脏而睢盱王之仪表特多竒异翘然出类胡然极贵望之不似人君就之而不见可畏王好细腰邦人谨饰王好长裾邦人冯翼上不令之攸行民戴君以为命力作而不敢告劳焉以奉王之同姓所谓主在与在主亡与亡一国待一人而治万室同一家之政者也载朝载夕御于君所有觉彤庭坎其击鼓济秩秩之朝仪迅蹁蹮之抃舞胡风雨之萧骚振衣裳之楚楚寄邦刑于警吏法惟牢户之塡罚有犯而惟行拉腰膂而捐獧上无酤之禁民习酿以成风醖百花而家给亶公私之大同赋税之法以腊而征猎取于敖甘如饮饧念苦辛之卒岁嗟谁为之营营民俗喜游其行无迹御非烟之翕合履空虚之络绎粲芳菲之芬馥一花树之离披交燕赏之骈阗匪寒温之载罹既醉而归式歌且舞纫香葩以为佩惹衣芳而返处惩野宿之王诛用不闗于外户粤有渠搜之戎诸种之族由慢藏之致宼以盗招于天禄将埽除之靡力创侵陵之云殆爰防处于新都有迁民而逺害王息生而巳长锡茅土而封诸中邦甸而分民即新封于大都送之者至门而返制初絶于交如国之大事莫如卜宅相考隂阳乃谋旧徳审舆情之胥悦王揆日而于行瞻一人之鸾翥俨千官之景从峩冠嶪岌进其前佩劒峥踵其后飞骑蓊其如烟翊卫纷其如雨弓弩彀而空张竞周章而御侮载行载止载回载翔王人兴而乐举鏦防鼓与龙钟警从官之行节洵辑集其雍容动不违于车下抑何诛于乱行逺而眺之抟如鹏翼之奋长风即而视之宛如云蒸雷起之应翔龙达郊闗而近止居整饬于威仪以次即于新城正班列之离离其行有序其至如归大一王而入邑宣新令之无哗攻王室之渠渠力公余而后家百堵翕其皆作更番出而樵苏王巡守于崇朝徇邦人而有诛凡所以维纲其国者尚同人之习夫走闻唐人之俗有五善五殆焉以徳而王一善也世有常尊二善也上下均一三善也公而后私四善也民勤于力五善也斯五善者所以正王居于南面者也世嫡无统一殆也大都偶国二殆也王族侵民三殆也征之无度或时不取四殆也诸种侵轶五殆也斯五殆者皆人力之所不逮焉者也有兹五善屛除五殆而邦无絶奉衰微之厄俗寡宗姓侵渔之害业无惰而无劳或罔窥其障塞走将见夫可封之俗永无闻于沦败者矣慨有唐之褊小可言大国之风无五善之绸缪而五殆之云崇走知其为邦之效不难乎神禹之功也感微生之含性禀忠谅于天然聊托赋于斯文庶夫人之勉旃巳焉哉天实为之其又何言
　　蒲卢赋【以教彼他虫变　　　　唐成时类为韵】阙　名
　　究政化之所归于蒲卢而可见负么防之异族能教诲而知变大钧所播各异禀而殊方二气相生遂改形而革面初其穿土取彼桑虫负以蛸飞之势寘诸蜗舎之中以气相感以类相通笑邓攸之辈无儿絶其天性若何晏之为假子养在公宫薨薨鼓翅咽咽传意本乃与吾同物孰云所畜非类如能肖貎便若假寐因蠕动而稍分与胎教而齐致虿尾潜出蜂腰未备将革故而就新谅未同而本异嗟乎俱为化育别感生成巳改其状复移其情蹑粪土而股战弄清风而翅轻渐能羽化永别跂行具体皆迁虽似通于应变无心而守曽不知其改更连拳未巳奋迅复止谓我自然莫知所以举螳蜋之臂而动振莎鸡之羽乃起化形如蝶既以忘于神迁委蜕若蝉信难穷于天理虽离本质亦匪殊姿遇穴入易逢花去迟见其类而却为非类遇其支而翻讶何支众彚皆同昔不非兮今不是含生无别彼一时兮此一时然则圣人举以立言指而垂教谓微虫兮犹知适变矧伊人兮不能胥效于戏其形稍别其类靡他煦然而方随气母蠢尔而共禀天和吾征夫蜾蠃之与螟蛉也见品物而居多
　　螟蠕赋【有序　　　　　　　　宋】欧阳修
　　诗曰螟有子蜾蠃负之言非其类也及扬子法言又称焉嗟夫螟一虫耳非有心于孝义也能以非类继之为子羽毛形性不相异也今夫为人父母生之养育劬劳非为异类也乃有不能继其父之业者儒家之子卒为啇世家之子卒为皁隶呜呼所谓螟之不若也作螟赋辞曰
　　爰有桑虫实曰螟与夫蜾蠃异类殊形负以为子祝之以声其子感之朝夕而成嗟夫人子父母所生父祝之言子莫之听父传之业子莫克承父殁母死身覆位倾呜呼为人孰与虫灵人不如虫曷以人称
　　蝶赋　　　　　　　　　　　【明】钱文荐
　　梁简文与刘孝绰庾肩吾同游后园见从风蛱蝶双飞花上徘徊忘忧逍遥寄况聊辍芳醑愿闻髙唱谁为宋玉作赋无让孝绰乃避席而起受简而对曰何朽腐之变化乃体质之轻扬既倚风以含媚仍映日其流光每依草而依叶时寻艳而寻香始乍游夫乐境终渐入于醉乡察乌足之共类审凤子之同翔车飘飘其讶鬼梦栩栩以疑庄乘微烟乎逺出遇细雨矣深藏虽无补于天地亦自适夫莽苍亮野蛾之堪赏惟闺秀之可方衣蹁蹮而舞雪粉遗落而成霜蹑游羣其扑袂窥歌队以采妆巳谐合于素侣况遭际乎青阳念嘉辰之骀荡识暄晷之舒长对流莺而口讷逐乳燕其翅忙指栁色以导径认花心以为房羌双飞乎淑景胜独处于空牀感荡子之易忽知思妇之难忘则有北里朱顔东邻皓齿芳圃独立雕阑斜倚莫解情性难窥嗔喜发为歌声意有所指歌曰蛱蝶兮春园依砌兮绕垣盼佳期兮掩长门心惆怅兮无言歌罢日薄崦嵫月升井干物色渐敛花隂将散卷帘影寂挑灯光粲爰命肩吾起而为乱乱曰南园春暖盛芳菲兮戏舞从风暮忘归兮常与花气无暌违兮幸得羙人绣罗衣兮
　　萤火赋有序　　　　　　　　【晋】传　咸
　　余曾独处夜不能寐顾见萤火遂有感于是执以自照而为之赋其辞曰
　　潜空馆之寂寂兮意揺揺而靡寜夜耿耿而不寐兮忧悄悄而伤情哀斯火之湮灭兮近腐草而化生感诗人之悠怀兮览熠燿于前庭不以资质之鄙薄兮欲増辉乎太清虽无补于日月兮期自照于陋形当朝阳而戢景兮必宵昧而是征进不竞于天光兮退在晦而能明谅有似于贤臣兮于疎外而尽诚盖物小而喻大兮固作者之所旌假乃光而喻尔炽兮庶有表乎忠贞
　　萤火赋　　　　　　　　　　【晋】潘　岳
　　喜熠燿之精将与众类乎超殊东山感而增叹行士慨而懐忧翔太隂之昧抱夜光以清游颎若飞电之宵逝嘒似移星之云流动集扬晖灼如随珠熠熠荧荧若丹英之照葩飘飘颎颎若流金之在沙载飞载止光色孔嘉无声无臭明影畅遐歃朝霞于旷野庇一叶之垂柯无干欲于万物岂顾恤于网罗至夫重隂之夕风雨晦暝万物惑翩翩独征竒姿燎朗在隂益荣犹贤哲之处时时昏昧而道明若兰香之在幽越羣臭而弥馨随隂阳以飘飘非饮食之是营问螽斯之无忌希夷惠之清贞羡微虫之琦玮援彩笔以为铭
　　萤火赋　　　　　　　　　　【梁】萧　和
　　聊披书以娯性悦草萤之夜翔乍依栏而回亮或傍牖而舒光忽翔飞而暂隐时凌空而更飏竹依牕而度影兰因风而送香此时逸趣方遒良夜淹留眺姮娥之澄景观熠燿之羣游类干沙之火飞若清汉之星流入夜而光净出明灯而色幽时临池而泛影与列宿而俱浮觉更筹之稍竭见微光之渐收尔其斜月西倾独照蓬楹曯曙河之低汉闻夜潮之逺声望落星之掩色见晨禽之晓征悲扶桑之吐曜翳微躯而不明写余襟其未尽聊染翰以书情
　　萤火赋【有序　　　　　　　　唐】骆賔王
　　余猥以明时久遭幽絷见一叶之巳落知四运之将终凄然客之为心乎悲哉秋之为气也光隂无防时事如何大块是劳生之机小智非周身之务嗟乎绨袍匪旧白首如新谁明公冶之非孰辨臧仓之愬是用中宵而作达旦不瞑覩流萤之自明哀覆盆之难照夫类同而心异者龙蹲归而宋树伐质殊而声合者鱼形出而呉石鸣茍有防于精灵夫何患于异类况乗时而变含气而生虽造化之万殊亦昆虫之一物应节不愆信也与物不竞仁也逢昏不昧智也避日不明义也临危不惧勇也事沿情而动兴理因物而多怀感而赋之聊以自广云尔
　　伊功之播气有丹乌之赋象顺隂阳以亭毒资变化而涵养每寒潜而暑出若知来而藏往既发晖而外融亦含光而内朗若夫小暑南收大火西流林塘改夏云物迎秋或凌虚而赴逺乍排丛而出幽均火齐之宵映如夜光之暗投逝将归而未返忽欲去而中留入槐榆而焰发若改燧而环周绕堂皇而影遍疑秉烛以嬉游防缀悬蛛之网隐映落星之楼乍灭乍兴或聚或散居无定所习无常翫曳影周流飘光凌乱泛滟乎池沼徘徊乎林岸状火井之沉荧似明珠之出汉值冲飇而不烈逢霪雨而逾焕炤灼兮若湛卢之夜飞的皪兮象招揺之夕烂照重隂于巳昏与夜燎而相炫共爝火而齐息避太阳于始旦尔其光不周物明以自资偶仙鼠而伺夜谢飞蛾而赴熺类君子之有道入暗室而不欺同至人之无迹怀明义以应时处幽不昧居照斯晦随隐显而动息昏明以进退委性命兮幽任物理兮推迁化腐木而含彩集枯草而藏烟不贪热而茍进每和光而曲全岂知镕金而自铄宁学膏火而相煎陋蝉蜩之习蜕怵蝼蚁之慕羶匪伤蜉蝣之夕不羡鹤之年抢榆飞而控地抟扶起而垂天虽小大之殊品岂逍遥之异筌夫何化之斯化无使然而自然若乃有来斯通无往不至排朱门而独逺升青云而自致匪偷光于邻壁宁假晖于阳燧终徇巳以效能靡因人以成事物有感而情动迹或均而行异响必应之于同声道固求之于同类始未明其趋舎终讵识其指意子尚不知鱼水之为乐吾又安知萤火之所利髙明兮有融迁变兮无穷牛哀倐而化贙羽泉忽兮生熊血千年兮藏碧气一变兮成虹知战场之化燐悟寃狱之为虫彼翩翻之弱质尚矫翼而凌空何微生之多踬独宛颈以触笼异璧光之照庑同劒影之埋丰觊道迷而可复庶鉴幽而或通鉴年华以自照顾形影而相吊感秋夕之殷忧慙宵行之熠燿熠燿飞兮絶复连殷忧积兮明自煎见流光之不息怆惊魂之屡迁如过隙兮巳矣同奔电兮忽焉傥余辉之可照庶寒灰之重然
　　水萤赋　　　　　　　　　　【唐】李子卿
　　水萤惟虫惟虫能天彼何为而化草此何事而居泉腹可自持故无取于蟹足能自运亦曷怜于蚿其形也蠢尔其光也炯然色动波间状珠还于合浦影悬潭下若星聚于颍川明不可以并时故当昼而潜曜暗不可以同徳故夜而开照近而察之若海底之隂火逺而望也辟山边之寒燎潜伏类于全眞无欲均于观妙质未为用自脱豫且之网饵且不贪髙视任公之钓徒观夫因坎而止随萍则流任晦明而隐见与风水而沉浮自得井蛙之乐何虞辙鲋之忧傥欲观书固不惜于余照如将按劒非有意于暗投火为象兮取于时而去其热水为宅兮质其润而得其洁且混迹于泥沙讵等夷于鱼鼈同至人之乐道类君子之甘节览于心乃止水之常净烛于物靡传薪之无絶由此而言觉吾道之灭裂腐草为萤赋【以积腐有光可　　唐名为萤为韵】陈　章
　　厌浥败草霏微夜萤若受天之明命能在地以成形始烂然于朽壤俄蠢尔于荒庭形质甚微异囊中之防防本根既朽想河畔之青青彼若昧而未彰此如茨而久积始前衰而委化终后显而可觌寂然不动应大暑于兹时黙尔而成飏温风于永夕徒观夫从微至着出死入生防变青袍之色渐加丹鸟之名匪我愆期故分形于夜朗自他有耀因易貎而宵行故得脱陈根腾宿莽质化幽蔼气非腥腐无声无臭同朽苇之成蛩有显有微殊积谷之为蛊小明必俟其时变待闇稍观其类聚并桃虫而映彼中林齐藿蠋而光于旧圃始则退藏终能发扬讵防茏于阶砌初炳燿于池塘岂比膏腴之地多依粪土之墙每迟留于三时不愆于既生成于六月必见其光徒有异于升沉信莫分于彼我得赋象而自出故非时而不可晶荧乍起讶林际之无烟的皪渐生疑池中之有火陨霜杀兮自晦零雨被兮増萎考书文之小大咸若载月令而逺近相随始经黄落之余三年不化既及朱明之节一日可为农夫之务既停薙氏之芟巳久飞光兮倐尔而至向晦兮于何不有斯所以成武子之能勤冀聚之于书牖
　　放萤赋　　　　　　　　　　【元】陈　樵
　　蕙草暮防暑除皇欢洽清夜徂命合宫侍燕胥出紫房背椒除金吾辍警凤烛成行渴洒尘飞盖飘扬萍驾神移椒兰夕香千卫百骑乘坚驱良左骏右步光幸帐殿临鞠场离宫荣观息宴无方易牙割烹仪狄挹浆兰殽如陵桂酒如江鹄漏向丙宸赏未央皇帝恶丹烛之易销惜照车之未逺顾碧珪之鲜曜恨金苔之焰短明月罢悬夜光不展怨白凤之不来慕烛龙之逺揽乃有黄门持橐园吏荷囊挟丹鸟驰乘黄于是緑水罢歌艳舞离牀循桂道出兰堂步神皋歴重冈比竹无声蓄轸山阳门燎转遥围烛收光裂囊解橐从风直上亘地弥天光焰百丈聮辉接艳互灭齐明魏璞分华汉井疏荧瑰玫夺焰火玉辞荣白虹贯日列火为城齐连枝之镫树配照夜之金精韡韡酣酣前后千乘熏夕幽万象具彰所觌维何人间天仗华旗孔盖金璪琳琅犀羁龙勒绣鞅玉瓖璚鸾揺裔飞舄焜煌文茵毳幙风动帷裳立马如龙执防如霜女骑聮镳金碧相望巾防轻明微见花房鬟列四枝钗分三子华袿防帯光连鞶帨绀袖分明碧唾花裙衩犹残紫海水于是乍离乍合将留复去绕雉扇而如萦缀流苏而欲舞映横帯之万钉耀盈腰之三组拂琼弁而悬缨投羽衣而及屦思拔貂而遽脱巳入懐而径度桃骖振迅皇駮惊疑金盘陁兮照夜青騕褭兮频嘶鸹鹖忘明鸡人辍晷顾鳷鹊之失枝误宫鸦之乱起于是离宫传烛乘舆言旋鹄钥夜开入宫下辇余欢未毕影蛾零乱户挟绡囊人操纨扇金屋迟明银牀拾焰帝乃乘宫车临昵殿工登歌御三饭传杯授简以命绛仙呉姬再拜而言曰丘园弱息草莱余烬周流兰掖出入椒阃待诏后车策名清禁沐浴春阳天慈光被荣添楚艳恭逢汉侈近君王之密坐思捐褶兮燔翳同明珰之在掌方契刀之处囊非孤逺之有曜被天子之清光恐烟霄之失路委蔓草之荒凉顾回霜而收露幸长近于太阳乃作歌曰赫赫皇谟赤精子沩汭化成光万世银釭未冷戒鸣鸡防度金苔委丹地绮钱青琐进疎囊尧禹世人同寸晷长秋宫中涎涎尾汉以火炎乌用水于是皇帝作歌绸缪宛转谓侯夫人起而为乱乱曰天威燀燿景化行英姿四照宣皇明紫脱华秀泰阶平百王仰镜万世荣萤鉴増辉若木英光啓玉度垂休声帝乃歌曰舞玉梢兮歌发梁歌倚瑟兮行羽觞龙脑烟寒兮成帐玉华零落瑚牀爱丹鸟兮往来照褕组兮繁缛光华夜绕琼树枝莫向璿宫妒银烛长门悬月照阿娇共听天子无愁曲六宫闻之皆称万岁




</div>
    <div class="pagination">
<a href="御定历代赋汇_page111.html">上一页</a><span>...</span><a href="御定历代赋汇_page107.html">107</a><a href="御定历代赋汇_page108.html">108</a><a href="御定历代赋汇_page109.html">109</a><a href="御定历代赋汇_page110.html">110</a><a href="御定历代赋汇_page111.html">111</a><span class="current-page">112</span><a href="御定历代赋汇_page113.html">113</a><a href="御定历代赋汇_page114.html">114</a><a href="御定历代赋汇_page115.html">115</a><a href="御定历代赋汇_page116.html">116</a><a href="御定历代赋汇_page117.html">117</a><span>...</span><a href="御定历代赋汇_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
