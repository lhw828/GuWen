<!DOCTYPE html>
<html>
<head>
    <meta charset="UTF-8">
    <title>古诗镜唐诗镜 - 第 91 页/共 142 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗镜唐诗镜 - 第 91 页/共 142 页</h1>
    <div class="content">　　王季友【纪事云河南人按豫章图经云酆城人家贫卖履极博羣书李勉引为賔客甚敬之善为诗杜甫诗云酆城客子王季友是也】
　　五言古诗
　　还山留别长安知已
　　出山不见家还山见家在山前是门前此去长樵采青谿谁招隐白髪自相待唯伴涧底松依依色不改
　　七言古诗
　　观于舍人壁画山水
　　野人宿在人家少朝见此山谓山晓半壁仍栖岭上云开帘欲放湖中鸟独坐长松是阿谁再三招手起来迟于公大笑向予说小弟丹青能尔为
　　【笔底省净】
　　冦坦【开元中人】
　　五言律诗
　　同皇甫兵曹天官寺浴室新成招友人赏防
　　温室欢初就兰交托胜因共聴无漏法兼濯有为尘水防三空性香沾四大身清心多善友颂徳慰同人金昌绪【纪事云余杭人】
　　五言絶句
　　春怨【一作盖嘉运伊州歌者非也然此诗为嘉运所进编入乐府后乃误为嘉运作耳】
　　打黄莺儿莫教枝上啼啼时惊妾梦不得到辽西【古人在有意无意之间此却要作意做梦活意翻成死法矣此中便分出真假之别】
　　殷遥【句容人天宝间终于忠王府曹参军】
　　五言古诗
　　山行
　　寂歴青山晓山行趣不稀野花成子落江燕引雏飞暗草薰苔径晴杨扫石矶俗人犹语此余亦转忘归
　　【三四景色浅浅自成】
　　芮挺章【国子进士天寳初编国秀集三巻】
　　五言律诗
　　江南弄
　　春江可怜事最在美人家鹦鹉能言鸟芙蓉巧笑花地衔金作埓水抱玉为沙薄晩青丝骑长鞭赴狭斜薛奇童【国秀集云大理司直】
　　五言律诗
　　楚宫词
　　禁苑春风起流莺绕合欢玉牕通日气珠箔卷轻寒杨叶垂隂砌梨花入井防君王好长袖新作舞衣寛
　　五言絶句
　　吴声子夜歌
　　净扫黄金阶飞霜皎如雪下帘弹箜篌不忍见秋月
　　【古意】
　　张万顷【国秀集云进士】
　　七言古诗
　　东谿待苏户曹不至
　　洛阳城东伊水西千花万竹使人迷台上栁枝临岸低门前荷叶与桥齐日暮待君君不见长风吹雨过青谿
　　【有竹枝杨柳意】
　　豆卢复
　　七言絶句
　　落第归乡留别长安主人
　　客里愁多不记春闻莺始叹栁条新年年下第东归去羞见长安旧主人
　　樊晃【国秀集云前进士】
　　七言絶句
　　南中感懐
　　南路蹉跎客未回常嗟物暗相催四时不变江头草十月先开岭上梅
　　沈千运【箧中集序畧云近世作者更相沿袭流易为辞吴兴沈干运独挺流俗之中强攘已溺之后凡所为文皆与时异后世稍见师效】
　　五言絶句
　　古歌
　　北邙不种田但种松与栢松栢未生处留待市朝客
　　【古意】
　　孟云卿【平昌人第进士为校书郎与杜甫元结最善按元结送孟校书往南海诗序云云卿与次山同州里以辞学相友善又袁郊甘泽謡云陶岘开元中与樊口进士孟云卿奏清商曲于江湖号水仙是云卿为武昌人】
　　五言古诗
　　古别离
　　朝日上髙台离人怨秋草但见万里天不见万里道君行本迢远苦乐良难保宿昔梦同衾忧心常倾倒含酸欲谁诉辗转伤懐抱结髪年巳迟征行去何早寒暄有时谢憔悴难再好人皆算年夀死者何曾老少壮无见期水深风浩浩
　　【人皆算年夀死者何曽老苦刻古人道不到此】
　　韦建【与萧頴士游见颖士传】
　　五言律诗
　　泊舟盱眙
　　泊舟淮水次霜降夕流清夜久潮侵岸天寒月近城平沙依鴈宿馆聴鸡鸣乡国云霄外谁堪羇旅情
　　【天寒月近城稍有韵致】
　　张志和【隐逸传云字子同金华人始名龟龄母梦枫生腹上而产擢明经肃宗命待诏翰林因赐今名后坐贬不复仕居江湖自称烟波钓徒着真子亦以自号时谓严光之比】
　　七言律诗
　　渔父
　　八月九月芦花飞南谿老人垂钓归秋山入帘翠滴滴野艇倚槛云依依却把渔竿寻小迳闲梳鹤髪对斜晖翻嫌四皓曽多事出为储皇定是非
　　【三四清绽结意不老】
　　独孤及【唐书云字至之洛阳人为儿时读孝经父试之曰儿志何语对曰立身行道扬名于后世宗党竒之天宝中以道举髙第补华隂尉歴官左拾遗礼部员外濠舒二州刺史以治课加司封郎中赐金紫徙常州卒諡曰宪】
　　五言古诗
　　海上寄萧立
　　朔风剪塞草寒露日夜结行行到瀛壖归思生暮节驿楼见万里延首望辽碣逺海入大荒平芜际穷髪旧国在梦想故人胡且越契濶阻风期荏苒成雨别海西望京口两地各天末索居动经秋载笑知曷月日南望中尽唯见飞鸟灭音尘未易得何由慰饥渴
　　【及诗语气凝重】
　　客舍月下对酒醉后寄毕四耀
　　乡路风雪深生事忧患迫天长波澜广髙举无六融独立寒夜移幽境思弥积霜月照胆净银河入檐白沽酒聊自劳开樽坐檐隙主人奏丝桐能使髙兴剧清机暂无累献酢更络绎慷慨葛天歌愔愔广陵陌既醉万事遗耳热心亦适视身兀如泥瞪目傲今昔故人问城阙音信两脉脉别时前盟在寸景莫自掷【先是毕赠及诗云洪鑪无火停日月速若飞忽然行人身饮酒不须疑】心与白日鬬十无一满百寓形薪火内甘作天地客与物无亲疎斗酒胜竹帛何必用自苦将贻古贤责
　　下弋阳江舟中代书寄裴侍御
　　故乡隔西日去水连长天前路知几许但指天南边怆恨极浦外隐映青山连东风满帆来五两如弓遥羡绣衣客同然马首先得餐武昌鱼不顾浔阳田屈指数别日忽乎成两年百花已满眼青草渐碧鲜岂是离居时奈何于役牵洞庭有深涉蜀日期归旋且作异乡料讵知携手缘离忧未易销莫道樽酒贤
　　【东风二语趣】
　　训皇甫侍御望夫灊山见示之作
　　早岁慕五岳尝为尘机碍孰知天柱峯今与郡斋对隐嶙抱元气氤氲含青霭云崖媚远空石壁寒古塞汉皇南游日望秋此昭配法驾到谷口礼容振荒外焚柴百神趋执玉万方防天旋物顺动徳布泽霶霈讲武威已耀学仙功未艾黄金竟何成洪业遽沦昧度世若一胙朝已千载如今封禅坛唯见云雨晦长望哀往古劳生慙大块清晖幸相娱幽独知所赖寒城春方正初月明可爱万殊喜阳和余亦荷时泰山色日夜绿下有清浅濑愧作拳偻人沈迷簿书内登临叹拘限出处悲老大况聴郢中曲复识湘南态思免物累牵敢令道机退瞒然诵佳句持此秋兰佩
　　【气厚】
　　寒夜谿行舟中作
　　日沈诸山昬寂歴羣动宿孤舟独不系风水夜相逐云归恒星白霜下天地肃月轮大如盘金波入空谷魏阙万里道羇念千虑束倦飞思故巢敢望梧与竹沈吟登楼赋中夜起三复忧来无良方归春酒熟
　　山中春思
　　獭祭川水大人家春日长独謡昼不暮搔首惭年芳蘼草知节换含葩向新阳不嫌三径深为我生池塘亭午井灶闲雀声响空仓花落没屐齿风动羣木香归路云水外天涯杳茫茫独巻万里心深入山鸟行芳景勿相迫春愁未邃忘
　　【风趣最饶】
　　七言古诗
　　雨后公超谷北原眺望寄髙拾遗
　　崖口雨足收清光洗髙天虹蜺敛残霭山水含碧鲜远空霞破露月轮薄云片片成鱼鳞五陵如荠渭如带目极千里闗山春朝来爽气未易説画取花峯赠逺人
　　自东都还濠州奉詶王八谏议见赠
　　闗西仕时俱稚容彪彪之鬓始相逢天地变化县城改【天宝中及尉华隂郑县别后经禄山之乱郑县残毁城移于州西】独有故人交态在不言防合迹未并犹似岁寒心相待洛阳居守寄鄼侯君着貂冠参运筹髙阁连云骑省夜新文防友凉风秋青袍白面昔携手冉冉府趋君记否云分雨散十五年始得一笑樽酒前未遑少留骤远别况值旅鴈鸣秋天二华旧游如梦想他时再又何由缘赖君赠我郢中曲别后相思被管弦
　　同岑郎中屯田韦员外花树歌
　　东风动地吹花发渭城桃李千树雪芳菲可爱不可留武陵归客心欲絶金华省郎惜佳辰秖持棣梦照青春君家自是成蹊处况有庭花作主人
　　和李尚书画射虎图歌
　　饥虎呀呀立当路万夫震恐百兽怒彤弓金镞当者谁鸣鞭飞控流星驰居然画中见真态若务除恶不顾私时和年丰五兵已白额未诛壮士耻分铢逺迩悬彀中不巾不发思全功舍矢如破石可裂应弦尽敌山为空杀气满堂观者骇飒若崖谷生长风精防入神在毫末作缋造物可同功方叔秉钺受命新丹青起予气益振底绥静难巧可拟嗟叹不足声成文他时代天育万物亦以此道安斯民
　　【持满而发】
　　和赠逺
　　忆得去年春风至中庭桃李映牕美人挟瑟对芳树玉顔亭亭与花双今年新花如旧时去年美人不在兹借问离居恨深浅秪应独有庭花知
　　七言律诗
　　同皇甫侍御斋中春望见示之作
　　望逺思归心易伤况将衰鬓偶年光时攀芳树愁花尽昼掩髙斋厌日长甘比流波辞旧浦忍看新草遍横塘因君赠我江枫咏春思于今未易量
　　【寄情深际】
　　冷朝光【万首唐絶作后朝光】
　　七言絶句
</div>
    <div class="pagination">
<a href="古诗镜唐诗镜_page90.html">上一页</a><span>...</span><a href="古诗镜唐诗镜_page86.html">86</a><a href="古诗镜唐诗镜_page87.html">87</a><a href="古诗镜唐诗镜_page88.html">88</a><a href="古诗镜唐诗镜_page89.html">89</a><a href="古诗镜唐诗镜_page90.html">90</a><span class="current-page">91</span><a href="古诗镜唐诗镜_page92.html">92</a><a href="古诗镜唐诗镜_page93.html">93</a><a href="古诗镜唐诗镜_page94.html">94</a><a href="古诗镜唐诗镜_page95.html">95</a><a href="古诗镜唐诗镜_page96.html">96</a><span>...</span><a href="古诗镜唐诗镜_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
