<!DOCTYPE html>
<html>
<head>
    <meta charset="UTF-8">
    <title>汉魏六朝百三家集 - 第 205 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉魏六朝百三家集 - 第 205 页/共 351 页</h1>
    <div class="content">　　望三湖
　　积水照頳霞高台望归翼平原周逺近连汀见纡直葳防向春秀芸黄共秋色薄暮伤哉人婵媛复何极
　　送江水曹还逺馆
　　高馆临荒途清川带长陌上有流思人懐旧望归客塘边草杂红树际花犹白日暮有重城何由尽离席
　　送江兵曹檀主簿朱孝廉还上国
　　方舟泛春渚携手趋上京安知暮归客讵忆山中情香风蕋上发好鸟叶间鸣挥袂送君巳独此夜琴声
　　临溪送别
　　怅望南浦时徙倚北梁歩叶上凉风初日隠轻霞暮荒城逈易阴秋溪广难渡沬泣岂徒然君子行多露
　　后斋迥望
　　高轩瞰四野临牖眺襟带望山白云里望水平原外夏木转成帷秋荷渐如葢巩洛常睠然揺心似悬斾
　　与江水曹至干濵戏【玉台云别江水曹】
　　山中上芳月故人清樽赏逺山翠百重廻流映千丈花枝聚如雪芜丝散犹网【一作垂藤散似网】别后能相思何嗟异封壤
　　荅沈右率诸君饯别
　　春夜别清樽江潭复为客叹息东流水如何故乡陌重树日芬蒕芳洲转如积望望荆台下归梦相思夕
　　离夜同江丞王常侍作
　　玉绳隠高树斜汉耿层台离堂华烛尽别幌清琴哀翻潮尚知限客思耿难裁山川不可梦况乃故人杯
　　祀敬亭山庙
　　翦削兼太华峥嵘跨圃贝阙眂阿宫薜帷阴网户参差时未来徘徊望沣浦椒糈若馨香无絶传终古
　　出下馆
　　麦候始清和凉雨销炎燠红莲揺弱荇丹藤绕新竹物色盈懐抱方驾娱耳目零落既难留何用存华屋
　　落日同何仪曹煦
　　参差复殿影氛氲绮罗杂风入天渊池芰荷揺复合逺听雀声聚囘望树阴沓一赏桂尊前宁伤蓬鬂飒
　　夜听妓二首
　　琼闺钏响闻瑶席芳尘满要取洛阳人共命江南管情多舞态迟意倾歌弄缓知君密见亲寸心传玉盌上客光四座佳丽直千金挂钗报缨絶堕珥荅琴心蛾眉巳共笑清香复入襟欢乐夜方静翠帐垂沈沈
　　咏蔷薇
　　低枝讵胜叶轻香幸自通发蕚初攅紫余采尚霏红新花对白日故蕋逐行风参差不俱曜谁肯盻微丛
　　咏蒲
　　离离水上蒲结水散为珠闲厠秋菡萏出入春鳬雏初萌实雕俎暮蕋杂椒涂所悲塘上曲遂铄黄金躯
　　咏兎丝
　　轻丝既难理细缕竟无织烂熳巳万条连绵复一色安根不可知萦心终不测所贵能巻舒伊用蓬生直
　　游东堂咏桐
　　孤桐北牕外高枝百尺余叶生既婀娜叶落更扶疎无华复无实何以赠离居裁为珪与瑞足可命参墟
　　杂咏三首
　　镜台
　　玲珑类丹槛苕亭似阙对凤悬清冰垂龙挂明月照粉拂红妆挿花理云发玉顔徒自见常畏君情歇
　　灯
　　发翠斜汉里蓄宝宕山峰抽茎类仙掌衔光似烛龙飞蛾再三绕轻花四五重孤对相思夕空照舞衣缝
　　烛
　　杏梁賔未散桂宫明欲沈暧色轻帷里低光照宝琴徘徊云髻影的烁绮疏金恨君秋月夜遗我洞房阴
　　同咏乐器得琴
　　洞庭风雨干龙门生死枝雕刻纷布濩冲响郁清巵春风揺蕙草秋月满华池是时操别鹤淫淫客泪垂
　　同咏坐上玩器得乌皮隠几
　　蟠木生附枝刻削岂无施取则龙文鼎二趾献光仪勿言素韦洁白沙尚推移曲躬奉微用聊承终宴疲
　　同咏坐上所见一物得席
　　本生潮汐池落景照参差汀洲蔽杜若幽渚夺江蓠遇君时采撷玉座奉金巵但愿罗衣拂无使素尘弥
　　咏竹火笼
　　庭雪乱如花井氷粲成玉因炎入貂袖懐温奉芳褥体密用宜通文邪性非曲本自江南墟防娟脩且绿暂承君玉指请谢阳春旭
　　咏风
　　徘徊发红蕚葳防动绿葹垂杨低复举新萍合且离歩檐行袖靡当户思襟披高响飘歌吹相思子未知时拂孤鸾镜星鬂视参差
　　咏竹
　　牕前一丛竹青翠独言竒南条交北叶新笋杂故枝月光疎已密风来起复垂青扈飞不碍黄口得相窥但恨从风箨根株长别离
　　咏落梅
　　新叶初冉冉初蕋新菲菲逢君后园燕相随巧笑归亲劳君玉指摘以赠南威用持挿云髻翡翠比光辉日暮长零落君恩不可追
　　咏墙北栀子
　　有美当阶树霜露未能移金蕡发朱采映日以离离幸赖夕阳下余景及西枝还思照绿水君阶无曲池余荣未能巳晚实犹见竒复留倾筐德君恩信未赀
　　咏鸂鶒
　　蕙草含初芳瑶池暧晚色得厠鸿鸾影晞光弄羽翼
　　聨句
　　阻雪连句遥赠和
　　积雪皓阴池北风鸣细枝九逵密如绣何异逺别离【谢眺】风庭舞流霰氷沼结文饮春虽以燠钦贤纷若驰【江秀才革】珠霙条间响玉溜檐下垂杯酒不相接寸心良共知【王丞融】飞云乱无绪结氷明曲池虽乖促席防白首信勿亏【王兰陵僧孺】飘素莹檐溜岩结噎通岐罇疉如末澣况乃限音仪【谢洗马吴】原隰望徙倚松筠竟不移隠忧恧萱树忘懐待山巵【刘中书绘】初昕逸翮举日昃驽马疲幽山有桂树歳暮方参差【沈右率约】
　　还涂临渚
　　绿水缬清波青山绣芳质落景皎晚阴残花绮余日【阿从事】白沙淡无际青山眇如一伤此物运移惆怅望还律【吴郎】白水田外明孤岭松上出即趣佳可淹淹留非下秩【府君遥和】
　　纪功曹中园
　　兰亭仰逺风芳林接云防倾叶顺清飚脩茎伫高鹤【何从事】连绵夕云归晻暧日将落寸阴不可留兰墀岂停酌【吴郎】丹缨犹照树绿筠方解箨永志能两忘即赏谢丘壑【府君】
　　间坐
　　雨洗花叶鲜泉漫芳塘溢借此闲赋诗聊用荡羁疾【陈郎】霡霂微雨散葳防蕙草密预借芳筵赏沾生信昭悉【纪功曹晏】紫葵窗外舒青荷池上出既阖颍川扉且卧淮南秩【府君】流风荡晚阴行云掩朝日余此兰蕙客徒有芳菲质【何从事】
　　侍筵西堂落日望乡
　　沈病巳绵绪负官别乡忧高城凄夕吹时见国烟浮【曹丞】漠漠轻云晚飒飒高树秋乡山不可望兰巵且献酬【府君】旻高识气逈泉渟知潦收幸遇庆筵渥方且沐恩猷【纪功曹晏】芸黄先露早骚瑟惊暮秋旧城望巳肃况乃客悠悠【何从事】
　　往敬亭路中
　　山中芳杜绿江南莲叶紫芳年不共游淹留空若是【府君】绿水丰涟漪青山多绣绮新条日向抽落花纷巳委【何从事】弱葼既青翠轻莎方靃靡鹥鸥没而游麕防腾复倚【齐举郎】春岸望沈沈清流见弥弥幸借人外游盘桓未能徙【陈郎】骛枻把琼芳随山访灵诡荣楯每嶙峋林堂多碕礒【府君】
　　祀敬亭山春雨
　　水府众灵出石室宝图开白云帝乡下行雨巫山来【府君】歌风讃灵德舞蹈起轻埃高轩乍留吹羽或徘徊【何从事】福降羣仙下识逸百神该青鸟飞层隙赤鲤泳澜隈【齐举郎】



　　汉魏六朝百三家集巻七十七
　　钦定四库全书
　　汉魏六朝百三家集巻七十八
　　齐张融集题词
　　吴郡张氏之盛前有敷演镜畅后有充融巻稷融字思光孔德璋所谓外兄张长史也张氏世理音辞修仪范思光独诡越惊人似一狂士然孝亲敬嫂感德重义人伦之际何亹亹也自序文章云不阡不陌非途非路后有状者不如其善自状也海赋文辞诡激欲前无木华虽体致未谐藩篱巳判传诗絶少落落如之白云清风孤台明月想见其人通源定本直谓百圣同投本末无异周子长辨倒兵乃巳彼生平谈论总无师法白日发歌鸿飞起悟孤神独逸窥其意好似慕北海与之同名然谓天下有两融又掉头不受也獠贼厉刅高咏洛生浮海大风干鱼寄傲天子赐衣尚书趋拜曽何足慕具此天性固思光文字所由出乎
　　目录
　　赋
　　海赋
　　笺
　　与豫章王嶷笺
　　书
　　与从叔永书
　　与王僧防书
　　与从弟瓌书
　　答周颙书
　　与周颙论释法宠书
　　论
　　门论
　　序
　　问律自序
　　诫
　　临卒戒子
　　诗
　　白日歌
　　萧史曲
</div>
    <div class="pagination">
<a href="汉魏六朝百三家集_page204.html">上一页</a><span>...</span><a href="汉魏六朝百三家集_page200.html">200</a><a href="汉魏六朝百三家集_page201.html">201</a><a href="汉魏六朝百三家集_page202.html">202</a><a href="汉魏六朝百三家集_page203.html">203</a><a href="汉魏六朝百三家集_page204.html">204</a><span class="current-page">205</span><a href="汉魏六朝百三家集_page206.html">206</a><a href="汉魏六朝百三家集_page207.html">207</a><a href="汉魏六朝百三家集_page208.html">208</a><a href="汉魏六朝百三家集_page209.html">209</a><a href="汉魏六朝百三家集_page210.html">210</a><span>...</span><a href="汉魏六朝百三家集_page206.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
