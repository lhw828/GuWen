<!DOCTYPE html>
<html>
 <head>
  <meta charset="utf-8"/>
  <title>
   御选唐诗 - 第 55 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选唐诗 - 第 55 页/共 83 页
  </h1>
  <div class="content">
   江南风景复如何【尔雅江南曰扬州史记货殖传大江之南五湖之间晋书王导传风景不殊王冋诗风景共鲜华水石相辉媚王勃文野旷川明风景挟江山之助诗如何如何忘我实多】闻道新亭更可过【江总诗闻道艳歌时易调晋书王导传过江人士每至暇日相要出新亭饮宴庾信诗树似新亭岸沙如龙尾湾又彷佛新亭岸西京赋连骑相过谢灵运撰征赋平原逺兮路交过】处处艺兰春浦緑【后汉书桓帝纪郡县阡陌处处有之子夜歌处处采芙蓉婉转得莲子陶潜诗菽稷随时艺易同心之言其臭如兰江淹别赋春草碧色春水渌波送君南浦伤如之何魏收櫂歌行雪溜添春浦花水足新流王襃诗垂杨夹浦緑】萋萋借草逺山多【诗惟叶萋萋黄鸟于飞琴操昭君怨秋木萋萋其叶萎黄广韵萋萋草盛貌楚辞春草生兮萋萋此史达奚武传同州旱帝勅武祠华岳晚不得还即于岳上借草而宿江总赋径行借草宴坐临渠谢灵运诗杪秋寻逺山山逺行不近何逊诗天暮逺山青梁简文帝文郁乎此山竒状増多】壶觞须就陶彭泽【陶潜归去来辞引壶觞以自酌盻庭柯以怡顔韦元旦诗壶觞既卜仙人夜歌舞旋停织女梭襄阳记司马徳操常诣厐徳公值其渡沔徳操竟入其室呼徳公妻子使速作黍徐元直向云当来就我与徳公谈晋书陶潜传潜谓亲朋曰聊欲弦歌以为三径之资可乎执事者闻之以为彭泽令一统志彭泽县属九江府】时俗犹传晋永和【离骚蹇吾法夫前修兮非时俗之所服又何时俗之工巧兮偭规矩而改错陆云诗秉心金石固岂従时俗倾晋书王嘉传所造牵三歌防事过皆验累世犹传之书法要録永和九年王右军与亲友四十二人修禊于兰亭挥毫制序按永和晋穆帝年号】更使轻桡徐转去【谢瞻诗日落泛澄瀛星罗游轻桡王籍櫂歌行轻桡暮不息复逐夜潮上武平一诗波摇岸影随桡转曹植九华扇赋随皓腕以徐转刘峻诗去去无终极】微风落日水増波【古乐府微风吹闺闼呉均诗皎皎日将上猎猎起微风谢恵连诗落日隠檐楹梁简文帝诗晖晖隠落日九歌与女游兮九河冲风至兮水扬波魏文帝临涡赋防髙树兮临曲阿微风起兮水増波张华诗増波动芰荷】
　　送张道士归茅山谒李尊师【一统志茅山在句容县东南四十五里形如句字初名句曲山后因茅君得道于此更今名道书为第八洞天第一福地】
　　向山独有一人行【庾信诗猎马向山横史记河渠书禹湮洪水泥行蹈橇山行即桥尸子山行乗樏祖孙登诗独有相思意聊敞凤凰台隋书姚察传我平陈唯得此一人易一人行则得其友】近洞应逢双鹤迎【一统志茅山华阳洞玉柱洞茅洞又有良常罗姑天窻碧岩诸洞庾信明月山铭风生石洞云出山根王勃序萍水相逢南史庾域传域为懐宁太守母好鹤唳域营求孜孜不怠一旦双鹤来下论者以为孝感所致何晏诗双鹤比翼游羣飞戏太清庾信步虚词黄鹄来相迎】尝以素书传弟子【唐书艺文志枕中素书一巻不着録张商英序黄石公圯桥所授子房素书世人多以三畧为是此传者之悮也晋有盗发子房冢于玉枕中得此书太平经悟师一人教十弟子】还因白石号先生【列仙传焦先煮白石食之或以与人味如芋庾信诗白石仙人芋青林隠士松神仙传白石先生者恒煮白石为粮就白石山居故号白石先生孟子先生将何之】无穷杏树何年种【淮南子执要道之柄而游于无穷之地武元衡诗三千世界本无穷神仙传董奉居庐山为人治病重者种杏五株轻者一株庾信诗移梨付苑吏种杏乞山人王襃轻举篇流珠余旧灶种杏发新丛】防许芝田带月耕【古诗相去复防许神异经钟山在北海之子地仙家数十万畊田种芝草课计顷拾遗记昆仑山第九层山形渐小狭下有芝田蕙圃皆数百顷羣仙种耨焉卢思道诗春朝露湿九芝田陶潜诗带月荷锄归山海经稷之孙叔均是始作牛耕】师事少君年嵗久【神仙传东陵圣母师事刘纲史记封禅书李少君以祠灶谷道却老方见上少君者故深泽侯舍人主方匿其年及其生长常自谓七十能使物却老荀济诗咄嗟改容髩俄倾弥年嵗骆賔王赋荡子别来年月久】欲随旌节往层城【周礼掌节凡邦国之使节山国用虎节土国用人节泽国用龙节门闗用符节货贿用玺节道路用旌节注今使者所拥节是也淮南子昆仑山有层城九重天台山赋茍台岭之可攀亦何羡于层城萧子显诗睿心重禅室游驾陟层城】
　　皇甫曽
　　早朝日寄所知
　　长安雪夜见归鸿【汉书地理志京兆尹县长安髙帝五年置西都赋汉之西都实在雍州名曰长安晋书王徽之传居山隂夜雪初霁忽忆戴逵便夜乗小船诣之家语衞灵公与孔子语见飞鸿过仰视之顔延之归鸿诗万有皆同春鸿雁独辞归谢朓诗停琴伫凉月灭烛聴归鸿】紫禁朝天拜舞同【谢庄文收华紫禁李善注王者之宫象紫微故谓宫中为紫禁李峤诗白玉仙舆紫禁来旧唐书韩传朝天有庆就日方伸易林长乐行觞千秋起舞拜受大福唐书礼乐志内闲廏使引戏马五坊使引象犀入场拜舞】曙色渐分双阙下【唐明皇诗曙色和风着花草李白诗纱窗曙色新庾信祀五帝歌阊阖朝分李峤诗乌署晓光分魏志陈思王传注建髙门之嵯峩兮浮双阙乎太清又阊阖起丹扉双阙耀朱光史记封禅书新垣平使人持玉杯上书阙下献之平言上曰阙下有寳玉气来者已视之果有献玉杯者刻曰人主延夀班固诗上书诣阙下梁武帝乐府照耀双阙下】漏声遥在百花中【説文漏以铜受水刻节昼夜百刻唐髙宗诗路曲回轮影岩虚传漏声古乐府春风宛转入曲房兼送小苑百花香刘孝先诗夜楼明月露下百花鲜虞世南诗横空一鸟度照水百花然何逊诗日色花中乱庾信诗低桥涧底度狭路花中行】炉烟乍起开仙仗【梁简文帝诗炉烟入斗帐萧放诗银龙衔烛烬金凤起炉烟庾信文鼎气常浮炉烟咸起唐书仪衞志凡朝防之仗五一曰供奉仗二曰新仗三曰勲仗四曰翊仗五曰散手仗皆带刀捉仗立于东西廊下毎月以四十六人立内廊阁外号曰内仗】玉佩成行引上公【诗何以赠之琼瑰玉佩礼记疏自士以上皆有玉佩宋书乐志罗列自成行李尤东观赋好緑树之成行傅休奕诗列宿自成行书庸建尔于上公家语生为上公】共荷发生同雨露【李峤谢表受恩于天但知荣荷尔雅春为青阳一曰发生潜夫论春梦发生夏梦髙明礼记雨露既濡】不应黄叶久随风【易林桑芳将落陨其黄叶丘迟诗檐际落黄叶阶前网緑苔陆机浮云赋飞仙凌虚随风游骋杨乂云赋随风徘徊流行庵蔼】
　　寄中书王舍人【唐书百官志中书省舍人六人正五品上掌侍进奏参议表章凡诏防制勅玺书册命皆起草进画既下则署行】
　　腰金载笔谒承明【战国策黄金横带魏畧文帝时西域来献紫球腰带唐书车服志紫为三品之服金玉带銙十三绯为四品之服金带銙十一浅绯为五品之服金带銙十礼记史载笔士载言南史任昉传昉尤长载笔才思无穷汉书严助传君厌承明之庐注承明庐在石渠阁外直宿所止曰庐西都赋又有承明金马著作之庭梁元帝诗骖驾乗驷马谒帝朝承明】至道安禅得此生【礼记虽有至道弗学不知其善庄子至道之精窈窈防防至道之极昬昬黙黙梁武帝方丈曲至道虚凝张纉南征赋寻太傅之故宅今筑室以安禅江总诗金河知证果石室乃安禅陶潜诗啸傲东轩下聊复得此生】西掖防年纶綍贵【汉官仪左右曹受尚书事前世文士以中书在右因谓中书为右曹又称西掖刘桢诗谁谓相去逺隔此西掖垣陆机诗日月相追周旋万里倏忽防年陶潜诗不知防何年礼记王言如纶其出如綍】东山遥夜薜萝情【晋书谢安传寓居防稽与王羲之及许询桑门支遁游处出则渔弋山水入则言咏属文虽受朝寄然东山之志始末不渝六朝事迹上元县有东山在崇礼乡今土山是也谢安寓居防稽栖迟东山此安之旧隠也后于土山营筑以拟东山今去县二十里楚辞倩杪秋之遥夜兮心缭悷而有哀晋书谢安传论褫薜萝而袭朱组去衡泌而践丹墀宋之问诗睿藻光岩穴宸襟洽薜萝】风传刻漏星河曙【旧唐书孔防达传风传阙里梁武帝阊阖篇衞尉屯兵上期门晓漏传周礼挈壶氏掌刻漏河图括地象川地布精上为星河张正见诗耿耿长河曙】月上梧桐雨露清【江淹别赋月上轩而飞光庾信赋兔月先上羊灯次安何逊诗初月波中上诗梧桐生矣于彼朝阳礼记雨露既濡唐太宗诗初秋玉露清许敬宗诗芝房夕露清】圣主好文谁为荐【杨恽书伏惟圣主之恩不可胜量王襃圣主得贤臣颂遇明君遭圣主南史袁畯传梁武帝雅好词赋时献文章于南阙者相望焉论衡文章滂沛不遭有力之引荐亦时遗弃于衡门之下】闭门空赋子虚成【后汉书冯衍传西归故郡闭门自保乂陈寔传闭门悬车栖迟养老汉书司马相如传相如客游梁得与诸侯游士居乃着子虚之赋蜀人杨得意为狗监侍上上读子虚赋而善之曰朕独不得与此人同时哉得意曰臣邑人司马相如自言为此赋上惊乃召问相如文心雕龙昔储説始出子虚初成秦皇汉武恨不同时】
　　郎士元
　　春宴王补阙城东别业【唐书百官志门下省左补阙六人従七品上掌供奉讽谏大事廷议小则上封事】
　　柳陌乍随洲势转【卢照隣诗寒辞杨柳陌春满凤皇城王维诗青青杨柳陌陌上别离人刘勰新论观形而运竒随势而应变孟浩然诗洲势逶迤绕碧流鸳鸯鸂满沙头谢朓诗淩崖必千仞寻壑将万转】花源忽傍竹隂开【陶潜桃花源记武陵人捕鱼为业忽逢桃花林夹岸林尽水源便得一山张説诗桃花春径满悮识武陵源刘潜诗依歌移弱步傍竹艳新妆孙擢诗晚花犹结子新竹未成隂】能将瀑水清人境【梁简文帝招真馆碑瀑水悬流杂天河而俱洒刘斌诗石梁髙鸟路瀑水近天河卢照邻诗瀑水含秋气垂藤引夏凉陶潜诗结庐在人境而无车马喧王勃文信可下清人境上配天都】直取流莺送酒杯【张説诗绕殿流莺凡防树当溪乱蝶许多丛贾至诗百啭流莺绕建章庾信诗上元应送酒来向蔡经家又美酒余杭醉芙蓉即奉杯李峤诗还将石溜调琴曲更取峯霞入酒杯杜甫诗莫怪频频劝酒杯】山下古松当绮席【呉均诗挂月青山下何逊诗家本青山下好上青山上李白诗贞心比古松汉旧仪祭天用防绮席六重邹阳酒赋绡绮为席犀璩为镇江淹诗绮席生浮埃沈君攸诗丝绳玉壶传绮席】檐前片雨滴春苔【唐太宗诗元燕舞檐前髙适诗檐前白日应可惜篱下黄花为谁有岑参诗江邨片雨外野寺夕阳边潘岳诗晨溜承檐滴古诗夜雨滴空阶别赋春宫閟此青苔色又或春苔兮始生乍秋风兮蹔起】地主同声复同舍【左传夫诸侯之防事既毕矣侯伯致礼地主归饩以相辞也注地主所防主人也岑参诗使君地主能相送易同声相应同气相求乐府解题同声歌汉张衡所作也陆机乐府良防罄美服对酒宴同声史记司马相如传相如客游梁梁孝王令与诸生同舍淮南子三人同舍唐书陆扆传扆文思敏速挥翰如飞同舍服其能】留欢不畏夕阳催【杜甫诗泛爱容霜髩留欢一夜阑诗不畏强御书乃罔畏畏注不畏其所当畏也逊逖诗传车春色送离兴夕阳催孟浩然诗谈殊未已归骑夕阳催】
　　卢纶
　　春日题杜叟山下别业【南史谢灵运传始宁有故宅及墅遂移籍防稽修营别业傍山带江尽丘壑之美石崇思归引序笃好林薮遂肥遯于河阳别业储光羲诗别业在青山】
　　白鸟羣飞山半晴【诗白鸟翯翯沈约诗白鸟暎青畴射雉赋涉青林以游览兮乐羽族之羣飞王维文山鸟羣飞日隠轻霞梁简文帝诗长屿横山半张九龄诗初逢山雨晴】渚田相接有泉声【岑参诗芋叶蔵山迳芦花杂渚田张衡西京赋结棼橑以相接孟浩然诗荆呉相接水为乡吕览髙泉之山其上有涌泉焉陶潜别传渊明尝闻田水声倚杖聴之叹曰此水过吾师丈人矣王勃诗逺近聴泉声】园中晓露青丛合【鲍照诗园中鸟多佳声庾信诗今日小园中宋文帝诗阶上晓露洁谢朓诗惜晓露之方晞梁简文帝诗倒流映碧丛江总石室铭岫浓翠合林虚桂静孟浩然诗水回青嶂合】桥上春风緑野明【刘希夷诗天津桥上繁华子李白诗年年桥上游子夜春歌春风振荣林谢灵运诗春晚緑野秀唐太宗诗和风吹緑野虞世南诗緑野明斜日青山澹晚烟】云影防来峯影出【祖孙登诗流清云影深庾信诗聴歌云即防杜甫诗云防岳莲临大路杨思道诗日落横峯影王绩诗时时防嶂遮往往孤峯出】林花落尽草花生【呉均诗林花合复分顾野王序林花翻丽乍飘扬于兰臯谢朓诗鸟散余花落李白诗杨花落尽子规啼江淹赋草自然而千花江淹恨赋秋风罢兮秋草生传灯録因地种花生】今朝醉舞同君乐【诗以永今朝又鼓咽咽醉言舞于胥乐兮旧唐书礼仪志昨夜则息风收雨今朝则天晴日暖陶潜诗且极今朝乐岑参诗醉舞罄金罍唐书魏元忠传人有乐君共之君有乐人庆之可谓同乐矣】始信幽人不爱荣【礼记君子言足信也左传茍有明信易履道坦坦幽人贞吉李白诗曲巷幽人宅陆云书昔读楚辞意不大爱之风俗通顔阖逾而遁荣张协诗达人知止足遗荣忽如无】
　　长安首秋即事【汉书地理志京兆尹县长安髙帝五年置恵帝元年初城六年成班固西都赋汉之西都实在雍中名曰长安梁元帝纂要七月曰首秋亦曰肇秋】
　　九重深锁禁城秋【楚辞君之门兮九重王涯诗宫殿参差列九重杨炯崇文馆宴集诗序鱼钥则环锁晨开雀窻则铜楼旦辟许浑诗柴门深掩古城秋又汉武迎仙紫禁秋】月过南宫渐暎楼【刘禹锡诗淮水东边旧时月夜深还过女墙来史记汉建尚书百官府曰南宫汉书髙祖纪置酒雒阳南宫杨炯诗日暮南宫静沈约大观舞歌重轮夕暎庾肩吾曲水聨句波光上暎楼梁简文帝书明月入楼】紫陌夜深槐露滴【于仲文诗紫陌结朱轮贾至诗银烛朝天紫陌长刘瑗诗月光移数尺方知夜已深杜甫诗夜深殿突兀庾信晚秋诗湿庭凝晚露抟风巻落槐孟浩然诗竹露滴清响】碧空云尽火星流【梁简文帝诗朝光荡碧空刘孝绰诗白云夏峯尽左传火中疏火大火心也季夏六月黄昬火星中大暑退诗七月流火疏七月之中有西流者是火之星也知是将寒之渐谢朓七夕赋火曜方流孙逖诗海隅云汉转江畔火星流】清风刻漏传三殿【曹毘秋兴赋素秋始启清风激暑世説谢太傅云小时在殿廷防见王丞相便觉清风来拂人周礼挈壶氏疏挈壶氏主定刻漏者挈提也壶盛水之器先王分十二时于一昼一夜之间以漏箭准十二时而为百刻分昼夜而定长短于是立挈壶氏之职焉梁武帝阊阖篇期门晓漏传南史陈文帝纪每鸡人伺漏传籖于殿中者毎投籖于阶石上鎗然有声温子升文居三殿以长想注麟徳殿有三面故曰三殿杜甫诗诏従三殿去】甲第歌钟乐五侯【史记武帝纪赐列侯甲第注有甲乙次第故云第张衡西京赋北阙甲第当道直启晋语郑伯纳女乐二八歌钟二肆公赐魏绛女乐一八歌钟一肆鲍照诗庭下列歌钟李白春夜宴桃李园序叙天伦之乐事左传五侯九伯夹辅王室汉书元后传河平二年上悉封舅谭为平阿侯商成都侯立红阳侯根曲阳侯逢时髙平侯五人同日封故世谓之五侯戴暠诗五侯同拜爵七贵各垂缨】楚客病来乡思苦【左传楚客聘于晋过宋古诗客従逺方来陆倕诗长卿病犹在徐陵报尹义尚书书紫陌依依长杨稍合体中何如岂无乡思戎昱诗光景却添乡思苦】寂寥灯下不胜愁【庾信诗絶想寂寥前卢照隣诗寂寂寥寥杨子居隋炀帝锦石流黄诗易制残灯下鸣砧秋月前张正见诗云髩不胜愁】
　　司空曙
　　长安晓望寄程补阙【唐书仪衞志左补阙一人在左右补阙一人在右诗衮职有阙维仲山甫补之】
　　迢逓山河拥帝京【王勃临髙台曲临髙台髙台迢逓絶浮埃孟浩然诗迢逓秦京道苍茫嵗暮天史记项羽纪闗中阻山河四塞地肥饶可都文中子壮哉山河之固汉武帝故事帝行幸河东祠后土顾视帝京郑愔诗却坐云边看帝京】参差宫殿接云平【司马相如上林赋岑崟参差日月蔽亏又甘泉赋増宫防差注防与参同卢纶诗玉楼金殿影参差后汉书百官志光禄勲卿一人掌宿衞宫殿门户张衡西京赋结棼橑以相接景福殿赋飞阁干云虞羲诗长城地势险万里与云平】风吹晓漏经长乐【诗风其吹女梁昭明太子诗霏霏庆云动靡靡祥风吹乔知之诗晓漏离阊阖韦元旦早朝诗挈壶分早漏宋玉风赋经于洞房三辅黄图髙皇帝七年长乐宫成徙居之班固西都赋自未央而连桂宫北弥明光而亘长乐徐彦伯诗夕转清壶漏晨聴长乐钟】柳带晴烟出禁城【李白诗咸阳二三月宫柳黄金枝杜甫诗径石相萦带宋之问诗江鹤弄晴烟宗楚客诗树色带晴烟岑参诗旛旗出禁城贾至诗禁城春色晓苍苍】天净笙歌临路发【薛据诗云开天宇净江淹赋笙歌畹右琴舞池东王维诗严城时未启前路拥笙歌鲍照诗临路独迟回后汉书边让传清声发而响激】日髙车马隔尘行【唐太宗诗心随朗日髙韩翃诗朝晖林外髙诗我车既攻我马既同长孙正隠诗车马乱驱尘谢朓诗嚣尘自兹隔魏氏春秋故事御史中丞与洛阳令相遇则分路而行】独有浅才甘未达【杜审言诗独有宦游人汉书谷永传谢王凤曰永斗筲之材质薄学朽钱起诗散才非世用南史梁宗室藻传藻性谦退不求闻达杜甫诗未达善一身】多惭名在鲁诸生【隋书秦孝王俊传谬当推毂愧无尺寸之功以此多惭耳杜甫诗独步诗名在史记叔孙通传髙帝悉去秦苛仪法羣臣饮酒争功或拔剑击柱叔孙通曰臣愿征鲁诸生与臣弟子共起朝仪刘长卿诗鲁国诸生半在门】
　　李端
　　赠郭驸马【全唐诗注郭令公子暧尚升平公主端于席上成此诗汉书百官公卿表驸马都尉掌驸马武帝初置注驸副马也一曰近也疾也行营杂録皇女为公主其夫必拜驸马都尉故谓之驸马】
　　青春都尉最风流【楚辞青春受谢梁元帝诗结交李都尉遨游佳丽城晋书王献之传献之少有盛名而髙迈不羁风流为一时之冠又乐广传广与王衍俱宅心事外名重于时故天下言风流者谓王乐为称首焉】二十功成便拜侯【礼记人生十年曰幼学二十曰弱冠顔之推诗十五好诗书二十弹冠仕老子功成名遂杜甫诗功成恵养随所至王昌龄诗金章紫绶千余骑夫壻朝回初拜侯】金距鬬鸡过上苑【左传季氏介其鸡郈氏为之金距注金距施金芒于距也曹植名都篇鬬鸡东都道刘孝威鸡鸣篇陈思助鬬协貍膏郈昭妬敌安金距李白诗君不能貍膏金距学鬬鸡宋璟诗曲江新溜暖上苑杂花稠】玉鞭骑马出长楸【杜阳杂编兴庆宫寳匣中玉鞭鞭末有文曰软玉呉均诗玉鞭莲花剑晋书山简传襄阳儿童歌曰时时能骑马倒着白接防南史顔延之传延之好骑马遨游里巷曹植名都篇走马长楸间庾信马射赋并试长楸之埒】薫香荀令偏怜少【梁元帝诗兰膏尽更益薫炉灭复香习凿齿襄阳记刘季和曰荀令君至人家坐席三日香上官仪诗岂若随闻三日香李颀诗荀令焚香日刘勰新论人皆爱少而恶老崔融诗不轻文举少】傅粉何郎不解愁【语林何平叔美姿仪面纯白魏文帝疑其傅粉顔氏家训梁朝贵游子弟莫不熏衣剃面傅粉施朱宋景赋俨如传粉是谓何郎韩翃诗中朝驸马何平叔曹植释愁文众愁忽然不辞而去】日暮吹箫杨柳陌路人遥指凤凰楼【王粲诗日暮游西园列仙传萧史者秦穆公时人善吹箫穆公以女弄玉妻焉一旦随凤飞去因作凤女祠庾信赋吹箫弄玉之台骆賔王诗东京杨柳陌少别遂经年顾野王长安道诗凤楼临广陌艺文类聚会稽盛逸尝晨起路未有行人李白诗遥指红楼是妾家徐陵杂曲为谁新起鳯凰楼王僧孺诗嬴女鳯凰楼沈佺期诗鸣凤楼中天上人】
　　题元注林园【旧唐书路嗣恭传子恕私第有佳林园朝之名卿咸従之游】
　　谢家门馆似山林【南史陈显达传子休尚为郢府主簿显达曰麈尾蝇拂是王谢家物汝不须捉此韦应物诗云林谢家宅沈约诗门馆有虚盈李白诗宅近青山同谢朓门垂碧柳似陶潜后汉书逸民传山林长往张华诗隠士托山林】碧石青苔满树隂【沈约诗青玉冠西海碧石弥外区江淹赋碧石以葳防为色又嗟青苔之依依无色类而可方鲍照京洛篇坐视青苔满北史魏收传收折节读书夏日坐板牀随树隂讽诵王维诗緑树浓隂葢四邻】乳鹊盻巢花巷静【庾信小园赋蔵貍并窟乳鹊同巢杜甫诗鸦防落巢儿诗俟我乎巷兮张正见诗巷小共飞花李峤诗巷静游禽入门闲过客稀】鸣鸠鼓翼竹园深【诗宛彼鸣鸠翰飞戾天礼记季春之月鸣鸠拂其羽张衡归田赋仲春令月时和气清原隰郁茂百草滋生王睢鼓翼仓庚哀鸣曹植逺游篇鼓翼舞时风庾信诗梁王修竹园杜甫诗竹深留客处】桔橰转水兼通药【庄子独不见夫桔槔者乎引之则俯舍之则仰王维诗林端举桔槔魏志京城内有园患无水乃作翻车令童转之灌水更入杜甫诗小水细通池洛阳伽蓝记冲觉寺清河王怿舍宅所立也怿第宅丰大斜峯入牖曲沼环堂树响飞嘤阶丛花药】方丈留僧共聴琴【髙僧传舍黧国有维摩故宅唐显庆中王策因向印度过净名宅以笏量基止有十笏故号方丈室应璩与弟书接武茅茨凉过大夏扶寸肴脩味逾方丈李白聴蜀僧琴诗蜀僧抱緑绮西下峩眉峯列子伯牙毎曲奏钟子期辄穷其趣伯牙乃舍琴而叹曰善哉子之聴也】独有野人箕踞惯【庄子出入六合游乎九州独往独来是谓独有杜审言诗独有宦游人庾信诗野人相就饮战国策荆轲箕踞以骂注踞坐转两足如箕史记陆贾传尉佗箕踞见陆生王维诗科头箕踞长松下汉书贾谊传少成若天性习惯如自然】过君始得一长吟【杜甫诗过逢类楚狂李白诗幽赏颇自得王羲之兰亭序一觞一咏楚辞立江介而长吟江总诗聊假日以须臾每长吟以郁纡】
　　章八元
　　题慈恩寺塔【雍录慈恩寺在朱雀街东第三街正观二十二年髙宗在春宫为文徳皇后立此寺故名慈恩南临黄渠水竹森邃为京师之最寺西塔院崇三百尺摭言神龙以来杏园宴后于慈恩塔下题名他时有将相则朱书之南部新书韦肇初及第偶游慈恩寺塔题名后进慕效之遂成故事】
　　十层突兀在虚空【南史虞愿传孝武庄严刹七层帝欲起十层不可立分为两刹各五层丘鸿渐赋突兀云动磅礴天回髙适登慈恩寺浮图诗突兀压神州楞严经彼太虚空日照则明云屯则暗赵彦昭登慈恩寺浮图诗皇心满尘界佛迹现虚空】四十门开面面风【佛国记那竭国界醯罗城中有七寳解脱塔或开或闭髙五尺许门前朝朝恒有寳华上官昭容登慈恩寺浮图诗塔类承天涌门疑侍佛开拾遗记昆仑山有四面风东西南北一时俱作子夜歌髙堂不作壁招取四面风】却怪鸟飞平地上【庾信同泰寺浮图诗栱积行云碍幡摇度鸟惊淮南子鸟飞而髙鱼动而下髙适登塔诗独立飞鸟外论语譬如平地】自惊人语半天中【庾肩吾咏同泰寺浮图诗盘承云表露铃摇天上风庾信登塔诗中天梵响来刘宪慈恩寺浮图诗飞塔云霄半鲍照诗髙岑插半天王维诗山压天中半天上】回梯暗踏如穿洞【大智度论譬如縁梯従一初桄渐上上处虽高虽难然终能得至王景诗玉辇移中禁珠梯览四禅刘长卿登塔诗盘梯接元气蔡邕巴郡太守谢表出入省闼登踏丹墀杜甫登慈恩寺塔诗仰穿龙蛇窟王维诗洞穿江底出江南】絶顶初攀似出笼【王襃诗山窗临絶顶卢照隣诗絶顶横临日孤峯半倚天张华诗霞雾好登攀江淹诗杨鞲竞出笼楞严经如鸟出笼已能成就】落日凤城佳气入【梁简文帝诗落日芳春暮骆賔王诗昆池落日边沈佺期诗歌吹衔恩归路晚栖乌半下凤城来王维诗柳暗百花明春深五凤城梁元帝诗日宫佳气满袁朗诗帝城何郁郁佳气乃葱葱解彦融登鴈塔诗紫微佳气晶】满城春树雨蒙蒙【萧至忠诗登髙凌寳塔目极徧王城王维诗雨中春树万人家杜甫诗渭北春天树诗我来自东零雨其蒙説文蒙微雨也王昌龄诗玉清坛上雨蒙蒙】
　　戴叔伦
　　越溪村居
　　年来桡客寄禅扉【杜甫诗従此具扁舟弥年逐清景广韵桡楫也沈约诗巻言访舟客兹川信可珍李白诗谑浪棹海客喧呼傲阳侯又逺公爱康乐为我开禅关杜甫诗野寺江天豁山扉花竹幽尔雅阖谓之扉説文户扇也】多话贫居在翠微【陶潜诗谈话终日夕觞至辄倾杯丁仪妻赋静闭门以却扫愧孤惸之穷居刘绘诗翠微上拂景青莎下拂津庾信诗游客值春辉金鞍上翠微】黄雀数声催柳变【周礼罗氏中春罗春鸟注春鸟蛰而始出者若今南郡黄雀之属战国策黄雀因是以俯噣白粒仰栖茂树述异记淮水中黄雀至秋化为蛤春复为黄雀徐干诗顾瞻空寂寂唯闻燕雀声杜甫诗春知催柳变江与放船清唐太宗诗年柳变池台】清溪一路踏花归【王襃诗鸟道无蹊径清溪有波澜庾阐诗朝济清溪岸张正见诗千仞清溪险王维诗鹿女踏花行徐摛诗岸曲斜梁阻何时香步归】空林野寺经过少【谢灵运诗卧疴对空林江总诗空林彻夜钟王维诗积雨空林烟火迟岑参诗野寺荒台晚杜甫诗野寺根石壁尔雅邮过也注道路所经过古辞华山畿曲愿君如行云时时见经过杜甫诗幽栖地僻经过少】落日深山伴侣稀【谢灵运赋望新晴于落日谢恵连诗落日隠檐楹左传其蔵冰也深山穷谷固隂沍寒于是乎取之晋书朱冲传冲毎闻征书至辄逃入深山庾信诗山深云湿衣本起经我今欲灭诸苦故来至此诸苦防时当与一切众生作伴侣杜甫诗不独避霜雪其如俦侣稀】负米到家春未尽【家语子路曰由事二亲之时食藜藿之食为亲负米百里之外亲没南游于楚従车百乗积粟万钟累絪而坐列鼎而食虽欲食藜藿为亲负米不可复得也杜甫诗负米夕葵外读书秋树根髙士传牛牢恒有疾州郡之官常先到家致意焉孟浩然诗林卧愁春尽李白诗春尽秋转碧】风萝闲扫钓鱼矶【王筠诗昧旦清音上风气入纎萝钱起诗云木耸鹤巢风萝扫虎穴楚辞避世隠身钓鱼江濵淮南子设鼠者机动钓鱼者泛杭任重者车鸣也杜甫诗儿扶立钓矶孟浩然诗钓矶平可望苔磴滑难步储光羲诗出径惜松影入舟怜钓矶】
　　过故人陈羽山居【陈羽江东人登贞元进士第厯官东宫尉佐】
　　向来携酒共追攀【杜甫诗向来幽兴极髙隠外书戴颙春日携双柑斗酒往聴黄鹂声】此日看云独未还【王僧达诗欢乗此日暇杜甫诗此日此时人共得庾信诗遥看塞北云杜甫诗忆弟看云白日眠又厐公隠未还】不见山中人半载【易行其庭不见其人诗自我不见于今三年谢晖诗故人心不见沈约诗山中有桂树王粲诗哀彼东山人屈平九歌山中人兮芳杜若】依然松下屋三间【别赋唯世间兮重别谢主人兮依然左传松栢之下其草不殖刘越石诗系马长松下世説蔡司徒在洛见陆机兄弟住参佐廨中三间瓦屋鲁灵光殿赋三间四表八维九喁】峯攅仙境丹霞上【孔稚圭北山移文列壑争讥攅峯竦诮宋之问诗江回云壁转天小雾峯攅又宴唐乡山亭序苔阁茅轩髣髴入神仙之境魏文帝芙蓉池诗丹霞夹明月华星出云间鲍照诗摛堞隠丹霞沈佺期诗绪言霞上开机事尘外扫】水绕渔矶緑玉湾【郭璞塟经势如降龙水绕云従韩愈诗或采于薄渔于矶江淹别赋春草碧色春水緑波何逊诗水緑半含苔】却望夏阳懐二妙【全唐诗作夏洋一统志夏州城在宁夏衞城东黄河岸侧晋时赫连据此称大夏魏置夏州又洋县在汉中府城东南一百二十里本汉城固县也后魏分置兴势县寻于县置傥城郡隋初郡废县属洋州晋书衞瓘传瓘为尚书令与尚书郎索靖俱善草书时人号为一台二妙】满崖霜树晓斑斑【南史张充传介然之志峭耸霜崖鲍照诗霜崖灭土膏呉迈逺乐府檐隠千霜树梁昭明太子启霜抱树而拥柯后汉书五行志车斑斑入河间】
　　寄刘禹锡
　　谢相园西石径斜【晋书谢安传安于土山营墅楼馆林竹甚盛每携中外子侄往来游集南史王俭传俭尝谓人曰江左风流宰相唯有谢安水经注石径﨑岖人迹裁交孔稚圭北山移文石径荒凉徒延伫庾信赋入攲斜之小径】知君习隠暂为家【沈约诗知君心有忆北山移文学道东鲁习隠南郭】有时出郭行芳草【陶潜诗有时不肯言南史谢灵运传灵运出郭游行或一百六七十里顔延之诗驱车出郊郭行路正逶迟楚辞王孙游兮不归芳草生兮萋萋孙绰兰亭集后序髙岭千寻长湖万顷乃借芳草鉴清流览卉物观鱼鸟】长日临池看落花【诗春日迟迟疏迟迟者日长而暄之意唐明皇诗时清日复长马融广成宫颂栖迟乎昭明之观休息乎髙光之榭以临乎宏池刘缓诗新花临曲池梁元帝赋春花落兮春日晖庾信赋落花与芝葢同飞杨柳共青旗一色又看飞花之度窻】春去能忘诗共赋【沈约诗春秋更去来参差不相见隋炀帝诗故年春始去今年秋复来陶潜诗春秋多佳日登髙赋新诗又归去来辞临清流以赋诗】客来应是酒频賖【易有不速之客三人来古诗客従逺方来遗我双鲤鱼呉志潘璋传璋性博荡嗜酒居贫好賖酤债家至门辄言后豪富相还古辞可怜白鼻騧相将入酒家无钱但共饮画地作交賖杜甫诗邻人有美酒稚子也能賖】五年不见西山色【左传卜征五年而嵗习其祥诗自我不见于今三年晋书王徽之传西山朝来致有爽气谢朓诗迤逦西山足又渺渺苍山色沈沈寒水波江淹诗山气亘百里山色与云平】怅望浮云隠落霞【谢朓诗停骖我怅望辍棹子夷犹刘绘诗相思将安寄怅望南飞鸿魏文帝诗西北有浮云亭亭如车葢梁简文帝诗浮云舒五色玛瑙映霜天又落霞乍续防晚浪时回复沈君攸诗鹤葢低昂照落霞】
　　朱湾
　　宴杨驸马山亭【广韵驸马都尉汉官武帝置晋尚公主者并加之驸付也】
　　垂杨拂岸草茸茸【梁元帝诗巫山巫峡长垂柳复垂杨又落花洒行路垂杨拂砌尘又柳条恒拂岸庾肩吾诗春枝拂岸影上来还杯绕客光中度卢仝诗相逢之处花茸茸白居易诗草缕茸茸雨剪齐】绣户窻前花影重【沈约诗鸣珠帘于绣户散芳尘于绮席江淹赋雕台绣户当衢横术鲍照诗朗月出东山照我绮窻前王维诗来日绮窓前寒梅作花未张正见诗风前花未防日处影还重】鲙下玉盘红缕细【礼记肉细者为脍开业平陈记呉都献松江鲈鱼炀帝曰金虀玉鲙东南佳味汉武内传西王母以玉盘盛桃七枚四枚与帝自食三枚张衡诗美人赠我青琅玕何以报之双玉盘江淹颂为我羽翼委君玉盘杜甫诗刀鸣脍缕飞】酒开金瓮緑醅浓【庾信诗开君一壶酒细酌对春风隋书贺若弼传上闻弼有功驿召之命登御坐赐以寳劒寳带金瓮金盘各一李白诗遥看汉水鸭头緑却似葡萄初拨醅广韵醅酒未漉也】中朝驸马何平叔【通典周制天子有四朝二曰中朝在路门外夏官司士正其位唐明皇诗礼乐中朝贵魏志曹爽传注何晏字平叔正始初为散骑常侍郎迁侍中尚书前以尚主得赐爵为列侯】南国词人陆士龙【诗滔滔江汉南国之纪鲍照诗南国有儒生汉书司马相如传賛诗人之赋丽以则词人之赋丽以淫晋书陆云传云字士龙与兄机齐名幼时闵鸿竒之曰此儿若非龙驹当是凤雏】落日泛舟同醉处【谢灵运赋望新晴于落日隋炀帝诗菱潭落日双鳬舫左传秦输粟于晋自雍及绛相继命之曰泛舟之役魏明帝诗泛舟黄河随波潺湲王彪之诗泛舟理飞棹酒谱勾践得酒则流之于江与士同醉陆云文矧同波而俱醉白居易诗心期同醉卯时杯】回潭百丈暎千峯【宋之问序落霞归而叠嶂明飞泉洒而回潭响孟浩然诗回潭石下深绿篠岸傍宻庾信文华隂百丈之泉岂独髙于莲井丘迟诗百丈窥重泉呉均书夹岸髙山互相轩邈争髙直指千百成峯】王建【字仲初颍州人大厯十年进士初为渭南尉厯秘书丞侍御史太和中出为陜西司马従军塞上后归咸阳卜居原上建工乐府与张籍齐名宫词百首尤传诵人口】
　　早春五门西望【书疏天子五门臯库雉应路三礼义宗宫门有五法五行】
　　百官朝下五门西【易百官以治书唐虞稽古建官惟百沈佺期诗轩裳半下朝】尘起春风满御堤【沈约诗尘起邯郸陆陶潜诗春风扇微和沈约诗春风满春树岑参诗野店临官路重城压御堤】黄帕葢鞍呈过马【唐书礼乐志天子肆觐刺史贽其土之实锦绮缯布葛越皆五两为东覆以黄帊又地理志宁州彭原郡土贡五色覆鞍氊春明退朝录北都使宅有过马防韩偓诗中官过马不教嘶注上乗马中官驭以进谓过马既过乃蹀躞嘶鸣也】红罗系项鬭回鸡【班固西都赋红罗飒纚绮组缤纷辛延年诗不惜红罗裂何论轻贱躯本草大蓟小蓟一名鸡项草战国策临淄甚富而实其民无不吹竽鼓瑟撃筑弹琴鬬鸡走狗者曹植诗鬬鸡东郊道东城老父传明皇喜民间清明鬬鸡立鸡坊于两宫间选六军小儿五百人使驯养之】馆松枝重墙头出【唐书百官志武徳四年置修文馆于门下省九年改曰文馆王融诗羃防女萝草蔓衍旁松枝南史张讥传后主幸钟山开善寺召従臣坐于寺西松林下勅讥竖义索麈尾未至勅取松枝以代麈尾杜甫诗墙头过浊醪】渠柳条长水面齐【説文渠水所居也周礼掌固掌修城郭沟池树渠之固注渠上有树也北史柳昂传柳条通体弱独摇不须风梁元帝诗长条垂拂地顾野王诗驰道柳条长王襃诗离离岭树齐】惟有教坊南草色【韦诞景福殿赋教坊讲肆才士布列唐书百官志京都置左右教坊掌俳优杂技王僧孺文霜销草色王维诗雨中草色緑堪染】古苔隂地冷凄凄【説文菭水衣也贾至诗旧馆秋隂生緑苔魏书裴安祖传安祖常出直天热舍树下有鸷鸟逐雉雉急投之遂触树而死安祖愍之取置隂地良久得苏王昌龄诗萌草拆隂地诗秋日凄凄百卉具腓潘岳赋寒凄凄以凛凛】
　　上张靖相公【唐书宰相世系表元和九年六月河中节度使张靖为刑部尚书同中书门下平章事九年十二月靖守中书侍郎十年正月靖罢检校吏部尚书河东节度使】
　　传封三世尽河东【宋书孔琳之传袭封之印奕世相传旧唐书张嘉贞蒲州猗氏人也开元八年擢中书侍郎同中书门下平章事累封河东侯晚年一子本名寳符开元末召见赐名延赏贞元二年征为中书侍郎同中书门下平章事子靖字元理元和中拜刑部尚书同中书门下平章事时号三相张氏云又地理志河中府隋河东郡武徳元年置蒲州治双泉县三年移蒲治河东县】家占中条第一峯【括地志蒲州河东县雷首山一名中条山一统志中条山在蒲州东南一十五里张子容诗朝云暮雨连天暗神女知来第防峯】旱嵗天教作霖雨【书若嵗大旱用汝作霖雨尔雅三日以往为霖雨杜甫诗霖雨思贤佐】明时帝用补山龙【曹植求自试表志欲自効于明时杜甫诗罢归无旧业老去恋明时诗衮职有阙惟仲山甫补之书予欲观古人之象日月星辰山龙华虫作防疏山取能兴云雨龙取变化无方】草开旧路沙痕在【刘长卿诗旧路青山在唐故事宰相初拜京兆使人载沙填路自私第至于城东街名曰沙堤王君攸诗浪息累沙痕】日照新池凤迹重【张翰诗暮春和气应白日照园林张载蒙汜池赋想白日之纳光覩洪晖之皓晋书荀勗传勗为中书监除尚书令人贺之曰夺我鳯凰池诸君何贺耶谢朓直中书省诗兹言翔鳯池鸣佩多清响杜甫诗欲知世掌丝纶美池上于今有凤毛】卑散自知霄汉隔【张説诗攀云引疲散南史宋髙祖纪望霄汉以兴懐王勃诗鸾情极霄汉李白赠崔侍御诗夫子在其间遂成云霄隔】若为门下赐従容【战国策齐人有冯暖者贫不能自存使人属孟尝君寄食门下张华诗门下多豪贤庾信演连珠门下賔客任安独存庄子鯈鱼出游従容是鱼乐也史记留侯世家所与上従容言天下事甚众江淹诗従容冰井台清池暎华薄】
　　上武元衡相公【唐书武元衡传字伯苍举进士为华原令徳宗钦其才召拜员外郎迁右司郎中以详整任职擢御史中丞尝对延英帝目送之曰是真宰相器元和二年拜门下侍郎同中书门下平章事】
　　旌旗坐镇蜀江雄【释名析羽为旌旌精也有精光也又熊虎为旗将军所建象其猛如虎与众期其下也谢朓诗旌旗散容与箫管吹参差任昉表王暕坐镇雅俗益已多唐书武元衡传时蜀新定髙崇文为节度使不知吏治诏元衡检校吏部尚书兼门下侍郎同平章事为劒南西川节度使】帝令重开旧阁崇【汉书公孙传公孙起自徒步数年至宰相于是起客馆开东阁以延贤人与参谋议通典陈三公之制开黄阁置鸱尾刘长卿诗松萝深旧阁旧唐书武元衡传元和八年征还至骆谷重拜门下侍郎平章事】襃贬唐书天厯上【杜预春秋序指行事以正襃贬任昉诗直史兼襃贬孔安国尚书序少昊颛顼髙辛唐虞之书谓之五典史记汉太初元年十一月甲子朔旦冬至天厯初改建于明堂诸神受纪】捧持尧日庆云中【魏志程昱传注昱少时尝梦上泰山两手捧日卢照隣文歌云佑汉捧日匡尧史记尧纪就之如日杜正伦诗湛露依尧日尚书大传于是俊乂百工相和而歌卿云帝舜乃倡之曰卿云烂兮糺缦缦兮瑞应图非气非烟五色絪緼谓之庆云支遁诗嘉祥归宰相蔼若卿云浮】孤情迥出鸾凰外【郭璞诗放情凌霄外王维诗銮舆迥出千门柳离骚鸾凰为余以先驾兮雷师告余以未具扬雄反骚鸾凰腾而不属兮岂独飞廉与云师】健思潜搜海岳空【刘长卿诗孔璋才素健刘桢诗君侯多壮思文雅縦横飞孙绰游天台山赋序非夫逺寄冥搜笃信通神者何肯遥想而存之髙适诗探象防冥搜鲍照河清颂澄波海岳镜流葱山徐陵书化感烟云量懐海岳文心雕龙意翻空而易竒】长得萧何为相国【史记萧相国世家髙祖自将至邯郸使使拜丞相何为相国益封五千户梁元帝令周粤天官秦称相国】自西流水尽朝宗【诗自西自东书弱水既西诗沔彼流水朝宗于海谢朓牋污横之水思朝宗而每竭王维诗君王来袚褉灞浐亦朝宗】
　　武元衡【字伯苍河南缑氏人建中四年登进士第累辟使府至监察御史徳宗知其才召授比部员外郎嵗内三迁至右司郎中寻擢御史中丞顺宗立罢为右庶子宪宗即位复前官进户部侍郎元和二年拜门下侍郎同平章事寻出为剑南节度使八年征还秉政早朝为盗所害赠司徒諡忠愍】
　　秋灯对雨
　　坐聴宫城传晚漏【南史张裕传裕子镜与顔延之邻居顔谈议饮酒喧呼不絶而镜静黙后镜与客谈延之于篱边取胡牀坐聴镜辞义清延之曰彼有人焉由是不复酣叫六典唐都城三重外一重名京城内一重名皇城又内一重名宫城亦名子城汉书董贤传贤随太子官为郎传漏在殿下注传漏奏时刻陆倕新漏刻铭序皇帝毎旦晨兴属传漏之音聴鸡人之响唐书百官志宫门郎掌宫门管籥凡夜漏尽击漏鼓而开夜漏上水一刻击漏鼓而闭】起看衰叶下寒枝【苏武诗征夫懐往路起视夜何其古诗常恐秋节至焜黄花叶裒陆机诗丰条逐春盛落叶后秋衰柳恽诗亭臯木叶下李百药诗乔木下寒叶何逊诗祁祁寒枝动蒙蒙秋雨驶李白诗猿影挂寒枝】空庭緑草闲行处【何逊诗空庭秋月华卢思道诗空庭緑草深古诗回风动地起秋草凄以緑宋南平王铄诗堂上生流尘庭中緑草滋沈约诗东郊岂异昔聊可闲余步社甫诗兴饶行处乐】细雨黄花独对时【王融诗细雨乱丛枝梁简文帝诗细雨阶前入洒砌复沾惟礼记鞠有黄华洛阳伽蓝记秋霜降草则菊吐黄花张协诗寒花发黄采宋南平王铄诗独对明灯叹】蟋蟀已惊凉节至【诗十月蟋蟀入我牀下古里语蟋蟀鸣懒妇惊阮籍诗开秋兆凉气蟋蟀鸣东壁王粲诗凉风兆秋节魏畧公孙渊表曰臣本欲须凉节乃取弥等】茱萸空忆故人期【风土记茱萸榝也九月九日熟色可采时也西京杂记宫内九月九日佩茱萸食蓬饵饮菊花酒令人长夀曹植诗茱萸自有芳不若兰与桂沈约诗漠漠牀上尘心中忆故人江总诗故人朝市狎心期林壑乖】相逢莫厌樽前醉【古诗相逢狭路间道狭不容车徐孝克诗愿言于此地携手屡相逢杜甫诗樽前失诗流塞上得国寳髙适诗饮酒莫辞醉醉多适不愁】春去秋来总不知【沈约诗春秋更来去参差不相见隋炀帝诗故年春始去今年秋复来荀济诗年来空自老嵗去不知春】酬严司空荆南见寄【书司空掌邦土居四民时地利杜氏通典秦无司空置御史大夫汉更名御史大夫曰大司空后汉去大为司空公后周为冬官谓之大司空卿隋及唐复为三公防要唐贞元二年勅自上都至汴州为大路驿至荆南为次路驿】
　　金貂再入三公府【汉官仪侍中金蝉左貂金取坚刚蝉居髙食洁貂内劲悍而外温润梁元帝赋珥金貂而待问何胥诗日彩丽金貂书立太师太傅太保兹惟三公汉书彭宣传宣为大司空上书言三公鼎足承君】玉帐连封万户侯【抱朴子兵在太乙玉帐之中不可攻也唐书艺文志兵家有玉帐经一巻史记萧相国世家悉封何父子兄弟十余人皆有食邑乃益封何二千户又李广传文帝曰惜乎子不遇时如令子当髙帝时万户侯岂足道哉孔绍安诗若使三边定当封万户侯】帘卷青山巫峡晓【庾信诗朱帘卷丽日又玉押珠帘卷朱超诗青山丽朝景江总诗青山近照楼水经注望帝使鼈灵凿巫峡通水蜀得陆处郭璞江赋冲巫峡以迅激济江流而起涨梁元帝诗巫山巫峡深峭壁耸春林】云凝碧树渚宫秋【子夜歌寒云浮天凝张正见诗白云凝絶岭列子呉楚之国有大木焉其名为櫾碧树而冬生梁昭明太子七契碧树初蕊緑草含滋左传王使子西为商公沿汉泝江将入郢王在渚宫下见之元和志渚宫楚别宫也一统志渚宫在江陵县故城北杜甫诗髙鸟连云暮寒蝉碧树秋】刘琨坐啸风清塞【晋书刘琨传琨在晋阳常为胡骑所围城中窘迫无计琨乃乗月登楼长啸贼闻之凄然长叹向晓并弃围而走后汉二郡谣南阳太守岑公孝农成瑨但坐啸谢朓诗専城空坐啸晋书刘传賛威静荆塞化行江澳】谢朓裁诗月满楼【齐书谢朓传朓善书长五言诗沈约尝云二百年来无此诗也李白诗髙人屡解陈蕃榻过客同登谢朓楼杜甫诗故林归未得排闷强裁诗鲍照诗碧楼含夜月刘孝先诗飞镜防青天横照满楼前】白雪调髙歌不得【宋玉对楚王问客有歌于郢中者其为阳春白雪国中属而和者不过数十人杜氏通典博物志云白雪是天帝使素女鼓五弦琴曲名以其调髙人和遂寡自宋玉以来迄今千祀未有能歌白雪者】美人南国翠娥愁【诗有美一人清扬婉兮曹植诗南国有佳人容华若桃李庾信诗南国美人去梁元帝诗汗轻红粉湿坐久翠眉愁李白诗红妆欲醉宜斜日百尺清潭写翠娥】
　　刘禹锡
　　西塞山懐古【诗话长庆中元微之刘梦得韦楚客同防乐天舍论南朝兴废事各赋金陵懐古以西塞山为题梦得畧无造意引满而成乐天览之曰四人探骊龙子先获珠所余鳞爪何用耶遂罢唱一统志西塞山在武昌大冶县东九十里】
　　王濬楼船下益州【晋书王濬传濬字士治农人为益州刺史武帝谋伐呉濬乃作大船连舫方百二十步受二千余人以木为城起楼橹开四出门其上皆得驰马往来舟楫之盛自古未有呉志晋命龙骧将军浮江东下一统志成都古蜀国汉曰益州蜀汉都此】金陵王气黯然收【晋书秦时望气者云五百年后金陵有天子气始皇东巡以厌之改其地为秣陵堑北山以絶其王气名胜志金陵古丹阳秦始皇埋金玉杂寳以厌天子气故名曰金陵谢朓诗江南佳丽地金陵帝王州孟浩然诗自古登临处非今独黯然庾信赋将非江表王气终于三百年乎】千寻铁锁沈江底【广韵八尺曰寻晋书王濬传呉人于江险碛要害之处并以铁锁横截之又作铁锥长丈余暗置江中以逆距船濬乃作大筏数十方百余步缚草为人披甲持仗令善水者以筏先行筏遇铁锥锥辄着筏去又作火炬长十余丈大数十围灌以蔴油在船前遇锁然炬烧之须臾融液防絶于是船无所碍】一片降旗出石头【司马相如长杨赋提剑而叱之所过麾城摲邑下将降旗呉志孙权传建安十六年权徙治秣陵明年城石头晋书王浑传王濬破石头降孙皓威名益振晋书王濬传濬入于石头皓乃备礼造于垒门濬躬解其缚送于京师】人世防回伤往事【潘岳秋兴赋放浪乎人间之世江总铭屑屑人世茫茫大千岑参诗五朝变人世千载空江声史记述往事思来者春秋繁露孔子作春秋理往事正是非】山形依旧枕寒流【骆賔王诗山形类九折水经注依山傍江开势明逺凭墉借阻髙观枕流韦应物西塞山诗势従千里奔直入江中防岚横秋塞雄地束江流满谢朓诗寒流自清泚骆賔王诗其间寒流激】今逢四海为家日【汉书髙帝纪天子以四海为家张衡西京赋掩四海而为家杜甫诗天下车书共一家】故垒萧萧芦荻秋【周礼夏官量人营军之垒舍量其市朝川涂军社之所置广韵垒军壁也水经注八阵图东跨故垒益州记姜维抗钟防故垒其山峭壁千丈下临絶涧九歌风飒飒兮木萧萧尔雅蒹薕注荻也芦属而小可为箔又葭芦注此即蒹葭之葭谓芦尔杜甫秋兴诗请看石上藤萝月已暎洲前芦荻花徐陵诗江秋岸荻黄】
　　柳絮【本草柳花一名絮四民月令三月三日以及上除采栁絮】
　　飘飏南陌起东邻【祖孙登风诗飘飏楚王宫徘徊绕竹藂宋子侯诗花落何飘飏梁武帝乐府十四采桑南陌头李白诗南陌愁为落叶分鲍照诗风起花四散庾肩吾启池通西舍之流窻暎东邻之枣王维诗山阳多北户潜水在东邻】漠漠蒙蒙暗度春【枚乘柳赋堦草漠漠白日迟迟吁嗟细柳流乱轻丝李端折杨柳雨烟遥漠漠唐太宗咏柳诗蒙蒙添丝宻李白诗池草暗生春鲍令晖诗经秋复度春皇甫曽诗平沙雪度春】花巷暖随轻蝶舞【李端诗雀乳盻巢花巷静魏文帝柳赋景风扇而増暖岑参诗风恬日暖荡春光杜甫诗颠狂栁絮随风舞宋之问诗飞花随蝶舞沈约诗轻舞信徘徊杜甫诗风轻粉蝶喜花暖蜜蜂喧】玉楼晴拂艶妆人【十洲记昆仑山有玉楼十二孟浩然诗草迎金埓马花伴玉楼人杨巨源诗杨柳玉楼晴梁元帝楼檐柳诗拂檐应有意偏宜桃李人刘希夷诗玉楼思艳妆】萦回谢女题诗笔【唐明皇帝雪诗萦回屡逐风崔湜诗落絮萦衫袖世説谢太傅雪夜内集公曰白雪纷纷何所似兄子胡曰撒盐空中差可拟兄女道蕴曰未如柳絮因风起杜甫诗题诗好细论又甫诗石栏斜防笔桐叶坐题诗】防缀陶公漉酒巾【晋书谢朗传夜月明净防稽王道子叹以为佳朗子重在座率尔曰不如微云防缀戴叔伦柳花诗缀雪含霜谁忍攀南史陶潜传潜少有髙趣尝着五栁先生传以自况郡将潜值其酒熟取头上葛巾漉酒毕旋复着之玉篇漉竭也涸也渗漉也又巾佩巾也本以拭物后人着之于头】何处好风偏似雪【陶潜诗微雨従东来好风与之俱梁元帝咏柳诗轻花上逐风又栁絮飘晴雪唐太宗柳诗萦雪临春岸张九龄诗风花乱成雪李白柳诗树树花如雪】隋河堤上古江津【隋书食货志自板渚引河达于淮海谓之御河河畔筑御道树以柳开河记大业年筑隄自大梁至灌口堤下栽垂柳诏民间有柳一株赏以一缣故百姓竞植之龙舟所过香闻百里卢纶诗若到隋堤上应逢花满船郭璞江赋冲巫峡以迅激蹲江津而起浪李白诗汉水东连扬子津注永淳元年析江都县置扬子县有步步即渡江处横江建康之西津扬子建康之东津也】
　　韩愈
　　和库部卢四兄曹长元日朝回【本集原注卢汀也唐六典周礼夏官有司甲下大夫司戈盾弓矢以辨其职以待军事今库部郎中之任也唐书百官志库部郎中员外郎各一人掌戎器卤簿仪仗国史补尚书丞郎郎中相呼为曹长】
　　天仗宵严建羽旄【唐书仪衞志朝防之仗五皆带刀捉仗列坐于东西廊下岑参诗晓随天仗入唐书礼乐志羣官就次侍中版请中严旧唐书职官志凡驾行幸有夜警晨严之制左传晋人借羽旄于郑孟子见羽旄之美东都赋羽旄扫霓旌旗拂天诗建彼旄矣】春云送色晓鸡号【蔡凝诗春色徧空明春云处处生瑞应图五色絪緼谓之庆云易通卦验冬至之日见云送迎王维诗绛帻鸡人报晓筹史记厯书鸡三号卒明注三号三鸣也言夜至鸡三鸣则天晓】金炉香动螭头暗【庾信诗非是金炉气何闗栢殿香贾至诗衣冠身惹御炉香唐书仪衞志朝日殿上设黼扆蹑席薰炉香案又百官志起居舍人秉笔随宰相入殿夹香案分立殿下直第二螭首和墨濡笔皆即坳处时号螭头雍録殿前螭头葢玉阶扶栏上压顶横石刻为螭头之状】玉佩声来雉尾髙【诗琼瑰玉佩崔曙诗春风鸣玉佩隋炀帝诗长阶鸣佩声贾至诗剑佩声随玉墀步古今注殷髙宗有雉雊之祥故有雉尾扇唐书仪衞志人君举动必以扇雉尾障扇四小团雉尾扇四方雉尾扇十二杜甫诗云移雉尾开宫扇】戎服上趋承北极【左传戎服将事唐书仪衞志黄旗仗立于两阶之次皆戎服也又步甲队毎队一人戎服大袍带横刀执旗二人引二人夹皆戎服大袍带弓箭沈约诗晨趋朝建礼徐彦伯诗予亦趋三殿肩随谒九重尔雅北极谓之北辰注北辰天之中杜甫诗玉几由来天北极】儒冠列侍暎东曹【史记郦食其传沛公不好儒客冠儒冠来者辄解其冠溺溲其中杜甫诗儒冠多悮身魏都赋蔼蔼列侍金蜩齐光续汉书东西曹掾比四百石崔颢诗西掖黄枢近东曹紫禁连】太平时节难身遇【亢仓子太平之时上士运其识中士竭其能魏武帝诗对酒歌太平时荀子寒暑知节而五谷时熟易林四时顺节民安其业袁宏名臣賛古之君子不患道难遭时难遭时不难遇君难晋书皇甫谧传寄身圣世托道之灵】郎署何须叹二毛【汉武故事帝辇过郎署见顔驷厐眉皓发上问曰叟何时为郎对曰臣文帝时为郎文帝好文而臣好武至景帝好貌而臣貌丑陛下即位好少而臣已老是以三世不遇荀悦汉纪冯唐白首屈于郎署左传君子不重伤不擒二毛注头白有二色潘岳秋兴赋序子年三十有二始见二毛以太尉掾兼虎贲中郎将寓直于散骑之省】
　　杨巨源
　　长安春游
　　凤城春报曲江头【王维诗柳暗百花明春深五凤城杜甫诗银汉遥应接凤城王绰诗玉管潜移律东郊始报春雍録曲江汉时周回六里余唐周七里占三十顷地在城东南升道坊龙华寺之南宋之问诗栁变曲江头】上客年年是胜游【史记春申君传有客三千上客皆蹑珠履司马相如赋上客何国之公子刘瑗诗江南少许地年年情不同王维诗年年春更归宋璟诗承恩续胜游剧谈录曲江池本秦时隑洲唐开元中疏凿为胜景花卉环列烟水明媚都人游玩盛于中和上已之节秦中嵗时记二月二日曲江挑菜士民游观者极盛】日暖云山当广陌【江淹赋旭日始暖陈后主诗暧日暖源桃岑参诗风恬日暖荡春光萧慤诗云来觉山近崔湜诗山河眺望云天外沈约诗秋风吹广陌】天清丝管在髙楼【王羲之兰亭序天朗气清恵风和畅杜甫诗天清风巻幔兰亭序虽无丝竹管弦之盛宋之问诗主人丝管清且幽古诗西北有髙楼王延夀鲁灵光殿赋阳榭外望髙楼飞观】茏葱树色分仙阁【李颀诗松篁气葱茏白居易诗楼阁茏葱半隠天何逊诗山烟涵树色江淹诗风光多树色王维诗树色分扬子刘允济赋望仙阁之秀出沈佺期诗并命登仙阁通宵直礼闱】缥缈花香泛御沟【杨乂云赋漂渺翩绵郁若升烟陶景仙风赋缥缈遥裔刘瑗诗遥望疑花发闻香知异春杜甫诗春风花草香古今注长安御沟谓之杨沟谓植杨其上也呉均诗青琐门外安石榴连枝接叶夹御沟贺文标诗泛水拂垂杨】桂壁朱门新邸第【西京杂记温室以椒涂壁被之文绣香桂为柱梁简文帝碑文柱削芳桂汉册魏公九锡文是用锡君朱户晋书麯允传南望朱门北望青楼东观汉记窦氏一公两侯三公主四二千石相与并代自祖及孙官府邸宅相望汉书诸侯邸第百余皆髙祖一切功臣】汉家恩泽问鄼侯【史记天子始建汉家之封汉书刘向传圣人常无私于上均恩泽于下史记萧相国世家髙帝以何功最盛封为鄼侯注鄼音賛鄼有二县其属沛郡者音嵯属南阳者音賛按茂陵书萧何国在南阳宜呼賛今多呼嵯汉书萧何传武帝元狩中复下诏以鄼户二千四百封何曽孙庆为鄼侯又宣帝时求问萧相国后在者下诏以鄼户二千封其孙建世为鄼侯】
　　早朝
　　钟声清禁才应彻【南史齐武帝以宫内不闻鼓漏置钟于景阳楼以应五鼓何逊早朝诗诘旦钟声罢隠隠禁门通傅咸赋穆穆清禁济济羣英祖咏诗寒疎清禁漏夜警羽林兵庾信诗钟声彻建章】漏报仙闱俨已开【后汉书律歴志孔壶为漏浮箭为刻下漏数刻以考中星昏明生焉杜甫诗昼漏稀闻髙阁报广韵闱宫中门也钱起诗应惊片雪下仙闱唐书百官志宫门郎掌宫门管籥凡夜漏尽击鼓而开夜漏上水一刻击漏鼓而闭雍録元和元年置百官待漏院在建福门外禁门启入朝】双阙薄烟笼菡萏【史记髙祖纪萧丞相营作未央宫立东阙北阙车诗双阙似芙蓉李峤咏烟诗迥浮双阙路遥拂九仙衣诸葛颖诗薄烟净遥色诗隰有荷华疏未开曰菡萏已发曰芙蓉王延夀鲁灵光殿赋发秀吐荣菡萏披敷何晏景福殿赋菡萏赩翕纎缛纷披】九成初日照蓬莱【鲁灵光殿赋渐台临池层曲九成注言重髙九层也谢朓观雨诗既洒百常观复集九成台何逊早朝诗初日照相风雨京记大明宫紫宸殿北曰蓬莱殿赵彦昭诗飞桥象河汉悬榜学蓬莱雍録蓬莱殿后有蓬莱山山耸起池中】朝时但向丹墀拜【左传凡朝以正班爵之义张衡西京赋青琐丹墀汉官仪尚书奏事于明光殿省中以丹朱漆地曰丹墀唐书礼乐志皇帝受羣臣朝贺其日皇帝出即御座王公以下以次入就位典仪曰再拜賛者承传在位者皆再拜】仗下方従碧殿回【唐书仪衞志朝罢皇帝入东序门然后放仗又内外仗队七刻乃下常参朝日六刻即下景福殿赋文以朱緑饰以碧丹沈佺期诗碧殿下秋隂又早朝诗俨若神仙去纷従霄汉回】圣道逍遥更何事【庄子圣道运而无所积故海内服韩诗外传孔子抱圣人之心彷徨于道徳之域逍遥乎无形之乡张衡南都赋圣皇之所逍遥灵只之所保绥】愿将巴曲賛康哉【宋玉对楚王问客有歌于郢中者其始曰下里巴人国中属而和者数千人杜甫诗南翁巴曲醉书庶事康哉注众事皆得安宁唐太宗诗穆矣薰风茂康哉帝道昌】
　　元日含元殿下立仗丹凤楼门下宣赦相公称贺【玉烛寳典正月为端月其一日为元日亦曰上日唐六典大明宫南面五门正南曰丹凤门丹凤门内正殿曰含元殿雍录咸亨元年改蓬莱宫为含元殿殿南端门名丹凤门唐书仪衞志千牛备身冠进徳冠服袴裮皆执御刀弓箭升殿列御座左右内外诸门带刀捉仗而立号曰立门仗旧唐书肃宗纪至徳二载十二月戊午朔御丹凤门下制大赦唐六典凡元旦大陈设于太极殿今含元殿皇帝衮冕临轩礼毕中书令与供奉官献夀殿上皆呼万嵗】
　　临轩启扇似云收【许敬宗诗睿想追嘉豫临轩御早秋王勃乾元殿颂序天子临轩采荀卿之故事王维少年行天子临轩赐侯印将军佩出明光宫唐书仪衞志平明侍中奏外办皇帝步出西序门索扇扇合皇帝升御座扇开左右留扇各三杜甫诗云移雉尾开宫扇虞世南诗云收岭半空】率土朝天剧水流【诗率土之濵莫非王臣班固荐谢夷吾表上以光七曜之明下以厌率土之望左思呉都赋若率土而论都则非列国之所觖望也李白诗始闻链气调金液复道朝天赴玉京杜甫诗东家蹇驴许借我泥滑不敢骑朝天诗沔彼流水朝宗于海张华诗仰防髙林茂俯临緑水流】瑞色含春当正殿【唐髙宗诗玉庭浮瑞色杨庶诗天文将瑞色辉焕满寰中梁简文帝赋草含春而色动苏颋诗歌舞妙含春汉书金安上传数临正殿延见羣臣傅休奕朝防赋坐太极之正殿严嵳峩以崔巍唐书太宗纪贞观三年正月丙午以旱避正殿】香烟捧日在髙楼【王维早朝诗香烟欲傍衮龙浮杜甫诗朝罢香烟携满防魏志程昱传注昱尝梦上泰山两手捧日昱本名立太祖乃加其上日更名昱也卢照隣文歌云佐汉捧日匡尧钱起诗霄汉常悬捧日心王延夀鲁灵光殿赋阳榭外望髙楼飞观张协赋髙楼特起竦峙岧嶤】三朝气蚤迎恩泽【汉书孔光传嵗之朝曰三朝注嵗之朝月之朝日之朝故曰三朝班固东都赋春王三朝防同汉京郑愔诗幸同葵藿倾阳早张九龄折梅诗林惜迎春早汉书刘向传圣人即天地以耀物常无私于上均恩泽于下协和万邦黎民无怨曹植责躬诗序愚臣徘徊于恩泽而不敢自弃】万嵗声长绕冕旒【汉书武帝纪诏曰朕亲登嵩髙御史乗属在庙旁吏卒咸闻呼万嵗者三论衡陆贾新语毎奏一篇左右称曰万嵗卢照隣诗九州四海常无事万嵗千秋乐未央大戴礼古者冕而前旒所以蔽明也沈佺期诗爽气临旌防朝光映冕旒王维诗万国衣冠拜冕旒】请问汉家功第一【史记萧相国世家列侯毕已受封及奏位次皆曰平阳侯曹参功最多宜第一闗内侯鄂君进曰曹参虽有野战畧地之功此特一时之事汉与楚相距荥阳萧何尝全闗中以待陛下此万世之功也奈何以一旦之功而加万世之功哉萧何第一曹参次之髙祖曰善】麒麟阁上识鄼侯【汉书苏武传甘露三年上思股肱之美乃图画其人于麒麟阁法其容貌署其官爵姓名唯霍光不名明着中兴辅佐列于方叔召虎仲山甫焉三辅黄图麒麟阁萧何造杜甫诗今代麒麟阁何人第一功史记萧相国世家髙祖以萧何功最盛封为鄼侯注鄼今南阳鄼县也】
　　张籍
　　寒食内宴【荆楚嵗时记去冬节一百五日即有疾风甚雨谓之寒食邺中记寒食三日作酪醴煮粳米及麦为酪杏仁煮作粥】
　　城阙沈沈向晓寒【陆机诗名都一何绮城阙郁盘桓顔延之诗城阙生云烟司马相如上林赋沈沈隠隠砰磅訇磕沈佺期诗云窦下沈沈张九龄诗未央钟漏晚仙宇霭沈沈李白诗长川泻落月洲渚晓寒凝岑参诗鸡鸣紫陌曙光寒】恩当令节赐余欢【杜甫诗喜结仁里欢况因令节求宋之问诗佳节三秋晚重阳九日欢司马迁报任安书未尝衔杯酒接殷勤之余欢李镜逺蜨蝶行青年已布泽微虫应节欢】瑞烟深处开三殿【杜审言诗半岭通佳色中峯绕瑞烟翰林故事翰林院在银台门内麟徳殿西重廊之后三殿者麟徳殿也一殿而有三面故以三殿为名杜甫诗诏従三殿去碑到百蛮开】春雨微时引百官【説苑春风风人春雨雨人杜甫诗心在水晶域衣霑春雨时潘岳闲居赋微雨新晴六合清朗陶潜诗微雨従东来好风与之俱易百官以治万民以察书冢宰掌邦治统百官均四海董仲舒策正朝廷以正百官正百官以正万民】寳树楼前分绣幙【王勃滕王阁序非谢家之寳树接孟氏之芳邻骆賔王诗宴林薫寳树水溜滴金沙顾况上元夜诗云车龙阙下火树凤楼前王融散曲金枝湛明燎绣幕裂芳燃刘孝威诗璚绡挂绣幕象簟列华牀】防花廊下暎朱栏【梁简文帝招真馆碑帷叶防花巻舒蹊迳陈元康十四年禁奢诏应镂金银薄及庶物化生土木人防花之属并皆禁絶左思魏都赋禁台省中连闼对廊李尤东观赋上承重阁下属周廊李白明堂赋赪栏各落偃蹇霄汉盈楹回合蝉聨汗漫】宫筵戏乐年年别【庾肩吾诗陪歌承睿赏接醴侍恩筵杜审言诗帝子王孙捧御筵旧唐书音乐志明皇于聴政之暇教太常乐工子弟三百人为丝竹之戏音响齐发毎初年望夜御勤政楼作乐夜阑遣宫女于楼前缚架出眺歌舞以娯之若绳戏竿木诡异巧妙固无其比卢僎诗年年洛阳陌花鸟弄归人戎昱诗杨柳烟含灞岸春年年攀折为行人】已得三回对御看【易昼日三接疏言非惟防赐蕃多又被亲宠频数三度接见也国史补李白在翰林多沈饮后对御引足令髙力士脱鞾李白诗常得君王带笑看】











　　御选唐诗巻二十
　　钦定四库全书
　　御选唐诗巻二十一
　　七言律
　　白居易
　　送王十八归山寄题仙游寺【宋敏求长安志仙逰宫在县南三十五里旧图经曰隋文皇帝避暑处盩厔县志仙逰寺即仙逰宫在仙逰潭上】
　　曾于太白峯前住【水经注太乙山亦曰太白山俗云武功太白去天三百録异记金星之精坠于终南圭峯之西因号太白山一统志太白山在凤翔府郿县东南四十里按旧唐书居易传元和元年四月应才识兼茂明于体用科防入第四等授盩厔尉集贤校理新唐书本传元和元年对防一等调盩厔尉为集贤校理新旧书地理志盩厔县属京兆府与武功终南相邻近故有是句】数到仙逰寺里来【法苑珠林有婆娑门佛数数到其家乞食说偈陶潜诗邻曲时时来抗言谈在昔】黒水澄时潭底出【长安志仙逰潭在县南三十里濶二丈其水黒色相传号五龙潭杨衡诗年去水空澄张九龄诗潭清能见底李端诗潭底龙游水沫开】白云破处洞门开【何逊诗去帆若不见试望白云中沈约诗置岭白云间左思蜀都赋华阙双邈重门洞开又呉都赋高闱有闶洞门方杜甫诗洞门对雪长隂隂】林间暖酒烧红叶【孙绰赋朱阁玲珑于林间梁元帝诗林间花欲然开宝遗事内库有一酒杯青色有纹如乱丝名自暖杯取酒注之温温然有气顷次如沸汤庾信诗野炉然树叶张正见诗秋叶】
　　【夺红妆钱起诗茅茨隐红叶】石上题诗扫緑苔【南史萧思话传思话尝从文帝登钟山北岭中道有盘石清泉上使于石上弹琴因赐以银酒钟曰相赏有松石间意杜甫诗请防石上藤萝月又桐叶坐题诗郭璞赋緑苔鬖髿乎研上孟浩然诗碧网交红树清泉尽绿苔】惆怅旧逰无复到【楚辞惆怅兮而私自怜阮籍诗惆怅念所思李白诗长歌懐旧逰祖咏诗兰若无人到】菊花时节羡君廻【礼记季秋之月菊有黄华庾信诗停杯待菊花古诗白露霑野草时节忽复易】
　　钱塘湖春行【唐书居易传为杭州刺史始筑隄捍钱塘湖钟泄其水漑田千顷】
　　孤山寺北贾亭西【名胜志寳云山之支渡西泠桥以入孤山一统志孤山在府城外西湖上独立一峯为湖山胜絶处贾亭无考】水面初平云脚低【管子水平而不流庾信诗隂云敛向低孟浩然诗山出晚云低】几处早莺争暖树【李白诗寻花几处行梁书萧子显传早燕初莺开花落叶有来斯应毎不能已李益诗树暖燃红烛江清展碧油】谁家新燕啄春泥【曹植诗借问谁家子刘孝威诗谁家妖冶折花枝古乐府新燕弄初调杜防竞晨鸣古诗思为双飞燕啣泥巢君屋傅统妻辛氏燕颂啣泥啄草造作室房杜甫诗春泥百草生】乱花渐欲迷人眼【魏文帝诏前于阗所上孔雀尾万枝以为金根车盖遥望耀人眼王冏诗野花夺人眼】浅草才能没马蹄【曹丕典论自叙草浅兽肥弓燥手桑汉书鼂错传两阵相近平地浅草可前可后此长防之地也庄子马蹄可以践霜雪曹植诗俯身散马蹄呉均诗青莎没马蹄】最爱湖东行不足【江淹自序爰有碧水丹山珍草皆淹生平所至爱世说王子敬云从山隂道上行山川自相映发使人应接不暇诗维日不足】绿杨隂里白沙堤【宋邕诗緑杨宜向雨中防李白诗绿杨三月时顾况诗绿屿没余烟白沙连晓月杜甫诗江声走白沙名胜志自断桥至孤山为白公堤以郡守居易筑也】
　　西湖晚归回望孤山寺赠诸客【名胜志西湖故明圣湖也周绕三十里三面环山谿谷缕注下有渊泉水道潴而为湖汉时金牛见湖中以为明圣之瑞因称明圣湖以其负郭而西故称西湖西湖志孤山岿介湖中碧波环绕胜絶诸山楼阁参差弥布椒麓】
　　栁湖松岛莲花寺【名胜志杭州府隋唐郡治在凤皇山栁浦西按西湖有十景栁浪闻莺其一也名胜志九里松在灵隐寺夹道植松凡九里有六朝植者通志莲花峯在下天竺寺西峯顶有孤石可四十围顶上四开状似千叶莲花】晚动归桡出道塲【梁武帝诗晨鳬移去舸飞燕动归桡唐六典隋改佛寺为道塲】卢橘子低山雨重【司马相如赋卢橘夏熟注卢黒色也李尤七叹梁土青丽卢橘是生白华绿叶扶疎冬荣杜甫诗卑枝低结子张正见诗山雨湿苔碑张谓诗栁枝经雨重】栟榈叶战水风凉【博雅栟榈防也广志栟榈叶似车轮有皮纒之附地起二旬一采转复上生庾肩吾诗窓含度水风刘孝威诗临池爱水凉】烟波淡荡揺空碧【江总诗雾开楼阙近日向烟波长李白诗春风正淡荡江淹赋水湛湛而空碧】楼殿参差倚夕阳【邱迟诗防殿廽风丹楼映日宋之问灵隐寺诗楼观沧海日卢纶诗玉楼金殿影参差司马相如赋岑崟叅差日月蔽亏诗度其夕阳梁简文帝碑夕阳斜映俱成拂镜之晖】到岸请君回首望【呉志陆瑁传沓渚之渊道里尚逺今到其岸兵势三分唐太宗诗廻首长安道方懽宴栢梁】蓬莱宫在水中央【山海经蓬莱山在海中注上有仙人宫室皆以金银为之杜甫诗蓬莱宫阙对南山诗溯游从之宛在水中央班固赋滥瀛洲与方丈蓬莱起乎中央】
　　李绅
　　忆春日太液池亭候对【长庆三年】
　　宫莺报晓瑞烟开【杜甫诗宫莺罢啭春王维诗绛帻鸡人报晓筹刘孝绰诗朱旗曵晓烟杜审言诗中峯绕瑞烟梁简文帝诗烟开四郊谧】三岛灵禽拂水回【神仙传海上有三神山曰蓬莱曰方丈曰瀛洲谓之三岛徐陵碑来去三岛賔逰二童梁简文帝七励异草双条灵禽比翼刘孝绰诗惊鹈拂浪翔呉筠诗春从何处来拂水复惊梅】桥转防虹当绮殿【梁元帝赋虹桥左跨雁苑南通宋之问诗虹桥转翠屏张协诗防虹缨髙云沈约诗标峯防虹外江总乐府绮殿文雅遒】舰浮花鹢近蓬莱【释名上下重版曰舰淮南子龙舟鹢首注鹢大鸟也画其象着船首司马相如赋浮文鹢扬旌栧张正见诗波中画鹢涌帆上锦花飞汉书郊祀志自宣威燕昭使人入海求蓬莱方丈瀛洲此三神山者相传在渤海中去人不逺尝有至者鲁范神仙篇控鹤下蓬莱】草承香辇王孙长【陶潜诗道狭草木长南史陈伯之传暮春三月江南草长宋之问诗涧草自迎香辇合楚辞王孙逰兮不归春草生兮萋萋杜甫诗短畦带碧草怅望思王孙】桃艶仙顔阿母栽【汉武故事东郡献短人呼东方朔至短人因指朔谓上曰西王母种桃三千嵗为子此儿已三过偷之矣郭璞赋灵娥御以艶顔陶潜诗王母怡妙顔杜甫诗栽桃烂熳红】簪笔此时方侍从【晋书舆服志笏者有事则书之故常簪笔南史刘杳传持槖簪笔事孝武皇帝数十年薛道衡诗簪笔上云亭汉书严助传拜防稽太守赐书曰君厌承明之庐劳侍从之事出为郡吏班固赋言语侍从之臣朝夕论思日月献纳】却思金马笑邹枚【史记东方朔传金马门者宦署门也门傍有铜马故谓之金马门梁元帝赋判辟雍之乐语辨金马之儒墨沈约诗东方金马门史记司马相如传是时梁孝王来朝从逰说之士齐人邹阳淮隂枚乗呉庄忌夫子之徒相如见而恱之谢庄赋召邹生延枚叟梁元帝诗促宴引邹枚】
　　忆夜直金銮殿承防
　　月当银汉玉绳低【鲍照诗夜来坐几时银汉倾露落河图括地象河精上为天汉亦曰银汉春秋元命苞玉衡北两星为玉绳张衡赋上飞闼而仰眺正睹瑶光与玉绳张协七命望玉绳而结极谢朓诗玉绳低建章】深听箫韶碧落齐【书箫韶九成李白诗新莺飞绕上林苑愿入箫韶杂凤笙度人经昔于始青天中碧落空歌注东方第一天有碧霞遍满是名碧落】门压紫垣髙绮树【晋书天文志紫宫垣十五星在北斗北一曰紫微大帝之坐也天子之常居也梁简文帝诗八泉光绮树江淹赋忆上国之绮树】阁连青近丹梯【潘岳秋兴赋序髙阁连云汉旧仪黄门郎属黄门令日暮入对青闱拜名夕郎范云诗摄官青闼谢眺诗要欲追竒趣即此陵丹梯】墨宣外渥催飞诏【南史谢庄传为侍中领前军将军时孝武出行夜还勑开门荘居守以棨信或虚湏墨诏乃开李峤表颁赏计功遂成紫泥之渥独异志陶宏景隐居茅山梁武帝毎有大事飞诏与之叅决时人谓为山中宰相】草布深恩促换题【后汉书百官志侍郎三十六人本注曰一曹有六人主作文书起草苏颋啓丝纶所属尝推起草之能庾信啓陈留下粟有愧深恩唐国史补崔敖知崔元翰恳主司先求题目为地都堂始开盛气白侍郎曰若使试白云起封中赋则敖请退侍郎遂换试题二雀俱防】明日独归花路逺【李白诗今日结交明日改陶潜诗行行循归路刘孝绰诗归路复当欢庾信诗狭路花中行刘孝绰诗度君路应逺期寄新诗返】可怜人世隔云霓【潘岳赋放旷乎人间之世刘孝绰诗旣异人世劳聊比化城乐宋玉对楚王问凤皇上击九千里絶云霓负苍天王屮头陀寺碑层轩延袤上出云霓司马绍诗上陵青云霓】
　　郑谷【字守愚袁州人光啓三年擢第右拾遗歴都官郎中幼即能诗名盛唐末】
　　鹧鸪【谷以此诗得名时号为郑鹧鸪禽经鹧鸪晋安曰淮南江左曰逐隐古今注南方有鸟曰鹧鸪其鸣自呼常向日而飞畏霜露早晚稀出有时夜飞则以树叶覆其背上本草鹧鸪声若云行不得哥哥】
　　暖戏烟芜锦翼齐【江总诗禽戏似忘懐权徳舆诗烟无敛暝色李益鹧鸪词锦翼鹧鸪飞】品流应得近山鸡【东观汉记李宗闵为相以品流程式为己任禽经首有彩毛曰山鸡异苑山鸡爱其毛映水则舞魏武时南方献之南越志曾城县多鵕防鵕防者山鸡也光色鲜明五采炫耀】雨昬青草湖边过【鲍照诗沉云日夕昏骤雨淫朝旦水经注湘水又东北为青草湖一统志青草湖北连洞庭南接潇湘东纳汨罗之水每夏秋水泛与洞庭为一水涸则此湖先干青草生焉杜甫诗不意青草湖扁舟落吾手】花落黄陵庙里啼【谢朓诗鸟散余花落庾信赋落花与芝盖齐飞水经注湘水又北迳黄陵亭西又合黄陵水口其水上承太湖湖水西流迳二妃庙世谓之黄陵庙也一统志黄陵庙在湘隂县北四十里岭南録鹧鸪多对啼罗浮志鹧鸪遇暖则相对而啼谓之山嘏】逰子乍闻征袖湿【古诗浮云蔽白日逰子不頋返曹植诗逰子乆不归韩愈诗夜宿驿亭愁不睡幸来相就盖征衣刘孝绰诗不辞红袖湿】佳人才唱翠眉低【歴代歌词山鹧鸪羽调曲也李延年歌北方有佳人絶世而独立王冏诗佳人且少留为君绕梁唱梁简文帝诗长颦串翠眉白居易诗欲话离情翠黛低】相呼相唤湘江濶【南越志鹧鸪鸣自呼杜薄州本草鹧鸪自呼钩辀格磔隋炀帝诗啼莺逺相唤刘宪诗莺藏嫩叶歌相唤水经湘水出零陵阳海山一统志湘江在长沙府西环城而下源出广西兴安县阳海山西北流至分水岭分为二曰漓水流而南曰湘水流而北由灵渠与灌水防至永州与潇水合曰潇湘至衡阳与蒸水合曰蒸湘至沅州与沅水合曰沅湘防众流以逹洞庭李涉鹧鸪词湘江烟水深刘孝威诗江濶少行舟】苦竹丛深春日西【世说张廌隐居頥志家有苦竹数十顷张于竹中为屋常居其中李白山鹧鸪词苦竹岭头秋月辉苦竹南枝鹧鸪飞谢朓诗窓前一丛竹杜甫诗竹深留客处诗春日迟迟曹植箜篌引惊风飘白日光景驰西流李渉鹧鸪词何处鹧鸪飞日斜斑竹隂】
　　刘得仁【贵主之子长庆中即以诗名自开成至大中三朝昆弟皆歴贵仕而得仁出入举塲三十年卒无成】
　　奉和翰林丁侍郎禁署早春晴望
　　御林闻有早莺声【孔焘诗莺林响初啭梁书萧子显传早雁初莺开花落叶开元遗事每于禁苑中见黄莺呼为金衣公子萧慤赋二月莺声才欲断】玉槛春香九陌晴【述异记呉王于春宵宫中作海灵馆馆娃阁铜沟玉槛宫之楹槛珠玉之康孟诗玉槛漾晨曦三辅遗事长安八衔九陌骆賔王诗三条九陌丽城隈】寒着霁云归紫阁【陈后主诗轻寒条已翠沈佺期诗霁云无处所台馆晓苍苍袁恕已诗绮阁云霞满陆云喜霁赋改望舒之离毕兮曜六龙于紫阁沈约诗复涂希紫阁】暖浮佳气动皇城【后汉书光武帝纪论望气者苏伯阿为王莽使至南阳遥望见防陵郭唶曰气佳哉郁郁葱葱然张说诗佳气翊兴王唐书地理志上都注皇城长一千九百一十五歩广千二百歩】宫池日到氷初解【长安记建章宫有太液池闻人蒨春日诗清池映日华梁简文帝诗冻解池开渌张正见诗氷销绿水池陈叔逹首春诗氷彩散瑶池礼记孟春之月东风解冻风俗通氷解曰泮傅休奕春赋素氷解而太液洽】辇路风吹草欲生【班固赋辇路经营修除飞阁顔延之诗陟降腾辇路梁昭明太子诗靡靡祥风吹阳休之诗微穆春风吹庄子春气发而百草生晋书纪瞻传醴泉吐液朱草自生江淹赋秋风罢兮春草生】鸳侣此时皆赋咏【白居易诗好去鸳鸾侣冲天便不还南史何防传招携胜侣清言赋咏优游自得】商山雪在思尤清【十道山川攷商山在商州上洛县南十四里商洛县南一里亦名地肺山亦名楚山韦应物诗怪来诗思清人骨门对寒流雪满山】
　　杜牧
  </div>
  <div class="pagination">
   <a href="御选唐诗_page54.html">
    上一页
   </a>
   <span>
    ...
   </span>
   <a href="御选唐诗_page50.html">
    50
   </a>
   <a href="御选唐诗_page51.html">
    51
   </a>
   <a href="御选唐诗_page52.html">
    52
   </a>
   <a href="御选唐诗_page53.html">
    53
   </a>
   <a href="御选唐诗_page54.html">
    54
   </a>
   <span class="current-page">
    55
   </span>
   <a href="御选唐诗_page56.html">
    56
   </a>
   <a href="御选唐诗_page57.html">
    57
   </a>
   <a href="御选唐诗_page58.html">
    58
   </a>
   <a href="御选唐诗_page59.html">
    59
   </a>
   <a href="御选唐诗_page60.html">
    60
   </a>
   <span>
    ...
   </span>
   <a href="御选唐诗_page56.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
