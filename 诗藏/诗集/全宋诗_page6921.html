<!DOCTYPE html>
<html>
<head>
    <meta charset="UTF-8">
    <title>全宋诗 - 第 6921 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6921 页/共 11672 页</h1>
    <div class="content">    已嗟心绪减，况复鬓丝稠。
    赖听新翻曲，非为负胜游。

司马光　又和雪
    四檐冰管款全晞，一夕阴风雪又飞。
    客卧牛衣忧死别，人留玉塞望生归。
    公车岁晚怜东郭，辽海云深失今威。
    颇意当年映书否，物华如旧鬓毛非。

司马光　又和雪霁
    南宫来几时，挟纩易春衣。
    意谓花将晚，何言雪尚飞。
    夜声通旅枕，晓色弄晴晖。
    继日劳王事，离鸿已北归。

司马光　又和游吴氏园二首
    天气清和无喘牛，花林烂漫竹林幽。
    临风高咏足为乐，有勇方知笑仲由。

司马光　又和游吴氏园二首
    名园易主似行邮，美竹高松景自幽。
    谁信本来天地物，长为己有固无由。

司马光　又和岳祠谢发题岳寺平法华庵
    宴坐几何年，庭芜与砌连。
    焚修真谛苦，功地得无圆。
    阙里诗三百，濑级文五千。
    厌烦犹不读，何况淤泥莲。

司马光　又击毬
    肃奉承轺命，仍陪戏马游。
    朋分初迥出，势合复相收。
    顾盼华星激，萦回紫电流。
    良因重嘉好，礼接使臣优。

司马光　又即事二章上呈
    雨不成游布路归，逢花值柳倍依依。
    朝来赖饮三杯酒，醉卧西斋书掩扉。

司马光　又即事二章上呈
    觉后追思气味长，欢情愁绪两俱忘。
    近来方得醉中趣，熟寐沈沈是醉乡。

司马光　又寄
    心目悠悠农去鸿，别来容易四秋风。
    莫嗟密密书连纸，万里经年信一通。

司马光　又寄题陟屺寺
    郑南峰下寺前轩，反景分明见渭川。
    为报十年容易别，於今愁悴不如先。

司马光　又寄献
    承明共直庐，瞬息八年余。
    幸吒屏星驾，前迎使者车。
    变虽殊贵贱，心不置视疏。
    青眼披情素，犹如相见初。

司马光　又绝句
    举首孤轮不似遥，樽前狂气出云霄。
    常娥不惜惜丹桂，欲就高枝挂酒瓢。

司马光　又七言
    闻道山家门镇开，独驱瘦马出尘埃。
    白云明月先无约，何事今宵亦此来。

司马光　又是和夜雨宿村舍
    积雨久未阕，岂徒行客忧。
    夜闻屋中人，叹息悲田畴。
    方春播殖时，种食皆外求。
    鞭诃犯赤日，酷烈惭羸牛。
    草秽竞禾长，从人借鉯耰。
    晨薅载星起，日闇未能休。
    岂无一时勤，所觊岁有秋。
    今兹昏垫灾，大野成洪流。
    直疑沧海溢，蚕栗浮陵丘。
    昔时百丈原，泛泛皆挐舟。
    乔木失端杪，饥鸟下无投。
    黍稷沈黄泥，圭谷安可收。
    嗟予乏技能，无以易糠黣。
    贩鬻固所昧，敢诧市井游。
    欲依盗贼群，丑不闲戈矛。
    已载任天地，无益徒为愁。
    一身无死所，况为妻儿谋。
    之美爱物者，凄然涕沾裘。
    一夫有不获，伊尹为深羞。
    何当富斯民，比屋囷仓稠。
    惜哉禄秩卑，此志终宜酬。

司马光　又云新铸鬴斛与今太府寺尽及权衡若合符契复次前韵
    裁筩累黍久研精，况复新修鬴斛成。
    岂校忽微争口语，本期淳古变人情。
    即言乐律符今尺，但恐箫韶似郑声。
    若欲世人俱信服，凤皇再集颍川城。

司马光　又赠谓之
    文藻兼名理，三吴第一贤。
    乡心几千里，飞雁满秋天。

司马光　又赠谓之
    篱下多新菊，渊明归思长。
</div>
    <div class="pagination">
<a href="全宋诗_page6920.html">上一页</a><span>...</span><a href="全宋诗_page6916.html">6916</a><a href="全宋诗_page6917.html">6917</a><a href="全宋诗_page6918.html">6918</a><a href="全宋诗_page6919.html">6919</a><a href="全宋诗_page6920.html">6920</a><span class="current-page">6921</span><a href="全宋诗_page6922.html">6922</a><a href="全宋诗_page6923.html">6923</a><a href="全宋诗_page6924.html">6924</a><a href="全宋诗_page6925.html">6925</a><a href="全宋诗_page6926.html">6926</a><span>...</span><a href="全宋诗_page6922.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
