<!DOCTYPE html>
<html>
<head>
    <meta charset="UTF-8">
    <title>全宋诗 - 第 9886 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9886 页/共 11672 页</h1>
    <div class="content">    玉环妖国祸胎深，鼙鼓渔阳帝莫禁。
    不怨锦绷当日事，如何归咎凿牛心。

易士达　蓬山馆
    庭馆飞翚气象雄，两山峙秀傍苍穹。
    我来检点多奇胜，恍在蓬莱第一宫。

易士达　琴
    花间横膝兴何深，流水高山几古今。
    一自杏坛声响绝，不知谁解继遗音。

易士达　青阳驿
    锦绷绣袜两无成，几把唐家国祚倾。
    帝宿青阳铃铎响，起来疑是鼓鼙声。

易士达　山花
    山花浥露靓晨妆，着向行边自在香。
    遥想艳阳三二月，多应勾引蝶蜂忙。

易士达　山家
    万木回环八九家，挑藤去去路欹斜。
    无端杜宇催春急，叶落山头踯躅花。

易士达　山居自道
    山林清富贵，何在玉堂居。
    诗积囊中锦，家多几上书。
    碑文堪帐壁，薇蕨当盘蔬。
    安分簟瓢乐，虽贫绰有馀。

易士达　上亭驿
    霏霏风送铎悲鸣，大驾南巡宿上亭。
    惊起三郎魂欲断，梨园犹唱雨淋铃。

易士达　锁江亭
    锁江水下水悠悠，只锁长江不锁愁。
    但存一樽浇旅思，图教沉醉泛扁舟。

易士达　苔钱
    造化为炉巧冶成，儿童指似五铢轻。
    买春无算空流地，润屋何心望满籯。
    只恐痴人思宿债，枉教处士负贪声。
    汉皇不吝铜山赐，羞杀申屠恶妒生。

易士达　滕王阁
    滕王歌舞旧城楼，一度登临一度愁。
    惟有西山南浦景，教人千古说洪州。

易士达　题陈巽斋寒窗听雪诗卷
    彤云黯淡酿天寒，却向江头理钓船。
    雪打蓬窗眠不着，声声时送到吟边。

易士达　题邓氏船斋
    平生心乐水云乡，卜得书窗瞰碧塘。
    自有济川勋业在，在劳两柁与风樯。

易士达　题妙智不俗轩
    亭亭修竹两三竿，鼓动天风掠鬓寒。
    一点红尘飞不到，满窗冰雪自相看。

易士达　题钱翁杨伯传竹浦吟稿
    关西今喜有云仍，冰雪相看一样清。
    最是晚来江上处，饱听叶□助诗声。

易士达　题秋江烟草诗卷
    万里长江浸碧流，烟笼细草满孤洲。
    吟怀到此难排遣，独立斜阳古渡头。

易士达　题石溪伟观
    水共长天不尽头，石溪奇处着危楼。
    我来倚徒阑干看，风撼芦花叶叶秋。

易士达　题先月阁
    新篵亭台分外凉，广寒移下水云乡。
    才当暝色千山合，便有檐前一点光。

易士达　题云石耕夫道院
    片云块石一耕夫，耕得情田数亩馀。
    不用木金为耒耜，只将纸墨当菑畬。
    塞茅心撤犹芟草，翻水文成若决渠。
    三岁一番供贡籍，平时不用纳王租。

易士达　田野燕巢
    莫问山村与水边，何拘华屋且随缘。
    不成此地无王谢，枉了春光又一年。

易士达　途间观野菊
    林峦露骨草无芽，枯柳吟蝉蹟见沙。
    莫道西风全肃杀，行边无处不黄花。

易士达　途间偶成
    拂晓挑藤去路忙，倦投野店午炊香。
    闲看昔日题诗处，依旧榴花出短墙。

易士达　温泉
    当日温泉浴太真，岂知绣袜解尘生。
    更于洗滑凝脂处，尚忆胡儿在锦绷。

易士达　闻杜鹃再韵
    片片桃花下钓矶，声声杜宇暮春时。
    迩来夔峡多游子，正好从头唤取归。
</div>
    <div class="pagination">
<a href="全宋诗_page9885.html">上一页</a><span>...</span><a href="全宋诗_page9881.html">9881</a><a href="全宋诗_page9882.html">9882</a><a href="全宋诗_page9883.html">9883</a><a href="全宋诗_page9884.html">9884</a><a href="全宋诗_page9885.html">9885</a><span class="current-page">9886</span><a href="全宋诗_page9887.html">9887</a><a href="全宋诗_page9888.html">9888</a><a href="全宋诗_page9889.html">9889</a><a href="全宋诗_page9890.html">9890</a><a href="全宋诗_page9891.html">9891</a><span>...</span><a href="全宋诗_page9887.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
