<!DOCTYPE html>
<html>
<head>
    <meta charset="UTF-8">
    <title>古谣谚 - 第 120 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古谣谚 - 第 120 页/共 127 页</h1>
    <div class="content">古谚闲谭曾廷枚
范弇学究有酒肆歌云。吃酒二升。籴麦一斗。磨面五斗。
可饱十口。见过庭录。
打头风
古谚闲谭曾廷枚
风之逆舟。人谓之打头风。古有江喧过云雨。船泊打头风。
坡公诗。卧听三老白事。半夜南风打头。按过云雨亦俗谚。
又屋漏更遭连夜雨。船行又被打头风。皆谚语。
乖剌
古谚闲谭曾廷枚
势有不便顺。谓之乖剌。剌音赖。读作刺。非也。
东方朔谓﹑吾强乖剌而无当。杜钦谓﹑陛下无乖剌之心。
今俗骂人曰歪剌。见言鲭。
阗拳谚
古谚闲谭曾廷枚
江淮俗。每作诸戏。必先设阗拳笑面。村野之人。
以腊未作之。不知其所谓也。岁时记云。村人逐除。
今南方为此戏者。必戴假面。作勇力之势。谓之阗拳。
今谚云。阗拳不打笑面。似本此。戏逐除者﹑即今之傩也。
结党连群。通夜达晓。家至门到。责其送迎。
孙兴公常戏为傩。至桓宣武家。
跨灶
古谚闲谭曾廷枚
子胜于父。谓之跨灶。出书言故事。盖灶上有釜故也。
东坡与人书云。令嗣傀玮奇特。着鞭一跃。当撞破烟楼。
种树谚
古谚闲谭曾廷枚
谚云。五十不造屋。六十不种树。七十不制衣。
宋章申公父银青公俞年七十。集亲宾为庆会。有饷柑者。
食之而甘。嘉其种。即令收核。种之后圃。坐人窃笑。
意谓不十年不着子。恐不能待也。后公食柑。十年而终。
不睬
古谚闲谭曾廷枚
不偢睬。俚谚也。不睬亦有出处。北齐后主穆后名舍利。
母名轻霄。后入宫。幸于后主。女侍中陆大姬养以为女。
后遂以陆为母。提婆为家。更不睬轻霄。盖南北朝已有此谚。
南京石上语
古谚闲谭曾廷枚
南京人家。掘得一石。上有可考云。猪拾柴。狗烧火。
野狐扫地请客坐。此不知是何等语也。见侯鲭录。
桃橘谚
古谚闲谭曾廷枚
谚云。头有二毛﹑好种桃。立不踰膝﹑好种橘。见曲洧旧闻。
言桃易实可待。橘实迟不可待。敝乡谚云。杖策插桃桃得食。
扶行栽枣枣难尝。亦此意也。
客作儿
古谚闲谭曾廷枚
江西俚谚。骂人曰客作儿。按陈从易寄荔枝与盛参政诗云。
樱桃有小子。龙眼是凡姿。橄榄为下辈。枇杷客作儿。
盛问其说。云。樱桃味酸。小子也。龙眼无文采。凡姿也。
橄榄初涩后甘。下辈也。枇杷肉少核大。客作儿也。
凡言客作儿者。佣夫也。仆谓斥受雇者为客作。
已见于南北朝。观袁翻谓人曰。邢家小儿。为人客作。
章表此语。自古而然。因知俗谚。皆有所自。
佛顶珠
古谚闲谭曾廷枚
凡纳婢仆。初来时曰擂盘珠。言不拨自动。稍久曰算盘珠。
言拨之则动。既久曰佛顶珠。言终日凝然。虽拨亦不动。
此虽俗谚。实切事情。见陶宗仪辍耕录。
都人语
古谚闲谭曾廷枚
左与言﹑天台名士也。钱唐幕府乐籍。有名姝张秾者。
色艺妙天下。左颇顾之。如盈盈秋水。淡淡春山。帷云翦水。
滴粉搓酥。皆为秾作。当时都人有对云。晓风残月柳三变。
滴粉搓酥左与言。见玉照新志。
永福古谶
古谚闲谭曾廷枚
永福古谶语曰。天保石移。瑞云来奇。龙爪花红。状元西东。
干道间。福清天保瑞云寺后。石崖横行。啮地成蹊。
永邑东乡石壁松上产龙爪花。其年萧公国果魁天下。
次举黄公定胪唱第一。盖瑞花生处。萧西黄东。各三十五里。
此状元东西之应也。见游宦纪闻。
农谚
古谚闲谭曾廷枚
最喜立春晴一日。农夫不用力耕田。
卷一百集说
书某氏传
俚语曰谚。
东莱书传
乃逸﹑纵逸自恣也。乃谚也。纵逸则所习者下。
委巷谣谚﹑常诵于口也。
尚书大传
元祀代泰山。贡两伯之乐焉。阳伯之乐。舞株离。其歌声。
比余谣。名曰皙阳。仪伯之乐。舞鼚哉。其歌声比大谣。
名曰南阳。中祀大交霍山。贡两伯之乐焉。夏伯之乐。
舞谩彧。其歌声比中谣。名曰初虑。羲伯之乐。舞将阳。
其歌声比大谣。名曰朱于。秋祀柳谷华山。贡两伯之乐焉。
秋伯之乐。舞蔡俶。其歌声比小谣。名曰苓落。和伯之乐。
舞玄鹤。其歌声比中谣。名曰归来。幽都弘山祀。
贡两伯之乐焉。冬伯之乐。舞齐落。曰缦缦。并论八音四会。
诗毛氏传
心之忧矣。我歌且谣。
诗毛氏传
曲合乐曰歌。徒歌曰谣。
诗郑氏笺
我心忧君之行如此。故歌谣以写我忧矣。
诗毛氏传
歌者﹑比于琴瑟也。徒歌曰谣。徒击鼓曰咢。
韩诗章句
有章句曰歌。无章曲曰谣。
</div>
    <div class="pagination">
<a href="古谣谚_page119.html">上一页</a><span>...</span><a href="古谣谚_page115.html">115</a><a href="古谣谚_page116.html">116</a><a href="古谣谚_page117.html">117</a><a href="古谣谚_page118.html">118</a><a href="古谣谚_page119.html">119</a><span class="current-page">120</span><a href="古谣谚_page121.html">121</a><a href="古谣谚_page122.html">122</a><a href="古谣谚_page123.html">123</a><a href="古谣谚_page124.html">124</a><a href="古谣谚_page125.html">125</a><span>...</span><a href="古谣谚_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
