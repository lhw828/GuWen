<!DOCTYPE html>
<html>
<head>
    <meta charset="UTF-8">
    <title>鄱阳五家集 - 第 18 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鄱阳五家集 - 第 18 页/共 29 页</h1>
    <div class="content">　　舟泊左蠡
　　鳷鹊沙头噪作团晩晴行出柁楼看天光映水青鸾镜日脚衔山红玉盘酒急觥筹人巳醉歌联丝竹客相欢春衣为叠香罗雪防送深江五月寒
　　九日
　　城上旌旗拂弩台城中车马践尘埃江湖浩荡鱼龙伏日月萧条雁鹜哀白髪星星催老去黄花朶朶向谁开秋来频起登髙兴时向溪桥一举杯
　　送周叔良徃呉中
　　饯别乡闗莫惨神栁林丛里是通津江船打鼓行程客水阁燃香乞巧人湖出小孤分楚汉潮生扬子近淮秦到家记忆离羣处相送柴门月色新
　　题周彦可云卧草堂
　　隐居闻説在林峦我欲乗闲驻马鞍诗为草堂传杜甫座因云榻想陈抟秋隂黯黯千山暝雨气萧萧六月寒龙卧莫言征不起天书罗士有飞翰
　　送人之商镇江
　　晓饥沙头酒一钟旧游踪迹遍西东扬州城郭高低树瓜埠帆樯上下风老去情懐难送客别来书札望飞鸿归舟夜泊金山寺千里相思两处同
　　送张允弼员外
　　喜得斯文共一家见时清话兴无涯客逢陆绩暗懐果诗寄卢全善煮茶华屋垂帘秋听雨锦屏烧烛晚生霞自怜陶令归来后终日看山懒坐衙
　　答清碧长老韵二首【录其一】
　　人生难得笑谈间趂取清欢一饷闲烛影红摇帘外雨茶烟青掩屋头山禅牀坐梦唐文畅野屐行思晋谢安感慨南山旧时事春风花底共盘桓
　　和卢相公见寄
　　雨后庭阶长緑苔故人乆不过茅斋每思旧事如春梦聊寄新诗慰老懐窻下授经髙弟读栁边唤渡小舟来何时结屋依东郭相与论文日徃回
　　病中寄黄声振表弟
　　为报东城黄校文好传近况谩相闻病来瘦骨清于鹤静处闲心懒似云谢饮不谈唐学士临书偏喜晋将军卷帘深院秋萧索小鼎团香每自焚
　　挽医士刘润芳
　　老来正頼君医我今日那知我哭君修短百年皆有数乾坤一梦竟无人鄱江城下先生宅荐福山头处士坟回首相思倍惆怅杏花零落雨纷纷


　　鄱阳五家集卷九
　　钦定四库全书
　　鄱阳五家集卷十
　　鄱阳史简编
　　元叶兰寓庵诗集二
　　五言古风
　　孔庙松风【东湖十景】
　　峩峩孔祠隂嘉树气萧爽凉颷发天末夕防涤烦想清音杂弦歌铿锵振余响憩息以忘言寂听惬幽赏
　　顔亭荷雨
　　缅懐顔鲁公古树浸寒碧菡蓞满廻塘秋隂惨陈迹滴沥叶上声凄凉座间客盈盈瞩凌波云沉水溶夕
　　双墖铃音
　　双防凌青云风铃敲夜永幽响度寒水余音乱秋景琳琅合天籁百虑动深省听之亦岑寂独歩招提境
　　两堤栁色
　　两堤漫湖水垂杨间垂栁夜泊后堤船朝饮前堤酒柔枝舞艳阳蹁跹掉纎手落景无停晖秋风易衰朽
　　洲上百花
　　烂漫洲上花宛若美人好窈窕窃私欢迎新弃衰老借披桃李年合婚何草草芳心逐流波含凄动懐抱
　　湖中孤寺
　　清湖漾荒址废寺古战所昔人较龙骧洪波混楼橹烈烈雄武威寂寞委黄土野迳蔓寒藤饥鸢泣风雨
　　荐福茶烟
　　跨虎入禅林谈空合幽契扫叶煮山茗香芬递凉吹野火明秋云氤氲蔼峦翠聫诗缀芳英石鼎记遗意
　　新桥酒斾
　　朱桥烜长虹列馆贳春酒华姬笑当罏饮客环座牖先醇后复薄适味忘醉口东风斾揺摇相呼莫回首
　　松关暮雪
　　松隂暝重关严风飏余雪山昏息飞羽路冷人迹灭黄云敛晴晖疎林响寒叶沈吟独徘徊行行意凄切
　　芝峤晴云
　　英英山中云云深迷逺道山人入云中鉏云种芝草芝草华云根歳时好采掇和云飱疗饥卧云岛
　　六歌
　　有客还故都髩髪秋萧疎微名弃敝屣薄业荷长锄亲朋老来尽庐屋乱中除呜呼恸幽戚行行重踟蹰有弟荣与奢在彼天之涯春兰披故叶夏蕙艳芳葩秋芷含晩香冬荪吐寒芽呜呼縁根本奈何异其华有妺在逺方适从蔡家郎浣苎鉴水隂采桑越山阳三年别夫壻一年丧姑嫜呜呼生与死念之魂梦长有妇淑且柔怡贫春复秋幽闺事女职中馈奉夫俦胡为蚤云逝冥渺曷以求呜呼蓄余思衔悲涙如流有子值家贫冠昏及良辰树业惜流晷岂不辛与勤书无古时迹我无古时身呜呼究前轨贻训垂后人有女今已笄六亲征嫁时富贵谅难恃贫穷固其宜所存具鸡犬许得相追随呜呼妇人行节义在无亏
　　种菜
　　清晨荷长锄种我园中蔬膏土滋春雨青苗日将舒饥肠得充实贫居常宴如擕筐命僮稚出门重踟蹰好摘枝下叶母伤根上芦达人懐逺心卒歳思有余
　　甘道士守素斋
　　斋居守空素悠然澹无心寂寂抱幽独逍遥散清襟栖息絶嚣杂潜迹乐园林弦琴时与奏壶觞自重斟山云白渺渺溪水碧沈沈瞩兹千载恨顾景叹流隂太古日云薄淳风邈难寻神交在所契足以慰知音
　　无衣
　　商颷渐凄厉游子行异乡单衣碎絺绤败絮思故箱素心无茍得饥寒亦其常穷途谩踟蹰瞩景兴感伤騑騑马上儿灼灼楼中娼华服美纹防蛱蝶竞鸳鸯孰云事机杼工竭心与肠匪德窃世禄胡以为辉光万古惟黔娄斯人今已亡
　　继善堂为万德亨赋
　　南州有甲第富贵难比数盛极忽衰谢宾散忘旧伍苔阶啄鸟雀花亭歇歌舞頺垣旷四邻孀姬泣风瞩彼万竹坡幽居在林坞绿隂生夏凉茏葱杂佳树栖息惟所安故业传尔祖左图复右史藻鉴传高古微食委文艺悠然乐乡土予闻重慨叹潜思一挥麈
　　铁山行
　　旅行铁山巅崖壁势如截虎豹号我傍莽径人迹灭浮云暝重隂寒风飏余雪杖策渉冰渠肌肤冻流血程迈力莫前日入苦饥渴去去懐幼雏家乡乆违别空帷忘内慈念之五情热薄运何孔艰衔凄孰能説
　　题黄廷玉同知晩翠轩
　　晩翠铭崇轩贵自人以得芳葩委时艳古木凝歳色悠然君子心寒暑焉可易余昔偕兹名清欢搆幽室华楹列两旁簪组冠宾席誉声震中吴雅艺随所出陈基善属文黼藻勒金石子氏经百家问难无不识钱介书独精贯帖探古迹草与懐素同真夺二王笔酒者杨维桢酣吹铁为笛著述千万言鲸胸吞太白后山高啓来诗鸣遏强敌摘句排隂铿行歌効张籍羣飞一分离追旧尽沦没秋风一夕悲遐思转岑寂学士今奔波中结动悲戚桓桓黄信州迟遇扬美德坚操朂素姿令业终逺积暮登琅琊台矫首履寒迹沈吟重徘徊棠隂蔼余碧
　　题钱塘画郭璞山图
　　郭璞环羣山士生献文茂葺居探古迹采凿极营搆潇洒谢尘嚣昼景障穷陋钱塘吴越裔华姿朂竒秀弄墨破鸿蒙挥洒合昏昼高堂惬逺趣回薄罗佳岫重云暝太隂飞瀑凝寒溜幽树杂众芳危桥贯长堠舒神动逸兴赏翫聆清奏诗聨续余章铭书记周
　　东居鉴上简王廷实先生
　　浮云散微雨虚室生潇爽林木蔼寒绿幽禽弄余响境偏谢喧杂心静兴逺想关山路迢遥江湖波浩荡行行匪所知宇宙一何广履险念平陆躭乐终怅怏芳姿难再妍时序日巳往何如饮美酒春光正堪赏相交絶冠盖防聚燕乡党壶觞自斟酌列坐论少长一醉复奚为悠然谢尘鞅
　　答徐叔度
　　挟书走南北未遂慷慨心纵横挥六合一唱谐知音先王重刑典履道暝幽寻英年昔美丽娱逰过吴林洒染翰墨场髙谈豁清襟慈堂庆龄算芳萱树春隂欢荣继衰谢乐极终哀深人生忽飘散白首悲浮沈逶迤隔江汉瞻忆徒登临栖迟恋故曲防合聨溪浔兴言渉逺迹老气今萧森潜鳞依旧沼倦羽还幽岑物性尚怡逸感兹意难禁危名贵勇退薄宦宜投簪归休入乡社浊醖堪穷吟
　　广信道中别万益谦乡老
　　徂征歳云宴雪霰零暮寒逶迤迈行役逺渉胡为难暝昏憩所息敛防栖门端主迎慰逺问宾阶序文翰剧谈识乡里宿契铭金兰追旧尽遗老洒涕兴哀酸徘徊倒中素掩戚还余欢防合谅勿茍离筵且加餐芳蔬荐春餤华蜡明夜盘雅酌逸清趣情酣以忘阑顾容觉衰谢流光若飞湍乆喧欲潜寂劳者思其安理道固当遗益诲何迷漫分离重再拜明发瞻青峦
　　赠乡人孙友让
　　息交游侠儿委絶倡优女虽慰眼前欢追悔曷云止走马上五陵鬭鸡入三市买笑倾黄金徴歌散华绮纷纷尽同心靡靡悉知巳囊空义遂歇胡得共生死管鲍去不回惜哉今已矣
　　松岩幽居
　　幽居搆林壑景序畅游寓简牍缀余篇文英乐清聚轩窻豁潇洒岛径叠回顾苍松日茏葱环围尽嘉树凉颷谐雅奏白昼暝寒雾谢喧兴逺思淡黙适佳趣懐兹贞素心悠悠托迟暮
　　题注中允鄞山旧隐图
　　游子逺行迈征途修且长扬舲淛水隂肃驾楚山阳绾绶仕明朝青春足徜徉驱驰靡终极奄息思旧乡悠悠园庐下松菊日荒凉遐瞻云缥缈探迹路微茫丈夫贵激烈逝景无廻光归荣耀锦衣晩业播余芳
　　答清碧上人雪中见寄
　　朔风递余霰的歴敲蓬屋寒厉布衣单懐饥罄秋谷炉焰吐微红林影迷故绿徘徊衔所思索处慨幽独忽感云中书佳言重金玉
　　饮吴汉臣江居
　　雪霁发清眺集燕城东屋野摘荐佳蔬溪舂具新谷天暝云气黄冰凝水痕绿客醉谢余欢人闲坐岑独佩徳懐馨香临风嗅梅玉
　　画扇
　　空斋画团扇封缄赠幽人秋风弃挥拂所用谅无因炎寒易流序变态那足陈雅趣契澹泊属物示殷勤竹以操其节漆以固其亲愿言长所思朂守随天真
　　赠杨文举
　　征书召晦迹行行戒徂征五星耀东井羣贤集天京盛运贵文衡选萃得其英白髪映锦服遐龄播嘉名雄谈薄侯伯神若楚水清纽印归故邑荣辱忘所惊帘垂公馆静宾阶苔藓生读书坐秋夜义训戒诸婴澹泊守中素朂哉重高情
　　话昔简钱朝阳方有若杞楚材
　　楚人问楚狂狂也答行藏束髪别乡里出游文墨场扬帆渡北海驱马登太行迢迢千里道壮志横四方去赵入幽燕倾都喜材良三省辟为吏两监荐为郎奏书呈閟草掌礼系鸣珰东宫及南馆朝暮觐清光赐衣缀紫凤禁脔割黄羊下御恩与宠上祝尧与汤乐彼盛明时兴言聊具扬
　　幽居
　　幽居聴风雨淅沥敲蓬茨闲情适澹泊荏苒委芳时静阅几上帙饥采园中葵同心各异处黙黙懐所思
　　赠施茂异
　　青灯灿华馆乐兹更漏长虽云俱客里音语喜同乡意合具清燕罗列杯与觞酒酣展图画前贤鉴明唐河图运良机错落星宿光追慕慨古今墨迹记流芳兴言勉诸杰后生那可量
　　送毕景昌之衡州同知
　　临晨开重关悠悠车马度喧嘈语行人祖饯簇如雨旌斾耀平沙壶觞燕芳树离羣岂无言黾勉在衷素寒波渺湘云幽兰蔼衡渚丈夫钟令姿相交托迟暮
　　送金文振还松江
　　九峯何茏葱迢遥海东隅羡兹佳山水英华毓文儒金侯首羣彦清思澄冰壶逺懐伯仲情慰问来长途合欢复戒别行行重踟蹰云间有飞鸟江中有游鱼勿以良防难尺素频为书
　　送周叔彬广文之京
　　征车转双轮悠悠道傍路离羣惜余情徘徊倦迟暮遐思旷昔游新归念乡故防合偕老苍欢娱集平素勗哉钟逺姿征书促飞羽晨发觐清光金门展高歩感激贵前行轩腾重廻顾载言寿华觞名修业兼树
　　感知
　　穷居叹偪仄遐思发徂征悠悠出东郭惨戚衔余情士友慰逺问集燕暂延停酒酣气慷慨高义百金轻神交在所知倾盖如平生扬舲渉大渚徘徊瞩乡城白云天渺渺绿水波澄澄丈夫虽有为空谈谩纵横委身悮文墨别业自经营射利走川陆衰谢愧无成
　　送洪府判
　　门有车马客祖饯归故园置酒且莫饮听我歌一言忆昔少年时双双似文鹓朝发韶山阳暮投漳水源壮心多激烈扬翥恣飞鶱固兹适离别防合难两全丈夫在知巳戚恻复何宣涕泣沾衣裳五内为烦煎逺行重书劄慰之寒与暄
</div>
    <div class="pagination">
<a href="鄱阳五家集_page17.html">上一页</a><span>...</span><a href="鄱阳五家集_page13.html">13</a><a href="鄱阳五家集_page14.html">14</a><a href="鄱阳五家集_page15.html">15</a><a href="鄱阳五家集_page16.html">16</a><a href="鄱阳五家集_page17.html">17</a><span class="current-page">18</span><a href="鄱阳五家集_page19.html">19</a><a href="鄱阳五家集_page20.html">20</a><a href="鄱阳五家集_page21.html">21</a><a href="鄱阳五家集_page22.html">22</a><a href="鄱阳五家集_page23.html">23</a><span>...</span><a href="鄱阳五家集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
