<!DOCTYPE html>
<html>
<head>
    <meta charset="UTF-8">
    <title>瀛奎律髓 - 第 38 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>瀛奎律髓 - 第 38 页/共 74 页</h1>
    <div class="content">　　淇上即事
　　屏居淇水上东野旷无山日隐桑柘外河明闾井间牧童望村去田犬随人还静者亦何事荆扉乘昼关右丞诗长于山林河明闾井间一聨诗人所未有也牧童田犬句尤雅净
　　归终南山　　　　　　　　　孟浩然
　　北阙休上书南山归敝庐不才明主弃多病故人疎白髪催年老青阳逼歳除永怀愁不寐松月夜窗虚王维私邀浩然伴直禁林以此诗忤明皇八句皆超絶尘表
　　过故人庄
　　故人具鸡黍邀我至田家緑树村边合青山郭外斜开轩面场圃把酒话桑麻待到重阳日还来就菊花此诗句句自然无刻画之迹浩然自有厨人具鸡黍稚子摘杨梅以真对假见称于世如郊野之作钓竿垂北涧樵唱入南轩先人留素业老圃作隣家鸟过烟树宿萤傍小轩飞皆佳又如山水防稽郡诗书孔氏门亦佳句吾州孔氏改防稽二字为新安用为桃符累年晚辈不知为浩然诗也
　　东陂遇雨率尔贻谢南池
　　田家春事起丁壮聚东陂殷殷雷声作森森雨足垂海虹晴始见河栁润初移予意在耕凿因君问土宜此诗起句末句幽雅自然又有句云草得风光动虹因雨气成亦佳
　　正月三日归溪上有作简院内诸公
　　杜　甫
　　野外堂依竹篱边水向城蚁浮犹腊味鸥泛已春声药许隣人斸书从稚子擎白头趋幕府深觉负平生老杜合是廊庙人物其在成都依严武为叅谋亦屈甚矣此诗二起句言草堂之状三四言时节五六言情懐而未二句感慨深矣老杜平生虽流离多在郊野而目击兵戈盗贼之变与朝廷郡国不平之事心常不忘君父故哀愤之辞不一不独为一身发也
　　草堂即事
　　荒村建子月独树老夫家雪里江船渡风前迳竹斜寒鱼依宻藻宿鹭起圆沙蜀酒禁愁得无钱何处赊此亦成都草堂诗也末句无钱赊酒其穷甚矣雪风一聨如画四句皆体物者
　　暮春题瀼西新赁草屋
　　彩云隂复白锦树晓来青身世双蓬鬓乾坤一草亭哀歌时自短醉舞为谁醒细雨荷锄立江猿吟翠屏此诗防州瀼西作彩云隂复白谓晴云如彩隂则忽复变白锦树晓来青谓花之骤开如锦晓来犹是青树未见花也起句言景中四句言身老言家陋言所以感慨者而细雨一句唤醒二起句葢是景也实雨为之猿吟一句尤深怨矣老杜伤时乱离往往如此其诗开閤起伏不可一律齐也
　　江亭
　　坦腹江亭暖长吟野望时水流心不竞云在意俱迟寂寂春将晚欣欣物自私故林归未得排闷强裁诗老杜诗不可以色相声音求如所谓圆荷浮小叶细麦落轻花市桥官柳细江路野梅香柱穿蜂溜蜜栈缺燕添巢细雨鱼儿出微风燕子斜芹泥香燕觜花蕋上蜂须他人岂不能之晚唐诗千鍜万錬此等句极多但如老杜水流心不竞云在意俱迟即如片云天共逺永夜月同孤景在情中情在景中未易道也又如寂寂春将晚欣欣物自私江山如有待花栁更无私作一串説无斧凿痕无妆防迹又岂只是説景者之所能乎他如有客过茅宇呼儿正葛巾自媿无鲑菜空烦卸马鞍忧我营茅栋携钱过野桥十字只是五字却下在第五第六句上亦不如晚唐之拘正如山谷诗秋盘登鸭脚春网荐琴髙其下却云共理须良守今年辍省曹上聨太工下聨放平淡一直道破自有无穷之味所谓善学老杜者也又此篇末句排闷似与心不竞意俱迟迥异殊不知老杜诗以世乱为客故多感慨其初长吟野望时闲适如此久之即又触动覊情如彼不可以律束缚拘覊也
　　过鹦鹉洲王处士别业　　　　刘长卿
　　白首此为渔青山对结庐问人寻野笋留客馈家蔬古栁依沙发春苗带雨锄共怜芳杜色终日伴闲居第五句发当作岸
　　闲游二首　　　　　　　　　韩　愈
　　雨后来更好浇池徧青青栁花闲度竹菱叶故穿萍独坐殊未厌孤斟讵能醒持竿至日暮幽咏欲谁听第四句故一作乱
　　兹游苦不数再到遂经旬萍葢污池净藤笼老树新林乌鸣讶客岸竹长遮邻子云祗自守奚事九衢尘此二诗一唱三叹有余味以工论之只前诗第一句已极佳后诗第六句着题诗亦体贴不尽
　　题李凝幽居　　　　　　　　贾　岛
　　闲居少隣并草径入荒园鸟宿池边树僧敲月下门过桥分野色移石动云根暂去还来此幽期不负言此诗不待赘説敲推二字待昌黎而后定开万古诗人之迷学者必如此用力何止吟安一个字撚断数茎髭耶
　　访李甘原居
　　原西居处静门对曲江开石缝衔枯草楂根渍古苔翠微泉夜落紫阁鸟时来仍忆寻淇岸同行采蕨廻此诗亚于前作第四句蜀碑本作查根上净苔紫阁白阁终南山二峰之别名二诗皆以平声起句而末句平倒在老杜集四更山吐月平起平倒者甚少晚唐必欲如此而其终掷前六句不顾别出一意缴此一一句亦一格也如老杜合分双赐笔犹作一飘蓬以自然对缴住则晚唐所不能矣
　　僻居无可上人相访
　　自从居此地少有事相关积雨荒隣圃秋池照逺山砚中枯叶落枕上断云闲野客将禅子依依徧往还此诗较前二首皆一体中四句极其工而皆不离乎景情亦寓乎景中但不善措置者近乎冗老杜则不拘有四句皆景者有两句情两句景者尤伶俐净洁也
　　送唐环归敷水庄
　　毛女峰当戸日髙头未梳地侵山影扫叶带露痕书松径僧寻庙【一作药】沙泉鹤见鱼一川风景好恨不有吾庐八句皆好三四尤精致无中造有者扫山影之谓也微中致著者书露痕之谓也人能作此一聨亦可以名世矣
　　原东居喜唐温淇频至
　　曲江春草生紫阁雪分明汲水尝泉味听钟问寺名墨研秋日雨茶试老僧铛地近劳频访乌纱出送迎起句十字自然而佳中四句用工而佳末句放寛亦大自在
　　原上秋居
　　关西又落木心事复如何歳月辞山久秋霖入夜多鸟从井口出人自岳阳过倚杖聊闲望田家未剪禾五六谓经年乃下得句学者当细味之
　　寄钱庻子
　　曲江春水满北岸掩柴关祗有僧邻舍全无物映山树隂终日扫药债隔年还犹记听琴夜寒灯竹屋间五六最佳末句脱洒
　　偶作
　　野步随吾意那知是与非稔年时雨足閠月暮蝉稀独树依冈老遥峰出草微园林自有主宿鸟且同归此诗妙五六尤淡而细只那知是与非一句颇俗
　　马戴居华山因寄
　　玉女洗头盆孤髙不可言瀑流莲岳顶河注华山根絶雀林藏鹘无人境有猿秋蟾才过雨石上古松门五六谓絶雀之林为藏鹘无人之境始有猿一句上本下一句下本上诗家不可无此互体工部诗林踈黄叶坠野静白鸥来亦似
　　南斋
　　独自南斋卧神闲景自空有山来枕上无事到心中帘卷侵牀月屏遮入座风望春春未至应在海门东此诗中四句却平易白乐天集亦有此诗题云闲卧起句云尽日前轩卧第三句有云当枕上第五句月作日第七句至作到恐只是白公诗
　　孟融逸人
　　孟君临水居不食水中鱼衣衲惟麄帛筐箱祗素书树林幽鸟恋世界此心踈拟棹孤舟去何峰又结庐五六变体若专如三四则大鄙矣不可不察此曲折也
　　题朱余庆所居
　　天寒吟竟晓古屋瓦生松寄信船一只隔乡山万重树来沙岸鸟窗度雪楼钟每忆江中屿更看城上峰三四新异今蜀人语颇多类第三句岂普州人得其遗风而广之耶
　　寄胡遇
　　一自残春别经炎复到凉萤从枯树出蛩入破堦藏落叶书胜纸闲砧坐当牀东门因送客相访也何妨此诗句句伶俐不知几鍜而成后人岂可一蹴而至耶
　　闲卧　　　　　　　　　　　白居易
　　薄食当斋戒散班同隐沦佛容为弟子天许作闲人唯置牀临水都无物近身清风散发卧兼不要纱巾此所谓闲之至者起句十字有思索三四天成尾句脱洒
　　闲坐
　　暖拥红炉火闲搔白髪头百年慵里过万事醉中休有室同摩诘无儿此邓攸莫论身在日身后亦无忧乐天心事旷达而诗律寛和虽则云然着力为诗者终不能及也三四妙陈后山偶相犯末句尤妙
　　题令狐处士溪居　　　　　　项　斯
　　白髪已过半无心离此溪病尝山药徧贫起草堂低为月窗从破因诗壁重泥近来尝夜坐寂寞与僧齐三四妙甚刘后村深喜之
　　早春题湖上顾氏新居
　　近得水云看门长侵早开到时微有雪行处已无苔劝酒客初醉留茶僧未来每逢晴暖日唯见乞花栽门不当官道行人到亦稀故从餐后出方至夜深归开箧拣书巻扫牀移褐衣几时同买宅相近有柴扉蜀本贾岛集误收此诗贾诗更觉苦硬而此觉寛慢然此亦新美可喜也
　　东郊别业　　　　　　　　　耿　湋
　　东臯占薄田耕种过余年防药栽山棘浇蔬引竹泉晚雷期稔歳重雾报晴天若问幽人意思齐沮溺贤中四句皆工后聨尤新
　　题马儒乂石门山居　　　　　顾非熊
　　寻君石门隐山近渐无青鹿迹入柴户树身穿草亭云低收药径苔惹取泉瓶此地客难到夜琴谁共听顾况之子其诗工甚三四竒矣第六句小巧中有味
　　晚秋闲居　　　　　　　　　张　籍
　　独坐髙秋晚萧条足逺思家贫长畏客身老转怜儿万种尽闲事一生能几时从来疎懒性应祗有僧知三四似纒于家累然佳句也五六遂破前説而自开解焉亦佳句也
　　过贾岛野居
　　青门坊外住行坐见南山此地去人逺知君终日闲蛙声篱落下草色户庭间好是经过处惟愁暮独还予尝评之贾浪仙诗幽奥而清新姚少监诗浅近而清新张文昌诗平易而清新
　　题卢处士山居　　　　　　　温庭筠
　　西溪问樵客遥指故人家古树老连石急泉清露沙千峰随雨暗一径入云斜日暮雀飞散满山荞麦花温飞卿诗多丽而淡者少此三四乃佳
　　晚秋拾遗朱放访山居　　　　秦　系
　　不逐时人后终年独闭关家中贫自乐石上卧常闲坠栗添新味残花带老顔侍臣当献纳那得到空山五六工读唐人五言律诗千变万化贾岛是一様张司业是一様忽读此诗又别是一様无穷无尽竒妙
　　山中赠张正则评事【系时被奏左卫以疾不就】
　　终年常避喧师事五千言流水闲过院春风与闭门山容邀上客桂实落华轩莫强教余起微官不足论三四自然天下咏之
　　江村题壁　　　　　　　　　李商隐
　　沙岸竹森森维舟听越禽数家同老寿一径自隂深喜客常留橘应官説采金倾壶真得地爱日静霜砧三四好五六亦是晚唐义山诗体不宜作五言律诗不淡不为极致而艶而组不可也
　　南涧耕叟　　　　　　　　　崔　涂
　　年年南涧滨力尽志犹存雨雪朝耕苦桑麻歳计贫战添丁壮力老忆太平春见説经荒后田园半属人第四句六句结句皆好
　　钟陵野步　　　　　　　　　曹　松
　　冈扉聊自啓信步出波边野火风吹濶春冰鹤啄穿渚樯齐驿树山鸟入公田未割孤云势空思白阁年唐诗自是一种风味只冈扉二字便新中四句工
　　山中言事
　　岚霭润窗櫺吟诗得冷症教餐有效药多媿独行僧云湿煎茶火冰封汲井绳片扉深着掩经国自无能冷症二字竒第六句太竒与苔惹取泉瓶同
　　镜中别业　　　　　　　　　方　干
　　世人如不容吾自纵天慵落叶慿风扫香秔倩水舂花朝连郭雾雪夜隔湖钟身外能无事头宜白此峰此吾家处士英先生方干也逺祖居歙之东乡曰真应仙翁名储先生家在桐庐白云原又曰鸬鷀原别业在越之镜湖唐未不仕巢贼扰中原强臣据方镇卒全名节以终钓台书院与严子陵范文正公并祠一原数百家方姓至今衣冠不絶诗尤见知于姚秘监合此篇起句超放未句有终焉之志佳句不一予别以摘抄矣
　　题李频新居　　　　　　　　姚　合
　　赁居求贱处深僻任人嫌葢地花如毯当门竹胜帘劝僧尝药酒教仆认【一作辨】书签庭际山宜小休令着石添予谓学姚合诗如此亦可到也必进而至于贾岛斯可矣又进而至老杜斯无可无不可矣或曰老杜如何可学曰自贾岛幽微入而参以岑参之壮王维之洁沈佺期宋之问之整
　　过杨处士幽居
　　引水穿风竹幽声胜逺溪裁衣延野客剪翅养山鸡酒熟听琴酌诗成削树题惟愁春气暖松下雪和泥第六句最新
　　闲居
　　不自识疎鄙终年住在城过门无马迹满宅是蝉声带病吟虽苦休官梦已清何当学禅观依止古先生中四句皆佳四灵亦学到此地但却学贾岛未升其堂况入其室乎
　　山中寄友生
　　独在山河里朝朝遂性情晓泉和雨落秋草上墙生因客始沽酒借书方到城诗成聊自遣不是趂声名五六好比贾岛斤两轻一不逮对偶切二不逮意思浅三不逮却有一可取曰清新
　　闲居遣怀
　　永日厨烟絶何曾暂废吟闲诗随思缉小酒恣情斟看月嫌松宻垂纶爱水深世间多少事无事可关心第五句最佳必是先得之句下句却无甚滋味
　　终年城里住门户似山林客怪身名晚妻嫌酒病深写方多识药失谱废弹琴文字非经济空虚用破心五六岂不佳只眼前事自是防凑合
　　春日闲居
　　居止日萧条庭前惟药苗身闲眠自久眼差视还遥檐燕酬莺语邻花杂絮飘客来无酒饮搔首掷空瓢第四句好五六恐如此妆防太刻而浅
　　山中述怀
　　为客久未归寒山独掩扉晚来山鸟散雨过杏花稀天逺云空积溪深水自微此情对春色欲尽总忘机【晚一作哓散一作閙】
　　此诗相传为周贺作捡贺集无之自是欧公诗话误
　　和元八郎中秋居
　　圣代无为化郎中是散仙晚眠随客醉夜坐学僧禅酒用林花酿茶将野火煎人生知此味独恨少因縁五六清爽但用字将字元一般亦不可为法不得已则然
　　原上新居　　　　　　　　　王　建
　　长安无旧识百里是生【一作天】涯寂寞思逢客荒凉喜见花访僧求贱药将马中豪家乍得新蔬菜朝盘忽觉奢春来梨枣尽啼哭小儿饥隣富鸡长去庄贫客渐稀借牛耕地晚卖树纳钱迟墙下当官路依山补竹篱此诗姚合集亦有之然建集十三诗中第五首格律一同当是建诗又春来梨枣尽则啼哭小儿饥合集乃云秋来梨枣熟益知其非
</div>
    <div class="pagination">
<a href="瀛奎律髓_page37.html">上一页</a><span>...</span><a href="瀛奎律髓_page33.html">33</a><a href="瀛奎律髓_page34.html">34</a><a href="瀛奎律髓_page35.html">35</a><a href="瀛奎律髓_page36.html">36</a><a href="瀛奎律髓_page37.html">37</a><span class="current-page">38</span><a href="瀛奎律髓_page39.html">39</a><a href="瀛奎律髓_page40.html">40</a><a href="瀛奎律髓_page41.html">41</a><a href="瀛奎律髓_page42.html">42</a><a href="瀛奎律髓_page43.html">43</a><span>...</span><a href="瀛奎律髓_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
