<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 505 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 505 页/共 1083 页</h1>
    <div class="content">　　东溪【一作涧】种栁
　　野性爱栽植植栁水中坻乗春持斧斫裁截而树之长短既不一髙下随所宜倚岸埋大干临流插小枝松柏不可待楩柟固难移不如种此树此树易荣滋无根亦可活成隂况非迟三年未离郡可以见依依种罢水边憩仰头闲自思富贵本非望功名须待时不种东溪栁端坐欲何为
　　卧小斋
　　朝起视事毕晏坐饱食终散歩长廊下卧退小斋中拙政自多暇幽情谁与同孰云二千石心如田野翁
　　歩东坡
　　朝上东坡歩夕上东坡歩东坡何所爱爱此新成树种植当嵗初滋荣及春暮信意取次裁无行亦无数绿隂斜景转芳气微风度新叶鸟下来萎花蝶飞去闲携斑竹杖徐曵黄麻屦欲识往来频青芜【一作苔】成白路
　　征秋税毕题郡南亭
　　髙城直下视蠢蠢见巴蛮安可施政教尚不通语言且喜赋敛毕幸闻闾井安岂伊循良化赖此丰登年案牍既简少池馆亦清闲秋雨檐果落夕钟林鸟还南亭日潇洒偃卧恣疎顽
　　蚊蟆
　　巴徼炎毒早二月蚊蟆生咂肤拂不去绕耳薨薨声斯物颇微细中人初甚轻如有肤受谮乆则疮痏成痏成无奈何所要防其萌么虫何足道潜喻儆人情
　　登龙昌上寺望江南山懐钱舍人
　　骑马出西郭悠悠欲何之独上髙寺去一与白云期虚槛晚潇洒前山碧参差忽似青龙閤同望玉峰时因咏松雪句永懐鸾鹤姿六年不相见况乃隔荣衰【昔尝与钱舍人登青龙寺上方同望蓝田山各有絶句钱诗云偶来上寺因髙望松雪分明见旧山】
　　郊下
　　西日照髙树树头子规鸣东风吹野水水畔江蓠生尽日看山立有时寻涧行兀兀长如此何许似专城
　　遣懐
　　乐往必悲生泰来由否极谁言此数然吾道何终塞尝求詹尹卜拂竟默默亦曾仰问天天但苍苍色自兹唯委命名利心双息近日转安闲乡园亦休忆回看世间苦苦在求不得我今无所求庶离忧悲域
　　嵗晚
　　霜降水返壑风落木归山冉冉嵗将宴物皆复本源何此南迁客五年独未还命屯分已定日乆心弥安亦尝心与口静念私自言去国固非乐归乡未必欢何须自生苦舍易求其难
　　负冬日
　　杲杲冬日出照我屋南隅负暄闭目坐和气生肌肤初似饮醇醪又如蛰者苏外融百骸畅中适一念无旷然忘所在心与虚空俱
　　委顺
　　山城虽荒芜竹树有嘉色郡俸诚不多亦足充衣食外累由心起心寜累自息尚欲忘家乡谁能算官职宜懐齐逺近委顺随南北归去诚可怜天涯住亦得
　　宿溪翁【时初除郎官赴朝】
　　众心爱金玉众口贪酒肉何如此溪翁【一作何此溪上翁】饮瓢亦自足溪南刈薪草溪北修墙屋嵗种一顷田春驱两黄犊于中甚安适此外无营欲溪畔偶相逢庵中遂同宿辞翁向朝市问我何官禄虚言笑杀翁郎官应列宿
　　重过夀泉忆与杨九别时因题店壁
　　商州南十里有水名夀泉涌出石崖下流经山店前忆昔相送日我去君言还寒波与老泪此地共潺湲一去歴万里再来经六年形容已变改处所【一作泉水】犹依然他日君过此慇懃吟此篇
　　西掖早秋直夜书意【自此后中书舍人时作】
　　凉风起禁掖新月生宫沼夜半秋闇来万年枝嫋嫋炎凉递时节钟鼔交昏晓遇圣惜年衰报恩愁力小素餐无补益朱绶【一作绂】虚纒绕冠盖栖野云稻粱养山鸟量能私自省所得已非少五品不为贱五十不为夭若无知足心贪求何日了
　　庭松
　　堂下何所有十松当我阶乱立无行次髙下亦不齐髙者三丈长下者十尺低有如野生物不知何人栽接以青瓦屋承之白沙台朝昏有风月燥湿【一作温】无尘泥疎韵秋槭槭【一作瑟瑟】凉隂夏凄凄春深微雨夕满叶珠蓑蓑【一作漼漼】嵗暮大雪天压枝玉皑皑四时各有趣万木非其侪去年买此宅多为人所咍一家二【一作三】十口移转就松来移来【一作近松】有何得但得烦襟开即此是益友岂必交贤才顾我犹俗士冠帯走尘埃未称为松主时时一媿懐
　　竹窗
　　常爱辋川寺竹窗东北廊一别十余载见竹未曾忘今春二月初卜居在新昌未暇作廏库且先营一堂开窗不糊纸种竹不依行意取北檐下窗与竹相当绕屋声淅淅逼人色苍苍烟通杳霭气月透玲珑光是时三伏天天气热如汤独此竹窗下朝廻解衣裳轻纱一幅巾小簟六尺牀无客尽日静有风终夜凉乃知前古人言事颇谙详清风北窗卧可以傲羲皇
　　同韩侍郎游郑家池吟诗小饮
　　野艇容三人晩池流浼浼悠然依櫂坐水思如江海宿雨洗沙尘晴风荡烟霭残阳上竹树枝叶生光彩我本偶然来景物如相待白鸥惊不起緑芡行堪采齿髪虽已衰性灵未云改逢诗遇杯酒尚有心情在
　　晚归有感
　　朝吊李家孤暮问崔家疾【时李十一待郎诸子尚居忧崔二十二员外三年卧病】回马独归来低睂心郁郁平生所善者多不过六七如何十年间零落三无一刘曽梦中见元向花前失【刘三十二校书殁后尝梦见之元八少尹今春樱桃花时长逝】渐老与谁游春城好风日
　　曲江感秋二首【并序】
　　元和二年三年四年予毎嵗有曲江感秋诗凡三篇编在第七集巻是时予为左拾遗翰林学士无何贬江州司马忠州刺史前年迁主客郎中知制诰未周嵗授中书舍人今游曲江又值秋日风物不改人事屡变况予中否后遇昔壮今衰慨然感懐复有此作噫人生多故不知明年秋又何许也时二年七月十日云耳
　　元和二年秋我年三十七长庆二年秋我年五十一中间十四年六年居谴黜穷通与荣悴委运随外物遂师庐山逺重吊湘江屈夜聼竹枝愁秋看滟堆没近辞巴郡印又秉纶闱笔晚遇何足言白髪映朱绂销沈昔意气改换旧容质独有曲江秋风烟如往日
　　疎芜南岸草萧飒西风树秋到未【一作来】几时蝉声又无数莎平緑茸合莲落青房露今日临望时往年感秋处池中水依旧城上山如故独我鬓间毛昔黑今垂素荣名与壮齿相避如朝暮时命始欲来年顔巳先去当春不欢乐临老徒惊误故作咏懐诗题于曲江路
　　玩松竹二首
　　龙蛇隐大泽麋鹿游丰草栖凤安于梧潜鱼乐于藻吾亦爱吾庐庐中乐吾道前松后修竹偃卧可终老各附其所安不知他物好
　　坐爱前檐前卧爱北窗北窗竹多好风檐松有嘉色幽懐一以合俗念随縁息在尔虽无情于予即有得乃知性相近不必动与植
　　衰病无趣因吟所懐
　　朝餐多不饱夜卧常少睡自觉寝食间多无少年味平生好诗酒今亦将舍弃酒唯下药饮无复曾欢醉诗多聼人吟自不题一字病姿与【一作引】衰相日夜相继至况当尚少朝弥慙居近侍终当求一郡聚少渔樵费合口便归山不问人间事
　　逍遥咏
　　亦莫恋此身亦莫厌此身此身何足恋万劫烦恼根此身何足厌一聚虚空尘无恋亦无厌始是逍遥人
　　御定全唐诗巻四百三十四
　　钦定四库全书
　　御定全唐诗巻四百三十五
　　白居易
　　短歌行
　　曈曈太阳如火色上行千里下一刻出为白昼入为夜圆转如珠住不得住不得可【一作无】柰何为君举酒歌短歌歌声苦词亦苦四座少年君聼取今夕未竟明夕【一作旦】催秋风才往春风回人无根蔕时不驻朱顔白日相隳頽劝君且强笑一面劝君且【一作复】强饮一杯人生不得长欢乐年少须防老到来
　　生离别
　　食檗不易食梅难檗能苦兮梅能酸未如生别之为难苦在心兮酸在肝晨鸡再鸣残月没征马连嘶【一作嘶风】行人出回看骨肉哭一声梅酸檗苦甘如蜜黄河水白黄云秋行人河边相对愁天寒野【一作路】旷何处宿棠梨叶战风飕飕生离别生离别忧从中【一作何】来无断絶忧极
　　【一作积】心劳血气衰未年三十生白髪
　　浩歌行
　　天长地乆无终毕昨夜今朝又明日鬓髪苍浪牙齿疎不觉身年四十七前去五十有几年把镜照面心茫然既无长绳系白日又无大药驻朱顔朱顔日渐不如故青史功名在何处欲留年少待富贵富贵不来年少去去复去兮如长河东流赴海无廻波贤愚贵贱同归尽北邙冢墓髙嵯峨古来【一作今】如此非独我未死有酒且髙歌顔回短命伯夷饿我今所得亦已多功名富贵须待【一作推】命命若【一作茍】不来知【一作争】柰何
　　王夫子
　　王夫子送君为一尉东南三千五百里道途虽逺位虽卑月俸犹堪活妻子男儿口读古人书束帯敛手来从事近将徇禄给一家逺则行道佐时理行道佐时须待命委身下位无为耻命茍未来且求食官无卑髙及逺迩男儿上既未能济天下下又不至饥寒死吾观九品至一品其间气味都相似紫绶朱绂青布衫顔色不同而已矣王夫子别有一事欲劝君遇【一作逢】酒逢春且欢喜
　　江南遇天寳乐叟
　　白头病【一作老】叟泣且言禄山未乱入梨园能弹琵琶和法曲多在华清随至尊是时天下太平乆年年十月坐朝元千官起居环佩合万国防同车马奔金钿照耀石瓮寺兰麝熏煮温汤源贵妃宛转侍君侧体弱不胜珠翠繁冬雪飘飖锦袍暖春风荡漾霓裳飜欢娱未足燕寇至弓劲马肥胡语喧豳土人迁避夷狄鼎湖龙去哭轩辕从此漂沦落南土万人死尽一身存秋风江上浪无限暮雨舟中酒一尊涸鱼乆失风波势枯草曽霑雨露恩我自秦来君莫问骊山渭水如荒村新丰树老笼明月长生殿闇鎻春云【一作黄昏】红叶纷纷盖欹瓦緑苔重重封壊垣唯有中官作宫使毎年寒食一开门
　　送张山人归嵩阳
　　黄昏惨惨天微雪修【一作循】行坊西鼔声絶张生马瘦衣且单夜扣柴门与我别媿君冒寒来别我为君酤酒张灯火酒酣火暖与君言何事【一作君何】入闗又出闗荅云前年偶下山四十余月客长安长安古来名利地空手无金行路难朝游九城陌肥马轻车欺杀客暮宿五侯门残茶冷酒愁杀人春明门门前便是嵩山路【一作春明门外髙髙处直下便是嵩山路】幸有云泉容此身明日辞君且归去
　　醉后走笔酬刘五主簿长句之赠兼简张大贾二十四先辈昆季
　　刘兄文髙行孤立十五年前名翕习是时相遇在符离我年二十君三十得意忘年心迹亲寓居同县日知闻衡门寂莫朝寻我古寺萧条暮访君朝来暮去多携手穷巷贫居何所有秋灯夜冩聨句诗春雪朝倾暖寒酒陴湖緑爱白鸥飞濉水清怜红鲤肥偶语闲攀芳树立相扶醉蹋落花归张贾弟兄同里巷乗闲数数来相访雨天连宿草堂中月夜徐行石桥上我年渐长忽自惊镜中冉冉髭须生心畏后时同励志身牵前事各求名问我栖栖何所适乡人荐为鹿鸣客二千里别谢交游三十韵诗慰行役出门可怜唯一身敝裘瘦马入咸秦咚咚街鼓红尘闇晚到长安无主人二贾二张与余弟驱车逦迤来相继操词握赋为干戈锋锐森然胜气多齐入文场同苦战五人十载九登科二张得隽名居甲美退争雄重告捷棠棣辉荣竝桂枝芝兰芳馥和荆叶唯有沅犀屈未伸握中自谓骇鸡珍三年不鸣鸣必大岂独骇鸡当骇人元和运啓千年圣同遇明时余最幸始辞秘阁吏王畿遽列谏垣升禁闱蹇歩何堪鸣佩玉衰容不称着朝衣阊阖晨开朝百辟冕旒不动香烟碧歩登龙尾上虚空立去天顔无咫尺宫花似雪从乗舆禁月如霜坐直庐身贱每惊随内宴才微常媿草天书晚松寒竹新昌第职居宻近门多闭日暮银台下直回故人到门门蹔开回头下马一相顾尘土满衣何处来敛手炎凉叙未毕先说旧山今悔出岐阳旅宦少欢娱江左羇游费时日赠我一篇行路吟吟之句句披沙金嵗月徒催白髪貌泥涂不屈青云心谁防茫茫天地意短才获用长才弃我随鹓鹭入烟云谬上丹墀为近臣君同鸾凤栖荆棘犹着青袍作选人惆怅知贤不能荐徒为出入蓬莱殿月慙谏纸二百张嵗媿俸钱三十万大底浮荣何足道几度相逢即身老且倾斗酒慰羇愁重话符离问旧游北巷邻居几家去东林旧院何人住武里村花落复开流沟山色应如故感此酬君千字诗醉中分手又何之须知通塞寻常事莫叹浮沈先后时慷慨临岐重相勉殷勤别后加餐饭君不见买臣衣锦还故乡五十身荣未为晚
　　和钱员外荅卢员外早春独游曲江见寄长句
　　春来有色闇融融先到诗情酒思中栁岸霏微裛尘雨杏园澹荡开花风闻君独游心郁郁薄晚新晴骑马出醉思诗侣有同年春叹翰林无暇日云夫首倡寒玉音蔚章继和春搜吟此时我亦闭门坐一日风光三处心【云夫蔚章同年及第时余与蔚章同在翰林】
　　东墟晩歇【时退居渭村】
　　凉风冷露萧索天黄蒿紫菊荒凉田绕冢秋花少顔色细虫小蝶飞飜飜中有腾腾独行者手拄渔竿不骑马晚从南涧钓鱼回歇此墟中白杨下褐衣半故白髪新人逢知我是何人谁言渭浦栖迟客曽作甘泉侍从臣
　　客中月
　　客从江南来来时月上悠悠行旅中三见清光圆晓随残月行夕与新月宿谁谓月无情千里逺相逐朝发渭水桥暮入长安陌不知今夜月又作谁家客
　　挽歌词
　　丹旐何飞扬素骖亦悲鸣晨光照闾巷輀车俨欲行萧条九月天哀挽出重【一作晚出洛阳】城借问送者谁妻子与弟兄苍苍上古原【一作古原上】峨峨开新茔含酸一恸哭异口同哀声旧陇转芜絶新坟日罗列春风草緑【一作秋草】北邙山此地年年生死别
　　长相思
　　九月西风兴月冷露华凝思君秋夜长一夜魂九升二月东风来草拆花心开思君春日迟一日肠九廻妾住洛桥北君住洛桥南十五即相识今年二十三有如女萝草生在松之侧蔓短枝苦髙萦廻上不得人言人有愿愿至天必成愿作逺方兽歩歩比肩行愿作深山木枝枝连理生
　　山鹧鸪
　　山鹧鸪朝朝暮暮啼复啼啼时露白风凄凄黄茅冈头秋日晚苦竹岭下寒月低畬田有粟何不啄石南有枝何不栖迢迢不缓复不急楼上舟中声闇入梦乡迁客展转卧抱儿寡妇彷徨立山鹧鸪尔本此乡鸟生不辞巢不别羣何苦声声啼到晓啼到晓唯能愁北人南人惯闻如不闻
　　放旅雁【元和十年冬作】
　　九江十年冬大雪江水生冰树枝折百鸟无食东西飞中有旅鴈声最饥雪中啄草冰上宿翅冷腾空飞动迟江童持网捕将去手入市生卖之我本北人今谴谪人鸟虽殊同是客见此客鸟伤客人赎汝放汝飞入云鴈鴈汝飞向何处第一莫飞西北去淮西有贼讨未平百万甲兵乆屯聚官军贼军相守老食尽兵穷将及汝健儿饥饿射汝吃拔汝翅翎为箭羽
　　送春归【元和十一年三月三十日作】
　　送春归三月尽日日暮时去年杏园花飞御沟緑何处送春曲江曲今年杜鹃花落子规啼送春何处西江西帝城送春犹怏怏天涯送春能不加惆怅莫惆怅送春人冗员无替五年罢应须准拟再送浔阳春五年炎凉凡十变又知此身健不健好去【一作送】今年江上春明年未死还相见
　　山石榴寄元九
　　山石榴一名山踯躅一名杜鹃花杜鹃啼时花扑扑九江三月杜鹃来一声催得一枝开江城上佐闲无事山下斸得防前栽烂熳一阑十八树根株有数花无数千房万叶一时新嫩紫殷红鲜麴尘泪痕裛损燕支脸剪刀裁破红绡巾谪仙初堕愁在世姹女新嫁娇泥【去声】春日射血珠将滴地风飜火焰欲烧人闲折两枝持在手细看不似人间有花中此物似西施芙蓉芍药皆嫫母竒芳絶艳别者谁通州迁客元拾遗拾遗初贬江陵去去时正值青春暮商山秦岭愁杀君【一作人】山石榴花红夹路题诗报我何所云苦【一作若】云色似石榴帬当时丛畔唯思我今日阑前只忆君忆君不见坐销落日西风起红纷纷
　　画竹歌【并引】
　　协律郎萧恱善画竹举时【一作世】无伦萧亦甚自秘重有终嵗求其一竿一枝而不得者知予天与好事忽写一十五竿惠然见投予厚其意髙其艺无以荅贶作歌以报【一作荅】之凡一百八十六字云
　　植物之中竹难写古今虽画无似者萧郎下笔独逼真丹青以来唯一人人画竹身肥拥肿萧画茎瘦节节竦人画竹梢死羸垂萧画枝活叶叶动不根而生从意生不笋而成由笔成野塘水边碕岸侧森森两丛十五茎婵娟不失筠粉态萧飒尽得风烟情举头忽看不似画低耳静聼疑有声西丛七茎劲而健省向天竺寺前【一作边】石上见东丛八茎疎且寒忆曾湘妃庙里雨中看幽姿逺思少人别与君相顾空长叹萧郎萧郎老可惜手颤【一作战】眼昏头雪色自言便是絶笔时从今此竹尤难得
　　真娘墓【墓在虎丘寺】
　　真娘墓虎丘道不识真娘镜中面唯见真娘墓头草霜摧桃李风折莲真娘死时犹少年脂肤荑手不牢固世间尤物难留连难留连易销歇塞北花江南雪
　　长恨歌
　　前进士陈鸿撰长恨歌传曰开元中泰阶平四海无事明皇在位嵗乆倦于旰食宵衣政无小大始委于右丞相深居游宴以声色自娱先是元献皇后武淑妃皆有宠相次即世宫中虽良家子千数无可恱目者上心忽忽不乐时每嵗十月驾幸华清宫内外命妇熠燿景从浴日余波赐以汤沐春风灵液澹荡其间上心油然若有顾遇左右前后粉色如土诏髙力士潜搜外宫得农杨琰女于夀邸既筓矣鬒髪腻理纤秾中度举止闲冶如汉武帝李夫人别疏汤泉诏赐澡莹既出水体弱力微若不任罗绮光彩焕发转动照人上甚恱进见之日奏霓裳羽衣曲以导之定情之夕授金钗钿合以固之又命戴歩揺垂金珰明年册为贵妃半后服用由是冶其容敏其词婉娈万态以中上意上益嬖焉时省风九州泥金五岳骊山雪夜上阳春朝与上行同室宴专席寝专房虽有三夫人九嫔二十七世妇八十一御妻暨后宫才人乐府伎女使天子无顾盻意自是六宫无复进幸者非徒殊艳尤态致是盖才智明慧善巧便佞先意希旨有不可形容者叔父昆弟皆列在清贵爵为通侯姊妹封国夫人富埒王室车服邸第与大长公主侔而恩泽势力则又过之出入禁门不问京师长吏为侧目故当时謡咏有云生女勿悲酸生儿勿喜欢又曰男不封侯女作妃看女却为门上楣其为人心羡慕如此天寳末兄国忠盗丞相位愚弄国柄及安禄山引兵向阙以讨杨氏为辞潼闗不守翠华南幸出咸阳道次马嵬亭六军裵回持防不进从官郎吏伏上马前请诛错以谢天下国忠奉牦缨盘水死于道周左右之意未快上问之当时敢言者请以贵妃塞天下怒上知不免而不忍见其死反袂掩面使牵之而去苍黄展转竟就絶于尺组之下既而明皇狩成都肃宗受禅灵武明年大凶归元大驾还都尊明皇为太上皇就养南宫迁于西内时移事去乐尽悲来每至春之日冬之夜池莲夏开宫槐秋落棃园弟子玉琯发音闻霓裳羽衣一声则天顔不怡左右歔欷三载一意其念不衰求之魂梦杳不能得适有道士自蜀来知上皇心念杨妃如是自言有李少君之术明皇大喜命致其神方士乃竭其术以索之不至又能游神驭气出天界没地府以求之不见又旁求四虚上下东极大海跨蓬壶见最髙仙山上多楼阙西厢下有洞户东向阖其门署曰玉妃太眞院方士抽簪扣扉有防童女出应门方士造次未及言而双鬟复入俄有碧衣侍女又至诘其所从方士因称唐天子使者且致其命碧衣云玉妃方寝请少待之于时云海沈沈洞天日晚琼户重阖悄然无声方士屏息敛足拱手门下乆之而碧衣延入且曰玉妃出见一人冠金莲披紫绡佩红玉曵凤舃左右侍者七八人揖方士问皇帝安否次问天寳十四年已还事言讫悯默指碧衣取金钗钿合各析其半授使者曰为谢太上皇谨献是物寻旧好也方士受辞与信将行色有不足玉妃固征其意复前跪致词请当时一事不为他人闻者验于太上皇不然恐钿合金钗负新垣平之诈也玉妃茫然退立若有所思徐而言之曰昔天寳十载侍辇避暑骊山宫秋七月牵牛织女相见之夕秦人风俗是夜张锦绣陈饮食树瓜果焚香于庭号为乞巧宫掖间尤尚之夜殆半休侍卫于东西厢独侍上上凭肩而立因仰天感牛女事密相誓心愿世世为夫妇言毕执手各呜咽此独君王知之耳因自悲曰由此一念又不得居此复堕下界且结后縁或为天或为人决再相见好合如旧因言太上皇亦不乆人间幸唯自安无自苦耳使者还奏太上皇皇心震悼日日不豫其年夏四月南宫晏驾元和元年冬十二月太原白乐天自校书郎尉于盩厔鸿与琅邪王质夫家于是邑暇日相携游仙游寺话及此事相与感叹质夫举酒于乐天前曰夫希代之事非遇出世之才润色之则与时消没不闻于世乐天深于诗多于情者也试为歌之如何乐天因为长恨歌意者不但感其事亦欲惩尤物窒乱阶垂于将来也歌既成使鸿传焉世所不闻者予非开元遗民不得知世所知者有明皇本纪在今但传长恨歌云尔
　　汉皇重色思倾国御宇多年求不得杨家有女初长成养在深闺人未识天生丽质难自弃一朝选在君王侧回眸一笑百媚生六宫粉黛无顔色春寒赐浴华清池温泉水滑洗凝脂侍儿扶起娇无力始是新承恩泽时云鬓花顔【一作冠】金歩揺芙蓉帐暖度【一作里暖】春宵春宵苦短日髙起从此君王不早朝承欢侍宴【一作寝】无闲暇春从春游夜专夜后【一作汉】宫佳丽三千人三千宠爱在一身金屋妆成娇侍夜玉楼宴罢醉和春姊妹弟兄皆列土可怜光彩生门户遂令天下父母心不重生男重生女骊宫髙处入青云仙乐风飘处处闻缓歌慢舞凝丝竹尽日君王看【一作聼】不足渔阳鞞鼔动地来惊破霓裳羽衣曲九重城阙烟尘生千乗万骑西南行翠华揺揺行复止西出都门百余里六军不发无【一作知】柰何宛转蛾睂马前死花钿委地无人收翠翘金雀玉搔头君王掩面救不得回看【一作首】血泪相和流黄埃散漫风萧索云栈萦纡【一作廻】登剑阁峨嵋山下少人行旌旗无光日色薄蜀江水碧蜀山青圣主朝朝暮暮情行宫见月伤心色夜雨闻铃肠断声天旋日转廻龙驭到此踌躇不能去马嵬坡下泥【一作尘】土中不见玉顔空死处君臣相顾尽霑衣东望都门信马归归来池苑皆依旧太液芙蓉未央栁芙蓉如面栁如眉对此如何不泪垂春风桃李花开夜【一作日】秋雨梧桐叶落时西宫南苑【一作内】多秋草宫【一作落】叶满阶红不埽棃园弟子白髪新椒房阿监青娥老夕殿萤飞思悄然孤【一作秋】灯挑尽未成眠迟迟钟鼓初长夜耿耿星河欲曙天鸳鸯瓦冷霜华重翡翠衾寒【一作旧枕故衾】谁与共悠悠生死别经年魂魄不曾来入梦临卭道【一作方】士鸿都客能以精诚致魂魄为感君王展转思【一作恩】遂教方士殷勤觅排空【一作云】驭气奔如电升天入地求之徧上穷碧落下黄泉两处茫茫皆不见忽闻海上有仙山山在虚无缥缈间楼阁【一作殿】玲珑五云起其中绰约多仙子中有一人字太真【一作字玉真又作名玉妃】雪肤花貌参差是金阙西【一作两】厢叩玉扃转教小玉报双成闻道汉家天子使九华帐里【一作下】梦魂惊揽衣推枕起裵回珠箔银屏【一作钩】逦迤【一作迤逦】开云鬓【一作髻】半偏新睡觉花冠不整下堂来风吹仙袂飘飖举犹似霓裳羽衣舞玉容寂莫泪阑干棃花一枝春帯雨含情凝睇【一作涕】谢君王一别音容两茫昭阳殿里恩爱絶蓬莱宫中日月长回头下望【一作问】人寰处不见长安见尘雾唯将【一作空持】旧物表深情钿合金钗寄将去钗留一股合一扇钗擘黄金合分钿但教【一作令】心似金钿坚天上人间防相见临别殷勤重寄词词中有誓两心知七月七日长生殿夜半无人私语时在天愿作【一作为】比翼鸟在地愿为连理枝天长地乆有时尽此恨緜緜无絶【一作尽】期
　　妇人苦
　　蝉鬓加意梳蛾眉用心埽几度晓妆成君看不言好妾身重同穴君意轻偕老惆怅去年来心知未能道今朝一开口语少意何深愿引他时事移君此日心人言夫妇亲义合如一身及至死生际何曾苦乐均妇人一丧夫终身守孤孑有如林中竹忽被风吹折一折不重生枯死犹抱节男儿若丧妇能不暂伤情应似门前栁逢春易发荣风吹一枝折还有一枝生为君委曲言愿君再三聼须知妇人苦从此莫相轻
　　长安道
　　花枝缺处青楼开艳歌一曲酒一杯美人劝我急行乐自古朱顔不再来君不见外州【一本此下有官字】客长安道一廻来【一本此下有时字】一廻老
　　潜别离
　　不得哭潜别离不得语防相思两心之外无人知深笼夜鏁独栖鸟利剑春断连理枝河水虽浊有清日乌头虽黑有白时唯有潜离与暗别彼此甘心无后期
　　隔浦莲
　　隔浦爱红莲昨日看犹在夜来风吹落只得一回采花开虽有明年期复愁明年还暂时
</div>
    <div class="pagination">
<a href="御定全唐诗_page504.html">上一页</a><span>...</span><a href="御定全唐诗_page500.html">500</a><a href="御定全唐诗_page501.html">501</a><a href="御定全唐诗_page502.html">502</a><a href="御定全唐诗_page503.html">503</a><a href="御定全唐诗_page504.html">504</a><span class="current-page">505</span><a href="御定全唐诗_page506.html">506</a><a href="御定全唐诗_page507.html">507</a><a href="御定全唐诗_page508.html">508</a><a href="御定全唐诗_page509.html">509</a><a href="御定全唐诗_page510.html">510</a><span>...</span><a href="御定全唐诗_page506.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
