<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 429 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 429 页/共 1083 页</h1>
    <div class="content">　　御定全唐诗巻三百五十三
　　钦定四库全书
　　御定全唐诗巻三百五十四
　　刘禹锡
　　刘禹锡字梦得彭城人贞元九年擢进士第登博学宏词科从事淮南幕俯入为监察御史王叔文用事引入禁中与之图议言无不从转屯田员外郎判度支盐铁案叔文败坐贬连州刺史在道贬朗州司马落魄不自聊吐词多讽托幽逺蛮俗好巫尝依骚人之防倚其声作竹枝词十余篇武陵谿洞间悉歌之居十年召还将置之郎署以作都观看花诗渉讥忿执政不悦复出刺播州裴度以母老为言改连州徙防和二州久之徴入为主客郎中又以作重游都观诗出分司东都度仍荐为礼部郎中集贤直学士度罢出刺苏州徙汝同二州迁太子賔客分司禹锡素善诗晚节尤精不幸坐废偃蹇寡所合乃以文章自适与白居易酬复颇多居易尝叙其诗曰彭城刘梦得诗豪者也其锋森然少敢
　　当者又言其诗在处应有神物护持其为名流推重如此防昌时加检校礼部尚书卒年七十二赠户部尚书诗集十八巻今编为十二巻
　　团扇歌
　　团扇复团扇奉君清暑殿秋风入庭树从此不相见上有乗鸾女苍苍虫网【一作网虫】遍明年入懐袖别是机中练
　　宜城歌
　　野水绕空城行尘起孤驿荒【一作花】台侧生树【一作柏】石碣阳镌额靡靡度【一作渡】行人温风吹宿麦
　　顺阳歌
　　朝辞官军驿前望顺阳路野水齧荒坟秋虫镂宫【一作官】树曾闻天寳末胡马西南骛城守鲁将军防城从此去
　　莫猺【一作猺】歌
　　莫猺自生长名字无符籍市易杂鲛人婚姻通木客星居占泉眼火种开山脊夜渡千仭谿含沙不能射
　　度桂岭歌
　　桂阳岭下下复髙髙人稀鸟兽骇地逺草木豪寄言千金子知余歌者劳
　　插田歌【幷引】
　　连州城下俯接村墟偶登郡楼适有所感遂书其事为俚歌以俟采诗者
　　冈头花草齐燕子东西飞田塍望如线白水光参差农妇白纻裙农父緑蓑衣齐唱郢【一作田】中歌嘤儜如竹枝但闻怨响音不辨俚语词时时一大笑此必相嘲嗤水平苖漠漠烟火生墟落黄犬往复还赤鸡鸣且啄路旁谁家郎乌防衫袖长自言上计吏年幼离帝乡田夫语计吏君家侬定谙【一作记一作喻】一来长安道眼大不相参计吏笑致辞长安真大处省门髙轲峩侬入无度数昨来补卫士唯用筒竹布君看二三年我作官人去
　　葡萄歌【一作蒲桃】
　　野田生葡萄纒绕一枝髙【一作蒿】移来碧墀下张王日日髙分岐浩緐缛脩蔓蟠诘曲扬翘向庭柯意思如有属为之立长檠【一作架】布濩当轩緑米【一作朱】液漑其根理疎看渗漉緐葩组绶结悬实珠玑蹙马乳带轻霜龙鳞曜初旭有客汾隂至临堂瞪双目自言我晋人种此如种玉酿之成羙酒令人饮不足为君持一斗往取凉州牧
　　蛮子歌
　　蛮语钩辀音【一作钩辀语音蛮一作蛮语音钩辀】蛮【一作身】衣斑斓布熏狸【一作狐】掘沙鼠时节祠盘瓠忽逢乘马客恍若惊麏【一作麝】顾腰斧上髙山意行无旧路
　　马嵬行
　　緑野扶风道黄尘马嵬驿路邉杨贵人坟髙三四尺乃问里中儿皆【一作軰】言幸蜀时军家诛戚族【一作佞幸】天子舍妖姬羣吏伏门屏贵人牵帝衣低回转羙目风日为无晖贵人饮金屑倐忽舜【一作蕣】英暮【一作姿】平生服杏【一作古】丹顔色真如故属车尘已逺里巷来窥觑共爱宿妆妍君王画眉处履綦无复有履组光未灭不见岩畔人空见凌波袜邮童爱踪迹私手解鞶结传看千万眼缕絶香不歇指环照骨明首饰敌连城将入咸阳市犹得贾胡惊
　　百花行
　　长安百花时风景宜轻薄无人不沽酒何处不闻乐春风连夜动微雨凌晓濯红熖出墙头雪光映楼角繁紫韵松竹逺黄绕篱落临路不胜愁轻烟去何托满庭荡魂魄照庑成丹渥烂漫簇颠狂飘零劝行乐时节易晼晚清隂覆池阁唯有安石榴当轩慰寂寞
　　壮士行
　　隂风振寒郊猛虎正咆哮徐行出烧地连吼入黄茅壮士走马去镫前弯玉弰叱之使人立一发如铍【一作皷】交悍睛忽星堕飞血溅林梢彪炳为我席羶腥充我庖里中欣害除贺酒纷呶号明日长桥上倾城看斩蛟
　　苦雨行
　　悠悠飞走情同乐在阳和嵗中三百日常恐【一作苦】风雨多天人信遐逺时节易蹉跎洞房有明烛无乃【一作妨】酣且歌
　　华山歌
　　洪罏作髙山元气皷其槖俄然神功就峻拔在寥廓灵迹露指爪杀气见棱角凡木不敢生神僊聿来托天资帝王宅以我【一作此】为关钥能令下国人一【一作不】见换神骨髙山固无限如此方为岳丈夫无特逹虽贵犹碌碌
　　抛毬乐词
　　五防绣团圆登君瑇瑁筵最宜红烛下偏称落花前上客如先起应须赠一船
　　春早见花枝朝朝恨发迟及看花落后却忆未开时幸有抛毬乐一杯君【一作更】莫辞
　　华清词【一作华清宫词】
　　日出骊山东裵回照温泉楼台影【一作相】玲珑稍稍开白烟言昔太上皇常居此祈年风中闻清乐往往来列仙翠华入五云紫气归上哀哀生人泪泣尽弓劒前圣道夲自我凡情徒颙然小臣感化一望青防天
　　送春曲三首
　　春向晩春晚思悠哉风云日已改【一作故】花叶自相催漠漠空中去何时天际来
　　春已暮冉冉如人老映叶见残花连天是青草可怜桃与李从此同桑枣
　　春景【一作竟】去此去何时回逰人千万恨落日上髙台寂寞繁花尽流鸎归莫来【一作不归】
　　初夏曲三首
　　铜壶方促夜斗柄暂南回稍嫌单衣重初怜北户开西园花巳尽新月为谁来
　　时节过繁华隂隂千万家巢禽命子戯园果坠枝斜寂寞孤飞蝶窥丛覔晚花
　　緑水风初暖青林露早晞麦陇雉朝雊桑野人暮归百舌悲花尽平芜【一作无声一作絶无】来去飞
　　衣曲
　　爽砧应秋律繁杵含凄风一一逺相续家家音不同户庭凝露清伴侣明月中长裾委襞积轻佩垂珑汗余衫更馥钿移麝半空报寒惊邉鴈促思闻候虫天狼正芒角虎落定相攻盈箧寄何处征人如转蓬
　　畬田行
　　何处好畬田团团缦山腹钻得两卦上山烧卧木惊麏走且顾羣雉【一作鸡】声咿喔红焰逺成霞轻煤【一作烁】飞入郭风引上髙岑猎猎度青林青林望靡靡赤光低复起照潭出老蛟爆竹惊山鬼夜色不见山孤明星汉间如星复如月俱逐晓风灭本从敲石光遂至烘天热下种暖灰中乗阳拆牙【一作芽】孽【一作蘖】苍苍一雨后苕颖如云发巴【一作几】人拱手吟耕耨不关心由来得地势径寸有余金【一作隂】
　　鶗鴂吟
　　朝阳有鸣鳯不闻千万祀鶗鴂催众芳晨间先入耳秋风白露晞从是尔啼时如何上春日唧唧满庭飞
　　观云篇
　　兴云感隂气疾足【一作走】如见机晴来意态行有若功成归葱茏含晚景洁白【一作素】凝秋晖夜深度银汉漠漠仙人衣
　　飬鸷词【并引】
　　途逢少年志在逐兽方呼鹰隼以袭飞走因纵观之卒无所获行人有常从事于斯者曰夫鸷禽饥则为用今哺之过笃故然也予感之作飬鸷词
　　养鸷非玩形所资击鲜力少年昧其理日日【一作夜】哺不息探雏网黄口旦暮有余食寜知下韝时翅重飞不得毰毸止林表狡自南北饮啄既巳盈安能劳羽翼
　　别友人后得书因以诗赠
　　前时送君去挥手青门桥路转不相见犹闻马萧萧今得出关书行程【一作尘】日已遥春还迟君至共结【一作缬】芳兰苕
　　送华隂尉张苕赴邕府使幕【张即燕公之孙顷坐事除名】
　　昔忝南宫郎往来东观频尝披燕公传耸若窥三辰翊圣崇国夲像【一作保】贤正朝伦髙视缅今古清风敻无邻兰锜照通衢一家十朱轮鄼国嗣侯絶韦卿世业贫夫子承【一作成】大名少年振芳尘青袍仙掌下矫首凌烟旻公冶夲非罪潘郎一为民风霜苦揺落坚白无缁磷一旦逢良时天光烛幽沦重为长裾客佐彼观风臣分野穷禹画人烟过虞廵不言此行逺所乐相知新雨起巫山阳鸟鸣湘水濵离筵出苍莽别曲多悲辛今朝一杯酒明日千里人从【一作彼】此孤舟去悠悠天海春
　　送湘阳熊判官孺登府罢归钟陵因寄呈江西裴中丞二十三兄
　　射策志未就从事嵗云除箧留马卿赋袖有刘书忽见夏木深怅然忆吾庐复持州民刺归谒専城居君家诚易知胜絶倾里闾人言北郭生门有卿相舆钟陵霭【一作蔼】千里带郭西江水朱槛照河宫旗亭緑云里前年【一作来】初缺守愼简由宸扆临轩弄郡章得人方付此是时左冯翊天下第一理贵臣持牙璋优诏发青纸迎风奸【一作汚】吏免先令疲人喜何武劾腐儒陈蕃礼髙士昔升君子堂腰下绶犹黄【中丞时为万年尉】汾隂有寳气赤堇多竒【一作光】铓束简下曲台佩鞬来歴阳绮筵陪一笑兰室袭余芳风水忽异势江湖遂【一作遽】相忘因君倘【一作忽】借问为话老沧浪【自注中丞为博士制相国栁宜城諡议识者韪之顷授予以其夲厥后牧和州节度使杜司徒以中丞材誉俱髙欲令军装以重戎府故授以夲州团练使满座观腰鞬礼成驩甚相视而笑后房燕乐卜夜纵谈予忝司徒之賔时获末坐初中丞自尚书屯田员外郎出守踵其武者今给事中穆公代给事者右丞叚公予不佞继右丞之后故曰袭余芳焉】
　　送韦秀才道冲赴制举
　　惊禽一辞巢栖息无少安秋扇一离手流尘蔽霜纨故侣不可追凉风日已寒逺逄杜陵士别尽平生欢逐客无印绶楚江多芷兰因居暇时游【一作君时暇逰】长铗不复弹阅书南轩霁【一作际】絙瑟清夜防万境身外寂一杯腹中寛伊昔宗朝冬卿冠鸳鸾肃穆升内殿从容领儒【一作顶髙】冠游夏无措词阳秋垂不刋至今羣玉府学者空纵观世人希徳门揭若攀峰峦之子尚明训锵如振琅玕一旦西上书斑衣拂征鞍荆台宿暮雨汉水浮春澜君门起天中多士如星攒烟霞覆双阙抃舞罗千官清漏滴铜壶仙厨下雕槃【一作盘】莹煌仰金榜错落濡飞翰古来才杰士所嗟遭时难一鸣从此始相望青云端送李防秀才还湖南因寄幕中亲故兼简衡州吕【一作李】八郎中
　　深春风日净昼长幽鸟鸣仆夫前致词门有白面生摄衣相问讯解带坐南荣端志见睂睫苦【一作芳】言发精诚因出懐中文调孤词亦清悄如促柱掩抑多不平乃言本蜀士世降岷山灵前人秉艺文髙视来上京曳绶司徒府所从信国桢析【一作折】薪委寳【一作空】林善响继家【一作难继】声何处翳附郭防人思郈成【一作城】云天望乔木风水悲流萍前与计吏西始列贡士名森然就笔札从试春官卿帝城岐路多万足伺【一作俟】晨星茫茫风尘中工拙同有营寒女劳夜织山苖荣寸茎侯门方击钟衣褐谁将迎弱羽果摧頽壮心郁怦怦谅无蟠木容聊复蓬累行【一作生】昨日讯灵繇言利艰贞当求舍拔中必在审已明誓将息薄游焦思穷笔精莳兰在幽渚安得扬芬馨曰【一作嗟】余摧落者散质负华缨一聆苦辛词再动伊郁情身弃言不动爱才心尚【一作上】惊恨无羊角风使尔化北溟论罢情益亲渉旬忘归程日防邑中客闲眺江上城昼憇命金罍宵谈转璿衡薫【一作蕙】风香麈尾月露濡桃笙忽被戒羸骖薄言事南征火云蔚千里旅思浩巳盈湘江含碧虚衡岭浮翠晶岂伊山水异适与人事幷油幙侣【一作似】昆丘粲然叠瑶琼庾楼见清月孔坐多緑复有衡山守夲自云龙庭【一作亭】抗志【一作至和】在灵府发越侔咸英一挥【一作麾】出荥阳恵彼嗤嗤氓隼旟辞灞水居者皆涕零帷昔与伊人交欢经【一作在】宿龄一从云雨散滋我鄙吝萌北渚不堪愁南音谁复听离忧若去水浩漾无时停尝闻祝融峰上有神禹铭古石琅玕姿秘文螭虎形圣功奠逺服神物拥休祯贤人在其下彷佛疑蓬瀛君行歴郡斋大袂拂双旌饰容遇朗鉴肝鬲可以呈昔日马相如临卭坐尽倾勉君刷羽翰蚤取凌青防
　　送张盥赴举诗【并引】
　　古人以偕受学为同门友今人以偕升名为同年友其语熟见缙绅者皆道焉余与张盥为丈人由是道也曩吾见尔之始生以老成为祝今吾见尔之成人以未立为忧吾不幸向所谓同年友当其盛时聨袂齐镳亘絶九衢若屏风然今来落落如曙星之相望昔日防合不烦异席可长太息哉然而尚书右丞卫大受兵部侍郎武廷硕二君者当时伟人咸万夫之望足以订十朋之多也第如京师无骚骚尔无忻忻尔时秋也吾为若叩商之讴幸有感夫二君子
　　尔生始悬弧我作座上賔引箸举汤饼祝词天麒麟今成一丈夫坎坷愁风尘长裾来谒我自号庐山人道旧与抚孤悄然伤我神依依见眉睫嘿嘿含悲辛永懐同年友追想出谷晨三十二君子齐飞凌烟旻【一作冥】曲江一防时后防已凋沦况今三十载阅世难重陈盛时一巳过来者日日新不如揺落树重有明年春火后见琮璜霜余识松筠肃风【一作机】乃独秀武部【一作抱】亦絶伦尔今持我诗西【一作两】见二重臣成贤必念旧保质【一作节】在安贫清时为丞郎气力侔陶钧乞取斗升水因之云汉津
　　和州送钱侍御自宣州幕拜官便于华州觐省
　　五防绣衣裳当年正相称春风旧【一作函】关路归去真多兴兰陔行可采莲府犹回瞪杨家绀幰迎【侍御即王相公贵壻】谢守瑶华赠【宣州崔相公有诗赠行】御街草泛滟台柏烟含凝【一作暝】曾是平生【一作主者】游【一作留】无因理归乗
　　送僧方及南谒栁员外【并序】
　　九江僧方及既出家依匡山一时中颇属诗以摅思古诗人暨今号为能赋有輙求其词吟呻之拳拳然多多益嗜影不出山者十年尝登最髙峰四望天海冲然有逺游之志顿锡而言曰神驰而形阂者方内之徒及吾无方阂于何者由是耳得必目探之意行必身随之云游鸟屳无迹而逺予为连州居无何而方及至出裓中诗一篇以贶予其词甚富留一嵗观其行结矩如教益多之一旦以行日来告且曰雅闻鸟咮之下有贤诸侯愿跻其门如蹈十地敢乞辞以抵之予唯而赋顾其有重请之色见于颜间耳
　　昔事【一作日】庐山逺精舎虎溪东朝阳照瀑水楼阁虹霓中骋望羡游云振衣若秋蓬旧房闭松月逺思吟江风古寺歴头陀竒峰扳【一作攀】祝融南登小桂岭却望归塞鸿衣裓贮文章自言学雕虫抢榆念陵厉覆篑图【一作而】穹崇逺郡多暇日有诗访禅宫石门耸【一作崇】峭絶竹院含空蒙幽响滴岩溜晴芳飘野丛海云悬母山果属狙【一作猨】公忽忆吴兴郡白苹正葱茏愿言挹风采邈若窥华嵩桂水夏澜急火山宵【一作烧】焰红三衣濡菌露一锡飞烟空勿谓翻译徒不为文雅雄古来赏音者燋爨得孤桐【按狙公宜斥赋芋者而越絶书有猨公张衡赋南都有猿父长啸之句繇是而言谓猨为公旧矣】
　　送惟良上人【并引】
　　以貌窥天者曰干然健单于然而髙以数迎天者曰其用四十有九天果以有形而不能脱乎数立象以推防既成而遗之古所谓神交造物者非空言耳轩皇受天命其佐皆圣人故得之惟唐继天徳如黄帝有外臣一行亦圣之徒与刋厯考元书成化去今丹徒人惟良生而能知非自外求以乾坤之防当十期之数凝神运指上感躔次视黄溟涬无倪有常絶机冺知独以神防数起于复之初九音生于黄钟之宫积微夲隐言与化合夫天人之数极而含变变而靡不通神趋鬼慑不足骇也惟良得一行之道故亦慕其为外臣谬谓余为世间聪明孑孑来访初以説合至于不言言息而理复申之以嗟叹曰师其庶几乎信神与之而不能测神之所以付信术通之而不能知术之所以浅哉余闻乎曽井蛙醯鸡之不若也长庆四年冬十一月甲子语至夜艾遂为诗以志焉
　　髙斋洒【一作映】寒水是夕山僧至牝无闗鎻琼书舍【一作拾】文字灯明香满室月午霜凝地语到不言时世间人尽【一作自】睡
　　翠微寺有感
　　吾王昔逰幸离宫云际开朱旗迎夏早【一作毕】凉轩避暑来汤饼赐都尉寒冰颁上才龙髯【一作顔】不可望玉座生尘埃
　　观柘枝舞二首
　　胡服何葳防僊僊【一作姬】登绮墀神飚猎红蕖龙烛映【一作然】金枝垂带覆纤腰安钿当妩眉翘袖中繁鼓倾眸遡华榱燕秦有旧曲淮南多冶词欲见倾城处君防赴节时
　　山鸡临清镜石燕赴遥津何如上客防长袖入华裀体轻似无骨观者皆耸神曲尽回身处【一作去】层波犹注人
　　连州腊日观莫徭猎西山
　　海天杀气薄蛮军歩【一作部】伍嚣林红叶尽变原黒草初烧围合繁钲息禽兴大斾揺张罗依道口嗾犬上山腰猜鹰虑奋迅惊鹿【一作麏】时局跳瘴云四面起腊雪半空消箭头余鹄血鞍傍见雉翘日暮还城邑金笳发丽谯
　　寄陕州姚中丞【时分司东都】
　　八月天气肃二陵风雨收旌旗阙下来云日关东秋禹迹想前事汉台余故闲徘徊襟带地左右帝王州留滞悲昔老恩光荣彻侯相思望棠树一寄商声讴
　　奉酬湖州崔郎中见寄五韵
　　山阳昔相遇灼灼晨葩鲜同逰翰墨场和乐埙箎然一落名宦途浩如乗风船行当衰暮日卧理淮海边【一作壖】犹期谢病后共乐桑榆年
　　学阮公体三首
　　少年负志气信道不从时只言绳自直安知室可欺百胜难虑敌【一作虑无敌】三折乃良医人生不失意焉能慕知几
　　朔风悲老骥秋霜动鸷禽出门有逺道平野多层隂灭没驰絶塞振迅拂华林不因感衰节安能激壮心昔贤多使气忧国不谋身目览千载事心交上古人侯门有仁义灵台多苦辛不学腰如磬徒使甑生尘
　　秋晚题湖城驿池上亭
　　秋次池上舘林塘照南荣尘衣纷未解幽思浩已盈风莲坠故萼露菊含晚英恨为一夕客愁听晨鸡鸣
　　贾客词【并引】
　　五方之贾以财相雄而盐贾尤炽或曰贾雄则农伤予感之作是词
　　贾客无定游所游唯利并俗杂良苦乗时取重轻心计析秋毫揺【一作捶】钩侔悬衡锥刀既无弃转化日已盈邀【一作徼】福祷波神施财游化城妻约雕金钏女垂贯珠缨髙赀比封君奇货通幸卿趋时鸷鸟思藏镪盘龙形大艑浮通川髙楼次旗亭行止皆有乐关梁自【一作似】无征农夫何为者辛苦事寒耕
　　调瑟词【并引】
　　里有富豪翁厚自奉养而严督臧获力屈形削犹役之无蓻极【一无极字】一旦不堪命亡者过半追亡者亦不来复翁顇沮而追昨非之莫及也予感之作调瑟词
　　调瑟在张平音自足朱二十五缺一不成曲羙人爱髙张瑶轸再三促上虽独响下应不相属日暮声未和寂寥一枯木却顾膝上流泪难相续
　　读张曲江集作【并引】
</div>
    <div class="pagination">
<a href="御定全唐诗_page428.html">上一页</a><span>...</span><a href="御定全唐诗_page424.html">424</a><a href="御定全唐诗_page425.html">425</a><a href="御定全唐诗_page426.html">426</a><a href="御定全唐诗_page427.html">427</a><a href="御定全唐诗_page428.html">428</a><span class="current-page">429</span><a href="御定全唐诗_page430.html">430</a><a href="御定全唐诗_page431.html">431</a><a href="御定全唐诗_page432.html">432</a><a href="御定全唐诗_page433.html">433</a><a href="御定全唐诗_page434.html">434</a><span>...</span><a href="御定全唐诗_page430.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
