<!DOCTYPE html>
<html>
<head>
    <meta charset="UTF-8">
    <title>明诗别裁集 - 第 13 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗别裁集 - 第 13 页/共 34 页</h1>
    <div class="content">　　飘飘山上葛，累累田中瓠。苟非同根蒂，缠绵安得固？人情易反复，结交有新故。
　　嗟哉夙昔好，乖弃在中路。明珠倘无因，按剑不我顾。深言匪由衷，白首为所误。亮君勖恒德，永副平生慕。
　　【泊云阳江头玩月】
　　扁舟泊沙岸，皓月出翠岭。开窗鉴清辉，照我孤烛冷。高林散疏光，远渚接余景。纵横银汉回，三五玉绳耿。弦望几更易，客行尚殊境。佳期邈山岳，端坐令人省。
　　【姜子岭至三坌】
　　出岭上云霓，入溪下烟岚。高高不可极，杳杳讵能探？朱崖秀夏木，石壁映寒潭。千林览葱倩，百丈窥澄涵。崩奔谷响赴，隐曜川光含。登陟力不辞，险阻情已谙。潜渊羡垂纶，越巘思停骖。振策岷峨西，扬帆江汉南。临深匪忘惧，履坦但怀惭。
　　【青石崖栈】
　　侧行青石栈，谁能久延伫？断板连曳云，喷泉洒飞雨。迅流西回激，峻坂东折屡。
　　隤岸互倾欹，危梁袅撑拄。饮猿骇游鳞，立马接翔羽。
　　慎尔千金躯，永念垂堂语。（信阳五言古有三谢体，有少陵体。此连上章，乃少陵体也。）
　　【侠客行】
　　朝入主人门，暮入主人门，思杀主仇谢主恩。主人张灯夜开宴，千金为寿百金饯。秋堂露下月出高，起视厩中有骏马，匣中有宝刀，拔刀跃马门前路，投主黄金去不顾。（生气坌涌，音节亦健劲。）
　　【秋江词】
　　烟渺渺，碧波远。白露晞，翠莎晚。泛绿漪，蒹葭浅。
　　涌风吹帽寒发短。美人立，江中流。暮雨帆樯江上舟，夕阳帘栊江上楼。舟中采莲红藕香，楼前踏翠芳草愁。
　　芳草愁，西风起。芙蓉花，落秋水。
　　江白如练月如洗，醉下烟波千万里。（“美人娟娟隔秋水”，风度似之，温飞卿乐府过于旖旎，诗格转不逮也。一本节去末二语，更有馀韵。）
　　【明月篇】
　　仆始读杜子七言诗，爱其陈事切实，布词沉著。鄙心窃效之，以为长篇圣于子美矣。既而读汉魏以来歌诗及唐初四子者之所为而反复之，则知汉魏固承《三百篇》之后，流风犹可征焉。而四子者，虽工富丽，去古远甚。至其音节，往往可歌。乃知子美词固沉著，而调失流转。虽成一家语，实则歌诗之变体也。夫诗本性情而发者也，其切而易见者，莫如夫妇之间。是以《三百篇》首乎《关雎》，六义始乎《风》。而汉魏作者，义关君臣朋友，辞必托诸夫妇，以宣郁而达情焉，其旨远矣。由是言之，子美之诗，博涉世故，而出于夫妇者常少；致兼《雅》、《颂》，而风人之意或缺。此其调或反在四子下与！暇日为此篇，意调若仿佛四子，而才质猥弱，思致庸陋，故摛词芜紊，无复统饬。姑录之以俟审音者裁割焉。不可不知此论。新城王阮亭论诗云：“接迹风人《明月篇》，何郎妙悟本从天。王杨卢骆当时体，莫逐刀圭误后贤。”真不被前人瞒过。
　　长安月，离离出海峤。遥见层城隐半轮，渐看阿阁衔初照。潋滟黄金波，团栾白玉盘。青天流影披红蕊，白露含辉泛紫兰。紫兰红蕊西风起，九衢夹道秋如水。锦幌高褰香雾浓，琐闺斜映轻霞举。雾沉霞落天宇开，万户千门月明里。月明皎皎陌东西，柏寝岧峣望不迷。侯家台榭光先满，戚里笙歌影乍低。濯濯芙蓉生玉沼，娟娟杨柳覆金堤。凤凰楼上吹箫女，蟋蟀堂前织锦妻。别有深宫闭深院，年年岁岁愁相见。金屋萤流长信阶，绮栊燕入昭阳殿。赵女通宵侍御床，班姬此夕悲团扇。秋来明月照金微，榆黄沙白路逶迤。征夫塞上行怜影，少妇窗前想画眉。上林鸿雁书中恨，北地关山笛里悲。书中笛里空相忆，几见盈亏泪沾臆。红闺貌减落春华，玉门肠断逢秋色。春华秋色递如流，东家怨女上妆楼。流苏帐卷初安镜，翡翠帘开自上钩。河边织女期七夕，天上嫦娥奈九秋。七夕风涛还可渡，九秋霜露迥生愁。九秋七夕须臾易，盛年一去真堪惜。可怜扬彩入罗帏，可怜流素凝瑶席。未作当垆卖酒人，难邀入座援琴客。客心对此叹蹉跎，乌鹊南飞可奈何！江头商妇移船待，湖上佳人挟瑟歌。此时凭阑垂玉箸，此时灭烛敛青蛾。玉箸青蛾苦缄怨，缄怨含情不能吐。丽色春妍桃李蹊，迟辉晚媚菖蒲浦。与君相思在二八，与君相期在三五。空持夜被贴鸳鸯，空持暖玉擎鹦鹉。青衫泣掩琵琶弦，银屏忍对箜篌语。箜篌再弹月已微，穿廊入闼霭斜辉。归心日远大刀折，极目天涯破镜飞。
　　【易水行】
　　寒风夕吹易水波，渐离击筑荆卿歌。白衣洒泪当祖路，日落登车去不顾。秦王殿上开地图，舞阳色沮那敢呼？手持匕首摘铜柱，事已不成空骂倨。吁嗟呼！燕丹寡谋当灭身，田光自刎何足云？惜哉枉杀樊将军！（三语千古断案。）
　　【大梁行】
　　朝登古城口，夕藉古城草。日落独见长河流，尘起遥观大梁道。大梁自古号名区，富贵繁华代不殊。高楼歌舞三千户，夹道烟花十二衢。合沓轮驺交紫陌，鸣钟暮入王侯宅。红妆不让掌中人，珠履皆为门下客。片言立赐万黄金，一笑还酬双白璧。带甲连营杀气寒，君王推毂将登坛。弯弓自信成功易，拔剑那知报怨难？已见分符连楚越，更闻飞檄救邯郸。一朝运去同衰贱，意气雄豪似惊电。杨花飞入侯嬴馆，草色凄迷魏王殿。万骑千乘空云屯，绮构朱甍不复存。夜雨人归朱亥里，秋风客散信陵门。川原百代重回首，宋寝隋宫亦何有？游鹿时衔内苑花，行人尚折繁台柳。繁台下接古城西，春深桃李自成蹊。朝来忽见东风起，薄暮飞花满故堤。
　　【岁晏行】
　　旧岁已晏新岁逼，山城雪飞北风烈。徭夫河边行且哭，沙寒水冰冻伤骨。长官叫号吏驰突，府帖连催筑河卒。
　　一年征求不少蠲，贫家卖男富卖田。白金纵有非地产，一两已值千铜钱。往时人家有储粟，今岁人家饭不足。饥鹤翻飞不畏人，老鸦鸣噪日近屋。
　　生男长成聚比邻，生女落地思嫁人。官家私家各有务，百岁岂止疗一身？近闻狐兔亦征及，列网持矰遍山域。野人知田不知猎，蓬矢桑弓射不得。
　　嗟吁今昔岂异情？昔时新年歌满城。明朝亦是新年到，北舍东邻闻哭声。
　　【陇右行送徐少参】
　　陇右地，长安西行一千里。秦日长城号塞垣，汉时故郡称天水。圣朝扫荡无烽烟，射猎之地为桑田。熟羌卖马尝入塞，将军游骑不出边。知君风采古遗爱，扬策传符度关内。父老三秦望节来，犬戎诸夷遮马拜。开藩分道镇边尘，居守巡行历几春。熊轼朱幡今岳伯，豸冠白笔旧台臣。瓦亭之西半山谷，土室阴阴连板屋。落月孤表渭源，寒云古碛黄河曲。十年此地曾游歌，别来风物今如何？竹花秋临鸟鼠穴，杨叶夕渡鱼龙波。回看万里风云色，少小趋庭泪沾臆。相送悲吟不尽情，关山陇坂高无极。
　　【津市打鱼歌】
　　大船峨峨系江岸，鲇鲂鱍鱍收百万。小船取速不取多，往来抛网如掷梭。野人无船住水浒，织竹为梁数如罟。夜来水长没沙背，津市家家有鱼卖。江边酒楼燕估客，割鬐斫鲙不论百。楚姬玉手挥霜刀，雪花错落金盘高。邻家思妇清晨起，买得兰江一双鲤。簁簁红尾三尺长，操刀具案不忍伤。呼童放鲤潎波去，寄我素书向郎处。
　　【吴伟飞泉画图歌】
　　长安独过田子舍，留我一玩飞泉画。绝壁如闻风雨来，晴天安得蛟龙挂？吴生跌宕得画理，潦草落笔皆可喜。飞泉却出沓嶂间，山即真山水真水。客堂六月生昼寒，耳中仿佛高江滩。源潭窈窕不可测，波浪汹涌多奇观。泉边二老颜色异，偶坐似是庄与惠。万里谁论到海心，百年讵识临渊意？伟哉田子今儒宗，文标南指匡庐峰。不须对此更惆怅，会观瀑布青天上。杉风松日隔缥缈，云泷雪灨何雄壮！我常梦往神空向。岂无吴生好手笔，为我写寄庐山障？
　　【胡人猎图歌】
　　边沙萧萧天北风，高林昼屯鞍马雄。胡人装束身手健，真与此图形貌同。冬寒猎傍长城窟，城下平原日将没。呼鹰放犬无不为，数骑弯弓竞驰突。月高琵琶海西城，拂庐雪干氍毹轻。金钟虏酒亦易醉，玉胡骝骄不行。白发老胡黄战裙，抽箭仰视天山云。众中若认射雕手，汉家谁是李将军？
　　【皇陵】
　　陵阙皇灵，山河王气遥。万年龙虎抱，每夜鬼神朝。玉碗留天地，金灯照寂寥。如看翠华度，缥缈在青霄。（足继《行次昭陵》之作。）
　　【武关】
　　北转趋刘埧，西盘山武关。微茫一线路，回合万重山。天地几龙战，风云惟鸟还。关门锁溪水，日夜送潺湲。
　　【峡中】
　　自昔偏安地，于今息战侵。江穿巫峡隘，山凿鬼门深。浊浪鱼龙黑，寒天日月阴。夜猿啼不尽，凄断故乡心。
　　【昭烈庙】
　　漂泊依刘计，间关入蜀身。中原无社稷，乱世有君臣。峡路元通楚，岷江不向秦。空山一祠宇，寂寞翠华春。（黄清甫云：“匪直僴词，亦存名教。”）
　　【登楼凤县作】
　　近讯中原使，兼登万里楼。朝廷仍北极，行在且南州。峡断风云隔，江通日月流。如闻乘八骏，早晚向昆丘。（此为武宗南幸而作。）
　　【怀沈子】
　　沈生南国去，别我独凄然。落月清江树，归人何处船？十年安陆舍，数口太湖田。想到乡园日，生涯亦可怜。
　　【答望之】
　　念汝书难达，登楼望欲迷。天寒一雁至，日暮万行啼。饥馑饶群盗，征求及寡妻。江湖更摇落，何处可安栖？
　　【送贾郡博之阶州】
　　十载一儒官，西行路复难。羌夷应俎豆，边徼有衣冠。陇坂盘云上，秦城向斗看。好音怀万里，早晚报长安。
　　【得王子衡赣榆书】
　　万里一书札，逾年传帝都。窜身天地远，垂泪海云孤。柳送燕台骏，花留汉殿凫。赤霄终道路，白发且江湖。
　　【雨夜】
　　院静闻疏雨，林高纳远风。
　　秋声连蟋蟀，寒色上梧桐。短榻孤灯里，清笳万井中。天涯未归客，此夜忆江东。
　　【送曹端卿谪寻甸】
　　逐客滇南郡，云天此路长。高秋行万里，落日泪千行。作赋投湘水，题书寄夜郎。殊方气候异，去矣慎风霜。
　　【关门】
　　虎卫关门迥，龙沙塞曲深。风云时有气，日月昼常阴。中使西来讯，千官北望心。天寒汉宫阙，翠盖忆春临。
　　【送彭总制之西川】
　　蜀道青天上，岷山赤日西。九重连授钺，万里动征鼙。开府松杉静，悬军玉垒低。知公安蜀计，诸葛大名齐。（杨用修云：“森严庄重。”）
　　【安庄道中】
　　处处人家空薜萝，几年凋弊扰干戈。山过白水峰峦峻，路入盘江瘴疠多。岭徼土风连百粤，郊原人语杂诸罗。侧身西望看铜柱，此地曾经马伏波。
　　【岳阳】
　　楚水滇池经万里，使车重喜过巴丘。千家树色浮山郭，七月涛声入郡楼。寺里亭台多旧主，城中冠盖半同游。明朝又下章华路，江月湖烟绾别愁。
　　【送雷长史】
　　彤管先朝随帝子，白头今日奉王孙。汉庭亦羡相如美，楚客重看贾傅尊。花下图书开玉殿，日高琴瑟在朱门。十年亭阁淮西宴，肠断梁王雪夜样樽。（可匹空同“中夜悲歌”之咏。）
　　【送卫进士推武昌】
　　少年佐郡楚城居，十郡风流尽不如。此去且随彭蠡雁，何须不食武昌鱼？仙人楼阁春云里，估客帆墙晚照余。大别山前汉江水，画帘终日对清虚。（明秀。）
　　【送陆舍人使吴下】
　　柳拂清江画鹢飞，节旄更喜便南归。回风树里吹官骑，返照河边上客衣。北固楼台秋寺遍，长洲花草故宫非。登临莫怪多词赋，吴下才人是陆机。
　　【武昌闻边报】
　　传闻广骑近长安，北伐朝廷已命官。路绕居庸烽火暗，城高山海戍楼寒。一时边将当关少，六月王师出塞难。先帝恩深能养士，请缨谁为系楼兰？
　　【怀寄边子】
　　汝从元岁侍君王，谁念先朝老奉常？一出云霄空怅望，十年歧路各苍茫。春天缥缈金茎露，昼日氤氲紫殿香。独有扬雄尚陪从，白头抽笔赋《长杨》。
　　【得献吉江西书】
　　近得寻阳江上书，遥思李白更愁予。天边魑魅窥人过，日暮鼋鼍傍客居。鼓舵襄江应未得，买田阳羡定何如？他年淮水能相访，桐柏山中共结庐。（神来之作，不以工拙论，所谓章法之妙不见句法者。信阳谓不读唐以后诗，然买田阳羡，自属唐以后事，可知只是议论之高。）
　　【刘德徵上陵还有赠】
　　仙郎昨日五陵归，骏马朝回独掩扉。已向西山瞻帝寝，更从北极眺王畿。霜钟涧壑流清汉，玉殿松杉眇翠微。先帝侍臣零落尽，泰园宫草日霏霏。
　　【登楼观阁，时王令明叔邀张用昭、段德光、王敬夫、康德涵四子同游】
　　峻阁含风落照孤，凭高千里视平芜。凤笙锦曲春缥缈，瑶草金光昼有无。采药几时寻碧海？种桃无复问玄都。五陵冠剑豪游地，犹是长安旧酒徒。
　　【秋兴】
　　汉水东驰入楚来，长沙秋望洞庭开。江清楼阁中流见，日落帆樯万里回。去国尚思王粲赋，逢时空惜贾生才。湘南两度曾游地，惆怅烟花暮转哀。
　　前岁今皇新御极，凤衔恩诏出明廷。孤槎奉使日南国，万里题诗天畔亭。地入金沙江浩浩，风连铜柱海冥冥。昆明亦在滇城里，池上虚疑织女星。
　　【鲥鱼】
　　五月鲥鱼已至燕，荔枝卢橘未能先。赐鲜遍及中珰第，荐熟应开寝庙筵。白日风尘驰驿骑，炎天冰雪护江船。银鳞细骨堪怜汝，玉箸金盘敢望传？（赐及中珰，而寝庙未荐，则波及臣家益无望矣。中含讽谕，不同寻常赋物。少陵“西蜀樱桃”一种作法。）
　　【长安】
　　白云望不尽，高楼空倚阑。中宵鸿雁过，来处是长安。（忠爱。）
　　【竹枝词】
　　十二峰头秋草荒，冷烟寒月过瞿塘。青枫江上孤舟客，不听猿声亦断肠。
　　【送韩汝庆还关中】
　　华岳云台万里情，高秋落日眺秦城。
　　黄河一线通沧海，身在仙人掌上行。
　　【别相饯诸友】
　　双井山边送客时，满林风雪倍相思。西行万里遥回首，太华终南落日迟。（只写景而离情自现，得唐贤三昧矣。）

　　王廷相
</div>
    <div class="pagination">
<a href="明诗别裁集_page12.html">上一页</a><span>...</span><a href="明诗别裁集_page8.html">8</a><a href="明诗别裁集_page9.html">9</a><a href="明诗别裁集_page10.html">10</a><a href="明诗别裁集_page11.html">11</a><a href="明诗别裁集_page12.html">12</a><span class="current-page">13</span><a href="明诗别裁集_page14.html">14</a><a href="明诗别裁集_page15.html">15</a><a href="明诗别裁集_page16.html">16</a><a href="明诗别裁集_page17.html">17</a><a href="明诗别裁集_page18.html">18</a><span>...</span><a href="明诗别裁集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
