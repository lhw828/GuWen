<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 451 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 451 页/共 1083 页</h1>
    <div class="content">　　钦定四库全书
　　御定全唐诗巻三百七十三
　　孟郊
　　织妇【一作女】辞
　　夫是田中郎妾是田中女当年嫁得君为君秉机杼筋力日已疲不息窗下机如何织纨素自着蓝缕衣官家牓村路更索栽桑树
　　古意
　　荡子守边戍佳人莫相从去来年月多苦愁改形容上山复下山踏草成古踪徒言采蘼芜十度一不逢鍳独是明月识志唯寒松井桃始开花一见悲万重人顔不再春桃色有再浓捐【一作指】气入空房无憀乍【一作自】从容启贴理针线非独学裁缝手持未染防绣为白芙蓉芙蓉无染汚将以表心素欲寄未归人当春无信去无信反增愁愁心缘陇头愿君如陇水氷镜水还流宛宛青丝线【一作绳】纎纎白玉钩玉钩不亏缺青丝无断絶廻环
　　胜双手解尽心中结
　　折杨栁
　　杨栁多短枝短枝多别离赠远屡攀折柔条安得垂青春有定节离别无定时但恐人别促不怨来迟迟莫言短枝条中有长相思朱顔与緑杨并在别离期
　　楼上春风过风前杨栁歌枝疎缘别苦曲怨为年多花惊燕地云叶映楚池波谁堪别离此征戍在交河
　　和丁助教塞上吟
　　哭雪复吟雪广文丁夫子江南万里寒曾未及如此整顿气候谁言从生灵始无令恻隐者哀哀不能已
　　古怨别
　　飒飒秋风生愁人怨离别含情两相向欲语气先咽心曲千万端悲来却难说别后唯所思天涯共明月
　　古别曲
　　山川古今路纵横无断絶来往天地间人皆有离别行衣未束带中肠已先结不用看镜中自知生白髪欲陈去留意声向言前咽愁结塡心胸茫茫若为【一作为君】说荒郊烟莽苍旷野风凄切处处得相随人那不如月
　　戏赠陆大夫十二丈【一作乐府戏赠陆大夫十二文】
　　莲子不可得荷【一作莲】花生水中犹胜道傍栁无事【一作时】荡春风
　　渌萍与荷叶同此【一作在】一水【一作泉】中风吹荷叶在渌萍西复东
　　莲叶未【一作花不】开时苦心终日巻春水【一作风】徒荡漾荷【一作莲】花未开展
　　劝善吟【醉防中赠郭行余】
　　瘦郭有志气相哀老龙钟劝我少吟诗俗窄难尔容一口百味别况在醉防中四座正当喧片言何由通顾余昧时调居止多疎慵见书眼始开闻乐耳不聪视听互相隔一身且莫同天疾难自医诗癖将何攻见君如见书语善千万重自悲咄咄感变作烦恼翁烦恼不可欺【一作不可欺古剑】古剑澁亦雄知君方少年少年怀古风藏书拄屋脊不惜与凡聋我愿拜少年师之学崇崇从他笑为矫矫善亦可宗
　　望夫石
　　望夫石夫不来兮江水碧行人悠悠朝与莫千年万年色如故
　　寒江吟
　　冬至日光白始知隂气凝寒江波浪冻【一作急】千里无平氷飞鸟絶高羽【一作树一作去】行人皆晏兴荻洲素浩碕岸澌碐磳烟舟忽自阻风帆不相乘何况异形体信任为股肱渉江莫渉凌得意须得朋结交非贤良谁免生爱憎冻水有再浪失飞有载腾一言纵丑词万响无善应取鉴谅不远江水千万层何当春风吹利渉吾道
　　审交
　　种树须择地恶土变木根结交若失人中道生谤言君子芳桂性春荣冬【一作浓寒】更繁小人槿花心朝在夕不存莫蹑冬氷坚中有潜浪翻唯当金石交可以【一作与】贤达论
　　怨别
　　一别一廻老志士白髪早在富易为容居贫难自好沉忧损性灵服药亦枯槁秋风游【一作客】子衣落日行远道君问【一作问君】去何之【一作住踪】贱身难【一作宁】自保
　　百忧
　　萱草女儿花不解壮士忧壮士心是剑为君射斗牛朝思除国讐【一作难】莫思除国讐计尽山河画意穷草木筹智士日千虑愚夫唯四愁何必在波涛然后惊【一作生】沉浮伯伦心不醉四皓迹难留出处各有时众议徒啾啾
　　路病
　　病客无主人艰哉求卧难飞光赤道路内火焦肺肝欲饮井泉竭欲医囊用单稚颜能几日壮志忽已残人子不言苦归书但云【一作言】安愁环在我肠宛转终无端
　　衰松
　　近世交道衰青松落颜色人心忌孤直木性随改易既摧栖日榦未展擎天力终是君子材还思君子识
　　遣兴
　　贞五条音【一作五音调】松直百尺心贞含古风直松凌高岑浮声与狂葩胡为欲相侵
　　退居【一作退老】
　　退身何所食【一作何食可】败力不能【一作得】闲种稻耕白水负薪斫青山众听喜巴唱独醒愁楚颜日莫静归时幽幽扣松关
　　卧病
　　贫病诚可羞故牀无新裘【一作贫病对客羞数整蓝缕裘】春色烧肌肤时飡苦咽喉倦寝意蒙昧强言声幽柔承颜自俛仰有涙不敢流黙黙寸心中朝愁续莫愁
　　隐士
　　本末一相返漂浮【一作泊】不还眞山野多馁士市井无饥人虎豹忌当道麋鹿知藏身奈何贪竞者日与患害亲颜貎岁岁改利心朝朝新孰知富生【一作者】祸取富不取贫寳玉忌出璞出璞先为尘松栢忌出山出山先为薪君子隐石壁道书为我隣寝兴思其【一作载】义【一作源】澹泊味始眞陶公自放归尚平去【一作正】有依草木择地生禽鸟顺性飞青青与所保各不违
　　独愁【一作独怨一作赠韩愈】
　　前日远别离昨日生白发欲知万里情晓卧半牀月常恐百虫鸣使我芳草歇
　　春日有感
　　雨滴草芽出一日长一日风吹柳线垂一枝连一枝独有愁人顔经春如等闲且持酒满杯狂歌狂笑来
　　将见故人
　　故【一作佳】人季夏中及此百余日无日不相思明镜改形色【一作质】宁知仲冬时忽有相逢期振衣起踯躅頳鲤跃天池
　　伤时
　　常闻贫贱士之常嗟尔【一作草木】富者莫相笑男儿得路卽荣名邂逅失途成不调古人结交而重义今人结交而重利劝人一种种桃李种亦直须遍天地一生不爱嘱人事嘱即直须为生死我亦不羡季伦富我亦不笑原宪贫有财有势即相识无财无势同路人因知世事皆【一作只】如此却向东溪卧白云
　　寓言
　　谁言碧山曲不废青松直谁言浊水泥不汚明月色我有松月心俗骋风霜力贞明既如此摧折安可得
　　偶作
　　利剑不可近美人不可亲利剑近伤手美人近伤身道险不在广十歩能摧轮情爱【一作忧】不在多一夕能伤神
　　劝学
　　击石乃有火不击元无烟人学始知道不学非自然万事须已运他得非我贤青春须早为岂能长少年
　　赠农人
　　劝尔勤耕田盈尔仓中粟劝尔伐桑株减尔身上服清霜一委地万草色不緑狂飚一入林万叶不着木青春如不耕何以自结束
　　长安早春
　　旭日朱楼光东风不惊【一作起】尘公子醉未起美人争探春探春不为桑探春不为麦日日出西园秪望花栁色乃知田家春不入五侯宅
　　罪松
　　虽为青松姿霜风何所宜二月天下树緑于青松枝勿谓贤者喻勿谓愚者规伊吕代封爵夷齐终身饥彼曲既在斯我正实在兹泾流合渭流清浊各自持天令设四时荣衰有常期荣合随时荣衰合随时衰天令既不从甚不敬天时松乃不臣木青青独何为
　　感兴
　　拔心草不死去根栁亦荣独有失意人恍然无力行昔为连理枝今为断声连理时所重断今所轻吾欲进孤舟三峡水不平吾欲载车马太行路峥嵘万物根一气如何互相倾
　　感怀
　　秋气悲万物惊风振长道登高有所思寒雨伤百草平生有亲爱零落不相保五情今已伤安得自能老晨登洛阳坂目极天茫茫羣物归大化六龙颓西荒豺狼日已多草木日已霜饥年无遗粟众鸟【一作马】去空场路傍谁家子白首离故乡含酸望松栢仰靣诉穹苍去去勿复道苦饥形貌伤
　　徘徊不能寐耿耿含酸辛中夜登高楼忆我旧星辰四时互迁移万物何时春唯忆首阳路永谢当时人长安佳丽地宫月生蛾眉隂气凝万里坐看芳草衰玉堂有鸟亦以从此辞伤哉志士叹故国多迟迟深宫岂无乐扰扰复何为朝见名与利莫还生是非【一作是与非】姜牙佐周武世业永巍巍
　　举才天道亲首阳谁采薇去去荒泽远落日当西归羲和驻其轮四海借余晖极目何萧索惊风正离披鸱鸮鸣高树众鸟相因依东方有一士岁莫常苦饥主人数相问脉脉今何为贫贱亦有乐且愿掩【一作守】柴扉火云流素月三五何明明光曜侵白日贤愚迷至精四时更变化天道有亏盈常恐今已没须臾还复生河梁莫相遇【一作逢】草草不复言汉家正离乱王粲别荆蛮野泽何萧条悲风振空山举头是星辰念我何时还亲爱久别散形神各离迁未为生死诀长在心目间有鸟东西来哀鸣过我前愿飞浮云外饮啄见青天
　　达士
　　四时如逝水百川皆东波青春去不还【一作廻】白髪镊更多达人识元化【一作气】变愁为高歌倾产取一醉富者奈贫何君看土中宅富贵【一作已矣】无偏颇
　　暮秋感思
　　西风吹垂杨条条脆如藕上有噪日蝉催人成皓首亦恐旅歩难何独朱颜丑【一作朽】欲慰一时心莫如千日酒优哉遵渚鸿自得养身防不啄太仓粟不饮方塘水振羽戞浮云罝罗任徒尔
　　古兴
　　楚血未干衣荆虹尚埋辉痛玉不痛身抱璞求所归
　　劝友
　　至白湼不缁至交淡不疑人生静躁殊莫厌相箴规胶漆武可接金兰文可思堪嗟无心人不如松栢枝【一作青松姿】
　　夷门雪赠主人【是赠陆长源陆有荅诗】
　　夷门贫士空吟雪夷门豪士皆饮酒酒声欢闲入雪销雪声激切悲枯朽悲欢不同归去来万里春风动江栁
　　尧歌【一作舜歌前篇自注赏郑氏庄客去妇后篇注逸】
　　尔室何不安尔孝无与齐一言应对姑一度为出妻徃辙才晩钟还辙及晨鸡往还迹徒新很戻竟独迷娥女无礼数汚家如粪泥父母吞声哭【一作瘦】禽鸟亦为啼如何天与恶不得和鸣栖
　　山色挽心肝将归尽日看村肩篮轝子野坐白髪官【一作冠】莺弄方短短花明碎攒攒瑠璃堆可掬琴瑟饶多欢翠韵仙窈窕岚漪出无端养馆洞庭秋响答虚吹弹













　　御定全唐诗巻三百七十三
　　钦定四库全书
　　御定全唐诗巻三百七十四
</div>
    <div class="pagination">
<a href="御定全唐诗_page450.html">上一页</a><span>...</span><a href="御定全唐诗_page446.html">446</a><a href="御定全唐诗_page447.html">447</a><a href="御定全唐诗_page448.html">448</a><a href="御定全唐诗_page449.html">449</a><a href="御定全唐诗_page450.html">450</a><span class="current-page">451</span><a href="御定全唐诗_page452.html">452</a><a href="御定全唐诗_page453.html">453</a><a href="御定全唐诗_page454.html">454</a><a href="御定全唐诗_page455.html">455</a><a href="御定全唐诗_page456.html">456</a><span>...</span><a href="御定全唐诗_page452.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
