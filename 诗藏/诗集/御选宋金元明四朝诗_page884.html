<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 884 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 884 页/共 1044 页</h1>
    <div class="content">　　吏散庭闲静掩扉防苍四望翠霏微云栽玉叶和烟润瀑溅珠花映雨飞石洞经秋龙不起松枝将暝鹤初归冷然忽动餐霞思拟陟丹梯一振衣
　　将入京即事
　　歇马津楼望禁城凤皇宫殿郁云行游人尽醉新丰酒野树羣飞上苑莺山扼九关开帝阙地萦八水绕神京风前遥度钧天乐疑是君王御紫清
　　白悦
　　次韵荅皇甫伯仲
　　双凤栖迟并帝京宫梧翻盖午隂倾采苹秋浦鸿初逺伐木青山鸟自鸣明月溪楼谁共倚暮云江阁不胜情青霄欲问衡门乐钓槛时看杜若生
　　北固山晚眺
　　飞舄林端迎虎竹山钟初报晚停云霞迎逺浦迷帆影潮落长堤聚浪纹月出中天双岛见鸟归何处一江分慿阑共説南泠守脉脉今宵更忆君
　　廖希顔
　　送方兵备赴蜀兼怀杨方洲先生
　　西路元戎看仗节南宫词赋起明经天门初日余残雪江国浮云伴使星乘兴还移浣溪櫂几时同过草亭生憎杨栁催春发故向愁边却尽青
　　题南山巻二首
　　上党诸峯紫气通迤南山色绕王宫关城万井黄河壮台阁三秋白露中长日琴樽歌有杞徃时圭璧忆分桐最怜幽谷岩前桂偏拂贤王殿上风
　　三年为客向并州两见南山属暮秋宋玉悲时应有赋梁王髙兴几登楼炉烟孔雀新屏上花气芙蓉别殿头今日赓歌樽酒里瑶华岂少报应刘
　　髙世彦
　　冬江
　　秋尽寒潭敛水痕断云残雪送朝昏深冬野马巢溪树近渚人家掩石门何处洞箫吹夜雨一竿渔火彻朝暾蜀江气暖春光早已有林花映小村














　　御选明诗巻八十一
　　钦定四库全书
　　御选明诗巻八十二
　　七言律诗十五
　　赵贞吉
　　宿关山
　　陇云低合水分流羌笛髙吹月满楼乍客关山生逺梦自怜旌节到边州雪消长坂黄昬度水浸幽汀绿草抽闻説此方泉作酒寜将驻马劝箜篌
　　黄埧驿次壁间余方池韵
　　太白峰回指大峨遥看锦水带金波宜男草绿沈犀浦织女星寒抱珥河老去经知尚少归来易卜买应多春风旧着荷衣在但乞山间薜茘阿
　　酬马宜泉幽居之作
　　雨净池荷净有余闻君池上草为庐避喧人浣桃花水闻道僧留贝叶书云袅鹤巢松盖湿机鱼笋槿篱疎门生几度惭秋水犹自渊冲退若虚
　　林廷机
　　九日琅琊山宴集
　　此日琅琊亦胜游眼中风物足清游青山似识重来客白髪能禁几度秋万事无如行处乐一尊还为故人留登临况复逢佳节防取黄花揷满头
　　康太和
　　重游观音阁
　　杰阁崚嶒傍燕矶几囘吟赏驻征騑洪涛撼岸金鳌动絶壁穿云石燕飞天外三山晴歴歴江中千艇晚依依登临未似禅心寂笑听钟耸一振衣
　　中丞克斋李公邀饮盱眙山第一亭
　　第一亭开鸟道遥中丞爱客驻星轺厓悬北斗天应近地瞰长淮影欲揺坐乆歌声喧树杪醉归灯火满山椒囘看万籁清音薄疑有仙人弄玉箫
　　尹台
　　送西吴张太史使江藩
　　京国论交几过从郊筵惜别奈残冬冲寒裘马今朝发献岁莺花若处逢桐叶前主周建爵菁茅立社汉分封归将锦节停乡邑玉笥髙开紫雾重
　　靳学顔
　　草桥即席寄以腾
　　旧国春深草似烟年年此际对离筵才闻栁外歌三叠已识尊前路五千剑阁啼猿梅雨夜锦江驻马麦秋天从今莫问西来鴈纵有风翰不到川
　　许谷
　　杂兴次罗赞善韵
　　为谢山灵莫献嘲年来泉石许论交开轩不剪蘼芜草上树能窥鸟鹊巢竹坞有风门不闭茶铛无火石频敲间中亦有关心处药褁书籖两未抛
　　送汤世登
　　万里携家上海船到时黎蜑拜车前鲸涛蜃雾围官舎鐡树琼花照酒筵騐岁土人占草节采珠波客候龙眠遥知问俗经过地停斾常投饮马钱
　　集沈大理次韵
　　青髩仙人列九卿锦觞邀客对春城筵前香篆将花气院外松风杂鸟声山带钟陵苍霭合池分武绿波平追欢近夜飘疎雨归路垂鞭信马行
　　初夏偶成次薛考功韵
　　少日弹冠非贡禹老来学圃似樊迟平生爱我无如酒凡事输人不但碁一亩旧临佳丽地四言新和考槃诗炎风朔雪年年转裘褐无心总不知
　　赠何翰林致仕居金陵次文太史韵
　　金马来时动镐京银鱼焚后别西清才人岂厌承明地髙士原多谷口情买得曲池堪鬬鸭种成芳树好藏莺秦淮亦是机云宅乡梦休过白苎城
　　雪
　　吴山冬尽雪初飞极浦彤云合翠微越女台边犹黯淡苏公堤上已芳菲他乡酒盏愁仍把虚室琴书净可依所愿普天歌乐岁故园休问几时归
　　豋五云山
　　名山髙拥五云层危磴重重蹑屐登西望诸天应咫尺东来叠嶂緫丘陵海门遥指三山树梵殿常悬七宝灯便埽苍苔题短句乾坤髙览记吾曽
　　送南江冯侍御赴戍雷阳
　　晓闻寛诏下瑶京万里投荒荷圣明直气旧从云海得恩波今许石门行斑衣逺入黎人俗野戍时闻羌笛声见説天朝多雨露金鸡还过五羊城
　　骆文盛
　　旅中闻鴈
　　西风鸿鴈惜离羣露下天髙彷佛闻方讶北来冲逺塞忽惊南去入寒云千山落叶还秋杪一卷残书且夜分无那余音更嘹喨倚楼乡思益纷纷
　　刘绘
　　送吴祥云赴赵总戎幕
　　天门昨夜耀龙文大将横戈正立勲上谷不传青海箭渔阳新练水犀军金笳夜啸楼前月赤帜朝翻阵外云逺客莫辞千里去满堂珠履尽迎君
　　施峻
　　次宋石楼春日过访作
　　停云脉脉对春杯宋玊招寻此日来屋矮坐看书接栋溪平行爱水生苔河桥细雨舟初泊山郭寒烟梅半开万里心期空岁暮潜夫翻愧黑头囘
　　倚楼柬徐长谷
　　倚楼极目思无涯溪上幽居似浣花未信年华欺客鬓也知春色到隣家栁塘汗漫生新水桃锦参差叠绛霞欹枕竹牀浑欲梦不禁啼鸟隔窗纱
　　寓云居得张龙湖相公书
　　精舎岧嶤隔翠微我来便觉世情违疎灯照雨檐花落短鬓临风木叶稀白鴈虚疑千里信青山容得防人归诗成正在钟鸣后独立空庭揽旧衣
　　王
　　曩时读书龙湖眷言念之因述其诗
　　楼接山光水接空防年身在碧空中藕花芦笋多鲜气短笛轻舟正晚风掩卷敲碁同羽客沿溪寻药遇村翁兴来乗月放歌去竹暗云深一径通
　　袁炜
　　冬夜院中斋宿
　　玉堂清接禁城隂庭树萧萧夜气森院静风回霜柝近檐虚星映雪阶深窗含残烛揺空影鸟禁寒枝襍众音咫尺天南云缥缈瑶坛应候翠华临
　　喻时
　　猗氏志怀
　　郇伯城孤烟火迷魏徴祠近苇花堤霜飞官阁书初冷风射寒林鸟自啼缥缈家于平楚北寂寥人在太行西思亲夜夜惊魂梦云绕关山树绕溪
　　独旅逢春
　　江城江郭暖风吹独旅萧萧物候移倚榻昼怜巢燕语隔帘晴对海棠枝秦淮水逺空惆怅嵩岳山髙正别离目断红云半天杳不知春草碧参差
　　章焕
　　南岩宫
　　三十六岩何者奇南岩岩壑多幽姿飞空欲作翔鸾舞跨涧真看渴虎垂树杪回栏时隠见云中栈阁故参差归旌欲问来时路洞口云深已不知
</div>
    <div class="pagination">
<a href="御选宋金元明四朝诗_page883.html">上一页</a><span>...</span><a href="御选宋金元明四朝诗_page879.html">879</a><a href="御选宋金元明四朝诗_page880.html">880</a><a href="御选宋金元明四朝诗_page881.html">881</a><a href="御选宋金元明四朝诗_page882.html">882</a><a href="御选宋金元明四朝诗_page883.html">883</a><span class="current-page">884</span><a href="御选宋金元明四朝诗_page885.html">885</a><a href="御选宋金元明四朝诗_page886.html">886</a><a href="御选宋金元明四朝诗_page887.html">887</a><a href="御选宋金元明四朝诗_page888.html">888</a><a href="御选宋金元明四朝诗_page889.html">889</a><span>...</span><a href="御选宋金元明四朝诗_page885.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
