<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 511 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 511 页/共 1083 页</h1>
    <div class="content">　　荅劝酒
　　莫怪近来都不饮防廻因醉却霑巾谁料平生狂酒客如今变作酒悲人
　　题王侍御池亭
　　朱门深鎻春池满岸落蔷薇水浸莎毕竟林塘谁是主主人来少客来多
　　听水部呉员外新诗因赠絶句
　　朱绂仙郎白雪歌和人虽少爱人多明朝説与【一作向】诗人道水部如今不姓何
　　雨夜忆元九
　　天隂一日便堪愁何况连宵雨不休一种雨中君最苦偏梁阁道向通【一作东】州
　　雨中携元九诗访元八侍御
　　微之诗巻忆同开日多应不入台好句无人堪共咏冲泥蹋水就君来
　　赠杨秘书巨源【杨尝有赠卢洺州诗云三刀梦益州一箭取辽城由是知名】
　　早闻一箭取辽城相识虽新有故情清句三朝谁是敌白须四海半为兄贫家薙草时时入瘦马寻花处处行不用更敎诗过好折君官职是声名
　　和武相公感韦令公旧池孔雀【同用深字】
　　索莫少顔色池边无主禽难收带泥翅易结着人心顶毳落残碧尾花销闇金放归飞不得云海故巢深
　　寄生衣与微之因题封上
　　浅色縠衫轻似雾纺花纱袴薄于云莫嫌轻薄但知著犹恐通州热杀君
　　白牡丹
　　白花冷澹无人爱亦占芳名道牡丹应似【一作是】东宫白赞善被人还唤作朝官
　　梦旧
　　别来老大苦修道链得离心成死灰平生忆念消磨尽昨夜因何入梦来
　　戏题卢秘书新移蔷薇
　　风动翠条腰嫋娜【一作嫋嫋】露垂红萼泪阑干移他到此须为主不别【一作爱】花人莫使看
　　曲江夜归闻元八见访
　　自入台来见面稀班中遥得揖容辉早知相忆来相访悔待江头明月归
　　苦热题恒寂师禅室
　　人人避暑走如狂独有禅师不出房可是禅房无热到但能心静即身凉
　　微之到通州日授馆未安见尘壁间有数行字读之即仆旧诗其落句云渌水红莲一朶开千花百草无顔色然不知题者何人也微之吟叹不足因缀一章兼録仆诗本同寄省其诗乃十五年前初及第时赠长安妓人阿輭絶句缅思往事杳若梦中懐旧感今因酬长句
　　十五年间似梦逰曽将诗句结风流偶助笑歌嘲阿輭可知传诵到通州昔敎红袖佳人唱今遣青衫司马愁惆怅又闻题处所雨淋江馆破墙头
　　得微之到官后书备知通州之事怅然有感因成四章
　　来书子细説通州州在山根峡岸头四面千重火云合中心一道瘴江流虫蛇白昼拦官道蚊蚋【一作蟆】黄昏扑郡楼何罪遣君居此地天髙无处问来由
　　匼匝巅山万刃余人家应似甑中居寅年篱下多逢虎亥日沙头始卖鱼衣斑梅雨长须熨米涩畬田不解鉏努力安心过三考已曽愁杀李尚书【李实尚书先贬此州身殁于彼处】人稀地僻医巫少夏旱秋霖瘴疟多老去一身须爱惜别来四体得如何侏儒饱笑东方朔薏苡谗忧马伏波莫遣沈愁结成病时时一唱濯缨歌
　　通州海内恓惶地司马人间冗长【去】官伤鸟有惊不定卧龙无水动应难劒埋狱底谁深掘松偃霜中尽冷看举目争能不惆怅髙车大马满长安
　　病中答招饮者
　　顾我镜中悲白发尽【津上】君花下醉青春不縁眼痛兼身病可是尊前第二人
　　燕子楼三首【并序】
　　徐州故张尚书有爱妓曰盼盼善歌舞雅多风态予为校书郎时游徐泗间张尚书宴予酒酣出盼盼以佐欢欢甚予因赠诗云醉娇胜不得风嫋牡丹花尽欢而去尔后絶不相闻迨兹仅一纪矣昨日司勲员外郎张仲素缋之访予因吟新诗有燕子楼三首词甚婉丽诘其由为盼盼作也缋之从事武寜军累年颇知盼盼始末云尚书既殁归东洛而彭城有张氏旧第第中有小楼名燕子盼盼念旧爱而不嫁居是楼十余年幽独块然于今尚在予爱缋之新咏感彭城旧游因同其题作三絶句
　　满窻明月满霜被冷灯残拂卧牀燕子楼中霜月夜秋来只为一人长
　　钿晕罗衫色似烟几回欲着即澘然自从不舞霓裳曲叠在空箱十一年
　　今春有客洛阳回曾到尚书墓上来见説白杨堪作柱争教红粉不成灰
　　初贬官过望秦岭【自此后诗江州路上作】
　　草草辞家忧后事迟迟去国问前途望秦岭上回头立无限秋风吹白须
　　蓝桥驿见元九诗【诗中云江陵归时逢春雪】
　　蓝桥春雪君归日秦岭秋风我去时每到驿亭先下马循墙绕柱覔君诗
　　韩公堆寄元九
　　韩公堆北涧西头冷雨凉风拂面秋努力南行少惆怅江州犹似胜通州
　　发商州
　　商州馆里停三日待得妻孥相逐行若比李三犹自胜儿啼妇哭不闻声【时李固言新殁】
　　武关南见元九题山石榴花见寄
　　往来同路不同时前后相思两不知行过闗门【一作西】三四里榴花不见见君诗
　　红鹦鹉【商山路逢】
　　安南逺进红鹦鹉色似桃花语似人文章辩慧皆如此笼槛何年出得身
　　题四皓庙【一作题商山庙】
　　卧逃秦乱起安刘舒巻如云得自由若有精灵应笑我不成一事谪江州
　　罢药
　　自学坐禅休服药从他时复病沈沈此身不要全强健强健多生人我心
　　白鹭
　　人生四十未全衰我为愁多白发垂何故水边双白鹭无愁头上亦垂丝
　　襄阳舟夜【一作中】
　　下马襄阳郭移舟汉隂驿秋风截江起寒浪连天白本是多愁人复此风波夕
　　江夜舟行
　　烟澹月蒙蒙舟行夜色中江铺满槽水帆展半樯风叫曙嗸嗸鴈啼秋唧唧虫只应催北客早作白须翁
　　红藤杖
　　交亲过浐别车马到江回唯有红藤杖相随万里来
　　江上吟元八絶句
　　大江深处月明时一夜吟君小律诗应有水仙潜出听飜将唱作歩虚词
　　途中感秋
　　节物行揺落年顔坐变衰树初黄叶日人欲白头时乡国程程逺亲朋处处辞唯残【一作怜】病与老一步不相离
　　登郢州白雪楼
　　白雪楼中一望乡青山蔟蔟水茫茫朝来渡口逢京使説道烟尘近洛阳【时淮西寇未平】
　　舟夜赠内
　　三声猨后垂乡泪一叶舟中载病身莫凭水南北望月明月闇总愁人
　　逢旧
　　我梳白发添新恨君埽青蛾减旧容应被傍人怪惆怅少年离别老相逢
　　臼口阻风十日
　　洪涛白【一作波】浪塞江津处处邅回事事迍世上方为失途客江头又作阻风人鱼鰕遇雨腥盈鼻蚊蚋和烟痒满身老大光隂能几日等闲臼口坐经旬
　　浦中夜泊
　　暗上江隄还独立水风霜气夜棱棱回看深浦停舟处芦荻花中一防灯
　　卢侍御与崔评事为予于黄鹤楼置宴宴罢同望
　　江边黄鹤古时楼劳置华筵待我游楚思淼茫云水冷商声清脆管秋白花浪溅头陀寺红叶林笼鹦鹉洲总是平生未行处醉来堪赏醒堪愁
　　舟中读元九诗
　　把君诗巻灯前读诗尽灯残天未明眼痛灯灭犹闇【一作暗】坐逆风吹浪打船声
　　舟行阻风寄李十一舎人
　　扁舟厌泊烟波上轻防闲寻浦屿间虎蹋青泥稠似印风吹白浪大于山且愁江郡何时到敢望京都几嵗还今日料君朝退后迎寒新酎暖开顔【李十一好小酎酒故云】
　　雨中题衰栁
　　湿屈青条折寒飘黄叶多不知秋雨意更遣欲如何
　　题王处士郊居
　　半依云渚半依山爱此令人不欲还负郭田园八九顷向阳茅屋两三间寒松纵老风标在野鹤虽饥饮啄闲一卧江村来早晩著书盈帙鬓毛斑
　　嵗晩旅望
　　朝来暮去星霜换隂惨阳舒气序牵万物秋霜能坏色四时冬日最凋年烟波半露新沙地鸟雀羣飞欲雪天向晩苍苍南北望穷隂旅【一作离】思两无边
　　晏坐闲吟
　　昔为京洛声华客今作江湖潦【一作老】倒翁意气销磨羣动里形骸变化百年中霜侵残鬓无多黒酒伴衰顔只暂红愿学禅门非想定千愁万念一时空
　　题李山人
　　厨无烟火室无妻篱落萧条屋舎低每日将何疗饥渴井华云粉一刀圭
　　读庄子
　　去国辞家谪异方中心自怪少忧伤为寻庄子知归处认得无何是本乡
　　江楼偶宴赠同座
　　南浦闲行罢西楼小宴时望湖凭槛久待月放杯迟江果尝卢橘山歌听竹枝相逢且同乐何必旧相知
　　放言五首
　　元九在江陵时有放言长句诗五首韵髙而体律意古而词新予每咏之甚觉有味虽前辈深于诗者未有此作唯李颀有云济水自清河自浊周公大圣接舆狂斯句近之矣予出佐浔阳未届所任舟中多暇江上独吟因缀五篇以续其意耳
　　朝真暮伪何人辩古往今来底事无但爱臧【一作庄】生能诈圣可知甯子解佯愚草萤有耀终非火荷露虽团岂是珠不取燔柴兼照乗可怜光彩亦何殊
</div>
    <div class="pagination">
<a href="御定全唐诗_page510.html">上一页</a><span>...</span><a href="御定全唐诗_page506.html">506</a><a href="御定全唐诗_page507.html">507</a><a href="御定全唐诗_page508.html">508</a><a href="御定全唐诗_page509.html">509</a><a href="御定全唐诗_page510.html">510</a><span class="current-page">511</span><a href="御定全唐诗_page512.html">512</a><a href="御定全唐诗_page513.html">513</a><a href="御定全唐诗_page514.html">514</a><a href="御定全唐诗_page515.html">515</a><a href="御定全唐诗_page516.html">516</a><span>...</span><a href="御定全唐诗_page512.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
