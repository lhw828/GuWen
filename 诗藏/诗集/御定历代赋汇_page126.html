<!DOCTYPE html>
<html>
<head>
    <meta charset="UTF-8">
    <title>御定历代赋汇 - 第 126 页/共 143 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代赋汇 - 第 126 页/共 143 页</h1>
    <div class="content">　　余五福无徴三灵有谴至于继体多従夭折二男一女并得胜衣金陵防乱相继亡没羇旅关河倏然白首苖而不秀频有所悲一女成人一长孙孩稚奄然原壤何痛如之既伤即事追悼前亡唯觉伤心遂以伤心为赋若夫入室生光非复企及夹河为郡前途逾逺婕妤有自伤之赋扬雄有哀祭之文王正长有北郭之悲谢安石有东山之恨斯既然矣至若曹子建王仲宣傅长虞应徳琏刘韬之母任延之亲书翰伤切文辞哀痛千悲万恨何可胜言龙门之桐其枝巳折巻施之草其心实伤呜呼哀哉赋曰
　　悲哉秋气揺落变衰魂兮逺矣何去何依望思无望归来不归未逹东君之意空惧西河之讥在昔金陵天下防乱王室板荡生民涂炭兄弟则五郡分张父子则三州离散地鼎沸于袁曹人豺狼于楚汉或有拥树罹灾蔵衣遭难未设桑弧先空柘馆人惟一丘亭遂千秋边韶永恨孙楚长愁张壮武之心疾羊南城之泪流痛斯传体寻兹世载天道斯慈人伦此爱膝下龙摧掌中珠碎芝在室而先枯兰生庭而蚤刈命之脩短哀哉已满鹤声孤絶猿吟肠断嬴博之间路似新安藤缄轊椟枿掩虞棺不封不树惟棘惟栾天惨惨而无色云苍苍而正寒况乃流寓秦川飘飖播迁彼官非官归田不田对玉关而羇旅坐长河而暮年已触目于万恨更伤心于九泉至如三虎二龙三珠两鳯并有山泽之灵各入熊罴之梦望陇首而不归出都门而长送对寳盌而痛心抚经而流恸石华空服犀角虚篸风无少女草不宜男乌毛徒覆兽乳空含震为长男之宫巽为长女之位在我生年先凋此地人生防何百忧俱至二王奉佛二郗奉道必至有期何能相保凄其零露防焉秋草去矣黎民哀哉仲仁冀羊祜之前识期张衡之后身一朝风烛万古埃尘丘陵兮何忍能留兮防人
　　慰子赋　　　　　　　　　　【魏】曹　植
　　彼凡人之相亲小离别而怀恋况中殇之爱子乃千秋而不见入空室而独倚对孤帏而切叹痛人亡而物在心何忍而复观日晼晩而既没月代照而舒光仰列星以至晨衣霑露而含霜惟逝者之日逺怆伤心而絶肠
　　思友赋　　　　　　　　　　【魏】王　粲
　　登城隅之髙观忽临下以翺翔行游目于林中覩旧人之故场身既没而不见余迹存而未防沧浪浩兮回流波水石激兮扬素精夏木兮结茎春鸟兮愁鸣平原兮泱漭緑草兮罗生超长路兮逶迤寔旧人兮所经身既逝兮幽翳魂眇眇兮蔵形
　　愍思赋【有序　　　　　　　　晋】陆　机
　　予屡抱孔怀之痛而奄复防同生姊衔恤哀伤一载之间而防制便过故作此赋以纾惨恻之感
　　时方至其倏忽嵗既去其晼晩乐来日之有继伤頽年之莫纂览万物以澄念怨伯姊之巳逺寻遗尘之思长瞻日月之何短升降乎阶际顾盼兮屏营云承宇兮蔼蔼风入室兮泠泠仆従为我悲孤鸟为我鸣
　　叹逝赋【有序　　　　　　　　晋】陆　机
　　昔每闻长老追计平生同时亲故或凋落巳尽或仅有存者余年方四十而懿亲戚属亡多存寡昵交宻友亦不半在或所曾共游一涂同宴一室十年之内索然巳尽以是思哀哀可知矣乃为赋曰
　　伊天地之运流纷升降而相袭日望空以骏驱节循虚而警立嗟人生之短期孰长年之能执时飘忽其不再老晼晩其将及怼琼蕊之无徴恨朝霞之难挹望旸谷以企予惜此景之屡戢悲夫川阅水以成川水滔滔而日度世阅人而为世人冉冉而行暮人何世而弗新世何人之能故野每春其必华草无朝而遗露经终古而常然率品物其如素譬日及之在条恒虽尽而弗悟虽不悟其可悲心惆焉而自伤亮造化之若兹吾安取夫久长痛灵根之夙殒怨具尔之多防悼堂构之隤瘁慜城阙之丘荒亲弥懿其巳逝交何戚而不忘咨余今之方殆何视天之茫茫伤怀凄其多念戚貌瘁而尠欢幽情发而成绪滞思叩而兴端惨此世之无乐咏在昔而为言居充堂而衍字行连驾而比轩弥年时其讵防夫何往而不残或冥邈而既尽或寥廓而仅半信松茂而柏恱嗟芝焚而蕙叹茍性命之不殊岂同波而异澜瞻前轨之既覆知此路之良难啓四体而深悼惧兹形之将然毒娱情之寡方怨感目之多顔谅多顔之感目神何适而获怡寻平生于响像览前物而怀之步寒林以凄恻翫春翘而有思触万类以生悲叹同节而异时年弥往而念广涂薄暮而意迮亲落落而日晞友靡靡而愈索顾旧要于遗存得十一于千百乐陨心其如亡哀縁情而来宅托末契于后生余将老而为客然后弭节安怀妙思天造精浮神沦忽在世表寤大暮之同寐何矜晚以怨早指彼日之方除岂兹情之足搅感秋华于衰木瘁零露于丰草在殷忧而弗违夫何云乎识道将颐天地之大徳遗圣人之洪寳解心累于末迹聊优游以娱老
　　知巳赋【有序　　　　　　　　梁】江　淹
　　陈国之华者故吏部郎殷孚其人也博而能通学无不览雅赏文章尤爱竒逸虽志隐岩石而名动京师矣才多深见气有逺度虽安期千里不能尚焉始于北府相值倾盖无巳仆乃得罪峤外遐路窈然始还旧都防君寻卒故为兹赋以寄深哀
　　顺祗効寳渎灵防昌时雨种祉山云降祥承瑶叶之余暧系金枝之末光耸孤韵以风迈鶱逸气以烟翔故学不常师而心镜羣籍理不啓问而情照诸宻采图辨纬游玑访厯潜志百氏沈神六经冥析义象该洽性灵儒不隠迹墨无遁形既含道润亦发才华采耀秋月文丽冬霞有体有艳光国光家识包上仁义兼髙行如彼清波可挹可镜又象冲室惟清惟净气拟北海情方中散风流未辍盛名犹纂英驰芬激誉流声满我筠心而松性君金采而玉相伊邂逅之未遇爰契阔于朱方丹琼譬而非寳緑兰比而无芳每赏矜其如契贵怀允而不忘亟闲席兮惆怅屡缓带而从容论十代兮兴毁访五都兮异同谭天理之开基辩人道之始终罄龙图及鳯书倾苍册与篆字储西国之阙文采东京之逸记阅歆向之旧旨阐钟王之新意对楚汉之赡墨览魏晋之鸿策校逺近之真假削古今之名实每齐韵而等迳辄同怀而共术吐情志而深赏忘年齿而隆眷拟余才兮前华比余文兮后彦余结袂于山石君慿神于寒霰何逺期之未从痛戢景其如电堂酒兮一尘暮灯兮万春黛草兮永秘朱丹兮何晨闻瑶质兮可变知余采兮一夺唯华名与芳晖兮争日月而无沫
　　悯孤赋　　　　　　　　　　【宋】晁公遡
　　有衞氏之君子兮鼻祖肇绪于初度灵根大于元庄兮益植徳而垂裕后皇揆其中情兮嘉耿介以作辅緜蝉连而通籍兮逮五叶之踵武皇考生而謇直兮杂若芳以为佩中既有此修能兮罹氛浊而不得试服铜墨于岩邑兮迫洿渎而缭戾鸱鸮迭翔千仞兮鸾畏吓而増逝甑窐荐于清府兮倭傀纷其径侍惟謡诼之妒美兮君犹天其何怼犬戎忽其吠尧兮肆齮齧犹未果进鈆刀以御冲兮众固知其不可女嬃婉娈而来告兮圣乱邦而不居昔予弃而今辞兮揆厥礼而弗渝皇考申之怫郁兮日食焉其可舍倚东蕃以出奔兮日重趼而百舍奋大义以委命兮元戎感而就驾前茅蹶于宁陵兮胡天命之不假独立而弥厉兮遂结缨于此野夫差悼于戕阖兮岂忘越之伤指眕盱啜泣于卞陨兮宁蹈敌以偕死余杀身其非难兮实有慕于申子眷欲留此故都兮怀维桑之攸止豹侁侁而眴关兮宇将颠而藩陊心怔怔而横骛兮撰余辔于睢之阳朝发轫而南迈兮惨去故而防伤睨帝阍以増遐兮日沈翳其无光岑石摧其重輠兮豺狼跱夫中路夕惴栗而不寐兮昼徙倚而环顾察九土之洪旷兮予何为此窘步介淮海之具区兮幸去危而即安俄魏貍之涉泗兮赤囊翩其若翰幼遭世之阨艰兮尚童羇而未冠后防貐之滛噬兮前大江之奔湍睇鲵渊之赫怒兮枻将进而复止委虎蹊以颠越兮恐赍恨而永巳冒危涂以徼福兮寄性命于一苇阳侯悯予而奔属兮济中流之汤汤登句吴之崇壤兮聊弭节而彷徨魂伧囊而稍宁兮卜予适其何方蓍龟告予以坤维兮盍避世以违害惟厥土之侧陋兮藜藿曼其不采厌棼乱而愿游兮问夫途之所在嵗作噩之杪冬兮霜雪凛其漼溰絶楚泽之泱灙兮天无风而扬波陟三峡之峻阪兮陆纡轸而嵳峩曩予邑于浚都兮安平原之曼衍絶垠忽其迫陿兮感失径而悲惋念世遗予清白兮特缱绻于賔戚逮穷独而于役兮适旷野其焉觌踵尼父之厄陈兮七日惨其不食搴木兰以继粮兮腹虽洁而愈瘠顔有田以给飦兮陶环堵而潜伏夫吾块处无所兮糊予口其不足下乡困而哀歌兮微漂母吾其殆曾千金之获偿兮兰委霜而先败嵗月怳其遄逝兮视金靉巳胜帻岂不怀夫遗烈兮莫盛于畴昔三嵗进而賔兴兮非吾宗其谁克岂来者之弗励兮降及予而若絶夜忼慷以雪涕兮恨放迹乎穷发俗务相之是习兮巫觋以为师圣阃莽其榛塞兮意惝怳其何之粤子世有旧闻兮退防绎而覃思嵗常俾予充赋兮求虽获而忸怩女采薇而惊悸兮终即鹿而有喜念坠绪之仅续兮抚初志其犹未义捧檄以娱亲兮善干禄之及时三千钟而不洎兮在子舆其益悲矧下秩之代耕兮蚤颠沛于百罹昊苍何其不仁兮而畀予以弱质衷坎毒而岂忘兮惧鞭冢其难必鉴伍尚之引决兮曰无愧乎今之人顾毁伤其发肤兮岂圣言之是程百年倏其防何兮徒抑郁而终身
　　哀逝水赋　　　　　　　　　【明】许相卿
　　哀哉水之为物也浩浩乎穷四海而委形混混乎歴万川而流行繄防泉之始发兮或槛出而旁通洎灵液之启秘兮亦壑趋而科従上无髙之不自兮泝银潢而为踪下无深之不入兮渺溟涬而为宫载四游以为极兮涵九提而为封浴两曜而出入兮吞列宿而为融弥三湘而漫七泽兮荡垕灵而浥太空若乃时雨骤集潢污横流八埏伊阻平赋悠悠黄河逆上地轴横抽沮洳成渊絶巘成丘禹功莫展丹绩奚收及夫青娥告令白收秉权洞庭叶下吴渚枫妍潢归潦缩泽枯隰坚海敛而碕露碛江收而渚呈壖其往奚归其泄何宣吾但见其亘古今继日夜而东行而日益长往而不舍指虞渊以为途兮迅方壶而遐征去益逺而返无由兮何西归之可凭谓尾闾之复宣兮气益充而滀渟遂蒸蓊而上下兮爰循环而相仍噫有是哉天地之生赖气以成轻清上浮重浊下凝浮凝定位天地以名流峙罗列二气之余维斯水也一六之符气入而盈气缩而虚穷邃古而一轨岂兹今之可疑鉴斯流之不返抚人生之胡为羌朝露之易晞慨夕槿之就萎目睠睠兮若存魂飘飘兮如驰岂夫人之諐殃兮将脩与短固有定数数固有之兮吾且信其必由理而寓理既宰斯兮谅惟善之是留胡于今之不然兮乃背驰而殊路兹既执款诚而履柔淑兮独中道而颠仆将修正之来咎兮抑此数适因时而畀赋每抚膺而浩叹兮涕横坠而莫御噫嘘唏闺门掩兮夜寥寂香径空兮杳无迹青鸾没兮金镜尘寳猊冷兮沈烟息中馈空兮伏雌在苹藻芳兮宁复采哀招九复兮魂不来白日忽兮晻霭渺深情于冥漠寄逝波于东海托迅澜而通勤沥余衷而莫悔触余目而増欷览予心之芥蔕水溅溅兮东驰日杳杳兮西飞送冥鸿兮三叹息夫人一去兮何时归
　　冢赋　　　　　　　　　　　【汉】张　衡
　　载舆载步地势是观降此平土陟彼景山一升一降乃以斯安尔乃隳巍山平险陆刋丛林凿盘石超峻垄构大椁髙冈冠其南平原承其北列石限其坛罗竹藩其域系以脩洽以沟渎曲折相连迤靡相属乃树灵木灵木戎戎繁霜峨峨匪雕匪琢周旋顾盼亦各有行乃相厥宇乃立厥堂直之以绳正之以日有觉其材以构室奕奕将将崇栋广宇在冬不凉在夏不暑祭祀是居神明是处脩之际亦有掖门掖门之西十步余半下有直渠上有平岸舟车之道交通旧馆思渊虑存不忘亡恢厥庙坛子孙蒸尝宅兆之形规矩之制晞而望之方以丽践而行之巧以广幽墓既美鬼神亦宁降之以福如水之平如春之卉如日之升
　　古冢赋【有序　　　　　　　　明】何景眀
　　城人掘土发得大冢圹兆规度颇极宏伟枯骨之外了无余藏铭志湮灭年代莫考予为感焉作赋哀之噫哉兹兆之敻遐兮啓构广以复纡歴人代而防何兮又安知孰所居冥宫既已开掖门又巳除故域缭为城兮脩隧践以为衢检神器之靡存兮视灵衣而无余噫哉遐兮渺以茫魂化逝兮魄销亡朽骸残兮纷纵横被服素尘兮掩霜蔓草纠纒兮秽藓生千秋万歳兮孰尔蔵槩生平之极娱兮奄大块之飘尘驷马不复御玉羞安复陈彼充房之姣丽兮缅幽冥而孰亲桂櫩兰阁委丘谷兮又安施夫黼帐与绮茵舞袖纚纵以何见兮鸣瑟寂而无闻哀悬车之莫察兮怨脩夜之不晨怳荣声其辽阔兮痛素骨之翳緑榛嗟有生之必化兮胡彼庸之长勤戚役役以趋世兮等飞蝇之与聚蚊日月忽其不处兮矧焦顔以毙神匪往者之可鉴兮又安知夫富贵之如浮云
　　登北邙赋　　　　　　　　　【晋】张　协
　　陟峦丘之升逶迤之脩岅回余车于峻岭聊送目于四逺灵岳郁以造天连岗岩以蹇产伊洛混而东流帝居赫以崇显山川汨其常分万物化而代转何天地之难穷悼人生之危浅叹白日之西頽兮哀世路之多蹇于是徘徊絶岭踟蹰步趾前瞻狼山却闚大岯东眺虎牢西睨熊耳邪亘天际旁极万里莽眼以茫昧谅羣形之难纪临千仞而俯看似游身于云霓抚长风以延伫想淩天而举翮瞻冠葢之悠悠覩商旅之接轭尔乃地势窊隆丘墟陂陁坟陇防垒棊布星罗松林槮映以攒列木搜寥而振柯壮汉氏之所营望五陵之嵬峩防乱起而败坏童竖登而作歌
　　登芒赋【有序　　　　　　　　晋】傅　咸
　　左光禄大夫济北侯荀公前防元妃及失令子葬于西芒有以感怀而作斯赋
　　何天道之难忱信厥命之靡常匪彼生之不辰亦大夫之多殃惟济北之初载夙遘闵而逢罹兴瓞之緜緜飞英声以风驰庻道家之克昌永保祚于螽斯愠无妄之为灾怨上皇之有违在徳门之方隆乃降厉于元妃兰房阒其无主众孤茕而莫依孔临川以永叹赵有感于九原览登芒之哀赋谅圣贤之同情
　　感丘赋　　　　　　　　　　【晋】陆　机
　　泛轻舟于西川背京室而电飞遵伊洛之坻渚防黄河之曲湄覩墟墓于山梁托崇山以自绥见兆域之蔼蔼罗魁封之累累于是徘徊洛涯弭节何干伫盼留心慨尔遗叹仰终古以逺念穷万绪乎其端伊人生之寄世犹水草乎山河应甄陶以嵗改顺通川而日过尔乃申舟人以遂往横大川而有悲伤年命之倏忽怨天步之不防虽履信而思顺曾何足以保兹普天壤其弗免宁吾人之所辞愿灵根之晚坠指嵗暮而为期
　　大暮赋【有序　　　　　　　　晋】陆　机
　　夫生死是得失之大者故乐莫甚焉哀莫深焉使死而有知乎安知其不如生如遂无知耶又何生之足恋故极言其哀而终之以逹庻以开夫近俗云
　　夫何天地之辽阔而人生之不可乆长日引月而并陨时维歳而俱防知自壮而得老体自老而得亡顾黄垆之杳杳悲泉路之翳翳挫千乗犹一毫当何数乎智慧徒假愿于须臾指夕景而为誓忽呼吸而不振奄神徂而形毙顾万物而遗恨收百虑而长逝于是六亲云起姻族如林争涂掩泪望门举音敷幄席以悠想陈备物而虞灵仰寥廓而无见俯寂寞而无声肴饛饛其不毁酒湛湛而每盈屯送客于山足伏埏道而哭之扃幽戸以大毕诉阙而长辞归无途兮往不反年弥去兮逝弥逺弥逺兮日隔无途兮曷因庭树兮叶落墓草兮根陈








　　御定歴代赋彚外集巻二十
　　钦定四库全书
　　御定歴代赋彚逸句巻一
　　天象
　　迅风赋　　　　　　　　　　【汉】赵　壹
　　惟巽卦之为体吐神气而成风纤微无所不入广大无所不充经营八荒之外宛转毫毛之中察本莫见其始揆末莫覩其终啾啾飕飕唫啸相求阿那裵徊声若謌讴搏之不可得系之不可留
　　风赋　　　　　　　　　　　【晋】李　充
　　寻之莫见其终迎之莫知其来四方为之易位八维为之轮回游聚则天地为一消散则六合洞开
　　风赋　　　　　　　　　　　【晋】王凝之
　　起朔之重云驱东极之洪涛越四溟而蓬勃经五岭而萧条其鼓水也无川不涉靡流不往溟海天回江湖云荡
　　拟风赋　　　　　　　　　　【梁】沈　约
　　若夫揺玉树响金扉拂九层之羽葢转八鳯之珠旗时巻瑶台翠帐乍动佚女轻衣此盖羽客之仙风也
　　拟风赋　　　　　　　　　　【梁】王　融
　　奄兮日采之既移忽兮羣景之将驰靡轻筠之碧叶汛曾松之翠枝緫髙羽而萧瑟韵珠露之参差此烈士之英风长寥亮其如斯
　　相风赋【有序　　　　　　　　晋】傅　
　　昔之造相风者其知自然之极乎其逹变通之理乎上稽天道隂阳之运表以灵乌物象其类下凭地体安贞之徳镇以金虎成其气风云之应龙虎是从观妙之徴神明所通夫能立成器以占吉凶之先见者莫精乎此
　　乃搆相风因象设形蜿盘兽以为趾建修竿之亭亭体正直而无挠度径挺而不倾栖神乌于竿首俟祥风之来征
　　相风赋【有序　　　　　　　　晋】傅　咸
　　相风之赋葢以富矣然辞义大同唯中书张令以太史相风独无文饰故特赋之太仆寺丞武君宾树一竹于前庭其上颇有枢机插以鸡毛于以占事知来与彼无异斯乃简昜之至有殊太史相风张氏之赋非其至也辞曰
　　籊籊竹竿在武之庭厥用自然既修且贞插羽其首丹漆弗营经之营之不日而成
　　喜霁赋　　　　　　　　　　　魏文帝
　　乃命驾而言归啓吉日而北巡厌羣萌之至愿感上下之明神宻云兴之坱圠甘雨降以洒尘既洒尘而为涂惟平路之未晞激清风以漂潦发皎日之阳晖振余防而长驱忽临食而忘饥
　　喜霁赋　　　　　　　　　　【魏】曹　植
　　禹身逝于旸旰卒锡圭而告成汤感旱于殷时造桑林而敷诚动玉朝而云披鸣銮铃而日阳指北极以为期吾将倍道而兼行
　　时雨赋　　　　　　　　　　【晋】成公绥
　　两仪协合二气烟煴洪川起波名山兴云
　　隂霖赋　　　　　　　　　　【晋】成公绥
　　百川泛滥潢潦横流沈灶生鼃中庭运舟
　　月赋　　　　　　　　　　　【宋】周　只
　　二气理化精者能镜阳得一以朗旦月代终而夕映其状也气莹洁而昭逺质明润而贞虚弱不废照清不激污
　　怨晓月赋　　　　　　　　　【宋】谢灵运
　　卧洞房兮当何恱灭华烛兮弄晓月昨三五兮既满今二八兮将缺浮云褰兮收泛滟明舒照兮殊皎洁墀除兮镜鉴房栊兮澄澈
　　歳时
　　祓禊赋　　　　　　　　　　【汉】杜　笃
　　王侯公主暨乎富商同事伊雒帷幔黄于是旨酒嘉肴方丈盈前浮枣绛水酹酒醲川若乃窈窕淑女美媵艳姝戴翡翠珥明珠曳离袿立水涯微风掩壒纤縠低冕曳长裾坐沙渚谭诗书咏伊吕歌唐虞
　　禊赋　　　　　　　　　　　【晋】褚　爽
　　伊暮春之令月将觧禊于通川凌元巳之清晨遡微风之冷然川回澜以澄映岭插崿以霏烟轻霞舒于翠崖白云映乎青天
　　洛禊赋　　　　　　　　　　【晋】成公绥
　　考吉日简良辰祓除觧禊司防洛滨妖童媛女嬉游河曲或振纎手或濯素足临清流坐沙场列罍樽飞羽觞
　　春可乐赋　　　　　　　　　【晋】王　廙
　　春可乐兮乐孟月之初阳冰泮涣以微流土冒橛而解刚野暄卉以挥緑山葱蒨以发苍
　　大暑赋　　　　　　　　　　【魏】陈　琳
　　土润溽以歊蒸时淟涊以溷浊温风郁其彤彤譬炎火之陶烛
　　述夏赋　　　　　　　　　　【晋】傅　
　　四月惟夏运臻正阳和气穆而扇物麦含露而飞芒清徴泛于琴瑟朱鸟感于炎荒鹿解角于中野草木蔚其条长
　　秋思赋　　　　　　　　　　【魏】繁　钦
　　何晏秋之憯凄处闲夜而怀愁风清凉以激志兮树动叶而鼓条云朝隮于西泛兮遂濆薄于丹丘潜白日之隂兮翳朗月于重幽零雨蒙其迅疾黄潦汨以横流
　　秋夕哀赋　　　　　　　　　【晋】夏侯湛
　　秋夕兮遥长哀心兮永伤结帷兮中宇屣履兮闲房听蟋蟀之潜鸣覩游鴈之云翔寻修庑之飞檐览明月之流光木萧萧以被风阶缟缟以受霜玉机兮环转四运兮骤迁衔恤兮迄今忽将兮涉年日往兮哀深歳暮兮思繁
　　秋晴赋　　　　　　　　　　【宋】袁　淑
　　是月也声晷合朝夜分霆收耀虹戢文炎都塞埃旻防涤氛曳悲泉之凝雾转絶垠之严云
　　秋夜长赋　　　　　　　　　【宋】谢　琨
　　秋夜长兮虽欣长而悼速送晨晖于西岭迎夕景于东谷夜既分而气髙风入林而伤緑燕翩翩以辞宇鴈邕邕而南属
　　秋夜长赋　　　　　　　　　【宋】苏　彦
　　晨晖电流以西逝闲宵漫漫其未央牛女隔河以延伫列宿双景以相望轻云飘霏以笼朗素月披曜而舒光时禽鸣于庭栁节虫唫于戸堂零叶纷其交萃落英飒以散芳覩迁化之遒迈悲荣枯之靡常贞松隆冬以擢秀金菊吐翘以凌霜
　　秋怀赋　　　　　　　　　　【宋】伏系之
　　于是景防肃澄风髙木敛凄气夕衰零露晨湛泽收润而草枯叶骤坠而庭掩鴈偕来以希阳燕游逝而投险岂微物之足怀伤颓龄之告渐
　　悲秋夜赋　　　　　　　　　【宋】何　瑾
　　欣莫欣兮春日悲莫悲兮秋夜伊秋夜之可悲増沈怀于逺情叹授衣于豳诗感萧瑟于宋生天寥廓兮髙褰气凄肃兮厉清燕泝阴兮归飞鴈怀阳兮寒鸣霜凝条兮漼漼露霤叶兮泠泠
</div>
    <div class="pagination">
<a href="御定历代赋汇_page125.html">上一页</a><span>...</span><a href="御定历代赋汇_page121.html">121</a><a href="御定历代赋汇_page122.html">122</a><a href="御定历代赋汇_page123.html">123</a><a href="御定历代赋汇_page124.html">124</a><a href="御定历代赋汇_page125.html">125</a><span class="current-page">126</span><a href="御定历代赋汇_page127.html">127</a><a href="御定历代赋汇_page128.html">128</a><a href="御定历代赋汇_page129.html">129</a><a href="御定历代赋汇_page130.html">130</a><a href="御定历代赋汇_page131.html">131</a><span>...</span><a href="御定历代赋汇_page127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
