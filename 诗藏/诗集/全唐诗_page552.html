<!DOCTYPE html>
<html>
<head>
    <meta charset="UTF-8">
    <title>全唐诗 - 第 552 页/共 1883 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐诗 - 第 552 页/共 1883 页</h1>
    <div class="content">县城寒寂寞，峰树远参差。自笑无谋者，只应道在斯。
   卷268_40  【进秋隼】耿湋                     
岂悟因罗者，迎霜献紫微。夕阳分素臆，秋色上花衣。
举翅云天近，回眸燕雀稀。应随明主意，百中有光辉。
   卷268_41  【咏宣州笔】耿湋                   
寒竹惭虚受，纤毫任几重。影端缘守直，心劲懒藏锋。
落纸惊风起，摇空见露浓。丹青与文事，舍此复何从。
   卷268_42  【春日洪州即事】耿湋               
钟陵春日好，春水满南塘。竹宇分朱阁，桐花间绿杨。
蹉跎看鬓色，留滞惜年芳。欲问羁愁发，秦关道路长。
   卷268_43  【雪后宿王纯池州草堂】耿湋         
宿君湖上宅，琴韵静参差。夜雪入秋浦，孤城连贵池。
流年看共老，衔酒发中悲。良会应难再，晨鸡自有期。
   卷268_44  【旅次汉故畤】耿湋                 
我行过汉畤，寥落见孤城。邑里经多难，儿童识五兵。
广川桑遍绿，丛薄雉连鸣。惆怅萧关道，终军愿请缨。
   卷268_45  【过三郊驿却寄杨评事时此子郭令公欲有表荐】耿湋               
冉冉青衫客，悠悠白发人。乱山孤驿暮，长路百花新。
终岁行他县，全家望此身。更思君去就，早晚问平津。
   卷268_46  【陇西行】耿湋                     
雪下阳关路，人稀陇戍头。封狐犹未剪，边将岂无羞。
白草三冬色，黄云万里愁。因思李都尉，毕竟不封侯。
   卷268_47  【巴陵逢洛阳邻舍（一作书情逢故人）】耿湋                     
因君知北事，流浪已忘机。客久多人识，年高众病归。
连云湖色远，度雪雁声稀。又说家林尽，凄伤泪满衣。
   卷268_48  【哭张融】耿湋                     
早岁能文客，中年与世违。有家孀妇少，无子吊人稀。
繐帐尘空暗，铭旌雨不飞。依然旧乡路，寂寞几回归。
   卷268_49  【送友贬岭南】耿湋                 
暮年从远谪，落日别交亲。湖上北飞雁，天涯南去人。
梦成湘浦夜，泪尽桂阳春。岁月茫茫意，何时雨露新。
   卷268_50  【春日即事二首】耿湋               
诗书成志业，懒慢致蹉跎。圣代丹霄远，明时白发多。
浅谋堪自笑，穷巷忆谁过。寂寞前山暮，归人樵采歌。
数亩东皋宅，青春独屏居。家贫僮仆慢，官罢友朋疏。
强饮沽来酒，羞看读了书。闲花开满地，惆怅复何如。
   卷268_51  【赠田家翁】耿湋                   
老人迎客处，篱落稻畦间。蚕屋朝寒闭，田家昼雨闲。
门闾新薙草，蹊径旧谙山。自道谁相及，邀予试往还。
   卷268_52  【赠韦山人】耿湋                   
失意成逋客，终年独掩扉。无机狎鸥惯，多病见人稀。
流水知行药，孤云伴采薇。空斋莫闲笑，心事与时违。
   卷268_53  【濬公院怀旧】耿湋                 
远公传教毕，身没向他方。吊客来何见，门人闭影堂。
纱灯临古砌，尘札在空床。寂寞疏钟后，秋天有夕阳。
   卷268_54  【雨中宿义兴寺】耿湋               
遥夜宿东林，虫声阶草深。高风初落叶，多雨未归心。
家国身犹负，星霜鬓已侵。沧洲纵不去，何处有知音。
   卷268_55  【送王秘书归江东】耿湋             
回首望知音，逶迤桑柘林。归海郡远，路入雨天深。
万木经秋叶，孤舟向暮心。唯馀江畔草，应见白头吟。
   卷268_56  【渭上送李藏器移家东都】耿湋       
求名虽有据，学稼又无田。故国三千里，新春五十年。
移家还作客，避地莫知贤。洛浦今何处，风帆去渺然。
   卷268_57  【春寻柳先生】耿湋                 
言是商山老，尘心莫问年。白髯垂策短，乌帽据梧偏。
酒熟飞巴雨，丹成见海田。疏云披远水，景动石床前。
   卷268_58  【题藏公院】耿湋                   
古院林公住，疏篁近井桃。俗年人见少，禅地自知高。
药草诚多喻，沧溟在一毫。仍悲次宗辈，尘事日为劳。
   卷268_59  【夏夜西亭即事寄钱员外】耿湋       
高亭宾客散，暑夜醉相和。细汗迎衣集，微凉待扇过。
风还池色定，月晚树阴多。遥想随行者，珊珊动晓珂。
   卷268_60  【与清江上人及诸公宿李八昆季宅】耿湋 
汤公多外友，洛社自相依。远客还登会，秋怀欲忘归。
惊风林果少，骤雨砌虫稀。更过三张价，东游愧陆机。
   卷268_61  【春日即事】耿湋                   
邻里朝光遍，披衣夜醉醒。庖厨非旧火，林木发新青。
接果移天性，疏泉逐地形。清明来几日，戴胜已堪听。
   卷268_62  【秋夜会宿李永宅忆江南旧游】耿湋   
偶宿俱南客，相看喜尽归。湖山话不极，岁月念空违。
子夜高梧冷，秋阴远漏微。那无此良会，惜在谢家稀。
   卷268_63  【冬夜寻李永因书事赠之】耿湋       
栖遑偏降志，疵贱倍修身。近觉多衰鬓，深知独故人。
天垂五夜月，霜覆九衢尘。不待逢沮溺，而今恶问津。
   卷268_64  【立春日宴高陵任明府宅】耿湋       
春灰今变候，密雪又霏霏。坐客同心满，流年此会稀。
风成空处乱，素积夜来飞。且共衔杯酒，陶潜不得归。
   卷268_65  【春日游慈恩寺寄畅当】耿湋         
浮世今何事，空门此谛真。死生俱是梦，哀乐讵关身。
远草光连水，春篁色离尘。当从庾中庶，诗客更何人。
   卷268_66  【晚秋过苏少府】耿湋               
九江迷去住，群吏且因依。高木秋垂露，寒城暮掩扉。
随云心自远，看草伴应稀。肯信同年友，相望青琐闱。
   卷268_67  【登鹳雀楼】耿湋                   
久客心常醉，高楼日渐低。黄河经海内，华岳镇关西。
去远千帆小，来迟独鸟迷。终年不得意，空觉负东溪。
   卷268_68  【赋得沙上雁】耿湋                 
衡阳多道里，弱羽复哀音。还塞知何日，惊弦乱此心。
夜阴前侣远，秋冷后湖深。独立汀洲意，宁知霜霰侵。
   卷268_69  【夜寻卢处士】耿湋                 
月高鸡犬静，门掩向寒塘。夜竹深茅宇，秋庭冷石床。
住山年已远，服药寿偏长。虚弃如吾者，逢君益自伤。
   卷268_70  【邠州留别】耿湋                   
终岁山川路，生涯总几何。艰难为客惯，贫贱受恩多。
暮角寒山色，秋风远水波。无人见惆怅，垂鞚入烟萝。
   卷268_71  【赠张将军（一作开府）】耿湋       
寥落军城暮，重门返照间。鼓鼙经雨暗，士马过秋闲。
惯守临边郡，曾营近海山。关西旧业在，夜夜梦中还。
   卷268_72  【赠隐公（一作赠隐上人）】耿湋     
</div>
    <div class="pagination">
<a href="全唐诗_page551.html">上一页</a><span>...</span><a href="全唐诗_page547.html">547</a><a href="全唐诗_page548.html">548</a><a href="全唐诗_page549.html">549</a><a href="全唐诗_page550.html">550</a><a href="全唐诗_page551.html">551</a><span class="current-page">552</span><a href="全唐诗_page553.html">553</a><a href="全唐诗_page554.html">554</a><a href="全唐诗_page555.html">555</a><a href="全唐诗_page556.html">556</a><a href="全唐诗_page557.html">557</a><span>...</span><a href="全唐诗_page553.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
