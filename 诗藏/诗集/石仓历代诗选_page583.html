<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 583 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 583 页/共 947 页</h1>
    <div class="content">　　辛丑九日
　　防年重九愁中过不似今年思转愁南浦云迷鸿雁字故园霜冷菊花秋纶音已喜覃恩泽涸鲋谁怜久滞留破帽不禁风色却嫌蓬鬓日飕飕
　　自悼
　　生来志气薄云浮七尺微躯不自谋抱戚噬脐应已晩沉酣濡首亦堪羞花间朝露晞春日霜后陵苕怯素秋老眼怕垂杨子泪且须含笑看吴钩
　　追和束里诗韵一絶
　　与子别来久相思日防回有时成邂逅多是梦中来
　　问菊
　　试问故园菊今年竟若何想经秋雨后零落旧枝柯重九前一日同侪者举唐人况复明朝是嵗除之句要余仿此赋之
　　梦回孤枕夜更长月转西楼雁唳霜冷落不禁情思苦明朝况复是重阳
　　秋夜
　　掣铃击柝声相乱拥被披衣梦未成月色相亲如有意夜深犹向隙中明
　　丙申南还舟发通州
　　官舸乗风五两轻寒流泊岸浪花生张家湾上频回首记取南还第一程
　　暮春
　　孤馆凄凉客思淹忽闻春暮半开帘东风緑遍堦前草何事偏教鬓雪添
　　见花
　　乞得花枝洒泪看满懐愁绪万千端故园亦自开桃李门掩东风细雨寒





　　石仓歴代诗选巻三百二十一上
　　钦定四库全书
　　石仓歴代诗选巻三百二十一下
　　明　曹学佺　编
　　明诗初集四十一下
　　程本立
　　惜日短　嵗十二月二日同诸友访环中老人于西溪隠居遂命题各赋一篇
　　我志在千古此生无百年百年亦苦短白日如奔川光隂旦复旦把镜心茫然歴看古贤杰勲业照简编安能不努力坐待雪盈颠羲和驾大龙为我迟迟鞭
　　春宴分韵得塘字
　　夜雨不湿泥晓云低度墙嘤嘤鸟求友我情曷能忘蔡氏雅敬客羣贤集中堂及兹春节宴所欣在余芳长吟何纡徐短歌或慨慷从来文字交岂徒弄杯觞华风荡碧草緑水泛回塘嗟哉咏归乐孰与曽防狂
　　雪佛碑
　　天花隂坠空平地忽三尺异哉西方神现此水精域胎非托摩耶意叵劳刻画乃瞻白玉相安用黄金饰一洗热恼心悉依清净力红日起扶桑终焉化无迹其无本非空其有亦非色君看东逝波沧海不可测我来凤凰溪古寺久荆棘摩挲雪佛碑碑断字莫识金石亦已壊况非金石质万事等幻影感之三叹息
　　赠商濳戴珪
　　钓泽可物色力田亦名科畴云山林士不为汉网罗有客善沈晦古镜垢弗磨行货区寰中逺游笑且歌驱车太行坂捩柁杨子涡雪涛接溟涬空翠亘嵯峨险途亦良苦胜览不既多治生各有术藏器心靡他人疑望市利尔自乐天和得酤百钱酒輙使两颊酡乾坤一睥睨万物如尔何我昔岩壑居幽期结云萝今悲白黒染岂幸青紫拖夷门宫舎冷愧尔频来过将诗勿浪传为我自吟哦
　　发郑州
　　驾辕指嵩洛发轫涉京须两厓忽劖削一径中萦纡氊帷命低褰雨雪恐霑濡端居岂不乐顾乃兴叹吁仆夫尽徒跣轨辙多泥涂仁者念同胞饥寒切吾躯行行敢中止戒之以徐驱
　　过黒石渡
　　邙山障黄河洛水崩黒石方舟载车马烟雨行人立我昔将王命北渡祠河伯兹来复轺传观者笑曽识圣君禹功齐神龟当复出
　　出洛阳城
　　挽辀上天津伊阙当我前连峰左右起奔走相后先古来五岳内嵩髙极中天仪刑正四表襟带流三川河山固王室岂直金城坚汉业此中兴周都竟东迁壮游快一览遗迹悲千年頽垣旧谁筑野蔓栖朝烟
　　斋宿皇陵夜起俟王驾
　　济济肃冠佩隠隠聆和鸾彤庭烱斜月松栢飒以寒神山卫皇陵左右龙虎蟠孝思穆宸王心岂遑安秋尝日维吉夙驾夜未防骏奔执笾豆臣亦备祠官所职在诚恪匪曰盛容观斯言告在列同心臭如兰
　　中都早行
　　鸡鸣登前途白日未出海堠傍坐之久桑发光彩安知云雾起倐忽隂晴改我行正愁雨亟去复奚待此意难重陈无由诉真宰
　　过池河驿
　　萧萧牧鸣马辚辚挽征车人生各有役我何念安居东冈上初日雾暗未光舒依依见亭堠暧暧经村墟我足日以趼我仆日以痡自非得神仙岂免劳形躯
　　惠云塔
　　老禅西来兠率宫金昙舎利开芙蓉平地起作寳光相七级上凌天九重摩尼顶珠现穹碧丹霞掩映鸡足峰八牕玲珑悬皎月层栏翠滑扶神龙我欲乗虚求帝释云梯高峻红尘隔檐铃停语寂籁冷白鹤飞下苍烟夕
　　题竹石小畵
　　玉堂仙人松雪公写竹正似石室翁云林道人虽后出往往落笔生秋风吴人好书仍好畵百年遗墨千金价比来何处得此图松雪云林此其亚娟娟嫩玉才数茎烟梢雨叶纵复横洞庭寒骨沈水底铁索下取蛟龙争却忆江南旧池馆笔牀棋局何萧散一行作吏事便废十年不归梦欲断松雪子孙今几人云林弟子谁逼真得归故乡倘相觅竹枝挂我头上巾
　　杨花曲次友人韵
　　君不见陈宫美人张丽华春情轻薄似杨花兵尘吹入景阳井荒城老树啼寒鸦又不见隋堤一千三百里炀帝龙船压春水锦帆飞不到天涯腥风战血杨花里噫嘘唏陈与隋山川虽是国巳非年年三月杨花飞江南江北啼子规
　　合州
　　合州楼前江水合合州楼外青山匝倚楼西望雨溟溟顺水舟来飞两楫阆川山水天下稀不如合州可忘归街头彷佛吴门市人家瓦屋白板扉买鱼沽酒醉今夕相逢谁是吴门客鸡鸣风雨梦初醒隣机轧轧村舂急
　　铜梁县
　　铜梁县庭公事少铜梁县市官桥小上山下山石作街街南街北人家好人家好农不好商婚男嫁女不出乡香芹煮饭有稻木绵纺丝衣有裳陈郎邀我青樽满情多已觉回鞭懒酒酣欲写铜梁歌百钱买笔紫罗管
　　浴凤沼
　　凤鸟从何来来止桐溪傍锦毛濯春雨防翮晞朝阳苹藻动浮彩兰芷吹幽香凤去今不返空余鸥鹭行
　　桐溪
　　梧桐防清溪溪水波粼粼上有五色鸟下有黄金鳞秋雨洗白石春风生绿苹愿学羊裘子时来垂钓緍
　　横湖
　　横湖如匹练风景此中稀日暖赤鳞跃天晴白鸟飞寒松蟠石岸春水没苔矶几度斜阳晚渔舟渡口归
　　东山
　　陟彼东土山惘然思谢安草露湿我衣海日升岩峦愧无如花妓醉舞追前欢飘飘谷风来吹堕头上冠
　　题李典仪云东巻
　　母老今犹健儿行久不归一官淹白首万里梦斑衣越郡东溟濶秦闗西日微只将双涙眼日日看云飞
　　许州东屯杂诗
　　东屯归欲晚西涧立多时病眼青山怪幽情白鸟知十年无旧业九日有新诗采得篱根菊馨香好遗谁
　　其二
　　丘园莽萧瑟客子暮徘徊山是钧州起河从郑邑来衣冠余古墓歌舞只荒台野哭谁家妇秋声助尔哀
　　其三
　　径捷车行少溪深马渡迟地临长社邑民指太丘祠所厯多懐古余生岂好诗据鞍欲吟啸风雨忽凄其季子奉祠浚井得奇石三辍一以赠长史张均倡和有作次韵
　　偶从深井得元是太湖来艮岳无仙仗昆明有劫灰忠臣厉齿泣征妇望夫回不胜怀古意防笔赋崔嵬
　　过呈贡县
　　马头呀海口鼇背防云根雁塔城南寺渔家水北村天朝无外国地气近中原愿易伽宗部居官长子孙
　　晩至晋宁州
　　落日孤城小轻烟一水斜青山防氏崄绿树僰人家絶塞无来雁荒城有噪鸦多情此州尹劝酒説京华
　　观梅分韵得枝字
　　只道花如雪如何鬓亦丝客中今日腊眼底去年枝地暖春归早江寒月出迟诗情似何逊惆怅立多时
　　送景德辉教授归越中
　　斗酒都门别孤帆水驿飞青云诸老尽白发几人归风雨鱼饭烟霞鹤氅衣溪山无限意予亦梦柴扉
　　又得永字
　　秋风络纬啼金井月色楼防漏声静美人远在天一方何以慰我心耿耿玉关不夜嫦娥老银汉欲冰河鼓冷强把相思托凤箫小阶吹转梧桐影
　　京索道中
　　路从京索上坡陀于此劳人感慨多徒割鸿沟分楚汉终归龙凖一山河大风沛邑台中筑半夜虞姬帐底歌千载兴亡俱寂寞羣山起伏自嵯峨
　　为黄伯昂题君山别业畵巻
　　畵图林壑起云烟使者高怀寄静便背郭真成浣花屋看山如坐洞庭船柴门黄叶邻僧扫石径苍苔野鹿眠如此故巢劳逺忆只应头白是归年
　　栢峰为希仙道士作
　　何处仙家紫翠房一峯烟雨栢苍苍羊眠白石云根烂麝过青苔雨气香羽节凌风天入籁防囊乘露玉为浆头颅我巳将华发便欲传君却老方
　　乳石诗【并序】
　　象贤奉常得异石于演乐堂典宝周翁识之云道州乳石也奉常欣然以诗见遗余尝怪李翰林集有云荆州玉泉山多乳窟中有白蝙蝠饮乳水而长生其大如鸦典宝荆湘人欲一问之未暇也今以道州乳石言之则荆州乳窟可知矣然又闻王烈入山得石髓青泥流出随手坚凝气味如秔饭按仙经云服之夀齐天地窃谓髓之与乳皆石之脂也髓其凝者乳其液者乎服髓者夀则蝙蝠饮乳而不死亦无足怪矣独未知遯世长往之徒亦有服乳而长生者乎因赋诗答奉常并呈长史公且欲质诸典宝翁也
　　闻道山中乳窟多乳泉流出石为窠洞门到夜飞蝙蝠驿路何年载槖驼野色忽看新防嵝水痕犹认旧旋涡岂无青髓香如饭老我黄尘奈尔何
　　寄题严氏苍云楼
　　严氏子陵后也今居上虞山中楼名葢取范文正公云山苍苍之句云
　　严陵滩下水潺潺千载髙名宇宙间风节最称东汉士子孙犹隐上虞山沧江烟雨羣鸥没落日云霄一鸟还好倚楼居同极目久淹官署独何顔
　　送洧川吕主簿被荐赴京师
　　儒生有防致时康送子城南别意长四十脱身辞簿尉九重虚巳问贤良舆杠往往农功后桑柘隂隂官路傍洧上曽过见佳政于今父老不能忘
　　次韵贝原翚留别
</div>
    <div class="pagination">
<a href="石仓历代诗选_page582.html">上一页</a><span>...</span><a href="石仓历代诗选_page578.html">578</a><a href="石仓历代诗选_page579.html">579</a><a href="石仓历代诗选_page580.html">580</a><a href="石仓历代诗选_page581.html">581</a><a href="石仓历代诗选_page582.html">582</a><span class="current-page">583</span><a href="石仓历代诗选_page584.html">584</a><a href="石仓历代诗选_page585.html">585</a><a href="石仓历代诗选_page586.html">586</a><a href="石仓历代诗选_page587.html">587</a><a href="石仓历代诗选_page588.html">588</a><span>...</span><a href="石仓历代诗选_page584.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
