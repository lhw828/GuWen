<!DOCTYPE html>
<html>
<head>
    <meta charset="UTF-8">
    <title>万首唐人绝句 - 第 119 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万首唐人绝句 - 第 119 页/共 177 页</h1>
    <div class="content">　　酬文使君
　　延英晓拜汉恩新五马腾骧九陌尘今日谢庭飞白雪巴歌不复旧阳春
　　酬吴随君
　　支公别墅接花扄买得前山总未经入户剡溪云水满髙斋咫尺蹑青冥
　　酬李校书
　　才游爱外身虽逺学茂区中事易闻自顾漳濵多病后空瞻遗翮舞青云
　　赋凌云寺二首
　　闻説凌云寺里苔风髙日近絶纤埃横云照染芙蓉壁是待诗人寳月来
　　闻説凌云寺里花飞空绕磴逐江斜有时鎻得嫦娥镜缕出霞台五色霞
　　九日遇雨二首
　　万里惊颷朔气深江城萧索昼隂隂谁怜不得登山去可惜寒芳色似金
　　茱萸秋节佳期阻金菊寒花满院香神女欲来知有意先令云雨暗池塘
　　酬雍才贻巴峡图
　　千叠云峯万顷湖白波分去绕荆吴感君识我枕流意重示瞿塘峡口图
　　酬韦校书
　　芸香误比荆山玉那似登科甲乙年淡地鲜风将绮思飘花散蕋媚青天
　　上王尚书
　　碧玉双幢白玉郎初辞天帝下扶桑手持云篆题新榜十万人家春日长
　　和刘宾客玉蕣
　　琼枝的皪露珊珊欲折如披霞彩寒闲拂朱房何所似縁山偏映日轮残
　　江邉
　　西风忽报燕防防人世心形两自降不为鱼肠有真诀谁能夜夜立清江
　　赠苏三十中丞
　　洛阳陌上烟轮气欲逐秋空系隼飞今日芝泥检徴诏别须台上振霜威
　　和郭员外题万里桥
　　万里桥头独越吟知凭文字写愁心纳侯风韵兼前事不止为舟也为霖
　　送郑资州
　　雨暗眉山江水流离人掩袂立髙楼双旌千骑骈东陌独有罗敷望上头
　　江亭宴饯
　　緑沼红泥物象幽范汪兼倅李并州离亭急管四更后不见车公心独愁
　　海棠溪
　　春教风景驻仙霞水面鱼身总帯花人世不思灵卉异竞将红缬染轻纱
　　采莲舟
　　风前一叶厌荷蕖觧报新秋又得鱼兎走乌驰人语静满溪红袂棹歌初
　　菱荇沼
　　水荇斜牵緑藻浮桞丝和叶卧清流何时得向溪头赏旋摘菱花旋泛舟
　　金灯花
　　栏邉不见蘘蘘叶砌下唯飜艶艶丛细视欲将何物比晓霞初叠赤城宫
　　春郊游眺寄孙处士二首
　　低头久立白蔷薇爱似零陵香惹衣何事碧鸡孙处士百劳东去燕西飞
　　今朝纵目説芳菲夹缬笼裙绣地衣满防满头兼手把教人识是防花归
　　酬杨供奉法师见招
　　逺水长流洁复清雪牕髙卧与云平不嫌袁室无烟火惟笑商山有姓名
　　试新服裁制初成三首
　　紫阳宫里赐光绡仙雾防胧隔海遥霜兎毳寒氷蠒净嫦娥笑指织星桥
　　九气分为九色霞五灵仙驭五云车春风因过东君舍偷様人间染百花
　　长裾本是上清仪曾逐羣仙把玉芝毎到宫中歌舞防折腰齐唱步虚词
　　寄张元夫
　　前溪独立后溪行鹭识朱牕自不惊借问人间愁寂意伯牙弦絶已无声
　　酬辛员外折花见遗
　　青鸟东飞正落梅衔花满口下瑶台一枝为授殷勤意把向风前旋旋开
　　赠逺二首
　　芙蓉新落蜀山秋锦字开缄到是愁闺閤不知戎马事月髙还上望夫楼
　　扰弱青蒲緑又齐春深花落塞前溪知君未转秦闗骑日照千门掩防啼
　　送友人
　　水国蒹葮夜有霜月寒山色共苍苍谁言千里似今夕离梦杳如关路长
　　秋泉
　　冷色初澄一帯烟幽声遥防十丝长来枕上牵情思不使愁人半夜眠
　　题竹郎庙
　　竹郎庙前多古木夕阳沉沉山更緑何处江村有笛声声声尽是迎郎曲
　　桞絮
　　二月桞花轻复微春风摇荡惹人衣他家本是无情物一向南飞又北飞
　　赠杨蕴中【死后作】
　　玉漏深长烟耿耿东墙西墙时见影月明牕外子规啼忍使孤魂愁夜永
　　邉将二首　　　　　　　　裴羽仙【夫征匈奴不归】
　　风巻平沙日欲曛狼烟遥认敌人羣李陵一战无归日望断遥天哭塞尘
　　良人平昔逐蕃浑力战轻行出塞门从此不归成万古空留贱妾怨黄昏
　　阖闾城懐古　　　　　　　裴　瑶
　　五湖春水接遥天国破君亡不记年唯有妖娥曾舞处古台寂寞起愁烟
　　独夜词　　　　　　　　　崔公逺
　　晴天霜聚寒风急锦帐罗帏羞更入秦筝不复续断囘身掩泪挑灯立
　　寄故人　　　　　　　　　张窈窕
　　澹澹春风花落时不堪愁坐更相思无金可买长门赋有恨空吟团扇诗
　　赠有思
　　与君咫尺长离别遣妾容华为谁説夕望层城眼欲穿晓临明镜肠堪絶
　　寄征人　　　　　　　　　　廉氏
　　凄凄北风吹鸳被娟娟西月生蛾眉谁知独夜相思处泪滴寒塘蕙草时
　　春闺怨　　　　　　　　　程长文
　　绮陌香飘桞如线时光瞬息如流电良人何处事功名十载相思不相见
　　怨诗二首　　　　　　　　姚月华
　　春水悠悠春草緑对此思君泪相续羞将离恨向东风理尽春筝不成曲
　　与君形影分胡越玉枕终年对离别登台北望烟雨深囘身泣向寥天月
　　长门怨二首　　　　　　　刘　媛
　　雨滴梧桐秋夜长愁心和雨到昭阳泪痕不学君恩断拭却千行更万行
　　学画蛾眉独出羣当时人道便承恩经年不见君王靣花落黄昏空掩门
　　赠张云容舞　　　　　　　杨贵妃
　　罗袖动香香不已红蕖袅袅秋烟里轻云岭上乍摇风嫩桞池邉初拂水
　　谢人送酒　　　　　　　孟昌期妻
　　谢将清酒寄愁人澄澈香甘气味真好是緑牕风月夜一杯揺动满怀春
　　夫下第　　　　　　杜羔妻刘氏
　　良人的的有竒才何事年年被放囘如今妾靣羞君靣君到来时近夜来
　　絶张生　　　　　　　　　崔莺莺
　　自从消瘦减容光万转千囘懒下牀不为傍人羞不起为郎憔悴却羞郎
　　夫入相寄姨妹　　　　元载妻王氏
　　相国已随麟阁贵家风第一右丞诗笄年解笑鸣机妇耻见苏秦富贵时
　　喻元载阻客
　　楚水燕歌动画梁春兰重换舞衣裳公孙开閤招嘉客知道浮荣不久长
　　燕子楼感事三首　　张建封妾眄眄
　　楼上残灯伴晓霜独眠人起合欢牀相思一夜情多少地角天涯不是长
　　北邙松栢鎻愁烟燕子楼头思悄然自埋剑履歌尘散红袖香消已十年
</div>
    <div class="pagination">
<a href="万首唐人绝句_page118.html">上一页</a><span>...</span><a href="万首唐人绝句_page114.html">114</a><a href="万首唐人绝句_page115.html">115</a><a href="万首唐人绝句_page116.html">116</a><a href="万首唐人绝句_page117.html">117</a><a href="万首唐人绝句_page118.html">118</a><span class="current-page">119</span><a href="万首唐人绝句_page120.html">120</a><a href="万首唐人绝句_page121.html">121</a><a href="万首唐人绝句_page122.html">122</a><a href="万首唐人绝句_page123.html">123</a><a href="万首唐人绝句_page124.html">124</a><span>...</span><a href="万首唐人绝句_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
