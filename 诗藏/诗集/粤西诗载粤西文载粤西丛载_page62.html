<!DOCTYPE html>
<html>
<head>
    <meta charset="UTF-8">
    <title>粤西诗载粤西文载粤西丛载 - 第 62 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>粤西诗载粤西文载粤西丛载 - 第 62 页/共 153 页</h1>
    <div class="content">　　髙遵易改知全州制
　　勅某黔南虽远而任寄为重尔以亲往惮于险艰改命清湘以安禄养孝治之笃岂惟尔私
　　黄祹知宾州钱师孟知横州制
　　勅具官某等岭南诸郡土旷民稀而密通夷落以疆场之政为重故守土之吏常选于右府以尔祹仕至通籍而帅臣任以军政以尔师孟虽为勇爵而习于文法之治安城宁浦有民有兵其先为安靖以待外侮知予所以命尔之意
　　前守桂州録事参军胥世程可太子中允致仕
　　沈　遘
　　勅某州县之职劳矣汝奔走其间至于老而自谢以去予思所以慰汝之心使着汝之籍于朝休哉往保尔福于家
　　广南西路钤辖皇城使忠州刺史宋定可果州团练使旧官充广南西路安抚都监兼知宜州
　　勅某峤外夷獠数叛不宾诚徳不足以怀也将威不能以服也宜州在西之冲为一都防镇御备豫尤难其才惟尔定材武忠勇有古将帅之烈周旋南鄙勤劳不怠是宜举其已试之効优以团结之秩抚辑一道専守千里有民有兵其任重矣尔其宣我徳泽扬我威制尚使蠢尔之蛮向内来化时乃之功其往祗服
　　宜州乡贡进士区宋臣可本州文学
　　勅某远人之陋学者常少有能自表于众是可进焉以尔宋臣出于岭徼而尝与计偕来今且老矣而无所成其名自陈于朝有足悯者锡尔一命归荣州里尚使海隅之俗知有所劝
　　废所置郡诏【元祐初谕湖南北及广西路】　　宋哲宗
　　国家疆理四海务在柔远顷荆湖诸蛮近汉者置城邑以抚治之后知其无用即废罢宣和中议者以为招致熟番接武请吏竭金币缯絮以啗其欲捐髙爵厚俸以侈其心开辟荒芜草创城邑张皇事势侥幸功赏入版图者存虚名充府库者无实利不毛之地既不可耕狼子野心顽又莫革建筑之后西南獠夷交寇而谿峒之蛮亦复跳梁士卒死于干戈官吏没于王事以此知纳土之议非徒无益而又害之所由生也因诏悉废所置郡
　　初封文恵侯告词　　　　　　宋徽宗
　　勅文章在册功徳在民昔有其人是为不朽生而昭爽后且不亡恵我一方是宜崇显栁州灵文庙唐刺史栁公仕于唐室卓有才名厉志精颛记览浩博贯穿经史溢为词华览其遗编灼见志学龙城虽远不鄙其民爰出教条动以礼法家富有业经学有师风行俗成田里悦喜自言将死馆我罗池今数百年英灵犹在祈禳祷祀如响应声水旱疾忧咸有归赖启封侯爵因民之情尚其知歆永庇南土
　　加封文恵昭灵侯告词　　　　宋髙宗
　　勅栁州灵文庙文恵侯生传道学文章百世之师没以神灵福祐一方之庇是有功徳于人者其于爵号何爱焉惟神望冠河东名髙唐室其才足以命世其政足以裕民出守栁城终享庙食焄蒿之际肸蠁必通属者春夏之交雨旸愆候祷焉即应嵗以是丰故郡人愿请诸朝而使者遂上其事朕嘉神孚恵爰益褒封尚赫光灵保有常享
　　陈昌禹除待制知靖江府　　　张　纲
　　朕惟屏翰之重不可属非其人矧吾桂管要冲控带西南之地兵民所寄谋帅尤难非夫术略威权见于已试不在兹选具官某忠勤自励风力有闻简于公朝屡更烦使比尝付之郡政究其施设之方治有能名远近信服是用嘉其显效畀兹巨藩升华次对之联增重中权之任朕方以安民为武耀徳为威往体至怀毋求竒功以烦忧顾
　　赐徽猷阁直学士左朝奉大夫周操再辞免知全州及奏事恩命乞改除一宫观差遣不允诏
　　周必大
　　卿以侍从之良而名在诸侯之选易州趣觐益将闻嘉猷询民瘼也而卿前既引年今复辞疾殆异乎体国之谊矣其重赐玺书以着予意匪常礼也朕于卿简眷如此卿得不为朕一行乎
　　李如冈改差知靖江府　　　　周麟之
　　圣人之爱民莫大乎同仁一视臣子之事上岂辞乎宣力四方均曰帅藩何嫌改命以尔持槖之旧剖符之良于献纳论思之时知得意志虑之本再厯钜镇抚吾嘉师虽延年不进于治功未能逃责而严助愿图于计最不可废才方颁岘首之符复易桂林之节邈彼都防介于海陬惟静镇足以宁尔邦惟绥怀足以固吾圉往厥绩式孚于休
　　成忠郎邕州横山寨招马营黄世明转两官
　　楼　钥
　　勅具官某戎马之须多自南徼尔招诱尽力累赏日厚并陞二秩以旌其劳
　　直秘阁京西运判朱晞顔直焕章阁知靖江府
　　勅具官某桂林为岭右都会控制最远帅阃久虚论择尤遴惟尔儒雅醇明练逹世故葢尝为部使者矣当盐防蛊弊之后协心扶持民怀其恵辍京西飞挽之重还抚南方增尧章寓直之名用为尔宠内安氓俗外戢蛮蜑人心知向条教易孚予自以为得人尔其有以称此哉
　　广西运判方崧乡京西运判提举张釡广西运判
　　勅具官某等岭右分百越之半防计匪轻京西总三司之繁事权尤重尔崧卿儒雅饬吏防按有称是用易以襄汉之节尔釡清白传家敛散惟谨是用国尔桂林之居道里略同委寄无异飞刍挽粟既资办治之才揽辔登车益抗澄清之志尔惟自勉朕不汝忘
　　姚渠知邕州
　　勅具官某南晋除八岭在控制蛮方唐则分建五管今亦并防数州权任亚于连帅选侯顾不重哉以尔莅官不茍有趋事赴功之心治施与靖成有声绩班庄可记今又命尔以此邦固国宁民尚其勉哉
　　勅封梁熹忠祐侯吴辅显义侯制
　　宋理宗
　　玉融为郡僻处峤南昔在天禧猺獞为梗尔熹尔辅奋起遐裔身率义旅鏖撃以毙魂强魄毅为鬼之雄大芘其民国家于尔神褒赉之渥亦惟远俗艰窭寇窃水旱之不常非神无以托也祗服休命益介祉祥特封梁为助信灵应忠祐侯吴为助顺灵济显义侯
　　谕广西谿峒官民诏　　　　【明】明太祖
　　朕惟武功以定天下文教以化远人此古先圣王威徳并施遐迩咸服者也睠兹两江地边南徼风俗质朴自唐宋以来黄岑二氏代居其间世頽则保境土世治则修职贡良由其审时之防故能若此顷者朕命南征八闽克清两广平定尔等不烦师旅奉印来归向慕之诚良足嘉尚今特遣使往谕尔其克慎乃心益厥职奉宣朕意以安居民
　　谕靖江王府文武官诏
　　洪武九年十二月二十日典寳副林清赍到从孙守谦表知已逹长沙矣朕厯览表之副本文辞妥帖诵之忽思从孙之远行不觉泪下而又沾襟今进表使归朕特谕尔王府文武众官即今守谦未壮志若孩童既出镇于西南必文武之臣谓守谦之已能若倚之而不谋纵之而不导又非贤人君子然孙幼而戅凡导以仁王之理少有不从从容必以嵗月而成其徳守谦本幼朕輙敢令行者为何葢谓所保者文武是也谕至尔诸人恪恭朕意日夕毋怠
　　劳广西衞指挥勅
　　朕惟桂林之域左苍梧而右蛮溪地多烟瘴命卿戍守已有年矣今当盛暑遣人往谕尔其抚士卒调饮膳勿使瘴疠有乖卿其慎戒之
　　方国真除广西行省右丞诰　　王　袆
　　自元政既微乃有智勇之士乘时而兴思建功业及天下兵起遂角立一隅以为民之保障其后果得所归以全富贵是亦可谓豪杰者矣以尔方国真材器雄毅识虑深远知世道将不可为乃奋于东海之滨二十年间与其兄弟子侄分守三郡而威行于海上得非一时之豪乎然奉贡于我葢亦有年终能知防逹变举族来归富贵功名保而不失始终自全如此朕甚嘉之是用擢居左辖列名外省食其禄秩缀于朝班以示朕优崇之意尔其恭慎以自饬暇豫以自安益勉令名庶图报称永乐四年十二月十四日勅　　明成祖
　　勅总兵官征夷右副将军新城侯张辅右参将云阳伯陈旭兵部尚书刘儁巡按御史奏栁州武宣千戸所及水竹屯桂林永福县三处有贼人在彼作耗杀掳人口深为民患回军之际就便发军除此寇若见安南大捷之后必来向化然其心叛服不常难以听信虽不尽杀亦迁徙北边充军毋使复为民患切戒饬官军毋得伤及善良今就録奏本与尔观之故勅
　　永乐四年十二月二十九日勅
　　勅近得广西都司等衙门奏桂林府修仁县地面有贼人将军前差来报声息舍人并马匹掳去及永福理定古田浔州桂平等处俱有贼人在彼行刼前因栁州府武宣等处被刼已勅尔等回军之日就便除今观此贼肆无忌惮居民多被其害回军除之切不可听其归降必殄灭之杀戮不尽者亦当迁发远处充军庶不贻患亦须戒约官军毋得误伤善良今就録奏本与尔观之故勅
　　永乐五年六月十一日勅
　　勅前勅尔等回军之时就行捕栁州等处作耗贼人将班师之日可预遣人密报韩都督约定期防令其与尔等合兵除之尔更择能事都督及都指挥管领三万人别由一路俱进务必殄灭尽絶毋遗民患兹事尤在谨密不可令一人知之尤不可使人知尔班师定期庶贼无预有所备故勅
　　永乐六年正月初四日勅
　　勅近得交阯布政司奏坡垒丘温隘留三处乃交阯咽喉其地有瘴官军难于服习欲于附近思明太平田州等处量其土军设立衞所照依陜西潼闗四川瞿唐军广西民属交阯庶防人习水土又得互相制驭勅至尔等会集计议斟酌行之务在两便故勅
　　宣徳十四年四月勅　　　　　明宣宗
　　勅总兵官都督山云及广西都司布政司按察司今后外夷遣人朝贡及奏事者须验其真伪及所贡方物马匹多寡所奏事体轻重酌量遣其正副及从人来京少者二三人多者不过二十其余从人悉留在彼日给口粮馆待候赴京使人回日带领同归庶省边途逓送供给之劳凡朝差遣内外官员人等来公干者必须索看勅及五府六部勘合公文明白方许施行以防诈伪不许凭口説輙便听从所辖军衞有司等衙门悉令知之违者处以重罪故勅
　　正统五年七月初一日勅
　　皇帝勅谕广西布政司右布政使李曰良按察司佥事邓义及巡按监察御史朕惟饥馑之患虽治平之世不能无之惟国家思患预备斯有其济自古圣帝明王暨我祖宗咸重于斯洪武中仓廪有储旱涝有备着在令典民用赖之比年为任州县匪人不知保民隳废成法间遇饥荒民无仰给今特命尔等总督广西各郡预备之政其精选各郡县官之防公才干者委之専理必在得人尔等则往来提督朕承祖宗大统夙夜惓惓以生民为心尔等其祗体朕心坚乃操励乃志精乃谋虑勤慎毋怠凡事所当行者并以便宜施行具奏来闻勿急勿徐须处治有方不致骚扰而必见成效庶使猝遇饥荒民生有资不致甚艰汝等皆朕选择而使者必精白一心以副委任其往哉如所选委官或先有差遣即别差官代理其先办之事今选委者専理预备尔等及选委官遇当考皆须事完然后赴京惟御史按治所行事如旧其提督预备之务听从接管
　　勅总兵等官抚安桂平等处地方
　　得浔州府奏前年桂平县大藤峡等山贼时常出没劫掳居民未及二年其石门大信寨岭竹踏蒲竹古荣等山贼蓝盛九等复聚五百余人自正统五年十月至今年二月节次流劫本县及平南藤容三县民人五千余家被其杀死及伤者多又掳去男妇六十余人牛畜近百强占近山一带百姓纳粮田地耕种抢刧不已然不闻尔等奏报此事果若有之尔等皆居显位何忍坐视又闻总兵官虽调湖广等处官军在彼哨守其不服水土病死亦多以致贼无忌惮民罹其害此事岂可坐视勅至即公同计议各委的当堂上官一员往彼会知府等官斟酌民情事势如何且遣人抚谕如贼能革心顺服将所掳男妇牛畜悉还原主如贼始终不从抚谕则缉探巢穴所在量贼多寡强弱就调附近官军土兵前进必除之以安边民用兵之际须分别善恶不可滥及无辜以招天谴慎之慎之大抵灭贼之道重在首恶如其果能悔罪从命抚而定之尤为善策葢朝廷付尔等以一方之寄则一方之民命皆系于尔数人宜夙夜用心以求安辑夫驭夷之方必恩威并施善计熟虑务出万全定计即行仍具奏来但于行兵须严明号令不许扰害平民钦哉故勅
　　谕讨桂林修仁等处蛮
　　诏谕总兵官安远侯栁溥参将都指挥佥事田真等奏桂林等府修仁荔浦等县蛮寇逓年不靖刼杀乡村拒敌官军不服抚谕议欲今年秋成率兵抵巢捕请调贵州原操备官军协力杀贼等因已勅参将都指挥同知郭英等选调精鋭官军二千员名各带衣甲器械等件委都指挥统领八月终前去广西听尔等调用事毕仍令各回原衞所休息彼军士远道跋涉艰难尔等官加意抚恤养其鋭气令协助杀贼毋分彼此致其失所尔等屡奏前贼为恶不已请发兵捕朝廷重惜生灵不忍加兵常命尔等计议抚谕尔等仍持前议已准所言勅至尔等悉依前处置计议停当量调官军土兵选委有智谋勇敢都指挥等官管领尔总兵参将议委一人亲率前去仍先差的当头目往彼抚谕就缉探贼徒巢穴出没之处相机进庶得万全布政司按察司各委老成能干官一员随去协助总兵等官行事务在同心合议奬励将士申严号令共图灭贼以除民患切不可偏执已见轻率行事贻患边方及纵令官军妄杀平民自取重愆杀贼之际布政司按察使官随总兵等官临阵阅视官军有生擒贼徒及斩首者即纪功明白回兵之日从实具奏以凭陞赏不许徇私滥报其有慢令悮事者轻则同总兵等官量情责罚重则奏闻处治朕惟出兵灭寇国家大事必有成功然后可以威服蛮夷久远安靖若无成筭徒劳师旅适足以启蛮夷轻玩之心为患何有已时尔等受朕重托宜以灭贼安边为重夙夜尽心经画必使军威振举贼徒殄灭边境肃清庶副重托尔等其敬之慎之故谕
　　正统十二年十二月初四日勅
　　皇帝勅谕广西庆远府栁州府原额并新设巡检司土官副巡检文致显等朕统承大位重在保民赏善罚恶祗承天地之心命官为治悉遵祖宗之政旧制于各司府所属地方处置衞所官军以防御强暴又于险要之处设巡司官兵以捕贼盗故凶恶屏迹居民获安曩因广西府县境内或有盗贼生发攘害良民尝命总兵等官整饬巡司官兵比得总兵官参将并三司巡按御史等官奏请添设巡检牌兵及保奏尔等平昔夷民信服才能可用请授职管事俾各效力保衞边民朕念尔等道里遥远往复艰辛特推恩授尔等俱为副巡检遣人王信赍勅前去宣谕除授新役衙门给与印信尔等宜体朝廷选拔任使之意谨守礼法勉图补报听按察司等官提督専一管领佥到牌兵操练武事修理该管桥梁道路哨守地方遇有盗贼即与邻近巡司官兵并所在哨守官军相应截杀实有功者开报总兵等官及三司巡按御史类奏以冯赏劝尔等不许盘诘客商滥受民词违法害民失悮事机违者必罪不宥尔等其钦承故谕
　　诰赠叶祯广西布政司右参议制
　　朕于羣臣服劳职务者皆有宠异之命而死于国事者尤加褒恤之恩所以厉节而劝忠也咨尔广西庆远府同知叶祯发迹成均擢官郡佐防以律已诚以爱民顷以蛮寇之纵横不忍小民之荼毒殚力保障务殄渠凶率困兵以靖妖氛同子侄而蹈锋镝竟伸敌忾之意卒全垂死之民阖郡闻之罔不悲感顾此忠义朕深加怜兹特赠尔朝列大夫广西布政使司右参议呜呼苏缄撃智髙于邕管偕子孙以捐躯马塈摧海牙于静江胥将士而殒命念尔之节奚让古人用锡殊恩永垂不朽
　　勅谕御史王允
　　广西浔梧栁庆等处盗贼连年流刼乡村掳掠民财边民受害朕甚悯之近言者必得广东调兵与广西防合夹攻庶防可灭然广东亦累报茂名等县贼寇出没不絶两广贼势未审缓急若何遣将调兵难以遥制今特命尔星驰往彼审勘广东贼势如果少缓即便防同彼处镇守巡抚内外官员着令都督董兴量领大军并彼该调轮班官军前去广西防同都督佥事武毅等将贼寇灭以靖地方若广东亦贼势未宁董兴难于调动或先调轮班官军前去接应务在相度事势从宜区画停当而行
　　勅谕土官镇安府知府岑釲东兰州知州韦祖
　　綋　　　　　　　　　　　　明孝宗
　　近该总督两广兼理巡抚右都御史奏纮奏广西各土官僻陬遐壤阻远声敎一有忿争辄相讐杀往嵗有此事情每差思恩府岑瑛抚讲或有执迷就彼久居戒约省谕务得息争竣事然后回还自本官既没之后各地方有事但委三司前去因不谙夷情言语不通往罔克济今访得镇安府知府岑釲东兰州知州韦祖綋皆土官中素有才力为本类所信服者乞勅各官照例听差抚讲等因朕念尔岑釲韦祖綋世守本土克笃忠诚特允本官所奏降勅与尔今后凡各土官有事或互相仇争尔即听总兵官差委往彼地方审其事机从其土俗道之以礼法谕之以祸福示之以朝廷之恩威务使其心晓然开悟帖然信服仇怨以息地方以宁斯见尔不负于任使毋或托故避难以贻地方之患尔其钦哉故谕
　　追封庆元伯伯夫人制
　　徳积于先者大则庆延于后者宏岂惟天道福善之足徴抑亦国家报功之有典也咨尔圣母孝穆皇太后之父韬光岭海笃行乡邦久着贤称丕膺景祐是生圣女配我先皇诞育眇躬君临天下顾发祥之有自可恩义之无伸兹特遣封尔为推诚宣力武臣特进光禄大夫柱国庆元伯諡端僖立祠致祭用昭积累之厚允惬慰报之情精爽如存尚其歆鉴国家推恩外戚必原其所生既崇秩以封其身又宠号以表其配葢褒徳旌善之典古今帝王之所同也尔唐氏乃朕圣母孝穆皇太后之母秉徳俭勤赋性谦嘉积庆深长致生贤淑赞天成化敦本垂祥是用封尔为伯夫人国渥方殷纶光远被防灵式慰永播鸿休
　　奬励姚镆等官勅
　　勅提督两广军务右都御史姚镆总镇两广太监郑润及镇守总兵官朱麒巡按御史刘頴各奏逆贼岑猛父子构难一方纠合叛目杀官夺印仍煽诱断藤等峡贼徒共相为乱地方残害奸谋莫测尔等乃能申严号令饬励官军分哨统兵并力夹攻破其巢寨擒斩首恶其功可嘉且岑猛以枭雄之志背恩拒命已十余年尔等奉命征讨接战之间遂能歼厥渠魁余党溃散若非谋断素定纪律严明安能有此今特降勅奬励以旌其劳但伊子岑邦彦及叛目韦好未获尔等尤宜殚心竭虑奬帅各哨官兵多方设法乘胜攻务期尽絶以安地方勿以一胜自生骄怠以致遗孽滋蔓有隳前功亦不得贪功妄杀滥及无辜斯称朕委任之重其钦承之故勅








　　粤西文载卷二
　　钦定四库全书
　　粤西文载卷三
　　桂林府通判汪森编
　　奏表
　　让容州表　　　　　　　　【唐】元　结
　　臣结言臣实愚弱谬当寄任奉诏之日不胜忧惧臣闻孝于家者忠于国以忠事君者无所隠臣有至切不敢不言臣实一身奉养老母医药饮食非臣不喜臣暂违离则忧悸成疾臣又多病近日加剧前在道州黾勉六嵗实无政理多假请停官使司不许今臣所属之州陷贼嵗久頺城古木逺在炎荒管内诸州多未賔伏行营野次向十余年在臣一身为国展効死当不避敢惮艰危但以老母念臣疾疹日久时方大暑南逾火山举家漂泊寄在湖上单车将命赴于贼庭臣将就路老母悲泣闻者凄怆臣心可知臣欲扶持版舆南之合浦则老母气力难于逺行臣欲奋不顾家则母子之情禽畜犹有臣欲久辞老母则又汚辱名教臣欲便不之官又恐稽违诏命在臣肝肠如煎如烛昔徐庶心恋先主不逼令伯陈情晋武允许君臣国家万代为规伏惟陛下以孝理万姓慈育生类在臣情志实堪矜愍臣每读前史见吴起游官噬臂不归温峤奉使絶裾而去常恨不逢斯人使之殊死臣所以冒犯圣防乞停今授待罪私门长得奉养供给井税臣之恳愿尘渎天威不胜惶恐
　　再让容州表
　　草土臣结言忽奉恩诏心魂惊悸哀慕悲感不任忧惧臣闻茍伤礼法妄防寄任古人所畏臣敢不惧国家近年切恶薄俗文官优免许终丧制臣素非战士曽忝台省墨缞戎旅实伤礼法且容府陷没十二三年管内诸州多在贼境臣前行营日月甚浅宣布圣泽逺人未知有何政能得在人口使司过听误有请留遂令朝廷隳紊法禁至使愚名汚秽礼教臣实不敢践古人可畏之迹辱圣朝委任之命敢以死请乞追恩诏前者陛下授臣容州臣正任道州刺史身病母老不敢辞谢实为道州地安数年禄养容州破陷不宜辞避臣以为安食其禄蹈危不免此乃人臣之节其时臣便奉表陈乞以母老地逺请解职任陛下察臣恳至追臣入朝臣以为不贻忧叹荣及膝下人子之分不图恩勅未到臣丁酷罚哀号寃怨无所追及今陛下又夺臣情授臣容州臣遂行则亡母旅榇归葬无日几筵漂寄奠祀无主捧读诏书不胜悲惧臣旧犯风疾近转増剧荒忽迷忘不自知觉余生残喘朝夕殒灭岂堪金革能伏叛人特乞圣慈允臣所请收臣新授诰命令臣终丧制免生死羞愧是臣恳愿
　　为桂府王中丞谢加朝议大夫表　令狐楚
　　臣某言伏奉某月日恩防南郊礼毕进加臣朝议大夫拜受严命感惕交集臣泗濵诸生塞上从事被防恩泽齿列才俊戴髙履厚实有心焉乃建子月伏惟皇帝陛下殷荐祖宗严禋天地而限从外役不侍中禁有望云就日之恋无给薪除地之劳今者爵赏逺加宠荣俯及拾级以上早忝诸侯之秩歴阶而升又厠大夫之品峩峩象笏粲粲银章自揆何人安敢非据伏以神光既拥王泽已流难申牢让之心空秉益恭之礼无任庆幸屏营之至
　　代容州窦中丞谢上表　　　　刘禹锡
　　臣某言伏以道途遐阻水陆萦纡臣以今月某日到本任上讫谨宣圣防慰谕逺人臣本书生素无吏术顷因恩幸贲自丘园累沐圣慈骤居清要识昧通变动乖事宜惭无善状以塞公责伏惟皇帝陛下凝旒穆清洞照寰海推共理之义分寄股肱念烝乂之勤溥霑遐迩察臣前任事实恕臣本性朴愚赐以恩辉被于废弃逺辞偏郡重委方隅捧印绶以为荣望阙庭而増恋虽到官之始惠未及人而率下之诚务先克已凡施政教皆禀诏条防以土宜遂其物性可行必守有弊必除使蛮夷生梗之风慕臣子尽忠之道力诚不足心实在兹伏乞圣明俯赐照鉴
　　谢除栁州刺史表　　　　　　栁宗元
　　早以文律参于士林德宗选于众流擢列御史陛下嗣登宝位微臣官在礼司百寮称贺皆臣草奏臣以不慎交友旋及祸讻圣恩贷谪在善地累更大赦获奉诏追违离十年一见宫阙亲受朝命牧人逺方渐轻不宥之辜特奉分忧之寄铭心镂骨无报上天谨当宣布诏条尽竭驽蹇皇风不异于遐迩圣泽无间于华夷庶答鸿私以塞余罪
　　代广南节度使举裴中丞自代表
　　前件官器宇深沈天才间出爰从抚字逮于察亷所职恪勤庶务皆劝日者安南夷獠反叛害其连帅毒痡黎人某皇帝以某威惠茂着自某州刺史俾之抚临夙夜经营尽除兵器贼徒识恩党种归义炎荒之俗靡不底宁后改镇容州勲效弥显澄清庶类迈德前修深负能名合迁重镇臣自惟凡懦不逮前人伏乞天恩回授某非惟旌德是亦饬能庶微臣免尸禄之忧某获无私之举
　　代裴中丞谢讨黄少卿贼表
　　臣某即日奉表事官米兰回伏奉手诏云云者臣闻肤革既平虽疥癣而必去豺狼已毙在狐防而宜除臣某伏惟皇帝陛下受命上底宁下土凶渠尽殄威武载扬蠢尔腥羶尚闻凌暴灵旗斜指铜兽俯临三军知必胜之方万姓喜永清之路微臣忝司戎律亲列顔行蹑伏波之旧规乗下濑之故事尽瘁事国期毕命于戈矛不宿于家思奋身于原野即以今日某时出师就道便披榛蹶石摩垒陷坚荡清海隅永息边徼窃以才非充国敢自賛于无逾志慕孟公庶追踪于不伐谬承重委寤寐兢惶无任感恩陨越之至
　　栁州刺史谢上表　　　　　李吉甫
</div>
    <div class="pagination">
<a href="粤西诗载粤西文载粤西丛载_page61.html">上一页</a><span>...</span><a href="粤西诗载粤西文载粤西丛载_page57.html">57</a><a href="粤西诗载粤西文载粤西丛载_page58.html">58</a><a href="粤西诗载粤西文载粤西丛载_page59.html">59</a><a href="粤西诗载粤西文载粤西丛载_page60.html">60</a><a href="粤西诗载粤西文载粤西丛载_page61.html">61</a><span class="current-page">62</span><a href="粤西诗载粤西文载粤西丛载_page63.html">63</a><a href="粤西诗载粤西文载粤西丛载_page64.html">64</a><a href="粤西诗载粤西文载粤西丛载_page65.html">65</a><a href="粤西诗载粤西文载粤西丛载_page66.html">66</a><a href="粤西诗载粤西文载粤西丛载_page67.html">67</a><span>...</span><a href="粤西诗载粤西文载粤西丛载_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
