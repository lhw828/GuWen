<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 66 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 66 页/共 1083 页</h1>
    <div class="content">　　山人劝酒【李白】
　　苍苍云松落落绮皓春风尔来为阿谁胡蝶忽然满芳草秀眉霜雪颜桃花【一作雪霜桃花貌】骨青髓緑【一作青髓緑髪】长美好称是秦时避世人劝酒相欢不知老各守兔【集作麋】鹿志耻随龙虎争歘起佐太子汉王【一作皇】乃复惊顾谓戚夫人彼翁羽翼成归来南【一作商】山下泛若云无情举觞酹巢由洗耳何独【一作太】清浩歌望嵩岳意气还【一作遥】相倾
　　幽涧泉【李白】
　　拂彼白石弹吾素琴幽涧愀兮流泉深善手眀徽髙张清心寂歴似千古松飕飗兮万寻中见愁猨吊影而危处兮呌秋木而长吟客有哀时失志而聴者涙淋浪以霑襟乃缉商缀羽潺湲成音吾但写声发情于妙指殊不知此曲之古今幽涧泉鸣深林
　　龙宫操【顾况　大歴壬子癸丑大水时在滁作】
　　龙宫月眀光参差精卫衔石东飞时鲛人织绡采藕丝翻江倒海倾吴蜀汉女江妃杳相续龙王宫中水不足
　　飞鸢操【刘禹钖】
　　鸢飞杳杳青云里鸢鸣萧萧风四起旗尾飘扬势渐髙箭头砉划声相似长空悠悠霄日悬六翮不动凝飞【集作风】烟逰鶤翔鴈出其下庆云清景相廽旋忽闻饥乌一噪聚瞥下云中争腐鼠腾音砺吻相喧呼仰天大吓疑鸳雏畏人避犬投髙处俛啄无声犹屡顾青鸟自爱玉山禾仙禽徒贵华【集作山】亭露朴【集作棘】危巢向暮时毰毸饱腹蹲枯枝逰童挟弹一麾肘臆碎羽分人不悲天生众禽各有类威凤文章在仁义鹰隼仪形蝼蚁心虽能戾天何足贵
　　升仙操【李羣玉】
　　嬴女去秦宫琼箫生【集作飞】碧空凤台闭烟雾鸾吹飘天风复闻周太子亦遇浮丘公丛簧发仙弄轻举紫霞中浊世不久住清都路何穷一去霄汉上世人那得逢
　　司马相如琴歌【张祜】
　　凤兮凤兮非无凰山重水阔不可量梧桐结阴在朝阳濯羽弱水鸣髙翔
　　霍将军【崔颢】
　　长安甲第髙入云谁家居住霍将军日晩朝回拥宾从路傍揖拜何纷纷莫言炙手手可热须防火尽灰亦灭莫言贫贱即可欺人生富贵自有时一朝天子赐顔色世上悠悠应【一作始】自知
　　琴歌【顾况】
　　琴调秋些胡风绕雪峡泉声咽佳人愁些
　　御定全唐诗巻二十三
　　钦定四库全书
　　御定全唐诗巻二十四
　　杂曲歌辞【诗之流有八名曰行曰引曰歌曰謡曰吟曰咏曰怨曰叹皆六义之余也至其恊声律播金石总谓之曲】
　　秦女休行【李白】
　　西门秦氏女秀色如琼花手挥白杨刀清昼杀讐家罗袖洒赤血英声【集作气】凌紫霞直上西山去关吏相邀遮壻为燕国王身被诏狱加犯刑若履虎不畏落爪牙素颈未及断摧眉伏泥沙金鸡忽放赦大辟得寛赊何慙聂政姊万古共惊嗟
　　出门行二首【孟郊】
　　长河悠悠去无极百龄同此可叹息秋风白露霑人衣壮心凋落夺顔色少年出门将诉谁川无梁兮路无岐一闻陌上苦寒奏使我伫立惊且悲君今得意厌粱肉岂复念我贫贱时
　　海风萧萧天雨霜穷愁独坐夜何长驱车旧忆太行险
　　始知游子悲故乡美人相思隔天阙长望云端不可越手持琅玕欲有赠爱而不见心断絶南山峩峩白石烂碧海之波浩漫漫参辰出没不相待我欲横天无羽翰
　　同前【元稹】
　　兄弟同出门同行不同志凄凄分岐路各各营所为兄上荆山巅翻石辨虹气弟沈沧海底偷珠待龙睡出门不数年同归亦同遂俱用私所珍升沈自兹异献珠龙王宫值龙覔珠次但喜复得珠不求珠所自酬客双龙女授客六龙辔遣充行雨神雨泽随客意雩夏钟鼔繁禜秋玉帛积彩色画廊庙奴僮被珠翠骥騄千万双鸳鸯七十二言者禾稼枯【集作未揺舌】无人敢轻议其兄因献璞再刖不履地门戸亲戚疎匡牀妻妾弃铭心有所待视足无所愧持璞自枕头泪防双血渍一朝龙醒寤本问偷珠事因知行雨偏妻子五刑备仁兄捧尸哭势友掉头讳丧车黔首葬吊客青蝇至楚有望气人王前忽长跪贺王得贵寳不逺王所莅求之果如言剖则【集作出】浮云【集作筠】腻白珩无顔色垂棘有瑕累在楚列地封入赵连城贵秦遣李斯书书为传国瑞秦亡汉魏传传者得神器卞和名永永与寳不相坠劝尔出门行行难莫行易易得还易失难同亦难离善贾识贪廉良田无稙穉磨劒莫磨锥磨锥成小利
　　出自蓟北门行【李白】
　　虏阵横北荒胡星曜精芒羽书速惊电烽火昼连光虎竹救边急戎车森已行明主不安席按劒心飞扬推毂出猛将连旗登战场兵威冲絶幕杀气凌穹苍列卒【一作阵】赤山下开营紫塞傍途【集作穷】冬沙风【集作风沙】紧旌旗飒凋伤画角悲海月征衣巻天霜挥刃斩楼兰弯弓射贤王单于一平荡种落自奔亡收功报天子行歌【一作歌舞】归咸阳
　　蓟门行五首【髙适】
　　边城十一月雨雪乱霏霏元戎号令严人马亦轻肥胡无尽日征战几人归
　　幽州多骑射结发重横行一朝事将军出入有声名纷纷猎秋草相向角弓鸣
　　蓟门逢古老独立思氛氲一身既零丁头鬓白纷纷勲庸今已矣不识霍将军
　　茫茫【集作黯黯】长城外日没更烟尘胡骑虽凭陵汉兵不顾身古树满空塞黄云愁杀人
　　汉家能用武开拓穷异域戍卒厌糠覈降胡饱衣食开亭试一望吾欲涕【集作泪】霑臆
　　同前【李希仲】
　　旄头有精芒胡骑猎秋草羽檄南渡河边庭用兵早汉家爱征战宿将今已老辛苦羽林儿从戎榆关道一身救边速烽火连【集作通】蓟门前军鸟飞【集作飞鸟】断格鬭尘沙昏寒日鼔声急单于夜火【集作将】奔当须徇忠义身死报国恩【一身救边速以下集另作一首】
　　君子有所思行【李白】
　　紫阁连终南青冥天倪色慿崖望咸阳宫阙罗北极万井惊画出九衢如直渭水清银河【集作银河清】横天流不息朝野盛文物衣冠何翕赩廐马散连山军容威絶域伊臯运元化卫霍输筋力歌钟乐未休荣去老还逼圆光过满缺太阳移中昃不散东海金何争西辉【集作飞】匿无作牛山悲恻怆泪霑臆
　　同前二首【僧贯休】
　　我爱正考甫思贤作商颂我爱扬子云理乱皆如凤振衣中夜起露花香旖旎扑碎骊龙明月珠敲出凤凰五色髓陋巷萧萧风淅淅缅想斯人胜珪璧寂寥千载不相逢无限区区尽虚掷君不见沈约道佳人不在兹春光为谁惜
　　安得龙猛笔点石为黄金散问【一作向】酷吏家使无贪残心甘棠密叶成翠幄颍凤不来天地塞所以【集作倾国二字】倾城人如今【集有如今二字】不可得
　　伤歌行【张籍侧调曲】
　　黄门诏下促收捕亰兆君【一作尹】系御史府出门无复部曲随亲戚相逢不容语辞成谪尉南海州受命不得须防留身着青衫骑恶马东门之东【集作外】无送者邮夫防吏急喧驱往往惊堕马蹄下长安里中荒大宅朱门已除十二防髙堂舞榭锁管美人遥望西南天
　　同前【孟郊】
　　众毒蔓贞松一枝难久荣岂知黄庭客仙骨生不成春色舍芳蕙秋风绕枯茎弹琴不成曲始觉知音倾馆月改旧照吊宾写余情还舟空江上波浪送铭旌
　　同前【庄南杰】
　　兔走乌飞不相见人事依稀速如电王母夭桃一度开玉楼红粉千回变车驰马走咸阳道石家旧宅空荒草秋雨无情不惜花芙蓉一一惊香倒劝君莫谩栽荆棘秦皇虚费【一作负】驱山力英风一去更无言白骨沈埋暮山碧
　　悲歌【李白】
　　悲来乎悲来乎主人有酒且莫斟听我一曲悲来吟悲来不吟还不笑天下无人知我心君有数斗酒我有三尺琴琴鸣酒乐两相得一杯不啻千钧金悲来乎悲来乎天虽长地虽久金玉满堂应不守富贵百年能几何死生一度人皆有孤猨坐啼坟上月且须一尽杯中酒悲来乎悲来乎凤鸟不至河无图微子去之箕子奴汉帝不忆李将军楚王放却屈大夫悲来乎悲来乎秦家李斯早追悔虚名拨向身之外范子何曾爱五湖功成名遂身自退劒是一夫用书能知姓名惠施不肯千万乗卜式未必穷一经还须黑头取方伯莫谩白首为儒生
　　悲哉行【孟云卿】
　　孤儿去慈亲逺客丧主人莫吟苦辛曲谁忍闻可闻【集作此曲谁忍闻】可闻不可说去去无期别行人念前程不待参辰没朝亦常苦饥暮亦常苦饥飘飘万余里贫贱多是非少年莫逺游逺游多不归
　　同前【白居易】
　　悲哉为儒者力学不能【集作知】疲读书眼欲暗秉笔手生胝十上方一第成名常苦迟纵有宦达者两鬓已成丝可怜少壮日适在穷贱时丈夫老且病焉用富贵为沈沈朱门宅中有乳臭儿状貌如妇人光明膏粱肌手不把书巻身不擐戎衣二十袭封爵门承勲戚资春来日日出服御何轻肥朝从博徒饮暮有倡楼期评【集作平】封还酒债堆金选蛾眉声色狗马外其余一无知山苗与涧松地势随髙卑古来无奈何非君独伤悲
　　同前【鲍溶】
　　促促晨复昏死生同一源贵年不惧老贱老伤久存朗朗哭前歌绛旌引幽魂来为千金子去卧百草根黄土塞生路悲风送回辕金鞍旧良马四顾不出【集作入】门生结千岁念荣及百代孙【集作荣华及百孙】黄金买性命白刃讐【集作酬】一言宁知北山上松柏侵田园
　　妾薄命【崔国辅】
　　虽入秦帝宫不上秦帝牀夜夜玉窗里与他巻罗【集作衣】裳
　　同前【武平一】
　　有女妖且丽裵回湘水湄水湄兰杜芳采之将寄谁瓠犀发皓齿双蛾嚬翠眉红脸如开莲素肤若凝脂绰约多逸态轻盈不自持常矜絶代色复恃倾城姿子夫前入侍飞燕复当时正恱掌中舞宁哀团扇诗洛川昔云遇髙唐今尚违幽閤禽雀噪闲堦草露滋流景一何速年华不可追解佩安所赠怨咽空自悲
　　同前【李百药】
　　团扇秋风起长门夜月明羞闻拊背入恨说舞腰轻太常应【集作先】已醉刘君恒带酲横陈每虚设吉梦竟何成
　　同前【杜审言】
　　草緑长门闭【集作掩】苔青永巷幽宠移新爱夺泣下故情留啼鸟惊残梦飞花搅独愁自怜春色罢团扇复迎秋
　　同前【刘元淑】
　　自从离别守空闺遥闻征战起【集作赴】云梯夜夜愁【集作思】君辽海外【集作北】年年弃妾渭桥西阳春白日照空暖紫燕衔花向庭满防鸾琴里怨声多飞鹊镜前妆梳断谁家夫壻不从征应是渔阳别有情莫道红顔燕地少家家还似洛阳城且【集作旦】逐新人殊未归还令秋至夜霜飞北斗星前横度【集作旅】鴈南楼月下捣寒衣夜深闻鴈肠欲絶独坐缝衣灯又灭暗啼罗帐空自怜梦度阳关向谁说每怜容貌宛如神如何薄命不胜人愿君朝夕燕山至好作明年杨柳春
　　同前【李白】
　　汉帝重【集作宠】阿娇贮之黄金屋咳唾落九天随风生珠玉宠极爱还歇妒深情却疎长门一歩地不肯暂回车雨落不上天水覆难再【一作重难】收君情与妾意各自东西流昔日芙蓉花今成断根草以色事他人能得几时好
　　同前【孟郊】
　　不惜十指为君千万弹常恐新声至【一作发】坐使【一作使我】故声【一作曲】残弃置今日悲即是昨日欢将新变故易持故为新难青山有蘼芜泪叶长不干空令后代人采掇幽思攒【一作思幽兰】
　　同前【张籍】
　　薄命妇良家子无事从军去万里汉家天子平四夷护都尉裹尸归念君此行为死别对君裁缝泉下衣与君一日为夫妇千年万岁亦相守君爱龙城征战功妾愿青楼欢乐同人生各各有所欲讵得将心入君腹
　　同前三首【李端】
　　忆妾初嫁君花鬟如緑云回灯入绮帐对【一作转】靣脱罗裙折歩教人学偷香与客熏容顔南国重名字北方闻一从失恩意转觉身憔悴对镜不梳头倚窗空落泪新人莫恃新秋至防无春从来闭在长门者必是宫中第一人
　　玉垒城边争走马铜蹄【集作驼】市里共乗舟鸣环动佩思无尽掩袖低巾泪不流畴昔将歌邀客醉如今欲舞对君羞忍怀贱妾平生曲独上襄阳旧酒楼
　　自从君弃妾憔悴不羞人惟余坏粉泪未免映衫匀
　　同前【卢纶】
　　妾年初二八两度嫁狂夫薄命今犹在坚贞扫地无
　　同前【卢弼】
　　君恩已断尽成空追想娇欢恨莫穷长为蕣华光晓日谁知团扇送秋风黄金买赋心徒切清路飞尘信莫通闲凭玉栏思旧事防回春暮泣残红
　　同前【胡曾】
　　阿娇初失汉皇恩旧赐罗衣亦罢熏欹枕夜悲金屋雨巻帘朝泣玉楼云宫前叶落鸳鸯瓦架上尘生翡翠裙龙骑不廵时渐久长门长【集作空】掩緑苔文
　　同前【王贞白】
　　薄命头欲白频年嫁不成秦娥未十五昨夜事公卿岂有机杼力空传歌舞名妾专修妇德媒氏却相轻
　　羽林行【王建】
　　长安恶少出名字楼下劫商楼上醉天明下直明光宫散入五陵松柏中百回杀人身合死赦书尚有收城功九衢一日消息定乡吏籍中重改姓出来依旧属羽林立在殿前射飞禽
　　同前【孟郊】
　　朔雪寒断指朔风劲裂冰胡中射雕者此日犹不能翩翩羽林儿锦臂飞苍鹰挥鞭决【集作快】白马走出黄河凌
　　同前【鲍溶】
　　朝出羽林宫入参云台议独请万里行不奏和亲事君王重年少深纳开边利寳马雕玉鞍一朝从万骑煌煌都门外祖帐光七贵歌钟乐行军云物惨别地箫笳整部曲幢盖动郊次临风亲戚怀满袖儿女泪行行复何赠长劒报恩字
　　白马篇【李白】
　　龙马花雪毛金鞍五陵豪秋霜切玉劒落日明珠袍鬭鸡事万乗轩盖一何髙弓摧宜【集作南】山虎手接泰山猱酒后竞风彩三杯弄寳刀杀人如翦草剧孟同游遨发愤去函谷从军向临洮叱咤万战场【一作经百战】匈奴尽波涛【集作奔逃】归来使酒气未肯拜萧曹羞入原宪室荒径【集作滛】隐蓬蒿
　　升天行【僧齐已】
　　身不沈骨不重驱青鸾驾白凤幢盖飘飘入冷空天风瑟瑟星河动瑶阙参差阿母家楼台戏闭凝彤霞五三【集作三五】仙子乗龙车堂前碾烂蟠桃花回头却顾蓬山【集作莱】顶一点浓岚在深井
　　神仙曲【李贺】
　　碧峰海面藏灵书上帝拣作神仙居晴时【集作清明】笑语闻空虚鬬乗巨浪骑鲸鱼春罗翦字邀王母共宴红楼最深处鹤羽冲风过海迟不如却使青龙去犹疑王母不相许垂露娃鬟更传语
　　北风行【李白】
　　烛龙栖寒门光曜犹旦开日月照之何不及此惟有北风怒号天上来燕山雪花大如席片片吹落轩辕台幽州思妇十二月停歌罢笑双蛾摧倚门望行人念君长城苦寒良可哀别时提劒救边去遗此虎文金髀钗【集作鞞靫】中有一双白羽箭蜘蛛结网生尘埃箭空在人今战死不复回不忍见此物焚之已成灰黄河捧土尚可塞北风雨雪恨难裁【一作哉】
　　苦热行【王维】
</div>
    <div class="pagination">
<a href="御定全唐诗_page65.html">上一页</a><span>...</span><a href="御定全唐诗_page61.html">61</a><a href="御定全唐诗_page62.html">62</a><a href="御定全唐诗_page63.html">63</a><a href="御定全唐诗_page64.html">64</a><a href="御定全唐诗_page65.html">65</a><span class="current-page">66</span><a href="御定全唐诗_page67.html">67</a><a href="御定全唐诗_page68.html">68</a><a href="御定全唐诗_page69.html">69</a><a href="御定全唐诗_page70.html">70</a><a href="御定全唐诗_page71.html">71</a><span>...</span><a href="御定全唐诗_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
