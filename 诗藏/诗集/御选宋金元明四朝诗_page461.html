<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 461 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 461 页/共 1044 页</h1>
    <div class="content">　　闲闲宗师和前韵期望过当复用韵以谢
　　草堂长忆蜀西郊屡卜归休自折茅司马檄传惊父老少陵诗苦入神交山多美竹深宜屋江有嘉鱼逺致庖乞得闲身当及早尧时原自有由巢
　　次韵杨友直北行道中
　　萧萧戎马昔升虚壮士吹笳惨不舒闗外羽书三月急道傍茅舍百年余沙田雨足仍生黍河水冰消不禁渔洛下贾生犹献防平明立在玉阶除
　　王仪伯参政见和郊字韵诗复用韵叙谢二首【録一首】
　　龙游宫沼鳯游郊通水明堂不翦茅緜蕝草仪三日具大亨飨帝五云交执舆已信神为马和鼎宁容祝代庖八月凉风张乐地颂声洋溢播云巢
　　次韵马伯庸尚书
　　邃阁晨趋禁掖西暮街骑马及鸡栖退朝每想花边散得句应从竹上题赐被南宫无宿火斋居方丈有蒸藜鳯池何似承明近久候文星共聚奎
　　二十五日即事呈阁老诸学士
　　松隂鹄立候宫车风送飞花着白须水影渐移帘侧畔莺声秖在殿东隅近牀儗进名臣操载笔亲题列女图太液雨余波浪动龙舟初试散鱼鳬
　　送全州録事
　　清湘郡城公事少録事官曹尽日闲且可随云度流水更宜把酒看青山僧前虎迹石苔紫雨里鸟声江竹斑应防吟诗一百首寄与明年春雁还
　　谢吴宗师送牡丹并简伯庸尚书
　　轻风紫陌少尘沙忽见金盘送好花云气自随仙掌动天香不许世人夸青春有态当窗近白发多情挿帽斜爱尚书才思别解吟蝴蝶出东家
　　大廷策士问经世之道仆忝在读巻之列观诸进士所对有感赋此録以赠别镏性粹中支渭兴文举二贤良
　　昔人有欲问先天林下相期二十年已向尘埃成白发尚从灯火事青编获麟遂讫春秋后鸣鸟犹闻礼乐前春雨未来农事晚独懐归计在山田
　　赠赵生
　　天门一日观黄榜茅屋三年掩素扉湘帙蠧鱼春雨润綀囊萤火夜光防梦游朔雪留鸿迹思入南山望鹤飞防倚宫墙看射防上林初日炫朝衣
　　访李真人不遇
　　退朝花底佩去访真人晓出闗芳草欲迷行径古长松深防步廊闲苍龙挟雨得瑶简白鹿穿云致玉环如到天坛看月影定知清露满人间
　　赋壶洲
　　传闻海上有元洲曽是安期旧所游千顷白云都种玉一杯弱水不胜舟鱼龙夜防黄金鼎鸾鹄晨朝紫绮裘波浪不惊星斗近步虚声里度清秋
　　次韵朱本初访李溉之学士不遇
　　城南城北暖尘飞伐木相求苦未归吟到碧桃还细雨行寻芳草又斜晖绮窗防笔题诗徧斗帐沈香入袖防共载小车胜上马重游莫待晓红稀
　　寄赵子敬平章
　　闻道乗闲入翠防犹愁岚气湿人衣道傍野树飞花尽谿上春云作雨归故旧钓丝轻在手仙人棊局静忘机赤松曽许同千载儗向髙秋傍鹤飞
　　仁夀寺僧报更生佛祠前生瑞竹有懐故园三首【録二首】
　　闻道故园生瑞竹令人归兴满江干扁舟不畏瞿塘险匹马谁云蜀道难杜甫谿头花匼匝孔明庙里柏阑新堂题作归与字定得临江把钓竿
　　闻道故园生瑞竹吾家孙子好归看佛祠竟日春隂覆先陇多年暮雨寒门户凄凉嗟老病乡闗迢递报平安重来慎勿劳余梦驷马桥边据马鞍
　　谢书巢惠梅花
　　巢翁逺送梅花树正在东风四日前红萼无言余旧雪白头相见又新年喜从嘉树来江雨忆共香秔上海船春夜不眠宾客醉只留孤鹤伴清妍
　　再用韵简巢翁
　　岂无尊酒梅花侧闻道长斋绣佛前方阁防云宜暖日小车冲雪称髙年颇辞阁下金莲炬但乞湖中罨画船约取巢翁携鹤去鬓毛同白不争妍
　　送王君实御史
　　顿觉文星阙下稀旁人犹道此言非东风十日京城雪西道三春客子衣莺满辋川君定到鹃啼劒阁我思归千花竝绕图书府相待承恩入紫防
　　送欧阳元功谒告还浏阳
　　晓奉新书进御牀解缨随见濯沧浪归鸿不计江云阔倦骥空懐野水长竹簟暑风魂梦逺茶烟清昼鬓毛苍篮舆千里宜春道投老相求访石霜
　　送许有孚赴湖广提举
　　奉诏抡文秘殿西才华知合籍金闺思亲浩荡江波逺恋阙迟回苑树低望鹤楼前移防鹢吟诗花底聴黄鹂归来尚觉春风早鴈字充庭玉笋齐
　　赋石竹
　　积雪初消萼緑华东风吹动绛绡霞龙嘘石气千年润鹤过林隂一迳斜刻字欲寻金错落析旌如织翠交加绮窗坐对吹笙暖未觉人间嵗月赊
　　赋碧筠堂
　　蔼蔼江东雨后云碧筠堂上注芳尊眉山老去无宾客畨水春生有子孙团扇晩凉留翠黛疎林纎月对黄昏问谁吹得参差玉为劚苍苔向石根
　　奉同吴宗师赋蔡七祖新斋
　　城南烟树聴莺啼石上莓苔觅旧题自有琴心传内景更将书帙事幽栖晩来相鹤风生竹雨过笼鵞水满谿蜀客草成底事萧条白发媿青藜
　　送张兵部巡视运河
　　画桥冰泮动龙舟鸭緑粼粼出御沟使者旌旗穿栁过人家鳬鴈傍谿浮桃花吹雨春牵缆江水平隄夜唱筹应有余波方浩荡不令归楫恨淹留
　　谢吴宗师惠墨
　　念我衰年不废书锦囊古墨送幽居明窗尘影丹同熟元圃云英玉不如敢谓文章胜虎豹秖应笺注到虫鱼研磨不尽人间老传与儿孙尚有余
　　三用韵答巢翁就以奎章赐墨赠之
　　邻父长思长史书不辞频谒恼巢居临池三月元霜尽对月千篇白雪如赋敌洛波翔翠羽歌成湘浦媵文鱼故分泸石松烟色犹是奎章旧赐余
　　题着色山图
　　江树重重江水深楚王宫殿在山隂白云窈窕生春浦翠黛婵娟对晚岑宋玉少时多讽咏江淹老去倦登临扁舟却上巴陵去闲聴孤猿月下吟
　　寄海南故将军
　　海上风来五月秋晩凉应上木兰舟金盘丹茘生南国玉椀清冰出北州狂客醉时花作阵美人歌罢月如钩期门旧识将军面从猎还披翠羽裘
　　次韵宋诚甫学士城南访病暮归
　　骑马城南觅旧题飘萧蓆帽碧云低东风花栁过韦曲落日儿童唱大隄绣阁岂无和玉髓锦囊还有铸金蹄归来吟转楼头月池冷芙蓉翡翠栖
　　仙游道士余岫云为从珠谿余隠士求得华山下黄茅冈一曲规作丹室喜而赋之不觉五首
　　华山东下有茅冈云是毛公旧隠场清露尚余丹满臼白云今许草为堂冬凭野烧开畬陇春托山雷净石牀从此便为千载计洞天先拜紫元章
　　茅冈地主古醇儒乞我冈头作隠居岭上闲云从管领涧中流水聴开除刀耕火种从兹始雨笠风瓢便有余自古诗人多防合浮丘毛氏不愁予
　　石人屹立古仙坛双涧交流拱一盘临水种松须匼匝就中作室要寛安洞经即日修真诀玉臼逢春浴旧丹却恐山中添故事题诗莫与世传看
　　仙游办得茅千束华盖须分屋数间防咏玉经忘我老谩调金鼎胜于闲龙雷变化从舒卷鹤露清寒自往还何似绮园诸老者采芝初不离南山
　　茅冈初割一溪云元契华阳旧隠文谒简自题香案吏封章先报大茅君种成和露桃千树借与摩霄鹤数羣便是宸清真洞府不烦梦想托纷纭
　　送易用昭
　　诗成长是倩人书最爱东家织翠裾逺树断云春雨外华星明月晩凉初满窗柿叶题都徧短帽梅花画不如莫向墨池成久别鵞羣还欲谢崇虚
　　集自郡城归溪山翁寄诗并和申字韵垂教依韵再呈殊媿迟拙
　　暮春长日雨兼风买得江船未及东出郭故人邀杜老辍耕田父讶厐公谩从修禊忘溪曲何用安车徧洛中旦起紫芝行复长咏归先与谢崆峒
　　待客花隂午过申茶香榆火一时新千竿嫰緑揺轻暑数萼余红坠晩春坐忆云林行道迹梦游仙岛意生身连根分种如冰雪来向清池对玉真
　　已卯腊八日雪为魏伯亮赋
　　官桥栁外雪飞绵客舍樽前急管弦僧粥晓分惊腊日猎围晨出忆残年白头长与青山对华屋谁为翠黛怜惟有寒梅能老大独将清艳向江天
　　某与胡伯友书问疏阔稍久因楚石藏主待谒翘仰髙谊赋寄此诗
　　乔木千章万壑秋使君清兴在危楼星沈夜水神鱼化霜落寒汀宿鴈留红袖乌丝酣楚客画屏银烛看吴钩不知肯着枯藤杖采采芙蓉涉逺洲
　　赠楚石藏主谒饶心道六有先生
　　不识南塘第几桥翠楼华屋上岧嶤古文独许扬雄识幽兴谁为杜甫邀伐木春声生涧谷涉江秋影荡兰苕散花如雨携双履解与髙人话寂寥
　　送抚郡经歴海朝宗调官
　　馆阁论思拜命新风云近接属车尘受厘宣室多清夜奏赋甘泉是暮春雨过落花行处少日移髙树坐来频知君此日行吟思骢马封章又避人
　　东坡墨竹
　　扁舟忆上浣花溪风雨横江万竹低石室归来秋似水峨眉相对醉如泥春雷翻石蛟龙起夕照穿林鸟雀栖二老何年重防面为挥浓墨写凄迷
　　白云闲上人度夏
　　白云长傍太湖飞忽向西江度钓矶彭泽小龙邀共饭潮阳迁客忆留衣笋因春雨朝朝吃橘待秋霜颗颗肥我自本名无所住经函松下共柴扉
　　孙宰金碧山水
　　昔代香山避暑宫中天积翠立芙蓉云生金水三春栁露滴银牀五粒松飞瀑桥长通窈窕断隄人倦立从容旧时行处今看画烟雨楼台晩更浓
　　蜀人镏梦良效杨补之掀篷图
　　锦屏山下花如锦却爱清江野水边放笔岂能无直干掀篷方欲鬭清妍最怜半面欹歌扇更笑轻身障舞筵君看上林千树雪繁枝何处独娟娟
　　答钱翼之
　　吴郡名书盛有唐流传风致到钱郎闭门三月梨花雨徧写千林柿叶霜客看旧题惊嵗月僧将新句度江乡莫愁茅舍淹留久秋菊春兰各自芳
　　柯敬仲画古木疎篁
　　不见丹丘四五年幽篁古木更苍然蒹葭霜露风连海翡翠兰苕月在川忆昔画图天上作每题诗句世间传前村深雪谁髙卧亦有晴虹贯夜船
　　李伯宗録诗
　　老去逢春秖谩吟敢烦防笔为追寻玉堂天上成尘梦茅舍山中称野心万里云霄归鸟尽孤村风雨落花深文章传世知何用空使髙情慨古今
　　送朱仁卿
　　喜子南归盱水上经过为我问临川几家橘柚霜垂屋何处蒹葭月满船应有交游怜逺道试从父老説丰年寒机早晩成春服一一平安报日边
　　送韩伯髙佥宪淛西
　　正月楼船过大江海风吹雨洒船窗云消虹蜺横山阁潮落鼋鼍避石矼阙下谏书谁第一济南名士旧无双湖隂暑退多鱼鸟应胜愁吟对怒泷
　　寄福建佥宪马叔惠
　　茘子枝头火齐红髙堂纨扇坐薫风湘筠簟冷鱼波合海柏梁深燕雨通络纬岂知秋袂薄扊扅长忆晓餐同禁城来看花如锦谁道清霜解恼公
　　端午节饮客与赵伯髙
　　龙沙冰井夏初融簪笔长随避暑宫蜡烛烟轻留贾谊铜盘露冷赐扬雄南村久病思求艾北客多情问转蓬忽聴满船歌白苎翻疑昔梦倚春鸿
　　周昉画美人图
　　岛上云生日转櫩海风吹面暮寒尖春明玉色遗芗泽夜定珠光入镜奁织得鸳鸯随緑皱教成鹦鹉啄红甜试令鼓瑟应无语目断归帆思未忺
</div>
    <div class="pagination">
<a href="御选宋金元明四朝诗_page460.html">上一页</a><span>...</span><a href="御选宋金元明四朝诗_page456.html">456</a><a href="御选宋金元明四朝诗_page457.html">457</a><a href="御选宋金元明四朝诗_page458.html">458</a><a href="御选宋金元明四朝诗_page459.html">459</a><a href="御选宋金元明四朝诗_page460.html">460</a><span class="current-page">461</span><a href="御选宋金元明四朝诗_page462.html">462</a><a href="御选宋金元明四朝诗_page463.html">463</a><a href="御选宋金元明四朝诗_page464.html">464</a><a href="御选宋金元明四朝诗_page465.html">465</a><a href="御选宋金元明四朝诗_page466.html">466</a><span>...</span><a href="御选宋金元明四朝诗_page462.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
