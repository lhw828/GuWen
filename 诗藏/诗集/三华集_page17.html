<!DOCTYPE html>
<html>
<head>
    <meta charset="UTF-8">
    <title>三华集 - 第 17 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三华集 - 第 17 页/共 24 页</h1>
    <div class="content">　　典教承恩赴括苍万山深处着黉堂李繁建学碑犹在叶靖游仙迹已荒泮沼水生揺翠浪少微星动灿寒芒去家南望无千里好播文光及故乡
　　又代人送前人
　　嵗晚江空雪作寒松州迢逓白云端传经自昔闗文化典学谁云是冷官驿路梅花还可折马头山色正堪看自怜曽作同门客空羡天池万里翰
　　邹氏归田乐隠巻
　　昔年谪戍逺从军投老归田寂寞濵萍梗未嫌今日老桃花不改故园春一犁烟雨开耕早千里江山入梦频官赋已输徭役罢白头长作太平民
　　送沈洪马骢二友校书毕事归县学
　　昔时乡校忆从游喜入词林与纂修致理巳知文化重赐归重沐圣恩优十年灯火三更梦千里江湖一叶舟好整旧书加学力秋闱期尔占鳌头
　　又
　　忆昔从游二十年校书恩许入琼筵归期不落梅花后离思遥随鴈影前供帐屡颁光禄酒束装特犒水衡钱老翁送别偏多感南望飞帆一怆然
　　丁亥十一月二十八日自夀
　　双烛花生晓日晴年垂八十竟无成不羞白发逢初度犹及清朝见太平往事暗思浑似梦此身虽在亦堪惊却慙食禄何由报只抱丹心答圣明
　　哭曽侍读
　　一见论交谊更深岂期永逝隔幽沉巳无鲍叔能知巳那得钟期为赏音聚散总归三酹酒死生不负百年心老翁易动懐人感长恸临风泪满襟
　　又
　　三持使节赴交州万里山河一壮游马援有身先许国陆生无命不封侯旅魂耿耿还乡梦归旐翩翩下水舟怕取来缄重展读老年膓断不禁愁
　　张司业挽诗
　　曽入南宫佐礼卿还登学省副司成共期施教俱成化不道看花便隔生韩子有铭题窦氏何蕃无计惜阳城若居地下修文舘賸啓奎光賛太平
　　挽萧处士
　　薤上凄凄露未晞哲人惆怅惜长违方看贤子收髙第岂料浮云掩少微此日青骡惊巳去何年白鹤见重归我虽未识先生面南望闽闗涕满衣
　　题滁州陈知州任满入朝巻
　　南谯分竹巳三期报政趋朝觐玉墀幙府上功书健笔州民懐爱树丰碑乐游欧老非因酒多病韦侯不废诗圣主惜贤须复任归时驱马莫教迟
　　太仆吴寺丞皆山轩
　　绕屋青山四面围时清太仆简书稀烟岚晓气浮缃帙帘幙春隂卷翠微落叶易迷仙客迹夕阳长送醉翁归环滁胜地非沙苑苜蓿连天万马肥
　　送白上舎押钞纲往交趾
　　逺持使节赴交州万里山川入壮游岛国尽令尊信寳皇华端欲布徽猷星光贯斗通牛渚海气浮空结蜃楼送别不须重折栁秋风咫尺归舟
　　初夏雨中书懐
　　卧听邻家午唱鸡官居寂寞似禅栖枳花白坠揺风树菜甲青舒过雨畦对案有书消永日出门无马畏深泥白头恋阙慙何补终胜牛衣媿老妻
　　题蔡治中使日本巻
　　圣朝声教被遐荒疏爵东封日本王象应使星临析木光揺海旭上扶桑天吴潜避惊金节地主趋迎捧寳章归报重瞳应有喜九夷率职逺民康






　　三华集卷十一
　　钦定四库全书
　　三华集巻十二
　　明　钱仲益　撰
　　锦树集二
　　七言律诗
　　宋纪善梅花室【先生名询字文忠】
　　賸栽琪树遍书林绕屋花开雪色深一榻暗香侵晓梦半帘疎影助清吟每题婉丽珠玑赋未害孤高铁石心惆怅广平风度在逋仙千载是知音
　　溪山草堂【为工部王主事赋】
　　王维结屋占林泉风景分明似辋川鸟落波光屏里度鱼翻松影镜中悬读书坐爱阳坡草载酒行瞻逺浦船已入冬官跻膴仕未应怀土忆当年
　　白彦竒江山独步
　　八尺长身气若虹地行仙子玉蟾翁百年嵗月孤笻里千里江山一目中布袖指边知地脉芒鞵到处验民风试看虎踞龙蟠势万世洪基帝业隆
　　李叙班望云思亲诗
　　白云一片影霏霏孝子遥瞻目力微定向玉泉山上出却来金殿阙前飞身同抱日从龙起心逐因风傍鹤归愿托思亲今夕梦蓟门千里觐庭闱
　　无锡许允恭允升兄弟人才赴京诗巻
　　圣主求贤起隠沦许家兄弟更无伦双珠并出生沧海两凤连飞絶紫旻风雨一杯官舍酒鸎花千树帝城春嗟余十载长为客忽见乡人意倍亲
　　和王尊师与陈处士故所和诗韵
　　二老留题墨尚浓交情端有古人风灵根采得曾烹犬神艾收将解灸龙玉气尽成云盖白丹光长揜月轮红诗筩来往慿谁送应有青衣捣药童
　　为僧赋万山孤锡
　　高僧飞锡上神州问法参禅到处留干木自随长作戏石头原不碍行游凌空云雨浑无迹卓地泉源忽涌流归向五台山上望海天万里尽清秋
　　陈复靖州戍所回江山别意图
　　万里渠阳带百蛮十年书劒戍黔关江山有待人重到嵗月无情鬓欲斑诗巻一囊行色壮别愁千斛酒肠悭吴溪畴昔从游地梦里时时数往还
　　武城奚知县考满
　　乡闱策士早蜚英小试牛刀宰武城六事有经三考最寸心无累一身轻槐庭鹤睡茶烟歇麦陇鸠鸣谷雨晴况是弦歌遗化地家家灯火读书声
　　建安童先生临清书室【先生乃文公门人童蜚卿七世孙也】
　　考亭高第有诸孙九曲渊源泽尚存万巻青缃新挿架一溪寒碧莹当门金沙玉砾沉云影宝镜云奁浸月痕濯尽冠缨尘土气满怀清思与谁论
　　为陈尊师赋清隠
　　早依侣换冠簮大隠金门坐一龛乐演九成调玉管经繙三洞啓琅函竹坛风静秋阴薄松径云销晓日酣心境两忘随地寂天台何必胜终南
　　鹤溪书舍
　　书堂门俯碧溪流吟和惟从羽客游蕙帐梦寒孤舘曙桐丝意入九臯秋种梅自拟西湖宅载酒还如赤壁舟未信一瓢夸意趣已乘仙骥上扬州
　　题画送刘参议赴四川
　　朝下天街响玉珂剖符除制出銮坡马从朱雀桥边去船向黄牛峡下过雪岭势因严武重锦江春得杜陵多离亭目断孤帆逺遥听烟中唱棹歌
　　和朱逢吉见赠韵就送逢吉复往毘陵治水
　　考亭夫子玉壶清文采风流莫与京史馆旧操麟笔重使轺曾驾鹭车荣陈登自有凌云气孙绰何慙掷地声暂往东吴修水利金瓯当见覆佳名
　　又
　　天官传制下西清车马萧萧早出京衔命屡看驰使传归朝重喜拜恩荣白圭小智真非策胡瑗通才夙有声从此毘陵无水患贮看黎庶颂芳名
　　题江宁余知县无声诗境
　　为政谁云赤县繁心清不废翫云山诗怀夐出黄外眼界都归粉墨间佳趣游神尝蔗本枯肠得句透仙关写成一段冥搜意恍似鸣臯梦里还
　　为人谢医士张孟经
　　少年相逐在乡闾投老重逢阙下居济物屡焚赊药劵传家还有事亲书青囊深秘长悬肘白髪婆娑毎曳裾我亦素多迂懒癖幸分刀匕为祛除
　　送刘秀才告老还上虞
　　当年选贡入京畿投老蒙恩赐告归去国不忘葵藿志还山重葺薜萝衣橹声逺带潮声落云影高随鹤影飞若到谢公携妓处好因登览吊晖
　　和人韵赠徐野航
　　忘形来往不嫌频老去交情久更真深肆日长惟卖卜小楼天近别藏春梨花带雨销金粉栁色和烟染麴尘须信太平民气乐长安还有谪仙人
　　已丑嵗丁忧赐归
　　十年羸马踏朝班此日蒙恩得赐还故旧滥推年齿莫乡儿翻笑语音蛮片云望逺迷钟阜落日斜明暎锡山愧我白头心恋阙梦中常得觐天顔
　　寄旧友白
　　昔年曾客越王城每忆当时梦里惊载酒放船怀贺监煮茶聨句尚弥明百年已结通家好千里犹存念旧情若见香山如问及为言白首困柴荆
　　送别越上友人范宗晖归省
　　沙暖潮平促去舟老怀容易得悲秋客中送客难为别江上看江不尽流渡口钟声烟外寺山头灯影雨中邮寸心恰似秦淮月一路相随到越州
　　题僧手巻
　　夜室栖禅欲二更忽闻念佛转分明要知説法元非法谁遣无声解有声山月上衣初出定天风吹铎尽和鸣世间万象皆空寂识破根尘逐妄生
　　送王服周隋县训导
　　畴昔从游若最贤拜恩西上汉东船江山路阻三千里师友情亲十五年欧老旧居无复在邺都遗简有谁传白头相见知何日目尽飞帆一怆然
　　送范宗晖归越州
　　忆昨相逢县学斋又陪车马踏天街交情重似千金璧世道艰如九折崖晓梦随风归越絶莫船和雨过秦淮预期嵗晚梅开日重到京师话别怀
　　又
　　秋风吹上甬东船重到家乡二十年慈母倚门劳望久娇儿引袂笑相牵鸡鸣野店三更月鴈度江云万里天须念府公相切早旋京斾莫留连
　　赋得金凤渚送李知县赴清江
　　一曲清江绕郭流势如金凤立仙洲来仪瑞应文明出览徳祥开礼乐修日暖影栖琼树晓雨晴光浴醴泉秋闻君出宰争先覩还入华池覔旧游
　　琴轩为金华府【阙】同知赋
　　欲写高怀托素琴湘帘不卷郡斋深清如幽涧寒泉滴和比朝阳彩凤吟已信弦歌能化俗未嫌山水少知音于今正值文明运一曲南薰万古心
　　和永春侯重游幙府山寺赠僧诗韵
　　寻僧入谷晓光微夹径苍松尽十围徙倚絶怜精舍好登临空叹昔人稀筵前听法羣龙绕夜际衔花百鸟飞珍重贤侯有佳趣每因吟赏夜方归
　　又
</div>
    <div class="pagination">
<a href="三华集_page16.html">上一页</a><span>...</span><a href="三华集_page12.html">12</a><a href="三华集_page13.html">13</a><a href="三华集_page14.html">14</a><a href="三华集_page15.html">15</a><a href="三华集_page16.html">16</a><span class="current-page">17</span><a href="三华集_page18.html">18</a><a href="三华集_page19.html">19</a><a href="三华集_page20.html">20</a><a href="三华集_page21.html">21</a><a href="三华集_page22.html">22</a><span>...</span><a href="三华集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
