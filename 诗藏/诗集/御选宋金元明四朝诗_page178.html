<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 178 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 178 页/共 1044 页</h1>
    <div class="content">　　苔径
　　林间夏雨滋复有斜阳照绿净不摇风从教春草笑
　　流泉
　　石齿嚼寒声粼粼萦曲处有时浮落英又过城东去
　　渔艇
　　古木刳为舟野藤牵作缆钓人寒雨中逺望烟蓑暗
　　拒霜
　　木杪芙蓉花开非红艳早常畏晩霜寒朱华竞衰草
　　杂诗絶句十七首【录四首】
　　荒水浸篱根篱上蜻蜓立鱼网挂绕篱野船篱外入岸傍草树密往往不知名其间有啼鸟似与船相迎沙头风雨来帖水野云黑如观曹公营万弩射船侧前时双鸳鸯失雌鸣不已今更作双来还悲旧流水
　　刘敞
　　清明后鴈
　　留滞江南久今来万里归春风稍和暖作意入云飞
　　寄书
　　区脱逢归驿作书凭寄声那知梦识路先入大梁城
　　红玉谁家女
　　红玉谁家女双瞳似水流映花笑汉使不觉坠搔头红玉谁家女明艳夺青春羞人不得语含笑却成嚬翠霞金缕衣独立翳斜晖无柰春风荡吹人只欲飞春风能吹衣不能解人意使我为朝云与君从此逝
　　黄庶
　　和刘卿材十咏【录二首】
　　红树
　　几树浓于茜斜阳景最幽忽因风雨尽全减十分秋
　　水鸭
　　忆在山中日溪边把钓钩相逢恐惊起招手却回舟
　　姚嗣宗
　　题驿壁
　　踏破贺兰石扫清四海尘布衣能办此可惜作穷人
　　唐询
　　顾野王读书处
　　平林标大道曽是野王居往事将谁语凄凉六代余
　　邵雍
　　夏日南园
　　夏木无重数森阴翠樾低相呼百禽语大半是黄鹂
　　张俞
　　蚕妇
　　昨日到城郭归途泪满巾遍身罗绮者不是养蚕人
　　司马光
　　梅花
　　塞北为君戍江南是妾家遥知闗外雪正似岭头花驿使何时发凭君寄一枝陇头人不识空向笛中吹
　　登长安见山楼
　　到官今十日才得一朝闲嵗晩愁云合登楼不见山
　　放鹦鹉
　　野性思归久笼樊今始开虽知主恩厚何日肻重来
　　皇帝閤春帖子词
　　肇履璇玑厯重飞缇室灰寒随土牛尽暖应斗车回鸾路迎长日农祥正晓天九垓同燠沐万物向蕃鲜盛徳方迎木柔风渐布和省耕将效驾击壤已闻歌候雁来归北寒鱼涉负氷相乌风色改旸谷日华升
　　范镇
　　望湖台
　　台上望城下迢遥知几寻湖光隐隐见多碍栁烟深
　　王安石
　　霹雳沟
　　霹雳沟西路柴荆四五家忆曽骑欵段随意入桃花
　　北山洊亭
　　西崦水泠泠防冈有洊亭自从春草长遥见只青青
　　红梅
　　春半花才发多应不耐寒北人初未识浑作杏花看
　　山中
　　随月出山去寻云相伴归春晨花上露芳气着人衣送王补之行风忽作因题四句于舟中
　　淮口西风急君行定几时故应今夜月未便照相思
　　南浦
　　南浦随花去回舟路已迷暗香无覔处日落画桥西
　　江上
　　江上漾西风江花脱晚红离情被横笛吹过乱山东
　　杂咏
　　已作湖隂客如何更逺游章江昨夜月送我到扬州
　　送丁廓秀才归汝阴
　　风驶栁条干驼裘未胜寒慇勤陌上日为客暖征鞍
　　梅花
　　墙角一枝梅凌寒独自开遥知不是雪为有暗香来
　　韩维
　　和晏相公湖上
　　雾霁山髙牖天寒水落沙试披深岸草往往见黄花获水登红稻篙舟割紫菱杯盘见秋物江海思飞腾风枝挂危叶飞动夕阳中莫遣儿童撼留看着露红
　　城西书事五首
　　蔬畦绕茅屋林下辘轳迟霜蔓已除架风瓢空挂篱朱果繁霜后甘甜半自零忽惊林色曙零落见残星犬吠村墟改人移井臼空谁家收栗罢林脚有遗蓬松隂不可憩冷冽恐飞霜时有髙风过干花落石牀野竹防荒堑寒花乱废墟秋郊足幽事直欲带经鉏
　　徐秘校过池上见访留二絶句
　　樽酒浮多蚁舟篷覆似蜗折杨争贯鲤编竹自捞虾怜君此休驾长日坐倾斜山雨催行酒林烟候煮茶
　　祖无择
　　袁州庆丰堂十闲咏【录四首】
　　吏散铃斋掩闲眠到日斜无端是春梦容易绕京华青山日相对闲看白云生谁谓无心出中含济物情晓按三杯后闲烹北苑茶色香俱絶品雪泛满瓯花雨霁轻埃息闲吟面曲池游鳞时对掷双破碧涟漪
　　程师孟
　　执防
　　吹火莺唇敛投柴玉腕斜回看烟里面恰似雾中花
　　冯山
　　阆中蒲氏园亭十咏【录四首】
　　方湖
　　蒲栁春隂重禽鱼晚景多轻舟乗酒去明月扣舷歌
　　芙蓉溪
　　野景宜花看秋芳近水多溪流光不断千尺粉红罗
　　涵碧亭
　　日影摇吟笔烟光落酒杯犹嫌池外俗移入镜中来
　　草庵
　　竹影摇金翠泉声响佩环庵前春日落人向定中还
　　沈遘
　　甓社湖
　　青天澹无云白水平无波拖舟镜中行柰此清絶何
　　昼寐
　　衙退冠佩捐吏休簿书却山城宾客稀永日卧髙阁
　　文同
　　蒲氏别墅十咏【录二首】
　　方湖
　　风交蒲苇乱烟断鳬鹜飞日暮一笛起扁舟垂钓归
　　芙蓉溪
</div>
    <div class="pagination">
<a href="御选宋金元明四朝诗_page177.html">上一页</a><span>...</span><a href="御选宋金元明四朝诗_page173.html">173</a><a href="御选宋金元明四朝诗_page174.html">174</a><a href="御选宋金元明四朝诗_page175.html">175</a><a href="御选宋金元明四朝诗_page176.html">176</a><a href="御选宋金元明四朝诗_page177.html">177</a><span class="current-page">178</span><a href="御选宋金元明四朝诗_page179.html">179</a><a href="御选宋金元明四朝诗_page180.html">180</a><a href="御选宋金元明四朝诗_page181.html">181</a><a href="御选宋金元明四朝诗_page182.html">182</a><a href="御选宋金元明四朝诗_page183.html">183</a><span>...</span><a href="御选宋金元明四朝诗_page179.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
