<!DOCTYPE html>
<html>
<head>
    <meta charset="UTF-8">
    <title>宋百家诗存 - 第 127 页/共 151 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋百家诗存 - 第 127 页/共 151 页</h1>
    <div class="content">　　老子旧知已江湖独尔思此行逢作者送别若为辞风雨过春半诗书滞海涯心心傥相印亦足慰衰迟
　　忆汪氏山亭旧游并简
　　因山为址屋无多中有幽人衣薜萝自撷溪毛充野腹频敲牛角和渔歌舟车相过情难数姓氏长留石可磨遥想对牀风雨际一灯终夜照吟哦
　　古澹然老得帖徃长芦不受却归松风旧寺次社中韵
　　拄杖挑云上半肩寻幽重到旧栖禅浮生多故成南北白发相惊闲歳年房闭松声难辨山连海脉暗通泉自从勇却长芦请猿鹤终宵亦稳眠
　　佺上人游方
　　燕鸿来去尽萧索此时心杖锡投何寺风霜别故林夜牀煨叶火朝谷应樵音徃徃长松下看山坐独吟
　　送宋饮过四明郡斋
　　元戎招士重亲临喜遂诗书万里心乍免客愁供帐具暂停游事防门深秋空矫首瞻魁彩夜烛凭花听鴈音从此文名沧海阔好风三日到鸡林
　　松风寺隆首座住云际禅院
　　山门开望海钟鼓动鱼龙人具慈悲相秋生寂寞容随身惟一鉢留偈别双松后夜桥西月支笻失所从
　　入京逢故人
　　长贫复羇旅共爽十年欢在世谁无累如君事独难蹴居邻火后多病卧春残纵决归山计烟萝不疗寒
　　下第归故园
　　扁舟摇荡水心邨几度烟波入梦防猿鹤认名听号令渔樵执礼叙寒温浮生多事景逾促自古求人道不尊莫为穷途妨旷达定应束帛贲丘园
　　山中
　　依然木石居造物任乗除时事今休问山中计不疎泉声增后禽语变春初吟得诗名世终身甘荷鉏
　　山居
　　阴壑生暮寒白云如炊烟麋鹿不识人时复近我前青松三四株石牀在其边意思清且闲可以终余年前邨雨脚收斜阳挂髙树老贫牵牛归颇亦有幽趣山风响茅屋崖月芒屦平生江湖心于此谢驰骛龙居洞云深飞泉泻石壁不闻耳边喧但觉心境寂富贵由他人得失俱抱戚就能全其天山中樗与栎午睡不觉长童子入城回地炉散微烟煨芋已成灰独酌无嘉賔梅花为我开须臾山月髙顾影空徘徊木落山转空景駃寒亦蚤百草无愠容低头就枯槁形生复形化安用置怀抱千古孔跖分所论非寿夭古调今谁弹至乐非外假渊明爱无弦此意知者寡放鹤未归来时倚长松下旁观彼何人笑我衣裳野
　　素上人游方
　　山深不可见一锡又云飞梵泽通方语林霜点衲衣神闲生境寂思苦入吟微寒月空相照何人夜扣扉
　　自君之出矣
　　自君之出矣泪对花枝洒风窗挑夜灯心在无由写自君之出矣荏苒度寒燠譬彼双鲤鱼书辞长在腹自君之出矣抱此离恨情春蚕不作丝缠绵过一生
　　松风阁
　　何处笙箫起半空满山斜日动蛟龙老僧无语凭栏久过尽白云千万重
　　地形连斗阁连云松籁曽经佛祖闻永夜月明人到少海光山色自平分
　　挽项大着
　　耻为恩门屈宁辞御史迁力陈归老疏自尽读书年秘府神游地浮荣梦觉前世闲真不死未必属苍天
　　逢旧友生
　　交游半零落身在复长贫对语寒灯尽相看白发新兵兴无乐土市近少闲人遥忆桃源路鸟啼花自春
　　潘氏梅所
　　种梅营数椽四壁但萧然清带山林气香来笔砚边云深天向晩人立鹤趋前余亦歳寒者相从恰暮年近买山范湾自营藏地与亡弟草塘君及外家墓茔悉可跂望感事述情继有是作
　　外家后事凄凉甚老妇思亲哭最哀今日青山留我在他年寒日望甥来极知造物成吾志可但精灵慰夜台惆怅昔时原上路独余宿草见春回
　　草塘相望隔重云愧我为兄蚤哭君少日对吟听夜雨老来无计抚孤坟泉台防漠惟増感人间安排已十分莫待他年推吉应只今友爱最先闻
　　十万买山浑可事放教身死骨犹香不知筋力何年尽看到松杉几尺长管郭岂能谋富贵诗书元自着兴亡采薇歌在无人识千载清风独首阳
　　依然且作住庵看茅屋三闲办不难户外莫容千驷马客牀惟置雨蒲团深林藏虎风长怒短木支门睡自安西北干戈犹未已偶逢乐土度衰残
　　髙新甫云崖
　　步步危机死不知白云深处最平夷猿啼鹤唳非无意才近髙人便入诗
　　石窗通上人南游并谒刘后邨
　　所师郊与岛知已又应难羽檄边烽急风霜歳事残出家忘路逺渡海识天寛文畅浮屠者当时亦慕韩
　　哭中师雪崖
　　众里知心少惟师是故人临终书未答昨夜梦全真鹤唳浑如哭花开不似春近逢同住者得问病元因
　　方氏墓庐扁曰白云飞处
　　诸峯互隐蔽一望一増悲触目易成感思亲无尽时松扉阴似雨翁仲立如痴出岫亦何意悠然自不知
　　渔邨偶题
　　莫道柴门窄断无车马声苦吟成集少久病见人生花落寒犹在春阴雨未成渔邨名自我鸥鹭勿相轻
　　唐补阙清风亭
　　去国遗忠荩朝盘托讽深因知洁已意亦是爱君心貌像意全古子孙贫至今清风如可继块土已埋沈
　　寄珂雪屋
　　积雪覆茅屋僧居清更清浮生千劫尽长日一灯明野鸟呼能下山灵避不行旧时江月在时听诵经声本无师与槐迳弟交游二十年矣古人谓百篇诗尽和一盏酒须分余于二公亦云槐迳既殁本无编其徃来之诗号曰云林酬倡僭述鄙句奉呈
　　中年为此别悲动故交情案上云林巻山中风木声梦回惊复喜诗在死如生几番西郊路逢师独自行追惜永嘉前政和县赵大猷时景定改元
　　兴言民父恩犹在何故年来尽不如清节苦于为士日归装轻似到官初月明往事寻思遍灯下怀人音问疎矫首天朝除日到放教田里得安居
　　冬日野步
　　树上有禽啼似春声髙声下亦何心幽人拄杖移时立句句诗中是苦吟
　　山中梅花
　　已有梅花未有诗青山相对动愁睂山翁只在山中住花落花开总不知
　　山中
　　长日山中坐白云应笑人浮生尘未脱至老趣难真身在影犹赘年丰家自贫莫将吟事废栁色已知春
　　渔父词
　　白发髼松不记年扁舟泊在荻花边天上月水中天夜夜烟波得意眠
　　只有青山可卜邻妻儿笑语意全真休识字莫嫌贫方是安闲第一人
　　闲居言怀
　　老子从来不为名放教心地到和平庭前草色知春近窗外梅花终夜明纸帐梦回移月影石溪流断失滩声吟边莫问红尘事只在茅茨亦自清
　　山中遇雨
　　草荒泥磴滑老病厌扶持雨逐云先后路随山险夷天寒禽自浴屋漏榻频移吟事愁无绪梅花意亦悲
　　湖外泛雪
　　雨雪连朝意未休支笻难步最髙楼梅花不识春风面野水拍平古渡头船上看山无屋碍尘中阅世似沤浮一生穷苦缘诗僻莫把诗穷认作愁
　　守歳
　　儿辈呼卢不计钱地炉围坐笑声喧老夫自算吟边事栽竹移花近百篇
　　明日焚香叩九关六旬修未到清闲莫怜身在尘中老雪后骑驴亦看山
　　鹤雏添歳顶微红想见瀛州路亦通昨夜柴门长半掩三更敲尽叫归笼
　　平日过从乏贵游更来湖上掉扁舟除将儿女年年拜邻舍相逢坐即休
　　柴门
　　春风随处好吟事又相催触石云飞去呼童鹤误来杖藜无疾步花地有香埃不许车尘入柴门只半开
　　独宿山中
　　涧水松风声不断白云飞上屋头栖山中昨夜孤吟客只把无眠便作题
　　诛茅无地结庵迟借得人家近翠微何事树禽惊不起也应知我久忘机
　　松冈过许峯送塟
　　此行吟更若哭舅万山深处士花犹昔何人诗在今奉亲无旅况对佛动慈心霜夜増寒思半牀安纸衾宋百家诗存巻三十四
　　钦定四库全书
　　宋百家诗存巻三十五
　　嘉善曹庭栋编
　　靖逸小藁
　　叶绍翁字嗣宗建安人博学工诗尝居钱唐卜隐于西湖之滨与葛天民往来酬倡靖逸小藁一巻辞澹意远颇耐人咀味如春色满园关不住一枝红杏出墙来至今脍炙人口虽邨巷妇稚皆能诵之梅屋许棐赠诗云声华馥似当风桂气味清于着露兰斯言可谓雅称着有四朝见闻录摭罗遗佚足补正史之缺不徒屑屑以声韵见长者
　　登谢屐亭赠谢行之
　　君家灵运有山癖平生费却几防屐从人唤渠作山贼内史风流定谁识西窗小憇足力疲梦赋池塘春草诗只今屐朽诗不朽五字句法谁人追天台览遍兴未已天台山前听流水秦人称帝鲁连耻宁向苍苔畱屐齿乙庵【行之自号】是渠几世孙登山认得屐齿痕摩挲苔石坐良久便欲老此嵓之根吾侬劝渠且归去请君更学遥遥祖遥遥之祖定阿谁曾出东山作【音佐】霖雨乙庵未省却问侬莫是当年折屐翁
　　西湖秋晚
　　爱山不买城中地畏客长撑屋后船荷叶无多秋事晚又同鸥鹭过残年
　　闻顶山徐道人改卜
　　先生新卜宅只许白云知野蜜和蜂割岩花带蝶移坐谙苔石稳醉忘木桥危屋后寒梅放因风寄一枝
　　游园不値
　　应怜屐齿印苍苔小扣柴扉久不开春色满园关不住一枝红杏出墙来
　　仙兴
　　金书宫殿玉阑干雪瀑泉飞洞口寒日暮仙翁骑鹤去碧桃花满石棊盘
　　秋日游龙井
　　引道烦双鹤携琴倩一童竹光杯影里人语水声中不雨云常湿无霜叶自红我来何所事端爲听松风
　　出北关一里
　　脱衣命仆洗尘埃篱落人家未见梅出得城门能几步船头便有白鸥来
　　野蝶
　　银爲防翅粉爲肌驱役春风不解肥桃李上林无分到可怜却傍菜花飞
</div>
    <div class="pagination">
<a href="宋百家诗存_page126.html">上一页</a><span>...</span><a href="宋百家诗存_page122.html">122</a><a href="宋百家诗存_page123.html">123</a><a href="宋百家诗存_page124.html">124</a><a href="宋百家诗存_page125.html">125</a><a href="宋百家诗存_page126.html">126</a><span class="current-page">127</span><a href="宋百家诗存_page128.html">128</a><a href="宋百家诗存_page129.html">129</a><a href="宋百家诗存_page130.html">130</a><a href="宋百家诗存_page131.html">131</a><a href="宋百家诗存_page132.html">132</a><span>...</span><a href="宋百家诗存_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
