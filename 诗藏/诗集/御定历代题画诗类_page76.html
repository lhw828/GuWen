<!DOCTYPE html>
<html>
<head>
    <meta charset="UTF-8">
    <title>御定历代题画诗类 - 第 76 页/共 269 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代题画诗类 - 第 76 页/共 269 页</h1>
    <div class="content">　　喭然洗腆孰为宾中隠炎刘四百春一説便能延上客君王肯效妇人仁
　　包总緜区细故捐未妨挥洗郦生前一颦一笑非无谓不似髙皇气驭权
　　落魄髙阳一酒徒略除边幅展雄图桓门坚忍须臾去长为东山出此模
　　布褐昂藏七尺身不容空老酒垆春风云惨淡龙蛇际首识隆顔亦可人
　　圯桥进履图　　　　　　　　【明】谢承举
　　皇极谁销秦火余勋华消息竟何如汉家事业空无补每恨龙钟一卷书
　　题萧何夜追韩信便面　　　　【明】林廷锦
　　午夜松风荡九围英雄何事任奔驰可怜云梦伤心处应恨当年匹马迟
　　四皓图　　　　　　　　　　【金】李献能
　　弋缯安足致冥鸿自是兼懐翊赞功谩说壶闗有遗老望思台上巳秋风
　　四皓图　　　　　　　　　　【元】元好问
　　身堕安车厚币中白头尘土涴西风当时且不山间老羽翼区区有厎功
　　四皓图【七首　　　　　　　　元】王　恽
　　尺一招来四老翁冥冥髙兴振孤风少微不是门人像调护前星最有功
　　人欲横流不易攻留侯真是帝师雄笑将二老归周意翻作商岩羽翼翁
　　夜壑藏舟未厌深皎然松雪映髙林闲云终作从龙雨唯有留侯识此心
　　山中日月到华胥涧饮芝餐乐自殊苦被留侯容不得须教人彘事相汚
　　事定归来旧隠深皎然松雪映云林寥寥髙谊千年后似觉元之最赏音
　　苦谏臣通已谩为一书光动紫岩芝后人只说安刘重不道留侯防更竒
　　先生节义重邱山冠佩遥瞻汉嗣安莫以隠沦忘世论一身归结果何难
　　画四皓　　　　　　　　　　【元】赵孟頫
　　白发商岩四老翁紫芝歌罢听松风半生不与人间事亦堕留侯计术中
　　题四皓图　　　　　　　　　【元】呉　澄
　　皓首出山来从容定储宫储王已御极论贵将谁同飘然拂衣去讵敢贪天功饱茹石上芝坐防岩下松商岩郁嵯峨千载余清风
　　题四皓图【二首　　　　　　　元】马祖常
　　不听髙皇召还来太子宫阿防人彘祸吾恨紫芝翁鸿鹄歌虽壮长门事可忧闲名紫芝客终不似巢由
　　题商山四皓　　　　　　　　【元】陈思济
　　引领望层顚遥见四老人苍顔映緑水一一严衣巾望之即再拜重其古先民或云黄与绮于此避强秦至徳尚可想遐踪浩无邻翩然若仪鳯览徳翔秋旻亡国失大老兴邦得祥麟威容动黼扆问答何精神【原本阙二字】有余庆偏爱遂沦湮至今仰遗烈英气犹振振
　　题四皓图　　　　　　　　　【元】卢　亘
　　姬昌圣瑞厥祖防伯仲雍逃荆蛮坐令周厯过所卜髙风千古谁追攀惠皇畏废出竒计四老昂藏趋殿陛吕宗覆尽鼎再安玉玺神光归代邸赵王枯冢生秋蓬谷城黄石埋幽宫空山不闻紫芝曲白云影没南飞鸿
　　题屏风画商山四老人　　　　【元】杨　载
　　飞雪洒遥野冲波荡无垠蟠蟠山谷间居此四老人下为民庶师上作王家宾清风渺何许驰想寂莫濵
　　四皓围棋图　　　　　　　　【元】黄　溍
　　当局沉吟只谩劳区区胜败直秋毫顚嬴蹶项非君事頼有安刘末着髙
　　题四皓图　　　　　　　　　【元】戴　良
　　欲向商山歌采芝白云望断不胜悲髙人只在丹青里满鬓秋风共奕棋
　　商山四皓图　　　　　　　　【元】李孝光
　　帝忧母主重废嫡人料子房冝与谋盟诅不虞髙后劫卑辞翻为建成筹腹心巳去悲歌起羽翼虽成女祸留俱堕术中曾不寤先生轻出后人羞
　　题四皓商山图　　　　　　　【元】张　翥
　　兵尘澒洞绕函闗不到商于六里间赤帜频传秦楚蹶白云自与绮园闲龙蛇陆起嗟何在鸿鹄冥飞竟不还千载髙风无复见空余芝草满空山
　　题商山图　　　　　　　　　【元】黄　玠
　　美宦少宁居良田多赋率曼肤白如瓠仍防污鈇锧所以商山翁深逃入堂密蔽芾皆美枞不覩长安日扬扬大逄衣翦翦小第室门巷既荒寒器具犹古质渇即引井泉饥或餐木实微我异枭鸾从人自鳬乙平生紫芝曲乆不屈此膝须睂各皓然一为天下出
　　题马逺画商山四皓图　　　　【元】钱惟善
　　已剖巴陵橘犹歌商岭芝避秦非避汉一出系安危
　　四皓图　　　　　　　　　　【明】陶　安
　　龙争鹿走角功名眼厎浮云悟世情有地采芝身逺遯无心执玉手平衡衣冠误落留侯计带砺愁闻汉祖盟松下厐睂垂白雪至今泉石被光荣
　　四皓弈图　　　　　　　　　【明】陶　安
　　安刘事毕返林丘当局机心老未休松下樵夫应暗笑先输一着与留侯
　　四皓图　　　　　　　　　　【明】髙　啓
　　髙山深谷事悠哉何事犹思太子来拟向秋风歌一曲紫芝黄鹄总堪哀
　　四皓奕棋图　　　　　　　　【明】朱　纯
　　一局残棋尚未终白头何事到青宫可应千里冥飞翼却堕留侯智网中
　　四皓围棋图　　　　　　　　【明】苏　平
　　共将声迹遯岩阿静里看棋趣自多几着消磨秦日月一枰匡复汉山河溪边夜雨生芳草谷口春风袅薜萝忆自寓形巴橘里商于谁和采芝歌
　　四皓奕棋图　　　　　　　　【明】刘师邵
　　云霄万里羡冥鸿曽为储皇出汉宫数着残棋犹未了五陵松柏巳秋风
　　题四老围棋图　　　　　　　【明】王守仁
　　世外烟霞亦许时至今风致后人思却懐刘项当年事不及山中一着棋
　　四皓奕棋图　　　　　　　　【明】张志宗
　　何事山中闲奕棋顔如丹渥鬓如丝不将白眼看浮世且向山中歌紫芝歌紫芝心荡荡嬴秦残忍知不知若无张子房安肯出彤墀羽翼太子难动移虽有矰缴将安施扶弱安刘今几时画中见之恍在斯问之不答亦不顾妙算还他一着竒
　　题四皓图　　　　　　　　　【明】张凤翼
　　羽翼功成仗草莱不教丹诏下轮台留侯自有安刘防未必商山四皓来
　　梦客携商山四皓图令余赋之　【明】王世贞
　　尚忆商山聘千秋卧未深兵戈留地肺羽翼转天心衰矣紫芝咏惜哉黄鹄吟岂应龙变化来去杳难寻
　　题四皓图　　　　　　　　　【明】陈继儒
　　须睂皓白好疎顽何事相将入汉闗一片商山留不住终输圯上老人闲
　　张释之谏文帝图　　　　　　【宋】刘子翚
　　扰扰椎埋徧九原因山独有霸陵存孝文俭徳虽天纵亦頼忠臣効一言
　　伏生授书图　　　　　　　　【元】王　恽
　　遗书灰冷散飞烟老喙重宣即粲然三防竟从名数説颍川方寸殆虚传
　　题伏生授书图　　　　　　　【元】戴表元
　　白头不死见时清女子相依解授经何用生男作鼂错乃翁一语不曾听
　　伏生授经图　　　　　　　　【元】呉师道
　　老生抱百篇藏壁避暴秦汉兴流亡定取视半不存二十有八篇当时号令文茍非着简册文字何繇分无端安国寛倡説异前闻并言本经失口授熟以驯承风竞接响谁复防其原寛也尤厚诬因图略开陈生老不能行故遣错至门云何易其语谓不能正言诸生近齐鲁传言岂无人奈何使女子此事决非真错来止授册岂复书所云借令书所云审视生必亲唐儒更妄谬谓目亦眊昬痛哉百嵗老幽壤抱冤沉想初二子意祗务孔壁尊以彼口传讹非与吾书伦焉知反自累异説滋其根诋诽忍废古悍戾恣纷纭此辈不自量按据为竒新但知快攻击何曾精讨论试看错脱简今古文所均口岂应尔完具必未焚此理最易察翫习常因循考古贵求是执要元不烦请诵马班书毋为浪啾喧
　　伏生授经图　　　　　　　　【元】郑元祐
　　老无牙齿语音讹断简残编缺字多不頼闺中贤弱息帝王典则竟消磨
　　题伏生授书图　　　　　　　【元】呉　澄
　　后死宁非数能言岂必男如何掌故耳未了异方谈篇简仅四七语音囮二三可嗤千载下孔传苦研覃
　　奉题伏生授书图　　　　　　【元】杨维桢
　　沙丘崩科斗藏典坟孰求楚左相金丝未壊孔子堂济南老生教齐鲁緜蕝礼生何足伍挟书严禁禁未开盘诘谁能禁齐语百年礼乐当有兴天子好文开太平百篇大义喜有托十三女口传嚘嘤太常掌故亲徃受百篇仅遗二十九河内女儿还自疑老人屋中有科斗建元博士孔襄孙五十九篇为训文嘉唐悼桀空有诏孔氏全经谁与论倪家书生能受学一篇荐上原非朴赏官得列中大夫帝轨皇图未恢扩汉家小康黄老余乌用司空城旦书盖师言治在何处后世徒走陈农车
　　伏生传经图　　　　　　　　【明】鲁　铎
　　祖龙火中书作堆阿房相继为尘灰九旬老儒食汉粟元自咸阳坑外囬向来传道心自许挟书律在无俦侣太常掌故来何迟舌固犹存难正语闺中弱息谙圣谟口相授受曾何拘删书门下谁复在一女拟当三千徒掌故心神只方防耳目何尝滞声色楚国虽亡见倚相孔堂未上闻金石谩道方言多异同济南不与颍川通子襄科斗人不识考论文义终谁功天为斯文存一线汉人及见先生面吾今尚恨礼残乐不传当时试问宁徒然
　　朱翁子负薪巻　　　　　　　【元】张　翥
　　冨贵危机解杀身是非千古付樵人当时长史魂应悔不向山中只负薪
　　题买臣负薪图　　　　　　　【明】陈　达
　　海邦六月烦暑逼石牀昼卧纷华息清风飒飒自南来恍然如入华胥国初醒顿觉日半斜檐头几阵蜂将衙朗吟老子五千字漫酌卢生七椀茶敲门忽见东谿氏手持一幅鵞溪纸云是晴沙逺遗之分明貌岀朱翁子忆昔登登伐木时行歌道路声喑呜岂徒不入驵侩眼何当更被糟糠嗤五十功名未迟暮锦衣烜赫人如故谁知此日除道夫却配当年弃夫妇朱顔闇淡应无光后车同载空傍徨文夫出处自有数悔把深恩一日忘披图谁不増感慨嗟彼女流何足怪不见翟公门下客一贫一富知交态
　　买臣负薪图　　　　　　　　【明】刘　泰
　　家贫且作防稽樵担在肩头斧在腰岀谷每烦明月送入山何待白云招松深湿翠沾书卷花近晴香扑酒瓢千载荣归怜去妇低囬羞过覆盆桥
　　买臣秋樵图　　　　　　　　【明】程敏政
　　西风萧萧振黄叶何处平原初罢猎防稽山下负薪人倚树掀髥亦豪杰一朝印绶悬其身白日照耀新朱轮谁知担上芸香册只博人惊车马尘
　　相如涤器图　　　　　　　　【明】唐　寅
　　琴心挑取卓文君卖酒临邛石冻春狗监犹能荐才子当时宰相是何人
　　带经图　　　　　　　　　　【明】廖道南
　　春园锄罢惜分隂独展遗经抱古心歴相三朝开两府却遗鸿业照词林
　　题带经漂麦二图　　　　　　【明】髙　啓
　　朝锄东皋上暮锄西陂侧释耒读遗经欣然此休息因观舜稷事耕稼宁辞力
　　田中刈麦罢把卷忘其疲风雨忽云至千穗漂无遗于书茍有得嵗晏何忧饥
　　髙凤漂麦图　　　　　　　　【元】王　恽
　　疾雷破柱雨翻盆甑堕何烦顾惜频傥为把书都不省先生应是太痴人
　　张骞乗槎图　　　　　　　　【元】戴表元
</div>
    <div class="pagination">
<a href="御定历代题画诗类_page75.html">上一页</a><span>...</span><a href="御定历代题画诗类_page71.html">71</a><a href="御定历代题画诗类_page72.html">72</a><a href="御定历代题画诗类_page73.html">73</a><a href="御定历代题画诗类_page74.html">74</a><a href="御定历代题画诗类_page75.html">75</a><span class="current-page">76</span><a href="御定历代题画诗类_page77.html">77</a><a href="御定历代题画诗类_page78.html">78</a><a href="御定历代题画诗类_page79.html">79</a><a href="御定历代题画诗类_page80.html">80</a><a href="御定历代题画诗类_page81.html">81</a><span>...</span><a href="御定历代题画诗类_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
