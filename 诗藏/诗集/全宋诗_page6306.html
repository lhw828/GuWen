<!DOCTYPE html>
<html>
<head>
    <meta charset="UTF-8">
    <title>全宋诗 - 第 6306 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6306 页/共 11672 页</h1>
    <div class="content">释惟一　偈颂一百三十六首
    今朝结制，制如何结。
    内不放出，外不放入。
    壁立千仞，千仞壁立。

释惟一　偈颂一百三十六首
    宗通说通，抹过西东。
    无两舌头，有双箭锋。
    因甚如此，闽蜀同风。

释惟一　偈颂一百三十六首
    德山排倒，云门打杀。
    黄蘖烧香，殷人以柏。

释惟一　偈颂一百三十六首
    这里如大火聚，近之则燎却面门。
    直饶佛到来，未免退身有分。

释惟一　偈颂一百三十六首
    春雪乍晴，春光愈好。
    不必远讨幽深，不用谈空说有。
    村村自花柳。

释惟一　偈颂一百三十六首
    心不是佛，智不是道。
    抛却深村，又入荒草。
    只如以一重，不知转交涉转料掉。

释惟一　偈颂一百三十六首
    一明一切明，一了一切了。
    道无不是无，道有元非有。
    毗婆尸佛早留心，直到如今不得妙。

释惟一　偈颂一百三十六首
    含笑吟吟，怀毒深深。
    左搓芒绳生缚鬼子，倒拈蝎尾殃害平人。
    我虽蹉脚跨他门，幸不遭他毒气熏。
    如何见得，只此为凭。

释惟一　偈颂一百三十六首
    摩耶昔产一声铁，无可名之名悉达。
    拟铁金躯铸不成，无端铸成一大错。
    错错，至今累我东土人，
    年年转洗转埃尘。

释惟一　偈颂一百三十六首
    一结一切结，一解一切解。
    结解两忘，通身潇洒。
    绝潇洒，脱罗笼。
    巨鱼纵大壑，一雁入高空。

释惟一　偈颂一百三十六首
    意句俱到，不入深村入荒草。
    意句不到，珊瑚树林日杲杲。
    只如一言道尽，意况不及时如何。
    到江整套地尽，隔岸越山多。

释惟一　偈颂一百三十六首
    三玄三，五位君臣。
    说偏说正，分主分宾。
    未免重添眼里尘。尽情划断，
    空阔无垠。孤鸿杳杳知何处，
    门外萧萧落叶频。

释惟一　偈颂一百三十六首
    雅爱中秋月，多情似故人。
    在天何皎皎，照我更频频。
    圆影随流水，清光绝点尘。
    孤高攀不及，觌面最相亲。

释惟一　偈颂一百三十六首
    九秋强半，不寒不暖。
    风细细雨霏霏，水冷冷云淡淡。
    一棹烟波，芦花两岸。
    
    
释惟一　偈颂一百三十六首
    六年雪岭几番雪，不是今番彻骨寒。
    半夜三更禁不得，无端北斗面南看。
    瞿昙瞿昙，开得眼来天大蓝，
    不知红日已三竿。

释惟一　偈颂一百三十六首
    琢雪雕冰，攒花簇锦。
    邻义昭昭，友义炯炯。
    扶人上树，推人下井。
    劫石可消，此恨难殒。

释惟一　偈颂一百三十六首
    六月中夏，诸方放假。
    大仰大然，绳头紧把。
    常住百无一有不能挂怀，只忧兄弟不会狗子无佛性话。
    常啼菩萨卖心肝，负前狼籍谁人买。

释惟一　偈颂一百三十六首
    赤肉团上，有一无位真人。
    眼里耳里，鼻里口里，
    频频出入，出入频频。
    能言能唤，能屈能伸。
    能好能恶，能喜能嗔。
</div>
    <div class="pagination">
<a href="全宋诗_page6305.html">上一页</a><span>...</span><a href="全宋诗_page6301.html">6301</a><a href="全宋诗_page6302.html">6302</a><a href="全宋诗_page6303.html">6303</a><a href="全宋诗_page6304.html">6304</a><a href="全宋诗_page6305.html">6305</a><span class="current-page">6306</span><a href="全宋诗_page6307.html">6307</a><a href="全宋诗_page6308.html">6308</a><a href="全宋诗_page6309.html">6309</a><a href="全宋诗_page6310.html">6310</a><a href="全宋诗_page6311.html">6311</a><span>...</span><a href="全宋诗_page6307.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
