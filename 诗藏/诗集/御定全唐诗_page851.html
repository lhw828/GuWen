<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 851 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 851 页/共 1083 页</h1>
    <div class="content">　　律到御沟【一作九重】春沟边栁色新细笼穿禁水轻拂入朝人日近韶光早天低圣泽匀谷莺栖未穏宫女画难真楚国空摇浪隋堤暗惹尘如何帝城里先得覆龙津









　　御定全唐诗巻六百九十一
　　钦定四库全书
　　御定全唐诗巻六百九十二
　　杜荀鹤
　　冬末同友人泛潇湘
　　残腊泛舟何处好最多吟兴是潇湘就船买得鱼偏美踏雪沽来酒倍香猿到夜深啼岳麓鴈知春近别衡阳与君剰采江山景裁取新诗入帝乡
　　赠李镡【镡自维扬遇乱东入山中】
　　君行君文天合知见君如【一作于】此我兴【一作伤】悲秪残三口兵戈后才到孤村雨雪时着卧衣裳难办洗旋求粮食莫供炊地鑪不暖柴枝湿犹把蒙求授小儿
　　旅中卧病
　　秋来谁料病相萦枕上心犹算去程风射破灯易灭月穿疎屋梦难成故园何啻三千里新鴈才闻一两声我自与人无旧分非干人与我无情
　　旅泊遇郡中叛乱示同志
　　握手相看【一作悲】谁敢言军家刀劒在腰边遍搜宝货无藏处乱杀平人不怕天古寺拆为修寨木荒坟开作甃城塼郡侯逐出浑闲事正是銮舆幸蜀年
　　赠秋浦张明府
　　君为秋浦三年宰万虑闗心两鬓知人事旋生当路县吏才难展用兵时农夫背上题军号贾客船头插战旗他日亲知问官况但教吟取杜家诗
　　雪
　　风搅长空寒骨生光【一作先】于晓色报明江湖不见飞禽影岩谷时闻折竹声巢穴几多相似处【一作沟壑本深无复满】路岐兼得一般平拥袍公子休【一作莫】言冷中有樵夫跣足行
　　题庐岳刘处士草堂
　　仙境闲寻采药翁草堂留话一宵同若看山下云深处直是人间路不通泉领藕花来洞口月将松影过溪东求名心在闲难遂明日马蹄尘土中
　　山中寄诗友
　　山深长恨少同人览景无时不忆君庭果自从霜熟后野猿频向屋边闻琴临秋水弹明月酒就东【一作寒】山酌白云仙桂算攀攀合得平生心力尽于文
　　秋宿临江驿
　　南来北去二三年年去年来两鬓斑举世尽从愁里老谁人肯向死前闲渔舟火影寒归浦驿路铃声夜过山身事未成归未得聴猿鞭马入长闗【一作安】
　　题瓦棺寺真上人院矮桧
　　天生仙桧是长材栽桧希逢此最低一自旧山来砌畔几番凡木与云齐迥无斜影教僧踏免有闲枝引鹤栖今日偶题题似着不知题后更谁题
　　江下【一作上】初秋寓
　　蒙蒙烟雨蔽江村江馆愁人好断魂自别家来生白发为侵星起谒朱门也知栁欲开春眼争奈萍无入土根兄弟无书鴈归北一声声觉苦于猿
　　投从叔补阙
　　吾宗不谒谒诗宗常仰门风继国风空有篇章传海内更无亲族在朝中其来虽愧源流浅所得须怜雅颂同三十年吟到今日不妨私荐亦成公
　　赠张员外儿
　　张公一子才三嵗闻客吟声便出来唤物舌头犹未穏诵诗心孔迥然开天生便是成家庆年长终为间世才月里桂枝知【一作如】有分不劳诸丈作梯媒
　　重阳日有作
　　一为重阳上古台乱时谁见菊花开偷【一作挦】白发真堪笑牢鏁黄金实【一作更】可哀是个少年皆老去争知荒塜不荣来大家拍手髙声唱日未沈山且莫回
　　入闗寄九华友人
　　坐牀难穏露蝉新便作东西马上身醲酒却输耽睡客好山翻对不吟人无多志气禁难别强半年光属苦辛箧里篇章头上雪未知谁恋杏园春
　　送李镡游新安
　　邯郸李镡才峥嵘酒狂诗逸难干名气直不与儿【一作时】辈洽醉来拟共天公争孤店夜烧枯叶坐乱时秋踏早霜行一间茅屋住不穏刚出为人平不平
　　冬末自长沙游桂岭留献所知
　　家隔重湖归未期更堪南去别深知前程笑到山多处上马愁逢嵗尽时四海内无客足地一生中有苦心诗朱门秪见朱门事独把孤寒问阿谁
　　送福昌周繇少府归宁兼谋隠
　　少见古人无逺虑如君真得古人情登科作尉官虽小避世安亲禄已荣一路水云生隠思几山猿鸟认吟声知君未作终焉计要着文章待太平
　　贺顾云侍御府主与子弟奏官【敇下时年七嵗】
　　青桂朱袍不贺兄贺兄荣是见儿荣孝经始向堂前彻官诰当从幕下迎戏把蓝袍包果子娇将竹笏恼先生自惭乱世无知已弟侄鞭牛傍陇耕
　　舟行即事
　　年少髭须雪欲侵别家三日几般心朝从贾客忧风色夜逐渔翁宿苇林秋水鹭飞红蓼晩暮山猿叫白云深重阳酒熟茱茰紫却向江头倚棹吟
　　乱后山居
　　从乱【一作乱后】移家拟傍山今来方办买山钱九州有路休为客百嵗无愁即是仙野叟并田锄暮雨溪禽同石立寒烟他人似我还应少如此安贫亦荷天
　　山居寄同志
　　茅斋深僻絶轮蹄门径缘莎细接溪垂钓石台依竹垒待宾茶灶就岩泥风生谷口猿相叫月照松头鹤并栖不是无端过时日拟从下蹑云梯
　　将入闗安陆遇兵寇
　　家贫无计早离家离得家来蹇滞多巳是数程行雨雪更堪中路阻兵戈几州户口看成血一旦天心却许和四面烟尘少无处不知吾土自如何
　　夏日登友人书斋林亭
　　暑天长似秋天冷带郭林亭画不如蝉噪槛前遮日竹鹭窥池面弄萍鱼抛山野客横琴醉种药家僮踏雪锄众惜君才堪上第莫因居此与名疎
　　寄临海姚中丞
　　夏辞旌斾已秋深永夕思量泪满襟风月易斑搜句鬓星霜难改感恩心寻花洞里连春醉望海楼中彻晓吟虽有梦魂知处所去来多被角声侵
　　秋日闲居寄先达
　　到头身事欲何为下工夫鬓上知乍可百年无称意难教一日不吟诗风驱早鴈冲湖色雨挫残蝉防栁枝自古书生也如此独堪惆怅是明时
　　题觉禅和
　　少见修行得似师茅堂佛像亦随时禅衣衲后云藏线夏腊髙来雪印眉耕地诫侵连塜土伐薪教防带巢枝有时问着经中事却道山僧总不知
　　感秋【一作秋感】
　　年年名路谩辛勤襟袖空多马上尘画防门前难作客钓鱼船上易安身冷烟粘栁蝉声老寒渚澄星雁叫新自是侬家无住处不闗天地窄于人
　　题徳上人院
　　刳得心来忙处闲闲中方寸濶于天浮生自是无空性长夀何曾有百年罢定磬敲松罅月解眠茶煮石根泉我虽未似师披衲此理同师悟了然
　　春日山居寄友人
　　野吟何处最相宜春景暄和好入诗髙下麦苗新雨后浅深山色晩晴时半岩云脚风牵断平野花枝鸟踏垂倒载干戈是何日近来麋鹿欲相随
　　懐庐岳旧隠
　　一别三年长在梦梦中时蹑石棱层泉声入夜方堪聴山色逢秋始好登岩鹿惯随锄药叟溪鸥不怕洗苔僧人间有许多般事求要身闲直未能
　　投长沙裴侍郎
　　此身虽贱道长存非谒朱门谒孔门秪望至公将巻读不求朝士致书论垂纶雨结渔乡思吹木风传鴈夜魂男子受恩须有地平生不受等闲恩
　　和友人见题山居
　　避时多喜葺居成七字君题万象清开户晓云连地白访人秋月满山明庭前树瘦霜来影洞口泉喷雨后声有景供吟且如此算来何必躁于名
　　献长沙王侍郎
　　文星渐见射台星皆仰为霖沃众情天泽逼来逢圣主辞林盛去得书生云妆岳色供吟景月浩湘流递政声美化事多难讽诵未如耕钓口分明
　　春日登楼遇雨
　　忽地晴天作雨天全无暑气似秋间看看水没来时路渐渐云藏望处山风趂鹭鸶双出苇浪催渔父尽归湾一心凖拟闲登眺却被诗情使不闲
　　春日行次钱塘却寄台州姚中丞
　　岂为无心求上第难安帝里为家贫江南江北闲为客潮去潮来老却人两岸雨收莺语栁一楼风满角吹春花前不独垂乡泪曾是【一作作】朱门寄食身
　　投江上崔尚书
　　此生何路出尘埃犹把中才谒上才闭户十年専笔砚仰天无处认梯媒马前霜叶催归去枕上边鸿唤觉来若许登门换鬐鬛必应辛苦事风雷
　　书事投所知
　　古陌寒风来去吹马蹄尘旋上麻衣虽然干禄无休意争奈趋时不见机诗思趂云从岳涌乡心随鴈绕湖飞肯将骨肉轻离别未遇人知未得归
　　秋日湖外书事
　　十五年来笔砚功秪今犹在苦贫中三秋客路湖光外万里乡闗楚邑【一作色】东鸟迳杖藜山翳雨猿林欹枕树摇风朱门处处若相似此命到头通不通
　　题宗上人旧院
　　此院重来事事乖半欹茅屋草侵堦啄生鸦忆啼松枿接果猿思啸石崖壁上尘粘蒲叶扇牀前苔烂笋皮鞋分明记得谈空日不向秋风更怆懐
　　乱后出山逢髙员外
　　自从乱后别京闗一入烟萝十五年重出故山生白发却装新巻谒清贤回旅梦城头角栁结乡愁雨后蝉名姓暗投心暗祝永期收拾向门前
　　赠友人罢举赴交趾辟命
　　罢却名场拟入秦南行无罪似流人纵经商岭非驰驿须过长沙吊逐臣舶载海奴镮硾【一作锤】耳象駞蛮女防纒身如何待取丹霄桂别赴嘉招作上宾
　　山中寡妇【一作时世行】
　　夫因兵死守蓬茅麻苎衣衫鬓发焦桑柘废来犹纳税田园荒后【一作尽】尚征苗时挑野菜和根煮旋斫生柴带叶烧任是深山更深处也应无计避征徭
</div>
    <div class="pagination">
<a href="御定全唐诗_page850.html">上一页</a><span>...</span><a href="御定全唐诗_page846.html">846</a><a href="御定全唐诗_page847.html">847</a><a href="御定全唐诗_page848.html">848</a><a href="御定全唐诗_page849.html">849</a><a href="御定全唐诗_page850.html">850</a><span class="current-page">851</span><a href="御定全唐诗_page852.html">852</a><a href="御定全唐诗_page853.html">853</a><a href="御定全唐诗_page854.html">854</a><a href="御定全唐诗_page855.html">855</a><a href="御定全唐诗_page856.html">856</a><span>...</span><a href="御定全唐诗_page852.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
