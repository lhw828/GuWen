<!DOCTYPE html>
<html>
<head>
    <meta charset="UTF-8">
    <title>全唐诗补编 - 第 171 页/共 211 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐诗补编 - 第 171 页/共 211 页</h1>
    <div class="content">　　　赠天台僧
白发经年复白眉，斋身多病已无机。曾来越客留诗板，旧识蕃人送衲衣。岩窦夜禅云树湿，石桥秋望海山微。结庵更拟寻华顶，晚岁应容叩竹扉。 【见《四库珍本初集》本宋林师蒧《天台续集》卷下。】 
　　　句
亦同元亮旧生涯。 【史铸《百菊集谱》卷六集句引。】 
城头初角送残晖。 【《江湖小集》卷六绍嵩《江浙纪行集句诗》引。】 
　  李建勋
　　　鹭鸶诗
青山藏不得，明月合相容。 【见《吟窗杂录》卷十四正字王玄《诗中旨格》。】 
　　　罗剎石 【题拟】 
何年遗禹凿，半里大江中。 【见《盛淳临安志》卷二十三、明田汝成《西湖游览志》卷二十四《浙江胜迹》。】 
　  临川小吏
　　　登落星湾水心寺题水轩 【题拟】 
分飞南渡春风晚，却返家林事业空。无限离情似杨柳，万条垂向水当中。 【见《增修诗话总龟》卷三。】 
　  文益
　　　华严六相义颂
华严六相义，同中还有异。异若异于同，全非诸佛意。诸佛意总别，何曾有同异。男子身中入定时，女子身中不留意。不留意，绝名字，万象明明无理事。
　　　瞻须菩提颂
须菩提，貌古奇，说空法，法不离。信不及，又怀疑。信得及，复何之。倚笻杖，视东西。
　　　街鼓鸣颂
鼓冬冬，运大功。满朝人，道路通。道路通，何所至？达者莫言登宝地。
　　　示舍弃慕道颂
东堂不折桂，南华不学僊，却来干竺寺，披衣效坐禅。禅若效坐得，非想亦何偏。 【经劫守闲，不出生死。】 为报参禅者，须悟道中玄。如何道中玄，真规自宛然。
　　　僧问随色摩尼珠颂
摩尼不随色，色里勿摩尼。摩尼与众色，不合不分离。
　　　牛头庵颂
国城南，祖师庵。庵旧址，依云岚。兽驯淑，人相参。忽有心，终不堪。
　　　因僧看经颂
今人看古教，不免心中闹。欲免心中闹，但知看古教。
　　　庭柏盆莲颂
一朵菡萏莲，两株青瘦柏。长向僧家庭，何劳问高格。
　　　正月偶示颂
正月春，顺时节。情有无，皆含悦。君要知，得谁力。更问谁，教谁决。
　　　寄锺陵光僧正颂
西山巍巍兮耸碧，漳水澄澄兮练色，对现分明有何极。 【以上十首均见《景德传灯录》卷二十九。】 
　　　颂
理极忘情谓，如何有喻齐？到头霜夜月，任情 【《林间录》作「运」】 落前溪。果熟猿兼 【《林间录》作「兼猿」】 重，山长似路迷。举头残照在，元是住居西。 【《卍续藏经》本《大法眼文益禅师语录》，又见《林间录》卷下。】 
　　　偈
见山不是山，见水何曾别。山河与大地，都是一轮月。 【《五灯会元》卷十一《三交智嵩禅师》引。】 
　  善道
善道，嗣袁州盘龙山可文禅师，住袁州木平山，世称木平和尚。与文益同时。诗一首。 【(《全唐诗》无善道诗)】 
　　　偈
南山路仄 【《五灯会元》作「侧」】 东山低 【《祖庭事苑》作「东山路侧西山低」】 ，新到莫辞三转 【一作「担」】 泥。嗟汝在途经日久，明明不晓 【《祖庭事苑》作「向道」】 却成迷。 【见《景德传灯录》卷二十、《五灯会元》卷六《祖庭事苑》卷二。】 
　  绍修
绍修，嗣桂琛，住抚州龙济院。诗六首。 【(《全唐诗》无绍修诗)】 
　　　颂
风动心摇树，云生性起尘。若明今日事，昧却本来人。
欲识解脱道，诸法不相到。眼耳绝见闻，声色闹浩浩。
初心未入道，不得闹浩浩。钟声里荐取，鼓声里颠倒。
诸佛不出世，四十九年说。祖师不西来，少林有妙诀。万法是心光，诸缘唯性晓。本无迷悟人，秪要今日了。【见《五灯会元》卷八。】 卷帘除却障，闭户生窒碍。祗这障与碍，古今无人会。会得是障碍，不会不自在。 【同上。】 
　  王感化
　　　咏马 【题拟】 
宝马雕鞍贡紫庭，渥洼神骏旧传名。四蹄蹀躞天阶下，乍对龙颜不敢行。 【见《永乐大典》卷六八五一引《建安志》。据《古籍整理出版情况简报》一五六期刊张忱石先生《〈永乐大典〉续印本印象记》转引。】 
　  宋齐丘
　　　烈祖挽辞 【题拟】 
宫砌无新树。
宫衣无组绣。
宫乐尽尘埃。 【均见《知不足斋丛书》本佚名《五国故事》。】 
　　　酒令
先吃鳣鱼，又吃旁蟹，一似拈蛇弄蝎。 【使者。】 
先吃奶酪，后吃乔团，一似(口童)脓灌血。 【齐丘。见宋傅肱《蟹谱》卷下。】 
　  李□
李□，李中之舍弟，名未详。 【(《全唐诗》收李某诗于李中诗注中)】 
　　　句
梦断海山远，夜长风雨多。 【李中《碧云集》卷二《哭舍弟二首》注引。】 
　  法满
法满，洪州幽谷山僧，嗣芭蕉慧清。诗一首。 【(《全唐诗》无法满诗)】 
　　　偈
话道语下无声，举扬奥旨丁宁。禅要如今会取，不须退后消停。 【《景德传灯录》卷十三、《五灯会元》卷九。】 
　  冯延巳
　　　句
卍字回廊旋看月。 【沈雄《古今词话词品》卷下引。】 
　  常察
常察，姓彭，福州长溪人。嗣九峰和尚道虔。在洪州建昌凤栖山同安院，世称同安禅师。建隆二年卒，年九十余。诗十一首。 【(《全唐诗》无常察诗，传据《景德传灯录》卷十七、《祖堂集》卷十二，其卒年据《中国佛学人名辞典》)】 
　　　十玄谈并序
夫玄谈妙句，迥出三乘，既不混源，亦非独立。当台应用，如朗月以晶空，转影泯机，似明珠而隐海。且学徒有等，妙理无穷，达事者稀，迷源者众，森罗万象，物物上明，或即理事双袪，名言俱丧。是以殷懃指月，莫错端倪，不迷透水之珍，可付开拳之宝。略序微言，以彰事理。
　　　　心印
问君心印作何颜？心印何人敢授传？历劫坦然无异色，呼为心印早虚言。须知本自灵 【《大正》本、《偈颂》作「体自虚」】 空性，将喻红垆焰 【《大正》本、《偈颂》作「火」】 里莲。莫以 【《大正》本作「莫谓」、《偈颂》作「勿谓」】 无心便 【《大正》本、《偈颂》作「云」】 是道，无心犹隔一重关。
　　　　祖意
祖意如空不是空，灵机争堕有无功。三贤固 【《偈颂》作「尚」】 未明斯旨，十圣那能达此宗。透网金鳞犹滞水，回途石马出沙 【《偈颂》作「纱」】 笼。殷勤为说西来意，莫问西来及与东。
　　　　祖意
迢迢空劫勿能收，岂为尘机作系留。妙体本来无处所，通身何更问 【《大正》本、《偈颂》作「有」】 纵由？灵然一句超群象，迥出三乘不假修。撒手那边诸 【《大正》本、《偈颂》作「千」】 圣外，回程堪作火中牛。
　　　　尘异
浊者自浊清者清，菩提烦恼等空平。谁言卞璧无人鉴，我道骊珠到处晶。万法泯时全体现，三乘分处假 【《大正》本、《偈颂》作「别假」】 安名。丈夫皆 【《偈颂》作「自」】 有冲天志，不 【《大正》本、《偈颂》作「莫」】 向如来行处行。
　　　　佛教 【《大正》本、《偈颂》作「演教」】 
三时次第演金言，三世如来亦共宣。初说有空人皆执，后非空有众皆缘 【《偈颂》作「捐」】 。龙宫满藏 【《偈颂》作「字」】 医方义，鹤树终谈理未玄。真净界中纔一念，阎浮早已八千年。
　　　　乡还曲 【《大正》本、《偈颂》作「达本」】 
勿于中路事空王，策杖咸须归 【《大正》本、《偈颂》作「还须达」】 本乡。云水隔时君莫住，雪山深处我非忙 【《大正》本、《偈颂》作「忘」】 。寻思去日颜如玉，嗟叹回来 【《偈颂》作「时」】 鬓似霜。撒手到家人不识，更无一物献尊堂。
　　　　破还乡曲 【《大正》本、《偈颂》作「还源」】 
返本还源事亦差，本来无住不名家。万年松径雪深覆，一带峰峦云更遮。宾主默时纯 【《大正》本、《偈颂》作「穆时全」】 是妄，君臣道合 【《大正》本、《偈颂》作「合处」】 正中邪。还乡曲调如何物 【《大正》、《偈颂》作「唱」】 ？明月堂前枯木 【《大正》本、《偈颂》作「树」】 华。
　　　　转位归 【《大正》本、《偈颂》作「回机」】 
涅盘城里尚犹危，陌路相逢没了 【《大正》本作「没定」、《偈颂》作「勿定」】 期。权挂垢衣云是佛，却装珍御复名谁？木人夜半穿靴去，石女天明戴帽归。万古碧潭空界月，再三涝 【《大正》本、《偈颂》作「捞」】 漉始应知。
　　　  转位
披毛戴角入(邰去台改廛)来，优(金本)罗花火里开。烦恼海中为雨露，无明山上作云雷。镬汤炉炭吹教灭，剑树刀山喝使摧。金锁玄关留不住，行于异类且轮回。
　　　  正位前 【《大正》本、《偈颂》作「一色」】 
枯木岩前差路多，行人到此尽蹉(□)。鹭鸶立雪非同色，明月芦华不似他。了了了时无所 【《大正》本、《偈颂》作「可」】 了，玄玄玄处亦须呵。殷勤为唱玄中曲，空里蟾光撮得么？ 【《四部丛刊三编》景宋本、《大正藏》本《景德传灯录》卷二九、《禅门诸祖师偈颂》卷上之上。景宋本总题作「诗八首」，《十玄谈》之题及《祖意》、《转位》二首据《大正》本及《偈颂》补。序仅见于《大正》本，有注云：「《卿公事苑》云：丛林所行《十玄谈》皆无序引，愚曩游庐阜，得其序于同安影堂，今录之云耳。」《大正》本与景宋本之异，承张靖龙同志告知。另可参《林间录》卷下。】 
　　　搜玄吟
三更初夜偏，日午月明前。白云覆幽石，青霄抱月圆。鹭鸶非雪覆，乌鸦岂漆漫。纸马通消息，知音白雀还。梦手击金钟，觉来空把拳。天明夜行人，无因得自先。门门不回互，回互隔关山。步空疑月色，湛寂皎非安。龙吟明异宝，片玉凤飞衔。猿啼葱岭韵，鹤吐鹫峰烟。金乌罩席帽，玉兔具靴衫。寒泉初夜后，古涧五更前。黑白未分时，正是偏中圆。露展幽林秀，云收碧落闲。空劫道人家，深宫荡子嫌。衣锦还乡客，回机面指南。问我雪中吟，杲日耀澄潭。无影桑树子，玉女夜生蚕。携篮日未出，摘果月当轩。手把寒天扇，身无五月衫。采花入异乡，将献类中仙。谨白参玄人，参禅莫守闲。 【《卍续藏经》本宋释子升、如佑编《禅门诸祖师偈颂》卷上之上。】 
　  毛大仙
毛大仙，南唐时术士。诗一首。 【(《全唐诗》无毛大仙诗)】 
　　　卦歌
</div>
    <div class="pagination">
<a href="全唐诗补编_page170.html">上一页</a><span>...</span><a href="全唐诗补编_page166.html">166</a><a href="全唐诗补编_page167.html">167</a><a href="全唐诗补编_page168.html">168</a><a href="全唐诗补编_page169.html">169</a><a href="全唐诗补编_page170.html">170</a><span class="current-page">171</span><a href="全唐诗补编_page172.html">172</a><a href="全唐诗补编_page173.html">173</a><a href="全唐诗补编_page174.html">174</a><a href="全唐诗补编_page175.html">175</a><a href="全唐诗补编_page176.html">176</a><span>...</span><a href="全唐诗补编_page172.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
