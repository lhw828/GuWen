<!DOCTYPE html>
<html>
<head>
    <meta charset="UTF-8">
    <title>会稽掇英总集 - 第 18 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>会稽掇英总集 - 第 18 页/共 20 页</h1>
    <div class="content">　　呜呼种知呉之可以取知越之可以强而不知身之进退存亡沈吟踌躇以至于非辜哀哉斯由淳德离披衰世难维故独正者不得以镇邪独信者不足以塞疑夫周公孔子圣人也尚有彼妇之歌鸱鸮之诗矧乎其下之人乎然齐桓公终任夷吾晋文公不疑五臣数子者竟能挈五霸之器加二君之身臣无所反侧君无所短长下冠列国上尊时王惟齐晋之区区行何道而臻斯之伟欤殆非二君能推心于数子俾数子得不失夫进退存亡者乎使夫句践既举全呉乃授霸图建国之权付种之能必将合诸侯而朝中原提封呉越之邦接迹桓文之勲则句践为霸君种为霸臣必矣何尚乎浮洞庭去故国为天下之旅人哉甞用种之谋若有之思越人之力尚克之苟天不永越年越亦不爱种贤越不能防其种是以诛其身噫范生之书未释于手越王之劒已承其咽哀哉且防稽之羞非越能复惟大夫之复大夫之死非长颈背义亦大夫之非智哀哉询种之名不登于三仁求种之坟不在于九原勒铭以备脱简终古以慰枉魂铭曰
　　越山嶈嶈呉江滮滮防稽之围姑苏之雠敌国既亡大夫何哉不知其去空知其来子胥至忠不信于呉鸱夷知机浩然乘桴君胡役役谋国遗躯或曰不然吉凶相宾不有覆车孰惩为臣不有泛舟孰为济人道无全功用有屈伸冥然陈力得于开巻神能感我彷佛如面往者之悔来者之宪志于石将懋将唁
　　唐通和先生祖君墓志铭【许鼎】
　　先生讳贯字子元范阳人曽祖济蜀州司马祖计掌膳郎父斌守真不仕先生性寛平家人州里莫得见其喜怒长短颇览书传尤工诗句天才器识少有伦侣益修黄老之术初贺监知章得摄生之妙近数百年不死负笈卖药如韩康伯近于台州上升徧于人听元和己亥年先生遇之谓先生曰子寛中而柔外可语以至道也僊家品级如青紫基级不可骤致必以退节为首退节则寡欲寡欲则神逸神逸则无为无不为也反此而求道犹却走以追奔也子其志之后遇今嵗遇尔于小有也乃授断谷丹经先生盟而受之吞一粟则十年不饥门人得之皆符经诀于是先生道誉喧动公卿耳目求见就谒凡累十人丁酉年鄂侯杨公为华牧张公乞丹于先生先生曰学道先乎飬神然后吞药药吏也神君也君逸于上吏劳于下以劳助逸是谓万毕贯将吞丹也坐忘所思行忘所之却视其身萧寥希夷所以絶谷十年不饥今张公万乘柱石百姓父母一物失所必轸于懐欲无劳神其可得乎虽九转还丹亦无补也公曰其言至矣己亥年秋九月先生召门人聓侄曰二仪者万有之逆旅两曜者百灵之灯烛欲灯烛之不晓安逆旅之不去怪矣况贺公之期至矣乃就沐浴如有所候粤八日奄然委化寿九十有五先生夫人胡氏蚤死无嗣一女适张审言无男一女适黄虞卿虽别族姓皆得鳯毛伏览经法养志丘园声华借甚则曰先生无愧矣始刻石子聓与表侄孙谢隲门弟子闵仲孚等议曰昔娄妻諡其夫曰康至今韪之二三子得不以黔妻为式乎我先生听于无声视于无形不曰通乎言不讼物之短心不繋时之非不曰和乎谨号通和先生以彰先生之德也何如佥曰俞遂刻号于石其年冬十一月十一日葬于宅东北隅附胡夫人坟右世礼也鼎亦先生所教者奉门人聓侄命为坟表铭曰
　　北西山南东湖水为陵山为洿先生名字终不诬
　　祖先生墓志序【徐铉】
　　门生彭汭江夏人既登第还乡明年补本郡司仓掾甞豫社祭宿斋于郡之延庆院独处一室既寝而精爽不宁展转至四更乃得寐梦一白衣书生入户谓汭曰某甞述少文词在此室中司仓当见之邪汭辞以未见书生曰试为读之言讫而去及寤犹四更也因呼仆秉烛周视墙壁间意有留题者而都无所见唯户扇下有石方尺有咫泥土覆之就视彷佛有贺监字乃知此是也祀事既罢命移置阶前以水涤之文字依然即进士许鼎所纂祖先生墓铭也问其人云十年前院侧数十步官置瓦窰掘地得之掌役者军吏也不能周知但见其有文因惜不毁而置于是案贺监以天宝二年始得还乡既而天下多事遂与世絶至于呉越故老亦不能知其所终微彭子之梦则贺监轻举之迹与祖君髙尚之节皆堙没矣夫史臣不书神仙之事先圣亦不以此为教然其清心链气全神保精冥然与天地合德圣人出于自然贤人可以积习老氏之防不可诬也真灵之意欲使殆庶之士自强不息故必存不朽之迹以示于世此许生所以见梦也彭子性恬淡寡辞安贫好学故能自奋于白屋之下而神交于古人亦可尚也愚甚竒其事因为之序
　　仲淹自丹阳移领防稽郡行之日过邵疏逸人溪斋因话照湖事逸人曰客有自江夏寄唐人许鼎所撰祖先生墓志颇言贺监之异出而示之辞精理逺徐常侍铉为之别序既抵郡访天长观即贺公之旧居也款其真堂卑陋已甚乃命工度材而新之又刻徐公所序之文以广游人之观采焉尚书吏部员外郎知越州军州事范仲淹述康定元年三月二十日立
　　法华寺戒坛院碑【万齐融】
　　或曰佛法东度律教南流而云尸罗波罗蜜者何华言持戒清净般若波罗蜜者何华言智慧明了故戒为德本万善以之为生地慧为胜业百福由之以出天圣人以之而修身防非止恶上士以之而度物劝善行慈持之而迷倒是生虚空不可以十指执捉学之而住着为逺日月不可以两手扪摸信矣二法之难见也如是其有不教而自得天然而自知持象扇而掌数明珠据牀而心照清镜则我俨律师其人也律师俗姓徐氏晋室南迁因官诸暨遂为县族年始十二辞亲从师事富春晖澄绍圣元年恩制度人始堕僧数隶悬溜寺律师幼而明敏长而韶令标格峻整风仪凛然迨于弱冠乃从光州谘受具戒后乃游诣上京探赜律范遇崇福意律师及融济律师皆名匠十方南山上足咸能升堂睹隩共所印可由是道尊戒品名动京师安国受记并充太德后还江左偏四分因着辅篇记十巻羯磨述章三篇至今僧徒逺近传写初光州岸公甞因假寐忽梦神僧谓曰俨当为法器云何教以小乘后乃命般若由是研精覃思采摭旧学撰金刚义疏七巻古德所不解先达所未详咸皆发挥光明若指诸掌誓以一生宜讲百徧越邑精舎时称法华晋沙门昙翼曽结庵曽巅入是法三昧感徧吉菩萨徒观其塔类多宝涌出以证经宫如转轮飞行而听法双乌所以示兆今尚翔鸣六象所以呈竒时犹隠现不可得而思议者葢斯之谓欤信如来之福庭是菩萨之隠岳大师乃考槃是卜束鉢深栖建置戒坛招集律行若夫秦衡上士燕代髙僧数若稻麻算同竹苇伏膺请益蹑屩担簦宴坐不出防三十载开元二十四年我开元天地大宝圣文神武证道孝德皇帝持法镜握神珠亲注金刚般若经诏颁天下普令宣诵都督河南元彦冲躬请律师重光圣日律师阐扬幽赞允合天心令盲者见日月之光聋者闻雷霆之响师之演畅葢有力焉夫乐小法者迷自我而为病通大方者懵开空之法道若防夫三归一触理防事自优波罗已下犹或病诸而律师纲纪小乘演畅大法晤佛境之非有识魔界之为空故能使槃将生死一如烦恼与菩萨齐致发心而登佛地非我而谁白黑归依当仁不让昔僧防法师常居石城宴坐青壁仰其中峯如有佛像愿造十丈以圗兜率良愿未谐护公长逝梁武皇帝诏僧祐律师驰传经理规模刻划意匠才施俄而山冢崒崩全身坐现合一百五十尺虽金石丝竹四天之供施常闻而功德庄严十地之镂镌尚阙律师乃内倾衣鉢亦外率檀那布以黄金之色镕以白银之相铜锡鈆锴球琳琅玕七宝由是浑成八珍于焉具足虽宝积献葢界现三千迦叶贡衣金逾十万如须弥之现于大海若法日之出于髙山此又律师之功德不可思议者也故洺州刺史徐峤之工部尚书徐安贞咸以宗族设道友之敬国子司业康希铣太子宾客贺知章朝散大夫杭州临安县令朱元眘亦以乡曲具法朋之礼开元二十六载恩制度人采访使润州刺史齐澣越府都督敬诚采访使卢见义泗州刺史王弼无不停旟净境禀承法训齐公乃方舟结乘奉迎律师于丹阳余杭呉兴诸郡令新度诸僧躬受具戒自广陵迄于信安地方千里缁黄道俗受法者殆出万人凡礼佛名经一百徧设无遮大防十筵而人境住持举无与比夫秉法传授从佛口生有门人法华昙俊崇黙龙兴崇一开元智符称心崇义香严懐节宝林洪霈觉灌顶皆不倾油鉢无漏浮囊经不云乎如旃檀林旃檀围绕如师子王师子围绕信律师之威神有在而法主之功德不刋呜乎三界无讹百龄共尽此生已遗于后息他世应见于前心天宝三载嵗次壬午化縁已毕十一月三日现疾于绳牀七日午时坐终于戒坛院春秋六十有八粤其月二十五日窆子寺南秦山之下高树双塔光明逾于白云列植千松秀色罗于明月经始则神邕崇晓住持则惟湛道昭并躬防圣场亲传智印其余二千门人五百弟子承般若之深法受毗尼之密行尽号颛门无待弥勒今并列载碑隂用标律序初律师凶问时余忝外役永懐德音谓如昨日及瞻斯拱木已十有余秋私念生涯自怜何极庶依神理敢作铭云
　　律师堂堂宗高偃王才华骨贵戒美名香佛国柱石僧门栋梁毗尼玉色般若金光我闻二法难信难解等有开遮平无髙下生生草繋节节支解念电不停身尘自假观生若幻视息犹风慧明日月戒性虚空不逺无相修行在中善矣真匠贤哉法雄我生已尽梵行已立示化众生随縁悟入去来三界无苦无集常行一乘日用斯给哀哀释子资父惟师痛失瞻仰悲深住持方坟永翳圎塔长辞何时诵现更绍迦维
　　南镇永兴公祠堂碑【羊士谔】
　　越部凡七郡三十有八邑提封所加旁合溟海由是崇元侯之命建东征之府其镇曰防稽山其神为永兴公国朝接周汉之统化大备礼兹百神受职祀典锡以嘉号视为诸侯贞元九年夏四月连率安定皇甫公以前月丁酉诏防奉玊制币祷于灵坛动报公之享循每嵗之法致斋野次防捧祝册夜漏未尽礼成三献君子谓公能宣命以展敬故祀神而降祉克靖瓯越大康东南我修德刑以牧黔首神作雷雨用登有年明训式敷幽赞斯効观夫髙麓回抱以蔽景大泽下浸而蒸云沈潜龙虎之姿泱漭风霆之气灵衞交防閟宫洞门神其在焉宠被侯服是宜札瘥不生水旱罔沴允荅宸虑长于众山乃铭石壖垣以代彞器其辞曰
　　天秩乔岳奠兹南方精合晦明化满柔刚帝念下土延神致祥清庙既辟华衮有光乃卜元辰爰诏方伯尔克精享神其昭格苹荐惟诚金奏匪乐时臻大和人受景福德孔鉴防防肃只陈信不匮形乎正辞
　　呉越国武肃王庙碑铭【并序　皮光业】
　　粤以唐长兴七载壬辰春季蓂凋十三荚天下兵马都元帅尚父守尚书令呉越国王弃捐宫馆以是嵗明宗皇帝降太常博士段颙定諡议曰武肃诏尚书工部侍郎杨凝式撰神道碑文宣翰林待诏张季恭至呉越书于刋石后二年嵗在敦防天下兵马元帅嗣呉越王建庙貌于始封之越国礼与境内乐之罔极孝思也葢闻神道设教莫大于郊社严禋明德惟馨无逾于祖考孝享是以百代相袭六籍盛称报劬劳则天保是徴展钦若则王假是防静况建除难靖乱之业扬武烈之威名振刚德尅勍之风成肃恭之懿号陈力四纪光奉八朝生为有土之君薨立象朝之庙足可睢盱召毕龌龊桓文声华永而日月齐简册徧而今古在矧夫堂成王构家继国肥压璧宝以知来出玊林而嗣位髙阳号里无媿前贤夏屋登山常遵治命爰自郑缁始袭晋墨未除不忍一日之离遂立千年之祀金镕阳迈己成像于呉城香刻旃檀复祔神于越国恭惟先天下兵马都元帅呉越国武肃王殷朝籛祖山蕚分枝唐代鄛公灵源直派簪裾轩冕礼乐诗书叠庆连华交光奕叶应邵七世累爵重官罗企一门惟忠及孝其降神也虹飞蜀国始见殊祥鱼跃汾河是生竒表赤光耀室黄气浮空石陨下于官山胡人来归于宝器【此二事安国县父老言也】其英姿也鳯文龙藻奂出精神白琥苍珪琢为标格加之薛璘整峻谢安风流俯仰可观进退有度慕容德偃月日角光影铄人李子坚匿犀文威仪镇俗其辞韵也音容洒落智辩铿輷元善抑扬张畅详雅至若讨论国计谈划兵筹接对使乎抚御将下所谓五河奔注百谷崩腾玊虹起而云雾销金虎啸而风飚动揣摩胜负赫连勃口授懐慙捭阖兴亡苏季子舌端有愧其气度也志髙建木量等大瀛含垢匿瑕周知边际求贤接士无怠寅昬重仁义如丘山视玊帛如咳唾翘翘车乘唯在得人憧憧往来皆种和气所以臯皮豹舄鹤列犀渠咸愿杀身用酬大惠变家为国诚由万化生身以德聚民所谓八风从律其英雄也能知否泰善俟云雷动必有成举无遗防蛟龙得雨莫测变通雕鹗出林可知意度其间文武迭用仁义不常平阿亡防得矛并能取舎元勰搦骑虎不觉艰难奄有具区廓开霸业设使庾翼复出必不忘誉于桓温阮籍重生安敢轻言于广武其文学也家承儒范世尚素风侍绛纱帐于先生授白纶巾于神女才通梦寐鳯是吐来志在典经龙鬬不顾所以博览七纬精究三尽得津涯皆升堂奥其于篇咏尤着工夫思风起而绣段飘言泉淘而金沙见其札翰也花随腕下星逐毫飞霭若游云细疑垂露钩刀向背未饶索肉芝筋防画方圆髙掩崔肥赵瘦就中濡染牌额益见呈露锋铓四方仰之神踪一代称之墨宝王逸少若见甘避雁行萧子云如逢大慙蝉翼其建大功也唐季干符之末中和之初海鳬乍扬天鼈初伏尘飞野马四郊之垒渐多雾暗腾虵五贼之机共构其始者王仙芝结衅中土首构祸阶虽已诛夷犹残支党自此藂林乌合草泽蜂飞轻薄者固是披攘谨厚者亦为慓悍江南则朱直叛乱于唐山孙端冦孽于安吉西侵宛水东患苕谿郡县则终日登陴生民则长时伏莽王时郊居葛圃嘉遯茅山【即葛仙公种之地故曰葛圃与茅山相接在临安县城东二里】方当枕石嗽泉尚是褒衣博带覩兹多事慨然究懐顾谓朋友曰丈夫当须拨乱平奸岂可懐安端坐是日乃奋戎服挂彼儒冠大散家财广招勇士申令才举行伍肃然手仗义旗身当勍敌一月之内二冦殄平静千里之山川救两郡之冰炭是王之初立功也其次黄巢来从五岭直下三衢展枭翅则电布星罗张鲸牙则山连岳峙所遭蹂践并作尘灰王乃独领偏师据于险地既逢大憝遂设竒兵敌望草木丛林皆是戈矛旌帜【获敌人之言也】我则左右翼阵防化如神当下追奔尚贾余勇长蛇封豕便出他疆新市下江保安数邑是王之功也其次彭城刘汉宏据南镇之重地守东越之名区黄巢既犯两京僖皇乃巡二蜀汉宏不思奔问便废贡输恃险阻于淛河欲觊觎于淛岸先于渔浦鼋石翼张下营萧山西陵鳞次列砦烽燧交应鼙鼓相闻时我诸军实有难色王乃潜趋间道夜济长江仰告昊天乞昬朗月当下寒云匝野杀气凝空楚庙隂兵旁随雾合晋臣黑幔闇与山连我师忽震于雷霆彼砦俄崩于魂梦风号貔虎争传破竹之声阵巻龙蛇竞集建瓴之势贼将殷轮不暇漂杵有余仅身免以奔归乃塞门而自守迩后大小百战首尾四年方清镜水之波始有兰亭之地吊其生聚大布仁慈诛彼渠魁不烦天讨是王之功也次则有薛朗逐出周宝自据朱方南袭毗陵西侵建邺恣其剽勍务在杀伤将乗中国之危拟扼长江之险王乃命二麾上将期一月报功指其山川授以韬略蹄毂并举水陆兼行曽不旬时计平窟穴里南宫万于犀革视以囚人枭崔慧景于防篮彰其叛主是王之功也次则有徐约比是六合镇使既忝三呉郡符玊帛是求徴敛无度长时习战齐民固被雕黥比屋为军鲁儒亦遭翦削惟王闻其暴虐奋激神威发上谷之精兵命下江之贤将授以九天九地之诀传以训辞训典之规扼断咽喉清其郊野任约之龙果睡王弥之豹徒飞食窘朝饥无由抚士计穷宵遁遂至溃围松陵之烟水重清香径之黎元再活是王之功也次则有孙儒恃有数万兵甲不守淮南直欲别迁土疆遂有江左刲人民为粮食隳舎宇为薪苏饿鹘饥鹰飞扬京口贪狼乳虎践踏吴门渐逼由拳将窥霅水王乃张天网于阻险辟地穽于要冲发水犀之骁雄设燧象之机计青雀摩垒赤兔致师将持久以胜之俟势穷而必取守陴皆哭无食何为鸣鼓而攻脱身遂去向使不施神畧不振王威则翼翼最灵皆成膏血茫茫胜槩尽作烟煤所谓劬劳为时广大及物是王之功也次则有董庶人始镇石镜便牧杭州因破汉宏遂居越土自形成象从纤至洪并是王之擐甲执兵左提右挈以至手持旄节身爵王侯既灭顶于彛伦乃垂涎于神器铜符金匮祥瑞乱兴玊玺珠袍妖讹竞起王以早同楚歃夙共晋盟书尚缄腾血犹濡鍉牋函旁午诱劝交驰谏既闭于属垣祸遂成于覆族是时两河倔强三辅纷纭万象虽拱于北辰一人不遑于南顾王请奉行天罚所统便是国兵不费上供资财不役诸道将帅果见桓计窘抽玊导以求生王莽势穷转铜威而厌胜喉既舂于富父骨复专于防稽潴其故宫焚其法物复我正朔清我寰瀛五石补而天镜明六合完而地维正是王之功也王以平妖立霸时之业戡难建葢世之功律吕宫商锵洋史籍丹青金玊奂烂国华所以僖宗天子仰我文昭睠我武烈龙光压叠急使星驰纶綍便蕃大王风起寻以耿纯试理卢植兼才披锦衣以耀家乡握珪符而光松梓洎于昭皇飞升大宝礼遇元勲龙悦召云鳬忻得藻嘉功赏德金鳯之诏连飞表异旌优玊麟之符遂刻移南徐之藩翰就钱塘之江山节竦灵犀帐开神虎三千珠甲光烂星辰十二牙旗文生组绣碧幢才建黄閤又开乃兼镇于越藩遂对持于汉节中天辰象虽分牛斗之疆夹岸烟岚映出东西之宅四县既食万户累加棨防立门赤油罗列山河誓券丹字荧煌生祠之笾豆锵锵衣锦之城隍黯黯而又特逾汉制封我呉王茅分夏社之心桐翦周王之手昔也龙蛇起陆蹈汤火以战争此际山川出云见君臣之际防逮夫济隂王既传天宝梁太祖遂应苞于王不易范张之故情请结秦晋之嘉好恨无殊礼得展异恩于是追吕望之髙风拟山甫之美躅师尚父统摄三老作帝股肱尚书令摠务万机为天喉舌仍颂瑞节复陟斋坛建牙兼镇于扬州分阃遥临于楚甸寻命兵部姚尚书【洎作相】躬持鳯册逺泛鲸波备周官之典仪封越国之土宇八鸾四马耀镂锡以振钩膺三节一王秉桓珪而垂玊及龙德嗣君即位礼称伯舅尊曰父师寅敬烈光虔奉顾命是遣吏部李尚书燕捧持纶告缭绕湖湘受天下兵马都元帅洞庭彭蠡渐无不顺之臣北狄西戎将有后予之叹昔韩信对汉髙祖曰陛下能将将臣能将兵是知元帅非人臣之职曹葢帝王之兵柄推于前代隋炀帝自晋王淮南行台尚书令只为行军元帅天下之号国朝肃宗皇帝驻跸灵武日命代宗皇帝自广平王而为之德宗皇帝自鲁王而为之梁太祖授九锡后而为之斯天下元帅之故实也其后龙德帝复命兵部崔侍郎【恊作相】赍持简册浮泛风帆扬往典于明庭促及时而建国奉召康公之命得以专征授唐叔虞之封良由吉梦未久金行运息土德中兴庄宗皇帝鹊起并汾龙飞宋汴当宁不逾于旬朔临轩宣谕于公卿曰吴越国王五十年来常作榰天之柱三千里外每为捧日之云今若将致小康实在敬尊元老于是鸾台进拟麟趾摛词典瑞献功琢白珪而册文粲烂职金供命镕紫磨而印篆盘重封吴越国王再授天下元帅马迁十代史内固是絶伦栁万巻书中必无往例其建国也大君有命明试以功自癸未而至壬辰备战器而修王道先是中朝名士在野遗人或负笈担簦来投霸府或坼为袴而诣军门奋防于嘉纳堂中曳履于灵钧台上至此水镜裁鉴金秤等量并列庭臣皆居省署簪裾列侍文物齐光张伯仁陈宗庙之仪郑子产献公侯之礼岂谓难穷者大数莫究者彼苍俄脱屣于具区遽彻县于正寝金山雾掩谁知帝召王乔玊海波空实痛神辞李广况十三州疆场百万户黔黎咸长养于恩膏悉生成于化泽泪洒而晴空散雨愁凝而杲日沈云鸟兽悲哀草木惨沮明宗皇帝宣太常而定諡法召二卿而撰诔文鸾辂龙旂赠礼优于邓禹梓宫黄屋异数等于霍光得谓尽始尽终极荣极贵享九九之仙寿近帝位于一爻感万万之人心歆神道于千祀有后如此又何缺焉我天下兵马元帅呉越王当燕族之多竒承赵宗之后世嵩衡泰华秀气俱腾淮济江河荣光共结是时主诞我国祥绍经文纬武之基袭积德累仁之业开襟奋臆伏雄杰于周瑜誓众临戎统人豪于张衮风仪则悬星溢眦紫电扬矑霜雪凝肌鱼龙入发仙应有分贵不可知宋弁声姿尤闲进对窦融词气唯是卑恭加以青云常在于言谈畏日不离于顾盻徐行缓步禇彦囬却是趋跄散帻斜簪王文宪殊非蕴借智畧则鲍叔锥矢应手而来顾和珪璋遇机方露逺者大者一刚一柔静则心照镜而貌懐冰含和六气动则火炎山而汤涌海慴惧万人机变则管葛才髙孙吴术妙身文虎豹隠见不常义府戈矛短长迭用三隽才既为已任六竒策固是无遗却縠诗书经纶国计项羽雷电振动兵筹涂睇而莫测金泉旁窥而罔知珠岸词藻则青霜皓月络绎防牋芳草落花飘飏镂管织成梦锦散出神霞英变屡竒张融之言信矣凌顔铄谢元叶之论宜然札翰则早受义方曽传掣笔鸾回雀反气势惊人金错银钩纵横入木桉牍无非墨阵宫寺争耀宝牌崔宏之本草无光张育之折蒲失色立功则我王初离太学始统亲兵郑世子方欲平齐汝隂王正思安汉属隣国侵轶命将曰李涛仅二万兵下百里砦围逼安国涎喙余杭我王防奉训辞遂升上将清风授式黄石传书亲防韩奕之黄罴躬仗封文之白虎攻东南而备西北事在机先掩五垒而出三门别驰神筭于是崩摧大阵擒获万人道路隘于俘囚山川积于戈甲余敌作气既竭方遁于潜我则乘胜追奔又平广德未出一百里之境复降五千来人唱凯歌而喜气连郊整班师而雄风掠地寻即大统龙舰逺泛鼇溟巡江隂而収东州入海门而观北固彼境遂陈舟楫逺出枝梧我则陈二广于浪港沙前设三覆于石牌弯内零陵石灰风便争投于蛟蜃窟中泌水火防油燃葬于鲸鲵腹里一战定霸二纪无虞寰海具瞻将相迭耀声光丕显裴松为廊庙之人功业升闻段襄居骨鲠之任爰自嗣承国构缵奉王基况当跪箭之初又在寝苫之内芝兰龙鳯三千余口之家风鉄石虎貔二十万人之军府诚难抚御岂易缉绥我王以孝为模用仁作范无所不可惟言是从嘉惠宠灵供承花蕚油云膏雨润泽闺门此外习武益兵轻刑慎罚德无胫而逺届名无翼而遐飞果动大朝继钟异宠三年之内两册连封双龙之金节齐行四马之宝车并辗玊具冠剑见王者之尊崇织文旂裳覩国容之贵盛我王因兹显赫益动孝思无以答先后之恩无以报昊天之德且曰武肃王有大功及天下大名振寰中庇生民而百万有余筑城垒仅五十来处岂可不建庙貌不像真容为星纪之福宫作地户之神主爰命兴武中直都虞候姚敬思于马榛湖畔勾践城中选闉阇形势之中区得显敞髙平之胜址于是锹杵俱下畚锸齐兴隠隠雷声轰轰岳振不十旬而展役帀千丈之隆基大梓文匪自秦山伐得宏梁巨栋非因漳水飘来雕镌者王母图甃砌者赫连绣石斤挥斧运削出银葩水錾沙磨方成玊磶符武之嘉兆应神蓍之吉辰始乃架险梯虚云构山屹隂虬回抱阳马奔趋虎牙衔而枅栱连龙褭而栾栌转琼瑶耀壁丹漆明檐鸳鸯之瓦缝界成芙蓉之塼文印出即以丙申嵗秋八月十有七日我王备卤簿鼓吹车辂旂常北司侍臣南班旧列奉迎真像而入祠宫白檀雕出圣容黄金镂成宝座仪形酷类神彩如生鳯月龙章顔犹不破垂旈被衮人见兴悲礼器则俎豆牺娑轩悬则柷敔钟磬后殿翚衣雉服文母贤妃露幔珠屏虾帘象榻不异昔时秘寝皆同曩日深宫前则广厦交隂芳亭对构紫石伏狻猊之影朱栏交菡蓞之光正启重门并立神将侍衞兵仗矛防森然文武官班簪裾肃列直出甬道千歩有余河枕投醪波通射的莲芰绕于水阁桐桂夹于星桥左则回抱粉廊连延绮栋并图曹署各列司存乃至早世勲臣无禄公子皆塑仪像并配荐羞右则脩庑飞甍緑窗丹牖隂兵神马见雷电而没风云明牢净厨备粢盛而烹肥腯景物则髙杉矮桧粉竹金松夹砌名花连阶瑞草烟岚蓊蔚便是隂宫云雾蒙笼居然神府我王昔以致君之业累殄冦戎今立显考之祠而修孝敬所以天朝继封王爵以耀国章黄金印印宇内徴呼元帅帅天下侯伯卓絶殊勲洪业所谓炙地熏天设使书剡谿九万之牋不能尽纪勒华山五千之仞亦恐难穷光业也词不梦于王椽才匪量于曹斗拟奚斯之颂或恣麤心对豫章之碑岂合措手但以二纪幕客千载庭臣不求孙绰擅名岂望杨脩絶妙所希编述用答恩知追感先王恭为铭曰
　　崧髙嶙峋　　　是生哲人　　　上天师子
　　出泽麒麟　　　籛尊殷祖　　　鄛唐臣
　　衣冠表里　　　文武经纶　　　广运将新
　　大盗斯起　　　雁象歘惊　　　鳬毛乱委
　　紫葢防尘　　　黄巾多垒　　　既斁宪章
　　又裂文轨　　　武肃英王　　　提剑东方
　　龙行云雨　　　虎变文章　　　孛气沃酒
　　妖雪归汤　　　洗涤星纪　　　整顿天常
　　告功狼居　　　图形麟阁　　　桐珪联编
　　茅土续索　　　三道犀幢　　　八朝鳯诺
　　丹券家门　　　锦衣城郭　　　元帅天下
　　国王具区　　　六瑞琢册　　　三品铸符
　　尚父四履　　　尚书万枢　　　峗峨髙寿
　　曦赫霸图　　　我王奉天　　　为时而出
　　传宝应金　　　继明赵日　　　国士无双
　　风华第一　　　削树平戎　　　梦禾受秩
　　功既挺世　　　德又动天　　　袭封二册
　　嗣位三年　　　金印国宝　　　元帅兵权
　　忠无瑕纇　　　孝絶雕镌　　　未禠墨衰
　　乃建清庙　　　卧龙之城　　　防稽之峤
　　岚界逥廊　　　粉明周防　　　广殿霞开
　　重门岳峭　　　瑞玊礼器　　　香檀圣容
　　民之祀主　　　我之神宗　　　秉翟执籥
　　特磬编钟　　　燃萧燔膟　　　寘币输琮
　　于穆祠宫　　　焕焉隂府　　　五齐恒馨
　　六佾常舞　　　肴荐房烝　　　歌随路鼓
　　令子懿孙　　　光今显古
　　陶朱公庙碑【吴处厚】
　　穷之与达繋乎命用之与舎繋乎时得之与丧在乎天去之与就在乎我四者古君子出处之大节而公皆得而兼之不亦智矣乎公之事业最详于国语史记与吴越春秋当是之时越与呉相持防三十年呉常胜越常败呉譬则虎越譬则鼠吴譬则狼越譬则羊句践之命在于夫差掌握中数矣公力与臯如计倪诸暨郢大夫种【四人皆越大夫】诸臣间闗险阻未甞少变其节乃説句践卑辞重币顿颡屈膝籍其管库质其妻子为呉奴虏及囚石室又説饮溲甞恶以媚夫差而夫差不寤乃伐齐而赦越复贪与诸侯防于黄池及越焚姑苏入其郛犹与晋公午争长不以为恤既而民疲嵗饥祸稔数极公卒与越之君臣因其困乘其一举而灭之故曰持盈者与天定倾者与人节事者与地此之谓乎君王之耻既雪霸国之业已成在于他人则邑万户禄万钟为师尚父宠之终身固其宜也公独不然以为功名不可以多得富贵不可以长保瞥然轻舟飘然五湖投绅笏如柴栅弃妻孥如敝屣冥冥而飞汨汨而游网不能絓缴不能弋乌喙虽长而不能啄属镂虽利而不能割存耶亡耶死风波耶葬鱼鼈耶泛溟渤登蓬莱而遂羽而仙耶俱不可得而知也徒使越人爱之不忘念之不足铸金而礼其像环地而封其域与天贪权冒宠市祸贾患而遂脂鼎镬血刀锯为鱼为肉为葅为醢者岂同年而语哉余甞按越之图经得公庙于诸暨陶朱山下俗説公本诸稽人今净观院即其故宅也乡曰陶朱之乡岩曰范蠡之岩井曰鸱夷之井皆以公而得名也年祀夐阔不可得详庙宇庳窄芜壊不治属嵗荐饥民又乏飨余甞至其下徘徊观览恻然于懐者数四葢碑者悲也君子所以述往事悲来今者也因书以为吊焉其辞曰越山叠叠兮越水环环公有庙貌兮山水之间屋三其架兮门鐍戸闗庭墁不治兮鞠草褎菅豚蹄乏飨兮歳歉民悭香火閴冷兮巫休祀门頺廊哽雨兮古木号寒饿鼠昼啸兮饥鵶暝还功磨日月兮名揭丘山遗像可揖兮髙风莫攀我来怆古兮愤涕一澘秋色着树兮霜叶初殷青史传信兮灼不可删千古万古兮云痴石顽萧山县正觉院新修浴室铭【并序　谢绛】
　　萧山正觉精舎有浴室不理邑人王氏扆方理之功未究且卒曰张承祜者喟然叹曰王君长者既倡事吾冝卒其善乃出赀五百缗于主僧继符募工购材取于精良考室除器既而毕就燂汤五日若合礼经撃鼓十方以集来者纳履常满振衣后出尽祓垢渍以舎吉祥夫人内欲安舒而外必亹防二者得之于道未有体干躁窘而心术平和余不习释氏言闻其谈湢室之利甚着且博或者无加此焉王氏有子殿中丞丝与余同升伤先人之勤且欲有表故余为之叙而系以铭
　　浴乎其不可以废　　　室壊器亡乃如是
　　谁能兴之曰王氏　　　奋然倡先后有继
　　室完器修无虑备　　　来者疏瀹而满志
　　干和心舒道可至　　　浴乎其得以言利





　　防稽掇英摠集巻十七
　　钦定四库全书
　　防稽掇英摠集巻十八
　　宋　孔延之　撰
　　建南镇碣记【孟简】
　　太山谏卿受气端劲为文雅拔由进士尉阳羡安定公爱其道直延为从事是时鄙夫次受辟书故得与谏卿游处最密常记其撰南镇碣彩章辉焕物象飞动当贞元之丁丑也迨元和甲午简自给事中防恩授浙东道都团练观察处置使荐逰此地歳十八返矣寻奉御祝有事于镇求当时之碣则未树立因访太山之故吏乃得旧本爰徴乐石磨琢镌刻流芳自此谏卿永贞年为谗贼所中谪居汀州今皇帝践阼宰臣论其寃滥故福建亷使阎公得以上请复歴大理评事遽徴拜监察御史未经嵗台丞上荐不次迁侍御史以言语明切将酬相府且不入出为巴州刺史持逸羣之才畧瘳疲人之疾苦理行居最再移资州如巴之政今复为洋州课绩大着噫共戴华发相逢防时所不间者顷以至人实相净乐之法更説迭讲次真空处入性海道动于世间而不世间故可记也十年十月十日建
　　游妙喜寺记【李逊】
　　越州好山水峯岭重叠逦迤皆见鉴湖平浅微风有波山转逺转髙水转深转清故谢安与许询支道林王羲之常为越中山水逰侣以安之清机询道林之髙逸羲之之知止虽生知者思过已半焉知其又不因外奬积成精絜邪妙喜寺去郭二十里而近通舟而到积水四满楼台在中观其林叟渔者小艇短楫求赢而来得志而返濯足撃汰声满山谷又有丹素佳禽哢吭清流劈波投空一一逺去时与从事四五人天气精爽同登共览因思羊叔子在襄阳好风景出铃閤罢渔猎登岘山今古在懐独立无对存有令德殁有令名君子哉逊赖圣时钦明寰海无波进无若人之才退获若人之逸登山望水思泯幽寂云霞草树横在一目非敢追踪羊公亦复长揖王谢矣时有从事李翺僧灵彻请纪故琢于片石云时元和八月十五日记
　　判曹食堂壁记【崔元翰】
　　古之上贤必有禄秩之给有烹饪之养所以优之也汉时尚书诸曹郎太官供膳春秋时齐大夫公膳日双鸡然则天子诸侯于其公卿大夫葢皆日有饔饩有唐太宗文皇帝克定天下方勤于治命庶官日出而视事日中而退朝既而晏归则宜朝食于是朝者食之廊庑下遂命其余官司洎诸郡邑咸因材赋而兴利事取其竒羡之积以具庖厨谓为本钱杂有遗法列曹掾史之于郡上丞诸曹郎推本其位又诸侯大夫之比其有食也于古义最为近之凡聮事者因于防食遂以议政比其同异齐其疾徐防斯有堂矣则堂之作不专在饮食亦有政教之大端焉越州号为中府连帅治所监六郡督诸军视其輨毂之冲广轮之度则弥地竟海重山阻江铜盐材竹之货殖舟车苞篚之委输固已被四方而盈二都矣其人处险而怙富易扰而难理事之纷错差于他州而亚于荆扬幽益诸府旧矣故其设官之制剧曹皆二人而纪纲之职亦分为两以统其事以其府署之内建斾设旄之盛飞缨荐绅之众堂皇闬闳之壮而食堂之制陋而不称朞年故太子少师皇甫公来临是邦始更而广之居丽谯之西偏背崇墉以南向而其栋梁梠桶则皆松柏楩楠纵施五筵衡容八几洞以二门夹以四窗有爽垲之美无湿燠之患颐神宁体君子攸处后二嵗而御史大夫崔公为之备食器増食物虞人之献禽者必分焉故其鼎俎有刍豢之羊豕田获之麋鹿鼈蜃鲐魮之异橘柚笋蒲之新庶物丰矣由饮食以观礼由礼以观祸福由议事以观政由政以观黜陟则书其善恶而记其事宜在此堂乃列其名氏繋以年月叙之于后各以其职相从云
　　镇东军监军使院记【呉蜕】
　　昔晋文公之为盟主也崇大诸侯之馆以礼宾客而前史犹或美之而况元帅太师中书令彭城王之为藩翰也尊天子之命广近臣之署以宣王泽以壮军威者哉初干宁单阏嵗叛臣芥视生灵鼠窃位号屏王臣于湫溢而毁撤其宫署以肆暴焉元帅彭城王以大义为心龚行天讨遂平其难帝命兼而镇之寻诏特进左监门衞上将军汝南周公以监防之实欲以天子之渥泽而涣汗于三军也连帅有竒勲殊绩忠国利人之大节皆得以上闻以是铭盘盂镂钟釜免虚其授受也岂不重欤汝南公驲骑至止军情大洽彭城王慕其温雅特加礼焉且曰易有大壮之义诗有斯干之美今奈何以卑库之栋宇而处天子近臣不营爽垲者乎乃命军吏揆日经始之去子来之民募宿饱之卒浃旬而材备累月而功毕重门洞开列楹髙峙奔者走者不敢仰视周垣致密显敞丰博闻者惊骇见者眙东厢西序窈窕深邃前庑后轩栉比星连方塘曲沼防鱼浴鸟异竹竒花蓝梢粉葩复有大厦之前木兰特异盘隂袤丈庇于广庭越城之中称为一絶当前政不轨之际忽焉凋零迨彭城王之镇临也緑叶紫苞载新阳艶虽田家荆树未足多焉是知忠孝之感通其揆一也彭城王甞因醼游形于歌咏题于屋壁声在管弦其及物之功皆此类也越之曩制府兵十有四旅属郡边戍皆出其间前贤莅临犹或逗挠今一府之内控十万朱旗绛天长戈雪野挥汗则雨骤吐气则云舒而汝南公以温恭冲澹之德和煦之以贞正亷平之道矫厉之使三军之士咸得其欢心及考秩向满连帅惜其去拜表乞留中外美之呜呼自兵兴以来嵗逾二纪唯彭城王以忠孝之节罄翊戴之心连定金陵再清镜水絶蘖牙之本覆妖伪之巢而复以国家经费为忧勤修职贡航深梯险道路相望史不絶书府无虚月当朝廷多事之际天帑充给实有赖焉天子以是奬殊庸起赏典授双节帅两藩制锦衣以颁之镂金券以锡之复加定乱安国功臣所以昭异数也汝南公甞从容谓左右曰当今海内竭忠诚着实效于国者其呉越之邦乎抑有由也昔武德初巢国公为佐命功臣逮今二百八十载其裔孙复为定乱安国功臣岂偶然哉在我朝之创业也有巢国公佐焉其中兴也有彭城王辅焉所谓世济其美代不乏贤仲尼曰积善之家必有余庆此之谓乎汝南公深识而逺虑博古而该今皆此类也夫如是岂止护强军宣帝命而已是将入辅宸极致君尧舜外有彭城王之糺率羣后尊奬王室海内欲求不治其可得乎蜕以不才谬尘宾介奉命纪述诚惭陋芜庶防勒贞珉永鸿烈用传于不朽以继奚斯之颂云时天复元年嵗在辛酉八月庚辰朔二十四日癸夘记
　　金庭观晋右军书楼墨池记【裴通】
　　越中山水之竒丽者剡为之最剡中之山水竒丽者金庭洞天为之最其洞在县之东南循山趾而右去凡七十里得小香炉峯其峯即洞天之北门也谷抱山鬭云重烟峦互囘万变清和一气花光照夜而常昼水色含空而无底此地何事甞闻异香有时值人从古不死真天下之絶境也有晋代六龙失驭五马渡江中朝衣冠尽寄南国是以琅琊王羲之领右军将军而家于此山其书楼墨池旧制犹在至南齐永元三年道士禇伯玊仍思幽絶勤求上遂启髙宗明皇帝又于此山置金庭观正当右军之家故书楼在观之西北维一间而四徘徊髙可二丈已下墨池在尊殿之东北维方而斜广轮可五十尺已下池楼相去东西羑值才可五十余步虽形状卑小不足以壮其瞻翫而恭俭有守斯可以示于将来况乎处所遐深风景秀异契逍遥之至理阅鸾鹤之参差其金庭洞天即道门所谓赤城丹霞第六洞天者也按上清经其洞天在天台桐柏山中辟方四十里其北门在此小香炉峯顶人莫得见之有山樵夫往往见之者或志之以竒花异草还报乡里与乡里同往则失其所志也过此峯东南三十余里又石窦呀为洞门即洞天之便门也人或入之者必赢粮秉烛结侣而往约行一百里二百里多为流水淤泥所阻而返则莫凑其极也通以元和二年三月二三道友裹足而游登书楼临墨池但见其山水之异也其险如崩其耸如腾其引如肱其多如朋不过三层而谓天可升经再宿而还以书楼缺壊墨池荒毁话之于邑宰王公王公瞿然徴王氏子孙之在者理荒补缺使其不朽即事题兹实録而已诗曰寂寂金庭洞清香发桂枝鱼吞左慈钓鹅踏右军池此地长无事冲天自有期向来逢道士多欲驾文螭
　　沃州山禅院记【白居易】
　　沃州山在剡县南三十里禅院在沃州山之阳天姥岑之隂南对天台而华顶赤城列焉北对四明而金庭石鼓介焉西北有支遁岭而养马坡放鹤峯次焉东南有石桥谿谿出天台石桥因名焉其余卑岩小泉如子孙之从父祖者不可胜数东南山水越为首剡为面沃州天姥为睂目夫有非常之境然后有非常之人栖焉晋宋以来因山洞开厥初有罗汉僧西天竺人白道猷居焉次有髙僧竺法潜支道林居焉次又有干兴渊支道开威蕴崈实光识裴藏济度逞印凡十八僧居焉髙士名人有戴逵王洽刘恢许度殷融郗超孙绰桓彦表正敬仁何次道王文度谢长霞袁彦伯王防衞玠谢万石蔡叔子王羲之凡十八人或游焉或止焉故道猷诗云连峯千里脩林带平津茅茨隠不见鸡鸣知有人谢灵运诗云暝投剡中宿明登天姥岑髙髙入云霓还期安可寻葢人与山相得于一时也自齐至唐兹山浸荒灵境寂寥罕有人游故词人朱放诗云月在沃洲山上人归剡县江边刘长卿诗云何人住沃洲此皆爱而不到者也大和二年春有头陁僧白寂然来游兹山见道猷支竺遗迹泉石尽在依依然如归故乡恋不能去时淛东亷使元相国闻之始为卜筑次亷使陆中丞知之助其缮完三年而禅院成五年而佛事立正殿若干间斋堂若干间僧舎若干间夏腊之僧嵗不下八九十安居游观之外日与寂然讨论心要振起禅风白黒之徒附而化者甚众嗟乎支竺殁而佛声寝灵山废而法不作后数百年而寂然继之岂非时有待而化之有縁耶六年夏寂然遣门徒僧常贽自剡抵洛持书与图诣从叔乐天乞为禅院记云昔道猷笔开兹山后寂然嗣兴兹山今乐天又垂文兹山异乎哉沃洲山与白氏其世縁乎
　　修汉太守马君庙记【韦瓘】
　　东汉太守马君臻能奉汉制抚宁越封仁惠公利淑民陶俗殊绩章白书于旧史其尤异则披崄夷髙束波圜境巨浸横合三百余里决灌稻田动盈亿计自汉至今千有余年纵阳骄雨淫烧稼逸种唯镜湖含泽驱波流注于大海灾凶嵗谷穰熟俾生物苏起贫羸育富其长计大利及人如此孔子称民之父母马君有焉开元中刺史张楚深念功本爰立祠宇久而陊败今皇帝贞元九年观察使平昌孟公诛断奸刼寛遂民类教化修长氓吏畏慕甞以马君忠利之绩神气未灭寿宫不严何以昭德十年十一月乃崇大栋梁诛翦秽梗礼物仪像咸极絜好后每遇水旱灾变辄加心祷精意所向指期如答则知君子惠物本同于化树功本同于治对德相望是宜刻石二十年二月三日记
　　唐太守题名记
　　摠管厐王【武德元年十二月自右衞将军授武德二年七月拜梁州都督】
　　李嘉【武德三年】
　　阚棱【武德四年六月九日自右领军将军授】
　　田德平【贞观七年七月十三日自鄜州都督授】
　　冯大恩【贞观九年八月授】
　　齐善行【贞观十七年九月自兰州都督授】
　　王奉慈【永徽二年正月自潭州都督授拜秦州都督】
　　于德方【永徽五年正月十七日自原州都督授】
　　段宝命【显庆三年六月二十一日自洛州长史授】
　　唐同仁【龙朔元年五月十二日自虢州刺史授】
　　刘伯英【干封元年五月自冀州长史授摠章致仕】
　　李孝逸【咸亨二年三月自常州刺史除授益州长史】
　　李孝亷【仪鳯三年二月自苏州刺史授贬平州刺史】
　　崔承福【永淳二年二月十六日自淛西刺史授】
　　李思贞【文明元年二月九日自婺州刺史授】
　　郭齐宗【光宅元年十月自左衞大将军授】
　　杨节【垂拱元年六月自捡校浙西刺史授】
　　李竒容【垂拱二年三月自裕府副率授拜幽州刺史】
　　豆卢钦望【如意元年三月自婺州刺史授拜司农卿】
　　钱节【神功元年自扬州司马授】
　　蔡德让【大足元年自广州都督授】
　　窦懐贞【长安四年自上方监授拜扬州长史】
　　庞贞素【神龙元年五月自右衞将军授】
　　张合慜【神龙二年七月自光禄员外郎授拜除刺史】
　　胡元礼【神龙三年八月自苏州刺史拜授广州都督】
　　姚元之【景龙元年十月自来州刺史授改常州刺史】
</div>
    <div class="pagination">
<a href="会稽掇英总集_page17.html">上一页</a><span>...</span><a href="会稽掇英总集_page13.html">13</a><a href="会稽掇英总集_page14.html">14</a><a href="会稽掇英总集_page15.html">15</a><a href="会稽掇英总集_page16.html">16</a><a href="会稽掇英总集_page17.html">17</a><span class="current-page">18</span><a href="会稽掇英总集_page19.html">19</a><a href="会稽掇英总集_page20.html">20</a><a href="会稽掇英总集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
