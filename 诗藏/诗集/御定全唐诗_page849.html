<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 849 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 849 页/共 1083 页</h1>
    <div class="content">　　四海欲行遍不知终遇谁用心常合道出语或伤时拟作闲人老惭无【一作为】识者嗤如今巳无计秪得苦于诗
　　题江山寺
　　江上山头寺景留吟客船遍游销一日重到是何年沙鸟多翘足岩僧半露肩为诗多语涩喜此得终篇
　　秋日旅舍卧病呈所知
　　秋色上庭枝愁懐切向谁青云无势日华发有狂时枕上闻风雨江南系别离如何吟到此此道不闻【一作逢】知
　　秋宿山馆
　　山馆坐待晓夜长吟役神斜风吹败叶寒烛照愁人蕴蓄天然性浇讹世恶真男儿出门志不独为谋身
　　赠老僧
　　众僧尊夏腊灵岳遍曾登度水手中杖行山溪畔藤心空黙是印眉白雪为棱自得巡方道栖禅老未能
　　别舍弟
　　欲住住不得出门天气秋惟知偷拭泪不忍更回头此日秪【一作惟】愁老况身方逺游孤寒将五字何以动诸侯
　　雪中别诗友
　　酒寒无小户请满酌【一作酌满】行杯若待雪消去自然春到来出城人迹少向暮鸟声哀未遇应闗命侯门处处开
　　题岳麓寺
　　一蔟楚江山江山胜此难觅人来画取到处得吟看鹤隠松声尽鱼沈槛影寒自知心未了闲话亦多端
　　懐庐岳书斋
　　长忆在庐岳免低尘土顔煮茶底水采药屋头山是境皆游遍谁人不羡闲无何一名系引出白云间
　　题唐兴寺小松
　　虽小天然别难将众木同侵僧半月向【一作与】客满【一作一】襟风枝拂行苔鹤声分叫砌虫如今未堪看须是雪霜中
　　与友人话别
　　客路行多少干【一作于】人无易顔未成终老计难致此身闲月走入海日乌飞出山流【一作留】年留【一作住】不得半在别离间
　　赠庐岳隠者
　　自见来如此未尝离洞门结茅遮雨雪采药给晨昏古树藤纒杀春泉鹿过浑悠悠无一事不似属乾坤
　　懐紫阁隠者
　　紫阁白云端云中有地仙未归蓬岛上犹隠国门前洞口人无迹花隂鹿自眠焚香赋诗罢星月冷遥天
　　题防上人院
　　鼓角城中寺师居日得闲必能行大道何用在深山破衲新添线空门夜不闗心知与眼见终取到无间
　　送黄补阙南迁
　　得罪非天意分明谪去身一心贪谏主开口不防人自古有迁客何朝无直臣喧然公论在难滞楚南春
　　送賔贡登第后归海东
　　归捷中华第【一作地】登船鬓未丝直应天上桂别有海东枝国界波穷处乡心日出时西风送君去莫虑到家迟
　　近试投所知
　　白发随梳落吟懐说向谁敢辞成事晚自是出山迟拟动如浮海凡言似课诗终【一作修】身事知已此外复何为
　　送友人牧江州
　　本国兵戈后难官在此时逺分天子命深要使君知但遂生灵愿当应雨露随江山胜他郡闲赋庾楼诗
　　辞座主侍郎
　　一饭尚懐感况攀髙桂枝此恩无报处故国逺归时秪恐兵戈隔再趋门馆迟茅堂拜亲后特地泪双垂
　　别从叔
　　立马不忍上醉醒天气寒都缘在门易直似别家难世路既如此客心须自寛江村【一作归期】亦饥冻【一作羇束】争及问长安
　　送人南游
　　凡游南国者未有不蹉跎到海路难【一作虽】尽挂帆人更多潮沙分象迹花洞响蛮歌纵有投文处于君能几何
　　经贾岛墓
　　谪宦自麻衣衔寃至死时山根三尺墓人口数聨诗仙桂终无分皇天似有私暗松风雨夜空使老猿悲
　　秋夜【一作江】晩泊
　　一望一苍然萧骚起暮天逺山横落日归鸟度平川家是去秋别月当今夕圆渔翁似相伴彻晓苇丛边
　　送舍弟
　　我爱羇栖惯客情方细知好看前路事不比在家时勉汝言须记闻人善即师旅中无废业时作一篇诗
　　将归山逢友人
　　儒为君子儒儒道不妨孤白发多生矣青山可住乎徉狂宁是事巧达又非夫秪此平生愿他人肯信无
　　经九华费征君墓
　　凡吊先生者多伤荆棘间不知三尺墓髙却九华山天地有何外子孙无亦闲当时若征起未必得身还
　　溪居叟
　　溪翁居静处【一作处静】溪鸟入门飞早起钓鱼去夜深乘月归见君无事老觉我有求非不说风霜苦三冬一草衣
　　与友人对酒吟
　　凭君满酌酒聴我醉中吟客路如天逺侯门似海深新坟侵古道白发恋黄金共有人间事须懐济物心
　　送僧
　　道了亦未了言闲今且闲从来无住处此去向何山片石树隂下斜阳潭影间请师留偈别恐不到人寰
　　送九华道士游茅山
　　忽起地仙【一作他山】兴飘然出旧山于身无切事在世有余闲日月浮生外乾坤大醉间故园华表上谁得见君还
　　寄舍弟
　　世乱信难通乡心日万重弟兄皆向善天地合相容大野隂云重连城杀气浓家山白云里卧得最髙峰
　　下第投所知
　　若以名场内谁无一轴诗纵饶生白发岂敢怨明时知己虽然切春官未必私宁教读书眼不有看花期
　　寄顾云
　　省得前年别苹洲旅馆中乱离身不定彼此信难通侯国兵虽敛吾乡业巳空秋来忆君梦夜夜逐征鸿
　　赠宣城麋明府
　　天下为官者无君一轴诗数聨同我得当代遇谁知年齿吟将老生涯说可悲何当抛手板邻隠过危时
　　望逺
　　门前通大道望逺上髙台落日人行尽【一作逝】穷边信不来还闻战得胜未见敕招回却入机中坐新愁织不开
　　冬末投长沙裴侍郎
　　欲露尘中事其如不易言家山一离别草树匝春暄吹梦风天角啼愁雪岳猿伫思心觉满何以逺门轩
　　赠秋浦金明府长
　　倚郭难为宰非君即有私惟凭野老口不立政声碑苦甚求名日贫于未选时溪山竟如此利得且吟诗
　　和髙秘书早春对雪登楼见寄之什
　　天有惜花意恐花开染尘先教微雪下始放满城春且醉登楼客重期出郭人因酬郢中律【一作作】霜鬓数茎新
　　乱后山中作
　　自从天下乱日晚别庭闱兄弟团圞乐羇孤逺近归文章甘世薄耕种喜山【一作田】肥直待中兴后方应出隠扉
　　旅寓书事
　　日日惊身事凄凄欲断魂时清不自立发白傍谁门中路残秋雨空山一夜猿公卿得见面懐抱细难言
　　舟行晩泊江上寺
　　久劳风水【一作雨】上禅客喜相依挂衲虽无分修心未觉非日沈山虎出钟动寺禽归月上潮平后谈空渐入微
　　长林山中闻贼退寄孟明府
　　一县今如此残民数不多也知贤宰切争奈乱兵何皆自干戈达咸思雨露和应怜住山者头白未登科
　　泗上客思
　　痛饮复髙歌愁终不奈何家山随日逺身事逐年多没鴈云横楚兼蝉栁夹河此心闲未得到处被诗磨
　　寄同人
　　尽与贫为患惟余即不然四方无静处百口度荒年白发生闲事新诗出数聨时情竟如此不免却归田
　　下第出闗投郑拾遗
　　丹霄桂有枝未折未为迟况是孤寒士兼行苦涩诗杏园人醉日闗路独归时更卜深知意将来拟荐谁
　　塞上
　　草白河冰合蕃戎出掠频戍楼三号火【一作三急号】探马一条尘战士风霜老将军雨露新封侯不由此何以慰征人
　　别敬侍郎
　　交道有寒暑在人无古今与君中夜话尽我一生心所向未得志岂惟空解吟何当重相见旧隠白云深
　　送青阳李明府
　　善政无惭色吟归似等闲惟将六幅绢写得九华山求理头空白离京【一作终官】债未还仍闻猿【一作琴】与鹤都在一船间
　　将游湘湖有作
　　一家相别意不得不潸然逺作南方客初登上水船岳钟思冷梦湘月少残篇便有归来计风波亦隔年
　　送姚庭珪
　　脱衣将换酒对酌话何之雨后秋萧索天涯晩别离人生无此恨鬓色不成丝未得重相见看君马上诗
　　投李大夫
</div>
    <div class="pagination">
<a href="御定全唐诗_page848.html">上一页</a><span>...</span><a href="御定全唐诗_page844.html">844</a><a href="御定全唐诗_page845.html">845</a><a href="御定全唐诗_page846.html">846</a><a href="御定全唐诗_page847.html">847</a><a href="御定全唐诗_page848.html">848</a><span class="current-page">849</span><a href="御定全唐诗_page850.html">850</a><a href="御定全唐诗_page851.html">851</a><a href="御定全唐诗_page852.html">852</a><a href="御定全唐诗_page853.html">853</a><a href="御定全唐诗_page854.html">854</a><span>...</span><a href="御定全唐诗_page850.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
