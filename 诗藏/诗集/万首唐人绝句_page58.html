<!DOCTYPE html>
<html>
<head>
    <meta charset="UTF-8">
    <title>万首唐人绝句 - 第 58 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万首唐人绝句 - 第 58 页/共 177 页</h1>
    <div class="content">　　肠结愁根酒不消新惊白髪长愁苖主司傥许题名姓笔下看成度海桥
　　山中喜静和子见访
　　絶壁深溪无四邻每逢猿鹤即相亲小奴惊出垂藤下山犬今朝吠一人
　　春日题罗处士山舎
　　乱叠千峯掩翠微髙人爱此自忘机春风若扫阶前地便是山花带锦飞
　　访松岭徐链师
　　千仞峯头一谪仙何时种玉已成田开经犹在松隂里读到南华第几篇
　　江南织绫词
　　卿卿买得越人丝贪弄金梭懒画眉女伴能来看新鸳鸯正欲上花枝
　　宿兰若
　　聴钟投宿入孤烟岩下病僧犹坐禅独夜客心何处是秋云影里一灯然
　　题禅僧院
　　栖禅枝畔数花新飞作瑠璃地上尘谷鸟自啼猿自呌不能愁得定中人
　　送絶粒僧
　　碧洞青萝不畏深免将饥渴累禅心若期野客来相访一室无烟何处寻
　　早春逰曲江
　　芳处亦将枯槁同应縁造化未施功羲和若拟动鑪鞴先铸曲江千树红
　　佳人览镜
　　每坐台前见玉容今朝不与昨朝同良人一夜出门宿校却桃花一半红
　　遇王山人
　　每欲寻君千万峯岂知人世也相逢一瓢遗却在何处应挂天台最老松
　　遇醉道士
　　霞帔寻常带酒眠路旁疑是酒中仙醉来不住人家宿多向逺山松月边
　　送人归台州
　　莫驱归骑且徘徊更遣离情四五杯醉后不忧迷客路遥看瀑布识天台
　　赠施仙姑
　　缥缈吾家一女仙冰容虽小不知年有时频夜看明月心在常娥几案边
　　山院观花
　　初来唯见空树枝今朝满院花如雪门前为报诸少年明日来迟不堪折
　　经桃花夫人庙
　　谁能枉驾入荒榛随例形相土木身不及连山种桃树花开犹得识夫人
　　代农叟吟
　　且将一笑悦丰年渐老那能日日眠引客特来山地上坐看秋水落红莲
　　下第春逰
　　羁情含蘖复含辛泪眼看花似隔尘天遣春风领春色不教分付与愁人
　　送僧逰越
　　麻衣年少雪为顔却笑孤云未是闲此去若逢花栁月栖禅莫向苎萝山
　　遇越州贺仲宣
　　君在镜湖西畔住四明山下莫经春门前几个采莲女欲泊莲舟无主人
　　江南积雨叹
　　人厌为霖水毁溪牀边生菌路成泥雨师一日三回到栋里闲云岂得栖
　　云中道上作
　　羊马羣中覔人道雁门关外絶人家昔时闻有云中郡今日无云空见沙
　　同诸隠者夜登四明山
　　半夜寻幽上四明手攀松桂触云行相呼已到无人境何处玉箫吹一声
　　戏郑申甫
　　年少郑郎那解愁春来闲卧酒家楼胡姬若拟邀他宿挂却金鞭系紫骝
　　宿干越亭
　　琵琶洲上人行絶干越亭中客思多月满秋江山冷落不知谁问夜如何
　　少女词二首
　　娇羞不肯防新黄踏过金钿出绣牀信物无端寄谁去等闲裁破锦鸳鸯
　　同心带里脱金钱买取头花翠羽连手执木兰犹未惯今朝初上采菱船
　　冬词
　　锦绣堆中卧初起芙蓉面上粉犹残台前也欲梳云髻只怕盘龙手捻难
　　昭君怨
　　马上徒劳别恨深总縁如玉不输金已知贱妾无归日空荷君王有悔心
　　赠仙子
　　欲令雪貌带红芳更取金瓶泻玉浆凤管鹤声来未足懒眠秋月忆箫郎
　　越溪懐古
　　忆昔西施人未求浣纱曽向此溪头一朝得侍君王侧不见玉顔空水流
　　秋夜中山赠别友人
　　何处邀君话别情寒山木落月华清莫愁今夜无诗思已聴秋猿第一声
　　大堤新咏
　　行路少年知不知襄阳全欠旧来时宜城贾客载钱出始觉大堤无女儿
　　宿四明山
　　黎洲老人命余宿杳然髙顶浮云平下视不知几千仞欲晓不晓天鸡声
　　禁中新栁
　　万条金线带春烟深染青丝不直钱又免生当离别地宫鵶啼处禁门前
　　酬张明府
　　潘令新诗忽寄来分明绣叚对花开此时欲醉红楼里正被歌人劝一杯
　　酬施先辈　　　　　　　　孟　简
　　襄阳才子得声多四海皆传古镜歌乐府正声三百首梨园新入教青娥
　　商山祠堂即事　　　　　　窦　常
　　夺嫡心萌事可忧四贤西笑暂安刘后王不敢论珪组土偶人前枳树秋
　　七夕
　　露盘花水望三星髣髴虚无为降灵斜汉没时人不寐几条蛛网下风庭
　　过宋氏五女旧居
　　谢廷风韵婕妤才天纵斯文去不回一宅栁花今似雪乡人拟筑望仙台
　　杏山馆聴子规
　　楚塞余春聴渐稀断猿今夕让霑衣云埋老树空山里髣髴千声一度飞
　　奉酬杨侍郎　　　　　　　窦　牟
　　翠羽雕虫日日新翰林工部欲何神自悲由瑟无弹处今作关西门下人
　　杏园渡
　　卫郊多垒少人家南渡天寒日又斜君子素风悲已矣杏园无复一枝花
　　奉诚园闻笛
　　曽絶珠缨吐锦茵欲披荒草访遗尘秋风忽洒西园泪满目山阳笛里人
　　酬舍弟庠罢举从辟
　　之荆且愿依刘表折桂终慙见郤诜舎弟未应丝作鬓园公不用印随身
　　初入諌司喜家室至　　　　窦　羣
　　一旦悲欢见孟光十年辛苦伴沧浪不知笔砚縁封事犹问佣书日几行
　　春雨
　　昨日偷闲看花了今朝多雨奈人何人闲尽似逢花雨莫爱芳菲湿绮罗
　　送内弟袁徳师
　　南渡登舟即水仙西垣有客思悠然因君相问为官意不卖毗陵负郭田
　　赠刘大兄院长
　　万年枝下昔同趋三事行中半已无路自长沙急相见共惊双鬓别来殊
　　晚自台中归
　　白髪骎骎生有涯青襟曽爱紫河车自怜悟主难归去马上看山恐到家
　　假日寻花
　　武陵縁源不可到河阳带县讵堪夸枝枝如雪南关外一日休闲尽属花
</div>
    <div class="pagination">
<a href="万首唐人绝句_page57.html">上一页</a><span>...</span><a href="万首唐人绝句_page53.html">53</a><a href="万首唐人绝句_page54.html">54</a><a href="万首唐人绝句_page55.html">55</a><a href="万首唐人绝句_page56.html">56</a><a href="万首唐人绝句_page57.html">57</a><span class="current-page">58</span><a href="万首唐人绝句_page59.html">59</a><a href="万首唐人绝句_page60.html">60</a><a href="万首唐人绝句_page61.html">61</a><a href="万首唐人绝句_page62.html">62</a><a href="万首唐人绝句_page63.html">63</a><span>...</span><a href="万首唐人绝句_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
