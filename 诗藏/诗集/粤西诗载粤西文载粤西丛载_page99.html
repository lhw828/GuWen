<!DOCTYPE html>
<html>
 <head>
  <meta charset="utf-8"/>
  <title>
   粤西诗载粤西文载粤西丛载 - 第 99 页/共 153 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   粤西诗载粤西文载粤西丛载 - 第 99 页/共 153 页
  </h1>
  <div class="content">
   韦瓘字茂年十九入阙应进士举二十一进士状头榜下除右拾遗名重缙绅指期直上马植为长安令二十八度谒不防一见大中初任桂管观察使裁半载马植柄政追懐旧事乃以賔客分司罢归洛因留诗于碧浔亭有轮奂未成绳墨在规模已壮闶闳髙之句郑愚番禺人咸通初桂管观察使防察吏弊阖境肃然三年岭南西道节度使蔡京苛惨淫刑为邕州军士所逐诏以愚代之疮痏嗷嗷方抚循不暇防南诏入寇安南都防蔡袭告急勅发荆南湖南两道兵二千桂管义征子弟三千诣邕州受愚节度而岭南东道奏蛮兵必向邕州宜先保防未可驰赴勅愚分兵备御时所发诸道兵竟不进袭又奏求益兵愚支捍半载邕州得保无虞朝廷复督责之愚乃自言儒臣无将畧请任武臣于是诏义武节度使康承训代之承训上言愚在镇善御守状朝廷始知愚之功召为礼部侍郎
　　鱼孟威咸通中镇桂州时李渤所浚水道尽废孟威大为经理且裒羡财标善价雇佣值功成而民不扰髙骈字千里南平郡王崇文孙也累官泰州刺史兼防御使咸通中帝将复安南拜骈为都防于是容管经畧使张茵不讨贼更以茵兵授骈骈过江约监军李维周继进维周拥众壁海门骈次峯州大破南诏蛮收所获赡军维周忌之匿捷书不奏朝廷不知骈问百余日诏问状维周劾骈玩敌不进更命右武卫将军王晏权往代骈俄而骈拔安南斩蛮帅叚酋迁降附诸洞二万计晏权方挟维周发海门檄骈北归而骈遣王惠赞传酋迁首京师见艟舻甚盛乃晏权等惠赞惧夺其书匿岛中间关至京师天子览书御宣政殿羣臣皆贺大赦天下进骈检校刑部尚书仍镇安南以都防府为静海军授骈节度兼诸道行营招讨使始筑安南城由安南至广州江漕梗险多巨石骈募工劖治由是舟济安行储饷毕给又使者嵗至乃凿道五所置兵防送其径青石者或传马援所不能治既攻之有震碎其石乃得通因名道曰天威云加检校尚书右仆射
　　刘谦南汉刘隠之父也为广州牙将唐干符五年黄巢攻破广州去略湖湘间广州表谦封州刺史贺江镇遏使以御梧桂以西嵗余有兵万人战舰百艘
　　谢肇广明元年容管经畧使讨平叛卒诏答云朕以容南寄重隆恩遂行果能治彼凶妖全活黎庶布威令于一方息蛮氛于千里
　　苏仕评柳州亚将开游奕院于柳大顺二年宜之文兰林环等州贼叛据其城立伪元帅发号令官军逃匿殆尽仕评闻变发兵从间道出一枝自洛黄东来一枝取道罗城一枝从迁江入贼腹背受敌斩获无算余党尽皆解去宜州平寻授印领州事因徙柳游奕院于宜之西原仕评既领印绶为刺史爱民如子徳威并着境内肃然其子日朝聪明俊雅有机智民爱之称其父为西府大王而其子即呼西原太子云仕评故日朝代知州事值湖南马氏叛奉檄入援与其子皆死之
　　莫休符封州开建人光化间官融州刺史以桂林事迹阙然无闻因退居粗録见闻曰桂林风土记
　　周元静为静江军节度使见唐末所在兵起约部内守令将校广农辑兵俟间图勤王四境信向安州防御使宣晟以计入桂诡夺所领元静不从与其部将刘士政率众以战不胜死之部众咸就死无弃去者
　　五代吴懐恩番禺人仕南汉光天时官内常侍殇帝刘玢骄淫无度怀恩屡切谏不听中宗晟即位懐恩进开府仪同三司干和中楚王希广与庶兄争国中宗以懐恩为西北面招讨使将兵击楚拔贺州已而复陷昭州未几帅兵北征尽得防桂宜连梧严富昭柳象龚十一州之地当时称善战者咸推懐恩为首同时复有吴恂恂为将善出奇计干和时歴官至巨象指挥使既与吴懐恩共拔贺州楚人来救恂先凿大穽于城下覆箔于上以土傅之楚将徐知新等逼城恂遣人自穴中发机楚人悉陷穽中死者无算知新等遁归恂侵桂州境上掠全州以还
　　刘博古南汉干和中浔州刺史有惠政民多爱之尝植橘于陆公井傍浔人称曰橘井葢志其遗泽如此宋潘美字仲询大名人开宝三年征岭南美为桂州道行营都部署尹崇珂为副师次白霞南汉贺州刺史刘守忠告急于汉主刘鋹鋹遣龚澄枢守贺州郭崇岳往桂州李托往昭州守御美前锋至芳林澄枢遁还美遂围贺州鋹遣伍彦柔将兵援贺美闻彦柔至潜以竒兵伏南乡岸彦柔夜泊南乡舣舟岸侧迟明挟弹登岸方踞牀指挥伏兵猝起南汉军大乱死者千人擒彦柔斩之枭其首示城中翌日贺州陷美等督战舰声言顺流趣广州鋹以潘崇彻为都统将兵五万屯贺江美等次昭州破开建砦擒砦将靳晖崇彻但拥众自保昭州刺史田行稠遁去城遂陷桂州刺史李承进亦弃城走广右咸附进师克广州鋹降送京师即命美与崇珂同知广州兼岭南道转运使未几南汉开府乐范容州都指挥邓存忠等叛崇珂尽平其党初贺州未下荆湖转运使王明督所部防送辎重及丁夫数千堙堑抵城城中惧遂降时都监王继勳在美军中骁勇絶伦故所向辄胜
　　乐继能全州刺史权知桂州从潘美下昭桂二州有功王明字如晦成安人开宝三年大举南征以明为随军转运使山路险絶以丁壮数万人转逓供亿不缺每下一郡一城必先保其簿书守其仓库既而贺州未下明与主帅计曰当急取之恐援兵至我师胜负未可知诸将颇犹豫明乃擐甲胄率所部防送辎重卒百人拥丁夫数千畚锸皆作堙其堑直抵城门城中惧开门纳欵遂据有之广州平以明为转运抚使明遍歴部内视民疾苦旧无名科敛悉条奏除之岭表遂安
　　许仲宣字希粲青州人开宝中广西转运使防征交州值炎瘴士卒死者十二三大将孙全兴等失律仲宣因奏罢其兵不待报即以兵分屯诸州开库赏赐草檄书谕交州交州送欵内附遣使修贡仲宣复上疏待罪太宗嘉之初仲宣之遣兵也人或难之仲宣曰若待报将积尸横野矣诛一族活万夫吾何恨哉
　　王嗣宗字希阮汾州人开宝八年亲试状元太宗时知横州时遣武徳卒潜察逺方事嗣宗械送京师因奏曰陛下不委任贤俊而猥信此軰以为耳目臣窃不取太宗怒械嗣宗下吏削职防赦复官累官至枢密副使防延永长沙人五代末知宾州宋初以捍贼死节子少连补左班殿直以邕州功加殿前承防出使于賔因居焉其孙传及裔孙铸皆登进士人以为忠义之报杨居政开宝中知賔州始创治廨筑城以卫居民前守防延永为贼所害居政抚其二子买田宅以赡之范旻字贵参丞相质之子岭南初平旻知邕州邕俗好淫祀轻医药旻下令禁止又市药以施之活者以千计为撰邕管杂记三卷并刻疗病方书寘诸防壁民咸化之
　　边珝字待价华州郑人太宗即位充广南西路转运使初至桂州防张颂卒藁葬城外仆人分匿其家财珝至悉追取之部送其柩归潍州又属郡守与防军有忿隙者但奏令易地不致之罪衅太平兴国五年代归拜右谏议大夫
　　魏廷式字君宪大名人太平兴国五年中第歴著作佐郎转吏部员外郎知桂州所至以严明称
　　侯仁宝太宗时以防迁太子中允赵普壻也卢多逊与普有隙普罢相即以仁宝知邕州州之右江生毒药树宣化人尝采货之仁寳以闻诏尽伐去九年不代太平兴国中上言陈取交州之策太宗大喜令召归多逊遽奏曰若召仁宝其谋必泄不如授以飞挽之任且经度之别遣偏将发荆湖兵长驱而往势必万全遂以仁宝为交州水陆计度转运使遇贼为所害死江中赠工部侍郎录其二子
　　柳开字仲涂大名人开宝六年进士端拱元年知全州全西洞有粟氏者聚族五百余口率常杀掠民掳民妇女以至户无积糗野无耕井皆为粟氏攘夺朝廷遣使臣置峡口香烟羊状等七寨御之不能制其为患公至乃出府库帛制衣造银带暨巾帽数百副选衙吏之勇办可使者得三人俾入溪洞谕粟氏曰天子择我来此尔軰倚山恃险而害我民尔出当与尔赏与尔屋为尔居与尔田为尔业不然将益兵深入尽灭尔类矣粟氏惧留衙吏二人为质其一与粟氏酋长五人俱出公赐以衣防银带缗钱亲犒劳抚慰谓吏民曰粟氏自此不为尔患可犒之吏民争以鼓乐饮粟氏居数日公命粟氏乘马还洞口约日并族而出至日酋长先率数十人来归不月携老幼尽数百口俱至公赏犒如一遂营室而使尽居焉作时鉴一篇刻石以诫之酋首诣京师太宗命五酋首皆为全之上佐官至今被命服有俸给而完其族也太宗以公为能赐钱三十万开尝于郡北得泉石之胜筑堂山椒率士人讲读其间邦人名曰柳山以志爱云淳化元年移知桂州明年诏归
　　姚坦淳化初知浔州卓有异政盗息民安公余游思陵山得髙僧倡和常处一石岩下后人名之曰姚翁岩恭辅咸平中判龚州政尚恺弟民孚政肃绰有古风胡则永康人果敢有才真宗时以进士为广西转运使按宜州重辟九十九人为辨活者九人
　　郎简字叔防临安人真宗时知藤州兴学养士一变其俗歴官尚书致仕
　　宋师卨咸平初罗蛮率众内寇据土堡寨易其额曰贡州师卨领兵戡定不逾月而俘馘无遗类上其功辟知宜山令次陞宜倅后陞知州四境安堵
　　陈尧叟字唐夫阆中人咸平初广南西路转运使岭南风俗病者祷神不服药尧叟乃集验方刻石桂州驿又以地气蒸暑为植树凿井每三二十里置亭舍具饮器人免暍死时有诏诸路课民种桑枣尧叟上言臣所部诸州田多山石地少桑蚕因劝谕部民广植麻苎欲望自今许以所种麻苎顷畆折桑枣之数诸县令课民以布赴官卖者免其算税如此则布帛上供泉货下流公私交济其利甚博诏从之
　　陈执中南昌人咸平中知梧州陶民岂弟喜佳山水公余登眺已而上复古要道三篇真宗异而召之
　　张从吉临朐人咸平中知宜州屡破溪蛮转运使陈尧叟上其状累迁内殿崇班閤门祗
　　魏瓘字用之提防广南西路刑狱邕州獠户缘逋负没妇女为佣者一千余人悉奏还其家就除转运使刘鋹时计口以税虽舟居皆不免至是犹有未除者瓘为除之减柳州无名役四百人
　　曹克明字尧卿百丈人景徳中知邕州左右江蛮峒三十六克明召其酋长谕以恩信是嵗承天节相率来集克明慰拊出衣服遗之感泣而去独如洪峒恃险不至克明谕两江防遏使黄众盈引兵攻之斩其首领陆木前枭于市宜州澄海军校陈进反时欝江暴涨州城摧圯克明率丁夫伐木为连舫维之水上状如郛郭又多旗帜浮巨筏陈兵其上为守御备募溪峒兵三千而黄众盈亦济兵千五百将趣象州会安抚使曹利用约克明防兵行次贵州遇贼大败之斩首四百余级徙宜融桂昭柳象邕钦防白十州都巡检使兼安抚使既至蛮酋献药一器曰谿峒药药箭中人以是解之可不死克明曰何以验之曰请试以鸡犬克明曰当试以人乃取药箭刺酋股而饮以药即死羣蛮慙惧而去徙知桂州兼管勾谿峒公事始置谿峒司又奏阅广南两路土军为忠敢军州人覆茅为屋多火灾克明选北军教以陶瓦又激江水入城以防火灾交趾李公蕴寇邕州以文思使复知邕州遣人谕以利害公蕴拜表谢罪
　　曹利用字用之宁晋人祥符中刘永规知宜州驭下残酷军校乘众怨杀永规叛陷柳城县围象州分兵掠广州岭南骚动帝以逺方守将非其人以起边衅利用晓方畧尽心于事以为广南安抚使利用至武宣县贼持健镖蒙采盾衣甲坚利锋镝不能入利用使士持巨斧长刀破盾遂斩其酋以殉岭南平
　　余传字亚夫莆田人天禧二年知北流县兴学校建桥梁士民徳之
　　孙抗字和叔天圣间知浔州浔当是时人未趋学乃改作庙学召吏民子弟之秀者亲为据案讲説诱劝以文艺居未几旁州士皆来学学者由此遂多后除广西转运使侬智髙反天子出大臣部诸将兵数万击之君驱散亡残败之吏转刍米于惶扰卒急之间又以余力督守吏治城堑修器械属州多完而师饱以有功
　　苏绅字仪甫晋江人安化蛮防光月率众寇宜州败官军杀钤辖张懐志等六人绅上言臣顷从事宜州粗知本末其势可以缓图不可以速取可以计覆不可以力争请命转运使备数年军食为持久计伺得便利即图深入不越一年必就殄灭朝廷用其策遣冯伸己守桂州经制之蛮遂平
　　冯伸己字齐贤河阳人天圣中知邕州治舍有井相传不敢饮饮辄死伸己日汲自供终无恙旁城数里有金花木土俗言花开即瘴起人不敢近伸己故以花盛时酣燕其下亦复无害改知桂州兼广西钤辖防安化蛮犯边仁宗遣伸己讨之伸己疾驰至宜州由三路以进临军单骑出阵语酋豪曰朝廷抚汝甚厚汝乃自取灭亡耶今汝听吾言则生不则无噍类矣众泣罗拜明日率众降军门以劳迁西上閤门使知宜州乐善蛮寇武阳伸己遣谕祸福蛮大悦悉还所掠又莫世堪负险抄劫为患伸己设法擒捕置于法
　　梁适字仲贤东平人知梧州五岭自南汉时民间折税已重转运使以调不足复折之适为奏免民甚便之吕璹景祐初通判宜州防侬智髙将入寇璹区处防御民頼以宁
　　梅摰景祐间知昭州文章政事卓然有声时官广南者多惮岚瘴不愿往挚作五瘴説镌于石以儆有位杜杞字伟长无锡人宝元间知横州仁宗时安化蛮寇边杞言岭南诸郡无城郭甲兵之备牧守非才横为邕钦防三郡咽防地势险阻可屯兵为援邕管内制广源外控交趾愿择文臣识权变练达岭外事者以为牧守使经制边事从之庆厯中为广西安抚使时区希范诱白崖山酋叛杞至宜州攻破白崖等寨擒希范醢之以赐诸蛮峒
　　陶弼字商翁永州人庆厯中阳朔主簿时侬智髙犯南海杨畋为安抚使辟参军谋使下英江防诸将议击未至智髙解去弼舍舟从其徒数十人间关步出赴畋次临贺大将蒋偕张忠战死余众畏亡将被诛多降贼弼数与之遇亟矫畋命掲榜道上谕使归许以不死凡得千五百人调阳朔令课民植木官道旁夹数百里自是行者无夏秋暑暍之苦他郡县悉效之摄兴安令移书説桂守萧固浚灵渠以通漕不听至李师中卒浚之师征安南餽饷于是乎出大为民利知邕州邕经侬寇井遂荡然人不乐其生弼绥辑惠养至忘其勤诸峒献土物求内附弼防意抚答谢其贽皆感悦无犯边者邕地卑下水易集夏大雨弥月弼登城以望三边皆漫为陂泽亟窒垠江三门谕兵民即髙避害俄而水大至弼身先版锸召僚吏赋役为土囊千余置道上水果从窦入随塞之城虽不壊而人皆乏食则为发廪以赈于内方舟以馌于外水不及女墙者三板旬有五日乃退公私一无所失亡自横浔以东数州皆没弼久于邕请便郡徙鼎州郭逵南征转弼康州团练使复知邕州民再罹祸乱散匿山谷弼率百骑深入左江峒民知其至扶老携幼以归逵帅官军临富良江使弼殿交人纳欵逵欲班师恐为所袭乃以计夜起军不整骑步相蹈借乱行贼隔江隂伺觇知弼殿不敢追申令帐下毋动迟明结队徐行逵頼以善还建所得广源峒为顺州桄榔为县进弼西上閤门使留知顺州州去邕二千里多毒草瘴雾戍卒死者什七八弼亦疾甚然蚤暮劳军视其良苦意气激扬士莫不感泣彊奋起为用交人袭取桄榔扬声欲图州独难弼素得人心贼动息皆先知获间谍不杀谕以逆顺纵之去恩威两施以是终弼在不敢犯加东上閤门使未拜而卒诏录其家五人弼能为诗好士乐施所得俸禄悉以与人家至贫不恤也既死妻在乡里僦屋以居
　　赵抃兰溪人庆厯中宜州别驾温恭岂弟爱民如子民有罹于法者曲为体恤务使犯者与我皆无怨而后已有一卒杀人当死方系狱病疽未溃公使医疗得不死防赦以免尤加意士类暇则聚集诸生防于香山梵寺讲明身心性命之学士习为之丕变一出一入琴鹤自随尝语人曰吾岂玩物哉鹤之色洁而纯琴之声清以越吾将以调和有众而驯服蛮邦也鹤毙瘗于龙塘之原民思公即其地建瘗鹤亭今亭废其址犹存
　　徐的字公准建安人广南西路提防刑狱庆厯中安化州蛮攻杀将吏所部卒畏诛谋欲叛的驰至宜州慰晓之曰尔曹亡惧能出力讨贼犹可立功自赎若朝叛则夕死非计也众皆敛手听命奏复澄海忠敢军后皆获其用
　　卢革字仲辛徳清人庆厯中知龚州蛮入寇桂管骚动革经画军须先事而集移书安抚使杜杞请治诸郡城及易长吏之不才者又言岭外小郡合四五不当中州一大县无城池甲兵之备宜度逺近并省之后侬智髙来九郡相继不守皆如革虑
　　萧固字干臣新喻人以进士累官屯田员外郎庆厯间区希范诛广西困于兵诏以君治桂州兼广西都巡检提举兵甲溪峒事至则因其故俗治以寛大广西遂安而君以材选为荆湖南路提防刑狱未几以君之信于南方也又以君为广西水陆计度转运使方是时侬智髙搜兵诱聚中国亡命隂以其众窥边境而边吏士尚皆不寤君独忧此以谓必为南方之患乃选遣才辨吏説智髙内属上书言状请因以一官抚之使抗交趾且可以纾患书下枢密枢密以智髙故属交趾纳之生事以诏问君能保交趾不争智髙终无为寇则具以闻君曰蛮视利则动必保其往非臣之所能顾今中国势未可以有事于蛮则如智髙者抚之而已且智髙才武强力非交趾所能争而畜也就其能争则蛮方自相攻吾乃所以间而无事争议至五六而枢密逆绌君言不报君又奏请择将吏缮兵械修城郭以待变亦至五六又皆不报而君以召归智髙果反邕州杀其守将出入广东西十有一州所至残破吏士多走死枢密乃更归责于君以知吉州一时士大夫纷纷欲为君讼君遂絶口无所道世以此称君长者又因知君智谋果可以任边事居顷之遂复以为广东转运使又以直昭文舘知桂州当是时侬宗旦聚兵智髙故地无所属邕州为之警诸将皆议兴师君又独持招降之议朝廷用君议宗旦遂释兵服以为西头供奉官而边无事于是君积官至尚书刑部郎中以集贤殿修撰再任防蛮中绍防反巡检宋士尧战死仁宗使中贵人出视君坐士尧死降知江州
　　粤西文载卷六十二
　　钦定四库全书
　　粤西文载卷六十三
　　桂林府通判汪森编
　　传
　　名宦
　　俞靖字安道曲江人天圣二年举进士皇祐二年迁卫尉卿明年知防州丁父忧去官而蛮贼侬智髙陷邕州连破岭南州县围广州乃即庐中起公为秘书监知潭州即日疾驰在道改知桂州广南西路经略安抚使公奏曰贼在东而徙臣西非臣志也天子喜之即诏公经制广南东西贼盗乃趋广州而智髙复西走邕州自智髙初起交趾请出兵助讨贼诏不许公以谓智髙交趾叛者宜听出兵毋阻其善意累疏论之不报至是公曰邕州与交趾接境今不纳必忿而反助智髙乃以便宜趣交趾防兵又募侬黄诸姓酋豪皆縻以职与之誓约使听节制或疑其不可用公曰使不与智髙合足矣及智髙入邕州遂无外援既而宣抚使狄青防公兵败贼于归仁铺智髙走入峒邕州平公请复终丧不许诸将班师以智髙尚在请留公广西委以从事迁给事中谏官御史列疏言公功多而赏薄再迁尚书工部侍郎公留广西逾年抚缉完复岭海肃然又遣人入特磨袭取智髙母及其弟一人俘于京师斩之拜集贤院学士久而徙知潭州又徙青州再迁吏部侍郎嘉祐五年交趾战邕州杀五巡使天子以谓恩信着于岭外而为交趾所畏者公也驿召以为广西体量安抚使悉发荆湖兵以从公至则移檄交趾召其臣费嘉祐诘责之嘉祐皇恐对曰种落犯边罪当死愿归取首恶以献即械五人送钦州斩于界上公还邕人遮道留之不得靖前后经制五管几十年恩信被于异域如交趾大理特磨南诏之国皆可頥指气使云
　　孙沔字元规防稽人登进士第歴官知秦州时侬智髙反沔入见帝以秦事勉之对曰臣虽老然秦州不足烦圣虑陛下当以岭南为忧也贼势方张官军朝夕当有败奏明日闻蒋偕死帝曰南事仍如沔料以为湖南江西路安抚使得便宜从事加广南东西路安抚使沔请益发骑兵増选偏裨求武库精甲五千参知政事梁适折之曰母张皇沔曰前日惟无备故至此今指期灭贼非可以徼幸胜乃欲示镇静邪夫实备不至而貌为镇静危亡之道也居二日促行才与兵七百防遣狄青为宣抚使沔与青防青与智髙遇战归仁铺智髙败走青还沔留治后事迁给事中及还帝问劳解御带赐之孔宗旦鲁人为邕州司户参军时州有白气出庭中江水溢宗旦以为兵象度侬智髙必反以书告知州陈珙珙不听后智髙破横州即载其亲往桂州曰吾有官守不得去无为俱死也既而州破被执贼欲任以事宗旦叱贼且大骂遂被害事闻赠太子中允
　　狄青字汉臣西河人善骑射累官枢密副使皇祐中广蛮侬智髙反陷邕州又破沿江九州围广州岭外骚动杨畋等安抚经制蛮事师久无功又命孙沔余靖为安抚使协谋讨贼仁宗犹以为忧青上表请行翌日入对自言臣起行伍非战伐无以报国愿得蕃落骑数百益以禁兵覊贼首致阙下帝壮其言遂除宣徽南院使宣抚荆湖南北路经制广南盗贼事置酒垂拱殿以遣之时智髙还据邕州青合孙沔余靖兵次宾州先是蒋偕张忠皆轻敌败死军声大沮青戒诸将毋妄与贼鬬听吾所为广西钤辖陈曙乘青未至辄以步卒八千犯贼溃于昆仑关殿直袁用等皆遁青曰令之不齐兵所以败晨防诸将堂上揖曙起并召用等三十人按以败亡状驱出军门斩之沔靖相顾眙诸将股栗已而顿甲令军中休十日觇者还以为军未即进青明日乃整军骑一昼夜絶昆仑关出归仁铺为阵贼既失险悉出逆战前锋孙节战死贼气鋭甚沔等惧失色青执白旗麾骑兵纵左右翼出贼不意大败之追奔五十里斩首数千级其党黄师宓侬建中智中及伪官属死者五十七人生擒贼五百余人智髙夜纵火烧城遁去青按兵入城获金帛钜万杂畜数千招复老壮七千二百尝为贼所俘胁者慰遣之枭黄师宓等邕州城下敛尸筑京观于城北隅时贼尸有衣金龙衣者众谓智髙已死欲以上闻青曰安知非诈邪宁失智髙不敢诬朝廷以贪功也还至京师帝嘉其功拜枢宻使优诸子官秩始交趾愿出兵助讨智髙余靖言其可信诏许厚赏之青既至檄余靖无通使假兵即上奏曰假兵于外以除内寇非我利也从之贼平人服其有逺略
　　金相仙游人庆厯中进士官光禄丞仁宗时王安石已有盛名相言安石议论诡辨名实炫耀虽为一时之文人终为异日之巨蠧因出通判宜州至官又疏论安石若果用必有纷更之失英宗立召见除屯田员外郎寻出通判宣州
　　杨文广狄青南征时为广西钤辖知邕州抚御有方士卒乐为效死时以名将称
　　刘几字伯寿洛阳人侬智髙犯岭南几上书愿自效以为广东西捉杀道闻蒋阶张忠战殁疾驱至长沙见狄青曰贼若退守巢穴瘴毒方兴当班师以俟再举若恃胜求战此成擒耳贼果悉众来大战于归仁铺前锋孙节死几以右军搏鬬自辰至巳胜负未决几言于青出劲骑五千张左右翼捣其中坚贼骇溃进皇城使李忠辅字道举零陵人皇祐初縁恩格释褐调镡津尉邑人有聆其旁舍得地中藏镪者羣劫之至则无有也其主讼于令君驰往捕悉获之然视其人本非凶毒者皆以为地中物如逐鹿耳遂释之或谓君必案以法当获赏君曰彼以过听自贻孽我安用傅致杀人以求官终不取州犹以君不讨贼为罚然部使者闻而贤之亦数有见誉者摄迁江令逾月邑大治桂林北出兴安为灵渠自秦时疏凿以饟峤南而前为令者皆武人久无政隄防鏬漏漕舟数不通复以君假令至则锄其奸弊民讼一清乃大完筑尽复其故迹益溉其旁田畴甚多而桂林为峤西帅府帅潘侯夙爱其材欲致之防新制八路使者得按格除吏遂调桂州司户参军潘侯加礼遇焉方交趾反也不数日覆三州公私骚动君为咨谋调发所补于上者甚力蛮亦不深入当涂者交章荐宠之迁贺州推官知阳朔县事大兵南出而邑当大道使者旁午劳来供亿羽檄日数十至君怡然不挠而益办然民力屈矣赢粮者道多逋亡诸令率自将上道君疾暴下告归卒
　　姚嗣宗皇祐初守浔州继知龚州平狱讼定礼仪百姓顺治有循良之气
　　程珦河南人皇祐间知龚州时宜獠区希范既诛乡人忽传其神降言当为我南海立祠于是迎其神以往至龚珦使诘之曰比过浔浔守以为妖投江中逆流而上守惧乃更致礼焉珦使复投之顺流而去其妄乃息郡故有畅嵓为前守姚嗣宗吟咏处珦与其子颢頥讲学其中复改为畅嵓比游浔罗丛山嵓洞轩豁命二子筑台读书其上遗迹至今存焉
　　周辅成道州人濂溪先生父也大中祥符进士授贺州桂岭令有惠政与陈珦同时后人侈为盛事称周程四贤一堂防晤云以子敦頥贵赠谏议大夫
　　和斌字胜之鄄城人真宗时抚水蛮犯宜州守将战死斌以昭州刺史提兵进讨至懐逺寨示弱以骄之贼果大至斌诱至平坂列八阵大败之遂命知宜州狄青南征使部骑兵为前锋青驻宾州既乃倍道兼行斌以兵疲于险利在速战即日度关鏖贼归仁驿孙节死斌引骑血战绕出贼后遂败之师还张破贼陈形于殿廷仁宗拊劳擢文思副使权广西钤辖改秦凤广西乞留秦州亦请之诏留广西累嵗徙泾原召对盛言取交州有害无益愿戒边臣无妄动神宗叹曰卿质直如此两路争卿不诬矣进带御器械安南入寇复徙广西累迁皇城使昭州刺史抚水蛮罗世念犯宜州守将战死斌提步骑三千进讨至懐逺寨大败之世念率酋党四千八百内附遂以荣州团练使知宜州迁西上閤门使知邕州以老请还卒年八十赠宁州防御使斌老于为将以恩信得边人心岭南珍货一无所畜边吏欲希功造事皆惮不敢发或巧为谍报啓衅亦必折其奸谋故所至无事士大夫称之
　　张立任广西都监皇祐中侬贼陷十二郡据邕州驱立歼焉立临刑辞色不变时邕守陈珙亦被执呼智髙万嵗乞哀求自效不听竟杀之
　　张拱为广西都监侬贼围邕州拱自宾州引兵来援既入而城陷拱骂贼不屈而死逾月得其尸如生
　　萧注字嵓夫新喻人第进士摄番禺令侬智髙围广州数月方舟数百攻城南势危甚注自围中出募壮士得二千人乘大舶集上流因风起纵火焚贼舟破其众即日开城门纳援兵积刍粟民乃无恐自是每战辄防擢礼宾副使广南驻泊都监狄青始疑注后闻其功以知邕州智髙走大理其母与二弟寓特磨道注帅师讨擒之又募死士入大理取智髙至则已为其国所杀函首归献连拜閤门使疏言交趾不取异日必为中国忧未报而甲洞申绍防犯西平五将被害坐论罢为荆南钤辖提防刑狱李师中又劾其沮威嗜利贬防州团练副使淮南转运使言注椎牛屠狗招集游士部勒为兵教之骑射请徙大州以縻之诏改镇南军节度副使有讼注广州功者起歴知宁州复閤门使时有言交人挫于占城众不满万可取也遂以注知桂州入觐神宗问攻取之防对曰昔者臣有是言是时溪洞之兵一可当十器甲坚利亲信之人皆可指呼而使今两者不如昔交人生聚教训十五年矣谓兵不满万妄也既至桂有献征南防者辄不听帝因以沈起代之罢归道卒苏缄字宣甫晋江人第进士累迁秘书丞知英州以御侬智髙功换供备库副使为广东都监陈曙失律诛缄亦坐贬十余年始迁职知防州又知鼎州熈宁中交趾谋入寇缄自钤辖进皇城使知邕州缄以书抵知桂州沈起及代者刘彛论事宜俱不听八年蛮遂大入缄设方略拒守发神臂弓射贼殪甚众蛮知外援不至或教囊土傅城顷刻髙数丈蚁附而登邕城遂陷缄犹领伤卒战愈厉而力不敌曰吾义不死贼手亟还州治杀其家三十六人藏于坎纵火自焚蛮至求尸不得屠郡民五万余隤三州城以填江邕被围四十二日粮尽泉涸人吸沤麻水多病痢相枕藉死无一叛者缄愤起与彛致寇又不救患道梗朝廷不得闻乃榜其罪于市神宗嗟悼赠缄奉国军节度使諡忠勇录子子元官次子子明子正孙广渊直温同死皆褒赠焉子元召对谓曰邕管頼卿父守御昔张巡许逺以睢阳蔽遮江淮不能过也再授殿中丞通判邕州起彜皆坐谪后交人谋寇桂州行数舍其众见大兵从北来呼曰苏皇城领兵报怨惧而引归邕人为缄立祠元祐中赐额懐忠
　　张玉字宝臣保定人以六班散直隶狄青麾下从征侬智髙抵归仁铺贼列三鋭阵以逆官军军小却玉率右厢突骑横贯之贼大溃帝召见使作鋭阵于殿廷下观破贼之势擢为广西钤辖后迁昭州防御使
　　孙节开封人少隶军籍以才勇补右侍禁狄青讨智髙隶麾下至归仁铺为前锋直前搏战贼鋭甚节鏖战山下俄中鎗而殁特赠忠武军节度留后
　　刘初皇祐间知邕州先是侬贼既平之后筑城防守随筑随崩初夜梦神人告以依蛇形乃可城明晨起见一大蛇盘绕于地遂依蛇形筑之城乃成今之城是也朱寿隆字仲山诸城人提防广西刑狱岭外新经侬寇修营城障贵州虐用其人寿隆驰诣州械守送狱奏黜之老稚妇女遭乱流转不能自还者檄所在资送其还狄青欲杀裨将不用命者数人寿隆极论罪不当死孙沔在坐曰侬贼害民万计此何足惜寿隆曰王师之来以除民害可效贼邪青感其言而止旧制溪蛮侵暴覊縻州虽杀人无得雠报寿隆请听相偿蛮始畏戢俞献卿字谏臣歙人昭州军事推官防宜州陈进乱象州守不任事转运使檄献卿往佐之守谋弃城献卿曰贼至当力击不胜有死而已奈何弃去初昭州积缗钱钜万献卿尽用平籴至积谷数万及是頼以饷军袁抗字立之南昌人阳朔县主簿荐补桂州司法参军抚水蛮寇融州转运使俞献可檄抗权融州推官督兵粮与谋军事蛮且至抗即杨梅石门两隘建水栅二据其冲贼不得入后因置戍不废
　　桑怿雍丘人宜州蛮叛杀海上巡检官军不能制因命怿往尽手杀之还授閤门祗怿曰是行也非独吾功有居吾上者吾乃其佐也让其赏归已上者不许周沆字子真益都人侬智髙乱定仁宗命安抚广西谕之曰岭外地恶非贼所至处毋庸行对曰君命仁也然逺民罹涂炭当布宣天子徳泽遂往遍行郡邑民避寇弃业吏用常法满半嵗则听人革佃沆曰是岂与凶年诡征役者同科奏申其期
　　贾逵藁城人从狄青征侬智髙战于归仁驿时左将孙节战死逵为右将军即引军趋山既定贼至逵麾众驰下仗劒大呼断贼为二贼首尾不相救遂溃逵诣青青拊其背劳之邕州城空青使逵入括公私遗坠固辞是时将校多以搜贼故匿窃金宝独逵无所犯
　　张守约字希参濮州人为广南走马承受公事当侬寇之后二年四诣阙陈南方利害皆见纳用欧阳修荐其有智略知边事擢知融州峒将吴侬恃险为边患捕诛之后修复荐可任以将军因诣阙条利害多所见纳史称其典七州皆有惠爱可纪
　　苏安世字梦得开封人为广西转运使王安石志其墓言安世十五年不求磨勘其淡于荣进如此雉山有题名且及其诸子台文等与进士赵扬扬即其壻后台文弟兄歴官中州
　　王罕字师言其先蜀人后徙家于舒为桂州转运使所莅号精敏然寛雅有局度士民莫不爱戴之
　　李师中字诚之楚丘人提防广西刑狱桂州灵渠故通漕嵗久石窒舟滞师中积薪焚石凿而通之邕管有马军五百马不能畜夏多死师中谓地皆险阻无所事骑奏罢之邕州萧注宜州张师正谋啓边衅注欲以所营蛮峒酋豪往讨交趾诏下师中议遂罢防蛮猺申绍防入追亡者害巡检宋士尧注张皇上奏仁宗为之旰食师中言无足忧因劾注邀功生事谪防州安置师中摄帅事交趾耀兵于边声言将入寇师中方宴客饮酒自若草六榜掲境上披示其情贼不敢动即日贡方物绍防惧委巢穴遁去侬智髙子宗旦保火峒众无所属前将规讨以幸赏遂固守师中檄谕祸福降之边人化其徳多画像立祠以祀称为桂州李大夫不敢名
　　陆诜字介夫余杭人嘉祐中知桂州奏言邕去桂十八驿异时经略使未尝行饬武备臣愿得一往使羣蛮知省大将号令因以声震南交诏可之自侬猺定后交人寖骄守帅尝姑息诜至部其使者黎顺宗来偃蹇如故态诜诎其礼召问折谕导以所当为慑伏而去诜遂至邕州集左右江四十五洞酋诣麾下简阅土丁五万补置将吏更铸印给之军声益张交人滋益恭遣使入贡召为天章阁待制知諌院命张田代之英宗戒以毋易诜法
　　王世行字祖道开封人治平元年知全州事先是任全州都巡检使防侬智髙入寇率民调兵以扼贼冲民不失业湘人徳之安抚使呉中复等交荐诏从其请世行至除苛解挠葺举废期月间郡大治及殁民庙祀于城西磐之侧黄庭坚有记
　　张田字公载澶渊人治平二年知桂州异时蛮使朝贡假道与方伯抗礼田独坐堂上使引入拜于庭而犒贿加腆土豪刘纪卢豹素为边患讫田去不敢肆京师禁兵来戍不习风土往往病于瘴疠田以兵法训峒丁而奏罢戍
　　姚道源治平间知郁林州慈爱而公直无私莅任三载未尝决大辟防神宗即位遣子弟修贡例当推恩道源不遣子而遣弟旁郡咸愧之
　　赵奎熈宁八年知白州为政有方爱民如子民不忍欺张颉字仲举桃源人熈宁中广西转运使时建广源为顺州将城之颉谓无益朝廷从其议进直龙图阁知桂州时有献言者谓南海黎人陈被盖五峒酋领异时盛强且为中国患今请出兵自効宜有以抚纳之命颉处其事颉使一介往呼之出补以牙校喜而去诏问赏何薄对曰蛮蜑无他觊得是足矣寻罢兵海外讫无事苏子元晋江人缄之子神宗时知横州以恩信得人心人以食厥父之报云
　　刘谊元丰初提举广西常平上言广西役钱法乞裁损其数遂诏吏軰月给钱逓减二千嵗遂减役钱一千二百余缗又请罢买沉香减盐价四十余事上称其论事有陆贽之风王安石鋭意新法极谏不便坐黜归王奇汾州人元丰间广西都监宜州蛮寇边奇领兵至天河县蛮万人骤集奇败麾下劝策马逃去奇骂曰大丈夫当尽节报国何走为战而死诏赠皇城使忠州防御
　　苗时中字子民元丰间临桂令后复擢广西转运副使交人犯边率师讨之次富良江久不进时中曰师无进讨意贼必从间道来乘我不备兾万一之胜势穷然后降耳密备之既而果从上流来及战败始纳欵后加直龙图阁知桂州
　　熊本字伯通鄱阳人元丰中宜州蛮扰边徙本知桂州至则谕溪峒酋长戒边吏勿生事请选将练兵代戍益市马以足骑兵宜州遂无事民蔡宝□扇龙蕃与峒户相雠杀欲引兵致讨以为功本质之色动缚而投之海诸蛮以为神转运判官许彦先议通湖南盐于广西计口授民度可得息三十万本言桂管民贫地瘠恐不堪命议遂格本有功粤西然媚安石开边西蜀不无遗议谭必江西人元祐间邕州推官摄郡事防交人复寇邕必辑兵抗御力战不克交人执之欲诱以利必坚不可夺自缢而死
　　邓璧元祐中知贺州大兴庠序以故宫弗称改建于城东置田购书以惠髦士闻风来学者二百余人璧日三造焉执经辨难夜分不倦
　　谢麟瓯宁人元祐八年知桂州时融江有夷警讨平之戍兵从北来者不能其水土乃部土人使极南而北兵止屯近郡頼以保全甚众
　　彭子民字彦修湘隂人为广西察访董必之属官苏轼谪儋州董媚时宰欲遣人害之彭顾泣曰人各有子孙董感悟止令小使臣廹出官舍子民官至员外郎李亨伯字安正龙溪人绍圣二年知梧州兴学劝士卓有政声嵗増五万俸悉不受建六贤堂以祀三陈三士七贤堂以祀汉名宦喻猛等崇宁三年知全州有惠政大观元年致仕全民怀之
　　陈遘字亨伯其先自江宁徙永州登进士第为县令有政绩歴广西转运判官蔡京啓蛮猺地建平允从三州遘言蛮人幸安静轻扰以兆衅不可京恶之以他事罢归旋知商州兴元府累迁龙图阁直学士
　　党光嗣字明逺河西人元符初知横州安化蛮犯宜州州将杨应辰射中臂不能军经略使以党侯领溪洞司事贼退又受其降乃复还横州崇宁初守宜州安化蛮又犯省地侯与东上閤门使统制黄忱战胜于卸甲岭安化三州一镇皆降于是策其茂功迁皇城副使兼閤门通事舍人
　　孙立节宁都人崇宁间桂州节度判官时谢麟经制溪峒事宜州守王奇与蛮战死立节被防鞠吏士有罪者谢因收大小使臣十二人付立节欲尽斩之立节持不可谢以语侵立节立节曰狱当论情吏当从法逗挠不行诸将罪也既伏其辜其余可尽戮乎若必欲非法斩人则经制自为之我何预焉谢即奏立节抗拒立节奏谢侵狱事刑部议如立节言十二人皆得不死
　　俞若着通判宜州崇宁中黄庭坚谪居是州时党论甚严士夫削轨扫迹惟若着为经理舍馆敬礼不怠又遣二子执诸生礼相从时论嘉之
　　黄忱崇宁中平安化抚水蛮后置徳胜寨有嵓可居数百人因名黄公嵓
　　王璘大观元年破南丹溪峒擒莫公佞又擒公晟斩张林松朱恩等徽宗赐书奬谕
　　洗积中大观二年知白州仁惠为政
　　毛衷江山人政和间知贺州有惠政任满将归值方腊乱遂家焉生三子后贺与富川族姓颇繁
　　祖世美字頴仲浦城人政和中进士通判融州部使者荐知容州卒官至二千石无一区宅无十金产世称清白吏
　　萧盘字安国开清人宣和间权知梧州军事课农桑兴学校百废具举暇则引诸儒饮射读法有古循吏风梁顺孙宣和间监邕州先是横山峒金坑侬寇猖獗州民入峒悉无还者顺孙抚以恩信不较其金惟从其便酋长咸服悉归州民
　　常同字子正临卭人进士靖康初为大宗丞乞郡得柳州三年召还首论朋党之祸谓欲破朋党先明是非欲明是非先辨邪正则公道开而奸邪息矣上善其言张暐郑州人建炎丁未知兴业县劳心抚字百废俱兴累官开封府丞
　　邓孝防字清臣曲江人建炎间以朝散郎倅邕摄郡事邕嵗市马界上吏多侵盗马不时至孝防尽革其嵗饥发廪赈之不足继以俸金全活甚众
　　王次翁字庆曽济南人广西转运判官建炎中知容州尝慕元结之为人取结在道州时乞免科率二奏刻之石并刻其遗像以便观省且曰庶不坠元子之政也陈太和字仲容莆田人绍兴间象州知州筑象州石桥以便民之往来州廨辟有率斋学士孙觌记
　　岳飞字鹏举汤隂人绍兴二年贼曹成拥众十余万由江西歴湖湘据道贺二州命飞权知潭州兼权荆湖东路安抚都总管付金字牌黄旗招成飞至茶陵奉诏招之成不从飞奏勦除之飞入贺州得成谍者缚之帐下飞出调兵食吏曰粮尽矣奈何飞阳曰姑反茶陵已而顾谍者若失意状顿足而入隂令逸之谍归告成成大喜期翼日来追飞命士蓐食潜趋绕岭未明已至太平塲破其砦贼大溃成奔连州飞谓张宪等胁从者若等诛其酋而抚其众慎勿妄杀累主上保民之仁于是宪自贺连徐庆自邵道王贵自郴桂降者二万与飞防连州进兵追成成走宣抚司降
　　髙登字彦先漳浦人宣和间为太学生与陈东等上书乞斩六贼不报绍兴二年廷对极言无所顾避有司恶其直授富川主簿兼贺州学事学故有田舍法罢归买马司登请复其旧守曰买马养士孰急登曰买马固急矣然学校礼义由出一日废衣冠之士与堂下卒何异守曰抗长吏邪曰天下所恃以治者礼义与法度耳既两弃之尚何言守不能夺卒从之摄狱事有囚杀人守欲奏裁曰隂徳可为登曰隂徳岂可以有心为之杀人者死而可幸免则被死之寃何时而销满秩士民丐留不获相率餽金钱五十万不告姓名白于守曰髙君贫无以养愿太守劝其受登辞之不可请置于学买书以谢士民迁静江府古县令广西帅沈晦问登何以治县登条十余事告之晦曰此古人之政今人诈疑不可行对曰忠信可行蛮貊谓不能行诚不至耳豪民秦琥武断乡曲持吏短长号秦大虫邑大夫以下为其所屈登寘之法琥忿而死一郡快之帅胡舜陟谓登曰古县秦太师父旧治实生太师于此盍祠祀之登曰桧为相无状祠不可立舜陟大怒摭秦琥事诬登专杀诏送静江狱属母死藁葬水次登归葬其母讫事诣狱而舜陟先以事下狱死矣登事卒白已而广漕郑鬲赵不弃辟登摄归善令遂主试登防闽浙水灾所由直言不闻深可畏论则将焉用彼相赋郡守李仲文驰逹秦桧桧大怒谓其隂附赵鼎削籍流容州死焉容人立祠于学宫祀之
　　何先觉绍兴中通判横州撰耕桑要备二卷
　　徐勣字元功南陵人桂州教授王师讨交趾转运使檄勣从军饷路瘴险役者多避匿捕得千余人使者使勣杖之勣曰是固有罪然皆饥羸病乏不足胜杖姑湼臂以戒亦可已使者怒欲并劾勣勣力争不变使者不能夺郭逵宿留不进勣谓副使赵卨曰师出淹时而主师无讨贼之意何由成功因具蛮人情状疏于朝谓断者人主之利器今诸将首防不进惟断自上意而已既而逵尚果皆以无功贬
　　徐梦莘字商老临江人绍兴间主管广西转运司文字时朝廷议易二广盐法遣广西安抚司干官胡廷直与东西漕臣集议于境梦莘从行谓广西阻山止当仍官般法则害不及民广东诸郡并江或可容客贩未宜遽以二广概行议与廷直不合廷直竟以客贩变法得为转运使梦莘既知宾州犹以前议为梗法罢去不三年二广商贾毁业民苦无盐复从官般法矣从子天麟字仲祥歴官广西转运判官所至兴学明教有惠政柴中行字兴之余干人广西转运司辟为干官摄昭州郡事蠲丁钱灭苗斛赈饥羸转运司委中行代行部由桂林属邑歴柳象宾入邕管问民疾苦先行而后闻捐盐息数千以惠逺民
　　崔与之字正子广州人绍兴初授浔州司法参军常平仓久弗葺虑雨壊米撤居廨瓦覆之郡守欲移兑常平之积坚不可守敬服更荐之通判邕州守武人苛刻衣赐不时给诸卒大哄漕司檄与之摄守密访其首事一人斩之阖郡以宁擢发遣宾州军事郡政清简寻特授广西提防刑狱徧歴所部秋毫无扰停车裁决奬防劾贪风采凛然又以岭南去天万里贪吏残民以逞乃疏为十事约束刻之号为岭南便民榜云
　　范直方绍兴初知浔州政务寛厚邦人徳之擢任去皆攀辕卧辙遮道啼号逺送数十里之外
　　李纯臣番禺人由进士四握州麾急流勇退崔与之素闻其贤入觐时上问南中人材因以纯臣对有防除提防广西刑狱剖折无滞民有醉入仇家适仇之母死遂诬之狱成矣纯臣察其情释之一境以为神时广右帅臣邹应龙以大魁典镇有重名最慎许可独才纯臣尝书清通仁厚四字赠之谓其平反明允不事钩距也考最进朝议大夫赐金带
　　李弥大字似举吴县人绍兴六年知静江府奏广西边防利害甚悉上多采用之召为工部尚书曽易栖霞洞名曰仙李其客尹穑为之铭
　　胡舜陟字汝明绩溪人登进士第累官淮西安抚使绍兴六年改知静江府御史中丞常同奏舜陟凶暴倾险罢之后十八年复为广西经略以知邕州俞儋有赃为运副吕源所按事连舜陟与祠先是舜陟与源有隙舜陟因讨郴贼劾源沮军事源以书抵秦桧讼舜陟受金盗马非讪朝政桧素恶舜陟入其説遣官推劾居两旬辞不服死狱中舜陟有惠爱邦人闻其死为之哭妻江氏诉于朝诏通判徳庆府洪元英究实元英言舜陟受金盗马事涉暧昧其得人心虽古循吏无以过帝为治勘官罪
　　杜天举绍兴中知浔州以范士教民为己任择师儒董之时学校官不足为模范者特请更置务在得人时论服其防正
　　吕愿中广西经略安抚使绍兴间在南丹谕诸蛮三十一种以其地皆为覊縻州县
  </div>
  <div class="pagination">
   <a href="粤西诗载粤西文载粤西丛载_page98.html">
    上一页
   </a>
   <span>
    ...
   </span>
   <a href="粤西诗载粤西文载粤西丛载_page94.html">
    94
   </a>
   <a href="粤西诗载粤西文载粤西丛载_page95.html">
    95
   </a>
   <a href="粤西诗载粤西文载粤西丛载_page96.html">
    96
   </a>
   <a href="粤西诗载粤西文载粤西丛载_page97.html">
    97
   </a>
   <a href="粤西诗载粤西文载粤西丛载_page98.html">
    98
   </a>
   <span class="current-page">
    99
   </span>
   <a href="粤西诗载粤西文载粤西丛载_page100.html">
    100
   </a>
   <a href="粤西诗载粤西文载粤西丛载_page101.html">
    101
   </a>
   <a href="粤西诗载粤西文载粤西丛载_page102.html">
    102
   </a>
   <a href="粤西诗载粤西文载粤西丛载_page103.html">
    103
   </a>
   <a href="粤西诗载粤西文载粤西丛载_page104.html">
    104
   </a>
   <span>
    ...
   </span>
   <a href="粤西诗载粤西文载粤西丛载_page100.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
