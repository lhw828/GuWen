<!DOCTYPE html>
<html>
<head>
    <meta charset="UTF-8">
    <title>全宋诗 - 第 8964 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 8964 页/共 11672 页</h1>
    <div class="content">    吟情清似水，壮志屹於山。
    自入乡关去，相思云树间。
    春风吹五叶，早趁春英班。

武衍　尖送云友归行都
    落落奇男子，长年走客尘。
    白身无寸禄，青眼欠高人。
    病为思诗苦，贫缘立行真。
    片雷留不住，归醉洛阳春。

武衍　郊居纪实
    既安能适复何疑，小筑重营即旧规。
    狡兔反为三窟累，鹪鹩终遂一枝期。
    种成水际芙蓉径，凿得亭前菡萏池。
    客有可人尊有酒，四时风月总相宜。

武衍　京口策应戍将归营
    老矣犹征调，新从淮上归。
    尽知边境事，曾妥寿春围。
    腥血封刀匣，黄沙渍铁衣。
    奏功均得赏，沽酒醉斜晖。

武衍　九日
    倒尽鸱珍酒更沽，西风吹兴渺江湖。
    客中剩喜身强健，岁岁秋香看紫萸。

武衍　开元广寒词
    桂华珠殿水精楼，柘袖笼香乙夜游。
    飞下银桥人不觉，月明三十六宫秋。

武衍　客去
    晋人冠子羽人衣，客去移床傍水池。
    扇影不摇蕲竹净，藕花风里看唐诗。

武衍　蜡梅
    磬口檀心紫晕重，繁香微泄绣帘风。
    照花休用添红烛，却怕轻明暖易融。

武衍　蜡梅
    赋得姿容类至中，哨枝宿叶又春风。
    品题虽入江梅谱，可惜名同韵不同。

武衍　老宫人
    宝髻无光玉貌昏，悲歌空感旧承恩。
    君王喜问先朝事，时许车儿到殿门。

武衍　老宫人
    侍辇观花上苑春，太皇宣索凤笙频。
    如今犹记当时曲，对谱閒教小内人。

武衍　老将
    几囘梦里到边陲，马上犹能磨战旗。
    弹泪对人偏爱说，建炎随驾渡江时。

武衍　立春
    蓼滴辛盘色斗鲜，已将春到酒尊前。
    金幡不用吴娃祝，自唱新词插鬓边。

武衍　立秋夕
    水花香弄晚风清，閒立梧桐看月生。
    夜漏向深秋始觉，一天星湿露华明。

武衍　刘八窗见访一夕即别
    五年苕上别，别后愧相痚。
    今夕知何夕，忆渠俄见渠。
    同持一杯酒，胜寄百寺书。
    未及论心事，晓风囘蹇驴。

武衍　刘后村被召
    衔上官虽显，吟边兴不衰。
    细评南岳稿，远过后山诗。
    才大人多忌，名高士素知。
    瓣香吾敢后，幸见召环时。

武衍　榴花
    蹙蹙生红露滴珠，薰风涼幌晓妆初。
    折来戴杂频拈看，应讶罗裙色不如。

武衍　柳枝词
    灵和殿里最风流，三月飞花雪御楼。
    换得玉人眉样巧，一春浑不下帘钩。

武衍　芦笋
    春风荻渚暗潮平，紫绿尖新嫩茁生。
    带水掐来随手脆，櫂船归去满篝轻。
    竹根稚子难专美，涧底香芹可配羹。
    风味只应渔舍占，玉盘空厌五侯鲭。

武衍　明妃曲
    中国无人虏肆轻，六宫挥泪别倾城。
    当时谁议诛延寿，益重君王好色名。

武衍　明妃曲
    马上风沙乱鬓蝉，膻乡同地不同天。
    琵琶何用弹深怨，出降乌孙更可怜。

武衍　癖
    剩欲收神省费心，三生痴癖本来深。
    典衣寻访晋朝画，折简借观雷氏琴。
    帖字逼真尝细搨，诗联敲稳每长吟。
</div>
    <div class="pagination">
<a href="全宋诗_page8963.html">上一页</a><span>...</span><a href="全宋诗_page8959.html">8959</a><a href="全宋诗_page8960.html">8960</a><a href="全宋诗_page8961.html">8961</a><a href="全宋诗_page8962.html">8962</a><a href="全宋诗_page8963.html">8963</a><span class="current-page">8964</span><a href="全宋诗_page8965.html">8965</a><a href="全宋诗_page8966.html">8966</a><a href="全宋诗_page8967.html">8967</a><a href="全宋诗_page8968.html">8968</a><a href="全宋诗_page8969.html">8969</a><span>...</span><a href="全宋诗_page8965.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
