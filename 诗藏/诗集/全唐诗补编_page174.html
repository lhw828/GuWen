<!DOCTYPE html>
<html>
<head>
    <meta charset="UTF-8">
    <title>全唐诗补编 - 第 174 页/共 211 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐诗补编 - 第 174 页/共 211 页</h1>
    <div class="content">天柱一峰藏日月，洞门千仞锁云雷。 【见《舆地纪胜》卷四六《安庆府》。】 
　  乐史
史，字子正，抚州宜黄人。仕南唐为秘书郎。入宋，复登进士，历水部员外郎，使两浙巡抚，判西京留司御史台，卒。着有《太平寰宇记》、《广卓异记》、《洞仙集》等。诗一首。 【(《全唐诗》无乐史诗)】 
　　　钟山寺
千峰夹一径，一径花枕泉。听泉复看花，行到钟山前。古寺云生屋，高僧月伴禅。自惭留一宿，匹马又朝天。 【见厉鹗《宋诗纪事》卷三引《抚州府志》、影印文渊阁《四库全书》本《江西通志》卷一四八。】 
　  李从谦
　　　青青河畔草
王孙归不归，翠色和春老。 【宋胡宿《文恭集》卷三六《宋故左龙武卫大将军李公墓志铭》引。】 
　  卢郢
　　　残丝曲
春风骀荡吹人衣，残丝(上下肙)花曳空飞。闲愁十丈断不得，雄蜂雌蝶相因依。高楼夹路凌云起，琐窗鸾柱弹《流水》。莺声啼老杨柳烟，香梦蒙蒙隔千里。 【见清朱绪曾编《金陵诗征》卷五。】 
　  王操
操，字正美，江左人。在南唐事迹待考。太平兴国中上《南郊赋》，授太子洗马，奉使陇右。 【(《全唐诗》无王操诗，传据《增修诗话总龟前集》卷十一引《雅言系述》)】 
　　　缺题
分飞南渡春风晚，却返家林旧业空。
无限离情似杨柳，万条悬放楚江原。 【见《吟窗杂录》卷二九《历代吟谱》。】 
　　　哭左偃 【题拟】 
堂亲垂白日，稚子欲行时。 【见《增修诗话总龟》卷四引《雅言杂录》。】 
　全唐诗续拾卷四十五　吴越上
　　杜棱
棱，字腾云，新城人。广明间为东安都将，始事钱镠。周宝败，镠以棱为常州制置使，以武艺称。大顺二年，为镇海节度副使。干宁三年董昌败，进两浙诸军都指挥使，累官润州刺史，卒。诗一首。 【(《全唐诗》无杜棱诗。小传据《十国春秋》卷八十四本传)】 
　　　碧流院 【题拟】 
石骨生泉冷，流来涧沼湄。幽禽鸣竹砌，游客步阶陲。滃郁杉松碧，阴稠烟霭缁。古风吟不足，嗟恨老苍髭。 【见宋潜说友《咸淳临安志》卷八十五。】 
　　罗隐
　　　鞠歌行
丽莫似汉宫妃，谦莫似黄家女。黄女持谦齿发高，汉妃恃丽天庭去。人生容德不自保，圣人安用推天道。君不见，蔡泽嵌枯诡怪之形状，大言直取秦丞相；又不见，田千秋才智不出人，一朝富贵如有神。二侯行事在方册，泣麟老人终困厄。夜光抱恨良叹 【一作「璞」】 悲，日月逝矣吾何之。 【见《文苑英华》卷二○三。】 
　　　宿法华寺
心与空林共杳冥，孤灯寒竹自荧荧。不知何处小乘客，一夜风前闻诵经。 【见《会稽掇英总集》卷八。】 
　　　上亭驿 【题拟】 
细 【《舆地纪胜》、《天中记》作「山」】 雨霏微宿上亭，雨中因感 【《舆地纪胜》、《天中记》作「想」】 雨淋铃。贵为天子犹魂断，穷着荷衣好涕零。剑水多端何处去，巴猿无赖不堪听。少年辛苦今飘荡，空 【一作「深」】 媿先生教聚萤。 【见宋王灼《碧鸡漫志》卷五。】 
　　　题石门
灵岩一窍何年凿？混沌初开有此门。探药仙人何处去，山中不改旧乾坤。 【《宛陵郡志备要》。此首从《郑州大学学报》一九八六年六期李之亮《〈罗隐年谱〉补正》一文所辑收入。】 
　　　吴公约神道碑附诗
吴山苍苍，吴水泱泱。降生英灵，为公为王。以严师旅，以奠封疆。派有别者，我亦鹰扬。取直之功，捍巢之绩。虽从本军，实展良画。践历禁旅，光扬事迹。乃自西佳，迁于硖石。上君东代，诸将西征，贾其余勇，资其锐兵。稽山雾廓，京口波清。再从貂冕，始拜冬卿。吴会纷纭，淮右 【从雍文华校本改】 奔竞。驱其涷馁，犯我疆境。躬励精卒，恭承上命。雪霁松贞，风中草劲。元戎承制，圣主酬劳。大起名重，司元望高。优游渥泽，出入官曹。所谓鸡省，全资豹韬。恭仰府城，载崇吾圉。惟力是助，厥功以举。云矗千堵，土攒万杵。率以资产，役以军旅。乃颁异宠，乃正华资。大国纲纪，雄藩羽仪。床间牛，杯里蛇疑。天胡可测，神亦难知。有仁于时，有功于物。一代殊勋，二品清秩。不谓不达，何获何失。瑞马神羊，金箱玉室。 【出《全唐文》卷八九七。】 
　　　绣
一片丝罗轻似水，洞房西室女工劳。花随玉指添春色，鸟逐金针长羽毛。蜀锦谩夸声自贵，越绫虚说价犹高。可中用作鸳鸯被，红叶枝枝不碍刀。 【见雍文华校本《罗隐集甲乙集》，又见《四库全书》本《罗昭谏集》。】 
　　　咏柳
袅袅和烟映玉楼，半垂桥上半垂流。今年渐见枝条密，恼乱春风卒未休。 【见蜀何光远《鉴诫录》卷七《亡国音》。】 
　　　过梁震居留题
道院迎仙客，书堂隐相儒。庭栽栖凤竹，池养化龙鱼。 【见《尧山堂外纪》卷三九、《全浙诗话》卷八。】 
　　　送灶诗
一盏清茶一缕烟，灶君皇帝上青天。玉皇若问人间事，为道文章不值钱。 【《坚瓠甲集》卷二。又见《全浙诗话》卷八。】 
　　　下杜城
来往城南十八年，赖家桥上潏河边。村醪香美脱衣典，几度落花相对眠。 【《类编长安志》卷九。】 
　　　华严寺
华严西转遶朱坡，每到春时日夕过。曾向姚家园里醉，牡丹红紫数千窠。 【同前。】 
　　　游北湖
醒心亭下水涵天，吏部风流三百年。 【见《舆地纪胜》卷五十七《郴州》。】 
　　　凤凰台
昔云丹穴凤，翔集高台端。 【同前。】 
　　　下第诗
帘卷残阳鸣鸟鹊，花飞何处好楼台。 【见明胡应麟《诗薮内编》卷六。】 
　　　句
曹韩沙嘴团，铜陵出状元。 【见影印天一阁藏本《嘉靖池州府志》卷一。】 
饮水鱼心知冷暖，濯缨人足识炎凉。 【《天都载》。】 
桃李无言应笑我，二年尘土满渔航。 【《五色线》。】 
马上抱鸡三市，袖中携剑五陵游。 【《荛山堂》。以上六句均见明闵元衢《罗江东外纪》。】 
一列珠帘不下钩。 【《后村千家诗》卷十六闻人祥正《集句》引。】 
　　契此
契此，即布袋和尚，在明州奉化县。未详氏族，自称名契此。出语无定，寝卧随处，常以杖荷一布囊，凡供身之具，尽贮囊中。入肆聚落，见物则乞，时号长汀子布袋师。贞明三年三月卒。诗二十四首。 【(《全唐诗》无契此诗)】 
　　　歌
只个心心心是佛，十方世界最灵物。纵横妙用可怜生，一切不如心真实。
腾腾自在无所为，闲闲究竟出家儿。若睹目前真大道，不见纤毫也大奇。
万法何殊心何异，何劳更用寻经义。心王本自绝多知，智者只明无学地。 【以上三首又见《宗镜录》卷十八。】 
非凡非圣复若乎，不强分别圣情孤。无价心珠本圆净，凡是异相妄空呼。
人能弘道道分明，无量清高称道情。携锡若登故国路，莫愁诸处不闻声。
　　　偈
一砵千家饭，孤身万里游。青目睹人少，问路白云头。 【此首又见《石仓历代诗选》卷一一一。】 
　　　临灭偈 【题拟】 
弥勒真弥勒，分 【《布袋和尚传》作「化」】 身千百亿。时时示时 【《布袋和尚传》作「世」、《鸡肋编》卷中作「识世」】 人，时人终 【《鸡肋编》作「总」、《五灯会元》作「自」、《布袋和尚传》作「俱」】 不识。 【以上诸首均见《景德传灯录》卷二十七、《五灯会元》卷二、《卍续藏》本《明州定应大师布袋和尚传》(元人昙噩作)。】 
　　　偈
是非憎爱世偏多，子细思量奈我何。宽却肚肠须 【《布袋和尚传》、《明州岳林寺志》作「皮常」】 忍辱，豁开心地任从他 【《明州岳林寺志》作「放开笑口暗消磨」，《布袋和尚传》「笑口」作「泆日」，似误】。 若逢知己须依分，纵遇冤家也共和。若能了此心头事 【《布袋和尚传》、《明州岳林寺志》作「能使此心无絓碍」】 ，自然证得六波罗。
我有一布袋，虚空无罣碍。展 【《布袋和尚传》作「打」】 开遍十方，入时观自在。
吾有三宝堂，里空 【《明州岳林寺志》作「有」】 无色相。不高亦不低，无遮亦无障。学者体不如，求者难得样。智慧 【《布袋和尚传》作「者」】 解安排，千中 【《布袋和尚传》、《明州岳林寺志》作「古」】 无一匠。四门四果生，十方尽供养。
吾有一躯佛，世人皆不识。不塑亦不装，不雕亦不刻。无一滴灰泥 【《布袋和尚传》作「无一块泥土」】 ，无一点彩色。人画画不成，贼偷偷不得。体相本自然，清净非拂拭 【《布袋和尚传》作「常皎洁」】 。虽然是一躯，分身千百亿。 【以上四首均见《五灯会元》卷二、《明州定应大师布袋和尚传》、《明州岳林寺志》(清戴明琮撰)卷三。】 
手【从《明州岳林寺志》改】 捏青苗种福田，低头便见水中天。六根清净方成稻，退步 【《明州岳林寺志》作「后」】 原来是向前。
由贪沦堕世波中，拾却贪嗔礼大雄。直截凡情无所得，圆明寂照汝心宗。
奔南走北欲何为？百岁光阴顷刻衰。自性灵知须急悟，莫教平地陷风雷。
趣利求名空自忙，利名二字陷人坑。疾须返照娘生面，一片灵心是觉王。
圆觉灵明超太虚，目前万物不差殊。十方法界都包尽，惟有真如也太迂。
汝心即正 【《明州岳林寺志》作「圣」】 智，何须问次第。圣凡都不到，空花映日飞。
关非内外绝中央，禅思宏深体大方。究理穷玄消息尽，更有何法许参详？
肩挑日 【从《明州岳林寺志》改】 月横街去，把定乾坤莫放渠。遇圣遇凡俱坐断，寂光胜地可安居。
无生无死佛家风，不堕古今莫定踪。触处圆明常湛寂，龙华鸡足两无从。
碧水映孤峰，寒潭迎皎月。尔我不知宗，须弥足底越。汝水若还清，汝身被水溺。汝柴若还燥，汝身被火燎。燎溺病同途，大梦原未觉。汝能鞭起悬，空灵觉心反。覆看渠非深，奥神光独耀。性真常现成，公案方知道。便能稳坐毗卢，顶上吹清调。 【以上十一首，均见《卍续藏经》本《明州定应大师布袋和尚传》附元释广如撰《布袋和尚后序》。除「圆觉灵明超太虚」、「关非内外绝中央」、「汝水若还清」三首外的八首，又见于《明州岳林寺志》卷三。】 
白屋安贫终暂计，夕阳归路岂知还？莲花佛国深深处，出世芳踪不可攀。 【《奉化县补义志》卷三。】 
　　蒋宗简
蒋宗简，桐城县人。梁时明州评事，罢官居于奉川。时与布袋和尚游，世呼为摩诃居士。布袋卒后，居东湖跘跨山。诗一首。 【(《全唐诗》无蒋宗简诗)】 
　　　颂布袋和尚
兜率宫中阿逸多，不离天界降娑婆。相逢为我安心诀，万劫千生一剎那。 【《明州岳林寺志》卷三。】 
　　薛正明
薛正明，永嘉人。天佑二年进士，官文房院使。后梁主征之，不就。隐居于南雁白云山白云洞。诗一首。 【(《全唐诗》无薛正明诗)】 
　　　游南雁荡
遐僻山深自晦明，峨峨千态画难成。半空高挂龙湫瀑，万仞宏开金石城。日射岚光轻锁黛，泉飞竹径细鸣筝。隐山无路停骖问，拂拂清风两腋生。 【见周喟《南雁荡山志》卷七引郑思恭《崇祯南雁山志》。】 
　　重恽
重恽，初谒雪峰，次依石霜，后住婺州云幽寺。诗一首。 【(《全唐诗》无重恽诗)】 
　　　偈
云幽一只箭，虚空无背面。射去遍十方，要且无人见。 【《五灯会元》卷六。】 
　　钱朗
朗字内光，洪州南昌人。五经登科，文宗朝为南安都副使，以光禄卿归隐庐山。昭宗时，钱镠迎居钱塘，师事之，云时已一百五十岁，后二十年尸解。诗一首。 【(《全唐诗》无钱朗诗，传据《续仙传》卷中)】 
</div>
    <div class="pagination">
<a href="全唐诗补编_page173.html">上一页</a><span>...</span><a href="全唐诗补编_page169.html">169</a><a href="全唐诗补编_page170.html">170</a><a href="全唐诗补编_page171.html">171</a><a href="全唐诗补编_page172.html">172</a><a href="全唐诗补编_page173.html">173</a><span class="current-page">174</span><a href="全唐诗补编_page175.html">175</a><a href="全唐诗补编_page176.html">176</a><a href="全唐诗补编_page177.html">177</a><a href="全唐诗补编_page178.html">178</a><a href="全唐诗补编_page179.html">179</a><span>...</span><a href="全唐诗补编_page175.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
