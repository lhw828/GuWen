<!DOCTYPE html>
<html>
<head>
    <meta charset="UTF-8">
    <title>御定佩文斋咏物诗选 - 第 11 页/共 386 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋咏物诗选 - 第 11 页/共 386 页</h1>
    <div class="content">　　七言古
　　明河篇　　　　　　　　　【唐】宋之问
　　八月凉风天气清万里无云河汉明昏见南楼清且浅晓落西山纵复横洛阳城阙天中起长河夜夜千门里复道连甍共蔽亏画堂琼户特相宜云母帐前初泛溢水精帘外转逶迤倬彼昭回如练白复出东城接南陌南陌征人去未归谁家今夜寒衣鸳鸯机上疎萤度乌鹊桥边一鴈飞鴈飞萤度情难歇坐见明河渐微没已能舒巻任浮云不惜光辉让流月明河可望不可亲
　　愿得乘槎一问津更将织女支机石还访成都卖卜人
　　五言律
　　天河　　　　　　　　　　【唐】杜　甫
　　常时任显晦秋至最分明纵被浮云掩终能永夜清含星动双阙伴月落边城牛女年年渡何曾风浪生
　　赋得秋河曙耿耿　　　　　【唐】陈　润
　　晓望秋髙夜微明欲曙河桥成鹊已去机罢女应过月上殊开练云行类动波寻源不可到耿耿复如何
　　和石曼卿明河咏　　　　　【宋】苏舜钦
　　八月银河好天髙月自明楼台通迥意风露得余清几为浮云没都宜小雨晴离人强回首耿耿得无情
　　七言律
　　银河咏　　　　　　　　　【宋】孔平仲
　　江湖有客卧孤城每见银河眼亦明万里长风吹不断一番微雨洗尤清星辰白石参差乱云气飞梁倐忽生牛女东西波浪隔夜寒天阔不胜情
　　五言絶句
　　披襟　　　　　　　　　　【元】王　恽
　　凉风东北来荡尽中夜热起视河汉斜微云淡明灭
　　七言絶句
　　宫词　　　　　　　　　　【唐】顾　况
　　玉楼天半起笙歌风送宫嫔笑语和月殿影开闻夜漏水精帘卷近银河
　　上云乐　　　　　　　　　【唐】陆防
　　青丝作筰桂为船白兔药虾蟇丸便浮天汉泊星渚回首笑君承露盘
　　秋夜　　　　　　　　　　【元】马　臻
　　眼空夜色秋满城城楼漏鼓闻四更杓随月转万山白坐看天河西北倾


　　御定佩文斋咏物诗选巻五
　　钦定四库全书
　　御定佩文斋咏物诗选巻六
　　风类
　　古乐府
　　南风歌　　　　　　　　　　虞　帝
　　南风之薰兮可以解吾民之愠兮南风之时兮可以阜吾民之财兮
　　大风歌　　　　　　　　　【汉】髙帝
　　大风起兮云飞扬威加海内兮归故乡安得猛士兮守四方
　　四言古
　　朔风诗　　　　　　　　　【魏】曹　植
　　仰彼朔风用怀魏都愿骋代马倐忽北徂凯风时至思彼蛮方愿随越鸟翻飞南翔
　　咏风　　　　　　　　　　【梁】刘孝绰
　　嫋嫋秋声习习春吹鸣兹玉树涣此铜池罗帏自举襟
　　袖乃披慙非楚侍滥赋雄雌
　　五言古
　　江都遇风　　　　　　　　【晋】庾　阐
　　天吴涌灵壑将驾奔冥霄飞廉振折木流景登扶揺洪川伫宿浪跃水迎晨潮仰盼蹙元云俯听聒廻飇
　　西陵遇风献康乐　　　　　【宋】谢惠连
　　屯云蔽层岭惊风涌飞流零雨润坟泽落雪洒林丘浮氛晦崖巘积素惑原畴曲汜薄停旅通川絶行舟
　　咏风　　　　　　　　　　【齐】谢　朓
　　徘徊发红萼葳蕤动绿葹垂杨低复举新萍合且离歩檐行袖靡当户思襟披髙响飘歌吹相思子未知时拂孤鸾镜星鬓视参差
　　咏风　　　　　　　　　　【梁】简文帝
　　飘飖散芳势泛漾下蓬莱传凉入镂槛发气满瑶台委禾周郊偃飞鹢宋都回亟揺故叶落屡荡新花开暂舞惊鳬去时送蕊香来又拂巫山雨何用巻寒灰
　　咏风　　　　　　　　　　【梁】元　帝
　　楼上试朝妆风花下砌傍入镜先飘粉翻衫好染香度舞飞长袖传歌共绕梁欲因吹少女还持拂大王
　　咏风　　　　　　　　　　【梁】庾肩吾
　　宋地鶂飞初湘川燕起余扫坛聊动竹吹薤欲成书苍梧洞犹在合浦树应疎阳乌一转翅千里定非虚
　　咏春风　　　　　　　　　【梁】何　逊
　　可闻不可见能重复能轻镜前飘落粉琴上响余声
　　咏入幌风　　　　　　　　【梁】费　昶
　　经堂泛宝瑟乘隙动浮埃锵金驱响至举袂送芳来能使兰膏灭乍见珠帘开轻裾试一举令子暂迟廻
　　咏春风　　　　　　　　　【梁】贺文标
　　排帘动轻幔泛水拂垂杨本持飘落蕊翻送舞衣香
　　赋得风　　　　　　　　　【陈】阮　卓
　　髙风应爽节揺落渐疎林吹云旅鴈断临谷晓松吟屡惜凉秋扇常飘清夜琴泠泠随列子弥谐逸豫心赋得风生翠竹里应教　　　【陈】张正见
　　金风起燕观翠竹夹梁池翻花疑凤下飏水似龙移带露依深叶飘寒入劲枝聊因万籁响讵待伶伦吹
　　咏风　　　　　　　　　　【陈】祖孙登
　　飖飏楚王宫徘徊绕竹丛带叶俱吟树将花共舞空飘香双袖里乱曲五弦中试上髙台听流响定无穷
　　咏风　　　　　　　　　　【唐】太　宗
　　萧条起闗塞揺飏下蓬瀛拂林花乱彩响谷鸟分声披云罗影散泛水织文生劳歌大风曲威加四海清
　　奉和咏风应魏王敎　　　　【唐】虞世南
　　逐舞飘轻袖传歌共绕梁动枝生乱影吹花送逺香
　　咏风　　　　　　　　　　【唐】董思恭
　　萧萧度阊阖习习下庭闱花蝶自飘舞兰蕙生光辉相乌正举翼退鹢已惊飞方从列子御更逐浮云归
　　咏风　　　　　　　　　　【唐】王　勃
　　肃肃凉风生加我林壑清驱烟寻磵户卷雾出山楹去来固无迹动息如有情日落山水静为君起松声
　　汴河阻风　　　　　　　　【唐】孟云卿
　　清晨自梁宋挂席之楚荆出浦风渐急傍滩舟欲横大河喷东注羣动皆窅冥白雾鱼龙气黑云牛马形苍茫迷所适危安惧暂宁信此天地内孰为身命轻丈夫茍未逹所向须有成前路舍舟去东南仍晩晴
　　风咏　　　　　　　　　　【唐】吕　温
　　微风生青苹习习出金塘轻揺深林翠静猎幽迳芳掩抑时未来鸿毛亦无伤一朝乘严气万里号清霜北走摧邓林东去落扶桑扫却垂天云澄清无私光悠悠泛空寂晏海通舟航
　　竹窗闻风寄苗发司空曙　　【唐】李　益
　　微风惊暮坐临牖思悠哉开门复动竹疑是故人来能滴枝上露稍沿阶上苔何当一入幌为拂緑琴埃
　　嘲春风　　　　　　　　　【唐】温庭筠
　　春风何处好别殿饶芳草冉弱转鸾旗葳蕤吹雉葆扬芳厯九门澹荡入兰荪争奈白团扇时时窃主恩与王郎昆仲绕城泛舟　　　【宋】苏　轼
　　清风定何物可爱不可名所至如君子草木有嘉声我行本无事孤舟任斜横中流自偃仰适与风相迎举杯属浩渺乐此两无情归来两谿闲云水夜自明
　　七言古【附长短句】
　　秋夜舟中大风　　　　　　【宋】孔文仲
　　昨夜强风万弩过舟中侧听披衣坐秋来已觉隂气繁晨兴更见波涛大衰梧弱栁不足数脩篁摧折几百个飞廉郁然方用事一威能令万物挫人言风怒未渠央我观暴忽岂有常防见平川净如镜刀鱼鸣橹过钱塘
　　大风留金山两日　　　　　【宋】苏　轼
　　塔上一铃独自语明日顚风当断渡朝来白浪打苍崖倒射轩窗作飞雨龙骧万斛不敢过渔艇一叶从掀舞细思城市有底忙却笑蛟龙为谁怒无事久留童仆怪此风聊得妻孥许灊山道人独何事夜半不眠听粥鼓
　　风　　　　　　　　　　　【明】杨　慎
　　风偃草飘蓬过竹院拂兰丛栁隄揺緑花径飞红青釭残焰动碧幌嫩凉通漆园篇中竽籁兰台赋里雌雄无影迥随仙客御有情还与故人同
　　五言律
　　风　　　　　　　　　　　【唐】李　峤
　　落日生苹末揺扬徧逺林带花疑凤舞向竹似龙吟月动临秋扇松清入夜琴兰台宫殿峻还拂楚王襟
　　西风　　　　　　　　　　【唐】白居易
　　西风来几日一叶已先飞新霁乘轻屐初凉换热衣浅渠销慢水疎竹漏斜晖薄暮青苔巷家僮引鹤归
　　咏风　　　　　　　　　　【唐】张　祐
　　揺揺歌扇举悄悄舞衣轻引笛秋临塞吹沙夜绕城向峰廻鴈影出峡送猿声何似琴中奏依依别带情行汉水晩次神滩阻风　　　【唐】僧无可
　　惊风山半起舟子忽停桡岸荻吹先乱滩声落更跳听松欲今暮过岛或明朝若尽平生趣东浮看石桥
　　太平三山值风　　　　　　【元】贡师泰
　　天堑东南地长江日夜流大风吹水立骤雨挟山浮浩荡掀黄鹄欹倾舞白鸥莫言舟似叶此亦壮哉防
　　五言排律
</div>
    <div class="pagination">
<a href="御定佩文斋咏物诗选_page10.html">上一页</a><span>...</span><a href="御定佩文斋咏物诗选_page6.html">6</a><a href="御定佩文斋咏物诗选_page7.html">7</a><a href="御定佩文斋咏物诗选_page8.html">8</a><a href="御定佩文斋咏物诗选_page9.html">9</a><a href="御定佩文斋咏物诗选_page10.html">10</a><span class="current-page">11</span><a href="御定佩文斋咏物诗选_page12.html">12</a><a href="御定佩文斋咏物诗选_page13.html">13</a><a href="御定佩文斋咏物诗选_page14.html">14</a><a href="御定佩文斋咏物诗选_page15.html">15</a><a href="御定佩文斋咏物诗选_page16.html">16</a><span>...</span><a href="御定佩文斋咏物诗选_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
