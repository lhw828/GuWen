<!DOCTYPE html>
<html>
<head>
    <meta charset="UTF-8">
    <title>全宋诗 - 第 9469 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9469 页/共 11672 页</h1>
    <div class="content">    知道望乡看不见，也须一步一回头。

杨万里　二月十九日度大庾岭题云封寺四首
    小立峰头望故乡，故乡不见只苍苍。
    客心恨杀云遮却，不道无云即断肠。

杨万里　二月十九日度大庾岭题云封寺四首
    梅叶成阴梅子肥，梅花应恨我来迟。
    明年若寄江西信，莫折南枝折北枝。

杨万里　二月十九日度大庾岭题云封寺四首
    行者南来今几春，一回举似一回新。
    钵盂夺得知何用？不怕梅花解笑人。

杨万里　二月十日留子西材翁二弟晚酌
    丁流迷沉一小炷，聚作香云散香雾。
    清尊相属对花前，政是一年春好处。
    海棠初试川样妆，垂丝新出濯锦江。
    杏花欲落桃李折，牡丹未折已国香。
    酒行莫忙且一瑆，一瑆一番一行散。
    遍行九径却重行，莫遣一花不相见。
    酒教少酌花多看，看尽千花却深劝。
    今宵无月不须灯，千树李花如昼明。

杨万里　二月十三日谒西庙早起
    起来洗面更焚香，粥罢东窗未肯光。
    古语旧傅春夜短，漏声新觉五更长。
    近来事事都无味，老去波波有底忙。
    还忆山居桃李晓，酴醾为枕睡为乡。
    
    
杨万里　二月十四日梅花二首
    雨打知无那，春暄绝不禁。
    小风千点雪，落日一须金。

杨万里　二月十四日梅花二首
    树劲春犹瘦，花寒暮更明。
    平生岂无句，此外不须清。

杨万里　二月十四日晓起看海棠八首
    过雨天犹湿，新晴月尚寒。
    悬知晓妆好，破雾急来看。

杨万里　二月十四日晓起看海棠八首
    初日光殊薄，晴梢露正浓。
    真珠妆未稳，更著柳边风。

杨万里　二月十四日晓起看海棠八首
    晚得看花诀，丁宁趁绝农。
    乘他醉眠起，别是一精神。

杨万里　二月十四日晓起看海棠八首
    四面花光合，一身香雾红。
    忽从霞绮上，跳下锦城中。

杨万里　二月十四日晓起看海棠八首
    花密无重数，看来眼转迷。
    化为花世界，忘却日东西。

杨万里　二月十四日晓起看海棠八首
    外种百来树，中安一小亭。
    放眸红未了，红了是天青。

杨万里　二月十四日晓起看海棠八首
    老子侵星起，蜂儿先我忙。
    渊才无鼻孔，信口道无香。

杨万里　二月十四日晓起看海棠八首
    除却牡丹了，海棠当亚元。
    艳超红白外，香在有无间。

杨万里　二月十一日夜梦作东都蚕春绝句
    道是春来早，如何未见春。
    小桃三四点，偏报有情人。

杨万里　二月望日
    海棠著意唤诗愁，桃李才开又落休。
    小雨轻风春一半，去年今日在严州。

杨万里　二月望日，递宿南宫，和尤延之右司郎署疏竹之韵
    此君见我眼犹青，笑我吟髭雪点成。
    忆昔与君同舍日，听渠将雨作秋声。
    夜来递宿三更悄，叶底春寒一倍生。
    梦入故园数新笋，穿篱破藓几茎茎。

杨万里　二月望日劝农既归散策郡圃二首
    荆溪老守劝农归，吏散还从郡圃嬉。
    拾得落英才一掬，春风苦向掌中吹。

杨万里　二月望日劝农既归散策郡圃二首
    今年花事许迟迟，九十春光巳半归。
    风急杏花吹不脱，落梅无数掠人飞。

杨万里　二月一日郡圃寻春二首
    中和节里半春天，一拂清寒半点暄。
    憔悴不胜梅欲落，娇饶无对杏初繁。

杨万里　二月一日郡圃寻春二首
    花遶朱檐柳遶栏，小亭面面锦团栾。
    春风横欲歮诗瘦，且下东窗护嫩寒。
</div>
    <div class="pagination">
<a href="全宋诗_page9468.html">上一页</a><span>...</span><a href="全宋诗_page9464.html">9464</a><a href="全宋诗_page9465.html">9465</a><a href="全宋诗_page9466.html">9466</a><a href="全宋诗_page9467.html">9467</a><a href="全宋诗_page9468.html">9468</a><span class="current-page">9469</span><a href="全宋诗_page9470.html">9470</a><a href="全宋诗_page9471.html">9471</a><a href="全宋诗_page9472.html">9472</a><a href="全宋诗_page9473.html">9473</a><a href="全宋诗_page9474.html">9474</a><span>...</span><a href="全宋诗_page9470.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
