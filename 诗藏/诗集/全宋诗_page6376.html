<!DOCTYPE html>
<html>
<head>
    <meta charset="UTF-8">
    <title>全宋诗 - 第 6376 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6376 页/共 11672 页</h1>
    <div class="content">释文珦　野祠
    翁媪已相催，喧喧鼓笛来。
    荒祠三面水，老树一身苔。
    休咎冯巫语，凶丰信珓杯。
    神前酾酒罢，风散纸钱灰。

释文珦　野老
    野老一身轻，於今野趣成。
    交游木上座，疏阔楮先生。
    溪甑炊菰米，山卮咀菊英。
    林园道子好，时复到柴荆。

释文珦　野老
    溪头逢野老，邀我过桥东。
    牛卧閒田上，鸡鸣村巷中。
    豆乾霜腹饱，莲倒露房空。
    邻里交相命，桃源风景同。

释文珦　野僧
    野僧尘虑尽，住在最深峰。
    庭树巢孤鹤，崖湫宅老龙。
    瀑绡悬百尺，云幌羃千重。
    静里玄机发，登楼夜击钟。

释文珦　野寺
    野寺居来岁月长，幽深真是隐人乡。
    怪枝结顶青松古，巨石分流碧涧长。
    拈弄诗章非俗事，断除禅病得良方。
    因悲窃国亡身者，枉作尘劳梦一场。

释文珦　野外
    绝巘应藏佛屋，深源定有仙家。
    风里传来清梵，涧中流出胡麻。

释文珦　野外即事
    春暮仓庚鸣，农家语堪听。
    雨暘不违时，麦高桑叶青。
    烹豚酌清酒，庙中谢神灵。
    田蚕杯珓好，欢声动林坰。
    祭罢各分散，群鸟啄余腥。

释文珦　野翁
    野翁百不为，白发老岩涧。
    宁肯慕膏粱，且复饱藜苋。
    故交非不多，尽作风叶散。
    余生虽独存，反观亦如幻。

释文珦　野兴
    野人乘野兴，短策胜华轩。
    缓步有幽趣，长歌非俗言。
    烟霞仟佛境，鼓笛鬼神村。
    遁世今成乐，浮华岂足论。

释文珦　野性
    野性乐疏旷，从来厌风尘。
    孤寒无所资，屈身随众人。
    贵游弃疵贱，不能强相亲。
    蹉跎三十年，客路常清贫。
    晚来归山林，麋鹿为我邻。
    万事不挂意，一一皆天真。
    同流乃知此，难与俗子陈。

释文珦　野性
    野性难谐俗，空林自葺茅。
    且教同木石，不是慕夷巢。
    竹树长阴合，风泉夜响交。
    山中无小草，那许世人嘲。

释文珦　夜泊
    暂向江边泊夜舟，忽闻吹笛水边楼。
    笛声可解生愁思，自是离人有许愁。

释文珦　夜禅
    岩房静坐夜方中，无相无缘智境融。
    未始将心空万法，曾知万法本来空。

释文珦　夜读太玄
    虚室冷云边，消閒读太玄。
    未须求甚解，聊复竟余篇。
    夜永残膏薄，天高列宿悬。
    有蓍还懒揲，休咎已俱捐。

释文珦　夜归
    天气殊清和，山中多胜践。
    沿流采香芹，穿云得芳莊。
    幽怀日以舒，嚣尘自兹遣。
    乘月返茅茨，倦足不复洗。

释文珦　夜归
    生唯净命食，持钵向人境。
    莫夜时茅庐，月出山愈静。
    处处闻泉声，行行跳松影。
    先足便安禅，云深石床冷。

释文珦　夜归陋室
    萧萧两鬓如凝霜，险阻艰难曾备尝。
    少年气节尚奇伟，老来事业成荒唐。
    盗贼纷纷安衽席，衰翁秋晚犹絺绤。
    明月皎皎星宿稀，夜静入门徒四壁。
    四海知音今已矣，仰天息悲风起。
</div>
    <div class="pagination">
<a href="全宋诗_page6375.html">上一页</a><span>...</span><a href="全宋诗_page6371.html">6371</a><a href="全宋诗_page6372.html">6372</a><a href="全宋诗_page6373.html">6373</a><a href="全宋诗_page6374.html">6374</a><a href="全宋诗_page6375.html">6375</a><span class="current-page">6376</span><a href="全宋诗_page6377.html">6377</a><a href="全宋诗_page6378.html">6378</a><a href="全宋诗_page6379.html">6379</a><a href="全宋诗_page6380.html">6380</a><a href="全宋诗_page6381.html">6381</a><span>...</span><a href="全宋诗_page6377.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
