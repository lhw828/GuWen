<!DOCTYPE html>
<html>
<head>
    <meta charset="UTF-8">
    <title>李义山诗集注 - 第 22 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李义山诗集注 - 第 22 页/共 45 页</h1>
    <div class="content">

即目

地寛人已迥。人更迥于楼。细意经春物。伤酲属暮愁。
望赊殊易断。恨久欲难收。大埶真无利。多情岂自由。
空园兼树废。败港拥花流。书去青枫驿。鸿归杜若洲。
单栖应分定。辞疾索谁忧。更替林鸦恨。惊频去不休。

△方舆胜览青枫浦在潭州浏阳县杜甫有青枫驿诗楚词采芳洲兮杜若


相思

相思树上合欢枝。紫凤青鸾共羽仪。肠断秦台吹管客。日西春尽到来迟。

△搜神记宋康王舎人韩凭娶妻何氏美王夺之凭怨自杀何氏乃阴腐其衣从王登台遂投台左右揽其衣不得而死遗书于带曰愿得与凭合王弗聴使里人埋之冡相望也宿昔之间有梓生于二冡旬日盈抱屈体相就根交于下枝错于上又有鸳鸯雌雄各一恒栖树上交颈悲鸣宋人哀之号其木曰相思树列仙传萧史者秦穆公时人善吹箫能致孔雀白鹤穆公女弄玉好之公妻焉凤止其屋为作凤台博雅箫大者二十四管无底小者十六管有底


茂陵

汉家天马出蒲梢。苜蓿榴花遍近郊。内苑只知含凤觜。属车无复挿鸡翘。
玉桃偷得怜方朔。金屋修成贮阿娇。谁料苏卿老归国。茂陵松柏雨萧萧。

△汉书武帝葬茂陵注在长安西北八十里史记武帝伐大宛得千里马名曰蒲梢作天马之歌汉书大宛马嗜苜蓿上遣使者持千金请宛马采苜蓿归种之离宫尔雅翼苜蓿似灰藋秋后结实黒房累累如穄米可为饭亦可酿酒陆机与弟书张蹇为汉使西域十八年得涂林安石榴一作衔十洲记仙家煮凤喙麟角作胶名为续弦胶能连属弓弩断弦仙传拾遗武帝幸华林苑射虎兕弩弦断以灵胶续之武士数人对引不脱后汉舆服志大驾属车八十一乗法驾属车三十六乗蔡邕独断鸾旗编羽毛列系幢旁民或谓之鸡翘西王母传王母七夕降武帝宫中命侍女取桃玉盘盛七枚四以与帝三自食之汉武故事东郡献短人曰巨灵指东方朔谓上曰王母种桃三千年一着子此儿不良三过偷之矣杨慎曰本是瑶池宴罢留王母俗作玉桃偷得怜方朔直似小儿语耳愚按汉武内传王母降承华之宫严车欲去帝叩头殷勤乃留若瑶池西宴自是穆王事如何可合徧捡宋本俱无之不可以语出用修而不核其实一作妆汉武故事帝为胶东王时长公主问曰儿欲得妇否曰欲得指女阿娇好否笑曰若得阿娇当以金屋贮之汉书苏武字子卿武帝天汉元年使匈奴至昭帝始元六年还始以强壮出及还鬓髪尽白帝以武为典属国按史武宗好游猎及武戏亲受道士赵归真法箓又深宠王才人欲立为后此诗全是托讽


镜槛

镜槛芙蓉入。香台翡翠过。拨弦惊火凤。交扇拂天鹅。
隐忍阳城笑。喧传郢市歌。仙眉琼作叶。佛髻钿为螺。
五里无因雾。三秋只见河。月中供药剰。海上得绡多。
玉集胡沙割。犀留圣水磨。斜门穿戏蝶。小阁锁飞蛾。
骑襜侵韀卷。车帷约幰鈋。传书两行雁。取酒一封駞。
桥迥凉风压。沟横夕照和。待乌燕太子。驻马魏东阿。
想象铺芳褥。依稀解醉罗。散时帘隔露。卧后幕生波。
梯稳从攀桂。弓调任射莎。岂能抛断梦。听鼓事朝珂。

△镜槛水槛也水光如镜故曰镜槛或曰北齐后主于宫中起镜殿宝殿又髙宗时武后作镜殿四壁皆安镜为白画秘戏之须镜槛当是镜殿中栏槛耳拾遗记石虎舂杂宝异香为屑使数百人于楼上吹散之名曰芳尘台春秋元命苞火离为凤唐会要贞观中有裴神符者玅解琵琶作胜蛮奴火凤倾杯乐三曲声度清美太宗深爱之道源注通志汉阳府产天鹅以天鹅羽为扇也注见上巻郢歌注别见楞严经世尊从肉髻中涌出百宝光法苑珠林如来申髪以尺量长一丈三尺五寸放已右旋还成蠡文蠡即螺王勃释迦像碑髻衔龙髪顶秀螺纹仙传拾遗张楷好道术居华山谷中能为五里雾学其术者填门如市故曰雾市天河也用姮娥窃药奔月事见上巻乐府白兔长跪虾蟇丸奉上陛下一玉柈北梦琐言唐朱建章为幽州司马往渤海遇水仙遗以鲛绡轴之如箸夏天展之一室凛然尔雅翼鲛今之沙鱼大而长喙如锯者名胡沙小而麄者名白沙说文鲛鱼皮可饰刀孔丛子秦王得西戎利刀割玉如割木抱朴子通天犀能杀毒水经注圣水出上谷郡西南圣水谷旧唐书宝厯二年亳州言出圣水饮之者愈疾昌艳切将先切韵会说文襜衣蔽前又襜褕谓帷襜以蔽前后一曰禅襦郭璞云今之蔽膝也韀马鞁具通作帴晋张方传乱军入宫割流苏武帐以为马帴吾禾切○道源注苍颉篇帛张车上曰幰龙龛手镜鈋去角也刓方为圆也汉书大月氏国出一封槖駞注脊上有一封髙也如封土然今俗呼为犎一作斜注见上巻洛神赋税驾乎蘅皋秣驷乎芝田酉阳杂爼月中有桂髙五百丈道源注北史后周豆卢宁悬莎草去百步射之


送郑大台文南觐

黎辟滩声五月寒。南风无处附平安。君怀一匹胡威绢。争拭酬恩泪得干。

△旧唐书郑畋字台文年十八登进士第以书判授渭南尉直史馆未行父亚出为桂管都防御经略使畋随侍左右按北梦琐言载畋生于桂州小字桂儿时监军西门思恭诏征赴阙亚饯于北郊以畋托之考旧史及义山此诗乃知其谬当作壁宋之问下桂江县黎壁诗吼沬跳急浪合流环峻滩道源注夷白堂便览南雄府保昌县有九滩黎壁乃其二晋阳秋胡威少有志尚厉操清白父质为荆州威自京都省之告归质赐绢一匹威跪曰大人清髙不审于何得此绢质曰是我俸禄之余故以为汝粮耳


风

迥拂来鸿急。斜催别燕髙。已寒休惨淡。更逺尚呼号。
楚色分卤塞。夷音接下牢。归舟天外有。一为戒波涛。

△沈约咏风送归鸿于碣石庾肩吾风诗湘川燕起余荆州记郡西沂江六十里南岸有山名荆门北岸有山名虎牙二山楚西塞元和郡国志下牢镇在夷陵县西二十八里隋于此置峡州贞观九年移于步阐垒其旧城因置镇


洞庭鱼

洞庭鱼可拾。不假更垂罾。闹若雨前蚁。多于秋后蝇。
岂思鳞作簟。仍计腹为灯。浩荡天池路。翱翔欲化鹏。

△杜阳杂编咸通末上迎佛骨入内道场设龙鳞之席史记始皇冡中以人鱼膏为灯见庄子


天涯

春日在天涯。天涯日又斜。莺啼如有泪。为湿最髙花。


喜舎弟羲叟及第上礼部魏公

国以斯文重。公仍内署来。风标森太华。星象逼中台。
朝满迁莺侣。门多吐凤才。宁同鲁司冦。惟铸一颜回。

△本集樊南甲集序仲弟圣仆羲叟特善古文举会昌中进士为第一旧唐书大中元年二月礼部侍郎魏扶奏臣所放进士三十三人其封彦卿等三人以父兄见居重位不令中选诏翰林学士韦琮重考覆唐诗纪事大中初扶知礼闱入贡院题诗云梧桐叶落满庭阴销闭朱门试院深曽是当年辛苦地不将今日负前心榜出无名子削为五言诗以讥之李羲叟义山弟也是岁登第义山因上魏公诗云云一作相山海经太华之山削成而四方髙五千仞汉书上台司命为太尉中台司中为司徒下台司禄为司空刘宾客嘉话録今谓登第为迁莺葢本毛诗伐木丁丁鸟鸣嘤嘤出自幽谷迁于乔木然并无莺字顷试早莺求友及莺出谷诗别无证据岂非误欤愚按唐人阳桢诗轩树已迁莺苏味道诗迁莺远听闻后来遂承袭用之西京杂记扬雄着太玄经梦吐白凤皇集于玄上顷而灭纪事作只扬子或曰人可铸欤曰孔子铸颜回矣


哀筝

延颈全同鹤。柔肠素怯猿。湘波无限泪。蜀魄有余寃。
轻幰长无道。哀筝不出门。何由问香炷。翠幕自黄昏。

△格物论猿性急而肠狭哀鸣则肠俱断而死籍田赋微风生于轻幰兮


自南山北归经分水岭

水急愁无地。山深故有云。那通极目望。又作断肠分。
郑驿来虽及。燕台哭不闻。犹余遗意在。许刻镇南勲。

△南山终南山也水经注汉中记曰嶓冡以东水皆东流嶓冡以西水皆西流故俗以嶓冡为分水岭通志分水岭在汉中府略阳县东南八十里岭下水分东西流一作声误汉书郑当时尝置驿马长安诸郊请谢宾客夜以继日寰宇记燕昭王金台在易州易县东南三十里又有西金台俗呼此为东金台又有小金台在县东南十五里即郭隗台也哭不闻言死者不闻其哭晋书杜预为镇南将军都督荆州诸军事预平呉后刻二碑纪绩一立万山之上一沉万山下潭中曰焉知此后不为陵谷乎按史开成初令狐楚为山南节度使卒于镇山南治汉中题云北归分水岭而诗有燕台哭不闻之句知必为令狐楚作也义山尝为楚撰志文故末曰许刻镇南勲史云楚没前一日自草遗表召从事李商隐助成之可证彭阳没时义山正在其幕也


旧顿

东人望幸久咨嗟。四海于今是一家。犹锁平时旧行殿。尽无宫户有宫鸦。

△増韵顿宿食处也天子行幸住宿处亦曰顿唐书禄山反帝西出令御史大夫魏方进为置顿


</div>
    <div class="pagination">
<a href="李义山诗集注_page21.html">上一页</a><span>...</span><a href="李义山诗集注_page17.html">17</a><a href="李义山诗集注_page18.html">18</a><a href="李义山诗集注_page19.html">19</a><a href="李义山诗集注_page20.html">20</a><a href="李义山诗集注_page21.html">21</a><span class="current-page">22</span><a href="李义山诗集注_page23.html">23</a><a href="李义山诗集注_page24.html">24</a><a href="李义山诗集注_page25.html">25</a><a href="李义山诗集注_page26.html">26</a><a href="李义山诗集注_page27.html">27</a><span>...</span><a href="李义山诗集注_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
