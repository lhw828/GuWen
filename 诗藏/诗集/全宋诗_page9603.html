<!DOCTYPE html>
<html>
<head>
    <meta charset="UTF-8">
    <title>全宋诗 - 第 9603 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9603 页/共 11672 页</h1>
    <div class="content">    树头吹得叶冥冥，三日颠风不小停。
    只是向来枯树子，知他那得许多青。

杨万里　晚春行田南原
    西畴前日尘作雾，南村今日波生路。
    云子从来疏广文，冲雨学稼当辞勤。
    农言秧好殊胜麦，其如绿针未堪吃。
    吾生十指不拈泥，毛锥便得傲蓑衣。
    只愿边头长无事，抣耒耕云且吾志。
    不愁官马送还官，借牛骑归不用鞍。

杨万里　晚登净远亭二首
    重阳才过便新寒，去岁如今暑尚残。
    云外鴈来元不觉，一声唤我举头看。

杨万里　晚登净远亭二首
    簿书才了晚衙催，且上高亭眼暂开。
    野鸭成群忽惊起，定知城背有船来。

杨万里　晚登连天观望越台山
    暮山如淡复如浓，烟拂山前一两重。
    山背更将霞万疋，生红锦障褁青峰。

杨万里　晚登浦心阁望雨
    悯雨喜见云，喜云愁不雨。
    长风将怒点，慰此楼中暮。
    喜雨不但人，松竹亦鼓舞。
    未知今年熟，得以去年否。

杨万里　晚风
    晚日暄温稍霁威，晚风豪横大相欺。
    做寒做冷何须怒，来早一霜谁不知。
    晚风不许监清漪，却许重帘到地垂。
    平野无山遮落月，西窗红到月来时。

杨万里　晚风寒林二首
    已是霜林叶烂红，那禁动地晚来风。
    寒鸦可是矜渠点，蹈折枯梢不堕空。

杨万里　晚风寒林二首
    树无一叶万梢枯，活底秋江水墨图。
    幸自寒林俱淡笔，却将浓墨点栖乌。

杨万里　晚皈再度西桥四首
    皈近溪桥东复东，蓼花迎路舞西风。
    草深一鸟忽飞起，侬不觉他他觉侬。

杨万里　晚皈再度西桥四首
    水落沙滩倍有情，漩来漩去不成行。
    暗丛飞下小瀑布，栏住溪声独作声。

杨万里　晚皈再度西桥四首
    尽日山行意未销，皈来再与坐溪桥。
    山童抛石落溪水，唤作鱼儿波面跳。

杨万里　晚皈再度西桥四首
    朝过溪头听水鸣，似哀如怨百般声。
    皈来依旧鸣未了，知向何人诉不平。

杨万里　晚过侧溪山下
    看山妙处几曾知，落照斜明始觉奇。
    皱尽衣裳纹欲裂，争先头角远相追。
    松梢别放六峰出，江底倒将千嶂垂。
    一路诗篇浑漫与，侧溪端的不相亏。

杨万里　晚过常州
    常州曾作两年住，一别重来十年许。
    岸头杨柳记得无，总是行春系船处。
    自笑恍如丁令威，老怀成喜亦成悲。
    人民城郭依然是，只有向来须鬓非。

杨万里　晚过黄州铺二绝
    数峰残日紫将销，一片新秧绿未交。
    道是今年春水小，涨痕也到岸花梢。

杨万里　晚过黄州铺二绝
    仆夫已倦路犹县，脚底殊劳眼底佳。
    绿锦堆中半团雪，千枫拥出一桐花。

杨万里　晚寒
    莫道今晨热，东风未得欺。
    晚来作恶甚，寒似禁烟时。
    约雨斜还整，吹花合且离。
    不应如许峭，故故恼吾衰。

杨万里　晚寒炽炭
    老子平生不附炎，雪间炉炭晚间添。
    红光乱拆银花碎，翠焰双抽柳叶尖。
    爱惜麒麟牢禁手，驱除盐絮密垂帘。
    急分一炬牵船底，岸上霜风正似鎌。

杨万里　晚寒题水仙花并湖山三首
    水仙怯暖爱清寒，两日微暄嬾欲眠。
    料峭晚风人不会，留花且住伴诗仙。

杨万里　晚寒题水仙花并湖山三首
    水面无风也自寒，船门已幕更深关。
    莫将若下三杯酒，慱与湖边几点山。

杨万里　晚寒题水仙花并湖山三首
</div>
    <div class="pagination">
<a href="全宋诗_page9602.html">上一页</a><span>...</span><a href="全宋诗_page9598.html">9598</a><a href="全宋诗_page9599.html">9599</a><a href="全宋诗_page9600.html">9600</a><a href="全宋诗_page9601.html">9601</a><a href="全宋诗_page9602.html">9602</a><span class="current-page">9603</span><a href="全宋诗_page9604.html">9604</a><a href="全宋诗_page9605.html">9605</a><a href="全宋诗_page9606.html">9606</a><a href="全宋诗_page9607.html">9607</a><a href="全宋诗_page9608.html">9608</a><span>...</span><a href="全宋诗_page9604.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
