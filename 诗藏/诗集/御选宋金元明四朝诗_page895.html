<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 895 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 895 页/共 1044 页</h1>
    <div class="content">　　忆昔都城醉故人暌防二十四回春心随明月长飞梦目断停云欲怆神藏室书成周柱史丹箴笔纪汉宫臣何时得副还山望芝草琅玕共采真
　　郑坤
　　同王驾部游慧山题秋声小阁
　　辋川居士共襟期小阁登攀欲暮时山色可淹今日酒秋声还忆去年诗闲云竹扫无留影老树藤纒不剰枝景物渐随人事谢隔幽鸟未曾知
　　王叔承
　　风雨泛太湖宿松陵长桥漫兴
　　羣飞鸥鹭逐防防予亦扬帆赴杳溟洒鬓湖风寒气白打船风雨浪花青水边万树来江县云里双峯出洞庭七十二桥灯火乱野烟沽酒宿渔汀
　　黄姬水
　　登三山宿聼江楼经落星岗李白换酒处
　　空岩香阁叩栖禅坐见归禽没逺天钟渡寒潮鼍峡外帆移芳草鹭洲前春江半是巴山雪暮岭全迷楚泽烟忽忆仙人换酒处飘零今古一凄然
　　息园赏芍药得寒字
　　浅白深红鬬合欢丝丝香雨昼难干直须一日三百盏无那东风十二栏水上新传锦字艳楼头长怨玉箫寒可怜春色随花尽留兴还应帯月看
　　赋得长干桞
　　春烟嫋嫋雨蒙蒙梁苑隋堤一梦中纎叶空怜半江水残丝犹怯五更风永丰园里情无限苏小门前路乍通寄语飞花好栖泊莫教飘荡恨西东
　　张太学载酒同刘侍御彭秀才石佛院看芍药因怀龙湾徐太守
　　山绕吴宫旧馆姓清江曲曲緑杨斜偶移画鹢同杯酒不道空门有艶花白日帘栊堪羃雾夕阳栏槛更添霞美人不见偏惆怅欲折琼枝感嵗华
　　中秋集定慧寺时自金陵暂归
　　共喜中秋河汉明东林坐见月华生青天不染金波冷古寺无人玉漏清竹柏空阶交藻影蛩螀深巷杂砧声故乡畨作思家梦此夜长安儿女情
　　金陵寒食
　　禁烟时节若为情春草芊芊春水生不挽人行惟路桞惯催花落是宫莺秋千影里娇嘶马醴酪香中白泛饧风雨满城愁旅鬓怕言明日是清明
　　上已日石湖王百谷席上送童山人子明
　　词客来游脩禊辰澄江十里緑杨津喜寻胜景酬佳节愁对青山送逺人水上传觞浮露气林间着屐借花尘吴台越峤同芳草无那明朝两地春
　　落梅
　　昨日看花花影重重来惆怅防枝空随萍半积芳池上学絮全飘画阁东秦陇迢遥悲夜月汉宫憔悴怯春风临觞莫恨凋零尽留得邻家玉笛中
　　王穉登
　　弢光庵
　　浮岚空翠昼氤氲谷静人声寂不闻处处引泉遥接竹重重蹑石上千云山将秋色晴偏好海与江光逺不分欲对老僧谈半偈林间不觉又斜曛
　　雨中游茅山
　　碧殿隂隂倚翠微春寒云薄雨霏霏桃花石上开俱白燕子山中湿不飞入户青岚沾客鬓有时香雾见仙衣尘顔未受还丹诀玉阙瑶台何所归
　　无题四首
　　一朶千金泣露斜帘栊难防幕难遮吴王城上同看月伍相江边独浣纱杨桞名为离别树芙蓉号作断肠花旧时邻舍俱新主莫辨东邻是宋家
　　昔日吹箫鳯下来如今鳯去只荒台劔分安得重归匣水覆难教再上杯倩酒禁愁何日醉待花消恨防时开无情最是间雨吹入空牀生緑苔
　　芙蓉江上露凄凄杨桞楼前月影低燕入朱门藏不见马过花巷忆还嘶藕丝无力终愁断萍叶随流不肯齐信有银河千万里人间隔断路东西
　　王钗中断两鸳鸯绣枕平分半海棠戯掷樱桃奁尚在学吹杨桞笛还藏红顔梦里将为石青鬓愁中易作霜锦字消磨鸿雁絶门前咫尺是衡阳
　　天平道中看梅呈陆文
　　新春日日雨霏霏雨后寻春愿不违花近翠微苔作树人行香径雪生衣折从野岸俱无主开入僧家尽掩扉谁似丈人能好事冲风踏冻不言归
　　奉荅汝南公
　　平津阁上夜题诗绣牍亲裁与项斯字比宫云俱五色情将禁桞共千丝防中携出香偏入马上看时月故随自是阳春元寡和莫言寒屋报书迟
　　荅逺相公问病二首
　　斜风斜雨竹房寒云里蓬莱枕上看愁过一春容鬓改吟成五字帯围寛书生薄命元同妾丞相怜才不论官泣向青天懐烈士古来惟有报恩难
　　形骸土木佛灯前黄阁情深有梦牵喘似吴牛初见月瘦如辽鹤不冲天诗题半作逃禅偈酒价都为买药钱知己未酬徒骨立一生孤负佩龙泉
　　舟中与建初话旧
　　十载行藏半未齐闻君论旧益凄凄汗从何晏朱衣拭书觅羊欣白练题歌是竹枝容易和泪成珠子不轻啼干将已是徐君劔明日扁舟下剡溪
　　赠顾杭州贞叔
　　才髙谁识顾君平身着青袍世所轻杨桞不曽湖上看芙蓉元在幕中生马头云断家山色官舍潮连夜雨声流水白云心尽折丈夫辛苦为微名
　　防稽道中
　　江东名郡古无双处处青山照玉缸竹箭一流明客枕芙蓉两岸夹船清猿夏断稽山庙急雨朝平孝女江此地何须叹沦落买臣头白始为邦
　　碧云寺泉上酌酒与朱十六
　　云中流下不胜清石瀬溅溅只自平宛转浮杯人不醉潺湲到枕梦难成分厨已足千僧汲出寺能为十里声同是黄尘骑马客与君相对濯冠缨
　　湖上
　　鸬鷀荷叶满秋烟太液滹沱处处连碧浪半湖虽似镜银鞍十里不如船堤同隋苑能栽桞歌欠吴姬忆采莲不为无鱼思故国他乡风物本凄然
　　至日懐诸太史陪祀南郊
　　圜丘驰道草芊芊旷典重逢御极年圣夀长如南至日皇恩髙似北溟天葭灰应气迎邹律松籁含风入舜弦最羡翰林供奉客挥毫先进庆云篇
　　玉皇阁对雪怀黄丈淳父
　　雪后登楼兴未賖仙人香案挂寒霞帝京初暁浑如玉宫树先春已着花人意喜时消作水马蹄行处踏为沙黄公垆畔新醅緑游子如何不忆家
　　长安立春日
　　城上髙楼五鳯皇春云日日转年芳镂金作胜家家帖剪防为花树树妆太液池中波早緑昭阳殿里桞先黄陇梅消息无人寄断尽江南思妇肠
　　送吴中丞之金陵
　　建业青山是帝都暂劳开府握军符花间朱鹭铙歌曲江上黄龙水阵图玉节中丞新荡防楼船诸将旧平吴不知燕子矶前地容得陈琳草檄无
　　溪上歩月简秦方伯胡侍御
　　如海侯门路不通溪流寂寂雾蒙蒙谁家客许花间入何处樽能月下空敲散彩云钟隔水吹残王漏笛临风南楼酒伴东山侣半忆庾公半谢公
　　新春感事
　　信有清风不厌贫吹帘入幌转相亲红顔薄命空流水緑酒多情似故人服药难辞星入鬓闭门长与竹为邻黄金散尽真堪惜前日亲知是陌尘
　　龙湫
　　石潭寒水翠如苔日暮搴萝俯涧隈投绠漫言浮海出荡舟刚及隔岩回泉飞暗作千山瀑龙去先从二月雷不饮何须愁笑客桃花洞口未曾开
　　乙未人日对雪简沈从先
　　春隂寂寂最堪怜人日登楼雪皎然不肯共消唯白髪且留相映有青氊桃花玉勒看山骑兰叶银筝载酒船笑杀洛阳袁处士闭门终日只髙眠
　　重游武林
　　十年不踏西泠路此度重游感旧时杨桞忽惊枝尽老芙蓉应笑客来迟敲门月下僧犹在载酒亭中鹤未知明日南屏山麓寺壁间还觅旧题诗
　　钱象先移居
　　三年并舍接清言一日移家避俗喧僦庑桥边真隠士射潮江上旧王孙垂帘桞不遮邻巷盖瓦藤才隔对门此去墙东元咫尺相过莫厌倒芳樽
　　送曹能始进士北上
　　风流蕴借更才华年少成名乍起家银瓮清丝吴市酒竹炉纱防建溪茶车同潘令人人果笔似江郎夜夜花去觅江东二三子帝京明月醉琵琶
　　赠长洲蔡明府
　　廿年京洛羡飞腾此地重逢不负丞走马泥涂朝帯雪栖鸦官舍晚如氷桥边乌鹊非银汉坞内桃花隔武陵一枕黄粱俱莫问君依迁客我依僧
　　雪中梅花
　　二月春光雪尚飘看梅犹坐思无聊银花乱缀难分萼玉树交加莫辨条粉似传来容易褪香偏留却不同消一般飞入妆台里独让残英防额娇
　　不渡钱塘简屠长卿
　　东望钱塘去路賖鄞山鄞水隔天涯非闗云夜空回棹其奈炎蒸苦忆家短髻乌蛮簪茉莉轻衫白防绣桃花采莲亦有江南女何用扁舟渡若邪
　　送蒋都防入蜀
　　瞿塘峡口水初生都防楼船入蜀行地到益州皆沃野营开賨叟尽雄兵干云鸟道三千里挂树猿啼一两声欲卜封侯何日事成都市上问君平
　　赠刘汝临
　　刘郎才思长卿看帝里风光驻马鞍村过杏花春酒緑矶登燕子暮江寒湖平桃叶同衣帯雨熟枇杷似弹丸归去稽山当仲夏园林竹箭长千竿
　　中秋日送钱象先游豫章
　　西风征雁不堪闻病里题诗忍送君月与离樽今夜满秋将行色一时分匡庐木落山如黛彭蠡霜寒水似云公子西园賔客盛好陪飞盖共论文
　　宣城友人移居白下
　　南朝山色近移家朱雀桥通路狭斜宛水月从江树出敬亭云被苑墙遮横舟渡口寻桃叶沽酒村边问杏花闻道章台街畔桞不堪戱马只藏鸦
　　送徐惟和还闽兼寄惟起
　　未把并州作故乡送君重与赋河梁吴宫蟋蟀方啼月越国芙蓉未着霜賔从琴樽忘逆旅弟兄渔猎忆邻荘还家且説西堂梦细擘黄柑荐酒尝
　　林纯卿卜居西湖
　　藏书湖上屋三间松映轩窓竹映闗引鹤过桥看雪去送僧归寺帯云还轻红荔子家千里疎影梅花水一湾和靖髙风今已逺后人犹得住孤山
　　王逢年
　　登州酒楼留别
　　枫树清霜恋客杯日髙京口曙烟开帆飞细逐通州下江影青浮北固来击楫闗心鸿不到登楼何事角频哀秋风黄叶平原里此去遥应首重回
　　袁景休
　　送沈嘉则游中原兼访戚将军
　　中原此去欲如何把酒闻君慷慨歌道上霜寒逢白雁马前木落见黄河五陵烟雨秋难尽三辅风云气尚多记得少年曾学劔壮心犹日忆亷颇
　　朱邦宪
　　寒夜集家兄园居有怀唐光禄三丈
　　骑马冲寒共出城一尊宵宴惬欢情棋声到树鸟不定池影入窓人倒行林满清霜山更瘦地留残雪月逾明天涯忽忆离羣客长落闻钟梦未成
</div>
    <div class="pagination">
<a href="御选宋金元明四朝诗_page894.html">上一页</a><span>...</span><a href="御选宋金元明四朝诗_page890.html">890</a><a href="御选宋金元明四朝诗_page891.html">891</a><a href="御选宋金元明四朝诗_page892.html">892</a><a href="御选宋金元明四朝诗_page893.html">893</a><a href="御选宋金元明四朝诗_page894.html">894</a><span class="current-page">895</span><a href="御选宋金元明四朝诗_page896.html">896</a><a href="御选宋金元明四朝诗_page897.html">897</a><a href="御选宋金元明四朝诗_page898.html">898</a><a href="御选宋金元明四朝诗_page899.html">899</a><a href="御选宋金元明四朝诗_page900.html">900</a><span>...</span><a href="御选宋金元明四朝诗_page896.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
