<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 613 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 613 页/共 947 页</h1>
    <div class="content">　　宫花已寂寞宫栁亦凋零惟有宫前草春来依旧青
　　长信草
　　青青长信草墙下带愁生若近昭陵地应沾雨露荣
　　香奁
　　芳洲拾翠囘院落秋千静小犬不惊人闲阶卧花影
　　樗浦道中逢乡人
　　寥寥客途中忽遇同乡友借问北窗前萱花无恙否
　　昭君曲
　　奉诏事和亲从容出禁宸缘知平国难犹胜奉君身
　　题宋髙庙墨迹后
　　万里龙沙信不通江头虚筑上皇宫中兴谋略无心定较得临池笔法工
　　古宫辞
　　月明何处度銮舆静掩长门黙坐余须信君恩不重顾黄金无用买相如
　　来去羊车无定期才承恩宠又愁思仙人掌上芙蓉露一滴今宵却赐谁
　　白莲
　　湘妃浴罢水晶宫消尽残妆一面红夜乆不堪琼骨冷缟衣零落卧秋风
　　碧桃
　　粉颊凝香骨镂氷夜凉和月倚银屏瑶池宴罢归来早一笑东风酒已醒
　　春闺曲
　　曙色朦胧淡月明玉人香梦绕云屏空教枝上间闗舌呌防东风唤不醒
　　绣茸零落满香牀帘幙低回昼漏长无限春愁消不得风吹一夜思沅湘
　　附髙玘
　　江山万里图
　　元气湿淋漓攒峯万仭危排空森剑防猎雾动旌旗迥与星辰逼幽通雨露滋岷峨相控带衡岳共崔巍云暗苍梧夕烟霾梦泽时猿声闻防续雁影度参差飞瀑凌三峡层峦隔九疑日边窥鸟道天际引龙蕤斑竹湘娥泪青苹屈子悲花香武陵路草色汉阳陂阁险依岩石桥危拂树枝仙踪殊窅旅思共凄其峭壁临江防洪流赴海迟扬帆方利涉筞马欲何之分野全归楚民居半杂夷嶂回青作画溪转绿分支拔地琼崖折悬虹玉涧垂幽探穷物象凝睇豁襟期倐忽神灵异崩腾虎豹驰洞寒啼木客谷静隠山魑浩兴毫端发雄图掌上披胜逰嗟未遂展玩起遐思
　　髙廪【字居丰山阴人】
　　英雄乐曲
　　晋阳曜灵武江淮环甲兵狙穷虎牢静龙奋鲸沛清九功奏天策七徳歌延英王防有常宴囚归无滥刑穷发尽编户端冕咸登瀛三鉴已曽保十渐犹复惩何如帷薄累千载惭辰嬴
　　黄骢叠曲
　　騄駬已无种駃騠空有名晋阳兴日角忽报神驹生始识黄骢骠乃是苍龙精雄姿自无敌逸气谁敢撄一鞭追电疾四足翔风轻朝离邺城寨暮至成臯营突围虏心颤薄陈肝胆惊才献武牢捷又肃朝鲜征寒暑苦劳顿道路愁凌兢力疲尚卫毂目瞑犹骈衡论功未受赏念徳殊伤情彻帷瘗安市图形掲昭陵嗟哉捐躯士白骨徒填阬
　　千秋节
　　虹渚符王瑞龙池叶圣期千秋颁令节百辟侈多仪虎拜陈金镜鳬趋上玉巵肯矜民重敛惟喜社新移道济惭清议安阳愧谀辞何如贞观日防极愈兴悲
　　唐宫行
　　锦颿影没江淮水绮罗散尽迷楼燬九土翻为麋鹿塲羣黎尽充蛇虺饵天命真人起晋阳义旗髙举风翺翔芟夷暴乱成大业驱防豪俊罗贤良誓欲修文长偃武七徳休陈九功舞谠言叔达岂阿从善諌成能媚妩君臣勠力致雍熙宵旰忘劳亲万几何期一鉴俄惊失太白昼见妖氛迷牝晨麀聚乾纲毁天枢崇崇照铜匦一曲方歌娬媚娘四海无从聴桃李开元践祚内难清羌氐戎种咸来庭勤政楼开花萼启燕寝常同弟与兄一朝宠洽倾城色内庭笑看金钱掷春心流荡不自禁重赐锦纒娱虢国渔阳万骑摇腥风鼓鼙动地旌旗红窜身始悟胡儿叛洒泪空懐子夀忠嗣皇乗危御宸极劒阁青骡望中隔边烽未息九庙墟木鸡忍从良娣奕后来继体多昏防羣奸窃柄何纵横天门壅隔深万里销兵假瑞诬升平长垣盗起如防午回首宫垣塞蓁莽纥干冻雀叹无栖仙李春风竟谁主从知世运有推移危亡殄灭良足悲姬周徳泽殊深逺亦有词人咏黍离
　　题赵飞燕姊妹凝妆图
　　汉家炎祚日已微白蛾蔽野黄雾飞长杨猎罢得飞燕欢然携手同车归龙顔再顾増媚妩椒房赐与妃嫔伍恩泽新霑乐事多忘却阳阿学歌舞自恃身轻娇欲飞避风台拥芙蓉旂齐纨遂起班姬怨祸水未悟方成讥春回太液花如绣一曲归风扬翠袖力持不许作飞仙襞积湘裙留浅绉余情贪恋温柔乡木门那省摇仓踉薄眉澹扫逺山黛巻髪光凝沈水香姊妹夤缘欣有托肯信秋风递衰落刘辅陈言论鬼薪淳于借宠封侯爵畵史谁知倾国妖重将粉绘图生绡潸然莫讶樊通徳千古犹传啄矢谣
　　逰灵峰寺
　　珠林回象界宝阁俯重城佛境由来静尘心到此清山光连野碧湖影荡空明不见谈客闲云自送迎
　　感寓
　　木直先遇伐井甘易成干满盈天所亏沈防道自安众理固无异多材信有患悠悠闲居子感此兴长叹
　　雾楼山房
　　白石清泉惬隠心雾楼重锁草堂深云连苔径晴犹润日上松坡昼自阴采药人迷凴鹤引探花客至聴莺吟相过几欲窥文豹只恐幽踪不易寻
　　悼黄宗让
　　旧同逰处偶重经隣篴凄凉不忍聴化鹤有魂归海月层霄无象丽文星春风花墅闲棋局夜雨芸窗冷砚屏膓防笔峰埋玉处年来宿草又青青
　　夜半乐
　　孝和不记房陵辱羸豕仍容孚蹢躅尽疑日晏驾宫车玉食谁知潜进毒遑遑别驾潞州归斩闗夜入清宫闱当朝一曲承天乐余音扫却桑条韦
　　鸟歌万嵗乐
　　春风仙李多憔悴深秋却进梨花瑞则天楼启紫宸寒酿瓮寃魂愁骨醉无端野鸟忽飞来独占天枢垂两翅几回聴罢牝鸡晨漫学嵩人呼万嵗
　　卫公载鹤
　　懿公好鹤终成癖出载华轩居禄食梦穏无闻警露音身荣忘展冲霄翼九转还丹虽有期忍令国散民心离禽荒己自违明训归唁徒伤赋载驰
　　明皇舞马
　　龙驹被绣萦金络勅送棃园聴新乐逸羣献夀独承恩锦鞯戏舞衔杯乐不识乗骖与服防归闲饱饫龙刍香谁知曽取胡雏恱却逐羶尘向洛阳
　　文君当垆
　　琴心轻拨兰心动雉鸣求牡凰求鳯衾裯抱却独宵弇厌浥宁嫌行露重当垆酿得酴醿春临邛争覩如花人可怜涤器多才客从此忘歌野有麕
　　陶母剪发
　　剪声落指青丝断绾成双鬄香云乱持向城东易酒肴市人论直轻千贯为子延宾固有方亲枝不惜殊堪伤此时醉饱孝廉客那识茅容蔬菜香














　　石仓歴代诗选巻三百四十二
　　钦定四库全书
　　石仓歴代诗选卷三百四十三
　　明　曹学佺编
　　明诗初集六十三
　　周致尧【崇徳人】
　　述懐
　　平生逺尘事畏触忧患端矧兹值多故而敢懐自安寄身途旅中戚戚苦饥寒为生耻无庸缉遗守微官虽云匪多秩所职期可观顾非周员器轨事仍独难蹇予亦何为俛仰徒长叹
　　修禊日偕曹广文七人逰南湖赋得裴休旧业休字公美舍宅为寺今真如寺是也
　　幽赏殊未穷扬舲济南湖载瞻裴公宇萧条乃禅居缅思太和年秩班百寮初晩懐超俗缘息心究空虚嵗月既云迈世事亦巳徂峩峩清辉堂遗构委榛芜斯人不可为慨伤独在余
　　三月望日偕曹广文游南园得多字
　　暮春适休暇步逰散烦疴复兹名园赏为乐讵云多依丛爱繁绿缘沿弄轻波景幽兴弥臻虑澹神始和谁思遽旋归夕曛在城阿永谐尘外踪明晨复来过
　　夏夜宿流虹寺有感
　　驰骛竟朝暮似缘饥冻迫如何百年间区区为形役世途寡相知腼顔徒自饰所获既非宝所丧良可惜生理固草草进退量我力岂乏希世荣前车已当阨流光急奔马素业纷防织圣道卒未闻怛焉増内惕
　　咏轩为金子尚赋
　　大雅辍微响新声竞哇淫行行谁不迷举世莫能箴慨彼深巷士渊渊多古心览物易成感呻吟畅中襟初聆韶濩鸣再聴鸾鹄吟清泠播空象要妙谐八音讵惟孱懦兴幽防亦萧森缘知美刺间感创非独今王风日已覃王泽日已深殷勤诵功徳永逺被瑟琴
　　感兴
　　萧萧五花马矫矫七尺身饮马恒以时剪刷谓有神轻泥障文锦新鞍被雕银所期越千里不辞厮养勤过都未及试一蹶不再伸吁嗟世之人求名不求真
　　题俞仲刚山水
　　我昔四明寻隠者着屐逺过玉几山岩扉苔径转森邃结窠乃在云松间松间回风荡空影水流花开春日永苎服凉深团扇开好鸟飞来意俱静为覔渔梁白沙步因识樵人奕棋处扁舟暝泊碧溪阴沿月长歌下山去束带十年事朝谒鹤怨猿惊总凄切草堂晴昼玩新图三叹令人欲愁絶
　　懐古
　　我爱陶渊明所居惟种栁与世实寡谐委懐在杯酒不有千古心谁识千载后意欲从之游斯人复何有
　　雨后步南园
　　栽蔬徧南圃雨足蔬已长晨夕供采掇筐篚充所将岂无膏粱思自顾不可常愿言使无违澹泊庸何伤
　　虚白室为毛经歴赋
　　端居养幽素冲然澹无滓岂乏华藻荣涅缁恐兹始一室洞昭融于焉表微防蒙庄亦何人先予契斯理
　　送刘中得行字
　　惠风育繁卉旭景蔼春晴端居感时迁况抱离人情华觞惬未足中懐在严程还当南荣卧怅对浮云行
　　听顾道友吹双孔笛
　　幽人制清管二指宣宫商夕响随风迥余悲绕山长危叶振欲脱微波动还扬逺近同一听感余非故乡
　　古诗
</div>
    <div class="pagination">
<a href="石仓历代诗选_page612.html">上一页</a><span>...</span><a href="石仓历代诗选_page608.html">608</a><a href="石仓历代诗选_page609.html">609</a><a href="石仓历代诗选_page610.html">610</a><a href="石仓历代诗选_page611.html">611</a><a href="石仓历代诗选_page612.html">612</a><span class="current-page">613</span><a href="石仓历代诗选_page614.html">614</a><a href="石仓历代诗选_page615.html">615</a><a href="石仓历代诗选_page616.html">616</a><a href="石仓历代诗选_page617.html">617</a><a href="石仓历代诗选_page618.html">618</a><span>...</span><a href="石仓历代诗选_page614.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
