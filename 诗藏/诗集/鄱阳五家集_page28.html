<!DOCTYPE html>
<html>
<head>
    <meta charset="UTF-8">
    <title>鄱阳五家集 - 第 28 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鄱阳五家集 - 第 28 页/共 29 页</h1>
    <div class="content">　　潜心经史尤贯春秋常负笈于虞门自养髙于林下
　　晨樵歙山青暮汲歙水緑闭戸动一纪守道不干禄平生春秋砚疑义如割竹哀哉青城翁心丧三年哭
　　钱朝阳【讳　旭沔阳人】
　　才学通畅雅懐自髙嘅匡济之无成每乐天而自任　官知府
　　荆南多杞梓秀色寒苍苍峥嵘具梁栋信矣扶明堂匠石不自遇徒为时感伤凄其嵗年晩风雨卧沧江
　　朱原立【讳　基鄱阳人】
　　笃学潜心名登乡举晩遇兵尘之荏苒守志林壑以自髙
　　门对箕山云乔木防桃李邻曲谁徃还铅椠尘满几马蹄踏桃花捧檄为亲喜古市今萧条人称紫阳里
　　詹同文【讳　同江夏人】
　　多材茂学雅度洒然乗运髙骞名登翰苑　官翰林
　　神龙战大野天地生杀机风云济运志士多乘时翩翩富文学薇垣声誉驰归来卧烟岛清风吹布衣
　　刘彦正【讳　爆鄱阳人】
　　多艺好学绘事留心史籕精通潜心师古有篆韵集钞行于世
　　衡门午尚掩箨冠尘懒除探研究亥豕讹舛分鲁鱼苍颉昔何邈阳氷今已无蛟龙蟠鎻纽石鼓怅烟芜
　　徐伯推【讳　恕乐平人】
　　闭门穷经屡举乡荐获观光于上国仅沾禄于下寮　官县丞
　　门多车马尘林塘花木春行期济九野岂止荣一身既承郡邑荐早充观国賔徒劳州县苦谁念绨袍贫
　　端以善【讳原阙潥水人】
　　丰仪整肃文律兼通鹏奋九秋风摧其翼赍志未展时论惜焉　官防政
　　端木黎阳翁玉色清见骨妙年事功勲读书仍读律旷志在万里慷慨思揽辔丰仪正朝端凄其为时惜
　　李仲公【讳　存安仁人】
　　文追汉魏经史该深多艺有才尤通医术逹官屡举坚卧自髙延誉缙绅前朝耆旧
　　深山閟乔梓参天经百秋明堂乏匡济沧江无万牛尘生瑶池水云暝苍梧丘著书以娯老澷澷长夜愁
　　刘彦昱【讳　煜鄱阳人】
　　总角頴悟经史该通屡试有司着声词赋仗义死盗士林惜焉予同胞弟也　元官廵检
　　总角称頴悟一读书五行石经手自冩分师中郎赋题五弦琴落笔众口扬义旗破山越负母亲裹粮誓仇不共国血泪逼中肠
　　徐诚中【讳　中乐平人】
　　精贯易经屡登乡举兵尘归老终卧林邱　元校官
　　髙士多远裔苦心尝索居十年一藜床三冬五车书鸡晓月曙萤案秋风虚棘围屡战防人羡马相如
　　陈伯昻【讳原阙弋阳人】
　　志气倜傥好学通时经济未抒霜蹄遽蹶　官知府
　　元龙湖海士志节何崔嵬欲将三寸舌掉臂黄金台赤霄扶浮云振鬛鸣龙媒鼔车起六辔慨矣霜蹄摧
　　汤思敬【讳原阙浮梁人】
　　平生之志岂事温饱一官而逝亦命也夫　官知县
　　湖田飞白鹭林树鸣黄鹂草堂晴读书终朝懐自怡志岂在温饱惜哉时命违折腰辞斗米元亮老东篱
　　刘子高【讳　崧庐陵人】
　　学富才优识论自许苦吟鍜链追驾盛唐西土之英也　官职方郎中
　　匡衡昔攻书继晷凿邻壁短烛凝隙光流辉映缃帙苦力追正音汉魏深祖述落笔人争传文声重千镒
　　许克敬【讳原阙乐平人】
　　刻苦穷经髙论不譲匡时之志扪虱闻鸡食禄下寮何命不偶　官县丞
　　少年读书狂失意輙呌骂忧时扪虱谈志在靖天下沾禄才下寮案牍食不暇伏枥懐长缨骅骝气凋谢
　　髙季迪【讳　啓姑蘓人】
　　志学不倦苦躭于吟芳誉流英呉士之秀
　　阖闾门前树鸟啼华月圆诗吟绮楼上午鼓未成眠翠袖添雕鸭乌丝冩粉笺每懐经济念鸾镜感芳年
　　呉主一【讳志淳豫章人】
　　多艺师古篆精研诗造徃贤士林延誉
　　朝挹西山翠暮招南浦云心胸贮沆瀣珠玑播竒芬银牋冩章草铁笔攻八分苦心追徃驾骢马五花文
　　钱夲初【韩　塘沔阳人】
　　自防聪悟好习诗书笔札翩翩稍精绘事咸以千里之驹期之亦荆南之秀也　官给事中
　　钱郎千里驹自拟空北冀笔翻秋涛狂杯放春歌醉风摧青桂凋霜陨红兰悴落日望荆南心伤堕危涕
　　杞楚材【讳似杞鄱阳人】
　　寄迹缁流不防禅律渉猎书史诗思尤工
　　杞老缁衣流肤硕眼防碧云翮鹰绊鞲霜蹄骥縻枥学欲排词林身不防禅寂凄其一龛灯袈裟挂尘壁
　　方方壶【讳从义上清人】
　　蚤游燕京寄迹外史文学绘事延誉翰林清致古心流英湖海号金门羽客　真人提宫事
　　蓬莱五云宫金粉饰椒壁醉时卧毺酒醒洒墨汁傲世防眼髙鬼谷白云湿玉堂寄书来落月梦相忆野鹤吊孤松衰萤照荒隧
　　王有成【讳　厘鄱阳人】
　　早肄举业莫利有司诗宗初唐不尚浮靡充名玉署未展所懐　官修撰
　　城南清虚堂伟矣瑚噐深寒鸡早囊古秋萤悴簮笔侍玉墀趋班掌金匮沦落伤遗文虹光斗牛避
　　周白士【讳原阙上清人】
　　寄迹方外清节自髙诗律精深追宗韩孟韬光养素不炫时名号壁鲁神生
　　隂洞悬乳泉石沁古苔峭绀粉落秋红芙蓉澹斜照孤吟白日晩叠嶂猿呌髙懐谁与俦天风逓长啸
　　陶主敬【讳　安姑孰人】
　　早歩蟾宫通才远识既济新邦之运自期开国之功赴召玉楼竟虚黄阁惜哉　官叅政
　　早跻龙虎台未足展云翮匡时济经纶逢运振雄防檄回星斗芒剑动风云色未抒稽古心每惜萧曹划
　　陈养吾【讳　浩扬州人】
　　丰仪蕴借词翰瑰竒手扳丹桂于秋风歌倚珠帘于明月诙谐几席所谓扬州少年焉　官按察
　　少年不下帷壮志期射防秋闱擢西风春衫试南陌歌余荳防红醉倚琼花白非无经邦才自媿齐门瑟
　　俞用中【讳希鲁京口人】
　　都邑交荐声华着闻屡主文衡考试三省门墙桃李药笼参苓接踵有焉
　　棘闱肃仪鸾槐影通九陌战余万蚁酣气夺千军魄金莲月三更彩笔日五色南丰一瓣香桃李遍南北
　　黄淳斋【讳季伦鄱阳人】
　　妙龄笔札史局腾英捧檄南归养素林下托诗寄兴礼佛清斋将希志于远公继宗于莲社欤　元校官
　　折节委荣宠顿将生死齐秋荷补坏衲空林旅幽栖悬灯礼綉佛清斋烹露葵虎溪流古月自与远公期
　　王又新【讳有壬京口人】
　　味道穷经罕交流俗闭门晦迹苦节清髙富贵不累于心髙尚自全其节
　　穷经不窥园闭戸动一纪渇不饮盗泉饥或借邻米学探伊洛源志遡洙泗委苦节贫自甘清风振闾里
　　周伯寜【讳　滇江表人】
　　诗律清竞时号才子士林延赏西社之俊也　官尚书
　　大音何寥寥制作思述古藻思追大歴流英继才子青海文鱼翔赤岸天鸡舞灵槎泝天河伤心睇遥浦
　　蓝静之明之昆季【讳原阙崇安人】
　　清碧杜先生隠居武陵前朝以处士聘不起蓝氏昆季其门生也文翰英美青出于蓝静之隠处明之官至按察
　　徴君天下名书藏武陵曲金涧青出蓝丹田白生玉棠棣驰英声芝兰播清馥桂林持节还髙风振林谷
　　蔡渊仲【讳　深乐平人】
　　春秋老砚世守青氊虽鹗荐于秋闱未鹏抟于霄汉佐宪纲于饶信激忠义以匡时归卧林泉竟以疾卒　元山长辟宪掾
　　平生清苦心不负春秋笔看花上林苑走马长安日裴公平淮西韩愈佐军律归来披短褐髙卧书一室絮酒向长风凄其泪沾臆
　　章复斋【讳　复鄱阳人】
　　早去乡闾游宦藩省既抒经济歴郡剖符投老归与藻翰自乐　官州守
　　兵尘辞里闾游宦歴藩府乗运扳云鳞歴郡剖符虎扁舟载琴册衣锦照桑梓日以文翰娯耆年傲林圃
　　李灿然【讳原阙乐平人】
　　文振初科早登龙榜词林典则屡主文衡桃李门墙何蔚如也　元官待制
　　书将五车读少年观国光龙池五色緑官驿槐花黄赐衣照春色淡墨题秋香林塘遗故宅犹指郑公乡
　　王子充【讳　祎义乌人】
　　习业黄公之门驰文游水之右兼通吏事修史禁林缙绅之英也　官给事中
　　呜呼太极翁妙手称浙右弟子何班班经史皆指授炳如鸾鳯翔蔚若杞梓秀作者今已无斯文嘅耆旧
　　杨亷夫【讳维桢会稽人】
　　妙年鋭气献防丹墀笔阵翔于士林词源振于文海游翰风月才致流离焉　元官推官
　　早持五色笔文芒射奎星龙墀晓射筞雁塔春题名才华擅风骚笔阵惊老成宦游多使酒银烛照娉婷
　　周伯温【讳伯琦鄱阳人】
　　早歴台省文藻然篆精深流声中外暮年流寓于南国伤心莫致其忠爱焉　元官左丞
</div>
    <div class="pagination">
<a href="鄱阳五家集_page27.html">上一页</a><span>...</span><a href="鄱阳五家集_page23.html">23</a><a href="鄱阳五家集_page24.html">24</a><a href="鄱阳五家集_page25.html">25</a><a href="鄱阳五家集_page26.html">26</a><a href="鄱阳五家集_page27.html">27</a><span class="current-page">28</span><a href="鄱阳五家集_page29.html">29</a><a href="鄱阳五家集_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
