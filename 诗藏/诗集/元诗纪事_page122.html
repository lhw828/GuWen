<!DOCTYPE html>
<html>
<head>
    <meta charset="UTF-8">
    <title>元诗纪事 - 第 122 页/共 324 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗纪事 - 第 122 页/共 324 页</h1>
    <div class="content">　　景熙字德阳，号霁山，温州平阳人。宋咸淳辛未上舍释褐，历礼部架阁，转从政郎。宋亡，庚戌，卒于家。 

　　梦中作 
　　读文山集 

　　○梦中作 

　　珠亡忽震蛟龙睡，轩弊宁忘犬马情。亲拾寒琼出幽草，四山风雨鬼神惊。 
　　一抔自筑珠丘土 【 一抔自筑珠丘土　遂昌杂录作「一抔未筑珠宫土」。】 ，双匣亲传竺国经。独有春风知此意，年年杜宇哭冬青。 
　　昭陵玉匣走天涯，金粟堆寒起暮鸦。水到兰亭转呜咽，不知真帖落谁家。 
　　珠凫玉雁又成埃，斑竹临江首重回。犹忆年时寒食节，天家一骑奉香来。 
　　遂昌杂录：当发陵时，林景熙故为丐者，背竹箩 【 竹箩　「箩」原作「篱」，据遂昌杂录改。】 ，挟竹夹，遇物夹投箩中。潜铸金牌系腰间，贿西僧求得高孝两陵骨，贮两函，葬东嘉。故梦中作诗有「双匣亲传竺国经」之句。 
　　徐沁金华游录注云：杨琏真伽发陵事，诸书纪载岁月不同。按元史：世祖至元二十一年九月丙申，以江南总摄杨琏真伽发宋陵冢所收金银宝器，修天衣寺。又按宋文宪书穆陵遗骼事及丘文庄续资治通鉴皆云：至元二十一年甲申，僧嗣占、妙高上言，欲毁宋会稽诸陵，江南总统杨琏真伽与丞相桑哥表里为奸，明年乙酉正月，奏请如三僧言。盖其谋始于甲申，而成于乙酉，与周草窗密癸辛杂识年月正同。是时会稽唐玉潜珏、永嘉林景熙德阳、郑宗仁朴翁与皋羽咸主王监簿家，协谋收掩陵骨，故别玉潜作冬青树引以纪其事。而景熙答皋羽诗亦有「夜梦绕句越，落日冬青枝」，岂非诸公共事之明证乎？彭山季本以皋羽引中有「白衣种年星在尾」之句，谓与罗云溪有开唐义士传岁次戊寅之说相合。善乎彭玮解之曰：「星在尾者，寅月也，此即乙酉正月耳。」 
　　宋诗纪事云：六陵遗骨，癸辛杂识、辍耕录俱云葬兰亭。若云高孝两陵林携葬东嘉，则诗中所云「水到兰亭转呜咽，不知真帖落谁家」，又何谓耶？当以周草窗、陶南村所纪为是，而景熙则共事之人也。梦中诗系唐玉潜作，云景熙作者非。 
　　案：梦中诗明言双匣，自系指高孝两骨。当时弃骨草莽，玉潜托诸少年于仓皇急遽中，只求收得遗骸，岂能于诸陵之骨全无遗漏？更何能辨别分明？德旸自伪为丐者，又潜用金牌贿求，故能得二陵之骨，其余亦不能尽得，可知其事之难。若疑「水到兰亭」句为无谓，则林所收者自瘗东嘉，唐所收者自瘗兰亭，事后必相闻，知梦中作诗先及高孝二陵骨次及诸陵骨，不相妨也。若梦中诗为唐作，则双匣又何谓乎？郑先于陶说，较可信，南宋书亦详林事，此诗自当属林。 

　　○读文山集 

　　黑风夜撼天柱折，万里飞尘九冥竭，谁欲扶之两腕绝。英泪浪浪满襟血，龙庭戈鋋烂如雪，孤臣生死早已决。纲常万古悬日月，百年身世轻一发。苦寒尚握苏武节，垂尽犹存杲卿舌，膝不可下头可截。哀鸿上诉天欲裂，一编千载虹光发。书生倚剑歌激烈，万壑松声助幽咽。世间泪洒儿女别，大丈夫心一寸铁。 
　　诗薮：谢皋羽歌行，虽奇邃精工，备极人力，大概李长吉锦囊中物耳。林德旸七言古不多见，而合处劲逸雄迈，视皋羽不啻过之。如读文山集云云，可谓元初绝唱。 

　　◆谢翱 

　　翱字皋羽，福建长溪人，徙浦城。文天祥开府延平，署咨议参军，有晞发集。 

　　招魂词 
　　怀邓牧心 

　　○招魂词 

　　魂来兮何极，魂去兮江水黑，化为朱鸟兮，其咮焉食 【 其咮焉食　「其」，宋遗民录卷二任松乡谢处士传及胡翰谢翱传均作「有」，似当从。】 ！ 
　　任松乡谢处士传云：皋羽常布衣杖策参人军事。晚登子陵西台，以竹如意击石歌招魂之词云云。歌阕，竹石俱碎，失声哭，何其情之悲也。 

　　○怀邓牧心 

　　谢豹花开桑叶齐，戴胜芊生草药肥，九锁山人归未归？ 
　　邓牧谢皋羽传略：皋父性耿介，不以贫累人。所居产薪若炭，率秋暮载至杭易米。卒岁少裕，则资游江海，访前代故实，着宋史，补诗人无传者三十余篇，传近世隐逸数篇。岁甲午，与杭人邓牧相遇会稽，结为方外友。牧因为言杭大都会，文士辈出，余知若干人，盍往见之。旬日别去。逮牧归杭，君已挈家钱唐江上。问所从游，皆前所闻者，其信好学也。乙未秋，牧薄游山水间，君病笃，望牧不至，怀以诗云云。盖绝笔也。 

　　◆郑思肖 

　　思肖字忆翁，号所南，福州连江人。太学上舍应博学宏词科。宋亡，客吴下，寄食报国寺以终。 
　　遗民录：所南初名某，宋亡乃改名思肖，即思赵。忆翁与所南，皆寓意也。坐卧不北向，扁其堂曰本穴世界，以「本」之「十」置下文则大宋也。精墨兰，自更祚后为兰不画土，根无所凭借。或问其故，则云：「地为人夺去，汝犹不知耶？」 

　　句 

　　○句 

　　此世但除君父外，不曾别受一人恩。　　御寒不藉水为命，去国自同金铸心。 
　　辍耕录：岁时伏腊，望南野而再拜乃返，人莫识焉。工画墨兰，不妄与人，邑宰求之不得，闻先生有田三十亩，因胁以赋役取。先生怒曰：「头可斫，兰不可得！」过齐子芳之书塾云云。寒菊云云。其忠肝义胆，于此可见。 
　　宁可枝头抱香死，不曾吹落北风中。 【 寒菊　　姑苏志卓行传】 
　　纯是君子，绝无小人。深山之中，以天为春。 【 画兰　　南宋书、图绘宝鉴】 
　　一国之香，一国之殇。怀彼怀王，于楚有光。 【 题画兰　　寓意编】 

　　◆刘应凤 

　　应凤字尧举，号书台，安福人。中宋咸淳丁卯乡试，廷对授佥判。宋亡隐去。 

　　句 

　　○句 

　　天留仲子继孤竹，谁向西山饭伯夷。 
　　吾汶稿：尧举闻文山再执北行，有句云云。问其下句，曰：「伯夷久不死，必有饭之者矣。」 

　　◆周密 

　　密字公谨，号草窗，济南人。流寓吴兴，居弁山，自号弁阳啸翁。淳佑中，为义乌令。 

　　韩氏庆乐园 
　　为杨大芳悼亡 

　　○韩氏庆乐园 

　　旧事凄凉尚可寻，断碑闲卧草深深。凌风阁下槎牙树，当日人疑是水沈。 
　　齐东野语云：四朝闻见录载蜀帅献韩平原沈香，高五丈，立之南园凌风阁下。今庆乐园即南园也，所谓香山尚巍然立于阁前，乃枯枿耳，初非沈香也。 

　　○为杨大芳悼亡 

　　帐中蜨化真成梦，镜里鸾孤枉断肠。吹彻玉箫人不见，世间难觅返魂香。 
　　癸辛杂识：大芳娶谢氏，谢亡，未殓，有蜨大如扇，其色紫褐，翩翩自帐中徘徊飞集窗户间，终日乃去。 

　　◆钱选 

　　选字舜举，吴兴人。宋景定间乡贡进士。有习懒斋稿。 
　　六研斋笔记：至元间，吴兴有「八骏」之号，以子昂为称首。俄子昂以荐入朝，诸公皆相附得官。钱舜举独龃龉不合，流连诗画以老。 

　　题浮玉山居图 
　　山居图卷 
　　自题桃花源图 
　　是日泛舟归湖滨至夜雪大作旦起赋五言古体一首 

　　○题浮玉山居图 

　　瞻彼南山岑，白云何翩翩。下有幽栖人，啸歌乐徂年。丛石映清泚，嘉木澹芳妍。日月无终极，陵谷从变迁。神襟轶寥廓，兴寄挥五弦。尘彯一以绝，招隐奚足言。 
　　珊瑚网：吴兴公早岁得画法于舜举，舜举多写人物花鸟，故所图山水，当世罕传 【 罕传　原作「传罕」，据珊瑚网（适园丛书本）名画题跋卷七乙正。】 。此卷盖其自写山居，景趣既高，笔墨精妙，尤为合作。诗亦雅丽，非近人语。仆以戊子秋七月得于书肆，如获古图史云。因次韵识岁月于后：秋风动岩树，归鸟何其翩。我思岩中人，可以乐忘年。夫君乃词客，画手故作妍。吴兴图画薮，讵随时好迁。上岩云积雪，下岩水鸣弦。展卷纔尺许，坐对两无言。山泽臞者张雨题于开元静舍之浴鹄湾。 

　　○山居图卷 

　　山居惟爱静，白日掩柴门。寡合人多忌，无求道自尊。鷃鹏俱有意，兰艾不同根。安得蒙庄叟，相逢与细论。 
　　珊瑚网：此余年少时诗，近留湖滨写山居图，追怀旧吟，书于卷末。扬子云悔少作，隐居乃余素志，何悔之有？吴兴钱选。 
</div>
    <div class="pagination">
<a href="元诗纪事_page121.html">上一页</a><span>...</span><a href="元诗纪事_page117.html">117</a><a href="元诗纪事_page118.html">118</a><a href="元诗纪事_page119.html">119</a><a href="元诗纪事_page120.html">120</a><a href="元诗纪事_page121.html">121</a><span class="current-page">122</span><a href="元诗纪事_page123.html">123</a><a href="元诗纪事_page124.html">124</a><a href="元诗纪事_page125.html">125</a><a href="元诗纪事_page126.html">126</a><a href="元诗纪事_page127.html">127</a><span>...</span><a href="元诗纪事_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
