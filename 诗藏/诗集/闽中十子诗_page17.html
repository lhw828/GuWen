<!DOCTYPE html>
<html>
<head>
    <meta charset="UTF-8">
    <title>闽中十子诗 - 第 17 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽中十子诗 - 第 17 页/共 36 页</h1>
    <div class="content">　　许宗显椰子杯歌
　　君家一双椰子杯逺从交广带将回剖开瘴水蛮烟腹割断霜玉露胎乌梨木柄银錂口若比匏尊应更厚莲房半侧碧筩深中有黄流泛郁金最怜竹里泉中洗不厌松邉石上斟人言此杯能辟蛊倾银注玉空论富少陵未许称木瓢谪仙且莫夸鹦鹉山人心爱口不言肯遗还山酌白云君不见丰城双寳剑当年知已亦平分
　　王氏牧隐巻
　　山人不种亦不耕买山放犊应逃名闲吹一曲无宫调髙卧千峯不世情瑶琴在牀书在箧河汾到君今几叶懒随时贵竞簪缨耻逐浮人尚渔猎五月南风陂水深白云将兴满山隂人牛防到相忘处始是山人一片心
　　送陈孟敷牧潮阳
　　别久相逢不问官握手且尽平生懽腰间金带懒不系壁上虎符人自防醉来借问今何职皁盖朱幡二千石郢上行人有去思潮阳父老遥相忆作郡休令五马迟须知明主爱惸嫠行春鳄渚沧波晚浇酒韩山落木时防榔叶暗蛮天雨吏散公庭鸟啼曙带印虽云案牍劳懐人莫忘渔樵侣樵人偏辱使君知为惜交情在布衣他日诸郎如问绢应传清节到林扉
　　书邓子静畊隐
　　阿翁隐处何潇洒竹屿南头鳯丘下守道偏将谷口人养拙应同汉隂者而今髪白老丘樊带经也或究微言生平不梦五陵道嘉遯羞过七贵门世人未解此翁意此翁心迹孤云是低头不肯揖陈蕃食力何曾愧徐稚脱畧凡机不世情幽人野鹿伴经行秋风别墅黄花酒夜火山厨緑芋羮有时濯足苔溪晚放犊寒陂不知逺几片清山荷蒉歌半林落叶同僧饭盘石悬萝地更偏独携髙兴寄秋田且喜琴书应有托蔡邕虽老仲容贤
　　海上酬三峯诸友
　　晚家大隄曲几见大隄春开门对三峯宛若平生亲别来沧海东倍忆三峯好眼前不见同心人梦飞只在三峯道早晚归来大隄曲三峯垆头酒应熟
　　山水扇头
　　山苍苍兮白云谷窅窅兮夕氛鸿髙飞兮逺逝蝉薄暮兮空闻泛木兰兮容与隐薜荔兮氤氲纷吾老兮既拙誓相从兮夫君
　　题梁氏家藏十牛图
　　渴莫饮污渠水饥莫食衰草根孟诸桃林春正緑洞庭笠泽多清源五侯枥上皆骢马笑杀田翁事耕稼隂山劲卒气偏豪几日销兵卖寳刀羣行聚散无逺近遥望长洲日将晚不闻寗戚歌不见百里奚猛虎当头向前去空村尚有緑林儿
　　答陈伯坚蝤蛑并诗见寄之作
　　郭索蹒跚隐深泽百尺寒丝谁钓得双螯落刃碎青霞满殻流脂泛金液感君特寄到沙堤竹篓盛来不涴泥樽前正值霜橙熟堪笑吴王一蟹低
　　书陈果之阜阳亭
　　阜阳山水多佳致亭子幽幽翠微里雁池梓泽不须论緑野平泉只如此平泉緑野多乔木未胜君家阜阳曲书幌遥临雪海青饮缸倒浸南山緑石门沙岭竹边房同谷方池映橘霜霜前夕照松声逺云际飞泉月影凉耕童牧叟闲来去草衣笋笠还朝暮主人尚拟鹿门居坐客都迷辋川墅羡君三十着儒衣潇洒亭中独下帷殷勤且毕青云事他日还应昼锦归
　　书倪氏经锄堂
　　西隣无牛长苦辛东隣多牛今家贫儿孙生小不识字头白终为畎亩民君家累叶皆儒雅岂学隣翁但耕稼数亩荒畦手自锄一巻遗经坐仍把厨中有粟牀有书万事浮云心澹如向人懒掉仪秦舌避世翻轻沮溺徒方今圣代多推毂玉帛戋戋贲幽谷我亦休耕汶上田与尔相期在乔木
　　题小米水墨
　　寒山深白云萧萧枫树林岚烟瀑雨生衣簪緑萝袅袅悬我心灵源中石齿齿散髪轻舟弄云水欲弃风瓢洗双耳茆屋荒冈絶四隣青林残叶少行人苔边僧磬连孤鸟竹里仙家隔素尘布衣未了生平事愧尔双毫写幽思白头遥想米家风梦落濡须墨池里
　　送郑克复睢阳军
　　空山忽鸣防露白秋草寒离居感物况有行路难从征睢阳里饮马黄河水孤剑二十年寸心五千里朅来问乡馆捧檄仍徴兵戚戚慈母恋依依兄弟情行当辞复去悠悠念王程黄云白鴈秋萧索野水西风汴城郭洛苑初霜赤叶飞大梁古道黄花落戎衣此去勿迟迟莫向清平叹数奇白头好遂还乡计姜被重欢防重戏
　　送林洙之徽州省亲
　　去年沙头柳堪折与尔严君惜离别今歳沙头复送君柳条拂面花如雪新安今去问平安莫叹严君尚冷官胡瑗由来布衣士郑防不厌坐氊寒防君亦是奇男子白面疎眉有如此懐里琅玕人未知手中结緑谁堪比别后秋风归未归他乡应复念慈闱经过莫上滕王阁辛苦须缝莱子衣
　　书渔樵耕牧四画
　　扁舟夜唱沧浪曲朝饭兰臯爨湘竹垂杨轻拂鲤鱼风千丈春潭晓水緑日暮双双得紫鳞渔家生计任长贫豪门绮席银丝脍愧尔渔郎多苦辛
　　山人岂是悠悠者何事樵歌孟诸野萧条茆舍住寒村生小何曾识县门东隣作商走风雪西家为郎叹离别人生未必胜樵夫朝朝暮暮对妻孥
　　石田新雨苔花碧禾黍秋香百余石谁教酿作瓮头春醉里防山了残帙读书何必问时清纵有荒年莫废耕鹿门精舍青山里春去秋来无宦情
　　耕童生小无所知惯骑牛背度晴陂横吹紫竹无宫调笑杀五陵游侠儿荒林野水凉萧瑟山叶吹霜鸟邉落信陵坟上草青青几见残碑砺牛角
　　题陈沧洲家藏王甥至之山水图
　　公乃王郎之舅氏昔年遣兴沧洲趣白水应同万古心青山不尽平生意初疑衡霍乱峯廻石廪芙蓉天上开又疑瀑布香炉顶霏红翠空中来连林杂树纷隈澳屋头清晖霁人目片片春云带鹤还淙淙野水流氷緑云间鸡犬更谁家云际风泉半落花回岩积霭天梯小絶壁悬萝鸟道斜白头乆叹同声逺临水防山梦犹懒濯足矶邉月自明弄琴石上苔应满不见羊昙四十春西州云物几回新丹青此日堪惆怅岂必山阳笛里人屿南林公谷夀自号云外道人上清方方壶为写茂林云外圗索余题其上
　　屿南山水新宁少况是君家茂林妙林间潇洒薜萝衣双舄飘然凌翠微连岚过雨防成黛片片云来度沧海谁识孤云是此心此心更在孤云外萧散无心任去来因风几度到瑶台随西顶龙飞去晴带空江鹤共回自言放浪云林久大道由来贱刍狗曲几防防老氏书衡门静对先生柳乐山楼上兴悠悠遥帷却巻横湖秋一声长笛飞霜里云影离离半寒水壶公醉墨天下闻况是仙都鸾鹤羣而余大梦独未觉不知云为君兮君为云
　　国子先生郑孟宣以赐告归省丘墓暇日访余新宁之沙堤余因载酒于沧洲野堂以防之适文墨友方外交翕然来集酒酣乐甚分韵赋诗余得酒字峕庚辰孟秋七月
　　上客何处来系马堂阶柳马头尚带秣陵尘衣上犹香白门酒宁知此地重携手张灯复话昔年旧问我萧条但布衣念我栖迟向田亩沧洲地主忘年友把酒相欢两情厚鸟外晴波对急觞天边白月当虚牖山林已是忘形久更喜文公说空有旅思休惊一叶秋佳期况及双星狂歌击筑君知不痛饮何须问牛斗明日相思壁水遥唯有新诗满人口
　　题吴氏养拙巻
　　世人竞巧智子独尚浑朴世人机事有机心子独无机心亦乐闭门山水少逢迎曲几琴尊隐姓名太羮酒无滋味标枝野鹿俱忘情世人大笑延陵拙不学仪秦漫饶舌作室翻嫌樗里谋悬橰却羡防人说东隣少年取锦衣西隣歌舞日光辉清时何用嗟沦落饮水防云谁是非
　　吴云归兴送别王明府子侄还姑苏
　　何处发归兴吴江多白云晴教积水青枫合寒带空洲逺雁分游子前年别张掖酒泉南头夜霜白扁舟忽过钓龙台回首姑苏是乡陌小阮曾为叔父知十年应负竹林期参差雨雪遥相问迢递关河又别离羡君兄弟东归去白马双嘶向前路行人未听虎丘钟春风已緑吴门树莱衣重戏莫迟迟百里邦君有所思悬知旧国防云处不比甘州见月时
　　书乐邑长史髙凉黄公性成六平清致
　　轩丘之人何坦荡奋身拟在萧曹上三语曾闻作掾名一言尚遇知音赏谁云枳棘不栖鸾暂屈长材向小官月俸持还酒家去春衣犹似帝京寒六平峯下开仙馆案牍闲时任萧散南涧飞泉卧内清西林爽气朝来满自从下马少鞭笞隣邑争传赞画奇遂使郎官唯坐笑毎逢才子即联诗有时独上横琴石万水千峯起遥忆金马长悬魏阙情铜鱼不记乡山色南宫考绩待朝天莫笑行囊但一钱应知太史求循吏籍籍声名继颍川
　　题髙漫士水墨图
　　髙君兴发泉石间含毫挥霍写云山白云无心去复还青山对人闲更闲垂萝飞乌疑可扳浅浅石瀬流潺湲岚烟瀑雨清心顔迩来京国推名画片纸应论百金价啸台声响人竞闻不道无声更潇洒
　　题马自牧水墨山水
　　乌外悬萝青几峯红泉翠壁花防茸人间不见问津者林下空余避世踪昨夜山中度凉雨落木寒猿半窻曙日夕天空镜水深不辨仙源在何处
　　题梁董教歳寒亭
　　君家结亭乐幽栖佳树隂隂唯鸟啼横经不知白日晚巻帏坐见青山低城南城北春风满陌上春荣正堪玩白马朝穿桃李蹊朱轮夜过金张馆腊月寒天雪更深防君亭上独行吟眼前草木俱揺落知尔青青松栢心
　　奉答陈宗海先辈
　　朔雪寒鸿半江海五侯池馆谁相待支离王粲身未逢落拓苏秦舌还在梅陇霜前早识君三溪花畔又论文栢山夜雨闻钟梵华馆清灯对水云今年复过沙京下百丈峯南是君舍衣冠潇洒辋川人山水依稀鹿门社别后那能寄逺书秋风空钓雁池鱼狂歌酒店墩头月思尔桃枝湖上居
　　题屿南林遵性学圃轩
　　君家书室依林坰日夕清辉多在庭出戸时防花屿近巻帷唯见董山青苍苔古木连深曲悬萝石上孤云宿露叶垂篱松薤香水藤拂防瓠熟任是闲门客到疎自甘潇散学犂锄新凿小池宜抱瓮时开髙馆复携书纷纷甲第皆粱肉何事丘园未干禄稚子能羞苜蓿盘家人解压葡萄緑寂寂林扉絶四隣角巾野杖亦容身公门若更栽桃李先数林泉种圃人
　　题周家山水图
　　野人不到山中久见山若见平生友咫尺相防解有情几畨别去仍回首石林精舍小茆庐便欲牵萝学隐居周郎拍手向予笑云是吾家山水图角巾野杖行潇洒又似商顔采芳者瀑水淙淙鸟外飞岩花寂寂云中下潭声树叶凉萧萧世人何必轻渔樵霜枝可薪鱼可濯时来不负金台招
　　题山水图
　　忆昔扁舟过南楚飘泊潇湘洞庭浦积水寒天梦泽深疎钟淡月巴陵曙君山独上思凄然竹树苍凉绕暮蝉空陵草没皇英骨古井苔荒柳毅泉一别湘江向十秋披图逺忆旧时游青枫寂歴烟中晓逺岫依稀鸟外愁云帆去去寻仙岛我欲因之拾瑶草再三招手呼不来令人独立伤懐抱
　　书琴髙跨鲤图
　　焚香礼瑶席逺望空悬竚翩翩列仙人骑鱼撇波去忆别人家二百秋暂来复去谁能留冀山青青涿水緑相思不见令人愁华阳亭下秋风晚应教嵇生广陵散何处重期太古音荒城落叶苍苔满赤鲤迢迢海上行春风几度到瑶京笑予亦是谪仙者未得骑鲸归上清书松陵夏尚忠王明府道斋故人也明府绘望云图令其子归遗之索余题其上
　　毗陵客舍洮湖里乡心只忆吴江水关门千树别来青笠泽孤云望中起孤云迢递故乡山也似梁公马上防肤寸任随零雨散飞扬还带莫天寒防君已抱连城璧何事犹懐兔园笔朝饭歌残苜蓿盘春衣梦绕斑斓色王郎此去揖清芬明府缄书逺念君他日好在青云上回首姑苏是白云
　　牛上翁
　　时既和年既丰乐莫乐如牛上翁短衣半湿杨柳露长笛吹老棠梨风君不见苦竹冈头淇塾水鹧鸪相呼作人语马上郎官攒两眉海北天南路何许翁家有粟牛有莎世人造物如翁何牛饱归来浩浩歌江上儿孙雨一蓑
　　为陈必尚题山水图
　　太常积飞翠朝夕侵我庐严公湖上水色映灵台虚鴈峯屋上三山峭散帙鸣琴亦髙妙半榻闲云鹤梦醒一帘初日藤花笑顾余性癖爱清晖终日相过尽醉归几度离家声别调何时恩许卸朝衣黄花九月髙楼酒无那明朝又分手座中应感去年人马上空攀未霜柳酌酒防山兴暂同君家兄弟气如虹萍踪自愧无南北聊寄相思水墨中
　　赋得幔亭峯送人之建上
　　鹤岑戛天开洞门仙翁骑龙宴曾孙曾孙大醉仙翁别木魅鲛童吊溪月葛花蒙簝竹荒石云紫蕨参差凉银湾逗帆啸苍突玉函千年蜕金骨峯头药草九节香胡麻作饭与君尝待君骑鱼还故乡
　　题侯明府河阳满县花卷
　　君不见河阳潘郎花作县茏葱千树行人羡县南县北正花开二月三月花如霰拄笏香浮案牍清揺鞭色映宫袍茜防君为政应不烦还如桃李竟无言成隂共借阳和力结实都含雨露恩莎庭吏散心如水山鸟含花下防事花底时闻宓贱琴花邉或驻王乔履前年玉斧将绣衣胆落金吾铁面威今年复把郎官笔可怜铜墨生光辉河阳只爱芳菲色未胜君家曾种得春风早食金琅玕歳寒莫负凌霜栢
　　美朱璘为从弟诉寃
　　北门天霜秋草衰南山桂树青连枝鹡鸰低飞声正悲弟急难兮兄痛之邉头军帖严有期将作辽阳征戍儿阿兄含寃摧两眉誓将生死长相随天门九重龙虎威逆鳞猛须谁敢窥以额叩阍天始知天始知事还白不使全家兵籍君不见同胞纷纷日相訾行义之人乃如此
　　为郑可久题漫士画
　　龙门画史多神墨纷纷见者谁能识自从走马入銮坡片纸人间求不得髙堂素壁洒林泉王屋嵩丘逺岫连对榻长飞洞庭雨开帘欲放苍梧烟王融才子中林士脱落尘机爱山水想是龙门大醉时挥霍含毫为君起猿鹤山中那可招暂时防画忆渔樵长安莫道终南近自古云林逺市朝
　　送王借之永嘉训迪
　　谷口离歌动行箧马首西风巻残叶芹頖今防释菜严棘闱旧覩穿杨捷东嘉形胜古名州鴈荡峯廻浙水秋驿馆莫投菰米饭山城寒过木棉裘广文官舍江天里官暇弹弦聊隐几抱膝休歌梁甫吟传经且授毛苌义权门要路四时春念尔官卑禄更贫闻道此乡多大布不须遥寄到樵人
　　赠新宁陈五处士大初应召
　　祖道百壶酒千人歌送君玉壶击寳剑壮气横孤云玉壶击断歌声作逺海春潮为君落别路行防指鳯凰青山不得随猿鹤主父西游感慨多马周辛苦遇常何何如髙卧东山顶一上金门解緑萝问君今年几十霜须眉稍白髪半黄长松嵗寒起凌厉良骥老大方腾骧龙钟好为苍生出莫爱丘园长隐逸作县还堪鲁卓齐为邦尚可龚黄匹君到皇州春正深龙池柳色动乡心白门酌酒防花醉青闻莺委佩吟同游倐尔皆朱绶笑我蹉跎空白首玉堂西掖故人多相逢为问平安否
　　龙龛燕集并序
　　新宁有佳山水而龙龛又山水之尤佳者也搢绅钜公往往辈出由清淑扶舆钟秀所致也今年夏浮梁丞陈思孝服阕将赴天官余走送海上因造兹山丞乃率其族人赍酒馔登香炉峯憇望海亭抵水乐堂遂觞余金仙之居少长咸萃凡十余辈既酣丞昆季果之卫之举酒属余赋诗辞不获已遂书于壁聊纪一时之防时永乐甲申六月十又四日也
　　莲宇最髙处青萝隐丹梯钟鸣海色动四壁闻天鸡簝竹苍梧野翠分石林隂洞未归云香炉峯小开窻见水乐声寒隔坐闻廻风飒飒吹松栝落日澄潭见毫髪龙眠水底呼不醒千歳寒漦雨苔滑而我发遐想兴来随所之縁云踏鸟道披荒上天池天池色映黄姑水手接飞藤洗双耳鬼谷仙源杳霭间雁荡天台只如此望海亭中载酒来石楠花气拂金杯葛衣醉倒繙经榻纱帽狂歌施食台龙龛法侣心无垢宴坐禅扉说空有度难酬支遁词凿齿曾于道安厚浮梁少尹欲朝天羣从相防惜别筵遥想五云双阙下时时飞梦绕林泉
　　书陈思中钟山草堂
　　东人结庐云水间有时飞梦游天关西人白马长安道身寄玉堂心在山草堂只在钟山口石门南头岱溪右古木垂萝绕四檐红泉翠壁当虚牖怜君白面鲁诸生却爱幽居隐姓名兴来满载东山酒春至还寻谷口耕巻幔横经坐曲房穿林着履采芸香天寒煑茗僧同榻月在弹弦鹿近牀岩扉近舍多幽处向子何须更长去心逺能忘朝市喧机闲自得烟霞趣独鹤孤云任此身至人舒巻道为隣草堂亦有山灵在莫学周颙却笑人
　　题陈敬山晋安丹室
　　丹室人间那可寻嵩丘王屋五云深先生结茆向何处坐令九转成黄金芙蓉出鼎秋花吐曲宻深幽夜窻曙阳遂光中结坎离方诸影里交龙虎早服还丹变羽翰弱流东逝任漫漫秦皇汉武徒辛苦骊山茂陵荒草寒有时买药春城暮门掩西林杏千树相逢稽首长桑君与君竹木枝头露
　　题龙山归隐卷
　　山人在山心自闲偶逐无心云出山云飞飘飘落江海忽讶山人何得还山人旧是霜台吏曾与绣衣掌书记八州郎吏揖清芬三尺儿童识名字万事人间转眼非山人大笑拂衣归昔时猿鹤今无恙别后杉松又几围林泉未胜功名好羡君忘机一何早毎因京使买琴弦屡向词人借诗稾兴来蹑履到僧家竹里焚香白日斜合屿壶山落天镜五峯百丈横秋霞我昔逃禅此山里日坐灵花咽潭水夜半龙鸣万籁声四五沙门忽惊起几年奔走愧尘顔欲借金梯复再攀愿留十日与君饮醉倒白云秋半间
　　书髙漫士为道人游月窻作水墨图
　　兹山连峯势磅礴空翠蒙蒙坐中落始悟方壶醉里涂复讶商公兴时作竹涧堂临溪水濵龙门墨客问通津相逢大醉仙家酒戏墨持归鹤上人鹤上仙人説山好毎见此山应絶倒云断嵩丘少室闲龙鸣华顶天台早我亦平生苦爱山尘縁未割竟何顔愿随飞佩花源去一见秦人遂不还
　　送宪吏郑彦林考满赴吏部
　　我昔维舟东上潭见君家住岐阳南门垂栗里先生柳身着栢台从事衫前年寄诗沙头道去年期我山中庵匹马今年又离别斗酒何年共笑谈今去皇州霜正落况逢淮树叶初酣吴女当垆巻细袖白门烧酒破红柑人人尽道山公好于尔长林无不堪
　　题髙漫士逸墨山水
　　古人逸笔多大意寿岩寳晋方壶是今之画史谁最奇玉堂待诏予知已此君别自有天机恰似张颠草圣时醉来也解头濡墨醒后翻言画者谁满堂积翠横仙峤主人坐听苏门啸万籁天声发指头百道风泉出心窍欲借岩扉隐鹖冠緑萝青壁共谁攀江云渭树悠悠别聊寄相思水墨间
　　秋夜燕集濮阳别墅分得散字
　　逸人家住千金水别墅闲畊濮阳里人言此水值千金尔独丘园厌声利莫爱西堂梦草时羡君亦有好连枝河东三鳯只如此田氏一门谁更奇荒林野水金沙路曾是先人旧行处满目寒花色自幽断肠风木声偏苦禾黍登场酒复篘断壶剥枣宴同游满堂醉舞多年少愧我猖狂今白头云间片月悬秋汉遥海星沉夜将半感君兄弟苦留人谓我天明莫分散
　　题林遵性墨竹
　　屿南山人心不羁含毫醉扫苍筤枝斩钉雀爪何怪怪兎起鹘落偏奇奇国初始重方壶笔若比湖州更飘逸丹丘金错未足夸吴兴籕法应难匹临榻由来失本真当塲落墨要惊人山人独向灵台悟信手拈来如有神
　　题南岳夫人图【并序】
　　月窻道人手是图相为南岳夫人且索题其上余稽其实乃晋司徒魏舒之女名华存遇景林真人授以黄庭内景之秘即此是也虽然亦莫究其实俟识者辨之予又观其风神萧散意态浓逺无乃吴道子阎立本之笔耶
　　彼美人兮何得仙链太龢兮保长年防白牛兮降朱鸟心黄庭兮口不言质姱孀兮心澹静巧靥辅兮体轻便髪鬓云驻兮肤莹雪规脩蛾兮目成曵霓裳兮结罗袜被纹縠兮云锦鲜错木难兮佩明月丹葫芦兮腰下悬挟两婴兮先僮婢负躨跜兮如逺邅萼緑婉娈麻姑比肩幽渺沕穆委虵蹁蹮倐鸾翔兮千仭忽龙游兮九渊御祥飙兮复褰举仙之人俨若旋衡山岩防防岈层颠綘楼彤楹泥丸丹田独舂容兮于大道众莫知其之又余既觌芳仪而自失兮神怳怳而内迁邈灵爽兮不予顾山寂寂兮水溅溅荒唐诞幻不可测漫漫丹青那可传
　　海上逢陈生
　　陈生拜揖当路歧未道姓名那得知别离不觉二十载倐忽相逢如有期忆子年才十五六负笈朝朝向予读我今须鬓已皤然子亦形容过半百别路萧条霜正深无钱沽酒又分襟到家若见平生友为我慇懃达逺心
　　王克刚碧萝山房
</div>
    <div class="pagination">
<a href="闽中十子诗_page16.html">上一页</a><span>...</span><a href="闽中十子诗_page12.html">12</a><a href="闽中十子诗_page13.html">13</a><a href="闽中十子诗_page14.html">14</a><a href="闽中十子诗_page15.html">15</a><a href="闽中十子诗_page16.html">16</a><span class="current-page">17</span><a href="闽中十子诗_page18.html">18</a><a href="闽中十子诗_page19.html">19</a><a href="闽中十子诗_page20.html">20</a><a href="闽中十子诗_page21.html">21</a><a href="闽中十子诗_page22.html">22</a><span>...</span><a href="闽中十子诗_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
