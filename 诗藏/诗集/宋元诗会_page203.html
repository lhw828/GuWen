<!DOCTYPE html>
<html>
<head>
    <meta charset="UTF-8">
    <title>宋元诗会 - 第 203 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 203 页/共 221 页</h1>
    <div class="content">　　刘侯校书天禄罢向人辄作山水画长峦老树翠盖攲转瀑崩岩练花泻冠白袍问子谁濠梁漆园忘世者京都尘起碧于云炎洲瘴来疾如射挥毫定忆龙河上挟颿久睨匡庐下
　　王将军歌送瑞卿之荔浦廵简
　　青天白日散五云酒酣起别王将军岭右湘原五千里君恩如天无逺迩百丈牵船上湘水苍梧九疑云旖旖荔浦更在云南头砦中小官君莫愁生猺亦是天所产赋予五性为人俦渠岂不知官好恶怒则猖狂喜还乐近日大官虎噉之骨肉可羮髓可酪我官我强民尔弱是乃不堪凶性作前年道州杀人去太守万户走无路贼去官归欢聚醑彼亦那知有其故将军旧是广东使属州被患往相视此迹彼情知久矣今官况是猺之方山岩迫小官无房未足展仁化但用谨备防出入买卖无相妨往来见之等寻常殷勤趋庭使下拜喻以天子仁圣臣忠良
　　送黄学録归番阳
　　有番之山嵯峨而嵚防连峰结络如旛旗或为菡萏芙蓉枝或似长人善须睂髙冠大服佩委蛇或似苍虬奋角鬐下赴巨浸长云披九江彭蠡绕其侧波涛荡撃而緜弥苍苍断屿如落星防缀碧落影倒垂行人裹粮备防炊片时竟月不可期山中美茹多紫芝山中之人歌自怡
　　题稚川山水
　　江光如空山在天好风佳日散晴烟绿隂成盖崖树连野桥杨柳亦娟娟担簦之子何促速况有荷杖当我前茅堂独坐岂待客或者傲兀忘流年又疑浣花溪上叟索句未得掩两肘对树不语胡为然将非得诗不得酒耐可有酒无诗篇荷锸归向南山田陶公种秫五十畆往往为酒愁无钱
　　送秦元之赴太禧同佥
　　君家好兄弟圣主自知之周爵推秦仲虞官举伯夷万方天浩荡五彩鳯威防宣室虚前席苍生属论思
　　金陵送人还武昌
　　相送白鹭洲因思黄鹤楼遥观鄂王迹重起祢生愁西上不可得东闗曾独留江边赵佗石岁月但空流
　　题程先生西行集后
　　峡束水如箭巴行船上天乱离藁塟后衰老秭归边手把西行集心追北上年东风故山泪落日洒江烟
　　登髙分得叠嶂
　　逺近不可数淡浓浑自成人烟诸崦隔鸟道半空横日夕黄微映江寒碧倒生凭髙共临眺忆得在宣城
　　送李御史
　　南台铁冠旧西府绣衣新吏部氷霜晓皇家雨露春三苗蛮作俗八桂岭为邻虞帝犹遗庙殷勤荐渚苹
　　送贾西伯
　　西风苜蓿花南客又移家此道宁无用吾生未有涯峰青宜霁日潮白逆江沙犹忆南楼夜吹箫度岁华
　　送张克让
　　秋花白露芹乡郡万山云官冷难为满囊空政喜闻滩船牵月上岭路入闽分有客来书辟青霄记雁羣
　　送王伯庸赴石埭板官
　　先生官已冷县僻冷于官坐席岚归润琴堂月过寒竒峰花作朶幽濑玉为湍所喜无迎送髙吟寄碧澜
　　送客
　　马帐朋方集麟经讲未残幡然怀故里谁此障狂澜黄卷秋檠短青氊夜榻寒好将池草句题与惠连看
　　送人省亲
　　子仕亲亦喜子归亲更欢江湖片帆逺风雨一氊寒沙鸟行秋渚江豚拜午湍莫看松桂色容易厌时官
　　送翟彦敬陞中台察院掾
　　名彦登乌府清门可雀罗辟书催北上行李及南讹天濶凉云积江明暑雨过东门羣掾集更起续离歌
　　新寺和张仲举兼次韵
　　天宫兜率下崔嵬结绮交疏面面开地势周围龙虎国钟声疎应鳯凰台鼎湖仙去秋遗劒笠泽僧归夜渡杯千骑廵街羣乐动五云深处御香来
　　雁门送杨仲侄士耕归龙泉
　　江回彭蠡天逾碧路入临川山复苍令尹先为武进县弦歌况逢君子乡黄禽双啼白日静绿草自动春风香巾车数问虞夫子未慙元亮在柴桑
　　越州景德寺镜清方丈题醉仙岳麓图
　　镜清方丈见岳麓堂虗咫尺行江潭树木连霄岩影湿楼台隔日水声酣皇英双骑龙上下苍梧九防天东南道人得我千古意复遣老梦登云龛
　　送美上人归临川
　　白云不生华盖峰青天净倚碧芙蓉上船不记日多少到寺更行山几重木客试人骑出虎渊灵求法脱为龙莫贪石室跏趺穏偏长松门薜茘封
　　次韵荅惠长老
　　弃为狂士幸相容敢向明时叹不逢皎月近人闲傍水白云邀客更登峰百年耳厌咸阳犬千载神交劒浦龙车马满街门映烛梦魂初熟蒋陵钟
　　九月一日游昭亭
　　山色汀光带近郊道傍杨栁舞寒条半生九日黄花酒多在西风白下桥千里客游仍暮景异乡人事又今朝老来未遣登临懒尽醉东家绿玉瓢
　　寄谢子木
　　秦赘谁徴梦午年汉官仓氏岂淹贤荒凉秋浦时时酒彷佛番江夜夜船湖海客身皆暮齿家山儿蕨等春拳何时与和归来赋白石黄沙未有田
　　寄题道吾山闻禅师竹院
　　道吾竹院芙蓉下老子藤牀翡翠深过雨雷霆龙捧闼满天风露鹤当林此君静对了不厌诸老清谈亦许寻他山祭酒闻还出何人载歌金玉音
　　送僧游庐山【二首】
　　十八社人五老边香炉紫烟谁为然山光水影江行日风静浪平船在天故里今逢霞外客孤篷曾坐月中禅清吟一为浣尘土宛对三梁看瀑泉
　　庐山东南山水多石梁顚倒挂银河仙灯夜半天人落佛屋春深海客过五老芙蓉还好在陶公杨桞定如何布帆又起江湖兴应道西风动薜萝
　　寄题金鹅泉石轩
　　金鹅泉石有深趣黄鹤仙人曾独来岩雨溜云青玉泻海天澄日碧莲开山翁宴坐秋帘静野客倦游溪櫂回幽径依然生药草他年从此入天台
　　题王元章梅
　　三年不见王征士一见梅花如见人风致山隂频梦夜雪晴江上又逢春毫端只作寻常冩意度真同造化神闻道耶溪新买宅想栽千树作比邻
　　送清凉寺友上人归永嘉
　　江心旧作野客宿石头今逢开士归半夜落潮随櫂发十年残梦逐云飞相看接手话乡里独老忍泪沾裳衣新春亦有还家愿会过石室推烟扉
　　次韵具庵送湛渊上人永喜省师
　　早年为客曾游处今日题诗郤送僧珠箔溅岩看雪瀑宝窗縁塔见天灯金仙烂熳开银界玉女婵娟倚翠层礼罢阿师穷胜讨诸峰歴歴渐攀登
　　题李息斋枯木竹图
　　霜柯洞庭寒露叶渭川冷幽人美清夜独写秋灯影
　　赋山上松送常上人
　　松生在山上垂柯防其下人生苦别离念此岁寒者
　　元宵雨雪
　　银烛春光玉雪霄翠帘歌管思寥寥罗浮洞里花如织谁立寒香背小桥
　　马德昭席上赋
　　江上重逢邹大娘桃花红嫩染纎裳蔓青溪上曾相见犹记胡麻饭颗香
　　赋蕙花次韵岳上人
　　香满松房夜月虗紫蕤县露泣方诸湘魂故恼维摩定起和离骚扫壁书
　　酒间赠贾西白
　　思入东风白雨边暮云春树两茫然不因绛灌轻新进未必长沙识少年
　　王　冕
　　【字元章诸暨人本田家子长七尺余仪观甚伟通春秋诸传试进士举不第即焚所为文读古兵法衣履举止诡异自放见者目为怪民尝游燕京台哈布哈荐以馆职笑谢之工于画梅用胭脂作没骨体贵游争购之因题梅作絶句几罹诗祸逃归隐于九里山明初幕府平浙得冕将授以参军一夕卒】
　　水仙图
　　寒风萧萧月入户渺渺云飞水仙府仙人一去不知所池馆荒凉似无主江城岁晩路途阻邂逅相看顔色古环□无声翠裳舞欲语不语情凄楚十二楼前问鹦鹉沧海桑田眯尘土王孙不归望湘浦芳草连天愁夜雨
　　对景吟
　　湿云不飞山雪满越王城头鼓声短晓来溪上看梅花虎迹新移大如椀老乌缩项如冻鹥呼羣强作婴儿啼红桃翠栁眼欲迷旧时纨袴今涂泥淮北千里无烟火淮南近日多军马寸薪粒粟不论钱行客相看泪盈把如何五陵年少郎卖田去买青楼娼吴歌楚舞不知夜归来也学山翁狂明朝酒醒入官府方知不是城南杜落花风急雨潇潇索寞无言面如土
　　痛哭行
　　雨淋日炙四海穷经纶可是眞英雄岐丰禾黍泣寒露咸阳草木来悲风京邦大官饫酒肉村落饥民无粒粟东鲁儒生徒步归南州野老吞声哭纷纷红紫已乱朱古时妾妇今丈夫有耳何曾听韶武有舌不喜论诗书昨夜虚雷槌布鼓中天月破无人补休説城南有韦杜白璧黄金天尺五
　　送无咎游金陵兼柬丁仲容隐居
　　长松撼空风怒号前门大水推断桥山中坐雨六十日不知野草如人髙今晨出门天气好贬眼忽惊春事老杨花散作雪满溪送客俄然动怀抱金陵六朝古帝都古时风景今何如瑚无根土花碧露团玉树生流珠江上无人隔尘土丹鳯不来孤燕语上人脱洒无滞留底用登临重怀古世人往往乘险机老我白髪无能为道甫问讯丁令威有鸟有鸟何时归
　　猛虎行
　　去年江北多飞蟊今年江南多猛虎白日咆哮作队行人家不敢开门户长林大谷风飕飕四郊食尽耕田牛残膏賸骨委丘壑髑髅啸雨无人收老乌衔肠上枯树仰天乌乌为谁诉逋逃茫茫不见归归来又苦无家住老翁老妇相对哭布被多年不成幅天明起火无粒粟那更打门苛政酷折髀败肘无全民我欲具陈难具陈纵使移家向防市破獍猰防喧成羣
　　劲草行
　　中原地古多劲草节如箭竹花如稻白露洒叶珠离离十月霜风吹不到萋萋不到王孙门青青不盖谗佞坟游根直下土百尺枯荣暗抱忠臣魂我问忠臣为何死元是汉家不降士白骨沈埋战血深翠光潋灔腥风起山南雨晴蝴蝶飞山北雨冷麒麟悲寸心揺揺为谁道道傍可许愁人知昨夜东风鸣羯鼓髑髅起作揺头舞寸田尺宅且勿论金马铜驼泪如雨
　　虾蟆山
　　春风吹船着牛轭【牛轭潭在虾蟆山下】扶藜直上山之脊山上老石怪且顽皮肤皴皵苔花碧我来不知石有名拊摩怪状心亦惊野人指防为我説此物乃是虾蟆精古昔曾偷太仓粟三百余年耗中国天官烛其隂有毒敕丁破口劙其足至今突兀留山丘雨淋日炙无人收树根穿尻蛇入肚老鸦啄背狐粪头牧童时时放野火耕夫怒撃樵夫刴自从残堕不能行见者唾之闻者骂虾蟆虾蟆非令仆无功那窃天之禄如今虾蟆处处有天官何不夷其族致令骄气吹风腥干霄上食天眼睛百虫啗尽心未已假作鼓吹怡人情三月江南春水涨纡青拕紫争跳浪渔父持竿不敢言猎犬布弩空惆怅黄童白叟相引悲田中更有科斗儿
　　村居
　　避世忘时势茅庐傍小溪灌畦晴抱瓮接树湿封泥乳鹿依花卧幽禽过竹啼新诗随处得不用别求题
　　写怀
　　世情多曲折客况自堪怜听雨愁如海怀人夜似年草肥燕地马花老蜀山鹃冷澹无归计苍苔满石田
　　晩眺
　　宻树连江暗残阳隔浦明不知秦塞逺殊觉楚天明故国人何在荒城鸟乱鸣徘徊吟未已搔首忽伤情
　　次韵答王敬助
　　西圃余姜蔗东皋足稻粱今年诚有望吾计未全荒倚仗停吟久看云引兴长邻家新酿熟同醉菊花旁
　　泊洲
　　落日大江秋凄凉觉底愁逆潮攻败垒荒树入沙洲险固空余迹清平且壮游不须腰十万明日上扬州
　　黄牛山
　　招提万山底古屋蔽烟霞宻竹先秋意长藤过夏花繁隂沈雨脚清响潄云牙老衲睂如雪相逢话作家
　　龌龊
　　龌龊宁堪处卑污奈此逢看人骑白马唤狗作乌龙濯濯河边栁青青涧底松待看天气好应得露华浓
　　漫兴【四首】
　　草木何揺撼工商已破家饶州沈白器勾漏伏丹砂吴下难移粟江西不运茶朝廷政寛大应笑井中蛙壬辰天意别春夏雨防防云气何时敛江声未得停书生怜白髪壮士喜青萍昨夜登西阁悲笳不忍听处处言离乱纷纷觅隐居山林增气象城郭转空虗侠客思骑虎溪翁只钓鱼诸生已星散那得论诗书干戈犹未定鼙鼓岂堪闻忧国心如醉还家梦似云闗山千里逺吴楚一江分朋旧俱零落空嗟白鸟羣
</div>
    <div class="pagination">
<a href="宋元诗会_page202.html">上一页</a><span>...</span><a href="宋元诗会_page198.html">198</a><a href="宋元诗会_page199.html">199</a><a href="宋元诗会_page200.html">200</a><a href="宋元诗会_page201.html">201</a><a href="宋元诗会_page202.html">202</a><span class="current-page">203</span><a href="宋元诗会_page204.html">204</a><a href="宋元诗会_page205.html">205</a><a href="宋元诗会_page206.html">206</a><a href="宋元诗会_page207.html">207</a><a href="宋元诗会_page208.html">208</a><span>...</span><a href="宋元诗会_page204.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
