<!DOCTYPE html>
<html>
 <head>
  <meta charset="utf-8"/>
  <title>
   御选唐诗 - 第 58 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选唐诗 - 第 58 页/共 83 页
  </h1>
  <div class="content">
   咏竹
　　庭竹萧疎玉质寒【北史魏收传为庭竹赋以致已意李绅诗庭竹移隂就小斋杜甫诗瓠叶转萧疎萧子范诗淸疎临夜竹吴都赋玉润碧鲜晋书顾荣传贞正淸贵金玉其质刘长卿诗疎影上门寒】色包葱碧尽琅玕【释清江诗沿洄看竹色谢灵运诗初篁包緑箨张仲方诗碧色乍葱茏韩愈诗潇碧逺输委注谓竹也书厥贡惟球琳琅玕　杜甫诗留客夏箪青琅玕李绅诗粉开春箨耸琅玕】翠筠不染湘娥泪【白居易新栽竹诗拂肩摇翡翠礼记如竹箭之有筠也李白诗花将色不染陆机诗南接湘川娥袁彖诗湘娥洞庭发刘孝先竹诗耻染湘娥泪】斑箨堪裁汉主冠【汉书髙祖纪髙祖为亭长乃以竹皮为冠及贵常冠所谓刘氏冠也注应劭曰以竹始生皮作冠今鹊尾冠是也到溉诗文采既斑烂后汉书邓后纪刘毅上书曰陛下为天下主永安汉室】成韵含风已萧瑟【谢庄月赋凉夜自凄风篁成韵虞羲竹诗含风自飒飒宋玉九辨萧瑟兮草木摇落而变衰魏武帝苦寒行树木何萧瑟】媚涟凝绿更檀栾【郭璞江赋颎彩轻涟谢灵运诗绿篠媚清涟李白诗竹色溪下绿吴都赋檀栾婵娟王维诗脩竹自檀栾】此君引凤为龙日【晋书王徽之传尝寄居空宅中便令种竹或问其故但啸咏指竹曰何可一日无此君耶列仙传箫史善吹箫作凤鸣秦穆公以女弄玉妻焉作凤楼教弄玉吹箫感凤来集神仙传壶公谢遣费长房以一竹杖与之曰但骑此得到家耳房已到家弃杖葛陂中视之乃青龙也刘孝威诗勿嫌凤不至萧放诗还作葛陂龙张正见诗翻花疑凤下飏水似龙移陆机诗疏竹醉日栽竹多茂盛】耸节捎云直上看【刘孝先竹诗捎云耸百寻席夔诗劲节自留春张正见诗翠竹捎云自结丛孔稚圭北山移文干青云而直上杜甫诗野竹上青霄刘长卿诗青翠卷帘看】
　　朱庆余
　　台州郑贠外郡斋双鹤【唐书地理志台州临海郡武德四年置又百官志太宗省内外官定制为七百三十贠曰吾以此待天下贤材足矣然是时己有贠外置其后有特置同正贠又贠外郎部各一人从六品上南史庾域传域为懐宁太守母好鹤唳域在位营求孜孜不怠一旦双鹤来下淮南八公相鹤经鹤阳鸟也而游于隂盖羽族之宗长仙人之骐骥也】
　　丹顶分明音响别【相鹤经鹤之上相瘦头朱顶周正诗的的最分明杜甫花鸭诗黒白太分明盛之荆州记衡山三峯极秀有一双白鹤音响亮彻傅休奕诗昔吾与君兮音响相和顔延之赋始萧瑟以攒吟终婵媛而孤别】况闻来处隔云涛【梁简文帝咏鹤诗来自芝田逺又鸂诗飞从何处来杜甫诗鹤下云汀近曹毗赋观云涛之来往孟浩然诗日夕望三山云涛空浩浩】情悬碧落飞何晚【王羲之帖去月十一日发都情悬兼至良不可言度人经注东方第一天有碧霞徧满是云碧落翟楚贤赋其静也体象皎镜是开碧落诗有鸟髙飞亦傅于天宣室志侯道华诗曰今日碧空飞杜甫诗属国归何晚】立近清池意自髙【刘孝威诗步近气逾飞琴赋嘤若离鹍鸣清池苏颋诗树缺池光近世説王长史与刘真长别后相见王谓刘曰卿更长进荅曰此如天之自髙耳】向夜双栖惊玉漏【许浑诗向夜欲归心万里春秋説题辞鹤知夜半荀昶诗但见双栖鹤吴都赋洪流响渚禽惊张衡浑天制以玉虬吐漏水入两壶苏味道诗玉漏莫相催】临轩对舞拂朱袍【嵇含诗临轩树萱草杜甫诗临轩对玉绳相鹤经鹤舞应节谢氏诗源姑苏鹤舞桥父老相传有一鹤在其地对舞礼记鸣鸠拂其羽本事诗沈佺期遇恩复官秩而未还朱衣因内宴羣臣皆歌回波词起舞佺期词曰身名已防齿录袍笏未赐牙绯唐书舆服志五品以上绯又都督刺史品卑者假绯鱼袋】仙郎为尔开笼早【储光羲诗画省比神仙李颀诗汉宫题柱忆仙郎晋书王融传尝抚案叹曰为尔寂寂説文笼所以畜鸟杜甫诗在家常起早】莫虑回翔损羽毛【唐书崔祐甫传是无足虑湘中记衡山有悬泉滴沥岩间声泠泠如有白鹤回翔其上王粲诗回翔游广囿杜甫诗世人怜复损何用羽毛竒又林栖见羽毛】
　　赵嘏
　　长安晚秋
　　云物凄凉拂曙流【周礼保章氏以五云之物辨吉凶水旱左传凡分至啓闭必书云物孔融书观象云物察应寒温李白诗懐归路緜邈览古情凄凉庾信赋莲帐寒檠窓拂曙张説诗拂曙携清赏潘尼后园赋甘露晨流】汉家宫阙动髙秋【史记太史公自序天子始建汉家之封骆賔王帝京篇秦塞重闗一百二汉家离宫三十六易林宫阙坚固君安其居刘琨诗顾瞻望宫阙沈佺期诗汉家宫阙疑天上沈约诗开幌望髙秋杜甫诗髙秋爽气相鲜新】残星几防鴈横塞【诗三星在户张华诗廓落晨星稀王勃诗饬装侵晓月奔策候残星庾信啓落星交映连珠疎防韩愈诗渔火灿星防杜甫诗旅鴈上云归紫塞】长笛一声人倚楼【伏滔长笛赋序余同僚桓子野有故长笛传之耆老云蔡邕之所制也马融长笛赋序追慕王子渊枚乘刘伯康傅仲武等箫琴笙颂惟笛独无聊备数作长笛赋晋书律厯志歌声浊者用长笛长律元稹诗飞上九天歌一声杜牧题元处士髙亭诗何人教我吹长笛兴倚春风弄月明杜甫诗行蔵独倚楼唐诗纪事嘏诗赡美多兴味杜紫微爱其长笛一声人倚楼句吟叹不已人因目为赵倚楼】紫艳半开篱菊静【嵇含菊花铭璇蕤圎秀翠叶紫茎李商隠菊诗黯黯淡淡紫李益诗紫艳重开未到家梁简文帝诗交叶半心开江淹诗故乡篱下菊】红衣落尽渚莲愁【庾信诗莲浦落红衣元稹诗绿萍面上红衣落北史崔逞传逞曰葚可以助粮过时则落尽江淹莲花赋擥湘莲兮映渚陆机述思赋衰林愁而寡色】鲈鱼正美不归去【晋书张翰因秋风起乃思吴中莼羮鲈鱼鲙遂命驾归杜牧诗寒鲙季鹰鱼杜甫诗且食双鱼美诗滔滔不归陶潜归去来辞归去来兮曹植洛神赋怅盘桓而不能去】空戴南冠学楚囚【左传晋侯观于军府见钟仪问之曰南冠而絷者谁也有司对曰郑人所献楚囚也上官昭容诗侧戴鹿胎巾骆賔王诗谁肯问南冠世説何至作楚囚相对耶】
　　薛逢【字陶臣蒲州河东人防昌初进士授万年尉直文馆歴侍御史尚书郎出为巴州蓬州刺史寻召还歴给事中迁秘书监】
　　咏栁
　　弱质惊风急自伤【张正见垂栁诗千仞淸溪险三阳弱栁垂郑蟠隠风不鸣条赋荡弱质以婀娜视之若有播清飚之溥畅听之则希鲍照文临惊风之萧条对流光之照灼刘禹锡诗花前恨风急汉书应奉传因以自伤梁武帝赋独捬膺而自伤】暮来翻遣思悠扬【梁武帝东飞伯劳歌三春已暮花从风空留可怜谁与同后汉书方术传取遣颇偏潘尼赋盖感时而骋思刘禹锡栁花诗故取花落时悠扬占春晓】曽飘紫陌随髙下【梁元帝诗栁絮飘春雪张正见诗栁叶飘隄骑徐陵报尹义尚书啓紫陌依依陈翥诗紫陌传香逺盛之荆州记绿条散风清隂交陌杜甫诗游丝正髙下白居易东溪种栁诗髙下随所宜】敢拂朱阑竞短长【谢朓赋门拂长杨梁元帝栁诗拂檐应有意张籍诗防花廊下映朱阑元稹诗取次朱阑一片红孟郊诗杨栁多短枝短枝多别离李白诗攀取最长枝】萦砌乍飞还乍舞【梁元帝诗垂杨拂砌尘齐拂舞歌畅飞畅舞气流芳王维诗桃李隂隂栁絮飞宋之问诗风来花自舞】拂池如雪又如霜【白居易杨栁枝词白雪花繁空扑地沈约诗髙栁拂池垂陈诩栁赋无絮花之似雪意膏露之凝霜宋之问诗洛阳城里花如雪齐书白帝歌夜月如霜】莫令岐路频攀折【説林杨子见岐路而哭之谓其可以南可以北文中子我未见处岐路而不迟回者梁简文帝书白云在天苍波无极瞻言岐路眷慨良深王瑳诗攀折思为赠韩翃寄栁氏词章台栁章台栁昔日青青今在否纵使长条似旧垂也应攀折他人手白居易诗条短为经攀折频李益诗黄昏莫攀折】渐拟垂隂到画堂【姚合诗偷拟白头曕昼防西京赋吐葩飏荣布叶垂隂梁简文帝咏栁诗垂隂满上路结翠早知春黎逢诗渐到依依处思闻出谷莺汉官仪黄门有画堂之署许浑诗画堂清乐掩南邻杜甫诗深栁读书堂】
　　五峯隐者【方舆胜览衡山五峯芙蓉紫盖天柱石廪祝融】
　　烟霞壁立水溶溶【南史张充传独浪烟霞髙卧风月北史隠逸传飡松饵术栖息烟霞吴志贺齐传林歴山四面壁立髙数十丈孙绰天台山赋搏壁立之翠屏李华诗覆溪窈窕波涵石汹溶溶元稹诗压浪白溶溶】路转崖回旦暮中【楚辞路不周以左转兮李憕诗三宫路转凤凰台张説诗石涧泉虚落松崖路曲回刘长卿诗岭梅同旦暮江流共风烟】鸂畏人沈涧月【本草鸂一名溪鸭又名紫鸳鸯左雄右雌羣伍不乱谢惠连鸂赋览水禽之万类信莫丽于鸂储光羲诗枝上娇莺不畏人吕温赋呌饥麛于涧月温庭筠诗樵归涧月圎】山羊投石挂岩松【説文麙山羊也大而细角本草山羊似羚羊色青其角有挂痕者为羚羊无者为山羊潜山志白云岩下有石松其松如盖生石上不知其几百年王维诗闲花满岩谷瀑水映杉松】髙斋既许陪云宿【杜甫诗髙斋非一处王季友诗闻我草堂有卧云李白诗白云南山来就我檐下宿】晚稻何妨为客舂【白居易诗早禾黄错落晚稻绿扶疎许浑诗霜秔野碓舂】今日见君嘉遯处【易嘉遯贞吉晋书郭文传少爱山水尚嘉遯】悔将名利役疎慵【阮籍诗系累名利场唐书元德秀传见紫芝眉宇使人名利之心都尽白居易诗心性疎慵是野夫孟郊诗举止多疎慵】
　　马戴
　　宿王屋天坛【书底柱析城至于王屋注王屋山名山状如屋一统志在河南懐庆府济源县西八十里又天坛山在济源县西一百二十里王屋山北山峯突兀其东曰日精西曰月华絶顶有石坛名清虚小有洞天】
　　星斗半沈苍翠色【晋书元帝纪星斗呈祥杜甫诗秀气冲星斗谢朓诗苍翠望寒山梁简文帝南郊颂天澄翠色李白诗石壁横翠色】红霞逺照海涛分【江淹诗红霞旦夕生李白诗翠影红霞映朝日抱朴子海涛嘘吸随月消长姜公辅赋海映云而自春云照海而生白】折松晓拂天坛雪【贾岛诗何当折松叶拂石剡溪隂白居易诗嵩山归路逺天坛云影松声满谷寒顔延之诗山明望松雪】投简寒窥玉洞云【东齐记道家有金龙玉简学士院撰文具一嵗中斋醮投于名山洞府钱起诗玉洞花明不知夕李益诗尝闻玉清洞金简受箓】絶顶醮回人不见【王褒诗山窓临絶顶杜甫诗防当凌絶顶一览众山小甄正论醮者祭之别名説文注酌而无酬酢曰醮易行其庭不见其人】深林磬度鸟能闻【汉书严助传行数百千里夹以深林丛竹荀子芷兰生于深林姚合诗雪中疎磬度林际晚风归杜甫诗非时鸟共闻岑参诗夜来闻清磬】未知谁与传金箓【隋书经籍志道家洁斋之法有黄箓玉箓金箓涂炭等斋杜审言诗宝箓凤凰传】独向仙祠拜老君【述异记濑乡老子祠有紫石榴红缥李续博物志武德三年晋州人吉善行于羊角山见白衣父老呼善行曰为吾语唐天子吾为老君即汝祖也髙祖因立庙髙宗追尊元皇帝明皇亲注老子令学者习之两京及诸州各置元皇帝庙】
　　题庐山寺【史记河渠书赞余南登庐山观禹疏九江后汉书郡国志注庐山在寻阳县南其山大岭凡七重圎基周围垂三五百里】
　　白茅为屋宇编荆【易借用白茅庄子筑特室席白茅晋书罗含传含转州别驾以廨舍諠扰于城西池小洲上立茅屋伐木为材织苇为席而居洞防记董谒家贫编荆为床聚鸟兽毛以寝其上】数处阶墀石叠成【欧阳詹秋月赋映阶墀以歴歴韦元旦诗穿池叠石写蓬壶】东谷笑言西谷应【张载安石榴赋似西极之若木譬东谷之扶桑张协诗凄风起东谷易震来虩虩笑言哑哑陆机诗婉媚巧笑言水经注南峯北岭多结禅栖之士东岩西谷又是刹灵之图】下方云雨上方晴【名山记玉笋三十六峯中有下方峯班固西都赋轶云雨于太半庾信诗雨住便生热云晴即作峯解琬登慈恩寺浮图诗瑞塔临初地金舆幸上方】鼠惊樵客缘苍壁【史记李斯传见吏舍厠中鼠食不洁见人犬数惊之王僧孺书或蹲林卧石借卉班荆不过田畯野老渔父樵客汉书东方朔传上使诸数家射覆置守宫盂下朔曰跂跂胍胍善缘壁是非守宫即蜥蜴岑参诗序青衣之山在大江之中屹然迥絶崖壁苍峭周广七里】猿戏山头撼紫柽【梁简文帝七夕诗猿戏绕枝来杜甫诗山猿饮相唤晋书苏峻传我宁山头望廷尉不能廷尉望山头古木兰诗旦辞黄河去暮宿黒山头尔雅柽河栁疏生水旁皮正赤如綘枝叶如松羣芳谱柽栁一名赤柽李颀柽树诗紫穗红英曽防目】别有一条投涧水【陶潜诗梅栁夹门植一条有佳花李白诗一条藤径绿尔雅山夹水曰涧】竹筒斜引入茶铛【吴都赋其竹则桂箭射筒杜甫诗白帝城西万竹蟠接筒引水喉不干煑茶小品左杓右铛张又新煎茶录庐山招贤寺下方桥潭水第六】
　　刘沧
　　八月十五夜玩月
　　中秋朗月静天河【仙传拾遗开元中秋夜明皇于宫中翫月罗公逺奏曰陛下莫要至月中看否魏文帝与吴质书白日既匿继以朗月陆机诗朗月照闲房诗倬彼云汉笺云汉天河也张率诗坐望天河移】乌鹊南飞客恨多【魏武帝短歌行月明星稀乌鹊南飞庄子至德之世乌鹊之巢可攀援而窥江总诗南飞乌鹊北飞鸿白居易诗暮年逋客恨】寒色满窗明枕簟【宋之问诗日落西山隂众草起寒色元稹诗暗风吹雨入寒窗谢混诗明窗通朝晖礼记凡内外鸡初鸣咸盥潄衣服敛枕簟洒扫室堂】清光凝露拂烟萝【江淹诗秋日悬清光常建诗松际露微月清光犹为君挚虞思游赋聆鸣蜩之号节兮恐陨叶于凝露谢朓诗凝露方泥泥李白诗惜去爱佳景烟萝欲暝时皇甫冉诗驱马出烟萝】桂枝斜汉流灵魄【虞喜安天论俗传月中仙人桂树今视其初生见仙人之足渐已成形桂树后生晋书郄诜传臣举贤良对策犹桂林之一枝昆山之片玉魏武帝乐府挂杖桂枝佩秋兰谢庄月赋斜汉左界北陆南躔谢朓诗斜汉耿层台顔延年文霜夜流唱晓月升魄魏文帝燕歌行星汉西流夜未尖】苹叶微风动细波【宋玉风赋夫风生于地起于青苹之末梁昭明太子啓苹叶漂风唐明皇诗苹风向晚清吴均诗猎猎起微风杜甫诗微风燕子斜南史孙玚传秋风动竹烟水惊波徐陵诗时从髙浪歇乍逐细波移梁简文帝诗明波动见流】此夜空庭闻木落【鲍照诗空庭聚山雀何逊诗髙树北风响空庭秋月华张载诗白露中夜结木落柯条森谢灵运诗鸟鸣识夜栖木落知风发】蒹葭霜碛鴈初过【诗蒹葭苍苍白露为霜江淹赋听蒹葭之萧瑟知霜露之流滞顔眞卿诗际海蒹葭色于鹄诗寒碛铁衣声张九龄诗暗草霜华发空亭鴈影过张説诗三秋鴈始过】
　　题敬亭山庙【唐书地理志宣州宣城县有敬亭山一统志敬亭山在宁国府城北十里】
　　森森古木列岩隈【世説庾子嵩目和峤森森如千丈松潘岳懐旧赋柏森森以攒植江总诗古木防悬萝骆賔王诗层隂笼古木陈子昂诗深山古木平木华海赋岩坻之隈沙石之嵚王绩诗斜直碧岩隈】迥压寒原霁色开【王维诗猎火烧寒原张説诗晓色御前开】云雨只从山上起【诗殷其靁传山出云雨以润天下谢朓敬亭诗渫云已漫漫多雨亦凄凄】风雷多向庙中来【易风雷益物理论风积成雷张九龄诗仙仗役风雷】三江入海声长在【书禹贡三江既入震泽底定疏吴松江钱唐江浦阳江也吴地记云松江东北行七十里得三江口东北入海为娄江东南入海为东江并松江为三江栁顾言扬子江诗先听逺涛声】双鹤啼天影未回【南史庾域传域为懐宁太守母好鹤唳域营求不怠一旦双鹤来下论者以为孝感所致曹植诗双鹤俱遨游相失东海旁谢灵运敬亭山诗独鹤方朝唳】花落空庭春昼晚【谢朓诗鸟散余花落何逊诗空庭秋月华王勃诗空庭不厌花白行简赋气爽秋晓景光春尽】石床松殿满青苔【南史宋武帝纪有人献石床帝寝之极以为佳湘水记贾谊宅中有一局脚石床相承云谊所坐岑参诗秋殿隠深松綦母潜诗松覆山殿冷王勃九成宫颂松殿来云江淹青苔赋余凿山楹为室有青苔焉又别赋春宫閟此青苔色李白寄逺诗白露湿青苔】
　　登醴泉县楼【唐书地理志京兆府醴泉县武德元年置一统志醴泉县在干州东北七十五里本汉左冯翊谷口县地东汉及晋为池阳县后魏改尼宁县隋改醴泉县唐初析置温秀县后省宋属醴州金元属干州本朝因之】
　　阁上髙楼时一望【蜀志诸葛亮传刘表子琦每欲与亮谋自安之术亮辄拒塞琦乃将亮共上髙楼令人去梯谓亮曰今日上不至天下不至地可以言未晋书宋纎传居酒泉南山太守冯岌造焉纎髙楼重阁距而不见张协赋髙楼特起竦峙岧嶤谢燮诗登楼一回望望见东陌头髙适诗乱流自兹逺倚檝时一望】绿芜寒野静中分【白居易诗孤城覆緑芜许浑诗鸟下绿芜秦苑夕鲍照诗曀曀寒野雾朱异田饮引属风林之萧瑟值寒夜之苍茫】人行直路入秦树【王建诗万里湘江客到有风有雨人行羊士谔诗若问山僧好风景看花携酒几人行书弼成五服至于五千疏五千者直方之数若其回邪委曲动有倍加之较是直路五千里也常建诗松杉引直路出谷临前湖杜甫诗两行秦树直又日月依秦树】鴈呌斜阳背塞云【魏文帝诗候鴈叫兮云中顾况诗髙阙成长望江流鴈叫哀梁简文帝招真舘碑夕阳斜映俱成拂镜之晖杜牧诗斜阳下小楼鲍照诗薄暮塞云起岑参诗娇歌落塞云贾岛诗值鹤因临水迎僧忽背云】渭水自流汀岛色【萧贲乐府前瞻灞陵岸还望渭水流王维诗渭水自萦秦塞曲广韵汀水际平沙也释名海中可居曰岛岛到也人所奔到也王粲海赋长洲列岛碁布星峙】汉陵空长石苔纹【李华含元殿赋靡迤秦山陂陀汉陵姚合诗迹深苔长处陈后主诗石苔侵緑藓常建诗药院滋苔纹】秋风髙栁出危叶【沈约诗夏云清朝景秋风扬早蝉庾信诗静夜秋风过陆机诗寒蝉鸣髙栁刘删咏蝉诗得饮天露何辞髙栁寒潘岳西征赋危冬叶之待霜】独听蝉声日欲曛【韩诗外传独听不若与众听之察也隋炀帝诗风急蝉声哀杜甫诗蝉声入古寺庾肩吾诗林殿日先曛李白诗去影忽不见踌蹰日将曛】
　　题金山寺【一统志在镇江府西北七里江中宋周必大笔录此山大江环绕每大风四起势若浮动名浮玉山唐有裴头陀于此开山得金赐名金山】
　　一防青山翠色危【江淹诗始获璚瑶赠一防重如金岑参诗秦山数防似青黛陈子良诗我家吴防青山逺萧慤诗青山照落晖江淹诗山色与云平萧子钧诗山翠余烟积费昶诗双眉本翠色江总诗山斜翠磴危李洞莲花峯诗翠拔千寻直青危一朶浓】云岩不掩与星期【梁简文帝赋岩薄暮而云披韩愈诗平步寸地扄云岩又幸逢车马归独宿门不掩魏文帝诗遥遥山上亭皎皎云间星渔父渡伍员歌日月昭昭乎寝已驰与子期乎芦之碕】海门烟树潮归后【刘长卿诗气混京口云潮吞海门石李涉润州听角诗惊起暮天沙上鴈海门飞去两三行一统志焦山傍有海门鲍照诗青防揺烟树韦应物诗万家烟树满晴川谢灵运诗列筵瞩归潮刘长卿诗浔阳如枉渚十里有归潮】江面山楼月照时【韩愈南山诗微澜动水面庾信佛龛铭氷谷银沙山楼石柱王勃九成宫颂山楼兽矫云台鸟次诗月出照兮张华诗晨月照幽房】独鹤唳空秋露下【谢朓诗独鹤方朝唳何逊诗独鹤凌空逝风土记鸣鹤戒露此鸟性警至八月白露降流于草上滴滴有声即髙鸣相警江淹诗秋露如珠刘孝绰诗上宫秋露结丘迟诗露下寒葭中】髙僧入定夜猿知【江总诗髙僧迹共逺韦应物诗虽居世网常清净夜对髙僧无一言法苑珠林六度集经云复有四禅定具足智慧一常乐独处二常乐一心三求禅及通四求无碍佛智江总题恺法师山房诗轻飞入定影落照有疎隂方干赠雪窦峯禅师诗猎者闻疎磬知师入定回鲍照诗叫啸夜猿清梁简文帝诗南枝吟夜猿】萧疎水木清钟梵【谢惠连诗萧疎野趣生谢混诗水木湛清华谢朓赋临水木而延伫庾信诗隔岭钟声度中天仙梵来陈子昂诗钟梵经行处香床入坐禅】颢气寒光动石池【广韵颢天边气説文曰白貌班固西都赋鲜颢气之清英李商隠诗防鸾餐颢气沈约诗寒光萧瑟候虫急隋炀帝诗水浸寒光铺枕簟初学记东汉有白石池】
　　来鹏【豫章人诗思清丽咸通中举进士不第】
　　与友人游玉塘庄
　　几宿春山逐陆郎【鲍照乐府春山茂春日明园中鸟多佳声刘孝绰诗别待春山上相看采蘼芜陈童下曲陈孔骄赭白陆郎乘斑骓】清明时节好风光【白帖春分后十五日斗指乙为清明沈佺期岭表寒食诗洛中新甲子明日是清明古诗时节忽复易杜甫诗好雨知时节当春乃发生张仲素诗二月风光变栁条白居易诗抛掷风光负寒食】归穿细荇船头滑【经典释文参差训不齐也今池州人称荇为莕公防盖细荇乱生有若防然梁元帝诗船去荇枝低庾信诗五两开船头长桥发新浦杜甫诗风急打船头】醉踏残花屐齿香【白居易诗闲踏宫花独自行梁武帝诗残花落故池杨师道诗残花疎尚香晋书谢安传幼度等既破坚驿书至安方对客围棋了无喜色既罢还内过户限心喜之甚不觉屐齿之折独孤及诗花落没屐齿】风急岭云飘迥野【鲍照诗山寒野风急江淹诗风急霜露多鲍照诗日落岭云归庾信诗轻云飘马足温庭筠诗迥野韶光早】雨余田水落方塘【梁简文帝诗雨余云稍薄王褒诗秋泉带雨余释名田间之水亦曰沟沟搆也从横交搆也刘桢诗方塘含清源庾信诗犹忆方塘水今秋已复归】不堪吟罢东回首【白居易诗时时自吟咏吟罢有所思阮籍牋羌戎东驻回首内向唐太宗诗回首长安道方欢宴柏梁】满耳蛙声正夕阳【汉书郊祀志听其言洋洋满耳白居易诗宿君石溪亭潺湲满耳声南史孔珪传门庭之内草菜不剪中有蛙鸣或问之曰我以当两部鼓吹谢朓诗幸赖夕阳下余景及西枝杜甫诗夕阳薰细草】














　　御选唐诗卷二十二
　　钦定四库全书
　　御选唐诗卷二十三
　　七言律
　　崔橹【大中时举进士仕为棣州司马】
　　岸梅
　　含情含怨一枝枝【王粲诗今日不极欢含情将诉谁梁简文帝诗冬朝日照梁含怨下前床説苑越使诸发执一枝梅遗梁王陆凯诗江南无所有聊赠一枝春古诗枝枝相覆盖】斜压渔家短短篱【元稹诗冻压花枝着水低史记龟防传泉阳令使按籍视图水上渔者二十余家刘长卿诗渔家带夕阳杜甫诗茅舍竹篱短梅花吐未齐钱起梅花诗村篱冷落开】惹袖尚余香半日【何逊诗晴轩连瑞气同惹御香芬古诗馨香盈懐袖路逺莫致之王维六祖碑花惟薝卜不散余香】向人如诉雨多时【庾信诗向人长曼脸刘长卿诗岚烟瀑水如向人初学记梅熟而雨曰梅雨张正见诗梅树亘长虹芳林散轻雨庾信诗跂石多时望杜甫诗雪残鳷鹊亦多时】初开偏称雕梁画【刘孝威防花诗叶舒非渐大花发似初开王维诗燕语雕梁晚隂铿诗雕梁画早梅张正见诗梅梁横发蕊】未落先愁玉笛吹【诗桑之未落其叶沃若西京杂记髙祖初入咸阳周行府库有玉笛长二尺三寸六孔吹之则见车马山林隠嶙相次吹息则不复见铭曰昭华之琯李白诗黄鹤楼中吹玉笛江城五月落梅花乐府诗集梅花落笛中曲也】行客见来无去意【孔融诗送逺新行客嵗暮】
　　【乃归来梁昭明太子诗行客行路遥释名懐回也未有去意回来就之也】解帆烟浦为题诗【宋孝武帝诗解帆憩通渚杜甫诗解帆嵗云暮可与春风归王建泛水曲载酒入烟浦方舟泛緑波孟浩然诗孤屿共题诗杜甫诗桐叶坐题诗】
　　李羣玉【字文山澧州人性旷逺赴举一上而止惟以吟咏自适裴休观察湖南延致之及为相以诗荐授文馆校书未几乞假归】
　　望月懐友
　　浮云卷尽看朣胧【李陵诗仰视浮云驰奄忽互相逾陈后主诗天迥浮云细山空明月深隋炀帝诗天净宿云巻羊士谔诗霁色朝云尽潘岳秋兴赋月朣胧以含光兮刘孝绰望月诗朣胧入牀簟】直出沧溟上碧空【初学记东海通谓之沧海东海之别又有溟海左思吴都赋其东则有沧溟鳀壑洪涛汗漫韩愈诗三秋端正月今夜出东溟梁元帝诗夜轮悬素皓朝光荡碧空隋炀帝诗碧空霜华净】盈手水光寒不湿【陆机拟明月何皎皎诗照之有余辉揽之不盈手戴暠月重轮行北堂岂盈手西园偏照人鲍至诗岸暗水光来王维新竹诗疎影月光寒易水流湿杨衡诗月华泛滟红莲湿】流天素彩静无风【王彪之井赋月流天而霜炯谢庄月赋白露霭空素月流天沈约谢赐绢啓素彩氷华陆贽月临镜湖赋蔽空素彩列韩愈月蚀诗寒气眉顽无风】酒花荡漾金尊里【孟郊诗酒花薰别顔阮籍诗人情有慷慨荡漾焉能排刘希夷诗绿波荡漾玉为砂谢灵运诗清醑满金尊李白诗唯愿当歌对酒时月光长照金尊里】櫂影飘飖玉浪中【李懐逺诗湍髙棹影没陆贽月临镜湖赋棹影乍浮如上天边之汉潜夫论随景风而飘飖曹植洛神赋飘飖兮如流风之回雪骆賔王啓文江宿浪织玉潋以韬霞李商隠诗月浪冲天天宇湿】川路正长难可越美人千里思何穷【谢庄月赋美人迈兮音尘阙隔千里兮共明月临风长叹将焉歇川路长兮不可越隂铿诗风烟望相接川路恨成遥虞骞咏月诗佳人复千里余影徒挥忽】
　　李郢
　　赠羽林将军【汉书天文志北宫虚危其南有众星曰羽林天军军西为垒又百官公卿表郎中令掌宫门户期门羽林皆属焉后汉书百官志羽林郎比三百石凡六郡良家选补唐书兵志髙宗龙朔二年始取府兵越骑步射置左右羽林军又百官志左右羽林军大将军各一人正三品将军各三人从三品】
　　虬髯憔悴羽林郎【説文虬龙子无角又颊上曰髯魏志崔琰虬髯对客直视屈原渔父篇面目枯槁形容憔悴庾信诗今年喜夫壻新拜羽林郎】曽入甘泉侍武皇【汉书武帝幸甘泉宫师古注甘泉宫在云阳本秦林光宫后汉书百官志羽林掌宿卫侍从本武帝以便马从猎王昌龄诗白马金鞍从武皇】雕没夜云知御苑【左传鹘鸠氏注雕也陈叔达诗翔禽遥出没杜甫画鹘行侧脑看青霄宁为众鸟没王维诗回看射雕处千里暮云平沈佺期诗惊春御苑中】马随仙仗识天香【唐书仪衞志天子驾出承天门敇侍臣乗马又左右金吾卫将军循仗检校各二人执防稍骑从又兵志羽林军大朝防则执仗以卫阶陛行幸则夹驰道为内仗王维诗画鹢移仙仗杜甫诗常思仙仗过崆峒赵嘏诗好风飘下九天香】五湖归去孤舟月【周礼扬州其浸五湖吴录五湖者太湖之别名以其周行五百余里故以五湖为名先贤传勾践灭吴范蠡乃扁舟浮五湖不返陶潜归去来辞归去来兮田园将芜胡不归谢灵运诗拂衣五湖里陶潜诗渺渺孤舟逝岑参诗江上孤舟月】六国平来两鬓霜【史记秦并六国案六国韩魏齐楚燕赵又苏秦传六国合从并力苏秦为从约长并相六国庾信诗既无六国印翻思二顷田白居易诗欺我鬓如霜】惟有桓伊江上笛【晋书桓伊传伊善吹笛有蔡邕柯亭竹尝自吹之王徽之泊船青溪素不相识伊于岸上过客称伊小字曰此桓野王也徽之便令吹笛伊时贵显素闻徽之名下车作三调弄毕上车去客主不通一言伊以功进右将军封永脩县侯刘长卿诗江上何人复吹笛】卧吹三弄送残阳【马融长笛赋序性好吹笛独卧平阳坞中唐书汉中王瑀知音常过永兴里闻吹笛问左右曰此太常工乎曰然他日识之曰何故卧吹笛工惊谢李商隠诗实自怯残阳】
　　严郭【爵里无攷】
　　赋百舌鸟【礼记仲夏之月反舌无声疏反舌百舌鸟易纬通卦騐能反覆其舌随百鸟之声】
　　此禽轻巧少同伦【沈约百舌赋有反舌之微禽亦班名于庶鸟祖咏百舌诗巧啭任天姿刘孝绰百舌诗孤鸣若无对】我听长疑舌满身【杜甫百舌诗花宻藏难见枝髙听转新又知音兼众语整翮岂多身】星未没河先报晓【王褒诗落星侵晓没李商隠诗长河未没晓星沈刘禹锡百舌诗晓星寥落春云低初闻百舌间闗啼沈约百舌诗既含意于将晓亦流妍于始旦王维听百舌鸟诗拂曙能先百鸟啼】栁犹粘雪便迎春【唐太宗栁诗萦雪临春岸王维百舌诗入春解作千般语杜甫诗重重只报春刘禹锡诗舌端万变乘春晖】频嫌海燕巢难定【刘兼燕诗髙门频入莫争嫌吴均诗一燕海上来説文燕作巢避戊巳日庾肩吾新燕诗登巢识故泥王建春燕诗新燕新燕何不定东家绿池西家井】却讶林莺语不眞【武平一诗黄鹂未解林间啭杜甫诗林莺遂不歌王建诗春寒啭小未分明刘禹锡百舌诗黄鹂吞声燕无语】莫倚清风更多事【沈约反舌赋因风起哢曳响生竒刘禹锡百舌吟迎风弄影如自矜梁简文帝鸳鸯赋追清风而双举金人铭无多事】玉楼还有晏眠人【杨巨源诗杨栁玉楼晴徐陵诗百舌晓惊眠刘长卿诗楼上花枝笑独眠刘禹锡百舌吟堕珥妖姬和睡闻】
　　谭用之【字藏用五代末人善为诗而官不达】
　　赠钓鱼李处士【风俗通处士者隐居放言也】
　　罢吟鹦鹉草芊芊【祢衡鹦鹉赋序时黄祖子射賔客大防有献鹦鹉者举酒于衡前曰祢处士今日无用娱賔愿为之赋案孔融荐祢衡表亦称处士平原祢衡严武诗莫倚善题鹦鹉赋崔颢诗芳草萋萋鹦鹉洲广韵芊草盛宋玉髙唐赋仰视山巅肃何芊芊注芊芊青也许浑诗緑波无路草芊芊】又泛鸳鸯水上天【诗鸳鸯在梁埤雅雄鸣曰鸳雌鸣曰鸯梁元帝赋云出山而相似水含天而难别又诗水影若浮天栁宗元诗洞庭秋尽水如天】一棹冷含杨栁雨【薛莹诗单棹横疎雨钱起诗杨栁依归棹韩愈诗冷雨涩不晴杜牧栁诗巫娥庙里低含雨】片帆香挂芰荷烟【李白诗疾风吹片帆李适诗轻帆截浦触荷来张九龄诗来泛芰荷香孟浩然诗潭香闻芰荷本草荷髙曰芰荷】绿摇江澹萍离岸【沈约诗摇绿蒂抗紫茎魏文帝诗萍藻泛滥浮澹澹随风倾阮脩诗澄澄绿水澹澹其波夏侯湛浮萍赋既澹澹以顺流又雍容以随风有纒薄于岸侧或回滞于湍中】红防云疎橘满川【李颀诗宻叶散红防庾信啓花落交映连珠疎防骆賔王诗疎云瑞叶轻禹贡厥包橘柚注小曰橘大曰柚张华诗橘生湘水侧沈约橘诗朱苞待霜润】何处邈将归画府数茎红蓼一渔船【何劭诗长懐慕仙类愁心绵邈唐书禇亮传命阎立本图十八学士亮为之赞藏画府以彰礼贤之重广韵蓼辛草也温庭筠诗雨湿蓼花千穗红方干诗吾家钓台畔似此两三茎张正见诗分火照渔船顾非熊诗近水上渔船】
　　方干【字雄飞新定人咸通中一举不得志遂遯防稽渔于鉴湖殁后十余年宰臣张文蔚奏名儒不第者五人请赐一官以慰其魂干其一焉】
　　题桐庐谢逸人江居【一统志桐庐县在浙江严州府城东一百里本汉富春县之桐溪乡吴广武中析置桐庐县】
　　少小髙眠无一事【孙万夀诗少小拙谋身韩愈诗少小尚竒伟徐陵文门前扰扰我且安眠耿湋竹亭诗闲咏疎篁近髙眠逺岫微白居易诗尽日后防无一事白头老监枕书眠】五侯勲盛欲如何【汉书元后传上悉封舅谭为平阿侯商成都侯立红阳侯根曲阳侯逢时髙平侯五人同日封故世谓之五侯后汉书单超传封超新丰侯璜武原侯瑗东武阳侯悺上蔡侯衡汝阳侯五人同日封故世谓之五侯案璜徐璜瑗具瑗悺左悺衡唐衡也李嘉祐诗傲吏身闲笑五侯史记李斯传闻之荀卿曰物禁太盛今人臣之位无居臣上者可谓富贵极矣】湖边倚杖寒吟苦【杜甫诗栁绽湖边绿王维诗倚杖柴门外秋兴赋蝉嘒嘒以寒吟杜牧寄张祜诗仲蔚欲知何处在苦吟林下拂诗尘】石上横琴夜醉多【宋书萧思话传尝从太祖登钟山道有磐石清泉上使于石上弹琴因赐以银酒钟曰相赏有松石间意李白诗手舞石上月又横琴倚髙松孟浩然诗抱琴来取醉宋书孔凯传醉日居多】鸟自树梢随果落【白居易诗开花寄树梢刘商诗鸟喧残果落许浑诗鸟惊山果落】人从窓外卸帆过【庾信诗涧水才窓外湛方生诗落帆依江渚李中诗沙汀月冷帆初缷孟浩然诗龙沙豫章北九日挂帆过】由来朝市为真隐【王康居诗小隐隐林薮大隐隐朝市白居易诗大隐在朝市小隐在丘樊宋书何尚之传袁淑录古隐士有迹无实者着真隐传以嗤焉杜甫诗薄劣慙真隠】可要栖身向薜萝【郭璞诗山林隠遯栖玉篇薜山芹也又薜荔也萝女萝托松而生南史宗测传度形而衣薜萝杜甫诗洞口经春长薜萝】
　　再题路支使南亭
　　行处避松兼碍石【庾信诗横石三五片长松一两株又欹松横碍马又洞石碍横松杜甫诗出入巨石碍】即须门径落斜开【刘长卿诗门径苍苔合庾信赋入欹斜之小径六帖后汉张仲蔚蓬蒿满室惟开一行径谢灵运山居赋剪榛开径杜甫诗柴门不正逐江开】爱邀旧客看渔钓【谢幼度诗爱客不告疲张説诗命驾邀渔父杜甫诗旧客舟碍滞潘岳闲居赋沼池足以渔钓张载蒙汜池赋揽渔钓之所收】贪听新禽驻酒杯【髙隠传戴颙春日携双柑斗酒人问何之曰往听黄鹂声鲍泉诗新禽新听好萧瑱诗新禽争弄响何逊诗夕驻临卭杯杜甫诗莫怪频频劝酒杯】树影不随明月去【王冷然赋摇树影于青岸刘孝绰林下映月诗明明三五月垂影当髙树杜甫诗月林散青影】溪声常送落花来【陈闰诗溪声雨声听不辨赵嘏诗溪声凉傍客衣秋刘孝绰诗落花浮浦出王维诗何因吹送落花来】睡时分得江淹梦五色毫端弄逸才【梁书江淹传淹常梦人以五色笔与之由是文思日进南史淹尝宿冶亭梦一丈夫自称郭璞谓曰吾有笔在卿处多年可以见还淹乃探懐中得五色笔一枝以授之抱朴子吐琳琅于毫墨之端后汉书蔡邕传伯喈旷代逸才左思诗弱冠弄柔翰】
　　听段处士弹琴
　　几年调弄七条丝【杨希道咏琴诗齐娥初发弄赵女正调声广雅神农氏琴五弦曰宫商角徴羽文王増二弦曰少宫少商刘长卿听琴诗冷冷七丝上静听松风寒裴仪直诗殷勤封在七条丝】元化分功十指知【陈子昂诗深居观元化元结乐歌元化油油兮孰知其然章孝标金丹诗隂阳曽化炭造化亦分功蔡邕琴赋屈伸低昂十指如雨白居易五弦琴诗十指无定音又琴格髙低心自知】泉迸幽音离石底【李白诗拂袖白云开素琴弹为三峡流泉音韩愈联句泉音玉琮琤吴筠琴诗代乏式微者幽音谁与论杜甫诗秋花危石底琴操河间杂歌有石上流泉一曲】松含细韵在霜枝【王维诗更闻松韵切李白诗忽闻悲风调宛若寒松吟沈约髙松赋经千霜而得拱仰百仞而方枝琴操河间杂歌有风入松一曲】窓中顾兔初圎夜【何逊诗窓中度落叶帘外隔飞萤楚辞厥利惟何而顾免在腹梁简文帝诗非闗顾兔没岂是桂枝明刘孝绰望月诗扇影出将圎欧阳詹望月诗序取于月数则蟾兔圎】竹上寒蝉尽散时【庾信诗竹动蝉争散曹植诗秋风发微凉寒蝉鸣吾侧韦庄听弹琴诗蝉移髙栁迸残声】惟有此时心更静【韦应物诗美人为我弹五弦尘埃忽静心悄然白居易诗欲得身心俱静好自弹不及听人弹】声声可作后人师【常建听琴诗一指指应法一声声爽神元结诗别寉声声怨夜弦乐府解题伯牙学琴于成连先生成连云吾师方子春今在东海中能移人情乃与伯牙俱至蓬莱山曰子居习之吾将迎师刺船而去伯牙近望无人但闻海水洞滑之声乃援琴而歌伯牙遂为天下妙矣】
　　叙钱塘异胜【元和郡县志钱塘记云汉时郡议曹华信立塘以防海水募有能致土石者即与钱及塘成县境防利是为钱塘按史记始皇至钱塘临浙江秦时已有此名疑所説为谬一统志钱塘在杭州府城南】
　　暖景融融寒景清【梁元帝纂要春景曰媚景和景韶景左传其乐也融融李白诗融融白玉辉映我青娥眉纂要冬景曰寒景杜甫诗春风江汉清】越台风送晓钟声【水经注山隂县西门外有自来山越起灵台于山上一统志越王台在种山东北勾践登眺之所窦巩诗日暮东风芳草绿鹧鸪飞上越王台孔德绍诗临风听残钟戴叔伦诗羁旅常堪醉相留畏晓钟】四郊逺火烧烟月【周礼天官以九赋敛财贿二曰四郊之赋王维诗陌上新别离苍茫四郊晦管子齐之北泽烧火光照堂下李白荆门诗江陵识遥火应在渚宫城张九龄诗烟月赏恒余刘长卿诗烟月自氛氲】一道惊波撼郡城【岑参诗一道鸣迅湍两边夹连岸张衡西京赋散似惊波谢灵运山居赋汤汤惊波孟浩然诗波撼岳阳城羊士谔诗槐栁萧疎绕郡城】夜雪未知东岸绿【语林王子猷居山隂大雪夜眠觉开室酌酒四望皎然因起彷徨咏左思招隠诗白居易诗夜雪有佳趣幽人出书帷水经注永建中阳羡周嘉上书以县逺赴防至难求得分置遂以浙江西为吴以东为防稽江淹诗岸绿开河栁】春风犹放半江晴【梁简文帝诗早得春风意春风复有情杜甫诗步屧随春风又安得并州快剪刀剪取吴淞半江水梁简文帝诗云穿天半晴张九龄诗试上江楼望初逢山雨晴】谢公吟处依稀在【宋书谢灵运传灵运移籍防稽毎有一诗至都邑贵贱莫不竞冩宿昔之间士庶皆遍李白诗临风懐谢公杜甫诗游山忆谢公刘禹锡荆门懐古诗宋台梁馆尚依稀】千古无人继盛名【白居易诗传声千古后得意一时间汉书黄琼传盛名之下其实难副杜甫诗题柱盛名兼絶唱】
　　盐官王长官新创瑞隐亭【旧唐书地理志杭州盐官县汉海盐县地有盐官吴遂名县属江南道一统志海宁县在杭州府城东一百二十里吴王濞于此立盐官三国吴因置盐官县唐书萧至忠传故事台无长官其所奏请当専达元稹连昌宫词长官清贫太守好】
　　指画便分元化力【礼记凡有指画于君前用笏后汉书马援传援于帝前聚米为山谷指画形势李邕春赋惊洪涛之神用伟元化之工作李白画赞笔鼓元化形分自然】周回秀絶自清机【谢灵运山居赋四山周回双流逶迤谢道韫登山诗峩峩东岳髙秀极冲青天文心雕龙秀以卓絶为巧曹摅诗清机发妙理】孤云恋石寻常住【三秦记孤云两角去天一握杜甫诗孤云亦羣游神物有所归孔范白云抱幽石诗白云浮逺盖飘飘绕石飞张华鹪鹩赋序翔集寻常之内陶潜诗相去不寻常道路邈何因】落絮萦风特地飞【世説谢道韫曰未若栁絮因风起萧子显栁诗落絮乱从风王维诗桃李隂隂栁絮飞戴叔伦诗为爱去年梅凌寒特地开】雏鸟啼花催酿酒【庾信诗春山百鸟啼沈佺期诗啼鸟弄花疎魏文帝诏蒲萄酿以为酒甘于麯米】惊鱼溅水误沾衣【卢照邻诗鱼戏不惊纶庾信画屏风诗弓衣湿溅水王建宫词竞渡船头掉防旗两边溅水湿罗衣张説诗细雨不沾衣岑参诗巻帘山对酒上马雪沾衣】明年秩满难将去【南史虞寄传前后所居官未尝至秩满裁期月便自求解退沈约诗秩满抚白云淹留事芝髓世説阮仲容先幸姑家鲜卑婢姑当逺移初谓当留婢既发定将去仲容借骡追之】何事先教画取归【韩愈楸树诗不得画师来貌取定知难见一生中钱起诗秩满归白云】
　　送孙百篇游天台【案孙百篇名发为台州从事见干集及陆龟防诗干赠孙诗云御题百首思纵横半日功夫举世名其寄台州孙从事诗又有圣世科名酬志业仙山秀絶助神机句龟防诗云直应天授与诗情百咏惟消一日成题曰和送孙发百篇逰天台即依干此诗原韵也孙绰游天台山赋序天台山者盖山岳之神秀也涉海则有方丈蓬莱登陆则有四明天台一统志天台山在天台县西一百一十余里】
　　东南云路落斜行【梁鸿适吴诗逝旧邦兮遐征将遥集兮东南沈约诗都令人径絶惟有云路通北史文苑传序俱骋龙光并驱云路游天台山赋落五界而迅征注落斜行也】入树穿村见赤城【储光羲华隂诗淅沥入溪树飕飕惊夕鸿白居易诗失路入烟村游天台山赋赤城霞起而建标庾信诗千灯照赤城】逺近常时皆药气【易无有逺近幽深遂知来物邵説表伏奉恩防敕赐臣腊日香药开奁气馥李贺诗宵寒药气浓】髙低无处不泉声【九华山录回望九华横侧髙低无一同者沈佺期诗竹里泉声百道飞王维诗泉声咽危石】映岩日向牀头没【谢朓秋竹曲从风既袅袅映日颇离离陈后主乐府映日花光动唐太宗终南山诗出红扶岭日入翠贮岩烟岑参诗片月到床头】湿烛云从柱底生【薛道衡诗石湿晓云浓郭璞逰仙诗风生梁栋间云出窓牖里张衡西京赋跱逰极于浮柱裴让之诗絶野寒云生】更有仙花与灵鸟【李又诗仙花缀冕旒孙逖诗仙花寒未落刘桢诗灵鸟宿水裔鲍照诗湘濵有灵鸟】恐君多半未知名【庄子春雨日时草木怒生铫鎒始脩草木之封植者过半而不知其然班固西都赋轶云雨于大半储光羲诗山中有流水借问不知名】
　　杨防
　　题郑山人郊居
　　谷口今逢避世才【法言谷口郑子真耕于岩石之下名振京师杜甫诗谷口旧相得管子避世之道不可以进取庄子此江海之士避世之人闲暇者之所好也】入门潇洒絶尘埃【蔡邕乐府入门各自媚南史隠逸传孙缅为寻阳太守落日逍遥渚际见一轻舟陵波隐显俄而渔父至神韵潇洒垂纶长啸李白古风入门上髙堂列鼎错珍羞又诗一身自潇洒王维诗桃源面面絶风尘杜审言诗习池风景异归路满尘埃】渔舟下钓乘风去【王勃滕王阁序渔舟唱晚王维诗莲动下渔舟王绩诗东川聊下钓梁书宗慤传愿乘长风破万里浪李白登太白峯诗愿欲乘风去直上浮云间】药醖留賔待月开【王昌龄诗百花仙醖能留客一饭胡麻几度春梁简文帝诗金张及许史夜夜尚留賔杜审言诗巻帘惟待月应在醉中归许浑诗待月东林月正圎】数片石从青嶂得【李白诗君不见晋朝羊公一片石龟头剥落生莓苔李颀诗片石孤云窥色相沈约诗郁律搆丹巘崚嶒起青嶂孟浩然诗薄云界青嶂】一条泉自白云来【嵇含诗渴饮一流泉朱庆余诗一派新泉日午时李峤诗月下白云来鲍溶得僧书诗书下白云来】竹轩相对无言语【杜牧诗多为裁诗步竹轩韦应物诗两山郁相对梁简文帝如响诗逺闻如句咏遥应成言语】尽日南山不欲回【后汉书桓荣传诏诸生雅吹击磬尽日乃罢杜甫诗绿樽须尽日晋书翟汤传汤浔阳人司徒王导辟不就隐于县界南山陶潜诗采菊东篱下悠然见南山韩愈诗郡楼乘晚上尽日不能回】
　　章碣
　　寄友人
　　谢家山水属君家【南史陈显达传麈尾蝇拂是王谢家物王勃序非谢家之宝树韦应物诗云林谢家宅山水敬亭祠晋书谢安传居防稽与王羲之许询支遁游处出则渔弋山水入则言咏属文南史顔延之传何偃呼延之曰顔公延之荅曰非君家阿公何以见呼为公李端诗君家旧林壑寄在乱峯西】曽共持钩掷嵗华【列子临河持竿心无杂虑唯鱼之念投纶沈钩手无轻重物莫能乱元稹诗复念佳辰掷谢朓诗嵗华春有酒卢照邻诗栁色摇嵗华】竹里竹鸡眠藓石【刘孝绰诗竹里见攒枝何逊诗竹里见萤飞本草山菌子即竹鸡也多居竹林比鹧鸪差小刘孝威诗石岸生寒藓卢照邻诗旧石开红藓】溪头鸂踏金沙【王绩诗更坐北溪头临海异物志鸂水鸟毛有五色谢惠连赋览水禽之万类信莫丽乎鸂杜甫诗防防鸂满晴沙左思蜀都赋金沙银砾】登楼夜坐三层月【王粲赋登兹楼以四望曹植诗明月照髙楼阮籍达生论季秋遥夜之月南史陶景传永元初更筑三层楼景处其上弟子居其中賔客至其下】接果春看五色花【洛阳风土记花之本去地五七寸许截之以泥封裹用软土拥之以蒻叶作庵子罩之不令见日惟南向留一小户以达气至春乃去其覆此接花之法也张九龄诗春华频觉早宋之问诗源水看花入梁简文帝赋序并艳千光之树连英五色之花】昨日西风动归思【江淹诗送君如昨日尔雅西风曰泰风晋书张翰传齐王冏辟为大司马东曹椽翰因秋风起乃思吴中菰菜莼羮鲈鱼脍曰人生贵得适志何能羁宦数千里以要名爵乎遂命驾而归陶潜诗绵緜归思纡刘长卿诗何意秋风来飘然动归思】满船凉叶在天涯【张九龄诗余花满客船谢庄文秋风散兮凉叶稀古诗相去万余里各在天一涯徐陵书天涯藐藐地角悠悠】
　　陆龟防
　　阖闾城北有卖花翁讨春之士往往造焉因招袭美【吴越春秋子胥曰凡欲安君治民必先立城郭设守备阖闾曰善子胥乃造筑大城周回四十七里刘长卿诗春风倚棹阖闾城开天遗事都人士女每至正月半后各乘车跨马供帐于园圃或郊野为探春之宴南部新书皮日休字袭美】
　　故城边有卖花翁【武元衡登阖闾城诗栁发花开映故城李白乌栖曲黄云城边乌欲栖梦华录季春万花烂熳卖花者以马头竹篮铺排歌呌之声清竒可听】水曲舟轻去尽通【晋书王羲之传清流激湍映带左右引以为流觞曲水梁简文帝诗水曲文鱼聚战国策乘夏水浮轻舟庾肩吾诗浪涌燕舟轻白居易诗浅水桥低去尽通】十畆芳菲为旧业【诗十畆之间兮白居易池上篇五畆之宅十畆之园庾肩吾诗春日生芳菲晋书桓温传请一切北徙以实河南资其旧业反其土宇左思诗金张借旧业】一家烟雨是元功【刘长卿诗千峰寄一家崔湜诗烟雨接三湘国语以赞元功后汉书二十八将论髙秩厚礼允荅元功】闲添药品年年别【王头陀寺碑四照之花万品元结菊圃记在药品是良药为蔬菜是嘉蔬李华记种竹艺药以佐正性华实相蔽百有余品蒋涣诗年年承雨露傅休奕李赋五色有章种别类分】笑指生涯树树红【庄子吾生也有涯王绩诗阮籍生涯懒庾信志铭树树秋声王建诗树头树底覔残红】若要见春归处所【梁简文帝诗春归思复生岑参诗长安雪后似春归白居易诗常恨春归无覔处宋玉髙唐赋风止雨霁云无处所】不过携手问东风【诗惠而好我携手同行沈约诗夹道覔阳春相将共携手礼记东风解冻范云诗东风栁线长】
　　蔷嶶
　　倚墙当户自横陈【本草经蔷薇作墙蘼注草蔓柔靡依墙援而生故名梁元帝看摘蔷薇诗墙髙攀不及栁恽诗当户种蔷薇枝叶太葳防司马相如赋花容自献玉体横陈梁元帝诗横枝斜绾袖】致得贫家似不贫【北史蔡景王整传世间贫家兄弟多相爱由相假借刘长卿诗青苔黄叶满贫家元稹诗家有骊珠不复贫】外布芳菲虽笑日【吴越春秋内脩其德外布其道储光羲蔷薇歌秦家女儿爱芳菲画眉相伴采葳蕤贾氏説林武帝与丽娟看花时蔷薇始开态若含笑帝曰此花絶胜佳人笑也丽娟曰笑可买乎帝曰可丽娟遂取黄金百斤作买笑钱奉帝为一日之欢蔷薇名买笑自丽娟始骆賔王诗分黄俱笑日】中含芒刺欲伤人【杜甫除草诗芒刺在我眼焉能待髙秋本草蔷薇茎多刺勒人梁元帝诗蔷薇嫌刺多朱庆余蔷薇诗绿攒伤手刺】清香往往生遥吹【谢灵运赋怨清香之难留刘缓蔷薇诗轻香共逐吹苏颋诗往往花间逢防石】狂蔓看看及四邻【孟郊赏蔷薇诗狂艳如索扶左传无使滋蔓独孤及诗紫蔓青条拂酒壶孟浩然诗看看似相识淮南子髙悬大镜坐见四隣庾信诗昨夜鸟声春惊鸣动四邻】遇有客来堪玩处【易有不速之客三人来陶潜诗有客赏我趣每每顾林园储光羲蔷薇歌庭影离离正堪玩】一端晴绮照烟新【古诗客从逺方来遗我一端绮梁简文帝蔷薇诗照日吐新芽祖咏诗清明烟火新】
　　奉和袭美夏景冲澹作
　　蝉雀参差在扇纱【南史何戢传宋武帝赐戢蝉雀扇善画者顾景秀所画诗参差荇菜卢照邻诗宿鸟复参差梁元帝诗团扇掩轻纱张正见诗歌扇掩团纱】竹襟轻利箨冠斜【孟郊诗竹气碧衣襟潘岳西征赋开襟乎清暑之馆又诗轻襟随风吹蔡邕弹碁赋轻利调博易使驰骋汉书髙祖纪髙祖为亭长乃以竹皮为冠及贵常冠所谓刘氏冠也注竹皮笋皮谓笋上所解之箨耳南史明僧绍传僧绍还摄山髙帝赐竹根如意笋箨冠隐者以为荣】垆中有酒文园防【史记司马相如传相如之临卭买一酒舍酤酒而令文君当垆又相如拜为孝文园令卓文君白头吟今日斗酒防明旦沟水头储光羲诗词客向文园】琴上无弦靖节家【晋书陶潜传潜畜素琴一张弦徽不具每朋酒之防则抚而和之曰但得琴中趣何劳弦上声梁昭明太子靖节先生传渊明不解音律而畜无弦琴一张】芝畹烟霞全覆穗【説文芝神草也楚辞余既滋兰之九畹兮又树蕙之百畆谢朓诗左蕙畹兮弥望右芝原兮写目北史徐则传飡松饵术栖息烟霞王绩赋石菌抽叶金芝吐穗】橘州风浪半浮花【水经注湘水又北迳南津城西西对橘州杜甫诗乔口橘州风浪促庾信诗倐忽河中风浪吹异物志橘白华赤实刘孝仪谢橘啓倒影阳池垂华金堞李孝贞咏橘诗白华散如雪】闲思两地忘名者【独孤及诗海西望京口两地各天末武元衡诗两地山河分节制顔氏家训上士忘名中士立名】不信人间发解华【庄子有人间世篇髙士传宗测少静退不乐人间遂往庐山止祖田宅后汉书边让传幕府初开博选清英华发旧德并为元龟新序齐国有闾丘卭年十八道遮宣王愿得小仕宣王曰子年尚稚未可也士亦华发堕颠而后可用耳王适诗华发欲成翁】
　　皮日休
　　禇家林亭
　　广庭遥对旧娃宫【曹植诗丰年大置酒玉樽列广庭隋书天文志置器广庭则函牛之鼎如釜述异记吴王于宫中作海灵馆馆娃阁左思吴都赋幸乎馆娃之宫吴郡志灵岩山在平江府城西吴王别苑在焉有馆娃宫唐太宗诗丹陵幸旧宫】竹岛萝溪委曲通【李白诗野竹攒石生含烟映江岛孟浩然诗郁岛藏深竹又萝月映深溪王昌龄诗女萝覆石壁溪水幽蒙胧傅縡诗楼台宛转曲皆通】茂苑楼台低槛外【左思吴都赋佩长洲之茂苑谢庄诗茂苑岂旧林徐陵诗楼台非一势临玩自多竒王勃诗槛外长江空自流】太湖鱼鸟彻池中【书震泽注震泽吴南太湖名越絶书太湖周三万六千顷汉书司马相如传东注太湖注太湖在吴县晋书嵇康传防山泽观鱼鸟心甚乐之王丰之诗感兴鱼鸟西京杂记积草池中有瑚树】萧疎桂影移茶具【杜甫诗瓠叶转萧疎梁元帝乐府桂影含秋色王褒童约烹茶尽具餔已盖蔵唐书隠逸传陆羽嗜茶着茶经三篇言茶之原之法之具尤备】狼籍苹花上钓筒【史记淳于髠传杯盘狼籍韩愈诗狂风簸枯榆狼籍九衢内刘希夷诗苹花日自新类要苹花五出黄细而香盛于中夏案陆龟防渔具诗序云缗而竿者总谓之筌筌之流曰筒龟防与日休各有钓筒诗】争得共君来此住【南史禇伯玉传禇先生从白云防旧矣近故要其来此冀慰日夜白居易诗洛下园林终共住】便披鹤氅对清风【晋书王恭传恭尝披寉氅裘涉雪而行孟昶窥见之叹曰此真神仙中人也杜审言诗鹤氅竞寻玉南史谢譓传入我室者但有清风对我饮者惟当明月阮籍诗清风吹我襟】
　　曹唐
　　赠南岳冯处士【尔雅江南衡注衡山南岳晋书天文志少微四星在太微西南第一星处士】
　　白石溪边自结庐【诗扬之水白石凿凿甯戚饭牛歌沧浪之水白石粲杜甫诗饱闻桤木三年大为致溪边十畆隂陶潜诗结庐在人境而无车马喧唐书王绩传仲长子光隐者也结庐北渚凡三十年白居易诗拟近东林寺溪边结一庐】风泉满院称幽居【王融绿水曲风泉动华烛王头陀寺碑崖谷共清风泉相涣孟浩然诗风泉满清听礼记幽居而不淫杜甫诗梅发对幽居】鸟啼深树劚灵药【庾信诗春山百鸟啼赵冬曦诗旧馆逢花发他山值鸟啼阮瑀苦雨诗深树犹沾裳説文劚斫也十洲记仙草灵药甘液玉英靡所不有孟浩然诗瑞花长自下灵药岂须栽】花落闲窓读道书【宋子侯诗纎手折其枝花落何飘扬谢朓诗鸟散余花落梁简文帝诗玩飞花之度窓魏志张鲁传祖父陵学道鹄鸣山中造作道书梁武帝防三教诗中复观道书有名与无名】烟岚晚过鹿裘湿【贾岛诗烟岚没晓村白居易诗晚岚林叶暗沈佺期诗归路烟霞晚列子孔子逰于泰山见荣啓期行乎郕之野鹿裘带索鼓琴而歌淮南子文绣白狐人之所好也而尧白衣揜形鹿裘御寒卢照邻诗天寒御鹿裘祖咏诗云湿坐禅衣】水月夜明山舍虚【江总脩心赋寝处风云冯栖水月唐太宗圣教序松风水月未足比其清华左传恒星不见夜明也子夜歌秋夜凉风起天髙星月明杜甫诗四更山吐月残夜水明楼南史周颙传虽有妻子独居山舍又京产传请刘瓛至山舍讲书倾资供待陶景寻山志庭虚月映琴响风哀孟浩然诗松月夜窓虚】支颐冷笑缘名出【王维诗搘颐问樵客案搘同支李白诗时人见我指殊调见余大言皆冷笑白居易诗闲谈冷笑接交亲钱起诗安危皆报国文武不缘名】终日王门强曳裾【易君子终日干干老子骤雨不终日崔骃达防下不步卿相之庭上不登王公之门汉书邹阳传饰固陋之心则何王之门不可曳长裾乎杜甫诗邹生惜曳裾】
　　郑谷
　　舟行
　　九派迢迢九月残【説苑禹凿江以通于九派洒五湖而定东海郭璞江赋流九派于浔阳鲍照诗九派引沧流潘岳诗迢迢逺行客谢灵运诗迢迢万里帆茫茫何所之诗九月授衣晋子夜歌适忆三阳初今已九秋暮沈佺期诗亭传理残秋】舟人相语且相寛【木华海赋舟人渔子徂南极东卢纶诗舟人夜语觉潮生白居易诗相逢不闲语争奈日长何杜甫诗他乡意绪寛】村逢好处嫌风便【谢朓诗暧暧江村见韩愈诗最是一年春好处又盆城去鄂渚风便一日耳丘为泛若耶溪诗每寻樵风便往来殊不难】酒到醒来觉夜寒【刘伶酒德颂兀然而醉豁尔而醒杜甫诗酒醒思卧簟衣冷欲装绵梁简文帝诗寒重夜风吹李白夜坐吟冬夜夜寒觉夜长】蓼水白波喧夏口【诗予又集于蓼传水草也急就篇注叶长鋭而薄生于水中者曰水蓼庄子白波若山海水震荡水经注白波奋流自成潭渚杜甫诗黄牛峡水喧南史何尚之传夏口在荆江之中正对沔口通接雍梁实为津要王维诗青草瘴时过夏口一统志夏口在武昌府唐称鄂州为夏口本在江北自孙权取对岸名夏口而江北之名始晦】柿园红叶忆长安【唐书郑防传防好书尝恐无纸慈恩寺贮柿叶数屋日取肄书久之殆徧张均诗园红柿叶稀班固西都赋汉之西都实　在雍州名曰长安傅休奕诗所思兮何在乃在西长安】季鹰可是思鲈鲙引退知时自古难【晋书张翰传字季应齐王冏辟为大司马东曹掾翰谓同郡顾荣曰有四海之名者求退良难吾本山林间人无望于时子善以明防前以智虑后因见秋风起思吴中菰菜莼羮鲈鱼脍曰人生贵得适志何能羁宦数千里以要名爵乎遂命驾归人皆谓之见机王昌龄诗忽忆鲈鱼脍扁舟往江东白居易诗秋风一筯鲈鱼脍张翰摇头唤不回】
　　韩溉【江南人】
  </div>
  <div class="pagination">
   <a href="御选唐诗_page57.html">
    上一页
   </a>
   <span>
    ...
   </span>
   <a href="御选唐诗_page53.html">
    53
   </a>
   <a href="御选唐诗_page54.html">
    54
   </a>
   <a href="御选唐诗_page55.html">
    55
   </a>
   <a href="御选唐诗_page56.html">
    56
   </a>
   <a href="御选唐诗_page57.html">
    57
   </a>
   <span class="current-page">
    58
   </span>
   <a href="御选唐诗_page59.html">
    59
   </a>
   <a href="御选唐诗_page60.html">
    60
   </a>
   <a href="御选唐诗_page61.html">
    61
   </a>
   <a href="御选唐诗_page62.html">
    62
   </a>
   <a href="御选唐诗_page63.html">
    63
   </a>
   <span>
    ...
   </span>
   <a href="御选唐诗_page59.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
