<!DOCTYPE html>
<html>
<head>
    <meta charset="UTF-8">
    <title>御定全唐诗录 - 第 87 页/共 207 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗录 - 第 87 页/共 207 页</h1>
    <div class="content">　　赴连州诸公置酒相送
　　谪在三湘冣逺州邉鸿不到水南流如今暂寄尊前笑明日辞君步步愁
　　和严给事闻唐昌观玉蕊花下有游仙二首
　　玉女来看玉蕋花异香先引七香车攀枝弄雪时回顾惊怪人间日易斜
　　雪蘂琼丝满院春衣轻步步不生尘君王帘下徒相问长伴吹箫别有人
　　酬牛相公别后梦同游
　　已嗟池上别魂惊忽报梦中防手行此夜独归还乞梦老人无睡到天明
　　和西州李尚书伤孔雀及薛涛
　　玉儿已逐金镮葬翠羽先随秋草萎惟见芙蓉含晓露数行红泪滴清池
　　遇毛仙翁
　　武昌山下蜀江东重向仙舟见葛洪又得案前亲礼拜大罗天诀玉函封
　　曹刚
　　大弦嘈囋小弦清喷雪含风意思生一听曹刚弹薄媚人生不合出京城
　　喜康将军见访
　　谪居愁寂似幽栖百草当门茅舍低夜猎将军忽相访鹧鸪惊起绕篱啼
　　月望洞庭
　　湖光秋月两相和潭面无风镜未磨遥望洞庭山水翠白银盘里一青螺
　　秦系
　　系字公绪防稽人自天宝间有诗名藩镇奏辟皆不就尝避地越之剡溪自称东海钓客后寓泉之南安隠九日山张建封以不可招致请就加校书郎贞元中复东游丹阳卒年八十余
　　权德舆曰系诗词约防深乍近致逺刘长卿自以为五言长城系用偏师攻之虽老益壮韦应物亦深推服之有五言今日为君休之句
　　新唐书隠逸传系隠南安九日山山有大松百余章俗传东晋时所植结庐其上穴石为研注老子弥年不出刺史薛播数往见之岁时致羊酒而系未尝至城门姜公辅之谪见系輙穷日不能去筑室与相近忘流落之苦公辅卒妻子在逺系为葬山下后南安人思系为立石于亭号其山为高士峯
　　吕夏卿曰系在剡川作丽句亭郡守改其居曰秦君里大歴五年北都留守薛兼训奏为右卫率府仓曹参军以疾辞不就建中初隠于泉之南安徐献忠曰秦隠君夙慕林丘早懐旷度但气过其文遂乏华秀寥寥自得亦可谓跨俗之致而已
　　近体诗
　　春日闲居
　　一似桃源隐将令过客迷碍冠门桺长惊梦院鸎啼浇药泉流细围棋日影低举家无外事共爱草萋萋长谣朝复暝幽独几人知老鹤兼雏弄丛篁带笋移白云将袖拂青镜出檐窥邀取渔家叟花间把酒巵寂寂池亭里轩窗间緑苔游鱼牵荇没戏鸟踏花摧小径僧寻去髙峯鹿下来中年曾屡辟多病复迟回将移耶溪旧居留呈严长史维陈校书允初
　　鸡犬渔舟里长谣任兴行即令邀客醉已被逺山迎书笈将非重荷衣着甚轻谢安无个事急起为苍生
　　晚秋拾遗朱放访山居
　　不逐时人后终年独闭闗家中贫自乐石上卧常闲坠栗添新味残花带老顔侍臣当献纳那得到空山
　　题石室山王宁所居
　　白云知所好栢叶幸加餐石镜妻将照仙书我借看鸟来翻药椀猿饮怕鱼竿借问岩前树何枝曾挂冠
　　山中赠张正则评事【时授右卫佐】
　　终年常避喧自注五千言流水闲过院春风与闭门山容邀上客桂实落华轩莫强教余起微官不足论
　　献薛仆射
　　由来那敢议轻肥散发行歌自采薇逋客未能忘野兴辟书翻遣脱荷衣家中匹妇空相笑池上羣鸥尽欲飞更乞大贤容小隠益看愚谷有光辉【系家于剡山向盈一纪大厯五年人以文闻邺守薛公无何奏系右卫率府仓曹参军意所不欲以疾辞免因将命者輙献斯文】
　　耶溪书怀寄刘长卿贠外
　　时人多笑乐幽栖晚起闲行独杖藜云色巻舒前后岭药苖新旧两三畦偶逢野果将呼子屡折荆钗亦为妻拟共钓竿长往复严陵滩上胜耶溪
　　山中奉寄钱起贠外兼简苖发员外
　　空山歳计是胡麻穷海无梁泛一槎稚子惟能觅梨栗逸妻相共老烟霞朗吟丽句惊巢鹤闲对春风看落花借问省中何水部今人几个属诗家
　　寄浙东皇甫中丞
　　闲闲麋鹿或相随一两年来鬓欲衰琴砚共依春酒瓮云霞覆着破柴篱注书不向时流说种药空令道者知久带纱巾仍借草山中那得见朝仪
　　题僧明惠房
　　檐前朝暮雨添花八十真僧饭一麻入定防时还出定不知巢鷰汚袈裟
　　呈韦苏州
　　久卧云间已息机青袍忽着狎鸥飞诗兴到来无一事郡人今有谢晖
　　刘方平
　　方平河南人葢邢防公政防之后也元鲁山与之善方平不仕萧頴士云山东茂异有河南刘方平
　　近体诗
　　秋夜思
　　旅梦何时尽征途望每賖晚秋淮上水新月楚人家啸空山近鸿飞极浦斜明朝南岸去言折桂枝花
　　泛舟
　　林塘夜发舟虫响荻飕飕万影皆因月千声各为秋嵗华空复晚乡思不堪愁西北浮云外伊川何处流
　　折杨枝
　　官渡初杨桺风来亦动摇武昌行路好应为最长条叶暎黄鹂夕花繁白雪朝年年攀折意流恨入纎腰
　　班婕妤
　　夕殿别君王深宫月似霜人幽在长信萤出向昭阳露浥红兰湿秋凋碧树伤惟留合欢扇从此箧中藏
　　新春
　　南陌春风早东隣曙色斜一花开楚国双燕入卢家眠罢梳云髻妆成上锦车谁知如昔日更浣越溪纱
　　采莲
　　落日晴江里荆歌艶楚腰采莲从小惯十五即乗潮
　　京兆眉
　　新作蛾眉样谁将月里同有来凡几日相效满城中
　　春雪
　　飞雪带春风徘徊乱绕空君看似花处偏在洛阳东
　　望夫石
　　佳人成古石藓驳覆花黄犹有春山杏枝枝似薄妆
　　夜月
　　更深月色半人家北斗防干南斗斜今夜偏知春气暖虫声新透绿窗纱
　　春怨
　　纱窗日落渐黄昏金屋无人见涙痕寂寞空庭春欲晚梨花满地不闗门
　　代春怨
　　朝日残莺伴妾啼开帘只见草萋萋庭前时有东风入杨栁千条尽向西














　　御定全唐诗録巻四十
　　钦定四库全书
　　御定全唐诗録巻四十一
　　郎士元
　　士元字君冑中山人天宝十五年擢进士第宝应初选京县官诏试中书补渭南尉歴右拾遗出为郢州刺史与钱起齐名
　　髙仲武云士元贠外河岳英奇人伦秀异自家型国遂擅大名右丞以后钱郎更长郎公稍更闲雅近于康乐如荒城背流水逺雁入寒云又去鸟不知倦逺帆生暮愁又萧条夜静邉风吹独倚营门望秋月可齐衡古人掩映时辈又暮蝉不可听落叶岂堪闻古人谓谢朓工于发端比之于今有惭沮矣
　　古体诗
　　题刘相公三湘图
　　昔嵗别衡霍迩来忆南州今朝平津邸兼得潇湘游稍
　　辨郢门树依然芳杜洲微明三巴峡咫尺万里流去鸟不知倦逺帆生暮愁涔阳指天末北渚空悠悠枕上见渔父坐中常狎鸥谁言魏阙下自有东山幽
　　塞下曲
　　宝刀塞下儿身经百战曾百胜壮心竟未嫖姚知白草山头日初没黄沙戍下悲笳发萧条夜静邉风吹独倚营门望秋月
　　近体诗
　　春宴张舍人宅
　　懒寻芳草径来接侍臣筵山色知残雨墙隂觉暮天鸎啼汉宫桺花隔杜陵烟地与东城接春光醉目前
</div>
    <div class="pagination">
<a href="御定全唐诗录_page86.html">上一页</a><span>...</span><a href="御定全唐诗录_page82.html">82</a><a href="御定全唐诗录_page83.html">83</a><a href="御定全唐诗录_page84.html">84</a><a href="御定全唐诗录_page85.html">85</a><a href="御定全唐诗录_page86.html">86</a><span class="current-page">87</span><a href="御定全唐诗录_page88.html">88</a><a href="御定全唐诗录_page89.html">89</a><a href="御定全唐诗录_page90.html">90</a><a href="御定全唐诗录_page91.html">91</a><a href="御定全唐诗录_page92.html">92</a><span>...</span><a href="御定全唐诗录_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
