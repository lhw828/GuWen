<!DOCTYPE html>
<html>
<head>
    <meta charset="UTF-8">
    <title>全宋诗 - 第 10777 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 10777 页/共 11672 页</h1>
    <div class="content">    勉赓新句未为报，他年共陷非公谁。

张閏　次叔祖阁学暑中过清寒堂韵
    人材抡选何时停，高者栋负卑薪蒸。
    我家忠烈定社稷，任大岂但懲与膺。
    不毛夏渡泸潍水，列面夜踏滹沱冰。
    强敌坐致九顿首，和议姑随三折肱。
    至今耆旧话曩昔，白发相对搔鬅鬿。
    堂堂传业翁克绍，中宸委寄恩重仍。
    禁林延阁望隆积，边琐辅镇才优胜。
    知閒未数持烛照，神专端与承蜩凝。
    会堂风云趣健步，人则父子功侪朋。
    从容中的仰文翰，仁者如躬弓须弸。
    为山檐外六月冷，兴到不忍无诗登。
    袖归閏得正法眼，此事肯许参禅僧。

张閏　次武子韵
    宇内张夫子，诗如孟浩然。
    安心从太末，借屋近平泉。
    眼里弹冠手，生来种芋田。
    相投忽离席，佳月恋{左舟右光}船。

张閏　次夜月色复佳游霞川锦池二首
    倚栏看月兴难平，载酒还须入涧行。
    竹顶有时翻鹊翅，草根随处闹虫声。
    城中岂是无人赏，船里何曾卧地撑。
    游遍一池心未足，乱荷丛底听三更。

张閏　次夜月色复佳游霞川锦池二首
    画桥烟重柳垂垂，露湿衣裳透始知。
    丹佳花香墙畔起，水葓枝影席间移。
    思量究竟都如梦，恋著休閒煞不痴，
    夜半江潮声正熟，归来才是欲眠诗。

张閏　次以道荷叶浦
    向来曾爱叶田田，落日荷花拥櫂前。
    霜冷不移鱼世界，苇残聊作雁家缘。
    诗狂顷刻成三首，懒病中间接四边。
    除此今朝无别事，与君相就乐{左舟右光}船。

张閏　次韵陈唐卿县尉
    耽诗固无益，损虑更招咎。
    技痒搔不疗，铭坐口还又。
    出门索朋俦，培我本根厚。
    顽石夸琼瑰，朽壤被絺绣。
    归来三叹息，谁脱章句囿。
    堂堂柱下史，退食燕清昼。
    门前车马闹，有客老且瘦。
    无求见容貌，话味若饮酎。
    从容得句帙，细读前竟后。
    令人发深省，咀嚼尽华茂。
    要须即所见，快手撤蒙陋。
    兰香出深林，著意乌可嗅。

张閏　次韵陈秀才
    规模党是野人居，剪结苍松荫屋除。
    閒把欹眠酬懒架，静便徐步当安舆。
    青精饭好终延老，紫石潭空总付渠。
    玩世从来畏人觉，他年方信此心初。

张閏　次韵酬陈伯冶监仓
    小筑才成赐也墙，传家那是钓徒张。
    非求世上人看好，但要閒中句律昌。
    成阵游鯈波上暖，打团飞蝶菊初荒。
    雘翁莫厌频相遇，会见横翔入未央。

张閏　次韵酬杜材卿
    楼寒鹤骨旧竛竮，别后溪山梦不扃。
    世事益知推去好，鬓毛浑减向来青。
    诗篇又见声谐律，才兴何疑刃照硎。
    愁里不妨同茗酌，古梅园种百龙形。

张閏　次韵酬潘茂洪见寄
    怀人非特为能诗，襟抱如君坦复怡。
    三径许时无地觅，一生高处只天知。
    江湖老梦痚篷惯，灯火凉秋细字宜。
    此兴未尝殊往岁，水辚唯欠咏黄葵。
    
    
张閏　次韵酬唐老见赠
    菊边莎处坦平居，危迳吾知勉覆车。
    争似即是三盏酒，何曾得力半行书。
    鱼乡坐占真清矣，蜂户行看亦宴如。
    过我不痚君始信，向来犹恐压荒墟。

张閏　次韵酬王梦得西湖上见寄
    一萼香红未破尘，绿波惊眼自摇春。
    晴新策蹇湖边去，供作他年画里人。

张閏　次韵酬铦上人二首
    修客衣襜如，喔咿守阍傍。
    闻閒掩耳避，令人忆柴桑。
    铦乎问水滨，其道尊空王。
    坐来檐蕁林，不闻有别香。

张閏　次韵酬铦上人二首
    孰知苾蒭流，而能建安作。
    灯檠味隽永，曾不带葵藿。
    已撞禅月钟，请振普公铎。
    从伊哑羊呼，高厚中沃若。
</div>
    <div class="pagination">
<a href="全宋诗_page10776.html">上一页</a><span>...</span><a href="全宋诗_page10772.html">10772</a><a href="全宋诗_page10773.html">10773</a><a href="全宋诗_page10774.html">10774</a><a href="全宋诗_page10775.html">10775</a><a href="全宋诗_page10776.html">10776</a><span class="current-page">10777</span><a href="全宋诗_page10778.html">10778</a><a href="全宋诗_page10779.html">10779</a><a href="全宋诗_page10780.html">10780</a><a href="全宋诗_page10781.html">10781</a><a href="全宋诗_page10782.html">10782</a><span>...</span><a href="全宋诗_page10778.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
