<!DOCTYPE html>
<html>
<head>
    <meta charset="UTF-8">
    <title>古诗纪 - 第 27 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗纪 - 第 27 页/共 193 页</h1>
    <div class="content">　　丹霞蔽日行
　　丹霞蔽日采虹垂天谷水潺潺木落翩翩孤禽失羣悲鸣云间月盈则冲华不再繁古来有之嗟我何言【明帝步出夏门行中八句与此同】
　　煌煌京洛行
　　夭夭园桃无子空长虚羙难假偏轮不行【一解】淮隂五刑鸟尽弓藏保身全名独有子房大愤不收襃衣无带多言寡诚祗令事败【二解】苏秦之説六国以亡倾侧卖主车裂固当贤矣陈轸忠而有谋楚懐不从祸卒不救【三解】祸夫吴起智小谋大西河何健伏尸何劣【四解】嗟彼郭生古之雅人智矣燕昭可谓得臣峩峩仲连齐之髙士北辞千金东蹈沧海【五觧　右一曲晋乐所奏】
　　钓竿行
　　东越河济水遥望大海涯钓竿何珊鱼尾何簁簁行路之好者芳饵欲何为
　　十五
　　登山而逺望谿谷多所有楩柟千余尺众草芝盛茂华叶耀人目五色难可纪雉雊山鸡鸣虎啸谷风起号罴当我道狂顾动牙齿
　　猛虎行
　　与君媾新欢托配于二仪充列于紫防升降焉可知梧桐攀鳯翼云雨散洪池
　　善哉行【初学记载第一觧题云于讲堂作】
　　朝日乐相乐酣饮不知醉悲弦激新声长笛吹清气【一解】弦歌感人肠四坐皆欢悦寥寥髙堂上凉风入我室【二解】持满如不盈有徳者能卒君子多苦心所愁不但一【三解】慊慊下白屋吐握不可失众賔饱满归主人苦不悉【四解】此翼翔云汉罗者安所羇冲静得自然荣华何足为【五觧】
　　同前【艺文类聚作铜雀园诗】
　　朝游髙台观夕宴华池隂大酋奉甘醪狩人献嘉禽【一解】齐倡发东舞秦筝奏西音有客从南来为我弹清琴【二觧】五音纷繁防拊者激微吟淫鱼乗波聼踊跃自浮沉【三解】飞鸟飜翔舞悲鸣集北林乐极哀情来寥亮摧肝心【四解】清角岂不妙徳薄所不任大哉子野言弭弦且自禁【五解右二曲魏晋乐所奏】
　　折杨柳行【艺文作游仙诗古乐府作长歌行】
　　西山亦【一本作一】何高高高殊无极上有两仙僮不饮亦不食与我一丸药光耀有五色【一解】服药四五日身体生羽翼轻举乗浮云倐忽行万亿流览观四海茫茫非所识【二解】彭祖称七百悠悠安可原老适西戎于今竟不还王乔假虚辞赤松垂空言【三解】达人识真伪愚夫好妄传追念往古事愦愦千万端百家多迂怪圣道我所观【四解右一曲魏晋乐所奏】
　　燕歌行二首
　　秋风萧瑟天气凉草木揺落露为霜羣燕辞归鴈南翔念君客游思断肠【宋书作多思肠】慊慊思归恋故乡君何淹留寄他方贱妾防防守空房忧来思君不敢忘不觉泪下沾衣裳援琴鸣弦发清商短歌防吟不能长明月皎皎照我牀星汉西流夜未央牵牛织女遥相望尔独何辜限河梁【晋乐所奏分七解】
　　别日何易防日难山川悠逺路漫漫郁陶思君未敢言寄书【一作声】浮云往不还涕零雨靣毁形【一作容】顔谁能懐忧独不叹展诗清歌聊自寛乐往哀来摧心【一作肺】肝耿耿伏枕不能眠披衣出户步东西悲风清厉秋气寒罗帏徐动经秦轩仰戴【一作防】星月观云间飞鸟【一作鸧】晨鸣声可怜留连顾懐不自【一作能】存【晋乐所奏分六解　此首文互异者竝以宋书为正】
　　临髙台
　　临台行髙髙以轩下有水清且寒中有黄鹄往且翻行为臣当尽忠愿今【一作令】皇帝陛下三千嵗宜居此宫鹄欲南游雌不能随我欲躬衘汝口噤不能开欲负
　　之毛衣摧頽五里一顾六里徘徊【此曲三段辞不相属鹄欲南游以下乃古辞飞鹄行也】
　　陌上桑
　　弃故乡离室宅逺从军旅万里客披荆棘求阡陌侧足独窘步路局苲虎豹嘷动鸡惊禽失羣鸣相索登南山奈何蹈盘石树木丛生郁差错寝蒿草防松栢涕泣雨面霑枕席伴旅单稍稍日零落惆怅窃自怜相痛惜【右一曲晋乐所奏】
　　秋胡行【一作佳人期】
　　朝与佳人期日夕殊不来嘉肴不尝防酒停杯寄言飞鸟告余不能俯折兰英仰结桂枝佳人不在结之何为从尔何所之乃在大海隅灵若道言贻尔明珠企予望之步立踟蹰佳人不来何得斯湏
　　上留田行
　　居世一何不同上留田富人食稻与梁上留田贫子食糟与糠上留田贫贱亦何伤上留田禄命悬在苍天上留田今尔叹息将欲谁怨上留田
　　大墙上蒿行
　　阳春无不长成草木羣类随大风起零落若何翩翩中心独立一何防四时舍我驱驰今我隐约欲何为人生居天壤间忽如飞鸟栖枯枝我今隐约欲何为适君身体所服何不恣君口腹所尝冬被貂鼲温暖夏当服绮罗轻凉行力自苦我将欲何为不及君少壮之时乗坚车防肥马良上有沧浪之天今我难得乆来视下有蠕蠕之地今我难得乆来履何不恣意遨游从君所喜带我寳劔今尔何为自低卬悲丽平壮观白如积雪利如秋霜駮犀标首玉琢中央帝王所服辟除凶殃御左右奈何致福祥吴之辟闾越之步光楚之龙泉韩有墨阳苖山之铤羊头之钢知名前代咸自谓丽且美曾不知君劔良绮难忘冠青云之崔嵬纎罗为缨饰以翠翰旣羙且轻表容仪俯仰垂光荣宋之章甫齐之髙冠亦自谓美盖何足观排金铺坐玉堂风尘不起天气清凉奏桓瑟舞赵倡女娥长歌声恊宫商感心动耳荡气回肠酌桂酒鲙鲤鲂与佳人期为乐康前奉玉巵为我行觞今日乐不可忘乐未央为乐常苦迟嵗月逝忽若飞何为自苦使我心悲
　　艳歌何尝行【宋书作古辞乐府作文帝】
　　何尝快独无忧但当饮醇酒炙肥牛【一解】长兄为二千石中兄被貂裘【二解】小弟虽无官爵鞍马往来王侯长者游【三解】但当在王侯殿上快独樗蒲六博对坐弹棋【四解】男儿居世各当努力防廹日暮殊不乆留【五觧】少小相触抵寒苦常相随忿恚安足诤吾中道与君共别离约身奉事君礼节不可亏上惭沧浪之天下顾黄口小儿奈何复老心皇皇独悲谁能知【少小下为趋前为艳右一曲晋乐所奏】
　　月重轮行
　　三辰垂光照临四海焕哉何煌煌悠悠与天地乆长愚见目前圣覩万年明闇相绝何可胜言
　　诗
　　黎阳作三首
　　朝发邺城夕宿韩陵霖雨载涂舆人困穷载驰载驱沭雨栉风舍我髙殿何为泥中在昔周武爰暨公旦载主南征救民涂炭彼此一时唯天所讃我独何人能不靖乱
　　殷殷其雷蒙蒙其雨我徒我车涉此艰阻遵彼洹湄言刈其楚班之中路涂潦是御辚辚大车载低载昻嗷嗷仆夫载仆载僵防涂冐雨沾衣濡裳
　　千骑随风靡万骑正龙骧金鼓震上下干戚纷纵横白旄若素霓丹旗发朱光追思太王徳胥宇识足臧经歴万嵗林行行到黎阳
　　于谯作
　　清夜延贵客明烛发髙光丰膳漫星陈防酒盈玉觞弦歌奏新曲防响拂丹梁余【一作繁】音赴迅节慷慨时激扬献酬纷交错雅舞何锵锵罗缨从风飞长劒自低昻穆穆众君子和合同乐康
　　孟津
　　良辰启初节髙防构【初学记作极】欢娱通天拂景云俯临四逹衢羽爵浮象樽珍膳盈豆区清歌发妙曲乐正奏笙竽曜灵忽西迈炎烛继望舒翊日浮黄河长驱旋邺都
　　芙蓉池作
　　乗辇夜行游逍遥步西园防渠相漑灌嘉木绕通川卑枝拂羽盖脩条摩苍天惊风扶轮毂飞鸟翔我前丹霞夹明月华星出云间上天垂光彩五色一何鲜寿命非松乔谁能得神仙遨逰快心意保巳终百年
　　于武陂作
　　兄弟共行逰驱车出西城野田广开辟川渠互相经黍稷何郁郁流波激悲声菱芡覆緑水芙蓉发丹荣桞垂重防緑向我池边生乗渚望长洲羣鸟讙哗鸣萍藻泛滥浮澹澹随风倾忘忧共容与畅此千秋情
　　至广陵于马上作【外编云广陵观兵】
　　【魏志黄初六年十月行幸广陵故城临江观兵戍卒十余万旌旗数百里帝于马上为诗曰】
　　观兵临江水水流何汤汤戈矛成山林甲耀日光猛将懐防怒胆气正纵横谁云江水广一苇可以航不战屈敌虏戢兵称贤良古公宅岐邑实始翦殷商孟献营虎牢郑人惧稽颡充国务耕殖先零自破亡兴农淮泗间筑室都徐方量宜运权略六军咸悦康岂如东山诗悠悠多忧伤
　　杂诗二首
　　漫漫秋夜长烈烈北风凉展转不能寐披衣起彷徨【艺文作徉】彷徨忽已久白露沾我裳俯视清水波仰防明月光天汉回西流三五正纵横草虫鸣何悲孤鴈独南翔郁郁多悲思绵绵思故乡愿飞安得翼欲济河无梁向风长叹息断绝我中肠
　　西北有浮云亭亭如车盖惜哉时不遇适与飘风防吹我东南行行行至吴防吴防非我乡安得乆留滞弃置勿复陈客子常畏人
　　于明津作
　　遥遥山上亭皎皎云间星逺望使心懐游子恋所生驱车出北门遥望河阳城【古辞长歌行与此同后有六句曰凯风吹我棘夭夭枝叶倾黄鸟飞相追咬咬弄音声竚立望西河泣下沾罗缨】
　　清河作
　　方舟戏长水湛澹【艺文作澹澹】自浮沉弦歌发中流悲响有余音【一作悲风漂余音】音声入君懐凄怆伤人心心伤安所念但愿恩情深愿为晨风鸟防飞翔北林
　　代刘勲妻王氏杂诗二首【玉台以为王宋自作今从艺文作魏文帝】
　　王宋者平虏将军刘勲妻也入门三十余年后勲悦山阳司马氏女以宋无子出之还于道中作诗二首
　　翩翩牀前帐张【一作可】以蔽光辉昔将尔同去今将尔同归缄藏箧笥里当复何时披
　　谁言去妇薄去妇情更重千里不唾井况乃昔所奉逺望未为遥踟蹰不得竝
　　黎阳作
　　奉辞讨罪遐征晨过黎山巉峥东济黄河金营北观故宅顿倾中有髙楼亭亭荆棘绕蕃丛生南望果园青青霜露惨凄宵零彼桑梓兮伤情
　　寡妇【并序】
　　友人阮元瑜早亡伤其妻孤寡为作此诗
　　霜露纷兮交下木叶落兮凄凄鴈呌兮云中归燕翩兮徘徊妾心感兮惆怅白日急兮西頽守长夜兮思君【一作君思】魂一夕兮九乖怅延竚兮仰视星月随兮天廻徒引领兮入房窃自怜兮孤栖愿从君兮终没愁何可兮乆懐
　　令诗
　　【汉献帝传曰大史丞许芝条上魏王代汉图谶王令曰昔周文王三分天下有其二以服事殷公旦履天子之籍聼天下之断终然复子明辟吾虽徳不及二圣吾败忘髙山景行之义哉吾作诗云云庶欲守此辞以自终卒不虚言也】
　　防乱悠悠过纪白骨从横万里哀哀下民靡恃吾将以时整理复子明辟致仕
　　阙文
　　饮马长城窟行
　　浮舟横大江讨彼犯荆虏武将齐贯錍征人伐金鼔长防十万队幽冀百石弩发机若雷电一发连四五
　　失题【见艺文麞部】
　　巾车出邺宫校猎东桥津重罝施宻网防罼飘如云弯弓忽髙驰一发连防麕
　　见挽船士兄弟辞别诗
　　舍我故乡客将适万里道妻子牵衣袂落泪霑懐抱甄皇后
　　塘上行
　　【邺都故事云魏文帝甄皇后袁绍中子熈之妻也太祖破绍文帝时为太子遂纳为夫人生明帝后为郭后所譛赐死后宫临终为诗今详其词气盖初见弃在后宫所作非临终时语也乐府解题曰前志云晋乐奏魏武帝蒲生篇而诸集录皆言其词文帝甄后所作叹以谗诉见弃犹幸得新好不遗故恶焉】
　　蒲生我池中其叶何离离傍能行仁义莫若妾自知众口铄黄金使君生别离念君去我时独愁常苦悲想见君顔色感结伤心脾念君常苦悲夜夜不能寐莫以豪贤故弃捐素所爱莫以鱼肉贱弃捐葱与薤莫以麻枲贱弃捐菅与蒯出亦复苦愁入亦复苦愁边地多悲风树木何翛翛从军致独乐延年夀千秋【右一曲本辞】
　　蒲生我池中蒲生我池中其叶何离离傍能行人仪莫能缕自知众口铄黄金使君生别离【一解】念君去我时念君去我时独愁常苦悲想见君顔色感结伤心脾今悉夜夜愁不寐【二觧】莫用豪贤故莫用豪贤故弃捐素所爱莫用鱼肉贵弃捐葱与薤莫用麻枲贱弃捐菅与蒯【三解】倍恩者苦枯倍恩者苦枯蹶船常苦没教君安息定慎莫致仓卒念与君一共离别亦当何时共坐复相对【四解】出亦复苦愁入亦复苦愁边地多悲风树木何萧萧今日乐相乐延年夀千秋【五解　右一曲晋乐所奏】
　　明帝【讳叡文帝子】
　　乐府
　　短歌行
　　翩翩春燕端集余堂隂匿阳显节运自常厥貌淑羙衣素裳归仁服徳雌雄颉颃执志精专洁行驯良衘土缮巢有式宫房不规自圆无矩而方
　　善哉行
　　我徂我征伐彼蛮虏练师简卒爰正其旅轻舟竟川初鸿依浦桓桓猛毅如罴【一作貅】如虎发炮若雷吐气如雨旄旍指麾进退应矩百马齐辔御由造父休休六军咸同斯武兼涂星迈亮兹行阻行行日逺西背京许游弗淹旬遂届扬土奔寇震惧莫敢当御权实竖子备则亡虏假气防魂鱼鸟为伍虎臣列将怫郁充怒淮泗肃清奋扬防所运徳耀威惟镇惟抚反斾言归斾【一作告】入皇祖【宋书乐志分为八解无懽实竖子四句】
　　同前四解
　　赫赫大魏王师徂征冐暑讨乱振耀威灵【一解】泛舟黄河随波潺湲通渠回越行路绵绵【二解】防旄蔽日旗旒翳天淫鱼瀺灂游戏深渊【三解】唯塘泊【乐府作泪】从如流不为单握扬楚心惆怅歌采薇心绵绵在淮淝愿君速节【一作防】早旋归【四解　右二曲魏晋乐所奏】
　　步出夏门行【一曰陇西行】
　　步出夏门东登首阳山嗟哉夷叔仲尼称贤君子退让小人争先惟斯二子于今称传林钟受谢节改时迁日月不居谁得乆存善哉殊复善弦歌乐情【一解】商风夕起悲彼秋蝉变形易色随风东西乃眷西顾云雾相连丹霞蔽日彩虹带天弱水潺潺叶落翩翩孤禽失羣悲鸣其间善哉殊复善悲鸣在其间【二解】朝游清泠日暮嗟归【朝游止此为艳】防廹日暮鸟鹊南飞绕树三匝何枝可依卒逄风雨树折枝摧雄来惊雌雌独愁栖夜失羣侣悲鸣徘徊芃芃荆棘葛生绵绵感彼风人惆怅自怜月盈则冲华不再繁古来之説嗟哉一言【防廹下为趋】
　　林钟受谢节改时迁日月不居谁得乆存商风夕起悲彼秋蝉变形易色随风东西乃眷西顾云雾相连丹霞蔽日彩虹带天谷水潺潺叶落翩翩孤禽失羣悲鸣其间朝逰清泠日暮嗟归防廹日暮鸟鹊南飞绕树三匝何枝可依卒逄风雨树折枝摧雄来惊雌雌独愁栖夜失羣侣悲鸣徘徊芃芃荆棘葛生绵绵感彼风人惆怅自怜月盈则冲华不再繁古来之説嗟哉一言【右一曲疑是前篇本辞见选诗外编今按乐府增六句】
　　月重轮行
　　天地无穷人命有终立功扬名行之在躬圣贤度量得为道中
　　长歌行
　　静夜不能寐耳聴众禽鸣大城育狐兎髙墉多鸟声壊宇何寥廓宿屋邪草生中心感时物抚劒下前庭【艺文作揽衣下闲庭】翔徉于阶际景星一何明仰首观灵宿北辰奋休荣哀彼失羣燕防偶独防防单心谁与侣造房孰与成徒然喟有和悲惨伤人情余情偏易感懐往增愤盈吐吟音不彻泣涕沾罗缨
　　苦寒吟
　　悠悠发洛都茾我征东行征行弥二旬屯吹龙【宋书作陇】陂城【一解】顾观故垒处皇祖之所营屋室若平昔栋宇无邪倾【二解】奈何我皇祖潜徳隐圣形虽没而不朽书贵垂伐名【三解】光光我皇祖轩燿同其荣遗化布四海八表以肃清【四解】虽有吴蜀寇春秋足耀兵徒悲我皇祖不永享百龄赋诗以冩懐伏轼泪沾缨【五解　右一曲晋乐所奏每解叠首二句】
　　櫂歌行
　　王者布大化配干稽后祗阳育则隂杀晷景应度移【一解】文徳以时振武功伐不随重华舞干戚有苖服从妫【二解】蠢尔吴中【一作蜀中】虏慿江栖山阻哀哉王士民瞻仰靡依怙【三解】皇上悼愍斯宿昔奋天怒发我许昌宫列舟于长浦【四解】翌日乘波扬棹歌悲且凉太常拂白日旗帜纷设张【五解】将抗旄与钺耀威于彼方伐罪以吊民清我东南疆【将抗下为趋右一曲晋乐所奏】
　　种篇【即春游曲玉台题云乐府】
</div>
    <div class="pagination">
<a href="古诗纪_page26.html">上一页</a><span>...</span><a href="古诗纪_page22.html">22</a><a href="古诗纪_page23.html">23</a><a href="古诗纪_page24.html">24</a><a href="古诗纪_page25.html">25</a><a href="古诗纪_page26.html">26</a><span class="current-page">27</span><a href="古诗纪_page28.html">28</a><a href="古诗纪_page29.html">29</a><a href="古诗纪_page30.html">30</a><a href="古诗纪_page31.html">31</a><a href="古诗纪_page32.html">32</a><span>...</span><a href="古诗纪_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
