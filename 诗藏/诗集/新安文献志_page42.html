<!DOCTYPE html>
<html>
<head>
    <meta charset="UTF-8">
    <title>新安文献志 - 第 42 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新安文献志 - 第 42 页/共 64 页</h1>
    <div class="content">　　舟次鼋湖阻水因由董山一
　　山雨踈踈心又惊起瞻天色斗微明他年一枕江关梦知忆篷窗此夜声
　　二
　　一川黄浊泻昆仑苦恨南溪不尽吞三老亦知行意速时时揷竹记沙痕
　　杼峯　　　　　　　　　　汪勃
　　夏后峯前思盛业鲁公亭畔忆孤忠呉兴胜地东南防震泽嵎山在眼中
　　程倅春行　　　　　　　　汪若容
　　緑杨芳草正留连急雨催诗湿锦韀野老不知行乐意背人无语自耕田
　　苕溪渔隐【见诗人玉屑】　　　　　胡仔
　　溪边短短长长栁波上来来去去船鸥鸟近人浑不畏一双飞下镜中天
　　二
　　秋云漠漠烟苍苍莲花初白莲叶黄钓船尽日来徃处南村北村秔稻香
　　三
　　卷起纶竿撇钓归短篷斜掩宿渔矶日髙春睡无人唤缭乱杨花绕梦飞
　　晓歩　　　　　　　　　　李缯
　　晓歩闲随蛱蝶行村南村北雨新晴山花野草自幽意布谷一声春水生
　　送德和弟归婺源一　　　　朱熹
　　十舍辛勤逐热来琴书曾未拂尘埃秋风何事催归兴歩出闽山黄叶堆
　　二
　　十年寂寞抱遗经圣路悠悠不计程误子南来却空去但将迂论送长征
　　赠内弟程允夫【见紫阳遗文】
　　外家人物有吾子我乃平生见未尝文字只今多可喜江湖他日莫相忘
　　二
　　故家归来云树长向来辛苦梦家乡行藏正尔未坚决又见春风登俊良
　　三
　　我忆当年诸老翁经纶事业乆参同只今零落三星晓未厌栖迟一亩宫
　　寄江文卿刘叔通
　　我穷初不为能诗笑杀吹竽滥得痴莫向人前浪分雪世间真伪有谁知【自注云仆不能诗徃年为澹庵胡公以此论荐平生侥幸多类此】
　　冬近　　　　　　　　　　程大昌
　　世间剥复每相乘此理几几唤得譍万木冻僵梅有信黄河氷合气如蒸
　　息斋　　　　　　　　　　罗愿
　　世间谁号最闲忙强健收身意自凉春去扫花时汲井客来剪韭旋炊粱
　　寓郡城夜热不可寐　　　　呉儆
　　淡月微云对倚楼无声河汉自西流高城忽起梅花弄散作晴空万里秋【吕竹坡云此篇词意清新而豪气勃勃不可遏宜与坡杜相周旋】
　　白竹桥　　　　　　　　　程洵
　　向来过此日流金今日重来雪满林轻弃箪瓢贪斗粟区区奔走媿初心
　　题耕隐巻　　　　　　　　程永竒
　　山下巢云梦亦清陇头耕雨緑蓑轻时人共指厐居士为借农书一到城
　　晚浴溪上　　　　　　　　王炎
　　山脚草深樵径没溪头水落石梁髙一川风露无人占古栁蝉处处号
　　郊外见梅
　　四山有雪未全融蓓蕾梢头茁小红也欲索花同一笑苍颜羞涩见春风
　　二
　　故园踈竹闭柴闗手植孤根在竹间别后踈枝无恙否寂寥风月冷溪山
　　闻蝉
　　緑隂遮日忽鸣蝉堕地残红色未蔫两岸垂杨低蘸水梦魂时到故溪边
　　丰年謡
　　稻如马尾覆沟塍桑柘隂中一犬鸣收获登场便无事输租人不到州城
　　子陵祠下作　　　　　　　汪义荣
　　四皓逃秦终翼惠伯夷避纣亦归文先生岂是忘君者最有维持汉鼎勲
　　宿平江寺　　　　　　　　汪仪凤
　　行尽江东又复西连天汀草淡烟迷囘头怅望家何处云外青山一抹低
　　题丰城驿
　　过尽长亭复短亭脩途随处月同行明朝买得扁舟去两岸芦花夹橹声
　　絶句　　　　　　　　　　金良之
　　秧针刺水麦锋齐漠漠平沙白鹭飞莫道春光巳归去清香犹有野蔷薇
　　陈时柏　　　　　　　　　程珌
　　陈未亡时柏巳苍风来歴歴説兴亡世臣元不如乔木阅尽中原几战场
　　早入
　　紫薇浥露翠条深捷捷灵乌振好音全似氷岩亭上坐四屛烟霭奏春禽
　　立春都堂受誓祭九宫坛　　方岳
　　辇路春融雪未干鸡人初唱五更寒琼幡第一畨花信吹上东皇太一坛
　　农謡
　　问舍求田计未成一蓑锄月每含情春山树暖莺相觅晓陇雨晴人独耕
　　清明日舟次呉门
　　篷窗恰受夕阳明杨栁梨花半月程老去不知寒食近一篙烟水载春行
　　闻雪
　　黄尘没马长安道残酒初醒雪打窗客子惯眠芦苇防梦成孤桨渉寒江
　　梅花
　　竹绕踈篱水绕村一枝无语更黄昏暗香似识骚人意月淡无风自入门
　　和人渊明采菊图　　　　　赵戣
　　渊明为米腰慵折送酒人来却强颜今日东篱重采菊只应醒眼对南山
　　与客歩月坐涧中石上　　　钱时
　　林逼山深一罅天临流趺坐月娟娟此时妙防谁能领绕石琅琅走涧泉
　　登天宁塔象山先生旧尝题名其上
　　孤塔危阑倚碧空山川城郭一襟风象山遗墨今何许老木萧萧夕照红
　　无题
　　临池緑树隂隂合入竹黄花颗颗新世外别无安乐国寰中真有太平人
　　江东报英烈拟封二字侯【钱氏兄弟曰嶨觷宋南渡起乡兵御金乌珠于严州以功立庙赐额曰英烈】
　　烽尘明越连焦土海道温台暂翠华西遡涛江谋守国不知豪杰起山家
　　记花头廵检及孝女乡【花头廵检先君纪之详矣孝女乡孝女骑虎以救亲今山岩下有孝女石即其处也乡之得名以此然则南乡旧名忠乡梅坑旧名女坑俱当仍旧不可改也吾乡有此二事宜庙而德之以表励风俗因成一絶道予所志云】
　　花头廵检骂贼死蓬首女儿骑虎号安得邦人百世祀巍巍忠孝比顔曹
　　夜坐　　　　　　　　　　汪若楫
　　罏煨榾杌烟容冷酒泻茅柴春色轻夜坐不眠人悄悄梅梢随月绕窗行
　　乆雨
　　连连春雨几黄昏溪岸人家水近门借问人家水曽落竹林枝上看泥痕
　　门前松棚
　　突兀山边屋数间每嫌斜照上阑干当门只得添松盖未到秋来夜巳寒
　　秋
　　万木惊秋各自残蛩声扶砌诉新寒西风不是吹黄落要放青山与客看










</div>
    <div class="pagination">
<a href="新安文献志_page41.html">上一页</a><span>...</span><a href="新安文献志_page37.html">37</a><a href="新安文献志_page38.html">38</a><a href="新安文献志_page39.html">39</a><a href="新安文献志_page40.html">40</a><a href="新安文献志_page41.html">41</a><span class="current-page">42</span><a href="新安文献志_page43.html">43</a><a href="新安文献志_page44.html">44</a><a href="新安文献志_page45.html">45</a><a href="新安文献志_page46.html">46</a><a href="新安文献志_page47.html">47</a><span>...</span><a href="新安文献志_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
