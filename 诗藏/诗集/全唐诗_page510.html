<!DOCTYPE html>
<html>
<head>
    <meta charset="UTF-8">
    <title>全唐诗 - 第 510 页/共 1883 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐诗 - 第 510 页/共 1883 页</h1>
    <div class="content">   卷244_43  【送李中丞赴辰州】韩翃             
白羽逐青丝，翩翩南下时。巴人迎道路，蛮帅引旌旗。
暮雨山开少，秋江叶落迟。功成益地日，应见竹郎祠。
   卷244_44  【送刘侍御赴陕州】韩翃             
金羁映骕骦，后骑佩干将。把酒春城晚，鸣鞭晓路长。
带冰新溜涩，间雪早梅香。明日怀贤处，依依御史床。
   卷244_45  【李中丞宅夜宴送丘侍御赴江东便往辰州】韩翃                   
积雪临阶夜，重裘对酒时。中丞违沈约，才子送丘迟。
一路三江上，孤舟万里期。辰州佳兴在，他日寄新诗。
   卷244_46  【送李侍御归宣州使幕】韩翃         
春草东江外，翩翩北路归。官齐魏公子，身逐谢玄晖。
山色随行骑，莺声傍客衣。池上酌，携手暮花飞。
   卷244_47  【东城水亭宴李侍御副使】韩翃       
东门留客处，沽酒用钱刀。秋水床下急，斜晖林外高。
金羁络騕褭，玉匣闭豪曹。去日随戎幕，东风见伯劳。
   卷244_48  【送秘书谢监赴江西使幕】韩翃       
谢监忆山程，辞家万里行。寒衣傍楚色，孤枕宿潮声。
小寇不足问，新诗应渐清。府公相待日，引旆出江城。
   卷244_49  【送江陵元司录】韩翃               
新领州从事，曾为朝大夫。江城竹使待，山路橘官扶。
片雨三江道，残秋五叶湖。能令诗思好，楚色与寒芜。
   卷244_50  【送李舍人携家归江东觐省】韩翃     
二十青宫吏，成名似者稀。承颜陆郎去，携手谢娘归。
夜月回孤烛，秋风试夹衣。扁舟楚水上，来往速如飞。
   卷244_51  【送刘侍御赴令公行营】韩翃         
东城跃紫骝，西路大刀头。上客刘公干，元戎郭细侯。
一军偏许国，百战又防秋。请问萧关道，胡尘早晚收。
   卷244_52  【送苏州姚长史】韩翃               
江城驿路长，烟树过云阳。舟领青丝缆，人歌白玉郎。
葛衣行柳翠，花簟宿荷香。别有心期处，湖光满讼堂。
   卷244_53  【送金华王明府】韩翃               
县舍江云里，心闲境又偏。家贫陶令酒，月俸沈郎钱。
黄蘖香山路，青枫暮雨天。时闻引车骑，竹外到铜泉。
   卷244_54  【送田仓曹汴州觐省】韩翃           
拜庆承天宠，朝来辞汉宫。玉杯分湛露，金勒借追风。
古驿秋山下，平芜暮雨中。翩翩魏公子，人看渡关东。
   卷244_55  【送张渚赴越州】韩翃               
白面谁家郎，青骊照地光。桃花开绶色，苏合借衣香。
暮雪连峰近，春江海市长。风流似张绪，别后见垂杨。
   卷244_56  【奉和元相公家园即事寄王相公】韩翃 
共列中台贵，能齐物外心。回车青阁晚，解带碧茸深。
寒水分畦入，晴花度竹寻。题诗更相忆，一字重千金。
   卷244_57  【送道士侄归池阳】韩翃             
银角桃枝杖，东门赠别初。幽州寻马客，灞岸送驴车。
野饭秋山静，行衣落照馀。燕南群从少，此去意何如。
   卷244_58  【送刘长上归城南别业】韩翃         
数刻是归程，花间落照明。春衣香不散，骏马汗犹轻。
南渡春流浅，西风片雨晴。朝还会相就，饭尔五侯鲭。
   卷244_59  【赠张五諲归濠州别业】韩翃         
常知罢官意，果与世人疏。复此凉风起，仍闻濠上居。
故山期采菊，秋水忆观鱼。一去蓬蒿径，羡君闲有馀。
   卷244_60  【送营城李少府】韩翃               
怀禄兼就养，更怀趋府心。晴山东里近，春水北门深。
新绶映芳草，旧家依远林。还乘郑小驷，躞蹀县城阴。
   卷244_61  【鲁中送鲁使君归郑州】韩翃         
城中金络骑，出饯沈东阳。九月寒露白，六关秋草黄。
齐讴听处妙，鲁酒把来香。醉后著鞭去，梅山道路长。
   卷244_62  【送夏侯校书归上都】韩翃           
后辈传佳句，高流爱美名。青春事贺监，黄卷问张生。
暮雪重裘醉，寒山匹马行。此回将诣阙，几日谏书成。
   卷244_63  【送李明府赴连州】韩翃             
万里向南湘，孤舟入桂阳。诸侯迎上客，小吏拜官郎。
春服橦花细，初筵木槿芳。看承雨露速，不待荔枝香。
   卷244_64  【送卢大理赵侍御祭东岳兼寄孟兖州】韩翃                       
东岳昔有事，两臣朝望归。驿亭开岁酒，斋舍著新衣。
上客钟大理，主人陶武威。仍随御史马，山路满光辉。
   卷244_65  【送皇甫大夫赴浙东】韩翃           
舟师分水国，汉将领秦官。麾下同心吏，军中□□端。
吴门秋露湿，楚驿暮天寒。豪贵东山去，风流胜谢安。
   卷244_66  【送韦秀才】韩翃                   
东人相见罢，秋草独归时。几日孙弘阁，当年谢脁诗。
寒山叶落早，多雨路行迟。好忆金门步，功名自有期。
	               
《国学原典　集部　全唐诗(上)　卷二百四十五》    
　	        　         
   卷245_1  【送客一归襄阳二归浔阳】韩翃        
南驱匹马会心期，东望扁舟惬梦思。熨斗山前春色早，
香炉峰顶暮烟时。空林欲访庞居士，古寺应怀远法师。
两地由来堪取兴，三贤他日幸留诗。              
   卷245_2  【送故人赴江陵寻庾牧】韩翃          
主人持节拜荆州，走马应从一路游。斑竹冈连山雨暗，
枇杷门向楚天秋。佳期笑把斋中酒，远意闲登城上楼。
文体此时看又别，吾知小庾甚风流。              
   卷245_3  【送客水路归陕】韩翃                
相风竿影晓来斜，渭水东流去不赊。枕上未醒秦地酒，
舟前已见陕人家。春桥杨柳应齐叶，古县棠梨也作花。
好是吾贤佳赏地，行逢三月会连沙。              
   卷245_4  【送丹阳刘太真】韩翃                
长干道上落花朝，羡尔当年赏事饶。下箸已怜鹅炙美，
开笼不奈鸭媒娇。春衣晚入青杨巷，细马初过皂荚桥。
相访不辞千里远，西风好借木兰桡。              
   卷245_5  【送客归江州】韩翃                  
东归复得采真游，江水迎君日夜流。客舍不离青雀舫，
人家旧在白鸥洲。风吹山带遥知雨，露湿荷裳已报秋。
闻道泉明居止近，篮舆相访为淹留。              
   卷245_6  【题张逸人园林】韩翃                
花源一曲映茅堂，清论闲阶坐夕阳。麈尾手中毛已脱，
蟹螯尊上味初香。春深黄口传窥树，雨后青苔散点墙。
更道小山宜助赏，呼儿舒簟醉岩芳。              
   卷245_7  【又题张逸人园林】韩翃              
</div>
    <div class="pagination">
<a href="全唐诗_page509.html">上一页</a><span>...</span><a href="全唐诗_page505.html">505</a><a href="全唐诗_page506.html">506</a><a href="全唐诗_page507.html">507</a><a href="全唐诗_page508.html">508</a><a href="全唐诗_page509.html">509</a><span class="current-page">510</span><a href="全唐诗_page511.html">511</a><a href="全唐诗_page512.html">512</a><a href="全唐诗_page513.html">513</a><a href="全唐诗_page514.html">514</a><a href="全唐诗_page515.html">515</a><span>...</span><a href="全唐诗_page511.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
