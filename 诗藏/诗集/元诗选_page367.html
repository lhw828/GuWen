<!DOCTYPE html>
<html>
<head>
    <meta charset="UTF-8">
    <title>元诗选 - 第 367 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 367 页/共 817 页</h1>
    <div class="content">
　　○送朱自明辟闽宪奏差 

　　闽中乌府小清都，列郡山峦紫翠纡。王化直来天北极，文星多聚海南隅。暖尘花气随骢马，春日榕阴满鹧鸪。况有翰林持使节，宪郎应得效驰驱。 【翰林指欧阳学士，时除闽使。】 

　　○奉题先世所藏严子陵小像 

　　千仞台临七里滩，羊裘鹤发老鱼竿。客星帝座分天象，颍水箕山并晓寒。遂起后尘甘党锢，尚存余烈愧南冠。桂丛苯■〈艹专〉苹花薄，怅望高风一羽翰。 

　　○题马洲书院 【并序。】 

　　马洲书院者，孔圣五十二代孙元虔昆季所建也。其五世祖若罕，高抗不群，长于春秋。当宋南渡，自阙里将之衢，留滞泰兴。见河流达南江，询之老人曰，此龙开河也。西北通淮泗，因叹曰：吾洙泗龙泉之支流，其在兹乎？遂筑室河上，与其子端志各授弟子业。从游日众，乃有菑田百亩。人助以力，官复其税。戒子孙治生勿求富，读书勿求荣，邑大夫嘉之。易名龙开河曰扬教，示崇化也。年六十卒，葬河之阳。端志克守父道，荐辟不就，淳佑元年冬，邑毁于北兵，元虔避地是洲。咸淳间，书院落成，教授复如初。然皆无后，今崇圣寺旁，惟破屋蔓草，遗像瓦炉而已。逢惧变迁殆尽，故叙其概于壁间，庶后之起废者，得以考焉。诗曰： 
　　蝌斗秦皆废，灵光鲁独存。豆笾漂海国，丹雘暗淮村。苔藓花侵础，蒲芦叶拥门。青春深雾潦，白日老乾坤。德化三王并，威仪百代尊。郊麟初隐遁，野兕遂崩奔。先辈俱冥漠，诸生罢讲论。断编尘树冷，遗像网虫昏。尽变衣冠俗，终归礼义源。江南游学士，瞻拜敢忘言。 

　　○送郡知事李仲常还金华 

　　列郡歌岑晊，孤城颂李膺。文华仙掌露，人品玉壶冰。画本黄荃学，诗兼毕曜能。关河千里道，风雨十年灯。荐鹗知无忝，登龙贵早承。朔云低紫禁，东璧映青绫。郎署新帷幄，儒门古豆登。鼋梁初隐见，羽檄遂飞腾。军事诸曹服，元僚太守称。芙蓉秋独卧，骠骑日同兴。众仰宽民力，谁堪作帝肱。扫除尘澒洞，屏蔽雪侵陵。野戍销锋镝，田家罢棘矜。昆仑天柱正，宸极泰阶升。顾此心常切，多君兴远乘。崇桃红雾敛，丰草绿波增。喻蜀汉司马，归吴张季鹰。宦情轻比蜕，行色澹于僧。三洞金晶发，双溪白练澄。过家饶赏咏，来纸细缄縢。 

　　○塞上曲五首 

　　木叶满关河，辕门肃佩珂。将军提剑舞，烈士击壶歌。月黑辉铜兽，风高啸紫驼。不堪城上角，五夜落梅多。 
　　将令传中阃，交欢浃两军。地形龙虎踞，阵伍鸟蛇分。清野辉燕日，黄河泻岱云。生灵如有赖，绛灌不无文。 
　　月照小长安，风生大将坛。虎皮开玉帐，牛耳割铜盘。霸气寒逾肃，军声夜不讙。皇天眷西顾，慎取一泥丸。 
　　鞗革带钩膺，联镳猎楚陵。白肥霜后兔，青没海东鹰。千里榛芜辟，三年稆谷登。中郎示闲暇，呼酒出房烝。 
　　诸夏皇威立，三边虏气衰。角弓分虎圈，乳酒下龙墀。蠭午歊氛远，鼍更窟宅移。舆图欲尽入，中道勿颁师。 

　　○闻武昌庐州二藩王渡海归朝 

　　茅土分封在，金章渡海归。事殊生马角，心愧着戎衣。星月晶光并，山河带砺非。秋风紫塞上，依旧雁南飞。 

　　○和张率性推官小游仙词二首 

　　西王春宴百娉婷，玉碧桃花满洞扃。自饮一杯璚屑露，东风吹梦不曾醒。 
　　云幢烟节紫霞裾，齐御泠风集步虚。若受人间尘一点，长门又属汉相如。 

　　○登双凤普福宫东楼赠吴道传时周境存隐君同席二首 

　　道人独坐览辉楼，海底青天入座流。燕子飞来又飞去，游丝挂在玉帘钩。 
　　楼殿岧峣上赤霞，水纹蟠凤卧灵槎。石棋盘静香烟直，帘下双头百合花。 

　　○望江郎石 

　　仲春天气佳，万象欣改色。我行六峰外，遥见江郎石。二仪辟混沌，牵牛委晶魄。鼎列台辅姿，玉蕴珪璋德。三神浮瀛海，喷薄东一极。巨鳌因戴之，仙宫晃金碧。斯连厚坤轴，乃弃姑篾域。直上青莲花，或陨樵舍侧。安知非异境，自与三神敌。于时揽深秀，云雾忽巾幂。微风稍飘飖，空翠疑乱滴。杂英敷阳艳，嘉木生午寂。交交黄鸟音，好在千丈壁。二年思晤对，百里今咫尺。烟波动落照，道路阴已夕。尚恋女娲功，踌躇望西北。 

　　○观钱塘江潮时教化平章大燕江上 

　　苍苍吴越山，对峙束江腹。江开白银瓮，一浪天四蹴。金晶王高秋，风露气转肃。常年骇壮观，委巷雷击毂。今年官增威，旌麾被川陆。罗衣绣龙凤，玉带缘蚕粟。牙床锦屏帷，蛮毯随步蹙。温温香卷阵，婉婉眉斗绿。微闻伊梁音，渌酒光动縠。鲜醲片晌尽，望姓空侧目。惧成庾郎哀，窃效杜陵哭。冥顽鳞 【一作鳄。】 鱼汇，屡覆舟万斛。枭雄扈将军， 【谓福建扈海元帅。】 竟作机上肉。大浸交烽火，血胔腥草木。地媪为之愁，兼恐河源缩。熟闻灵胥庙，岁祭莫敢黩。三叫三酹觞，愿与赤水族。钱王射强弩，至今有遗镞。何当起英魂，少助八州督。 【时汝、颍等州陷。】 中原日无事，海■〈宀禹〉蒙景福。尚虞多戕残，洒泪逃亡屋。 

　　○徃扬名 【一作「阳明」。】 开化二乡掩骼 

　　分藩多贤劳，不敏忝宾客。虽无官守縻，亦复与言责。二乡虔刘祸，惨甚长平厄。先王制礼经，孟春当掩骼。仆夫有难色，款段纔任策。骎骎度冈坂，眇眇循薮泽。稍稍烟微青，历历野四白。游魂行草上，遗老候道侧。我岂物役徒，兹来出心臆。皇天久下悯，赤子非寇敌。鸱鸟何不仁，衔啄血更沥。因歌战城南，风悲泪狼藉。 

　　○忧伤四首上樊时中参政苏伯修运使 

　　古青徐，十连五属桑枣墟。黄河失经人化鱼，吕梁设险豺为徒。船多纔通玉帛贡，车多始登牛马途。守无官军法度疏，居无巨室城隍虚，欲去卤掠当何如？ 【合置官军，合实郡县。】 古青徐，岁久致君心烦纡。 
　　竹笠黄， 【时有盗戴竹笠拒官军。】 黄金兜鍪势相当。兜鍪本居大将坛，左剑右印增威光。边隅将校望尘拜，州县曹佐闻风僵。况从元首授元柄，稍忤言意违军令。不因灾疫自焚船，那致生灵轻陨命。竹笠黄，兜鍪相当难走藏，兜鍪旦晚先戎行。 
　　官柳场，青芒芒，野鹰交飞扑马骧。年年十月辕门张，元戎始来坐虎床。翼舒箕哆鱼丽行，鼓进金退兵家常。起伏见讥孙武子，句卒贻笑曹成王。千夫散尽旌旗定，偏裨队伍相呼应。几处私恩误主恩，一回酒令行军令。酒醉边隅事不闻，边隅扰扰多烟氛。 
　　江海壖，家家浮生多在船。船居无租出无禁，竞卖田宅行盐钱。私盐渐多法渐密，隩里干戈攘白日。寻常恶孽不肯除，本固枝蕃祸非一。虎符龙节王者师，赦过录功先自欺。谏臣上疏劾已晚，蔓延及今归咎谁？地官合为弘远计，盐价减征同赋税。盗源既清民瘼除，五风十雨歌《康衢》。 

　　○小匕首歌 

　　水精生苗月牙直，彗芒披云电流隙。蛰蛇断尾短草间，海鹘褪翎霜雪色。宋斤鲁削让刻，金错锥刀岂其敌。吴鸿扈稽飞着体，不曾为主开边鄙。嗟兹神物久泥滓，用之可以报国士。檐冰卓筯日黯空，稍玩股掌生雄风。鲛鱼室卧缟带影，长铍辟易万雉墉。古昔客揕秦王胸，几仆翠凤咸阳宫。由来意气泰山重，命甘燎毛不旋踵。谁隳古制铸小之？佩称衣冠加珌琫。我歌三叹泪满裾，曹鱄豫聂无时无。 

　　○客金陵遇有以茂才异等为荐者以病归泊龙湾二首寄丁仲容娄行所二先辈 

　　柂楼酾酒出金陵，病后衣裳体不胜。风雨满江寒屃赑，庭闱何处发鬅鬙。周璆实下诸侯榻，王式虚蒙博士征。一曲离歌凝客思，几行疏树隔渔灯。 
　　凤凰台上酒如川，醉拟题诗李谪仙。凿齿已成耆旧传，真长空觅孝廉船。十年萤案书连屋，八月龙湾浪拍天。无那病怀兼旅思，白云遥望夕阳边。 

　　○送于子实辟淮阃掾 

　　淮海风高急鼓鼙，颍州风起照淮西。糇粻几道通流马，楼橹重城望火鸡。星入夜寒芒角动，地连秋暝瘴氛低。君今掉鞅元戎幕，肯慰流亡父老啼。 

　　○宫中行乐词六首 

　　羽猎罢长杨，宸游入未央。鸾开双画扇，鹤舞百霓裳。玉盏琼花露，金盘紫蔗霜。长门谁闭月，流影在仓琅。 
　　望幸影娥池，微吟纨扇词。露盘迎月早，宫漏出花迟。佩杂銮和响，云连雉尾移。君王肯时顾，从爱赵昭仪。 
　　明月窥彤管，双星直罽軿。宴分王母乐，诏拟薛涛笺。谷雨亲蚕近，花朝拾翠连。鱼龙曼衍戏，吹进玉阶前。 
　　积翠澄波阔，披香暖殿开。天低烽火树，日动蔓金苔。獭髓匀犹湿，羊车过不回。剩陈列女史，万一汉皇来。 
　　芍药为离草，鸳鸯是匹禽。君无神女梦，妾有楚王心。日短黄金屋，宵长绿绮琴。相将戒霜露，拜月绣帘阴。 
　　金钥鱼司夜，瑶筝雁列春。后庭通绮阁，清路接芳尘。同备三千数，谁辞第一人。君王寿万岁，行乐此时均。 

　　○景阳井 

　　踏臂歌残壁月昏，骊龙犹藉井生存。石阑漫涴臙脂色，不似湘筠染泪痕。 

　　○过杨员外别业 【员外名乘，字文载，济南人。官浙省员外郎，以累斥。至正十六年淮张之辟，乃遗训二子卣、卓，自经。】 

　　翠羽无深巢，麝香无隐穴。由来老蚌珠，泪泣沧海月。呜乎杨员外，竟类膏自爇。忆昨佐南省，四境正骚屑。朝廷忌汉人，军事莫敢说。遂罹池鱼殃，遄被柳惠黜。寄身傍江潭，乃心在王室。星躔错吴分，气候乖邹律。天风摇青薲，徒步空短发。谯玄初谢遣，龚胜终守节。譬如百炼钢，不挠从寸折。又如合抱松，岂藉涧底蘖。我时浮扁舟，鸥外候朝日。荒郊无留景，别业自深郁。时清议劝忠，公冤果昭晰。大名流天地，当与河水竭。结交卣卓间，遗言见余烈。 

　　○三贞篇寄纳麟哈刺参政幕下僚友 

　　梧西女陈氏，颜色绝胜玉。阿耶灯窗下，古传常暗读。义须嫁官人，麻枲心所足。兵麾忽东指，烽火蔓平陆。鱼鳖遭颠连，鸡狗同迫逐。猰哆其口，反噬机上肉。母子泣相誓，宁死不汝辱。春辉黯门楣，寒日照鬼录。皇天实鉴临，家庙为惨肃。 【陈氏母曾，宋直讲确之七世孙女。】 髽妇 【惠妇吴，俱县人。】 亦在难，自判受命独。臂血溅贼袵，贼叹为敛缩。差差白刃间，伟节惊耳目。荒野云雪暮，缅想会深竹。水流风悲鸣，星迸万羽镞。回首陷没地，何限委沟渎。大参行当来，恤典具简椟。前湖百世祀， 【谓五代时烈女何氏。】 明妆俨车服。从以双素鸾，配享畴敢黩。孤蓬任漂转，余齿寄草木。倡兹三贞篇，庶用矫浮俗。 

　　○送杨子明知事从观孙元帅分制沿江州郡 

　　寒日动大江，鞍马散沧洲。沤光灭没外，回见冰梁浮。壮士无人色，旗羽风飂飂。杨君志弧矢，笑被黑貂裘。祭軷千仞冈，掉鞅万斛舟。先声掠淮甸，遥制三边州。元帅统将权，言责在军谋。一言关兴丧，跬步分阳秋。天地属闭塞，波伏蛟龙湫。孤烟起天际，薄暮青转幽。百里静鸡犬，岂但穷兵由。雪贸荠麦生，犹闻铸戈矛。频年竭土壤，经时委川沟。行其所无事，凋瘵或少瘳。耀德不观兵，当今第一筹。君昔甚恻隐，曲宥千俘囚。归装轻于叶，廉价重琳球。敝邑蒙荐临，多暇获燕游。凤凰巢阿阁，黄鹄宜远投。菉竹霜实繁，知止畴与侔。芦根短刺水，鸒斯空啾啾。顾予麋鹿姿，蓬藋翳林丘。行藏任本性，道义期加修。 

　　○夜坐 

　　落日秋气昏，回溪夜喷薄。幽花敧露榭，孤萤陨风阁。冲襟谢烦歊，广簟生离索。履望明河，南天正飞鹊。 
</div>
    <div class="pagination">
<a href="元诗选_page366.html">上一页</a><span>...</span><a href="元诗选_page362.html">362</a><a href="元诗选_page363.html">363</a><a href="元诗选_page364.html">364</a><a href="元诗选_page365.html">365</a><a href="元诗选_page366.html">366</a><span class="current-page">367</span><a href="元诗选_page368.html">368</a><a href="元诗选_page369.html">369</a><a href="元诗选_page370.html">370</a><a href="元诗选_page371.html">371</a><a href="元诗选_page372.html">372</a><span>...</span><a href="元诗选_page368.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
