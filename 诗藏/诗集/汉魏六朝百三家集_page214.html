<!DOCTYPE html>
<html>
<head>
    <meta charset="UTF-8">
    <title>汉魏六朝百三家集 - 第 214 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉魏六朝百三家集 - 第 214 页/共 351 页</h1>
    <div class="content">　　求空自闲依空入慧高蹈养神寔是胜乐不违三乘亦以随喜惟别之际能无恨然岐路赠言古人所重犹劝法师行无碍心大悲为首方便利益随时用舍不宜顿杜以隔碍心行菩萨道无有是处
　　勅答释明彻
　　【彻受学僧祐随出阳都住建初寺天监初自荆州还都二宫周供寒暑优洽遘疾将卒奉表告辞武帝答之】
　　省疏増其忧耿人谁不病何以遽终过甚法师至性坚明道行纯备往来净土去留安养方除四魔理无五畏惟应正念诸佛不舍大愿与般若相应直至种智发菩提心彼我相摄方结来縁敬如所及菩蕯行业非千百年善思至理勿起乱想覧笔凄懑不复多云
　　勅答僧正南涧寺沙门慧超
　　【齐隆寺法镜殂殁慧超启释法宠镇之勅曰】
　　法宠法师造次举动不逾律仪不侠性欲不事形势慈仁恺悌雅有君子之风匡政寺庙信得其人矣
　　手勅江革
　　世间果报不可不信岂得底突如对元延明邪
　　制
　　与羣臣论明堂制
　　明堂准大戴礼九室八牖三十六户以茅葢屋上圆下方郑据援神契亦云上圆下方又云八窓四达明堂之义本是祭五帝神九室之数未见其理若五堂而言虽当五帝之数向南则背叶光纪向北则背赤熛怒东向西向又亦如此于事殊未可安且明堂之祭五帝则是总义在郊之祭五帝则是别义宗祀所配复应有室若专配一室则是义非配五若皆配五则便成五位以理而言明堂本无有室
　　又制
　　【朱异以月令天子居明堂左右个听朔既在明堂今若无室则于义成阙帝又制曰】
　　若如郑之义听朔必在明堂于此则人神混淆庄敬之道有废春秋云介居二大国之间此言明堂左右个者谓所祀五帝堂之南又有小室亦号明堂分为三处听朔既三处则有左右之义在营域之内明堂之外则有个名故曰明堂左右个也以此而言聼朔之处自在五帝堂之外人神有别差无相干
　　驳慈母服议制
　　礼言慈母凡有三条一则妾子之无母使妾之无子者养之命为母子服以三年丧服齐衰章所言慈母是也二则嫡妻之子无母使妾养之慈抚隆至虽均乎慈爱但嫡妻之子妾无为母之义而恩深事重故服以小功丧服小功章所以不直言慈母而云庶母慈已者明异于三年之慈母也其三则子非无母正是择贱者视之义同师保而不无慈爱故亦有慈母之名师保既无其服则此慈亦无服矣内则云择于诸母与可者使为子师其次为慈母其次为保母此其明文此言择诸母是择人而为此三母非谓择取兄弟之母也何以知之若是兄弟之母其先有子者则是长妾长妾之礼寔有殊加何容次妾生子乃退成保母斯不可也又有多兄弟之人于义或可若始生之子便应三母俱阙邪由是推之内则所言诸母是谓三母非兄弟之母明矣子游所问自是师保之慈非三年小功之慈也故夫子得有此对岂非师保之慈母无服之证乎郑不辩三慈混为训释引彼无服以注慈已后人致谬实此之由经言君子子者此虽起于大夫明大夫犹尔自斯以上弥应不异故传云君子子者贵人之子也总言曰贵则无所不包经传互文相显发则知慈加之义通乎大夫以上矣宋代此科不乖礼意便加除削良是所疑
　　唱断肉经竟制
　　诸僧道诸小僧辈防经未遍互言无断肉语今日此经言何所道所以唱此革屣文者本意乃不在此正为此三十三日法云法师讲湼槃断肉事于时僧正慧超法宠法师难云若经文究竟断一切肉乃至自死不得食者此则同尼干断皮革不得着革屣若开皮革得着革屣者亦应开食肉法云法师乃巳有通释而二法师难意未了于时自仍通云若是圣人故自云着此物若中行人亦不着此着此皆是下行人所以不同尼干者诸有所舍若无麻纻之乡亦有开皮革义论有麻纻处大慈者乃实应不着但此事与食肉不得顿同凡着一革屣经乆不壊若食噉众生就一食中便害无量身命况日日餐咀数若恒沙亦不可得用革屣以并断肉于时诸僧乃无复往复恐诸小僧执以为疑方成巨弊所以唱此不受革屣文正欲释一日所疑非关前制凡噉肉者是大罪障经文道昔与众生经为父母亲属众僧那不思此犹忍食噉众生已不能投身饿虎割肉贸鹰云何反更噉他身分诸僧及领徒众法师诸尼及领徒众者各还本寺宣告诸小僧尼令知此意
　　册
　　諡始兴王册
　　咨故侍中司徒骠骑将军始兴王夫忠为令徳武谓止戈于以用之载在前志王有佐命之元勲利民之厚徳濶二纪始终不渝是用方轨往贤稽择故训鸿名美义允臻其极今遣兼大鸿胪程爽諡曰忠武魂而有灵歆兹显号
　　玺书
　　赐左丞范镇玺书
　　【王亮仕齐义师至新林百官皆送诚欵亮独不遣高祖践祚授侍中中书监元日朝防亮辞疾不登殿设馔别省语笑自若诏废为庶人复下玺书诘缜缜答支离而已】
　　亮小乏才能无闻时辈昔经冒入羣英相与岂薄晚节谄事江祏为吏部末协附梅虫儿茹法珍遂执昏政比屋罹祸尽家涂炭四海沸腾天下横溃此谁之咎食乱君之禄不死于治世亮协固防党作威作福靡衣玉食女乐盈房势危事逼自相吞噬建石首题启靡请罪朕録其白旗之来贳其既往之咎亮反覆不忠奸贿彰暴有何可论妄相谈述具以状对
　　令
　　霸府去苛令
　　夫树以司牧非役物以养生视人如伤岂肆上以纵虐废主弃常自絶宗庙穷防极悖书契未有征赋不一苛酷滋章缇绣土木菽粟犬马徴发闾左以充缮筑流离寒暑继以疫厉转死沟渠曽莫救恤朽肉枯骸乌鸢是厌加以天灾人火屡焚宫掖官府台寺尺椽无遗悲甚黍离痛兼麦秀遂使亿兆离心疆徼侵弱斯人何辜离此涂炭今明昬逓运大道公行思治之氓来苏兹日猥以寡薄属当大宠虽运距中兴艰同草昧思阐皇休与之更始凡昬制谬赋淫刑滥役外可详检前源悉皆除荡其主守散失诸所损耗精立科条咸从原例
　　霸府禁奢令
　　夫在上化下草偃风从世之浇淳恒由此作自永元失徳书契未纪穷防极悖焉可胜言既而琁室外构倾宫内积奇技异服殚所未见上慢下暴淫侈竞驰国命朝权政移近习贩官鬻爵贿货公行并甲第康衢渐防广室长防低昻等和戎之赐珍羞百品同伐氷之家愚人因之浸以成俗骄艳竞爽夸丽相高至乃市井之家貂狐在御工商之子缇绣是袭日入之次夜分未反昧爽之朝期之清旦圣明肇运厉精惟始虽曰纉戎殆同创革且淫费之后继以兴师巨桥鹿台凋整不一孤忝荷大宠务在澄清思所以仰述皇朝大帛之防俯厉防躬鹿裘之义解而更张斵雕为朴自非可以奉粢盛修绂冕习礼乐之容缮甲兵之备此外众费一皆禁絶御府中署量宜罢省掖庭备御妾之数大飨絶郑卫之音其中有可以率先卿士准的甿庶菲食薄衣请自孤始加羣才并轨九官咸事若能人务食竞存约巳移风易俗庻朞月有成昔毛玠在朝士大夫不敢靡衣偷食魏武叹曰孤之法不如毛尚书孤虽徳谢往贤任重先逹寔望多士得共此心外可详为条格
　　阅武堂大赦令
　　皇家不造遘此昬凶祸挻动植虐被人鬼社庙之危蠢焉如缀吾身籍皇宗曲荷先顾受任边疆推载万里眷言瞻乌痛心在目故率其尊主之情厉其忘生之志虽寳厯重升明命有绍而独夫丑纵方煽京邑投袂援戈克弭多难虐政横流为日既乆同恶相济谅非一族仰禀朝命任在专征思播皇泽被之率土凡厥负亹咸与惟新可大赦天下唯王咺之等四十一人不在赦例
　　申饬刑政令
　　永元之季干维落纽政寔多门有殊卫文之代权移于下事等曹恭之时遂使阉尹有翁媪之称高安有法尧之防鬻狱贩官锢山防泽开塞之机奏成小丑直道正义拥抑弥年懐寃抱理莫知谁诉奸吏因之笔削自已岂直贾生流涕许伯哭时而已哉今理运惟新政刑得所矫革流寔在兹日可通检尚书众曹东昏时诸诤讼失理及主者淹停不时施行者精加讯辨依事议奏
　　初封梁王下国中恩令
　　孤以虚昧任执国钧虽夙夜勤止念在兴治而育徳振民邈然尚远圣朝永言旧式隆此眷命侯伯盛典方轨前烈嘉锡隆被礼数昭崇徒守愿节终隔体谅羣后百司重兹防奬勉兹厚顔当此休祚望昆彭以长想钦桓文而叹息思政涂莫知津济邦甸初启藩宇惟新思覃嘉庆被之下国国内殊死以下今月十五日昧爽以前一皆原赦鳏寡孤独不能自存者赐谷五斛府州所綂亦同蠲荡
　　掩骼令
　　朱爵之防逆徒送死者特许家人殡塟若无亲属或有贫苦二县长尉即为埋掩建康城内不逹天命自取沦灭亦同此科
　　檄
　　移京邑檄
　　夫道不常夷时无永化险泰相防晦明非一皆屯困而后亨资多难以启圣故昌邑悖徳孝宣聿兴海西乱政简文升厯并拓绪开基绍隆寳命理验前经事昭往策独夫扰乱天常毁弃君徳奸囘淫纵岁月滋甚挺虐于鬌翦之年植险于髫丱之日猜忌凶毒触途而着暴戾昏荒与事而发自大行告渐喜容前见梓宫在殡腼无哀色懽娱游宴有过平常奇服异衣更极夸丽至于选采妃殡姊妹无别招侍巾栉姑侄莫辨掖庭有稗贩之名姬姜被干殳之服至乃形体宣露亵衣顚倒斩斮其间以为欢笑骋肆淫放驱屏郊邑老弱波流士女涂炭行产盈路舆尸竟道母不及抱子不遑哭刼掠剽虏以日继夜昼伏宵游曽无休息淫酗醟肆酣歌垆邸宠恣愚竖乱惑妖防梅虫儿茹法珍臧获厮小专制威柄诛翦忠良屠灭卿宰刘鎭军舅氏之尊尽忠奉国江仆射外戚之重竭诚事上萧领军葭莩之宗志存柱石徐司空沈仆射搢绅冠冕人望攸归或渭阳余感或勲庸允穆或诚着艰难或劬劳王室并受遗托同参顾命送往事居俱竭心力宜其庆溢当年祚隆后裔而一朝韲粉孩稚无遗人神怨结行路嗟愤萧令君忠公干伐诚贯幽显往年冦贼逰魂南郑危逼防刄飞泉孤城独振及中流逆命慿陵京邑谋猷禁省指授羣帅尅翦鲸鲵清我王度崔慧景奇锋迅骇兵交象魏武力丧魂义夫夺胆投名送欵比屋交驰负粮景从愚智竞赴复誓旅江甸奋不顾身奬厉义徒电掩彊敌尅殱大以固皇基功出桓文勲超伊吕而劳谦省已事昭心迹功遂身不祈荣满防赏未闻祸酷遄及预禀精灵孰不寃痛而羣孽放命蜂虿懐毒乃遣刘山阳驱扇逋逃招逼亡命潜图密构规见掩袭萧右军夏矦征虏忠断夙举义形于色奇谋宏振应手枭悬天道祸淫罪不容戮至于悖礼违教伤化虐人射天弹路比之犹善刳胎斮胫方之非酷尽防县之竹未足纪其过穷山泽之兎不能尽其罪自草昧以来图牒所记昏君暴后未有若斯之甚者也既人神乏主宗稷阽危海内沸腾氓庶板荡百姓懔懔如崩厥角苍生喁喁投足无地幕府荷眷前朝义均休戚上懐委付之重下惟在原之痛岂可卧薪引火坐观倾覆至尊体自高宗特钟慈宠明并日月粹昭灵神祥启元符验当璧作鎭陜藩化流西夏讴歌攸奉万有乐推右军萧颖胄征虏将军夏矦详并同心翼戴即官旧楚二灵再朗九县更新升平之运此焉复始康哉之盛在乎兹日然帝徳虽彰区宇未定元恶未黜天邑犹梗仰禀宸规率前启路即日遣冠军竟陵内史曹景宗等二十军主长槊五万骥騄为羣鹗视争先龙骧并驱歩出横江直指朱雀长史冠军将军襄阳太守王茂率三十军主戈船七万乘流电激推锋扼险斜趣白城南中郎谘议参军军主萧伟等三十九军主巨舰迅檝冲波噎水旗皷八万焱集石头南中郎谘议参军军主萧憺等四十二军主熊罴之士甲楯十万防波驰艓掩据新亭益州刺史刘季连梁州刺史柳惔司州刺史王僧景魏兴太守裴师仁上庸太守韦叡新城太守崔僧季并肃奉明诏龚行天罸蜀汉果鋭防流而下淮汝劲勇望波遄骛幕府总率貔貅骁勇百万缮甲燕弧屯兵冀马枞金沸地鸣鞞聒天霜锋曜日朱旗绛防方舟千里骆驿系进萧右军訏谟上才兼资文武英略峻逺执钧匡世拥荆南之众督四方之师宣讃中权奉卫舆辇旍麾所指威棱无外龙骧虎歩并集建业黜放愚狡均礼海昏廓清神甸扫定京宇譬犹崩泰山而压蚁壤决悬河而注熛烬岂有不殄灭者哉今资斧所加止梅虫儿茹法珍而已诸君咸世胄羽仪书勲王府皆俛眉奸党受制凶威若能因变立功转祸为福并誓河岳永纡青紫若执迷不悟距逆王师大众一临刑兹罔赦所谓火烈高原芝兰同泯勉求多福无贻后悔赏罚之科有如白水
　　表
　　申饬选人表
　　臣闻以言取士士饰其言以行取人人竭其行所谓才生于代穷达惟时而风流遂往驰鹜成俗媒孽夸利尽锥刀遂使官人之门肩摩毂击岂直暴葢露冠不避寒暑遂乃戢屦杖策风雨必至良由乡举里选不师古始称肉度骨遗之管库加以山河梁毕阙舆征之恩金张许史忠旧业之替吁可伤哉且夫谱谍讹误诈伪多绪人物雅俗莫肯留心是以冒袭良家即成冠族妄修边幅便为雅士负俗深累遽遭宠擢墓木已拱方被徽荣故前代选官皆立选簿应在贯鱼自有铨次胄籍升降行能臧否或素定懐抱或得之舆论故得简通賔客无事扫门顷代陵夷九流乖失其有勇忘进懐质抱眞者选部或以未经朝谒难于进用或有晦善藏声自埋衡荜又以名不素着絶其阶绪必须画刺投状然后弹冠则是驱迫防防奬成浇竞愚谓自今选曹宜精隠括依旧立簿使冠履无爽名实不违庶人识崖涘造请自息且闻中间立格甲族以二十登仕后门以过立试吏求之愚懐抑有未达何者设官分职惟才是务若八元立年居皁而见抑四防弱冠处鼎族而宜甄是则世禄之家无意为善布衣之士肆心为恶岂所以奬风流希向后进此实巨蠧尤宜刋革不然将使周人有路傍之泣晋臣兴渔猎之叹且俗长浮竞人寡退情若限嵗登朝必増年就宦故貌寔昏童籍已逾立滓秽名教于斯为甚臣总司内外忧责是任朝政得失义不容隠伏愿陛下垂圣淑之姿降听覧之末则彞伦自穆宪章惟允
　　请徴补谢朏何表
　　夫穷则独善达以兼济虽出处之道其揆不同用舍惟时贤哲是蹈前新除侍中太子少傅朏前新除散骑常侍太子詹事都亭侯羽仪世胄徽猷冠冕道业徳声康济雅俗昔居朝列素无宦情賔客简通公卿罕预簮绂未禠而风尘摆落且文宗儒肆互居其长清防雅裁兼擅其美并逹照深识预覩乱萌见庸质之如初知贻厥之无寄拂衣东山絶尘轨虽解组昌运寔避昏时家膺鼎食而兹橡艾世袭青紫而安此悬鹑自浇风肇扇用南成俗淳流素轨余烈颇存谁其激贪功归有道康俗振民朝野一致虽在江海而勲同魏阙今泰运甫开贱贫为耻况乎乆蕴瑚琏暂厌承明而可得求志海隅永追松子臣负荷殊重参賛万机寔赖羣才共成栋榦思挹清源取镜止水愚欲屈居僚首朝夕谘诹庶足以翼宣寡薄式是王庭
　　书
　　喻袁昻手书
　　夫祸福无门兴亡有数天之所弃人就能匡机来不再图之宜早顷借听道路承欲狼顾一隅既未悉雅懐聊申往意独夫狂悖振古未闻穷防极虐岁月滋甚天未絶齐圣明启运兆民有赖百姓来苏吾荷任前驱扫除京邑方拨乱反正伐罪吊民至止以来前无横阵今皇威四临长围已合遐迩毕集人神同奋鋭卒万计铁马千羣以此攻战何往不克况建业孤城人懐离阻面缚军门日夕相继屠溃之期势不云逺兼荧惑出端门太白入氐室天文表于上人事符于下不谋同契实在兹辰且范岫申胄乆荐诚欵各率所由仍为掎角沈法瑀孙肸朱端已先肃清吴防而足下欲以区区之郡御堂堂之师根本既倾枝叶安附童儿牧竖咸谓其非求之明鉴实所未达今竭力昏主未足为忠家门屠灭非所谓孝忠孝俱尽将欲何依岂若翻然改图自招多福进则逺害全身则长守禄位去就之宜幸加详择若执迷遂往同恶不悛大军一临诛及三族虽贻后悔宁复云补欲布所懐故致今白
　　与萧寳寅书
　　【宝寅本齐建安郡王高祖克建业杀其兄弟寳寅潜逃入魏封齐王高祖遣康绚于浮山堰淮以灌扬徐魏除寳寅为镇东将军拒之高祖手书与寳寅寳寅表送其书陈忿毒之意魏朝为之报答】
　　谢齐建安王寳寅亡兄长沙宣武王昔投汉中值北冦华阳地絶一隅内无素畜外絶继援守危疏勒计逾田单卒能全土破敌以弱为强使至之日君臣动色左右相贺齐明帝每念此功未尝不辍箸咨嗟及至张永崔慧景事大将覆军于外小将怀贰于内事危累卵势过缀旒亡兄忠勇奋发旋师大岘重围累日一鼔鱼溃克定慧景功逾桓文亡弟卫尉兄弟戮力尽心内外大勲不报翻罹荼酷百口幽执祸害相寻朕于齐明帝外有龛敌之力内尽帷幄之诚日自三省曽无寸咎逺身边外亦复不免遂遣刘山阳轻舟西上来见掩袭时危事迫势不得已所以誓众樊邓防逾孟津本欲翦除梅虫儿茹法珍等以雪寃酷防济亲属反身素里属张稷王珍国已建大事寳眰子晋屡动危机迫乐推之心应上天之命事不获已岂其始愿所以自有天下絶弃房室断除滋味正欲使四海见其本心耳勿谓今日之位是为可重朕之视此曾不如一芥虽复崆峒之踪难追汾阳之志何逺而今立此堰卿当未达本意朕于昆虫犹不欲杀亦何急争无用之地战苍生之命也正为李继伯在寿阳侵犯边境岁月滋甚或攻小城小戍或掠一村一里若小相训答终无宁日边邑争桑吴楚连祸所以每抑鎭戍不与较计继伯既得如此滥窃弥多今修此堰止欲以报继伯侵盗之役既非大举所以不复文移北土卿防有倜傥之心早懐纵横之气往日卿于石头举事虽不克捷亦丈夫也今止河洛眞其时矣虽然为卿计者莫若行率此众袭据彭城别当遣军以相影援得防之后便遣卿兄子屏侍送卿国庙并卿室家及诸侄从若方欲还北更设竒计恐机事一差难重复集勿为韩信受困野鸡
　　答萧颖胄书
　　【高祖将起义师东昏以刘山阳为巴陵太守使就萧颖胄以袭襄阳及至巴陵高祖遣王天兽赍书与颖胄以疑山阳山阳果疑不上颖胄乃斩天兽山阳信之将数十人驰入颖胄伏甲斩之送首高祖仍以南康王尊号之议来告且曰时月未利当须来年遽便进兵恐非庙算高祖答之发襄阳颖胄领兵防于军】
　　今坐甲十万粮用自竭况所借义心一时骁鋭事事相接犹恐疑怠若顿兵十旬必生悔吝童儿立异便大事不成今太白出西方杖义而动天时人谋有何不利处分已定安可中息昔武王伐纣行逆太嵗复须待年月乎
　　与何书
　　想恒清豫纵情林壑致足懽也旣内絶心战外劳物役以道养和履无爽若邪擅美东区山川相属前世嘉赏是为乐土仆推迁薄宦自东徂西晤言素对用成暌阕倾首东顾曷日无懐畴昔懽遇曵裾儒肆寔欲卧游千载畋渔百氏一行为吏此事遂乖属以世道威夷仍离屯故投袂数千尅黜舋祸思得瞩巻谘欵寓情古昔夫岂不懐事与愿谢君清襟素托栖寄不近中居人世殆同隠沦旣俯舍青组又脱屣朱黻但理存用舍义贵随时往识祸萌寔为先觉超然独善有识钦嗟今者为邦贫贱咸耻好仁由已幸无凝滞比别具白此未尽言今遣侯承音息矫首还翰慰其引领
　　答陶景论书书一
　　近二巻欲少留差不为异纸巻是出装书旣须见前所以付耳无正可取备于此及欲更须细书如论箴例逸少书无甚极细书乐毅论乃微麄徤恐非眞迹太师箴小复方媚笔力过嫩书体乖异二者已经至鉴此外便无可付也
　　答陶景论书书二
　　又省别疏云故当宜防以着赏此旣胜事虽风训非嫌非嫌然非所习聊试略言夫运笔邪则无芒角执手寛则书缓弱防掣短则法臃肿防撆长则法离澌画促则字横画疎则字形慢拘则乏势放又少则纯骨无媚纯肉无力少墨浮澁多墨笨钝比并皆然任意所之自然之理也若抑扬得所趣舍无违随笔防断触势峰郁扬波折节中规合矩分间下注浓纎有方肥瘦相和骨力相称婉婉暧暧视之不足棱棱凛凛常有生气适眼合心便为甲科众家可识亦当复贯串耳六义可工亦当复由习耳一闻能持一见能记且古且今不无其人大抵为论终归是习程邈所以能变书体为之旧也张芝所以能善书工学之积也旣旧且积方可以肆其谈吾少来乃至不能尝画甲子无论于篇纸老而言之亦复何谓正足见于当今贻笑于后代遂有独冠之言览之背热隠眞于是乎累眞矣此眞一艺之精非吾所谓胜事此道心之尘非吾所谓无欲也
　　答陶景论书书三
　　省区别诸书良有精赏异同所未可知悉可否耳给事黄门二纸为任靖书观所送靖书诸字相附近彼二纸靖书体解杂便当非靖书复当以防画波撆论极诸家之致此亦非可仓卒运于毫楮且保拙守中也许任二迹并摹者并付反
　　答陶景论书书四
　　钟书乃有一巻传以为眞意谓悉是摹学多不足论有两三行许似摹防得钟体逸少学钟的可知近有二十许首此外字细画短多是钟法今欲令人帖装未便得付来月有竟者当遣送也
　　答陶隠居书
　　知欲徙卜想谘请幽胜谋及蓍但迁徙之日为当使人为当使鬼犹蹑蹻因地其不灭也
　　报侯景书三首
　　大夫出境尚有所专况始创竒谋将建大业理须适事而行随方以应卿诚心有本何假词费
　　又
　　朕与公大义已定岂有成而相纳败而相弃乎今高氏有使求和朕亦更思偃武进退之宜国有常制公但清静自居无劳虑也
　　又
　　朕为万乘之主岂可失信于一物想公深得此心不劳复有启也
　　与始兴王憺书
　　萧子云书笔力劲骏心手相应巧逾杜度美过崔实当与元常竝驱争先
　　脚气帖
　　数朝脚气转动不得多有忧悬情也二谢处委曲复当有情故旧数有书问不可复有兴也知何时再言话报之
　　曹郢州帖
　　众军行人最今封如别曹郢州近遣樊士眞领三百人犹在渔湖其应用行合应有四千人故指白
　　序
　　为亮法师制湼槃经疏序
　　非言无以寄言言即无言之累累言则可以息言言息则诸见竞起所以如来乘本愿以托生现慈力以应化离文字以设教忘心相以通道欲使珉玉异价泾渭分流制六师而正四倒反八邪而归一味折世智之角杜异人之口导求珠之心开观象之目救烧灼于火宅振沈溺于浪海故法雨降而燋种更荣慧日升而长夜蒙晓发迦叶之悱愤吐眞实之诚言虽复二施等于前五大陈于后三十四问参差异辩方便劝引各随意答举要论经不出两涂佛性开其本有之源湼槃明其归极之宗非因非果不起不作义高万善事絶百非空空不能测其眞际不能穷其妙门自非徳均平等心答无生金墙玉室岂易入哉
　　记
　　立神明成佛义记
　　夫渉行本乎立信信立由乎正解解正则外邪莫扰信立则内识无疑然信解所依其宗有在何者愿神明以不断为精精神必归妙果妙果体极常住精神不免无常无常者前灭后生刹那不住者也若心用心于攀縁前识必异后者斯则与境俱往谁成佛乎经云心为正因终成佛果又言若无明转则变成明案此经意理如可求何者夫心为用本本一而用殊殊用自有兴废一本之性不移一本者即无明神明也寻无明之称非太虚之目土石无情岂无明之谓故知识虑应明体不免惑惑虑不知故曰无明而无明体上有生有灭生灭是其异用无明心义不改将恐见其用异便谓心随境灭故继无明名下加以住地之目此显无明即是神明神明性不迁也何以知然如前心作无间重恶后识起非想妙善善恶之理大悬而前后相去甚迥斯用果无一本安得如此相续是知前恶自灭惑识不移后善虽生暗心莫改故经言若与烦恼诸结俱者名为无明若与一切善法俱者名之为明岂非心识性一随縁异乎故知生灭迁变酬于往因善恶交谢生乎现境而心为其本未曽异矣以其用本不断故成佛之理皎然随境迁谢故生死可尽明矣
　　舆驾东行记
　　有覆船山酒罂山南次高骊山传云昔有高骊国女来东海神乘船致酒礼聘之女不肯海神拨船覆酒流入曲阿故曲阿酒美也
　　连珠
　　连珠三首
　　盖闻水镜不以妍媸殊照芝兰宁为贵贱异芳是以道归于兼济至徳由乎两忘
　　盖闻一不足以掩徳五刑非可以妄加是以径寸之珠有时而纇盈尺之寳不能无瑕
　　盖闻理有渐萌岂须防岳之力物有易伤不待云之缴是以防照积而山飘虚动而隼落
　　赐到溉连珠一首
　　研磨墨以腾文笔飞毫以书信如飞蛾之赴火岂焚身之可必耄年其已及可假之于少荩
　　箴
　　凡百箴
　　凡百众庶尔其听之事之大小先当熟思思之不熟致成反覆其心不定不可施令是曰乱常是曰败政弗正【一作止】厥身亦丧厥命惟慈惟恕惟孝惟敬严惟率下直惟厥正如彼互乡如彼暴虎家声不建有忝尔祖思之既熟决意而行临难必勇见义忘生门有贤良家有忠贞勿恃尔尊骄慢淫昬勿谓尔贵长夜荒醉日不恒中月盈则亏崇山落峰髙树折枝履邪念正居安思危莫言尔贱而不受命君子小人本无定性勿谓人防而以自轻张他【疑】为卒李衡为兵忠信孝友皆以扬名有黄叔度父牛医者声高海内名重天下伊尹负鼎太公屠肉甯戚饭牛傅説版筑皆王霸师世受爵禄诫尔凡百勿戾勿昬人无贵贱道在则尊余重告尔莫自抑卑【疑】克家栋梁唯斯为吉水清照净表直影端近取诸身无假远观猗与哲人勿谓斯难
　　铭
　　砚铭
</div>
    <div class="pagination">
<a href="汉魏六朝百三家集_page213.html">上一页</a><span>...</span><a href="汉魏六朝百三家集_page209.html">209</a><a href="汉魏六朝百三家集_page210.html">210</a><a href="汉魏六朝百三家集_page211.html">211</a><a href="汉魏六朝百三家集_page212.html">212</a><a href="汉魏六朝百三家集_page213.html">213</a><span class="current-page">214</span><a href="汉魏六朝百三家集_page215.html">215</a><a href="汉魏六朝百三家集_page216.html">216</a><a href="汉魏六朝百三家集_page217.html">217</a><a href="汉魏六朝百三家集_page218.html">218</a><a href="汉魏六朝百三家集_page219.html">219</a><span>...</span><a href="汉魏六朝百三家集_page215.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
