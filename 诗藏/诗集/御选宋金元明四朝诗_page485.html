<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 485 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 485 页/共 1044 页</h1>
    <div class="content">　　缙云山中夜坐
　　闭门清坐意超然却有愁情断复连木叶怕寒霜满地梅花照影月行天山林嵗晩身犹客砧杵声髙人未眠起傍茒檐聴过雁哀鸣只在白云边
　　祝蕃
　　多景楼
　　铁瓮城边暮倚楼西风吹鬓冷飕飕淮山满眼英雄尽江水无情日夜流匝岸万家烟市暝插天双石海门秋平生无限登临兴看尽南来北去舟
　　葛元喆
　　次同年辜徳中知州
　　虎榜同升若弟兄看花忆在赏心亭葡萄晓出宫壶紫杨栁春深御苑青愧我无谋能报国多君有子已传经近来更有忧时念消尽干戈嵗始宁
　　刘中孚
　　游三洲岩
　　蓬莱夜失第三山飞落城东锦水湾汹涌滩声朝雨后参差岩影夕阳间野花隔岸自开落仙子与云相往还坡老已归诗句在空留名姓到孱顔
　　陈髙
　　送郑汝玉归莆闗
　　莆闗深入海东南日出先看曙色酣李愿归畊盘谷土杜陵思乐百花潭到家三月山矾白入馔千林竹笋甘愧我天涯尚羁旅乡愁因尔不能堪
　　游灵山寺
　　旧闻海上有神山今见楼台岛屿间鼇背千年开佛国鲸波十里隔人寰风吹僧影浮杯渡云送龙身聴法还避世拟从支遁隠尘簪吾已久投闲
　　寓鹿城东山下
　　大隠从来居市城幽栖借得草堂清鸟啼花雨疎疎落鹿卧岩云细细生石眼汲泉煎翠茗竹根锄土种黄精艰危随处安生理何必青门学邵平
　　陈防
　　弥陀岩
　　城南野寺逺凄凄老去登临兴不迷黄菊有情留客醉青猿何事向人啼长江落木孤帆逺古道寒芜匹马嘶愿得相从休物累频来此地共幽栖
　　顾逖
　　赠马敬常
　　我马纷纷北渡河将军勲业尚蹉跎十年鬓发时看镜万里风霜夜枕戈知已有如齐鲍叔得君无复汉萧何锦衣未解归乡国南越封王属尉陀
　　甘立
　　送閤学士赴上都
　　从官万骑拥銮舆东閤词臣载宝书雨过草微金络马月明山转紫驼车龙庭日近瀛洲路湾水天髙玉帝居明日仙凡便相隔少年僚吏谩踟躇
　　送国王朶儿只就国
　　奕世名王防骏功逺分茅土镇辽东玉符金印传孙子铁券丹书誓始终沧海断霞通虎帐黒河飞雪暗雕弓莫忘圣武艰难日四杰从容陟降同
　　和完学士晩出丽正门
　　暮光霞彩炫金题绛阙髙居雉堞低上相楼台连御苑中郎车骑过沙隄皁雕孤捩凌云翮紫燕双翻踣雪蹄囘首上林凉月夜蕊珠多是凤鸾栖
　　袁泰
　　次寿道韵
　　桃花夹岸防溪庄白发渔翁久坐忘过客此时停短棹道人终日闭虚堂雨沾弱栁垂垂緑风动新篁隠隠香茗鼎忽聆烹蟹眼车声奚用绕羊肠
　　烟际轻篷带雨推水边疎牖趁风开朋侪正可班荆坐船舫时能载酒来委地花枝徒艶冶近人鸥鸟不惊猜翳然林木幽栖意惭愧愁肠日九回
　　贾实勒们
　　湖心寺赠见心上人
　　定水髙踪何处寻云林燕坐静观心虎来磐石倚禅锡龙出灵湫聴梵音月窟天香金粟老王城只树宝花深遥知东涧蒲庵好拟着藤牀夜共吟
　　大慈山
　　东湖湖上放船游路入大慈山更幽薜茘月凉猿啸夜菰蒲水暗雁啼秋毎知静坐禅心定自笑劳生幻影稠欲问三车曾未往独依天北望龙楼
　　达克布哈
　　凤皇山望朝日
　　沧海全吴当百二坐临溟渤郁陶开日含金雾天边出潮卷银河地底来云净定山浮砥柱天髙秦望见蓬莱东南樯橹年来少独向江头一怆懐
　　杨贵亨
　　赠见心上人
　　清泉老子多萧散定起谈空思不羣一室天香秋更好千林月色夜初分诗传黄阁新题句碑读苍崖旧勒文我欲相期傍幽隠经函松下共看云
　　辛敬
　　登梅仙观
　　蓬莱缥缈青山上海客初晴驻锦袍万竹蛟龙森窟宅中天楼阁拥波涛清秋近见银河落入夜平看北斗髙销尽半生尘土梦玉笙此处醉金桃
　　题云边草堂
　　晴云如雪树重重草屋凭髙可荡胸花径晩隂行白鹿墨池春雨下苍龙卧思诸葛营巴蜀静爱希夷对华峰六月南来因看劒雷霆一夜起长松
　　宿洞阳观
　　洞阳观里看明月云雾轩窓挂六鼇五月蛟龙吹水上四更星斗去人髙山隂羽客黄庭字太白神仙宫锦袍遥望长空意无限九霄何处醉仙桃
　　聴吹箫次韵寄钓鼇
　　紫台天逺易春残梦绕西家芍药阑金谷酒香潘赋就防云声断史箫寒书囘青鸟三山迥星望银河一水寛多病相如情似雪金茎玉露托幽欢
　　宿灵鹫寺
　　髙人久矣念离羣来问山中礼白云龙送雨过留客住鹿衔花至与僧分疎星出竹昬时见流水鸣渠静夜闻却忆故人江海上题诗谁似鲍参军
　　杨士
　　送傅与砺广州敎授
　　广州儒学东南冠才子文章天下传岂但门生加荐豆定知岛户尽输田山头麋鹿过堂下海上凤皇鸣日边对此题诗应百首蚤从梅驿寄长牋
　　彭镛
　　送玉笥王道赴京有代祝岳渎之行
　　王子缑山载碧笙逺随丹诏觐神京秩宗祀典虞书在封禅坛壝汉畤平玉笥云连龙虎气金陵天近凤皇城祝官拜望承恩早小朶楼西散佩声
　　顾观
　　过呉淞江
　　洞庭一水七百里震泽与之俱渺茫鸿雁一声天接水蒹葭八月露为霜轻风谩引渔郎笛落日偏惊估客航我亦年来倦游厯解缨随处濯沧浪
　　太白醉归图
　　歌成芍药倒金壶并辔宫官马上扶乐部余音随彩斾仙班小队下凊都长庚万丈文章焰后世千年粉墨图江左青山旧时月一杯谁慰客坟孤
　　叶杞
　　余忠愍公
　　淮江风急鸟蛇空特立旌旄板荡中万里孤悬班定逺满城忠烈汉臧洪琼林星汉回文运皖国云山誓武功尚忆绣衣行部日遗民挥涕浙河东
　　髙明
　　和李别驾赏牡丹
　　绛罗宻幄防风沙莫遣牛酥污落花蝶梦不知春已暮鹤翎还似暖生霞诗呈金字懐仙客手印红脂出内家独羡沈香李供奉清平一曲度韶华
　　王冕
　　偶成
　　二月江亭野色明杨花飞散雪盈盈盐烟半入海气白风雨忽来谿树鸣离思厌聴孤燕语客情无奈乱山青明朝又上长安道却望咸阳旧帝京
　　建康层楼
　　层楼危构出层霄把酒登临客恨饶草色不羞呉地短雁声空落楚天遥江山如画知豪杰风月无私慰寂寥六代繁华在何处败红残緑野萧萧
　　雨中
　　江南江北水滔天羁客相逢亦可怜坐觉青山沈席底行惊白浪上窓前鹁鸠衔草栖危塔鸂鶒翻飞浴败船转首百蛮寥落甚絶无茅屋起炊烟
　　庚辰元旦
　　试题春帖纪新年霭霭青云起砚田展巻不知山是画举头恰喜屋如船梅花雪后开无数杨栁风前困欲眠怅望闗河无限恨呼儿沽酒且陶然
　　都城暮春
　　绣房香幄紫驼车队马连云拥醉娥天上栁花随处滚人间春色已无多风流谩聴黄金缕慷慨谁知白石歌江北江南叹愁絶落红如雨打渔蓑
　　金水河春兴二首
　　神州何处见繁华尽好当时富贵家慷慨唤来黄字酒丁宁将出紫帘车春风嫋嫋穿杨栁小雨冥冥度杏花沈醉归来不知夜又传清响按琵琶
　　金水河边栁色新玉山馆外少沙尘琵琶未必能愁客鹦鹉如何错唤人翠防锦襜防白马落花飞絮哄朱轮人间天上无多路只隔红门别是春
　　白马湖
　　十八里河船不行江头日日问潮生未同待诏沈金马却异看花在锦城万里春风归思好四更寒雨客灯明故人湖海襟懐古能话旧时鸥鹭盟
　　张天英
　　题玉山草堂
　　桃花溪上读书亭海国光摇处士星三月东风迷锦树半天南斗射青萍谁骑仙鹤吹笙过自醉山桃枕石聴多有故人麟阁上帝前应説草堂灵
　　郭翼
　　闻吕敬夫移家
　　卜筑因同野老居家贫犹有五车书从人更买青田鹤入馔频供丙穴鱼谢眺能诗多警防嵇康嬾性且麤疎江头树里晴云出日日看山候小车
　　题张戡画瘦马图
　　瘦骨锋棱珠汗落卧痕半杂古苔烟未脱将军金匼匝又驼儿女玉婵娟苍黄日色龙沙外惨淡秋声雁塞前神骏只今谁貌得开图老眼一醒然
　　无题和袁子英
　　绕帐犀珠坐影移铜华铺首齧双螭守宫防臂斑斑血结带同心寸寸丝机上金梭回艶锦箧中玉子卜灵棋飞花解系相思否莫倩韩家赋栁枝
</div>
    <div class="pagination">
<a href="御选宋金元明四朝诗_page484.html">上一页</a><span>...</span><a href="御选宋金元明四朝诗_page480.html">480</a><a href="御选宋金元明四朝诗_page481.html">481</a><a href="御选宋金元明四朝诗_page482.html">482</a><a href="御选宋金元明四朝诗_page483.html">483</a><a href="御选宋金元明四朝诗_page484.html">484</a><span class="current-page">485</span><a href="御选宋金元明四朝诗_page486.html">486</a><a href="御选宋金元明四朝诗_page487.html">487</a><a href="御选宋金元明四朝诗_page488.html">488</a><a href="御选宋金元明四朝诗_page489.html">489</a><a href="御选宋金元明四朝诗_page490.html">490</a><span>...</span><a href="御选宋金元明四朝诗_page486.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
