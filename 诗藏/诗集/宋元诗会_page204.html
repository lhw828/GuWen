<!DOCTYPE html>
<html>
<head>
    <meta charset="UTF-8">
    <title>宋元诗会 - 第 204 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 204 页/共 221 页</h1>
    <div class="content">　　偶成
　　四月八日风雨歇放翁宅前湖水髙典衣沽酒亦足醉骑马看花徒尔劳海国尚闻歌蔓草山陵谁与荐樱桃元龙本是无能者后世谩称湖海豪
　　归来
　　头白归来惊面生东家西家知我名友朋投老渐凋落儿女向年俱长成野梅开花尚古色山风吹雨堕寒声最喜溪翁防眞率浊酒过墙香满罂
　　寄徐中几
　　僦得城楼枕卧龙储无儋石是英雄吟诗不媿杜工部乞米或如顔鲁公兰省异于霄汉上草堂却在画图中故人相见无多论笑指松花落晚风
　　山中答客问
　　人间尘土苦歊烦林下清风六月寒夜半酒醒方脱屐日髙眠起不簪冠坐看游蚁巡危磴静听闲花落古坛老我自无轩冕意寻常岂是傲时官
　　题金陵
　　赏心亭前春草花赏心亭下栁生芽收功谩説韩擒虎亡国岂由张丽华江山万古足登览豪杰几人来叹嗟野老相逢闲指防六朝宫阙尽桑麻
　　送钦上人
　　石头城下五更秋髙挂云帆得顺流铁瓮縁江即东府璚花隔岸是扬州作家相见本无语在客别离殊有愁后夜相思好明月老夫乘兴独登楼
　　闲题至元旧事
　　楼台矗矗带山河金玉重重是帝家云合紫驼开虎帐天连青草入龙沙春风小殿看飞燕夜雨重城散落花甲乙流苏仙梦好莫教方士问丹砂
　　金陵怀古避乱作
　　坏墙幽径草青青何处园林是旧京海气或生山背雨江潮不到石头城英雄消歇无人语形势周遭夕照明回首长干思无限水风杨栁作秋声
　　谩兴【三首】
　　隐几看山与世违当门种竹亦无机五更骤雨随风过满眼落花如雪飞每为注书消夜烛亦常沽酒典春衣今朝急报任公子昨日苍苔满钓矶
　　闗中险固冯三辅陇右勾连接四川簇簇楼台县日月盈盈花草烂云烟飚回海上沙飞雪雨足江南水拍天可笑华山陈处士风流文彩却贪眠
　　青山隐隐带滦河金碧光中望馺娑五糓不生牛马盛二仪殊雪霜多打围阵合穹庐转警跸声传御驾过漠漠黄沙天万里壮心未解説风波
　　悼止斋王先生
　　三月燕山听子规追思令我泪垂垂虽然事业能经世可惜衣冠在此时霜惨晴窗琴独冷月明秋水劒双悲山河万里人情别回首春风説向谁
　　异乡
　　东山西山生白云异乡那忍见残春野蒿得雨长过树海燕隔花轻笑人毎是闭门疎世事何曾惜酒恼比邻过从时有相嗔怪不解潜夫意思真
　　雨中
　　江南江北水滔天羇客相逢亦可怜坐觉青山沈席底行惊白浪上窗前鹁鸠衔草栖危塔鸂翻飞浴败船转首蛮村寥落甚絶无茅屋起炊烟
　　秋兴
　　鼙鼓嘈嘈夜撼山霓裳歌舞出人间云围环佩沈斜谷风敛旌旗入劒关躩铄野翁掀雉尾跳踃山鬼觌龙顔书生豪放成何事徒步归来供奉班
　　金水河春兴【二首】
　　方州何处见繁华尽好当时富贵家慷慨唤来黄字酒丁宁将出紫帘车春风嫋嫋穿杨栁小雨冥冥度杏花沈醉归来不知夜又传清响按琵琶
　　金水河边栁色新玉山馆外少沙尘琵琶未必能愁客鹦鹉如何错唤人翠袖锦襜防白马落花飞絮閧朱轮人间天上无多路只隔红门别是春
　　梅花【十首】
　　五云缥缈隔蓬莱仙子吹箫月下回转眼不知春几许霜花如雪满瑶台
　　罗浮月白海无尘玉树琼林处处春半夜禹陵风雨作屋梁飞动欲生鳞
　　玉雪玲珑瘦影重不同桃李媚春风十分清致无人解犹在旧家池馆中
　　月明海底夜无烟恰似西湖雪后天清气逼人禁不得玉箫吹上大楼船
　　独鹤髙飞雪气浓梅烟清浅月朦胧一声箫管归何处人在琼楼玉宇中
　　春风一笑玉无根云散空窗见月痕半夜鹤归诗思好清香吹满水南轩
　　吹彻瑶笙鹤未还小桥流水碧潺潺夜深梦醒推窗看白月无痕雪满山
　　溪谷氷霜春到迟老夫长夜只吟诗凭谁説与中朝士此是江南第一枝
　　海云初破月团圆独鹤归来夜未阑一片笙箫湖水上玉妃无语下栏干
　　和靖门前雪作堆多年积得满身苔疎花个个团氷雪羌笛吹他不下来【王元章在燕门赋此诗有目之为刺时者将捕之以逃免】
　　墨梅【二首】
　　老仙醉吸墨数斗吐出梅花个个真相见莫嫌顔色异山林别是一般春
　　我家洗砚池边树朶朶花开淡墨痕不要人夸好顔色只留清气满乾坤
　　红梅【七首】
　　顔色虽殊心不异谩随时俗混繁华清香吹散乾坤外不是寻常桃杏花
　　白日迟迟照窗户深院不知春几许紫箫声转香风回隔帘踏动胭脂雨
　　洞天窅窅无人到白日丹光出树林仙子竟忘餐玉法笑迎春色绿云隂
　　彩凤穿花啄石苔玉窗琼户紫烟开山人不説罗浮梦郤忆都观里来
　　玉妃步月影毵毵燕罢瑶池酒正酣半夜不知香露冷春风吹梦过江南
　　仙子云中驾鹤归翩翩雾佩晓风吹玉肌轻染胭脂色恰似罗浮夜醉时
　　玉骨清癯怯素妆春风一醉九霞觞绿房午夜娇云暖不梦梨花梦海棠
　　应教题梅
　　刺刺北风吹倒人乾坤无处不沙尘如何冻死长城下谁信江南别有春【下二句一作清髙只有老梅树照水开花个个真】
　　刘　炳
　　【字彦昺鄱阳人其父名斗凤用虞掲诸公荐为翰林应奉未上而卒彦昺雅志汲古所着诗集则危素宋濂序之以为有谢康乐韦应物之风而杨维桢亦称其能兼诸体云】
　　忆园庐
　　种园在东皋草荒蔓长日落秋树凉褰衣独还往时逢野老憩自足田园赏沿溪暝忘归古寺烟钟响
　　行路难
　　奉君五防凤凰之绮幄七宝鸳鸯之锦牀博山氤氲之氷屑金盘沆瀣之琼浆春风无情不相待朱顔绿鬓年年改姑苏台上鼓如雷四时歌舞百花开当年意气今安在鬼火如灯秋似海
　　燕子楼同周伯宁赋
　　宝瑟凝歌绕珠箔流苏结带黄金索翠红香里宿鸳鸯春风人间无此乐杏梁尘暗麝兰篝黛琐睂峰掩画楼灯残枕冷梨云断秋雨人间无此愁
　　寒夜怨
　　月来愁亦来心怜月去愁应改楼髙月转迟停筝坐倚熏笼待月落郤成眠谁知枕冷愁仍在
　　乌夜啼练髙同赋
　　城头乌啼风瑟瑟露滴银牀秋月白锦屛金屋醉西施歌长漏短铜壶窄回首繁华散似云姑苏台上鹿成羣令人却忆乌啼月此月还应照后人
　　河中之水歌寄刘子雍程伯羽
　　河之水向东北洛阳女儿好顔色八岁画娥睂九岁自裁衣十岁学识字十一抛梭攀锦机十二刺绣纹十三能睹棋十四弹箜篌十五才上头鬓偏斜戴金团凤臂弱不胜珠络韝罗帏睡起伤春瘦画阁妆成对日羞十六妖娆解歌舞容色比花花不语扶持生怕下堦行三寸春娇云一缕行媒将聘嫁周郎桂柱兰堂锦作房比翼镜奁妆玳瑁合欢裙带绣鸳鸯茱萸露湿瑚枕苏合香薰翡翠牀生憎啼鸟催春去不忿啼乌怨夜长杯成连理生何幸钗合同心死不忘眼前节物年年度只恐芳华不相顾南陌芙蓉午夜霜东园桃李三春雨君当为妾秉烛游东海为缸糟作丘妾当为君金缕讴春风莫遣人间愁
　　来日苦短黄子邕同赋
　　来日苦短去日苦长人生如朝露不如笑歌置酒临髙堂春风不到九泉下盛年一去难再芳老行及之徒悲伤
　　鬼妾行
　　闺中女儿白如雪县官娶作专房妾黄金翠羽绣罗襦枕边誓死心不渝岂意荣华草头露好似青藤倚枯树一朝树倒藤无依垂垂哀哭牵肠肚依稀无复半年春新官到任遣媒人鸳鸯锦帐重还整鸾凤金钗依旧新洞房更结叮咛语却説新情多胜故自忿飞花逐水流为怜娇蝶无莺妬伤心认作主衣裳窗前临镜照新妆青铜欲待销磨尽几度春风几断肠
　　邯郸行
　　白日下丛台野旷秋风早不闻歌吹声空遗往来道伤心却忆平原君墓上牛羊蹋荒草
　　寒食客秦淮忆旧
　　去年寒食长途客桃花落尽梨花白今年寒食客秦淮杏花李花无数开东风凋残白羽箭落日独倚黄金台缁尘萧骚吹病目破防乌靴泥漉漉藜杖东山吊谢安怅望飞云仰天哭凄凉心事更谁怜绿绮可以调丝弦子期已矣伯牙死髙山流水空荒烟王孙不归芳草暮解衣沽酒驱愁去谁言一醉可消愁酒入吾肠肝胆露便拟扬帆析木津仍期挂剑扶桑树志士长歌沟壑忧功名百岁等浮沤雨晴浪暖沙豚上载酒沧江弄钓舟
　　寄徐宗周兼柬杨奂文阮宗泰
　　李家池头去年别大风扬沙天欲雪赠我鲤鱼三十腮杨栁穿来带寒血今年八月芝山楼我欲少住君不留蹇驴落日冒秋暑鬓丝汗溢黄尘流近过阮公茅屋底説君沈疴几不起九月十月方离牀强健近来差可喜相望片云老石山来往每嫌消息艰斯文凋谢少知巳恨不连墙相往还却忆少年从义日闻鸡不眠追祖逖杀敌风吹宝剑腥打围雪压雕鞍湿诸葛曾怀汉室忧包胥亦有秦庭泣投老相看四海清夙昔患难同离情归来庐井有桑梓拜扫丘墓除榛荆传家书在晩还读负郭田深春自耕爱君窗前脩竹大听雨何时对牀卧郤扶藜杖过杨兄使酒怕渠将骂坐气概颇与常人殊天经地轨谈隂符黄冈溪头懒垂钓未央殿前思上书功名定有国士报肝胆好将民瘼蘓黄金台髙一千尺白日横飞虎生翼吕望八十方致身五十富家朱买臣时来勲业自有待岂得甘作渔樵人
　　题吕氏园草堂朱雀桥
　　何处销残暑城南茅屋幽晩烟将墅色春树带江流爱竹呼儿种耽杯与妇谋生涯成老圃不是故时侯
　　郊居杂兴柬陈遂良
　　风雨行人少柴门午尚扄土花沿砌碧山果坠枝青病眼耽书癖衰顔托酒星经邦方上武寂寞抱遗经
　　早春呈吴待制
　　上林春早陌尘香紫禁觚棱射日光新绿御河揺栁黛小红宫树试桃妆山连晓气蟠龙虎台枕东风忆凤凰心折故园幽兴独寻僧看竹过邻墙
　　寄许永明公冕昆弟得夫先生
　　少年曾共请长缨云压旄头剑气腥诸葛有心扶汉室包胥无泪哭秦廷九鳌夜徙龙沙黑八骏秋迷鸟道青一别闗河俱白首断肠烟树满长汀
　　燕城怀古
　　广寒宫殿玉为楼万岁鳌峰压九州番国梵僧青防帽天魔宫女防龙舟钩陈苍阙山南拱太液红桥海北流唯有卢沟沟上月年年鸿雁不胜秋
　　次秋日韵奉汝弼叔【二首】
　　墨池秋浄水痕澄曲几焚香袖手凭霜煞栁条清栗里雨荒蔓覆东陵战余赵壁车还列説下齐城轼独凭因忆少年随骠骑西风笳鼓醉呼鹰
　　三径归来菊未荒半凋杨栁弄春凉银屏纨扇题秋句金鸭罗衣换夕香老忆风云趋北阙梦无花月待东墙狂游尚记秦楼别翠袖红緜拭泪行
　　秋夜对月寄汪宗彛【三首】
　　宫树凉生绛阙玉阶影转银河曾侍梨园供奉梦魂犹托笙歌
　　辩舌曾归白璧酬恩尽散黄金范叔绨袍谁念悲歌自防瑶琴
　　薄枝宁为鸡口雄心每借鱼肠敝矣布袍双袖御炉犹带天香




</div>
    <div class="pagination">
<a href="宋元诗会_page203.html">上一页</a><span>...</span><a href="宋元诗会_page199.html">199</a><a href="宋元诗会_page200.html">200</a><a href="宋元诗会_page201.html">201</a><a href="宋元诗会_page202.html">202</a><a href="宋元诗会_page203.html">203</a><span class="current-page">204</span><a href="宋元诗会_page205.html">205</a><a href="宋元诗会_page206.html">206</a><a href="宋元诗会_page207.html">207</a><a href="宋元诗会_page208.html">208</a><a href="宋元诗会_page209.html">209</a><span>...</span><a href="宋元诗会_page205.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
