<!DOCTYPE html>
<html>
<head>
    <meta charset="UTF-8">
    <title>全宋诗 - 第 10173 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 10173 页/共 11672 页</h1>
    <div class="content">    自是晴鸥无六月，半江雪片涌波心。
    萧萧衰发倚西风，两岸青山尽识侬。
    东去西来缘底事，只应添得一龙钟。
    一江涨碧碧於蓝，健橹鸣鹅舳正衔。
    才似过都空万马，又惊倚岸阅千帆。
    宵声传柝重城闭，晓漏迷钟古寺荒。
    仰看繁星垂四野，不知身世变炎凉。
    一瓶一锡一团蒲，到得今年一物无。
    桑下勿兴三宿念，古人不食武昌鱼。
    葭苇延缘舞以旌，白头吹浪又相迎。
    攀辕亦作留行计，莫道冯夷不世情。
    昌黎久原列三王，我亦曾亲翰墨香。
    惜别依依重回首，棠矶风月更思量。
    赤壁江头白羽挥，鳜肥西塞酒同携。
    归期应在初弦月，家住康山西复西。
    人生邂逅适相懽，一曲高歌行路难。
    频寄诗筩君勿厌，种花持钓是闲官。

岳珂　智永千文真草帖赞
    与嗣次韵成一家，作者更书遍河沙。
    几年真草分正葩，变现要作千体夸。
    谁知笔椽出袈裟，如催犀角抽龙牙。
    墨池摹倣纷天华，尚想字母真摩耶。

岳珂　中桥二首
    过了平湖又小溪，却从芜径访多歧。
    如何江上乘风鷁，化作泥中曳蚝龟。
    谁遣旌旟行沮洳，定知鼓吹宅涟漪。
    中桥咫尺末由到，且作吴儿玩水嬉。

岳珂　中桥二首
    泽国何村不著桥，中桥跬步即云霄。
    青帘望市雷鸣腹，黄帽推船水没腰。
    六月彤云摇旱火，一潮清浪卷晴飚。
    平生未惯舟行陆，铁石心肠也合消。

岳珂　中秋夜宿旌德观无月
    满看金盆涌碧流，西湖从古惬中秋。
    清班正自重闉隔，尘鞅难从近甸游。
    自是四并偏我靳，从知一笑岂人谋。
    望霓得月良非急，且原西风送雨休。

岳珂　舟过庾楼
    得名元自庾西阳，秋夜何关旧踞床。
    坐上参差雉横堞，槛前来往燕归樯。
    骚人雪月撩新句，游子风云忆故乡。
    何日君恩粗能报，苔矶从引濯沧浪。

岳珂　周美成友议帖赞
    左太冲赋三都十年，门墙藩溷皆著纸笔。
    予意其因心寓墨池模倣之妙，而未必徒以诧记事备言之述。
    不然则亦焉用是物也。
    如公书法，或者得太冲之仿佛乎。
    有凤楼之手，以侈其标度。
    有香奁之泽，以醖其风骨。
    体具态全，夫岂一日。
    清真之名，公所自出。

岳珂　周少隐留春词帖赞
    弦管之流声，景物之感情。
    激徵含商，舒华发英。
    固所以合融怡寺自然，而惜流转之不停。
    亦犹夫见穿花之蛱蝶，赋点水之晴蜓。
    思尽醉于风光，而典春衣于杜陵也。

岳珂　周文忠宝眷帖赞
    庐陵之文忠，前欧而后周。
    笔法之可稽，欧劲而周柔。
    苟内心之是似，岂外迹之能求。
    予尝遡平原之津，望二典之楼。

岳珂　朱文公储议帖赞
    道统之传，洙泗濂伊。
    公于淳熙，万古一时。
    言名之舆，世泯其辙。
    皎皎纲常，首载先烈。
    粤古大臣，以国为身。
    浚源培根，兹为爱君。
    总干徂征，拜疏辄发。
    外宁内忧，间不容发。
    复雠大义，不振不随。
    易安于危，本则先之。
    先王之忠，与莱公对。
    谗夫孔多，碣欠若辈。
    彼姑息者，大义一毛。
    谓我徒劳。群吠以嘈。
    事是迹讹。

岳珂　朱文公离骚经赞
    伟兹帖上奇瑰兮，羌笔力之有神。
    走缄{腾去马加糸}之来诏兮，并垂枣而足珍。
    从鲤庭而载求兮，得陈亢之异闻。
    书三闾之孤忠兮，将争光兮仪邻。
    予尝窍寘疑兮，谓意或有在也。
    方淳熙之继明兮，德如天其大也。
    挈道统而在上兮，固无妒邪之害也。
    先生之溯伊濂兮，又非沅湘之派也。
    寓物以写兴兮，自前世以固然。
    岂先生之适正兮，乃独取于沉渊。
    行或过乎中庸兮，虽为法而不可。
</div>
    <div class="pagination">
<a href="全宋诗_page10172.html">上一页</a><span>...</span><a href="全宋诗_page10168.html">10168</a><a href="全宋诗_page10169.html">10169</a><a href="全宋诗_page10170.html">10170</a><a href="全宋诗_page10171.html">10171</a><a href="全宋诗_page10172.html">10172</a><span class="current-page">10173</span><a href="全宋诗_page10174.html">10174</a><a href="全宋诗_page10175.html">10175</a><a href="全宋诗_page10176.html">10176</a><a href="全宋诗_page10177.html">10177</a><a href="全宋诗_page10178.html">10178</a><span>...</span><a href="全宋诗_page10174.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
