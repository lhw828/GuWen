<!DOCTYPE html>
<html>
<head>
    <meta charset="UTF-8">
    <title>晚晴簃诗汇 - 第 252 页/共 633 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚晴簃诗汇 - 第 252 页/共 633 页</h1>
    <div class="content">　　吴炯，字秋阳，号睡庵，武陵人。有《古香园诗草》。
　　黄鹤楼
　　黄鹤楼头秋日阴，客中扶病强登临。东南野色分吴楚，江汉涛声自古今。泽国秋高红叶少，乡关天远白云深。仙人玉笛无消息，但听萧萧万户碪。
　　崔宏楙
　　崔宏楙，字竹筠，常宁人。诸生。有《竹筠诗集》。
　　颜岭
　　夕晖生寂寞，返景入幽林。归鸟有时下，孤云相与深。尚知蒙谷外，犹照古潭心。莫怪余光落，冰轮已满岑。
　　江村夜
　　微风沙碛岸，小雪暮江天。犬卧当篱月，人呼隔水烟。松门沽市酒，荻火打鱼船。寥深情无限，余心亦浩然。
　　王敬禧
　　王敬禧，字孝承，一字南陔，号春墅，武陵人。诸生。有《诗教堂集》。
　　月夜泊朱洲听度曲感赋
　　烟暝急羁雌，清歌正起迟。湘江不流处，山月乍明时。远道搴芳草，逢场和《竹枝》。独怜声半咽，哀怨尔何为。
　　西风
　　关河劳梦寐，谁遣夕中生。月色不离地，山寒尽入城。籁虚蛩答响，秋老雁无声。处处皆长道，徒看白露盈。
　　陈士杜
　　陈士杜，字鹤皋，长沙人。有《雨花山房诗钞》。
　　城西晚眺
　　日暮临高堞，江城返照中。暝烟生远岫，秋水送孤篷。岸迥芦花白，林疏柿叶红。晚山钟磬发，惆怅下西风。
　　许儒龙
　　许儒龙，字水南，成都人。有《岷南集》。
　　到岸
　　到岸停征棹，渔村正晚晴。一舟横野色，百听废滩声。暝觉空江易，愁缘独客生。腊残游道路，飘泊耻身轻。
　　登城野望
　　独立山城上，阑干对落晖。霞边双鸟没，草际一僧归。古堞缘苍蔼，芳茨入翠微。南风吹四月，处处楝花飞。
　　白銮江抱疴夜坐
　　柳外芦边一水清，篷窗乍启接高城。风吹静夜鱼龙气，浪打荒洲雁鹜声。客里光阴容寂寞，病中情绪未分明。柁楼镫影入危坐，霜气侵衣梦不成。
　　初秋
　　月光小院清于水，人坐空斋淡似僧。贪得夜凉窗不掩，秋虫飞上读书镫。
●卷八十八
　　彭元瑞
　　彭元瑞，字掌仍，一字辑五，号云楣，南昌人。乾隆丁丑进士，改庶吉士，授编修，官至工部尚书、协办大学士。赠太子太保，谥文勤。有《恩余堂稿》。
　　赵北口镫词
　　绕淀长隄柳色苏，初张黄幄奉宸娱。团圞月照冰池上，万顷玻璃一颗珠。
　　蚖膏鹤焰百枝然，元夜真成不夜天。野花路旁咸额祝，至尊亲奉寿觞前。
　　簪笔星庐夜景清，易京有路近瑶京。侍臣仗外重联句，天子挥毫顷刻成。
　　辇旁前日见郊台，忆昨筹边羽檄开。一样离宫镫月宴，年班携得远人来。
　　题北宋石经周礼残本
　　赤脚仙人下当宁，韩、范、富、欧名世辅。是时海寓久乂安，文治张皇垂掌故。写经镌石立汴都，判者宋祁后王洙。下遴草泽上皇侄，赵、杨、张、谢章暨胡。一行小篆一行隶，贵以古文存古意。点画犹讲《说文》书，体裁不袭经生字。岂意于今六百年，十二版耳仅流传。小长芦叟秀野氏，二三策未见《周官》。法帖谱系《兰亭》考，好事膻芗竞搜讨。书家但解八法工，俗学安知六经宝。一从大盗壅洪流，难向黄河沙底求。独怪当年刻甫毕，便行新法废《春秋》。
　　蒋士铨
　　蒋士铨，字心余，一字苕生，号清容，铅山人。乾隆丁丑进士，改庶吉士，授编修。有《忠雅堂集》。
　　金山
　　空青县万仞，雪浪齧孤根。元气留江影，天光缩涨痕。鱼龙阴拜舞，岩壑怒崩奔。向晚千帆没，苍茫海气昏。
　　浮洲寺
　　倒景开平湖，浅涨落沙步。一径入空翠，乱石出新路。深林蓄微凉，修竹莽回互。虚亭上暝色，波光动秋树。云气苍茫生，渔艇晚烟赴。不见伴鸥人，轻舟自来去。
　　湖上晚归
　　湿云鸦背重，野寺出新晴。败叶存秋气，寒钟过雨声。半檐群鸟入，深树一镫明。猎猎西风劲，湖心月乍生。
　　远游
　　初日照林莽，积霭生庭闱。长跪拜慈母，有泪不敢垂。连年客道路，儿生未远离。力学既苦晚，可复无常师。负笈出门去，白日东西驰。远游幸有方，母心毋念之。儿食有齑粥，母毋念儿饥。儿服有敝裘，母毋念儿衣。倚闾勿盼望，岁莫儿当归。俯首听儿言，丁甯语儿知。小妹不解事，视母为笑啼。新妇亦善愁，含泪无言词。繁忧未能语，匪但离别悲。父车既已驾，我行复迟迟。岂无寸草心，珍重三春晖。仰看林间乌，绕树哑哑飞。
　　神山有威凤，万里求其凰。十载未能遇，翩然归故乡。邂逅梧桐阴，锦翼同翱翔。羽毛耀文采，顾盼生辉光。竹实既云美，天运亦复昌。安能老丹穴，而不思明堂。天风吹红云，灵匹此分张。岂不念栖息，何以酬文章。一飞仪虞廷，再飞鸣岐阳。振羽还神山，比翼游扶桑。拙哉共命鸟，委曲蓬蒿旁。
　　晓过峡江县
　　湿翠四围滴，空明百转清。山悬江出峡，县仄岭穿城。晓色千家静，樵风一棹轻。高楼未能上，回首树烟平。
　　岁暮到家
　　爱子心无尽，归家喜及辰。寒衣针线密，家信墨痕新。见面怜清瘦，呼儿问苦辛。低回愧人子，不敢叹风尘。
　　哭杨子载
　　与子三年别，归来哭寝门。遗孤不解痛，老母独招魂。压众才无敌，成仙位自尊。墓碑书选士，穷死亦君恩。
　　九岁负才名，诗成牧伯惊。天教将门子，来作鲁诸生。我亦今词客，归栖古灌城。十年兄弟友，如此对铭旌。
　　舟中读书
　　束书厚疆圉，自固恐自陷。心兵失銛铓，何药与淬蘸。十载伏髹几，剥处泽可鉴。两袖月补缀，布褐色为俭。锐力辟志猛，强识得天欠。馋夫胃脾弱，呕哕负咀啖。齿牙宁不饕，胸腹卒难餍。精气因迷谬，智慧坠昏垫。终岁无逸获，手眼役颇厌。去之日悠悠，此身殊泛泛。吾师新安叟，相啖独醇酽。坐我艨艟舟，目送觅觞滥。久别俟新异，再见或播摲。讵谓岁月改，忧虞计罂甔。阘成坐废，谋食类愚暗。学道我所欲，救死恐莫赡。寒饿疾已痼，日待斗石砭。及兹春靃靡，而乃挂江帆。得朋丐资斧，欲吐口喁噞。所识半穷乏，不免诧鬼瞰。世路未可测，光景讵能缆。执理不胜欲，倏忽营两念。纳睛入胸膈，反目自鞫勘。可怜文字腹，呀然告虚歉。饥肠时一鸣，苦心倏藏敛。以兹焚脏府，奚待灶木。所嗟肝与胆，雪亮一古剑。本无机械巧，不畏穿窬舚。对书识弥旷，当仁意稍僣。浩然敌外铄，自得足隐验。滩涡移旧痕，岸树坼新艳。及时彼诚能，流瞩我亦暂。观物拾奇悟，识字增默忏。纤夫曳舟上，去波有余憾。行当悃图史，朗诵越天堑。
　　偶忆
　　近况真难语塞鸿，江湖卧病亦怱怱。杯空寒色一镫里，梦在雨声双橹中。壮志平居多感激，同官健者定从戎。不知马上谁提笔，亲纪将军杀贼功。
　　九月十四夕梦中作
　　屋偏藏老树，衣湿散归云。水气乘闲出，山身向晚分。年丰农事足，客到犬声闻。便借茅堂宿，无因识隐君。
　　镫暗鸡传唱，凉生月入扉。破空人语细，行远寺钟微。地僻消尘虑，心清集道机。明朝出山去，幽思定多违。
　　送汪鱼亭还里
　　来何栖栖去草草，送君再出长安道。柳条不似昔年青，秋气真随故人老。君将入仕游未倦，我欲著书心已槁。不忘沟壑守穷乏，耻向妻孥说温饱。年来自许黏壁枯，相对犹怜择枝绕。君身木彊气不屈，神鬼揶揄百端扰。高才易竭须善继，美誉难胜贵终保。千金屡散身枉劳，万卷重开归及早。孺人稚子入乡梦，泪洒镫檠客怀渺。陶潜醉语醒者恕，杜甫登床贵人恼。家无儋石岂得住，主客初心亦难晓。敝裘羸马天苍茫，投辖倾囊事缥缈。漫抛心力绣平原，谁出黄金铸贾岛。卅年故旧几人存，千里关山何处好。布帆安稳浩歌还，回首交游迹如扫。
　　兴安道中
　　群山奔会中，孤岭每一卸。丛丛灌木合，隐隐村墟藉。后巘降已深，前谿入犹乍。田畴好风日，夜雨长禾稼。丈人倚柴荆，召客憩茅舍。绕屋栖余粮，仓廪无隙罅。丰年岂有常，比户毕婚嫁。
　　连峦石轮囷，起伏散壁垒。我疑神人战，旗鼓掷于此。免胄鬝尔颠，覆釜赭其底。时清洗兵久，刀剑不须砥。地力用各殊，藉以镇郊鄙。团团列星陨，鞭挞孰能徙。崩崖垂象鼻，宛若钜桥圯。石尔苟能言，吾将扣微旨。
　　灵山自端居，岑山走一臂。侧岭卧高原，城郭压肩背。县门带场圃，榛莽杂芜秽。街衢日色薄，寂寞吏民对。昔闻聚逋逃，据险亦可畏。荒墟存黑灰，冶灶今则废。怀哉古人心，建置岂无谓。
　　出门
　　三十官京师，迎母东华住。四十归田园，别母临安去。十年不离膝，一朝行李具。陨涕看乌雏，哑哑绕庭树。
　　老怀重骨肉，贫家轻别离。饥来携子出，低头拙言词。我肠转车轮，母泪落绠縻。牵衣不成语，但道勿我思。垂老别儿孙，感伤唯自知。我生无弟兄，亲戚况天涯。馨膳讬家人，痛矣《南陔》诗。
　　知廉十五龄，始去祖母怀。平生鞠育心，至此益无涯。娇憨性不驯，恃爱每多乖。再拜萌本念，号泣声哀哀。衣履悉手制，老泪痕难揩。丁宁慎食眠，力学期克谐。勿令受笞挞，致我遥心摧。
　　昔别但思子，今别兼思孙。服我初服衣，旧泪连新痕。禄仕养且薄，家食宁足存。古人重恒产，至性皆可敦。俯仰有惭色，勋业谁能论。一身苦支离，难答君亲恩。
　　病妇偃空床，行矣不能顾。岂无儿女情，门外多歧路。药烟启罗帏，复牵知廉衣。伤哉母子别，惨于夫妇离。两季学母泣，恋兄亦依依。送耶出门去，问耶何日归。
　　归期若许长，去路日已远。语妇惜忧劳，劝母加餐饭。风来画堂深，日下离亭晚。抑情只自伤，卻顾敢频反。出郭愁思纷，登舟客心短。夕梦共儿还，孤篷雨声断。
　　五更
　　村鸡腷膊晓星移，残梦初回各自知。岸上骡纲江上桨，最消魂是五更时。
　　过瑞洪
　　记得韩康卖药街，袁公门巷掩荆柴。瓦镫照字教儿读，败絮围身卧母怀。船泊檐牙糠作饭，鱼生床角灶沈蛙。六年往事堪回忆，只有残碑宿草埋。
　　三龄栖讬八龄归，墓祭深惭报礼微。奉母何曾陈鼎俎，衔哀今已脱麻衣。九原酬德心无尽，双敕貤封愿敢违。空剩儿时两行泪，重来兼恸失慈帏。
　　题施生诗本并柬黄生
　　棋镫雪屋暂淹留，相倚真同李郭舟。才大士多嗟不遇，情深人每善言愁。江东年少双行笈，燕市天寒一敝裘。史馆餐钱书局纸，因贫聊复与沈浮。
　　蔡以台
　　蔡以台，字季实，号兰圃，嘉善人。乾隆丁丑一甲一名进士，授修撰。有《三友斋遗稿》。
　　寄周青在
　　白板岩扉负甲开，但无车马便蓬莱。风筛千个平安竹，雪压一枝偃蹇梅。慧业已甘灵运后，夜窗还待子猷来。红炉绿蚁春温在，莫枉相思一寸灰。
　　光明殿寓斋应慎郡王教
　　左右邹枚幕里宾，樗材也许奉清尘。棋敲暖玉甘饶子，诗效寒郊肯让人。兔魄乍亏三日照，桃花依旧十分春。选楼开处多闲暇，倩问朝天酒几巡。
　　薛宁廷
　　薛宁廷，字补山，雒南人。乾隆丁丑进士，改庶吉士，授编修。有《洛间山人诗》。
　　杂诗
　　桐生依崖壁，百尺临清流。所讬本孤危，飞鸟不敢投。直幹战风雨，入夜鸣飕飕。岂必中梁柱，琴瑟可与谋。未遭牙旷顾，摇落不及秋。枝叶乍飘堕，根株迸莫收。桃李自芳菲，芳菲使人愁。
　　贾生傅长沙，投书吊汨罗。观其赋《鵩鸟》，未免悲轗轲。少年盛锋锐，一跌遂消磨。忧思铄精气，莫反鲁阳戈。柳下昔三黜，直道原无颇。厄穷而不悯，乃称圣之和。绛灌岂谗佞，蒙此蔽贤呵。空抱《治安策》，实辜圣明多。悔不从园绮，采芝商山阿。
　　漫兴
　　自笑宦踪同昔贤，遮莫眼饱西溪莲，游春亭古飞苍烟。试将浊酒呼杜老，日夕发兴相留连。
　　地接南山万林竹，风雨萧萧动新绿，五眼泉喷水百斛。坐来濯尽京洛尘，枯澹未妨食无肉。
　　东溪西溪粳稻香，鲜鲫作鲙皆饫尝，白云浮岭何茫茫。不须授枕自成梦，有人兀坐炊黄粱。
　　登报恩塔作书陆雨庄册子后
</div>
    <div class="pagination">
<a href="晚晴簃诗汇_page251.html">上一页</a><span>...</span><a href="晚晴簃诗汇_page247.html">247</a><a href="晚晴簃诗汇_page248.html">248</a><a href="晚晴簃诗汇_page249.html">249</a><a href="晚晴簃诗汇_page250.html">250</a><a href="晚晴簃诗汇_page251.html">251</a><span class="current-page">252</span><a href="晚晴簃诗汇_page253.html">253</a><a href="晚晴簃诗汇_page254.html">254</a><a href="晚晴簃诗汇_page255.html">255</a><a href="晚晴簃诗汇_page256.html">256</a><a href="晚晴簃诗汇_page257.html">257</a><span>...</span><a href="晚晴簃诗汇_page253.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
