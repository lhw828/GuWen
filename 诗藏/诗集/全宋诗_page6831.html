<!DOCTYPE html>
<html>
<head>
    <meta charset="UTF-8">
    <title>全宋诗 - 第 6831 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6831 页/共 11672 页</h1>
    <div class="content">    蕉衫身俭洁，纱帽顶清凉。
    润叶桑藏井，新梢笋过墙。
    莫言炎热苦，胜处苦寒乡。

舒岳祥　夏日山居好十首
    夏日山居好，凉风树下生。
    三茶还可瀹，二韮尚堪烹。
    永日闲言语，平生实讲明。
    前空飞赤电，燕坐不须惊。

舒岳祥　夏日山居好十首
    夏日山居好，清溪一笛风。
    瘦躯便褐短，寡发爱梳忪。
    细雨明归鹭，斜阳饮远虹。
    有时吟未稳，饮步自书空。

舒岳祥　夏日山居好十首
    夏日山居好，鸡鸣桑柘烟。
    笋摇知狖过，草偃觉鹅眠。
    休问田园计，聊随饮食缘。
    经营空自苦，烦恼更谁怜。

舒岳祥　夏日山居好十首
    夏日山居好，虫鸣山更幽。
    青鞋紫藤杖，玉醴绿翁瓯。
    飞露吹黄葛，凉风洒白头。
    已知时雨顺，更有虎狼忧。

舒岳祥　夏日山居好十首
    夏日山居好，日长宜学文。
    金门堪避世，亩亩不忘君。
    林宿三冬雪，岩藏万里云。
    屈伸吾道在，何必杂人群。

舒岳祥　夏日山居好十首
    夏日山居好，藤床面北林，
    荷心风百顷，秧底月千寻。
    幽鸟珍毛羽，流泉响磬琴。
    此中多乐事，客至亦能吟。

舒岳祥　芗岩山居孟夏二十绝
    独鸟怨遥夜，冷萤明远陂。
    且弄碧萝月，莫问出山期。

舒岳祥　芗岩山居孟夏二十绝
    无色庭前石，无声石上琴。
    此时寂寞意，千载有知音。

舒岳祥　芗岩山居孟夏二十绝
    凯风引柔蔓，时雨滋绿苔。
    寂寞无一事，空壑生悲哀。

舒岳祥　芗岩山居孟夏二十绝
    晨霞冠山椒，夕虹饮涧曲。
    熊蹯未入唇，羊胛早已熟。

舒岳祥　芗岩山居孟夏二十绝
    桑枯隐寒墟，牛羊杂乱石。
    林果摇青黄，已纵飞鸟吃。

舒岳祥　芗岩山居孟夏二十绝
    钟声澄万室，月影散千林。
    岑寂岩栖客，应观不转心。

舒岳祥　芗岩山居孟夏二十绝
    鸟鸣青溪中，人行彩虹外。
    洗药归去来，声迹两幽晦。

舒岳祥　芗岩山居孟夏二十绝
    微泉静后闻，去鸟空中灭。
    耳目吾不营，烟景相与悦。

舒岳祥　芗岩山居孟夏二十绝
    幽鸟时一啼，前峰晚来翠。
    人语惨澹中，复向烟雨外。

舒岳祥　芗岩山居孟夏二十绝
    迢递川观明，氤氛夏条绿。
    於焉冲抱盈，缅然散烦溽。

舒岳祥　芗岩山居孟夏二十绝
    绿树塞柴门，青山压茅宇。
    遥遥望来峰，日夕多风雨。

舒岳祥　芗岩山居孟夏二十绝
    蛙声合川隰，荷叶等阶除。
    悠然故园思，今雨后何如。

舒岳祥　芗岩山居孟夏二十绝
    远水去微茫，近峰互明晦。
    偶与农夫言，飞雨霭而至。

舒岳祥　芗岩山居孟夏二十绝
    旭日原隰丽，积雨条枚新。
    万物此萧散，宇宙一欠伸。

舒岳祥　芗岩山居孟夏二十绝
    雉子行傍丛，鹿麑下饮涧。
    近人固数惊，无心复远患。

</div>
    <div class="pagination">
<a href="全宋诗_page6830.html">上一页</a><span>...</span><a href="全宋诗_page6826.html">6826</a><a href="全宋诗_page6827.html">6827</a><a href="全宋诗_page6828.html">6828</a><a href="全宋诗_page6829.html">6829</a><a href="全宋诗_page6830.html">6830</a><span class="current-page">6831</span><a href="全宋诗_page6832.html">6832</a><a href="全宋诗_page6833.html">6833</a><a href="全宋诗_page6834.html">6834</a><a href="全宋诗_page6835.html">6835</a><a href="全宋诗_page6836.html">6836</a><span>...</span><a href="全宋诗_page6832.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
