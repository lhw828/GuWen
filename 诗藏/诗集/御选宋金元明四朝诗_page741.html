<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 741 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 741 页/共 1044 页</h1>
    <div class="content">　　灵和殿前艳阳时忘忧馆里光风吹千门万户旌旗色九陌三条雨露姿苍凉苑日笼燕甸缥缈宫云覆京县芳树重重归院迷飘花防防临池见临池归院总仙曹应制分题竞彩毫诏乗西第将军马时夺东方学士袍金明绿暗留烟雾旧燕新莺换朝暮只知睂黛为君颦肯信腰肢有人妬从此沈沦万里身可怜憔悴几经春支离散木甘时弃攀折荒亭委路尘揺落秋空上林逺娑婆生意华年晚肠断闗山明月楼一声横笛青霜坂
　　方豪
　　太白楼席上追和先辈陈刚中
　　风流杨水部苦欲同登太白楼楼前一回首四郊烟雾风飕飕白也生爱此死后神应留鲁人往往闻啸咏深宵水底号蛟虬金尊绿酒满玉镜清光流起见仙人犹独酌锦袍坐对髙城秋仙人从来小天地生既能乐死何愁区区力士辈翫弄如沙鸥浩然之气永不灭真与元气空中浮彼哉撼树真蜉蝣只向仙人粗迹求仙人闻之不满一大笑飘然跨鹤归宣州自言宣州亦旧游避人议论莫若青山邱
　　冰玉篇赠徐子谦
　　君不见冰溪之水真如冰洁爽不得留蛟蝇玉山之峯白如玉遥见贞光荡晴旭我昔报恩作此行溪容山色随双旌恍然置我水晶阙胸中尘秽皆销歇嘉兴太守冰玉姿出门便与溪山期此日归来五马散意气不异之官时嘉兴之人或未知溪童山叟皆知之童叟犹人或可私山灵溪伯安可欺吁嗟太守真吾师相送岂作儿女悲溪可渔山可采伐木丁丁歌欵乃太守百年心不悔独恨生当明圣朝不应黒髪居东海野客狂痴全未解欲走天门问时宰
　　赠写真孙木峯
　　洞庭客子天边来木峯访我读书台平生百念尽销歇惟有好画心未灰长松髙卧南风清幅巾氅服神思寜呼毫为写麋鹿相儿童不识惊仙灵殷勤相送石溪渚长揖分携无一语但索狂吟满意归寜计黄金漫相许依然挽袂酌一斗山月已照棠陵口重开画影笑相看尽讶三人同酌酒
　　弃瓢图寄国英侍御
　　昔人弃国如弃瓢山中独坐风萧萧今我耽书好种树虎谷棠陵未寂寥我有知心在南海壶公名药长自采安得羽化相飞攀笑弄沧溟歌欵乃
　　刘栋
　　幽居见雪呈学士董中峯座主
　　幽斋空锁类禅闗眷恋学士迥碧山仰观宿云酿成雪倏忽纵横逺近间随风须鬓惊素缕窥牖落镜销朱顔茶铛净洗燃火急酒价减涩当垆闲粗豪兴发卒难遏浩歌席地借草菅兔园持简未成召陶谷滋味先援攀旋看篱落莓苔后欲起遮护荒芜删衰柳向来弄玉筯饥乌飞坠抛银环意者淩寒有仙骨掩卧不觉月重弯顾我山阴泛棹客驽马不惯泥涂悭明发太阳融释尽扣衣函丈订愚顽
　　齐之鸾
　　次韵题美人睡起圗
　　浓花压枝枝欲偏晴日烘花花欲燃美人无事饶春睡乱鬟矗矗堆云烟花开花落流光过不似沈香亭畔卧别院春风自有花带笑看花泛紫霞
　　浦口晓行
　　三五星短长亭日光烹海赤山色饮江青野烧林边人臂斧秋涛雾里客扬舲
　　蒋山卿
　　大司冦金公芙蓉溪诗
　　丈人昔卧芙蓉溪蓉溪宛在涪江西一水萦纡带茅屋千花烂漫明沙堤清秋落景森萧爽天逺沧洲惬心赏霏霞袅雾时明灭白鸥翠鸟长来往此时吾亦爱吾庐隠几青山独著书霄汉一朝通禁阙烟霞万里隔渔樵君不见太公钓罢渭川闲安石东山去不还英雄事业与时防栖栖岂在溪山间云阁峥嵘傍紫微尚书侍从生光辉伫看北斗调元气未许秋风拂素衣
　　望江大风雪与黄朱二子饮
　　三江与七泽微茫与天通朔气横江来三日吹狂风排山扇海歘缺裂一夜飞度匡庐雪黄云万里掣不开大孤小孤安在哉雪花片片大如席洲渚玲珑白盈尺遥随飞鴈没长空冻压枯松翻絶壁千艘万舸依江头停桡住楫聊淹留且须沽酒与君醉莫因蹭蹬空嗟愁可怜世事相反覆君不见今日北风明日休
　　竹谷诗为马正甫作
　　终南何所有竹谷香回复秀岭髙连西华西洞壑遥通曲江曲笼籦篠簜千万竿拂雾参天森似玉有时风雨或萧萧入夏雪霜还肃肃扶风儒生马季长洒落髙情媚幽独忽然取适心神开来向谷中成卜筑櫹槮岂数辟疆园虚静应同子真谷蓝田对长碧琅玕紫阁平分翠色寒彷佛清飇闻杂佩逍遥素月窥檀栾先生少小爱文词老大犹无三径资一行作吏废此事南山竹谷空相思君不见杜陵草堂埋草芜辋川竹里成邱墟惟有诗辞在千古至今歌咏成嗟吁吁嗟我今竹谷歌独无佳句将奈何
　　薛蕙
　　张南园画云南图
　　尝闻司徒作者流暮年画思生沧洲丹青防拂随兴到云雾幻眇令人愁君不见益州形胜佳且殊可惜僻在西南隅中原断絶罕人迹遂使呉越矜区区司徒平生生此都文学才气海内无独怜山水久寂寞因之貌作云南图大山小山相盘拏龙鳞攅罗插虎牙洪波万折走其下石根奔蹙如蛟蛇行人含颦色咨嗟鸟道上被青天遮岩披谷坼有平地孤城百雉千人家生绡淡墨势颇窄万里滇池气相敌山川空阔神为开不觉沈吟悲古迹古来此地号边鄙邪指牂牁连越嶲秦代新开五丁道汉家更伐昆明水岭陬海落通中夏翡翠明珠半天下始闻大将泛楼船复遣词臣祝金马只今郡县穷南土风俗相传胜前古世封刺史上计书附塞蛮夷占编户何况司徒此间出文献从今更难匹山中已报解银鱼世上仍看留防笔我言此巻真奇最不独毫端工粉绘应同蜀相画夷图想见成周作王防
　　林春泽
　　羚羊峡
　　羚羊峡前风色髙羚羊峡口江怒涛长年移棹维江皋青山白水亦相荡客心与尔同萧骚
　　此生自信非蠕涎风云变态仍问天何由跕跕惊飞鸢扶桑断石去不逺铜柱髙倚南山边
　　送阳以道归桃川
　　桃川子归桃川朝发鳯凰台夕指鱼鳬天峨睂山月照沧海巫峡溪风吹紫烟锦城西去桃满川春风烂漫开欲然何用窘束坐自煎君不见封侯何人曲如钩道边何人直如从来矩步难为用自古红顔多妬妍君今弃置勿复道且向桃川髙枕眠赤霞潋滟波光泛看君不异桃源仙
　　夏言
　　安乡道中观妇人插田
　　南村北村竞栽禾新妇小姑兼阿婆青裾束腰白裹头手掷新秧如掷梭打鼓不停歌不息似比男儿更膂力自古男耕女专织怜尔一身勤两役吁嗟乎长安多少闺中人十指不动金满身
　　许宗鲁
　　至日偶然走笔
　　去年冬至尧母城城头较射角弓鸣今年冬至毘陵馆冻雨寒云歳华晚江南塞北风土殊何地何年是定居愁端岂只如宫线一日长添千里余
　　王廷陈
　　寄曹仲礼
　　吁嗟梁甫吟何哀白日黯惨浮云回繁华忽与东风别幽壑不见阳春来忆初谒帝承明庐颇将词赋追相如意气当时惟尔我文章絶代互吹嘘正逢汉武勤边略同奏文园谏猎书杞国忧天倾傍人笑为狂精卫枉衔沙何裨海茫茫雷雨晦冥起仓卒散失非我能周防寜知垂翅青天后虞罗猎矢犹傍徨予仍下狱大梁城谤议雷同真吠声全生虎口信不易一死鸿毛良可轻摧睂腼面复茍活局天蹐地长悲鸣前荣后枯嗟世事翻云覆雨见人情昔日结交二三子张口欲言祸及矣请兵谁为哭秦庭击筑何曾歌易水感君山岳心不移张公神劒合有时矫首南天瞻北极聊持芳草寄相思
　　豪士吟赠王氏
　　君家髙楼临汉水落日悲风白云起门垂杨柳千万株长条直拂洪波里我来系舟古杨下秋深岸束蒹葭靡此时归思正郁陶偶尔逢君行且止邀我置酒开绮筵庖子击肥兼割鲜海榴新擘寳房碎湘橘旋摘金子圆翠袖成行献歌舞授色知心次第前堂中食客多且贤寳刀锦带光接聨持觞递进劝我酒四座为夀俱万年平原十日饮未足白日酣歌淩紫烟自矜膂力莫与伍侠气翩翩尤擅武角弓十斛左右张蛇矛丈八盘旋舞枥上生驹六駮姿猛士如林不敢骑控鬣鸣鞭一跃上疾驰缓步众称冝男儿身手有如此壮节奇功皆可为君不见道阻天寒行旅苦水有毒蛟山有虎请君杀蛟兼射虎恶少纷纷安足数
　　马汝骥
　　题长江图
　　人间画手不可遇那有江山入毫素吁嗟此巻谁所为防染空堂满云雾虚无景象咫尺开万里波涛天上来似听风雷洞庭落歘看日月岷峨回烟霭微茫髙岸坼源潭掩映楼台碧江中万舸驾如飞飒飒风帆天不隔奔湍逆浪势莫止问尔舟师亦何喜虹梁缥缈锦石重海岳苍茫翠烟起岩阁有人相对闲心疑鸥鹭杳无还绕磴别图几游侣杖藜扪葛同追攀天分南北堑长在江水龙盘九州内一朝移置乌几前拂拭徘徊生感慨我本沧浪垂钓者谁令载笔金门下梦入青山惊啸猿出吟紫陌愁奔马见此倏然双眼明临流剧思濯尘缨蓬莱扶桑傥云接为借星槎犯斗行
　　王讴
　　宿三教寺有作
　　山髙山深水声聒孤林野寺秋寂寞玉兔霜毛永夜寒白露青天下寥廓竹樵避虎放歌还林猿清啸惊人落三年持节客山东半世浮踪满幽壑汗马文章我不轻画形忆上麒麟阁冠盖明时遭际难白头天地伤漂泊
　　汪应轸
　　题百雀图
　　百雀不如鳯胡为占琅玕朋雏碎语不可听六月搅动清风寒我欲挟金弹巧避千万端徘徊恐落一枝翠矫首待鳯栖防干
　　张治
　　竹溪巻
　　君不见潇湘万竿玉君不见洞庭千顷秋苍蛟夜舞风雨黒鼋鼍日抱青天游三年仗劒事明主君山衡岳空回头长安六月红尘浮竹溪竹溪何清幽安得载酒竹溪去醉卧秋阴看白鸥
　　李黙
　　南劒程文学赴官富阳为赋短句
　　鼓柁何人过越西官程先宿富阳溪江枫乱落翻红蓼古道惊鸦出林杪山堞行经风露余千家橘柚霜黄初搴帷觱发青阳转桃李含烟足芳甸蔬盘氊席未为贫谈经偃卧谁能嗔松醪满篘君自沃丈夫得意非粱肉宫墙傥傍赤松山长跽仙人一扣闗
　　周祚
　　呉伟画册为成中丞题
　　国朝画师能悉数笔力孰过江夏呉眼前富贵王侯无故能潇洒超其徒或时酒酣赤两足亦或脱帽空头颅五岳四渎生斯须一峯忽从天际拔九派真见江流趋中丞何由得真迹列方布册看有余清秋示我闾山下白日宛坐仙人区由来神物易飞去九苞之鳯不在笯昨闻九月雷电作沧海恐失瑚株
　　敖英
　　中秋对月
　　去年草堂对此月满挹金波眺空阔正值龙沙罢鼓鼙娇儿幼女娱痴絶今年对月在长安万户西风砧杵寒玉河桥东坐深阁无声天汉流阑干禁城击柝急相应苑树惊乌栖未定谁家玉笛最多情吹彻闗山与愁听我欲杀死妖虾蟇直使上下光无瑕归来却酹玉川子呼童旋煑先春芽
　　暑风亭饯客
　　石城上有清凉山暑风亭瞰山之曲攀云与子偶同游浩荡凭虚恣延瞩萧萧落木动寒声隠隠回汀带残旭阴崖黒深山鬼啼老藤盘拏如防屋六朝遗迹不可寻长干冥冥花若沃古往今来感慨多闲情且付尊中緑明朝子上鄱湖船桃叶渡头双濯足
　　汪本
　　园中踯躅
　　三月十日春已归东家西家花乱飞我来此地作幽赏祗有小种还芳菲问言乃是红踯躅不比桃花李花俗风和日暖池更清猩血淋漓洒苍玉鹤林寺里神仙家昔年曾闻开此花后来已归阆苑去不复与世俱骄夸阿谁上天诉上帝移得此花在人世便当邀取七七仙同饮壶觞对花醉
　　管浦
　　送顾宗朝还孟城
　　龙江木落风乱鸣龙江水边舟欲行玉缾酒尽不成醉青衫泪湿难为情借问舟行向何处美人别我淮南去海天渺渺孤鹤飞回首江东隔云树髙堂一笑夀且康弄雏载戏斑斓裳湖水梅花鬬清絶寻诗载酒还徜徉我欲东归归未得风雨茅堂转相忆故国迢迢千里余双鲤凭将寄消息
　　顾彦夫
　　南村题柳君宗镐巻
　　崇文门外四三里茅屋数间村落里犬吠花边惊客来鸟投树底知风起主翁散步幽情多防简菑畬早晚禾归来一饱有余乐势利炎炎如我何隔墙唤过邻家叟野菜随时斟白酒酒后齐声唱竹枝不觉檐前挂星斗
　　文征明
　　采桑图
　　茜裙青袂谁家女结伴墙东采桑去采桑日暮怕归迟室中箔寒蚕苦饥只愁墙下桑叶稀不知墙头花乱飞一春辛苦只自知百年能着几罗衣
　　夜坐
　　幽人被酒夜不眠揽衣起坐垂堂前参差花影忽满地仰见明月流青天防风吹空星漠漠时有羇鸿度寥廓美人不来更漏沈天南缥缈银河落
　　题画
　　溪云冥冥溪雨急长空倒垂溪水立淩乱春潮万壑揺低迷暮霭千林湿余生雅有沧洲适曾拥孤篷听萧瑟梦断红尘二十年江湖独往兴依然偶拈秃笔扫东绢便觉呉松落并翦金君家住水云乡朝烟暮树对林堂若为老去厌真迹翻爱狂夫洒狂墨就中妙解谁应识万里云烟开素壁
　　采莲图
　　横塘西头春水生荷花落日照人明花深叶暗不辨人有时叶底闻歌声歌声宛转谁家女自把双桡击兰渚不愁击渚溅红裳水中惊起双鸳鸯
　　蔡羽
　　清凉台
　　清凉寺里清凉台交岩互磴青崔嵬扬子江边白鹭洲白云红叶长悠悠都门莲已落蝉声满城郭跻跳丹霞端乾坤忽开拓霸陵黄屋翔青云钟山紫气何纷纷秦淮水接建章宫铜沟亦与寒潮通层楼累阁分朱邸王第侯家相对起琼台砌断金沙路秋千亦在青槐里翡翠常衔苏合香鸳鸯只浴胭脂水繁华转伤心今古多升沈六代既冥漠南唐亦安寻水晶宫殿野棠开千门万户生秋阴四望何茫然忽建城头羽帆从采石来烟分歴阳树遥川动霁景碧草灭江渡衔杯不尽江南情与君仗劒歌升平
　　由大观寺歴观音阁仙释二院并胜因得纵览江上
　　朱阑控带青壁烟碧峯浮出丹枫颠东方铃铎西方磬轻霞淡烟横江天南厓髙北厓俯羣峯奔走如龙虎千寻巨石连空来断处曽经巨灵斧天池阔汤谷长秋江万里横苍茫渔舟尾挂金连环鸳鸯飞出蒹葭霜浔阳潮有无白帝在何处回望呉天鴈南翔又西翥孤帆逺映青空来绿树横分半江去重沙复岸束复张鲸鳄横斜失依据海月縁沙生珠子随潮来残阳尚悬壁素魄先临台仙家瑶草九月寒逺公石上三花开燕子矶头饮牛客偶来莫使世人猜青山对酒谁为主惟有箫声晚自哀
　　覆舟山临望
　　覆舟山头霁景明长松落落崖石平回峦秀岭低复昂传闻此地为台城南望建章宫佳气何郁葱秦淮树中流遥与宫门通城中万井如棊画杨柳烟中分紫陌内园兰桂浮温香戚里池台荡朱碧鳯皇楼阁无处寻临春结绮作梵林樽前却是乐游苑市朝更改成古今登临易头白衔杯落江日回望北湖烟蝉鸣树萧瑟秋波惨淡荷芰花玉鳬锦鸡踏浪霞西曹已鸣马东署复报衙冥冥壶底月寂寂城头鸦停琴送尽飞鸿影引领天边不见家
　　春日鸡鸣寺
　　江南杨柳空青青江边路好无人行不知烂漫花何处空听嘤嘤竹里声钟山王气连宫禁台城佳树郁春晴独领风烟无饮兴晚来吹笛最分明
　　北门晓行
　　烛下银塘流水长马前山色晓苍苍朱楼未灭明河影碧城已动晨曦光鸡唱悠悠度禁邸萤飞防防刺衣裳三年游子离乡思阊阖门髙露早凉
　　花村草堂为李子原承题
　　新河渺渺枫桥浦百花丛中有香土书生卜馆面西山十里清溪抱东户清溪抱东户水鸟羣无数前朝胜境开华州今代书声读芳杜南峯髙北峯俯日日飞云罣窗庑上沙水下沙土翠波粼粼织成组我昔投宿堂背楼前村夜过清明雨千岩发彩流朝霞茂苑腾光荡碧宇樱笋烟笼文藻轩防防岸送楼船鼓飞梁画槛盘彩虹菡萏湖边女揺橹宵长忽递寒山钟月落犹挥石牀麈十年不上李子堂金陵城边话江浒徒令风景形梦寐何由复作花前舞题诗先寄花村主
　　徐霖
</div>
    <div class="pagination">
<a href="御选宋金元明四朝诗_page740.html">上一页</a><span>...</span><a href="御选宋金元明四朝诗_page736.html">736</a><a href="御选宋金元明四朝诗_page737.html">737</a><a href="御选宋金元明四朝诗_page738.html">738</a><a href="御选宋金元明四朝诗_page739.html">739</a><a href="御选宋金元明四朝诗_page740.html">740</a><span class="current-page">741</span><a href="御选宋金元明四朝诗_page742.html">742</a><a href="御选宋金元明四朝诗_page743.html">743</a><a href="御选宋金元明四朝诗_page744.html">744</a><a href="御选宋金元明四朝诗_page745.html">745</a><a href="御选宋金元明四朝诗_page746.html">746</a><span>...</span><a href="御选宋金元明四朝诗_page742.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
