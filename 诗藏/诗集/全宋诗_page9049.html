<!DOCTYPE html>
<html>
<head>
    <meta charset="UTF-8">
    <title>全宋诗 - 第 9049 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9049 页/共 11672 页</h1>
    <div class="content">项安世　送董煟归鄱阳
    沙随程子九州闻，独拥经纶谢世纷。
    傅业只今惟董祀，爱人于古似鄱君。
    活民鸿宝方书备，寿国灵枢脉络纷。
    欲服上医何物是，他时种杏满青云。

项安世　送范安抚喜雨诗
    一寸甘腴一寸金，只今谁可旱天霖。
    赎锾尽免疲民血，重役新宽战士心。
    蛇制电光开九阖，龙呼云气出重阴。
    书生不放饥肠歇，才减忧劳便苦吟。

项安世　送范少约二首
    久从云共商，稍与霰相和。
    初看稀可数，渐觉多难奈。
    如尘塞道起，似块当空堕。
    練捣万家砧，糠扬千廪簸。
    学舞势僛僛，争辉明瑳瑳。
    昆岭玉成灰，闽溪茶出磨。
    瘠土总生腴，衡门亦堆贷。
    樵苏带粉檐，刍秆如冰到。
    朱毂化瑶车，华鞍变氈坐。
    儿看废晨诵，犬走妨宵卧。
    漫天一远近，盖地均坎坷。
    改却松篁青，遮尽粪壤涴。
    独有井成穿，惟馀江带破。
    处处作花衢，家家产监课。
    银富不尤贫，米我宁患饿。
    比兴岂无因，贱贫聊自贺。

项安世　送范少约二首
    天地为一家，万人生其中。
    父母甚爱之，产智牧其蒙。
    虽蒙亦君子，一一关天胸。
    所以圣贤心，相傅极哀恫。
    昼夜当竞竞，明命敢不龚。
    此意一以忘，万命为牢饔。
    谁能指斯路，邹鲁两衰公。

项安世　送范少约二首
    侃侃太史孙，风谊美于玉。
    生才天岂虚，此士世所属。
    秦槌不敢赠，孔道以相告。
    一世须大舆，长途要坚毂。
    神天极虔恭，万姓吾骨肉。
    念此心迹融，永以天下福。

项安世　送范少约二首
    云来已三白，诗唱当再和。
    方无望其有，既有不可奈。
    方卑看成高，既高还易堕。
    妇言天雨米，安得箕可簸。
    儿言天雨玉，安得刀可瑳。
    粉厚婢思涂，面粗僮欲磨。
    茗尘吾自嗓，榆荚邻俾贷。
    我马玉山禾，饥甚晞可剉。
    我客金城氈，寒甚睎可坐。
    欲出无人踪，且起复且卧。
    欲行无地皮，疑坎复疑坷。
    下铺鹅肪璧，千里无点涴。
    上张狐腋裘，六合无罅破。
    仕者有无谋，来年卜农课。
    贫者怀近尤，眼下不救饿。
    书生于其间，俯吊而仰贺。

项安世　送范少约二首
    高低互腾凌，先后更唱和。
    密密骄有馀，斜斜困无奈。
    翔空久未集，到地期不堕。
    云惜暗遮围，风欺恶掀簸。
    林光夜毰毸，瓦色晨玭瑳。
    犬喜吠若惊，儿颠走如磨。
    体虚君勿嫌，窖实更堪贷。
    飞逾絮毛弱，藏耐刀斧剉。
    三缄桃李蹊，十袭莓苔坐。
    填沼害鱼游，封巢妨鹤卧。
    经厨忽涣汗，度井翻坎坷。
    入水恨先融，沾泥悲易涴。
    苦遭柔条翻，故压坚竹破。
    已积深可量，方来密难课。
    宵明宿雀哗，昼合盘鸱饿。
    东日漏微光，穷人起相贺。

项安世　送海陵孙县丞三首
    壮年往赞海陵公，切莫哦诗欢负侬。
    妻子父兄皆上禄，民人社稷尽天工。
    税存产去须勤割，陂坏田荒与细通。
    日暮归来念此哲，尚应无面著惭红。

项安世　送海陵孙县丞三首
    向来一尉万人知，此段风流已大奇。
    资考渐将京秩近，新年能使道心移。
    但惭我乃吏民上，勿谓官今选调卑。
    持此尊前供笑乐，胜如天上拜恩私。

项安世　送海陵孙县丞三首
    新安老子放穷山，屋婺仙人古柏间。
    今日吾侪随利禄，高风千里断跻攀。
    天寒日短双轮去，海阔波深万艇还。
    上彻浮图须自力，有为何地不曾颜。
</div>
    <div class="pagination">
<a href="全宋诗_page9048.html">上一页</a><span>...</span><a href="全宋诗_page9044.html">9044</a><a href="全宋诗_page9045.html">9045</a><a href="全宋诗_page9046.html">9046</a><a href="全宋诗_page9047.html">9047</a><a href="全宋诗_page9048.html">9048</a><span class="current-page">9049</span><a href="全宋诗_page9050.html">9050</a><a href="全宋诗_page9051.html">9051</a><a href="全宋诗_page9052.html">9052</a><a href="全宋诗_page9053.html">9053</a><a href="全宋诗_page9054.html">9054</a><span>...</span><a href="全宋诗_page9050.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
