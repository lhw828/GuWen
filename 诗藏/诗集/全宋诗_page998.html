<!DOCTYPE html>
<html>
<head>
    <meta charset="UTF-8">
    <title>全宋诗 - 第 998 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 998 页/共 11672 页</h1>
    <div class="content">    曾无补毫发，粗不畏首尾。
    倚公造物手，袭璧护玷毁。
    世有百谪余，观旁首重稽。

陈造　谢制帅高卿剡四首
    荐书未及门，啅鹊拂人衣。
    盥手衮字褒，只遣颜忸怩。
    瑕瑜权相偿，葑菲终不遗。
    穷途石作肠，持用答恩私。

陈造　谢制帅高卿剡四首
    去年来甬东，旄倪喜劝色。
    色今画船西，行路亦嗟惜。
    去来本何心，民自作欣慼。
    达人了世缘，八极付挥斥。

陈造　谢制帅高卿剡四首
    论世究德业，先生处其全。
    豠议可断国，余功犹护边。
    此行虽暂屈，衮职正急贤。
    玺书起黄霸，摩眼待新年。

陈造　谢朱宰借船
    书生禄遫空自怜，三年官满囊无钱。
    身如绊骥心千里，安得一舸西风前。
    令君磊落济川手，留滞亦怜穷独叟。
    大舟百尺影白虹，借我搬家我何有。
    函牛之鼎著鸡肋，涓滴渠须瓠五石。
    劣留两席寘图书，辇石囊沙压摇兀。
    典衣买酒饷三老，槌鼓鸣锣人看好。
    相过重读借船帖，我自卢胡君绝倒。

陈造　谢邹秘正惠淮白吕判院送酒
    簷鹊声前拆雁书，双材有底到蜗庐。
    洁樽几梦沾膏露，下筹于今荐腹腴。
    仙府流霞端伯仲，徐州秃尾但台舆。
    寒人醉饱何缘静，径搅诗肠撚白须。

陈造　辛丑春雪甚意有感
    岁序各司存，雪神庀厥终。
    度腊不成白，接春吹旱风。
    井脉青烟起，地毛黄埃蒙。
    东君借一怒，瘁事玄云同。
    玉龙专独夜，紵带缟长空。
    破晓歨三尺，山川积苏中。
    宿麦赖一溉，园林潜动容。
    繄此玄冥事，春皇岂佻功。
    瘝官可辞责，代庖容非恭。
    风霜与暘雨，不时皆沴雺。
    即今雪擅春，何异雷鸣冬。
    方蕲焦槁息，未暇尤化工。
    缅怀虞周下，贤哲多不逢。
    权柄在掌握，秦越眎困穷。
    变故方沸渭，顷刻分吉凶。
    君子诿不谋，或非世用充。
    当知寸有长，琤琤即畴庸。
    鲋也脄土苴，顾能鲁使东。
    鸢肩既欧刀，五孺各疏封。
    融约漫百数，不当刘是宗。
    稊稗实枵腹，常以岁不丰。
    奇疾待乌喙，参术渠能攻。
    高位有不称，坐令蛇为龙。
    快意虽目前，道揆终庞茸。
    惟昔道兴世，圣贤启泰通。
    元凯林帝庭，十乱拱法官。
    尽屏欺负徒，鲧兜变夷戎。
    此人如此雪，胡宁久长雄。
    小乖见晛期，适贻吾民痌。
    仰天欲三叹，羲驭暾朝红。

陈造　新林小憩见花二首
    白玉毬团青玉枝，幽芳不恨见春迟。
    酴釄过后榴花末，管领风光更是谁。

陈造　新林小憩见花二首
    略得花边一欠伸，罗衫归去满缁尘。
    鸣鸠乳燕空多思，苦雨凄风不贷春。

陈造　行春辞三首
    白沙兮青莎，徐予车兮坡陀。
    黮屯云兮阁雨，沸后海兮起波。
    纷绿与小红，媚丰润兮靓嘉。
    声禽鸟之啾唶，偕人语兮相和。
    惊鸡蜚而跳犊兮，俨倦憩之人家。
    玩岁华之挽仰兮，复躞蹑而此过。
    彼何人兮骈首，争指似兮笑哗。
    铿有声兮长谣，疑其赓蒵于之歌。

陈造　行春辞三首
    讼牒兮纠纷，榜檛兮未全闲。
    色不形兮意孚，每厚颜於曩贤。
    揖父兄兮使前，尚笑语之怡然。
    道菽粟兮卒岁，审里闾之相安。
    食三鬴兮绔襦，悼单枵於昔年。
    我酒旨而希可茹兮，属餍兮共此柈觞。
    一行而三谢兮，起且坐而諠繁。
    归目送而扶路兮，予亦倦踞而假僧毡。

陈造　行春辞三首
    懑官曹兮缚虎，拥簿领以昏溃。
</div>
    <div class="pagination">
<a href="全宋诗_page997.html">上一页</a><span>...</span><a href="全宋诗_page993.html">993</a><a href="全宋诗_page994.html">994</a><a href="全宋诗_page995.html">995</a><a href="全宋诗_page996.html">996</a><a href="全宋诗_page997.html">997</a><span class="current-page">998</span><a href="全宋诗_page999.html">999</a><a href="全宋诗_page1000.html">1000</a><a href="全宋诗_page1001.html">1001</a><a href="全宋诗_page1002.html">1002</a><a href="全宋诗_page1003.html">1003</a><span>...</span><a href="全宋诗_page999.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
