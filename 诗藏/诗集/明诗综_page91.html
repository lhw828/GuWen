<!DOCTYPE html>
<html>
<head>
    <meta charset="UTF-8">
    <title>明诗综 - 第 91 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗综 - 第 91 页/共 242 页</h1>
    <div class="content">




　　明诗综巻三十六
　　钦定四库全书
　　明诗综巻三十七
　　翰林院检讨朱彞尊编
　　朱应登【三十三首】
　　应登字升之寳应人治已未进士除南京戸部主事迁知延平府以副使提学陜西调云南寻陞布政司右防政有凌谿集【李献吉云凌谿饫醇探脔喷英摛华树声萟林时华玉元瑞昌国号江东三才凌谿乃与竝奋竞骋吴楚之间　顾华玉云升之才华彪发泉涌每当人落笔一埽千言防观者往往夺气其诗上准风雅下采沈宋磅礴蕴借郁兴一代之体　康徳涵云凌谿清新俊逸有国风之材　许伯诚云先生训诸生云文者言之精也诗者言之华也精则寓文于质故先体格而后组饰华则縁情制词故首兴致而尚婉约汉魏诗雅而邃六朝诗艳而缛辞随世异情由衷发吾于唐取其温厚焉乃知见定于中言发诸外篇有所本辞有所禆信乎必传也已王元美云朱升之如桓宣武似刘司空无所不恨　顾言云大防情过其才亦时出新语　陈卧子云升之有诗名而合作殊少静志居诗话李何竝兴李目空诸子自三秦而外得其门者葢寡心慕手追凌谿一人而已其口占絶句云文章康李传新体驱逐唐儒驾马迁葢其文亦宗北地者祝希哲赠诗云大韶张宫悬九变尽美善陈鲁南诗云摛毫扬美词肆意逐髙云李献吉诗云疏越发潜响烂若湍锦舒徐昌谷诗云神飇清管发逸兴白云俱其为名流所赏如此】
　　雨雪曲
　　行道广且深霏雪何飘飏晨风无终极烈烈吹我裳长氷断四泽灏景弥八荒遥曭达周原廓哉无何乡迫观古岩侧碛路如羊肠猎人携犬至穷兽走彷徨仆饥委道陬马疲不能行戍旗动髙隧云是甸子冈超骧媿局步踯躅徒自伤
　　拟陆机招隠
　　脩涂苦踯躅曲涧聊盘桓盘桓将安之所乐在渊泉清泠足朝盥幽眇穷夕观云构蔽层木翠幄引芳兰玉鲤罥轻罟银缕落素盘忽枉良朋俦诚款慰夙欢富贵岂不欲时命非可干税驾从所适兹焉以永叹
　　野中作
　　细细朝雨零纎纎麦苖长丁夫荷鉏出所至成偃仰林喧羣意动山空百泉响佳境偶独逢无人共幽赏
　　赠别黄子和
　　举世昧所钦见客随谐嬉良朋久寂寥十载惟君知把袂执素手懽悰不自持人事忽生变与君长别离膏车岐路侧欲发更迟疑虚名夏厨蝇短景朝华枝两心各相许脉脉无一词浊泥媿清尘何以备驱驰盟言愿有终白首以为期
　　赠刘元瑞守绍兴
　　朝出承明庐驾言还故乡当门结旌斾观者倍生光故人欣再见眷眷意难忘举觞承湛露颂徳咏羔羊周官十二牧职贡各殊疆持子夙夜心坐致黎庶康深衷岂念此但感别日长相彼水中鳬羽翼同翺翔风波一失所望望徒心伤
　　梦大复何子
　　京华一云别瞥若纷飞翼遥遥南中道念子无消息嵗徂寒暑变日落风雨黑讵知万里魂能达君子侧篇章烦见示触目见古色浏浏清濑鸣擢擢朱直指摘发隽语要我以终极大质多浑成至寳去雕饰晤语忽复竟惊起谢良徳音徽犹若闻转盼已难即怅怅牵垂帷仰睇梁月色何由托归鸿附此长相忆
　　酬方思道以诗帙见寄
　　方子还山中两度寄诗帙怜予方在疚报答百不一故人枉相存所恨越阡术江南十月交山中稼应毕天寒脆榆栁霜重熟枣栗理瓮得旧醅攀厓割新蜜既可欢亲顔亦堪恱家室吾翁嗟已晚念此重有失尚幸老母康麤以慰蓬荜人生归有道贫贱匪所恤作诗谢同懐商风振瑶瑟
　　函谷关歌
　　朝出洛阳城暮投函关道函关日落行人稀满目黄云暗秋草此地古来西属秦崩城败壁犹嶙峋牛车冉冉行不尽更愁怪石摧车轮关门老子去已逺吾生学道嗟何晚紫气犹经旧路迷青牛不见当时返只今豺虎正纵横羽檄星驰大防兵徼巡司督责苦关下居民旦夕惊疎林渐指新安麓夜火人归茅店宿鸡鸣客起四散分令人忽忆孟甞君
　　过分水岭有懐同志
　　前嵗南过分水关十月天晴花满山今年西度分水岭九秋积雪浮寒影天时南北有常运人事蹉跎发深省中原日夕狼虎多游子出门行荷戈鲁儒抠衣蹈白刃汴京洒血腥黄河东桥作郡夷门里南原卧家犹未起石亭抱璞隠城市鳬塘买田归霅水有懐幽咄真自知海内论心竟谁是春日淮南黄栗留丁丁伐木声相求此时谁遣不归去梁令还家尚黑头
　　北风行
　　昨日南风扬今朝北风急南风吹山山不移北风吹海海欲立轩辕台前烛龙晦纥干山头冻雀泣行人戢足不敢行我独何为向原隰田父停歌向我笑笑我投簪滞乡邑然桂作薪炊玉粒空囊无钱太羞涩我云蓼虫之性甘习苦亦闻龙蛇嵗晚当深蛰行藏得失本天道古来贤哲何嗟及君不见北风雨雪洛阳城袁安卧内无人入
　　对雪
　　对雪饶幽思清吟酒半醺扑帘寒未起洒叶细先闻风急仍含雨天低欲堕云晚看庭篠色渐喜白纷纷
　　孝宗皇帝挽辞
　　绖杖生新感朝仪改旧观丧经仍汉制顾命续周官万国函香拜诸王画像看苍天髙不极赞徳自知难
　　哀谷亭【二首】
　　闻道团营将前茅未进师居民坐涂炭挥泪望旌旗栁色烽烟外鸠声谷雨时移家若飘梗谁暇问东菑齐鲁何多盗冬春未解围元戎休按辔黎庶待宣威戍久军刍竭城寒士气微犹闻安抚使先已献俘归
　　观楚人插秧
　　插禾怜楚俗田畛緑层层共道临芒种那能避郁蒸歌词人互答音节鼓相譍但使民多粒宁忧谷价腾
　　渡淮【二首】
　　楚岸崩沙仄淮流积潦深沙明疑雪霁潦迥似秋隂舟楫烦相待炎蒸喜不侵重怜行宦地独感济时心水外长天尽烟中逺屿衔即看乗泱漭已若释忧谗波撼青枫树凉轻白纻衫舟人不愁思满引夕阳帆
　　赠蒋子云
　　别懐无近逺送子即凄然文采东都守明时万里迁江舟回夕浪汀草暗春烟却望来时路长安在日边
　　园居即事
　　首夏衡门里清波四望通古槐垂密防细草结幽丛庭洒黄梅雨帘钩紫燕风林堂多发兴兴至复谁同
　　雨后晚眺
　　小雨经檐尽残阳隐树低迎曛花气合向夕野容迷寳刹流云外金塘去鸟西吾生江海意随分此卑栖
　　癸未书警
　　物态伤吾意流离满道傍雨鸠频逐妇风鴈忽分行自分惟沟壑何人且庙廊旧时阡陌在虚望返耕桑
　　檐雨
　　中嵗仕三巳晚耕天一涯僻居寡俦侣开戸对桑麻檐雨随风乱溪流逐岸斜时时值野叟争度坐鸥沙舟至临清大风晦冥闻过客言谷亭盗贼之势甚剧感而赋此
　　闻说王师北出燕山东羣盗故依然沙城风起尘如雾泽国春隂水作烟过客尽传烽火警行人愁度谷亭船平原太守今谁是慷慨多慙石二千
　　登王孙亭望华岳
　　华岳遥瞻势已雄河流入望更无穷羣山总出三峰下众水同归九曲中絶塞衣冠通上国行人车马入新丰汉家陵邑依然在拟赋西都恐未工
　　秋兴
　　彍骑凭陵八月风羽书朝暮九华宫金吾宿卫临关外宣府游兵集禁中燕塞河山天下险泰陵恩徳众心同谁能补衮供臣职莫遣宵衣损圣躬
　　沧浪江
　　千寻铁锁贯长桥积翠浮天万壑遥人向中流看砥柱路从平地入岧嶤未论文教开荒服已见蕃王款圣朝鸟语花明迎使节沧浪江上瘴全消
　　滕王阁和韵
　　楼为名髙转被憎诗人翻怯后来登嘉賔胜日难兼得废址遗文托再兴慷慨尚懐投笔吏寂寥私念校书丞留题拟附三王后媿乏袁州刺史能
　　腾阳元夕
　　殊方节序漫相亲又见春灯照眼新秦苑烟花三辅梦梁州风俗隔年身千门宛转迎华月九陌逶迤起暗尘淮海路迷何处所孤城深锁独愁人
　　登岳阳楼
　　岳阳楼前看洞庭三江水多愁杳冥残阳欲尽孤鸟没君山之树何青青题诗直防神泣吹笛恐有蛟龙听先采香兰招屈子徐歌瑶瑟报湘灵
　　田中杂吟
　　髙田低田湖水浮南垞北垞粱稻秋明沙日入有栖鴈独树风寒无系舟白草直随平野尽沧波真带暝烟流时艰渐老双蓬鬓嵗杪空余一敝裘
　　大驾东巡野语
　　闻说天王西狩频翠华今日又东巡泰山重被登封颂梁父亲承羽猎尘晓日霏烟开帐殿朔风寒雨暗枫宸江都十月花零落莫遣龙舟望幸新
　　湘中杂兴【二首】
　　湘渚草深鹎鵊鸣湘江水清多芷蘅月明伊轧中流桨疑是湘娥鼓瑟声
　　春草千里碧沈沈苍梧云昏湘水深此中自古行人怨鹧鸪双啼斑竹林
　　顾　璘【二十首】
　　璘字华玉先世吴县人徙南京治丙辰进士知广平县征入为南京吏部主事迁知开封府降知全州起知台州府累迁至浙江左布政使擢右副都御史巡抚江西乞终养忤旨勒致仕再起巡抚湖广显陵工竣加工部尚书还朝改南京刑部尚书有息园浮湘凭几山中归田诸集【袁永之云治间献吉昌谷仲黙相与表里以鸣国家之盛华玉颉颃其间埙吹篪应莫敢轩轾他如希哲之宏博伯虎之竒俊继之之古淡升之之精工太初之清旷履吉之丽逸敬之冲泊伯时之醇鬯钦佩之隽质叔鸣之新警咸号名家竝称国手　陈羽伯云华玉抽毫敷藻前无古人　文征仲云华玉丈不事险刻而铸辞发藻必古人是师诗尤隽永虽矩矱唐人而劖除陈烂时出竒峭乐府歌词亦不失汉魏风格颉颃献吉仲黙升之昌谷间不知孰为髙孰为下也　王元美云顾华玉如春原尽花□蘼不少又云华玉才华在朱郑之上特以其调少下耳　穆敬甫云顾公吴中才子有知人鉴为当时风雅主盟诗亦竒古不俗　顾言云司冦体裁变创工于发端斐然盛明之羽翼也　黄徳甫云顾诗发源清浅沿流徘徊忽有所触一振其响清映林樾顿洗俗听如髙林忽在下衣襟有云雾倒景犹照人平地黯将暮可谓舂容雅韵乂江横羣水合野阔万峰开描写江山超于凡想　陈卧子云华玉才情警丽但风格未髙　俞右吉云华玉诗如金塘缅演积芳选木春华有余所乏秋气】
　　【诗话华玉与刘元瑞徐昌谷号江东三才又与陈鲁南王钦佩称金陵三俊当李献吉何仲黙诗名未盛时借其奬而王穉钦顔惟乔辈皆其所赏识辟息园于居室之后凿池垒石筑载酒亭于西隅延接名士讨论诗古文辞张防辄以筝琶佐觞有小乐工杨彬善曲每诧于客曰此蒋南泠诗所云消得杨郎一曲歌者是也既负海内重望遇时贵人或傲然不为意而山林寂寞之士虚已下之祝希哲着观云赋唐子畏着广志赋华玉恒对客诵之及严惟中招饮既坐嫌其酒冷惟中令易热酒华玉又嫌太热指顾挥霍目无主人甞至浙访孙太初幅巾道衣放舟西湖上一夕见有舟泊断桥下一僧一鹤一童子煮茶华玉笑曰此必太初也移舟就之遂定交焉入楚试童子得江陵张叔大竒之入谒脱所束犀带与之曰子他年所绾不止是留此见老夫非虚誉尔穉钦既失志日与狎客鬭鸡走狗华玉欲见之穉钦不肯往乃以计恐狎客乗其出游疾趋而前穉钦亟走匿为狎客夹持之强留之具賔主礼葢其求友之勤如是所撰国寳新编録献吉以下一十五人各系以赞其交也广而择之也峻矣】
　　题龙岩额有赋
　　苍厓积铁古中空若天开不知寒泉水潺湲自何来石田莽重叠上有仙人台淋漓湿元气玉黍长蓓蕾青春始来游桃花映樽罍主人邀痛饮酣歌日西頽独挥菁茅帚书破岩上苔巨灵拍掌笑大劫俱扬灰吾意在山水短长安计哉
　　南岩雷神祠
　　雷神栖何所岩洞深杳冥幽林蔽日影寒涧余龙腥经年尚留雪当午仍见星石竒出变相境胜通神灵谲怪山海事流传信前经
　　度枫木岭
　　初谓山拂天飞鸟不可度逡巡蹑危磴乃即我行路百折频攀援十步九回顾髙林忽在下衣襟有云雾倒景犹照人平地黯将暮东北望故乡江流莽倾注长风动万里独立难久竚
　　东郊田园【二首】
　　陶公归桑里谢客营石门于世既无竞努力事田园春还理荒秽良苖应时繁岂不念嵗丰天道难预论列槿藩草屋艺蔬备晨飱郊居渐成趣益厌城市喧菽水苟无阙万事奚足言
　　刈麦思时旸分苖望时雨彼苍于农人迁就亦良苦好雨从东来原田白膴膴老穉荷蓑出緑缛纷可覩连嵗荒负租颇遭官长怒今幸占有年且愿给公赋絮酒兼炙鸡殷勤祝猫虎
　　碧溪
　　落落髙梧隂俯瞰寒流碧微云过疎雨秋容澹无迹鱼游緑藻晴鸟下青芜夕兴至每垂纶歌罢还岸□渔父两三人时来共争席
　　辨蛤和泾川公
　　渔海穷潏泬猎山歴防岈生人胡多劳养此六六牙圣哲着礼经细不遗螘蛙食鼋一染指因以倾厥家末俗贵珍异载籍纷喧哗美哉尔石蛤奚免网与义修胫雪长荇腴中剖团烹以实下豆亦慰賔筵嘉南荒盛虫族大者蛇与蟇琐细及百种射影兼含沙食者苦沤泄伤者困疮瘕例举混美恶颇笑昌黎差幸防匕箸赏重以裦辞加河豚自此贱况复论鱼鰕
　　送陈鲁南上陵
　　松柏西陵路词臣仗节来衣冠瞻汉寝弓劒拜轩台细雨春山湿明星今殿开年年挥泪地不见长苍苔
　　简陈宋卿
　　颇怪陈无巳寻诗日闭门空庭疎系马细雨负清尊节序过梅萼春隂积藓痕不嫌官舍冷烧烛对黄昏
　　丙子元日于郡斋作四十韵
　　南纪江潭逺东风节序移流年伤久客多病负明时稼穑功何补莺花兴匪宜岭梅虚照眼江栁莫揺丝忆昔为郎日承亲乐在兹都城依斗极画省缀云司禄米供调膳家园奉杖藜闲情潘岳赋燕喜鲁人诗棣萼连庭发槐隂拂地垂书编长枕籍酒斚亦淋漓契合多良友招邀慰所思声华倾座重精白寸心知松桧寒逾劲骅骝老不羁已堪征道义况更得师资西汉才方盛东周梦岂衰立谈期化理倾倒絶猜疑中路罹多难専城试一麾梁陈髙贼垒河朔走征旗苦乏勤王略空懐报国私援枹临矢石饮血抚鳏嫠仅免投豺虎方思伴鹿麋愚防仍触法覆载本含慈斧锧逃轻典丹青发朽姿恩波犹五马窜地异三危水镜开城观星躔压地支国风饶比兴民俗重耕犂桃水居人乐华胥帝载熙颇容山简醉未释贾生悲信美非吾土浮名已后期形容麟阁逺羽翼鷃图卑即事惊华髪无阶叩赤墀大懽惟菽水野性一茅茨纳履思投足谈经得解颐文章关不朽气格许谁追能事输前列洪钧贵自持陶镕兼物类浑朴断人为郁郁希游夏劳劳去管伊行藏俱自得筋力岂空疲细雨衣襟净深山卧起迟时寻老渔父同钓楚江湄
　　庚辰元日
　　诸侯玉帛防长安天子旌旗下楚关共想元正趋紫殿翻劳边将从金鞍沧江饮马波先静黄竹回銮雪未干北极巍巍天咫尺五云长防凤楼寒
　　和英玉闻秋佳亭新移怅然作兼简王礼部钦佩
　　秋佳亭子临秋水伐木新移向近陂小径有时迷客入长杨无数绕檐垂即看野鹊春来喜莫怪羣鸥晚下疑寄语东邻王礼部好携樽酒数追随
　　寄张司马九月六日忆湘山寺旧游
　　遥忆东山张太傅去年今日共离觞清江画舫愁中别落月枫林梦里长黄菊再逢非旧日白头相见定何乡题诗欲寄衡阳去目断西风旅鴈行
　　懊恼曲效齐梁体
</div>
    <div class="pagination">
<a href="明诗综_page90.html">上一页</a><span>...</span><a href="明诗综_page86.html">86</a><a href="明诗综_page87.html">87</a><a href="明诗综_page88.html">88</a><a href="明诗综_page89.html">89</a><a href="明诗综_page90.html">90</a><span class="current-page">91</span><a href="明诗综_page92.html">92</a><a href="明诗综_page93.html">93</a><a href="明诗综_page94.html">94</a><a href="明诗综_page95.html">95</a><a href="明诗综_page96.html">96</a><span>...</span><a href="明诗综_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
