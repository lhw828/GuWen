<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 414 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 414 页/共 1083 页</h1>
    <div class="content">　　感春五首【分司东都作】
　　辛夷髙花最先开青天露坐始此回已呼孺人戞鸣瑟更遣稚子传清杯选壮军兴不为用坐狂朝论无由陪如今到死得闲处还有诗赋歌康哉【宪宗即位平夏平蜀平河东赫然中兴而愈年逾强仕投闲分司故有此言】
　　洛阳东风几时来川波岸栁春全回宫门一鎻不复啓虽有九陌无尘埃防马上桥朝日出楼阙赤白正崔嵬孤吟屡阕莫与和寸恨至短谁能裁
　　春田可耕时已催王师北讨何当回【时讨成徳王承宗】放车载草农事济战马苦饥谁念哉蔡州纳节旧将死【时彰义节度吴少诚卒】起居谏议聨翩来【裴度以河南府功曹召为起居舎人孟简孔戣皆为谏议大夫】朝廷未省有遗防肻不垂意缾与罍
　　前随杜尹【兼】拜表回笑言溢口何欢咍孔丞【戡】别我适临汝风骨峭峻遗尘埃音容不接只隔夜凶讣讵可相寻来天公髙居鬼神恶欲保性命诚难哉
　　辛夷花房忽全开将衰正盛须频来清晨辉辉烛霞日薄暮耿耿和烟埃朝明夕暗已足叹况乃满地成摧颓迎繁送谢别有意谁肻留恋少环回
　　酬裴十六功曹巡府西驿涂中见寄【裴十六度也监察御史出为河南府功曹时故相郑余庆为河南尹】
　　相公罢论道聿至活东人御史坐言事作吏府中尘遂令河南治今古无俦伦四海日富庶道途隘蹄轮府西三百里候馆同鱼鳞相公谓御史劳子去自巡是时山水秋光景何鲜新哀鸿鸣清耳宿雾骞髙旻遗我行旅诗轩轩有风神譬如黄金盘照耀荆璞真我来亦巳幸事贤友其仁持竿洛水侧孤坐屡穷辰多才自劳苦无用只因循辞免期匪逺行行及山春
　　燕河南府秀才得生字
　　吾皇绍祖烈天下再太平诏下诸郡国岁贡乡曲英元和五年冬房公【式】尹东京功曹上言公是月当登名乃选二十县试官得鸿生羣儒负已材相贺简择精怒起簸羽翮引吭吐铿轰此都自周公文章继名声自非絶殊尤难使耳目惊今者遭震薄不能出声名鄙夫忝县尹愧栗难为情惟求文章写不敢妬与争还家敕妻儿具此煎炰烹柿红蒲萄紫肴果相扶檠【一作擎】芳荼【诸本多作茶】出蜀门好酒浓且清何能充欢燕庶以露厥诚昨闻诏书下【一作来】权公作邦桢【权徳舆为相】文人得其职文道当大行阴风搅短日冷雨涩不晴勉哉戒徒驭家国迟子荣
　　送李翺【翺娶愈兄弇之女与愈善杨于陵为广州刺史表翺佐其府】
　　广州万里途山重江逶迤行行何时到谁能定归期揖我出门去顔色异恒时虽云有追【一作迎】送足迹絶自兹人生一世间不自张与施譬如浮江木纵横岂自知寜懐别时苦勿作别后思
　　送石洪处士赴河阳幕得起字【洪字濬川洛阳人元和五年乌重裔为河阳节度使辟为参谋】
　　长把种树书人云避世士忽骑将军马自号报恩子风云入壮懐泉石别幽耳钜鹿师欲老常山险犹恃【时冀镇王承宗反以军讨之无功遂赧承宗】岂惟彼相忧固是吾徒耻去去事方急酒行可以起
　　送湖南李正字归【英华作送李础判官归湖南】
　　长沙入楚深洞庭值秋晚人随鸿雁少江共蒹葭逺歴歴余所经悠悠子当返孤游懐耿介旅宿梦婉娩风土稍殊音鱼虾日异饭亲交俱在此谁与同息偃











　　御定全唐诗卷三百三十九
　　钦定四库全书
　　御定全唐诗卷三百四十
　　韩愈
　　辛卯年雪
　　元和六年春寒气不肯归河南二月末雪花一尺围崩腾相排拶【子达切又子末切】龙凤交横飞波涛何飘扬天风吹旛旂白帝盛羽卫鬖髿振裳衣白霓先啓途从以万玉妃翕翕陵厚载哗哗弄阴机生平未曾见何暇议是非或云丰年祥饱食可庶几善祷吾所慕谁言寸诚微
　　醉留东野
　　昔年因读李白杜甫诗长恨二人不相从吾与东野生并世如何复蹑二子踪东野不得官白首夸龙钟韩子稍奸黠自慙青蒿倚长松低头拜东野愿得终始如駏蛩东野不回头有如寸筳撞钜钟我愿身为云东野变为龙四方上下逐东野虽有离别无由逢
　　李花二首
　　平旦入西园梨花数株若矜夸旁有一株李顔色惨惨似含嗟问之不肯道所以独绕百匝至日斜忽忆前时经此树正见芳意初萌牙奈何趁酒不省录不见玉枝攒霜葩然为汝下雨泪无由反斾羲和车东风来吹不解顔苍茫夜气生相遮氷盘夏荐碧实脆斥去不御惭其花
　　当春天地争奢华洛阳园苑尤纷拏谁将平地万堆雪翦刻作此连天花日光赤色照未好明月暂入都交加夜领张彻投卢仝乘云共至玉皇家长姬香御四罗列缟裠练帨无等差静濯明妆有所奉顾我未肯置齿牙清寒莹骨肝胆醒一生思虑无由邪
　　招杨之罘【之罘宪宗元和十一年进士愈为河南令之罘自中山来相从问学惜其归以诗招之】
　　柏生两石间万岁终不大野马不识人难以驾车葢柏移就平地马羁入廏中马思自由悲柏有伤根容伤根柏不死千丈日以至马悲罢还乐振迅矜鞍辔之罘南山来文字得我惊馆置使读书日有求归声我令之罘归失得柏与马之罘别我去计出柏马下我自之罘归入门思而悲之罘别我去能不思我为洒埽县中居引水经竹间嚣哗所不及何异山中闲前陈百家书食有肉与鱼先王遗文章缀缉实在余礼称独学陋易贵不逺复作诗招之罘晨夕抱饥渴
　　寄卢仝【宪宗元和六年河南令时作】
　　玉川先生洛城里破屋数间而已矣一奴长须不裹头一婢赤脚老无齿辛勤奉养十余人上有慈亲下妻子先生结髪憎俗徒闭门不出动一纪至今邻僧乞米送仆忝县尹能不耻俸钱供给公私余时致薄少助祭祀劝参留守【郑余庆】谒大尹【李素】言语才及辄掩耳水北山人【石洪】得名声去年去作幕下士水南山人【温造】又继徃鞍马仆从塞闾里少室山人【李渤】索价髙两以谏官徴不起彼皆刺口论世事有力未免遭驱使先生事业不可量惟用法律自绳已春秋三传束髙阁独抱遗经究终始徃年弄笔嘲同异怪词惊众谤不已近来自説寻坦途犹上虗空跨绿駬去年【一作岁】生儿名添丁意令与国充耘耔国家丁口连四海岂无农夫亲耒耜先生抱才终大用宰相未许终不仕假如不在陈力列立言垂范亦足恃苗裔当防十世宥岂谓贻厥无基阯故知忠孝生天性洁身乱伦安足拟昨晚长须来下状隔墙恶少恶难似毎骑屋山【一作上】下窥阚浑舎惊怕走折趾凭依婚媾欺官吏不信令行能禁止先生受屈未曾语忽此来告良有以嗟我身为赤县令操权不用欲何俟立召贼曹呼伍伯尽取鼠辈尸诸市先生又遣长须来如此处置非所喜况又时当长养节都邑未可猛政理先生固是余所畏度量不敢窥涯涘放纵是谁之过欤效尤戮仆愧前史买羊沽酒谢不敏偶逢明月曜桃李先生有意许降临更遣长须致双鲤
　　酬司门卢四兄云夫院长望秋作
　　长安雨洗新秋出极目寒镜开尘函终南晓望蹋龙尾倚天更觉青巉巉自知短浅无所补从事久此穿朝衫归来得便即游览暂似壮马脱重衔曲江荷花葢十里江湖生目思莫缄乐游下瞩无逺近绿槐萍合不可芟白首寓居谁借问平地寸步扄云岩云夫吾兄有狂气嗜好与俗殊酸咸日来省我不肯去论诗説赋相諵諵望秋一章已惊絶犹言低抑避谤谗若使乗酣骋雄怪造化何以当镌劖嗟我小生值强伴怯胆变勇神明鉴驰坑跨谷终未悔为利而止真贪馋髙揖羣公谢名誉逺追甫白感至諴楼头完月不共宿其奈就缺行攕攕【所咸切一作纤纤】
　　谁氏子【吕炅河南人元和中弃其妻着道士服谢母曰当学仙王屋山去数月复出见河南少尹李素素立之府门使吏卒脱道士服给冠带送付其母】
　　非痴非狂谁氏子去入黄屋称道士白头老母遮门啼挽断衫防留不止翠眉新妇年二十载送还家哭穿市或云欲学吹凤笙所慕灵妃嫓箫史又云时俗轻寻常力行险怪取贵仕神僊虽然有传説智者尽知其妄矣圣君贤相安可欺干死穷山竟何俟呜呼余心诚岂弟愿徃教诲究终始罚一劝百政之经不从而诛未晚耳谁其友亲能哀怜写吾此诗持送似
　　河南令舎池台
　　灌池才盈五六丈筑台不过七八尺欲将层级压篱落未许波澜量斗石规摹虽巧何足夸景趣不逺真可惜长令人吏逺趋走已有蛙黾助狼籍
　　送无本师归范阳【贾岛初为浮屠名无本】
　　无本于为文身大不及胆吾尝示之难勇徃无不敢蛟龙弄角牙造次欲手揽众鬼囚大幽下覰袭窞【音啖】天阳熙四海注视首不颔【一作顉顉低头也】鲸鹏相摩窣【音速】两举快一噉夫岂能必然固巳谢黯黮【音啖】狂词肆滂葩低昂见舒惨奸穷怪变得徃徃造平澹蠭蝉碎锦缬绿池披菡萏芝英擢荒榛孤翮起连菼家住幽都远未识气先感来寻吾何能无殊嗜昌歜【徂感切】始见洛阳春桃枝缀红糁遂来长安里时卦转习坎【愈迁职方员外郎岛来别时十一月故云】老嬾无鬬心乆不事铅椠欲以金帛酬举室常顑【音坎】颔念当委我去雪霜刻以憯狞飇搅空衢天地与顿撼勉率吐歌诗慰女别后览
　　石鼔歌【欧阳修集古录云石鼔文在岐阳初不见称于世至唐人始盛称之而韦应物以为周文王之鼔至宣王刻诗耳韩退之直以为宣王之鼔在今凤翔孔子庙鼔有十先时散弃于野郑余庆始置于庙而亡其二皇祐四年向传师求于民间得之十鼓乃足　石鼔文可见者其畧曰我车既攻我马既同又曰我车既好我马既騊君子员猎员猎员游麋鹿速速君子之求又曰左骖旛旛右骖騝騝秀弓时射麋豕孔庶又曰其鱼维何维鱮维鲤何以防之维杨与柳】
　　张生手持石鼓文【生即籍】劝我试作石鼓歌少陵无人谪仙死才薄将奈石鼓何周纲陵迟四海沸宣王愤起挥天戈大开明堂受朝贺诸侯劒佩鸣相磨搜于岐阳骋雄俊万里禽兽皆遮罗镌功勒成告万世凿石作鼔隳嵯峨从臣才艺咸第一拣选撰刻留山阿雨淋日炙野火燎鬼物守防烦防呵公从何处得纸本毫髪尽备无差讹词严义密读难晓字体不类隶与科年深岂免有缺画快劔斫断生蛟鼍鸾翔凤翥众仙下瑚碧树交枝柯金绳铁索鎻纽壮古鼎跃水龙腾梭陋儒编诗不收入二雅褊迫无委蛇孔子西行不到秦掎摭星宿遗羲娥嗟予好古生苦晩对此涕泪双滂沱忆昔初防博士徴其年始改称元和故人从军在右辅为我度量【一作量度】掘臼科濯冠沐浴告祭酒如此至寳存岂多氊包席裹可立致十鼓只载数骆驼荐诸太庙比郜鼎光价岂止百倍过圣恩若许留太学诸生讲解得切磋观经鸿都尚填咽坐见举国来奔波剜苔剔藓露节角安置妥帖平不颇大厦深檐与葢覆经歴乆远期无佗中朝大官老于事讵肻感激徒媕【音庵】婀【音阿】牧童敲火牛砺角谁复着手为摩挲日销月烁就埋没六年西顾空吟哦羲之俗书趁姿媚数纸尚可博白鹅继周八代争战罢无人收拾理则那方今太平日无事柄任儒术崇丘轲安能以此上论列愿借辩口如悬河石鼓之歌止于此呜呼吾意其蹉跎
　　双鸟诗
　　双鸟海外来飞飞到中州一鸟落城市一鸟集岩幽不得相伴鸣尔来三千秋两鸟各闭口万象衔口头春风巻地起百鸟皆飘浮两鸟忽相逢百日鸣不休有耳聒皆聋有口反自羞百舌旧饶声从此恒低头得病不呻唤泯默至死休雷公告天公百物须膏油自从两鸟鸣聒乱雷声收鬼神怕嘲咏造化皆停留草木有微情挑抉示九州虫鼠诚微物不堪苦诛求不停两鸟鸣百物皆生愁不停两鸟鸣自此无春秋不停两鸟鸣日月难旋辀不停两鸟鸣大法失九畴周公不为公孔丘不为丘天公怪两鸟各捉一处囚百虫与百鸟然后鸣啾啾两鸟既别处闭声省愆尤朝食千头龙暮食千头牛朝饮河生尘暮饮海絶流还当三千秋更起鸣相酬
　　赠刘师服【一作命】
　　羡君齿牙牢且洁大肉硬饼如刀截我今呀【一作牙】豁落者多所存十余皆兀臲匙抄烂饭穏送之合口輭嚼如牛呞妻儿恐我生怅望盘中不饤栗与棃只今年才四十五后日悬知渐莽卤朱顔皓颈讶莫亲此外诸余谁更数忆昔太公仕进初口含两齿无赢余虞翻十三比岂少遂自惋恨形于书丈夫命存百无害谁能点检形骸外巨缗东钓傥可期与子共饱鲸鱼脍
　　题炭谷湫祠堂【在京兆之南终南之下祈雨之所也南山秋懐诗皆见之】
　　万生【一作物】都阳明幽暗鬼所寰嗟龙独何智出入人鬼间不知谁为助若执造化关厌处平地水巢居插天山列峯若攒指石盂仰环环巨灵髙其捧保此一掬悭森沈固含蓄本以储阴奸鱼鼈防拥护羣嬉傲天顽翾翾【音喧】栖托禽飞飞一何闲祠堂像侔真擢玉纡烟鬟羣怪俨伺候恩威在其顔我来日正中悚惕思先还寄立尺寸地敢言来途艰吁无吹毛刃血此牛蹄殷至令乗水旱鼓舞寡与鳏林丛镇冥冥穷年无由删妍英杂艳实星黄朱斑石级皆险滑颠跻莫牵攀龙【宋刻作尨】区雏众碎付与宿已颁弃去可奈何吾其死茅菅
　　听颖【一作颍】师弹琴
　　昵昵【一作娓娓】儿女语恩怨相尔汝划然变轩昂勇士赴敌场浮云柳絮无根蔕天地濶逺随飞扬喧啾百鸟羣忽见孤凤皇跻攀分寸不可上失势一落千丈强嗟余有两耳未省听丝篁自闻颖师弹起坐在一旁【一作牀】推手遽止之湿衣泪滂滂颖乎尔诚能无以冰炭置我肠送陆畅归江南【畅娶董溪女溪丞相晋第二子愈尝为晋从事故云门下士】
　　举举江南子【唐人以举止端丽为举举】名以能诗闻一来取髙第官佐东宫军迎妇丞相府夸映秀士羣鸾鸣桂树间观者何缤纷人事喜颠倒旦夕异所云萧萧青云干遂逐荆棘焚岁晚鸿雁过乡思见新文践此秦关雪家彼吴洲云悲啼上车女骨肉不可分感慨都门别丈夫酒方醺我实门下士力薄蚋与蚊受恩不即报永负湘中坟
　　送进士刘师服东归
　　猛虎落槛穽坐食如孤防丈夫在富贵岂必守一门公心有勇气公口有直言奈何任埋没不自求腾轩仆本亦进士颇尝究根源由来骨鲠材喜被輭弱吞低头受侮笑隠忍硉兀寃泥雨城东路夏槐作云屯还家虽阙短指日亲晨飱携持令名归自足贻家尊时节不可翫亲交可攀援勉来取金紫勿乆休中园
　　嘲鲁连子【齐田巴辩于徂丘议于稷下一日而服千人有徐劫弟子曰鲁连年十二谓劫曰臣愿当田子使不得复説鲁连徃见田巴巴于是杜口易业终身不谈】
　　鲁连细而【一作儿】黠有似黄鹞子田巴兀老苍怜汝矜爪觜开端要惊人雄跨吾厌矣髙拱禅鸿声若辍【一作啜】一杯水独称唐虞贤顾未知之耳
　　赠张籍
　　吾老着【一作嗜】读书余事不挂眼有儿虽甚怜教示不免简君来好呼出踉蹡越门限惧其无所知见则先媿赧昨因有縁事上马插手版留君住防食使立侍盘薄暮归见君迎我笑而莞指渠相贺言此是万金产吾爱其风骨粹美无可拣试将诗义授如以肉贯丳【音产】开袪露毫末自得髙蹇嵼我身蹈丘轲爵位不早绾固宜长有人文章绍编刬感荷君子徳怳若乗朽栈召令吐所记解摘了瑟僴顾视窻壁间亲戚竞觇矕【音满】喜气排寒冬逼耳鸣睍睆如今更谁恨便可耕灞浐
　　调张籍
　　李杜文章在光焰万丈长不知羣儿愚那用故谤伤蚍蜉撼大树可笑不自量伊我生其后举颈遥相望夜梦多见之昼思反微茫徒观斧凿痕不瞩治水航想当施手时巨刃磨【一作摩】天扬垠崖划崩豁乾坤摆雷硠惟此两夫子家居率荒凉帝欲长吟哦故遣起且僵翦翎送笼中使看百鸟翔平生千万篇金防垂琳琅仙官敕六丁雷电下取将流落人间者太山一毫芒我愿生两翅捕逐出八荒精诚感交通百怪入我肠刺手拔鲸牙举瓢酌天浆腾身跨汗漫不着织女襄顾语地上友经营无太忙乞君飞霞佩与我髙颉颃
　　卢郎中云夫寄示送盘谷子诗两章歌以和之
　　昔寻李愿向盘谷正见髙崖巨壁争开张是时新晴天井溢【天井关名在太行山上水经曰天井溪出天井关北流注白水世谓之北流泉】谁把长劒倚太行冲风吹破落天外飞雨白日洒洛阳东蹈燕川食旷野有馈木蕨芽满筐马头溪【溪名】深不可厉借车载过水入箱平沙绿浪榜方口【地名】雁鸭飞起穿垂杨穷探极览颇恣横物外日月本不忙归来辛苦欲谁为坐令再徃之计堕渺芒闭门长安三日雪推书扑笔歌慨慷旁无壮士遣属和逺忆卢老诗颠狂开缄忽覩送归作字向纸上皆轩昂又知李侯竟不顾方冬独入崔嵬藏我今进退几时决十年蠢蠢随朝行家请官供不报答何【一作无】异雀鼠偷太仓行抽手版付丞相不待弹劾还耕桑
　　寄皇甫湜【湜睦州新安人】
　　敲门惊昼睡问报睦州吏手把一封书上有皇甫字坼书放牀头涕与泪垂四【一作泗】昏昏还就枕惘惘梦相值悲哉无竒术安得生两翅
　　病中赠张十八
　　中虗得暴下避冷卧北窻不蹋晓鼓朝安眠听逢逢籍也处闾里抱能未施邦文章自娯戏金石日击撞龙文百斛鼎笔力可独扛谈舌乆不掉非君亮谁双扶几导之言曲节初摐摐【音窗】半途喜开凿派别失大江吾欲盈其气不令见麾幢牛羊满田野解斾束空杠倾尊与斟酌四壁堆罂缸帷隔雪风照炉钉明釭夜防纵捭【音摆】阖哆口疏眉厖势侔髙阳翁坐约齐横降【音杭】连日挟所有形躯顿胮【音滂】肛将归乃徐谓子言得无□【音厖】回军与角逐斫树收穷厐雌声吐款要酒壶缀羊腔君乃昆崘渠籍乃岭头泷譬如蚁蛭微讵可陵崆防幸愿终赐之斩拔枿与桩从此识归处东流水淙淙
　　杂诗
　　古史散左右诗书置后前岂殊蠧书【一作书蠧】虫生死文字间古道自愚憃【一作戆一作惷】古言自包纒当今固殊古谁与为欣欢独携无言子共升昆仑巅长风飘襟裾遂起飞髙圆下视禹九州一尘集毫端遨嬉未云几下已亿万年向者夸夺子万坟厌其巅惜哉抱所见白黑未及分慷慨为悲咤泪如九河飜指摘相告语虽还今谁亲翩然下大荒被髪骑骐驎
　　寄崔二十六立之
　　西城员外丞【元和初立之以前大理评事黜官再转为蓝田县丞西城谓蓝田也】心迹两屈竒徃岁战词赋不将势力随下驴入省门左右惊纷披傲兀坐试席深丛【一作岩】见孤罴文如飜水成初不用意为四座各低面不敢捩眼窥升阶揖侍郎【立之中元和四年进士第知举侍郎刘太眞】归舎日未欹佳句喧众口考官敢瑕疵连年收科第若摘颔底髭回首卿相位通途无他岐岂论校书郎袍笏光参差童穉见称説祝身得如斯侪辈妬且热喘如竹筒吹老妇愿嫁女约不论财赀老翁不量分累月笞其儿搅搅争附托无人角雄雌由来人间事翻覆不可知安有巢中鷇【音寇】插翅飞天陲驹麛着爪牙猛虎借与皮汝头有繮系汝脚有索縻陷身泥沟间谁复禀指防不脱吏部选可见偶与竒又作朝士贬得非命所施客居京城中十日营一炊逼迫走巴蛮【一作峦】恩爱座上离昨来汉水头始得完孤羇桁【音行】挂新衣裳盎弃食残糜茍无饥寒苦那用分髙卑怜我还好古宦途同险巇毎旬遗我书竟岁无差池新篇奚其思风幡肆逶迤又论诸毛功劈水看蛟螭雷电生睒【音闪】晹【音释】角鬛相撑披属我感穷景抱华不能摛唱来和相报媿叹俾我疵又寄百尺防绯红相盛衰巧能喻其诚深浅抽肝脾开展放我侧方餐涕垂匙朋交日凋谢存者逐利移子寜独迷误缀缀意益弥举头庭树豁狂飇巻寒曦迢递山河隔何由应埙篪别来就十年君马记騧骊长女当及事谁助出帨缡诸男皆秀朗几能守家规文字鋭气在辉辉见旌麾摧肠与慼容能复持酒巵我虽未耋老髪秃骨力羸所余十九齿飘飖尽浮危花着两眼视物隔褷防【唐本作视物剧隔褷】燕席谢不诣游鞍悬莫骑敦敦凭书案譬彼鸟黏黐【丑知切】且吾闻之师不以物自隳孤豚眠粪壤不慕太庙牺君看一时人几辈先腾驰过半黑头死阴虫食枯骴【音疵残骨】欢华不满眼咎责塞两仪观名计之利【一作实】讵足相陪裨仁者耻贪冒受禄量所宜无能食国惠岂异哀癃罢乆欲辞谢去休令众睢睢【音隋】况又婴疹疾寜保躯不赀不能前死罢内实慙神祗旧籍在东郡茅屋枳棘篱还归非无指灞渭扬春澌生兮耕吾疆死也埋吾陂文书自传道不仗史笔垂夫子固吾党新恩释衔羁去来伊洛上相待安罛【音孤】箄【音卑】我有双饮其银得朱【音殊】提【音时】黄金涂物象雕镌妙工倕乃令千里鲸么麽微螽斯犹能争明月摆掉出渺弥野草花叶细不辨薋菉葹緜緜相纠结状似环城陴四隅芙蓉树擢艳皆猗猗鲸以兴君身失所逢百罹月以喻夫道僶勉励莫亏草木明覆载妍丑齐荣萎愿君恒御之行止杂燧觿异日期对举当如合分支【通鉴元魏熙平元年立法在军有功者行台给券当中防裂一支给勲人一支送门下以防伪巧今人亦谓析产符契为分支帐即此义也愈以双之一赠崔故末句如此】
　　月蚀诗效【阁本作删】玉川子作【宪宗元和五年时为河南令】
　　元和庚寅斗插子月十四日三更中森森万木夜僵立寒气屃【音戏】奰【音僃】顽无风月形如白盘完完上天东忽然有物来噉之不知是何虫如何至神物遭此狼狈凶星如撒沙出攒集争强雄油灯不照夕是夕吐焰如长虹玉川子涕泗下中庭独行【独下或有自字】念此日月者为天之眼睛此犹不自保吾道何由行尝闻古老言疑是虾蟇精径圆千里纳女腹何处养女百丑形杷【一作爬】沙脚手钝谁使女解缘青冥黄帝有四目帝舜重其明今天只两目何故许食使偏盲尧呼大水浸十日不惜万国赤子鱼头生女于此时若食日虽食八九无嚵名赤龙黑鸟【日下三足乌也】烧口热翎鬛倒侧相搪撑婪酣大肚遭一饱饥肠彻死无由鸣后时食月罪当死天罗磕【音榼】匝何处逃汝刑玉川子立于庭而言曰地行贱臣仝再拜敢告上天公臣有一寸刃可刳凶蟇肠无梯可上天天阶无由有臣踪寄牋东南风天门西北祈风通丁寜附耳莫漏泄薄命正值飞廉慵东方青色龙牙角何呀呀从官百余座嚼啜烦官家月蚀汝不知安用为龙窟天河赤鸟司南方尾秃翅觰【陟加切角上张也字亦作】沙月蚀于汝头汝口开呀呀虾蟇掠汝两吻过忍学省事不以汝觜啄虾蟇于菟蹲于西旗旄衞毵【音参】防【音沙】旣从白帝祠又食于蜡礼有加忍令月被恶物食枉于汝口插齿牙乌龟怯奸怕寒缩颈以殻自遮终令夸娥【列子夸娥氏二子负二山葢有神力者】抉汝出卜师烧锥钻灼满板如星罗此外内外官【天文志经星常宿中外官百十八名七百八十三星】细不足科臣请悉埽除慎勿许语令啾哗并光全耀归我月盲眼镜净无纤瑕弊【一作毙】蛙拘送主府官帝箸下腹尝其皤依前使操杵臼玉阶桂树闲婆娑姮娥还宫室太阳有室家天虽髙耳属地感臣赤心使臣知意虽无明言潜喻厥旨有气有形皆吾赤子虽忿大伤忍杀孩穉还汝月明安行于次尽释众罪以蛙磔死
　　孟生诗【文粹作孟先生诗　孟郊下第送之谒徐州张建封也】
　　孟生江海士古貎又古心尝读古人书谓言古犹今作诗三百首窅黙咸池音骑驴到京国欲和熏风琴岂识天子居九重郁沉沉一门百夫守无籍不可寻晶光荡相射旗防翩以森迁延乍却走惊怪靡自任举头看白日泣涕下霑襟朅来游公卿莫肻低华簪谅非轩冕族应对多差参萍蓬风波急桑榆日月侵奈何从进士此路转岖嵚【音钦】异质忌处羣孤芳难寄林谁怜松桂性竞爱桃李阴朝悲辞树叶夕感归巢禽顾我多慷慨穷檐时见临清宵静相对髪白聆苦吟采兰起幽念渺然望东南秦吴脩且阻两地无数金我论徐方牧好古天下钦竹实凤所食徳馨神所歆求观众丘小必上泰山岑求观众流细必泛沧溟深子其听我言可以当所箴既获则思返无为乆滞淫卞和试三献期子在秋砧射训狐【徳宗时裵延龄韦渠牟等用事人争出其门诗意有所讽也】
　　有鸟夜飞名训狐矜凶挟狡夸自呼【唐五行志休留一名训狐或曰训狐其声也因以名之】乗时阴黑止我屋声势慷慨非常麤安然大唤谁畏忌造作百怪非无须聚鬼徴妖自朋扇摆掉栱桷頽暨涂慈母抱儿怕入席那暇更护鸡窠雏我念乾坤徳泰大卵此恶物常勤劬纵之岂即遽有害斗柄行拄西南隅谁谓停奸计尤剧意欲唐突羲和乌侵更歴漏气弥厉何由侥幸休须臾咨余徃射岂得已候女两眼张睢盱枭惊堕梁蛇走窦一夫【阁本作矢】斩颈羣雏枯
　　将归赠孟东野房蜀客【蜀客名次卿】
　　君门不可入势利【一作力】互相推借问读书客胡为在京师举头未能对闭眼聊自思倐忽十六年终朝苦寒饥宦途竟寥落须髪坐差池颍水清且寂箕山坦而夷如今便当去咄咄无自疑
　　答孟郊
　　规模【一作谋】背时利文字覰天巧人皆余酒肉子独不得饱才春思已乱始秋悲又搅朝餐动及午夜讽恒至卯名声暂羶腥肠肚鎭煎煼【音炒】古心虽自鞭世路终难拗弱拒喜张臂猛拏闲缩爪见倒谁肻扶从嗔我须齩
　　从仕
　　居闲食不足从仕力难任两事皆害性一生恒苦心黄昏归私室惆怅起叹音弃置人间世古来非独今
　　短灯檠歌
　　长檠八尺空自长短檠二尺便且光黄帘绿幕朱户闭风露气入秋堂凉裁衣寄逺泪眼暗搔头频挑移近牀太学儒生东鲁客二十辞家来射策夜书细字缀语言两目眵【音痴】昏头雪白此时提携当案前看书到晓那能眠一朝富贵还自恣长檠髙张照珠翠吁嗟世事无不然墙角君看短檠弃
　　送刘师服
　　夏半阴气始淅然云景秋蝉声入客耳惊起不可留草草具盘馔不待酒献酬士生为名累有似鱼中钩赍材入市卖贵者恒难售岂不畏顦顇为功忌中休勉哉耘其业以待岁晚收

　　御定全唐诗卷三百四十
　　钦定四库全书
　　御定全唐诗卷三百四十一
　　韩愈
　　符读书城南【符愈之子城南愈别墅】
</div>
    <div class="pagination">
<a href="御定全唐诗_page413.html">上一页</a><span>...</span><a href="御定全唐诗_page409.html">409</a><a href="御定全唐诗_page410.html">410</a><a href="御定全唐诗_page411.html">411</a><a href="御定全唐诗_page412.html">412</a><a href="御定全唐诗_page413.html">413</a><span class="current-page">414</span><a href="御定全唐诗_page415.html">415</a><a href="御定全唐诗_page416.html">416</a><a href="御定全唐诗_page417.html">417</a><a href="御定全唐诗_page418.html">418</a><a href="御定全唐诗_page419.html">419</a><span>...</span><a href="御定全唐诗_page415.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
