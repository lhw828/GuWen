<!DOCTYPE html>
<html>
<head>
    <meta charset="UTF-8">
    <title>全宋诗 - 第 1158 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 1158 页/共 11672 页</h1>
    <div class="content">    但得长年交酒圣，不妨一笑命骚仆。
    若云归隐须买田，巢由嗤人未免俗。

程公许　九月晦斋宿太一宫都监姚高士示刘长翁及沁仲能诸公唱酬诗轴因和韵
    成扰东华车马尘，烟霞何日拂衣襟。
    空花想销浮反念，枯木犹能发至音。
    白鹤不来红日暮，金鳞自跃碧潭深。
    五千言外无余旨，苦更研朱沈洗心。

程公许　九月晦斋宿太一宫都监姚高士示刘长翁及沁仲能诸公唱酬诗轴因和韵
    孤云纵迹混风尘，蔼蔼阳和满一襟。
    招得鸳班同胜赏，肯教牛铎嗣清音。
    庵当黛面雪霜峭，洞琐玉台烟雨深。
    何日与师携手去，胎仙同看舞琴心。

程公许　久旱祷雨罗仙有应使君再赋索和
    未饶风伯怒吹云，且为仙翁荐宝熏。
    光夺钟山耕父室，令传古道阿香坟。
    流膏泫泫沟塍溢，喜气酣酣麴蘖醺。
    太守同忧亦同乐，兵厨作沥不难分。

程公许　久雨快晴侍杨尚书燕镇远楼
    瘴雨弥旬快作晴，小山香馥晚风清。
    高秋幕府间书檄，落日江山拥旆旌。
    形势自应专一面，关河犹示息交枰。
    雅知牧御须才望，盍早还朝洗甲兵。

程公许　绝胜亭
    大眼江郊杜集中，胜游何必恨匆匆。
    模糊树木丹青古，诘曲汀沙篆籀工。
    昏晓之分含一气，乾坤底处是全功。
    西南佳境冥搜遍，总合亭前立下风。

程公许　觉空寺
    箯舆选胜暑风轻，渺渺西岑得化城。
    应供佛元无往相，教忠皇为锡嘉名。
    竹窗栉发晨光薄，松径褰裳午荫清。
    安得一单长寄此，跏趺静看篆香萦。

程公许　郡事多冗命绳翁拉彦翔则明德素游赵园彦翔归以五章示教用韵
    战氛塞蚕丛国，决策下胜峰山。
    避地客江湖久，著书无顷刻间。

程公许　郡事多冗命绳翁拉彦翔则明德素游赵园彦翔归以五章示教用韵
    世溷溷争捷径，发种种不胜簪。
    款门恰来石友，倚槛同观玉岑。

程公许　郡事多冗命绳翁拉彦翔则明德素游赵园彦翔归以五章示教用韵
    简编得趣自熟，轩冕於我何加。
    喜为胜游着句，示须归赋落霞。

程公许　郡事多冗命绳翁拉彦翔则明德素游赵园彦翔归以五章示教用韵
    俗氛妨人选胜，危坐待归啜茶。
    听渠说山说水，撩我清梦还家。

程公许　郡事多冗命绳翁拉彦翔则明德素游赵园彦翔归以五章示教用韵
    浮生何适非寄，百虑非言可宣。
    谁参寻访乐土，籲天侨立西川。

程公许　郡以闵雨劳民曹颜若春有祷於仰山塔诚念感格基泽随应辱教佳制借韵
    鹊尾炉香半未灰，古潭瞥地撼风雷。
    单车陟降固劳止，万壑喧貀亦壮哉。
    高廪正须端策验，应门已报送诗来。
    忧时更愿人才富，重与南山咏有台。

程公许　揆初之日承父用晦以余前风登玉华楼玩月借宋青山诗韵赋诗称寿仍和
    防意由来似守城，涧潢洁祀及良辰。
    命名犹念记闾史，学道粗知存谷神。
    欲育蓼莪心楚怆，愧投木李句清新。
    何当共觅长生诀，去逐商颜四老人。

程公许　夔门邂逅同年汪丈议示诗和吟三首
    万里吴天问去程，停桡峡口约偕行。
    苍颜相对曾相识，千佛经中记姓名。

程公许　夔门邂逅同年汪丈议示诗和吟三首
    鹏风九万是修程，驷马何妨缓辔行。
    圣治今方法元佑，白头尽耐立功名。

程公许　夔门邂逅同年汪丈议示诗和吟三首
    造朝敢不戒期程，黾鼓明朝又趣行。
    好趁雪晴同访古，东屯诗老旧知名。

程公许　腊月二十六日部宿雪甚登天官厅后亭子
    冲寒趁补青绫被，奇事妆成白粉闱。
    老怯凭高银海眩，渴因引满玉池肥。
    七旬蜀道才通信。两月淮需未解围。
    澒洞忧端深似海，鬓霜争与六花飞。

程公许　览镜鬓间两三点雪
    志士伤心髀肉生，寒儒努力在青春，
    课书恨人囊萤聚，览镜惊呼鬓雪新。
    岁晚何妨勤秉烛，行迷犹可复通津。
    余功剩暖丹炉火，莫待幽人唤孔宾。

程公许　劳农安德镇古刹过句德华园二首
    青炜留中分，风日和且酽。
    冰绡熨远空，云锦织方甸。
    宵政自古然，长官欲身劝。
    皤皤彼黄发，恳恳余素念。
</div>
    <div class="pagination">
<a href="全宋诗_page1157.html">上一页</a><span>...</span><a href="全宋诗_page1153.html">1153</a><a href="全宋诗_page1154.html">1154</a><a href="全宋诗_page1155.html">1155</a><a href="全宋诗_page1156.html">1156</a><a href="全宋诗_page1157.html">1157</a><span class="current-page">1158</span><a href="全宋诗_page1159.html">1159</a><a href="全宋诗_page1160.html">1160</a><a href="全宋诗_page1161.html">1161</a><a href="全宋诗_page1162.html">1162</a><a href="全宋诗_page1163.html">1163</a><span>...</span><a href="全宋诗_page1159.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
