<!DOCTYPE html>
<html>
<head>
    <meta charset="UTF-8">
    <title>宋元诗会 - 第 206 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 206 页/共 221 页</h1>
    <div class="content">　　峡束千雷怒撃撞危峰屹立压惊泷山聨庐霍朝三楚水落荆扬限九江镇海重闗当第一擎天孤柱故无双佩环月夜知何处露湿蓬莱玉女窗
　　题西圃卷【为芜湖辛顺中作】
　　坐阅桑田变归为菽水谋聊从西圃隐少慰北堂忧汲月沧江晓锄云沃野秋新蔬和雨摘硕果带霜收嘉树巢乌鸟闲庭下白鸥管宁金不顾季路米应求千载谁同调东陵有故侯
　　过安庆追悼余文贞公
　　将军匹马入舒城撃贼频烦训义兵孝以保家忠徇国聚而出战散归耕围侔月晕全无隙捷振天威大有声游説飞书徒间谍输诚仗节愈坚贞云梯屡郤妖氛豁露布交驰杀气平千里荆扬凭保障七年淮海赖澄清山深猰防殱还出江濶鲸鲵斩更横外援内储俱断絶裹疮饮血独支撑天昏苦雾埋营垒日落隂风卷旆旌甘与张廵为疠鬼肯同王衍误苍生三千将士皆同死百二山河亦继倾静对风霆思号令遥从箕尾识精诚颂碑不愧词臣色哀诏偏伤圣主情愿为执鞭生不遂临风三酹重沾缨
　　上明州太守茶子俊【还武昌迁葬告牒而作】
　　汉江东抱楚江流先垅犹余土一坏庙冷桐乡耆旧逝田荒栗里子孙愁兵戈隔梦三千里霜露伤心二十秋荒隧天寒乌鸟下空林日落白狐游碑焚断石经时变盌出遗金有夜偷过客尚知来下马僊翁谁复指眠牛拟从樊口迁京口遥别沙头下石头髙士束刍思致奠故人惠麦久维舟已知多病垂垂老敢为常贫故故留为政幸逢宗正恕申情当念子平忧劬劳罔报生何益存殁沾恩死必酬愿及清明三月节一盂麦饭洒松楸
　　采莲曲【二首】
　　采莲复采莲下有孤鸳鸯秋花不结实夜夜守空房朝采并蒂莲暮绾同心结不学绿杨枝含嚬送离别
　　迎大年椿上人不值暮归偶成
　　东归闻道已浮杯力疾逢迎日几回何处晩来成误认风帘竹影月窗梅
　　竹枝词
　　竹鸡啼处一声声山雨来时郎欲行蜀天恰似离人眼十日都无一日晴
　　【附】吉雅摩迪音【鹤年长兄】
　　贻鹤年纸帐
　　谁捣霜藤万杵匀制成鹤帐逺尘氛香生芦絮秋将老梦熟梅花夜未分枕上不迷巫峡雨牀头常对剡溪云竹炉松火茶烟暖一叚余清总属君
　　鄂拉实克丹【鹤年次兄】
　　题九灵山房图
　　梦里家山十载违丹青咫尺是耶非墨池新水春还满书阁浮云晩更飞张翰见机先引去管宁避乱久忘归人生若解幽栖意处处林丘有蕨薇
　　王　逢
　　【字原吉江隂人至正中作河清颂台臣荐之称疾辞避乱于松之青龙江复徙上海乌泾自号最闲园丁藩镇交辟不就明初録用亦坚辞年七十卒有梧溪集七卷行世】
　　游昆山怀旧
　　丈夫贵善后事或失谋始桓桓张楚国挺生海陵鄙一门蓄大志羣雄适蜂起珠探甓社白马饮浙水三年车辙南北向复同轨量容甘公説情厚穆生醴誓撃祖逖楫竟折孙防棰天王诏褒赠守将躬岁祀翼然东昆丘兰橑映疏绮青蘩春荐豆翠柏寒动棨乾坤宥孤臣风雨猖五鬼铜驼使有觉洊惧卧荆杞【张士诚降元元追封士徳为楚国公庙祀昆山杨廉夫诗所谓先封楚国碑也】
　　过杨员外别业【公名乘字文载济南人至正十六年不受淮张之辟遂引决焉】
　　翠羽无深巢麝香无隐穴由来老蚌珠泪泣沧海月于乎杨员外竟类膏自爇忆昨佐南省四境正骚屑朝廷忌人军事莫敢説遂罹池鱼祸遄被栁惠黜寄身傍江潭乃心在王室星躔错吴分气候乖邹律天风揺青薲徒步空短髪谯初谢遣龚胜终守节譬如百链钢不挠从寸折又如合抱松岂借涧底蘖我时浮扁舟鸥外候朝日荒郊无留景别业自深郁时清议劝忠公寃果昭晰大名流天地当与河水竭结交卣卓间遗言见余烈
　　往敭名开化二乡掩骼
　　分藩多贤劳不敏忝宾客虽无官守拘亦复与言责二乡防刘祸惨凄长平厄先王制礼经孟春当掩骼仆夫有难色欵叚才任防骎骎度冈坂循薮泽稍稍烟微青歴歴野四白游魂行草上遗老道侧我岂物役徒兹来出心臆皇天久下悯赤子非寇敌鸱鸟何不仁衔啄血更沥因歌战城南风悲泪狼籍
　　天门行
　　天门髙髙俯四极寸田尺地登版籍泽梁无禁渔者多潮海干戈恣充斥去年官饟私敓攘今年私醝官价偿屠烧县邑诚细事大将【谓博啰特穆尔左丞】不死鲸鲵乡烹羊椎牛醉以酒腰纒白带红帕首定盟防血许自新御寇征蛮复何有国家承平岁月久念女纷纷廹糊口羽林坚锐莫汝撄慎勿轻夸好身手春风栁黄开阵云号令始见真将军【博啰特穆尔讨方谷真兵败被执为求招安至正辛卯岁也】
　　宋制置彭大雅玛瑙酒椀歌周伯温大参徴赋有序
　　今大尉开藩之三月命部将王左丞晟书使踵海上招至吴中以予无锡避地説晟劝张楚公归元擢淮省都事辞时江浙防政周公适涖分省延饮斋阁懽甚出玛瑙酒椀曰此彭大雅燕飨旧物子才器足当之遂引满酌之再气酣思涌率尔走笔纪清赏非求知他人焉歌曰
　　淮藩开吴豪侠满歌钟地属姑苏馆相儒独为缓颊生笑出彭公玛瑙椀血干智伯髅不腥黄玉莹错红水精妖蟆蚀月魄半死虹光霞气歕且盈隐若阵偃边将营彭公彭公古烈士重庆孤城亦劳止天忘西顾二十年畆尽东来数千里武侯祝文何乃伟败由宋祚民今祀太湖底宁鱼米丰官廨喜与闲门同酒波盌面动峡影想见师犒飘风中再酌庶沃磥磊胸君不见汉家将军五郡封班彪天与世史功诗狂昭谏客吴越存心唐室人怜忠呜呼尚友予岂敢醉墨惨澹云飞鸿
　　七月闻河南平章凶问
　　六月妖星芒角白几夜徘徊天市侧寻闻盗杀李上公穷旅孤臣泪沾臆当时寛猛制萑泽安得受降反受敌上公忠名垂竹帛书生奚为费袆惜东南风动旗黄色蒲稍天马长依北【壬寅六月田丰王士诚刺杀李忠襄于济南城下先是庚申君见星变叹曰当损大将驰使戒谕忠襄正此诗所谓妖星芒角也】
　　刘夫人
　　刘夫人至正太尉吴王嫔笄珈车服置弗御澹烟常锁双睂春中州援逺敌在目叔贵日骄彊日蹙背城借一王本心狐埋狐搰将军欲夫人勇决烈女义百口楼居亲举燧片时隂惨万世生月明风清佩音至君不见男儿成败古有之孰以楚霸轻虞姬苏民安得夫人祠乌栖白鳬庶少衰
　　寄桃浦诸故知即事【五首】
　　素痴得名侯君房自享大案焦征羌莫嫌卫旌不举筯口简授使多严光世间堪鄙是何物粪土之英裈中虱后园石壁倚秋林醉有髫孙旁执笔
　　山牀折足琴暗徽种菊不种西山薇愿从汉士碑有道梦逢秦鬼歌无衣闲园不入烟火境巨浸尽漂桃土梗老伴惟余卧陇云抱晦含光体常静
　　有章掷还太尉阁有版不受丞相垣南朝天子许谢病窃长木石仪鸾园平生气节诗千首才非元亚【元遗山】甘刘后【刘静修】素闻鲁庙铸金人晩学程门坐泥偶双平原里【新得原名】庶全归他日圹铭辞大手
　　贵不难得富可嗟二事亦到园丁家雷王药吏锦裆袴野藤络树金银花园丁横笻坐梧下窃愧长年释耕者身膏草野身土苴语孙耰耡莫轻把
　　东坡楚颂存虚名止乌作亭【乌泾新作】殊有情枇杷换叶何青青雪中开花来逺馨多仁多核知尔少柏树根添郑草慧海禅师识侯景华容儿女哭刘表如何太白谪仙人竟坐夜郎唐絶徼裁诗寄语多才郎尘间宠辱要相忘霸桥吟兴驴背上月盎冰壶虀味长【此原吉戊辰岁即事冩怀寄故知之作盖絶笔也】
　　小匕首歌
　　水晶生苗月牙直彗芒披云电流隙蛰蛇断尾短草间海鹘褪翎霜雪色宋斤鲁削让陗刻金错锥刀岂其敌吴鸿扈稽飞着体不曾为主开边鄙嗟兹神物久泥滓用之可以报国士檐氷卓筯日黯空稍玩股掌生雄风鲛鱼室卧缟带影长铍辟易万雉墉古昔客揕秦王胸几仆翠凤咸阳宫由来意气泰山重命甘燎毛不旋踵谁隳古制铸小之佩称衣冠加珌琫我歌三叹泪满裾曹鱄豫聂无时无
　　夜过苍墩江隐居
　　白茅萧萧风色昏归人自语烟际村我骑蹇驴童抱尊记得君家忘却门径穿竹入背江路傍是梁朝敬宗墓月中对鹤吹洞箫露水琤然落髙树
　　常州江隂再失无锡告警病中自鸿山将迁海上
　　病就山中隐烽催海上舟连城新鬼哭深壁大臣羞赤纒金火炎风汗马牛遥占女兄弟先已下长洲
　　闻畿甸消息
　　白草生畿甸黄沙走塞庭直忧星入斗兼畏雨淋铃殿阁余龙气衣冠自鹄形吴粳断供饷陇麦向人青
　　得儿掖书时戊申岁
　　客梦躬耕陇儿书报过家月明山怨鹤天黑道横蛇宝气空遗水春程不见花衰容愧耆旧犹语玉人车【此诗记戊申岁正月洪武改元之年也】
　　宫中行乐词【二首】
　　羽猎罢长杨宸游入未央鸾开双画扇鹤舞百霓裳玉盏琼花露金盘紫蔗霜长门谁闭月流影在沧浪芍药为离草鸳鸯是匹禽君无神女梦妾有楚王心日短黄金屋宵长绿绮琴相将戒霜露拜月绣帘隂
　　近故【二首】
　　近故儒林老于予起叹嗟清秋书柿叶落日赋桃花碑碣留吴满云山向越赊多情楚宫月来照未栖鸦近故维扬老威仪本汉官才髙三礼赋心折一泥丸露气金盘湿箫声碧落寒空余茂苑树鹃血几时干【成廷珪寓于维扬卒于至正末年此二诗为成而作】
　　钱塘春感【四首】
　　紫罽軿车从六龙尽随仙曲度青空苍山楼阙旃林里赤羽旌麾野庙中百姓未忘周大赉成都元有汉遗风流莺不管伤春恨冲落桃花满树红
　　玉气凌虚散晓霞虎闱麟阁静烟花中天日月迂黄道沧海风云冷翠华望帝神游防子国乌衣梦隔野人家当时举目山河异岂但红顔泣塞笳
　　周南风俗古衣冠五色云中忆驻銮璎珞桧髙藏白兽蘂珠花发降文鸾河通织女机丝湿雨歇巫娥翠黛寒满地吴山谁洒泪一江春水独凭防
　　日华初动衮衣明劒佩千官隐绣楹五色黼函开玉座九重汤药下银罂书题凤尾仙曹喜恩浃螭坳学士荣文化有余戎事略铜驼草露不胜情
　　秋感【二首】
　　纷纷攘攘厌黄巾妖血徒膏草野尘马化一龙犹王晋楚存三户未亡秦风天静浮青海朔漠山髙直紫宸莫为鬼方劳外伐檿弧箕服最愁人
　　南越东吴带楚皋频年醉眼送飞毛沧洲露白蒹葭满甲第秋声蟋蟀髙九日天涯桑落酒三军城上柘黄袍试观汉后诗人作独觉遗风属阮陶
　　闻钟
　　苜蓿胡桃霜露浓衣冠文物叹尘容皇天老去非无姓众水东朝自有宗荆楚旧烦殷奋伐越陀新拜汉官封狂夫待旦夕良苦喜听寒山半夜钟
　　闻吴门消息
　　百尺齐云半壁开陪臣犹进九霞杯蓬星气白干天棓苕水烽青入露台尽拟田单收故土不期髙干损雄材淮鱼断信燕鸿隔吴树萧萧叶下来
　　无题【五首】
　　五纬南行秋气髙大河诸将走儿曹投鞍尚得齐熊耳卷甲何堪弃虎牢汧陇马肥青苜蓿甘凉酒压紫蒲萄神州比似仙山固谁料长风掣巨鳌【无题前后十首皆感悼明师入燕庚申北狩之事】
　　天枪几夜直钩陈车驾髙秋重北廵总谓羽林无猛士不縁金屋有佳人广寒霓仗闲华月太液龙舟动白苹雪满上京劳大飨西封华岳吊秦民
　　白衣渡吴兵赤羽旌旗夺赵营滦水天回龙虎气榆林风逐马驼声靓妆宫女愁啼竹白髪祠官忆荐樱犹有燕鹰神不王鴐鹅髙去塞云平
　　五城月落静朝鸡万灶烟消入水犀椒闼佩琚遗白草木天图籍冷青藜北臣旧説齐王肃南仕新闻汉日防天意人心竟何在虎林还控雁门西
　　十载羣雄百战疲金城万雉自汤池地分玉册盟俱在露仄铜盘影不支中夜马羣风北向当年车辙日南驰独怜石鼓眠秋草犹是宣王颂美词
　　书无题后凡三首偶感燕太子丹事
　　火流南斗紫垣虚芳草王孙思怆如淮潦浸天鱼有帛塞庭连雪雁无书不同赵朔藏文褓终异秦婴袒素车漆女中心漫于邑杞民西望几踟蹰
　　塞空霜木抱猿雌草暗江南罢射麛秦地旧归燕质子瀛封曾畀宋孤児愁边返照窥墙榻梦里惊尘防韘觽莫防白翎终曲语蛟龙云雨发无时【元世祖听弹白翎雀曰何其曲终有凄怨之声乎】
　　几年薪胆泣孤婴一夕南风马角生似见流星离斗分谬传灵武直咸京九苞雏凤冲霄翼三匝慈乌落月情纵少当时赵云将卧龙终始汉臣名【洪武七年遣玛勒岱巴柆北归此诗记其事故有旧归质子及南风马角之句明祖封玛勒岱巴拉为崇礼侯故曰瀛封曾畀宋孤儿也】
　　寄钱泰窝陈雪轩二遗叟
　　天转云东上六符有懐无寝枕同孤紫芝隐曲歌商皓烈火残经补汉儒私地春先梅老发盛隂雷疾草狂苏祖生迟旦疎殊甚不计中流少一壶
　　甲子冬偶书
　　云东乱定少新知江左书来有跛儿才尽能为文自祭醒狂宁要锸相随天家青女催衣急漏水金人上箭迟郤喜故乡原上树十年羇羽托深枝
　　西厦
　　牀头鸱卧久空金壁上蜗行尚有琴儒子成名狂阮籍霸才无主老陈琳虹霓气冠登莱市蝙蝠羣飞顾陆林环海烟沙翻万锸连村霜月抱孤衾
　　送于子实辟淮阃掾
　　淮海风髙急鼓鼙颍州烽火照淮西糇粮几道通流马楼橹重城望火离星入夜寒芒角动地连秋暝瘴氛低君今掉鞅元戎幙肎慰流亡父老啼
　　秋词
　　香散天街静玉珂露台风殿夜如何星从河汉澹中落秋在梧桐疎处多鸾影不曾离宝鉴蛛丝先已缀金梭君王茧馆询遗事郤拟銮车共载过
　　赠别浙省和和左丞国宝自常州移镇徽州三十韵时岁癸巳
　　武德兴元运文恬近百年一隅初难作四境遂兵连斧扆朝元早彤弓授命专冯岑材并济李郭驾争先路入延陵邑星分左辖躔著名黄阁上虚位紫宫前汗血驹千匹跿跔士两甄帐寒龙守劒城曙虎飞旃迹扫齐门瑟身亲楚醴筵慧山屏列野震泽镜涵天刁斗军中堠鉏犁乱后田白无遗朽骨青有续炊烟揷羽书闲署封泥诏抚边阵容催画鼔蠭气动楼船旧政犹霜肃新安素地偏蜄精尝感梦帝子或逢仙漆叶云羞宻茶花雪妬妍诵弦家栉比冠盖里班聨邹鲁流风洽瓯蛮习俗迁比来疲赋敛况复值戈鋋饩廪官曹待讴歌父老传挽屯吴幼节总制汉文渊裴度归休近羊公卧治便鼎彛今燀赫韦布数周旋小阁牛行炙长楸鹘试拳王彛五杂组孙武十三篇区服残河汴神州岿蓟燕殄除才蚋蠓睥睨满鲸鳣狂斐言姑及髙明义莫捐忧君尚有疏傥寄麦光牋
　　奉寄赵伯器参政尹时中员外
　　诏立淮南省符张阃外兵风雷朝焕发牛斗夜精明参政材超伟元僚器老成武林多树政禁籞旧蜚英凤暖文章蔚鲲秋羽翼横天池今并奋嶰管后和鸣地要尤膏沃时危必战争辅车依海岱衣带限蛮荆玉叶开王邸烟花匝子城万艘盐雪积千里稻云平织贝殊珍粲红楼艶曲萦夤縁胥狡黠货殖驵骄盈汝防初萌起河流寖妄行镇绥增屏翰赞画授权衡爱稼须除螣怜牛贵搏蝱式蛙曾霸主斩马乃书生青汗三千牍丹心一寸诚相臣连万骑郡邑望双旌甓社湖移蚌缲丝井露鲸里无安堵乐野有望尘惊泻卤烟侵燧孤嫠胆碎钲五贤迷古辙六咏歇新赓瓦砾皆王土逋逃本尔氓长驱劳组练尽扫愧欃枪喻拟相如檄降惩白起坑防胡狼曷备毒尾虿难撄济猛收神略疏恩涣寇情伫闻鹿栅下莫作鬼方征回鹘卑唐室天骄挠汉营乾坤一羽扇社稷几羊羮枤杜交加影芙蓉防娜茎超然延爽笏肃若卫寒更虑念真如是功勲孰与京誓清懐晋逖虚左慕齐婴好定龙蟠价毋登狗盗名石洪重辟韩愈建封迎故典何其盛斯文与有荣中州襟陜陇上国掖幽并麟阁将来绘鸡坛宿昔盟刍荛言慎择葵藿义同倾
　　和戍妇陈闻雁有感
　　介胄多年虮虱生客窗今夜落边声螭头钗子鸳鸯股独自挑灯万里情
　　杂题【二首】
　　洄塘昨夜绿波增偶防交州鬼面藤一雨百花香洗尽流春矼上立鱼鹰
　　紫桐生乳竹含胎草细花幽石径回独自去来人不觉茶烟风飏过池台



</div>
    <div class="pagination">
<a href="宋元诗会_page205.html">上一页</a><span>...</span><a href="宋元诗会_page201.html">201</a><a href="宋元诗会_page202.html">202</a><a href="宋元诗会_page203.html">203</a><a href="宋元诗会_page204.html">204</a><a href="宋元诗会_page205.html">205</a><span class="current-page">206</span><a href="宋元诗会_page207.html">207</a><a href="宋元诗会_page208.html">208</a><a href="宋元诗会_page209.html">209</a><a href="宋元诗会_page210.html">210</a><a href="宋元诗会_page211.html">211</a><span>...</span><a href="宋元诗会_page207.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
