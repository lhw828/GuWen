<!DOCTYPE html>
<html>
<head>
    <meta charset="UTF-8">
    <title>两宋名贤小集 - 第 245 页/共 365 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两宋名贤小集 - 第 245 页/共 365 页</h1>
    <div class="content">　　暑退凉生体气佳卷帘听雨感年华西风叶叶梧桐冷开尽庭前白鹤花
　　溪上
　　今夕知何夕吾意亦良适明月满舩蓬清风动帷席雨过前溪浑停云半空白衰荷无娇红老梧有枯碧频更烛对棋仍把酒浇石岁行变暄凉朋情慨离索相思日以长孤吟夜方寂露下客衣单草际萤光奕年年修玩心一醉不得惜
　　鹤田还江右
　　欲留云共住云去楚天长此日吾犹惜中年别易伤搜吟梅下影睹奕橘中香谨勿移山诺春风入帝乡
　　归雁亭
　　青云影里自由身几倚阑干看不真又是江湖春雪尽年年肠断玉关人
　　午日次韵池袭父
　　小泊苹香柳下矶重逢佳节感年时束篙偶作人形想采药须供国手医江镜愿为明主监楚菰愁赋逐臣词酒边听尽敲蓬雨数日淮南去未迟
　　垂虹
　　四岸俱无只有天烟樯如雨落鸥前不知笠泽翁何许波上青风一万年
　　忆看前游十四年三高祠下夕阳船无钱买得鲈鱼鲙吟就菊花香里眠
　　姑苏台
　　故址畊残草树秋无人曽见鹿来游甬东亦是当时月不照笙歌只照愁
　　虎丘
　　曼陀石上无根树厯厯生公说法余劒水一清彻底至今人说有龙居
　　惠山
　　石苔滑润屋连斜第二泉边古佛家一壑松风听不了郤留僧坐自煎茶
　　栋花
　　緑树菲菲紫白香犹堪纒黍吊沈湘江南四月无风讯青草前头蝶思狂
　　毗陵天庆观龙
　　殿隂壁老怀仁笔头角峥嵘春起蛰有时麾斥惠山云行雨归来半生湿
　　丹阳道中流寓人
　　累土编茅古制庳官田种秫得沾私自言身徤无徭役犹胜平生江北时
　　京口运河上
　　荒荒永岸水如沟翁仲无言立上头日日餫舟衔尾去东南民力尚支不
　　多景楼
　　假日此登临凄凉北望心戍烽孤障杳塔影一江深壮士投鞭想将军誓檝吟所嗟人事异天险古犹今
　　金山
　　江心台殿切空云夜月鱼龙影不分八十老僧相引说潮痕不上郭公坟
　　州
　　如此江涛更有人佛貍竟死不能兵幅巾短櫂鸥前梦未省当时有此城
　　维杨即事
　　牛斗星边禹贡州东南屏蔽大江流向来明月珠帘梦不信秋风夜柝愁
　　皂角林前野地寛新塘路口草泥干天乎如此功名事成败观人自昔难
　　茅屋芦门半市坊居民无事亦军装愁来莫上城头望西北浮云接太阳
　　月明城上韵边笳一枕三更梦到家不耐楚氛真僻性赋诗酌酒与琼花
　　土雾如蒸暴暑天烛龙偏驻柳边船三清观里风廊午满意题诗借榻眠
　　平山堂吊古
　　隔江山色画图中故趾荒来与庙通画地雄添淮海水占星南直斗牛宫试评蜀味长泉在欲唱欧词古柳空往事茫茫増感慨聊凭戍卒指西东
　　平山和韵鹤田
　　琼花应自笑南翁白发栖栖逐断篷兵后百年城郭是尘间多事古今同孤烟远堠如常雨五月穷边尚冷风可待莼鲈归尽兴长吟且复付杯中
　　道中观戽水戏书
　　秧马泥深茧犊闲烛龙顾影桔橰间寻常六月江南雨不比君王帑藏悭

　　两宋名贤小集巻二百六十七
　　钦定四库全书
　　两宋名贤小集卷二百六十八
　　宋　陈　思　编
　　元　陈世隆　补
　　雪坡小藁【一】
　　罗与之字与甫一字北涯螺川人端平间累举不第遂归隠赋诗云古来至宝多横道何事荆山泣卞和亦自写其不平也晚年潜心性命之学尝作谭道衞生诸诗皆阅歴后见道语有雪坡小藁二巻
　　短歌行
　　金谷桃李丛畚锸费培植寒氷犹未泮花叶已薿薿贞松生南山石老厥土瘠春回气尚浅生意几欲息东星本无私花根异形色曾谓天地功不及粪土力
　　寄衣曲
　　忆郎赴边城几彀秋砧月若无鸿雁飞生离即死别愁肠结欲断边衣犹未成寒窻剪刀落疑是剑环声此身倘长在敢恨归无日但愿郎防边似妾缝衣宻
　　舟次赤壁
　　呉王岘畔泛川流赤壁矶头半日游胜地空余豪杰迹扁舟不载古今愁极知风景终无异莫念天时逝不留伤事伤懐长太息静看江雨没浮沤
　　束担
　　束担出荆扉征尘染敝衣人怜双鬓改我悟半生非抱璞今谁诉知音古亦稀寻思无一可吾道欲安归
　　旅思
　　荏苒秋光老空浓晚色奇霜严雀语涩风定燕飞迟旅思荒烟夜乡心野水涯梦归归未得愁极秪颦眉
　　送春
　　正是风光欲别时可堪烟外雨丝丝怕看太白余春赋嫌诵渊明止酒诗昼短拟教持蜡炬愁深悔不下书帷自知无计能遮道任作园林隔歳期
　　黄鹤楼
　　翚飞栋宇据城端车马尘中得异观双眼莫供淮地濶一江不尽蜀波寒老仙横笛月亭午骚客懐乡日欲残独抚遗踪增慨慕徘徊不忍下层栏
　　玉梁道中杂咏
　　一别三防峯转烛开半纪山根石上苔已没旧履齿摩挲青青松彼树犹如此睠言枕清流为洗嚣尘耳清商泛西来剌剌满林坞草木倐变衰柯叶不相顾昔时翳空云今作连山雨菊花犹强项篱边争媚妩片石能邀人想此两足趼忽逢黄冠师对语白云巘眼中景物饶恨我蓬荜逺踌躇不忍去泉石尚可剪峭壁园莽苍荒谿人削迹时闻芦苇丛野鸟话岑寂浮生虽有涯幽讨当无极御风独长啸此心谢机馽晓霜媒薄寒岩壑失故緑轻飇振槁叶唱彻阳闗曲秋光何足怜嗟此歳事促愁吟思无聊日没西山麓泠泠涧底泉破碎山根翠苦欲留佳客曲折二十四我行无定止蜡屐信所诣偶来儵舍去乗兴聊复尔支枕郁木山月色莹如洗林幽枕席清景胜梦魂伟丁当鸟忽啼令我惊欲起金丹事可期永愿供薪水乾坤扫阴霾晴色蔽幽谷山川荐秋容竒秀若可匵千岩寄一笻万里付双目行行翠烟中日与清景逐蒙鸿玉梁境缥缈云霞仙月坛白云洞遗址空依然千年唯乱石蹲踞秋山烟徘徊莫可见酌尽丹井泉尘坌不可奈飘然入林坰稍觉道心胜渐至诗脾清静极生孤愁耿耿难为情喧寂两莫惬吾意何由平
　　春残
　　林端啼鴂损年芳洞口空怜野水香人与落英兼寂寞蝶随飞絮两彷徨不因花事荣枯易未觉春工代谢忙却爱晓来风日映緑阴千丈漾横塘
　　絶知
　　羁旅日骚骚人间事若毛絶知操笔误深羡把犂髙百歳才能几终朝强作劳虚名竟何益肯把换蒲萄
　　登玉笥山役龙洞
　　扪萝入幽谷眼界益峥嵘石壁断人迹泉流闲鸟鸣日髙云未散秋晚草犹荣坐久无归意悠然世念轻
　　闲立
　　晓来闲立小谿边看彻遥峯入紫烟四壁傥堪供我隠一寒未至乞人怜功名不与樽前事时序宁知局上迁可笑区区当世事满懐氷炭苦相煎
　　下第西归
　　抛却银袍制芰荷春风一曲紫芝歌古来至宝多横道何事荆山泣卞和
　　才难济世甘避世心不愁天惟乐天林下山间深宻处曲肱饮水兴悠然
　　江行阻风小市
　　弭掉黄芦外江云绕柁牙寒深身轸粟风急浪生花日暮人收市年穷客念家倚蓬无可奈忍见后归鸦
　　游春
　　春浓无处不相宜草暖云昬二月时蝶舞花梢风细细莺啼栁底日迟迟摸将景物归诗巻判得光阴付酒巵个里各随人自得五陵豪侠岂能私
　　始见
　　雪后寒犹劲书窻怯暂开因沽江畔酒始见竹间梅歳月峥嵘去衰顔次第来谁能忧许事杖履且徘徊
　　山行
　　狂飇巻雨辨朝曦似与新时有防期秋水秋山秋草木浑将乞与数篇诗
　　烟草凄迷露未晞一笻伴我立晴晖丹枫虽老犹多态散作漫山野蝶飞
　　斾斾黄茒发眼明荒郊尽日絶人行谁知气象萧条处賸有山川可鼎烹
　　槁叶忘身絶涧流芦花揺手欲风休羡渠山鸟浑无事相对飞鸣草树头
　　片云轻度半岩阴巾履俄惊翠霭深涧底寒泉知客懒石根防防自长吟
　　乌藤落手野烟开水秀山明入望来旧日经行曾着语试看石壁已莓苔
　　尽日留连兴未阑寒鵶背负夕阳还遥知今夜空窻梦只在江南水石间
　　客里
　　客里愁浓处秋宵月欲斜雁声频到枕蝶梦未还家世有多岐苦人因一念差遥思林下去蓑笠钓烟沙
　　寄玉笥萧髙士
　　滴露誊真诰萧然莫与羣新诗髙似月世念薄于云俗走堪怜我闲眠极羡君唯余緑绮韵惆怅未曾闻
　　寻芳
　　寻芳自控青丝鞚日暖烟浓春意重晚来被酒卧花阴流莺唤醒东风梦
　　桂花烂漫一夕败于风雨呼童扫落英以供香事戏作古句
</div>
    <div class="pagination">
<a href="两宋名贤小集_page244.html">上一页</a><span>...</span><a href="两宋名贤小集_page240.html">240</a><a href="两宋名贤小集_page241.html">241</a><a href="两宋名贤小集_page242.html">242</a><a href="两宋名贤小集_page243.html">243</a><a href="两宋名贤小集_page244.html">244</a><span class="current-page">245</span><a href="两宋名贤小集_page246.html">246</a><a href="两宋名贤小集_page247.html">247</a><a href="两宋名贤小集_page248.html">248</a><a href="两宋名贤小集_page249.html">249</a><a href="两宋名贤小集_page250.html">250</a><span>...</span><a href="两宋名贤小集_page246.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
