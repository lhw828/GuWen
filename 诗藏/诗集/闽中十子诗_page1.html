<!DOCTYPE html>
<html>
<head>
    <meta charset="UTF-8">
    <title>闽中十子诗 - 第 1 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽中十子诗 - 第 1 页/共 36 页</h1>
    <div class="content">　　钦定四库全书　　　　　集部八
　　闽中十子诗　　　　　　总集类
　　提要
　　【臣】等谨案闽中十子诗三十巻明袁表马荧同编表字景从荧字用昭皆福州人闽中十子者一曰福清林鸿有膳部集一曰长乐陈亮有储玉斋集一曰长乐髙廷礼有木天清气啸台集一曰闽县王恭有白云樵唱鳯台清啸草泽狂歌诸集一曰闽县唐泰诗轶不传散见善鸣集中一曰闽县郑定有澹斋集一曰永福王偁有虚舟集一曰闽县王褒有养静集一曰闽县周元有宜秋集一曰官黄元其集名不传皆明初人万厯丙子表等即髙以陈家所藏诸人之诗选为是集考闽中诗派多以十子为宗厥后辗转流传渐成窠臼其初已有唐摹晋帖之评其后遂有诗必律有律必七言而晋安一派至为世所诟厉要其滥觞之始不至是也十人遗集已不尽传传者亦不尽可录此编采撷菁华存其梗概犹可以见一时之风气固宜存以备一格焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　钦定四库全书
　　闽中十子诗巻一　　　　　明　袁表
　　马荧　编
　　林膳部集一
　　五言古诗
　　拟古七首
　　北辰何巍巍居为众星宗冬杓在北青阳乃旋东七曜潜斡运四时自成功静观造化机毋乃君道同
　　其二
　　神龙潜深渊不在尺水池飞凤将铩羽亦择梧桐枝玉以贞自珍兰以幽见竒君子莫屈身身屈道乃卑
　　其三
　　迢迢洛阳城雉堞何逶迤上有天子宫下列公侯居外厩鸣騕褭中馈进鲜肥身无澣濯服路有余粱脂巍巍金马门云是上天梯仕宦有捷径请托无虚时布衣谒公家言拙气亦卑丈夫无所求守道宁食薇
　　其四
　　倦仆秣我马驾言将驱驰戚戚感路人问我去何之答云商山路幽谷多紫芝乐与素心人采掇疗朝饥路人听斯言挥泪持我归举手谢之去吾驾不可违
　　其五
　　翩翩双白鹤久在樊笼中刷毛向朝日举翅伤秋风虽防惠养恩自比鸡鹜同叹息此珍禽黙黙伤余衷放之烟霞表饮啄讵见踪
　　其六
　　秋月何皎皎素魄流虚堂揽衣步清影玉露生凄凉感之独徘徊惊波疾流光虽无景公泪恻恻还堪伤世路多榛棘人心竞羊肠得酒且须倾毋令空鬓霜
　　其七
　　千金买骏骨宁与驽骀同乃知陶潜翁避俗甘固穷纵酒爱五栁折腰若为容葛巾漉春酿庭柯响青怡然日为乐自视村野农而我颇疎散失身尘网中翘首企髙步遥遥安可从
　　感秋十二首
　　抚劒中夜起气候何凄清天髙白露下北斗当前楹嗷嗷双飞鸿随阳亦宵征微禽尔何知寒暑婴其情始知玩物化中复念吾生三十志有立一经尚无成缅懐古哲人信与大运并道在无终始时来暂衰荣感叹不能寐延首东方明
　　其二
　　中夜有遐想假寐登昆崘飘飘列仙人授以漆书文凤振其羽三芝吐灵根文螭为我驾赤豹为我蹲觉来戸牖虚明月当前轩服膺念古训抱经究微言中道诚可尚荒谬何足论
　　其三
　　阳精自东生隂魄复西没两曜无停机万古一超忽方平笑麻姑緑鬓巳成雪谁识青青松蟠根向溟渤
　　其四
　　秋气悲万物揽衣坐中庭仰视明月光俯闻候虫鸣人生防有涯懽乐当及时荣期但长叹墨子徒自悲驱马被纨绮雕盘割鲜肥酒酣论意气中心贵相知终当委运去得饮无复疑
　　其五
　　威凤志八表鸷鸟思逺击志士徇苦节秉心犹铁石黔谷恤齐饥饿者嗟辍食朝歌墨回车胜母曾不入悲哉爰旌目行矣申徒狄世无成子髙畴能掩真迹
　　其六
　　季世尚游侠使气凌诸侯就死轻一芥含恩重山丘荆卿触秦怒渐离重燕忧小节若可尚大义非良筹嗟哉黄金台千古令人愁
　　其七
　　朝登北邙坂墟墓何累累懐哉泉下人恻然我心悲往者不可复来者每如斯膏火煎万族纷纷竞刀锥生存华屋居死与草木萎愚知同土壤英灵竟何知所赖贤哲士千龄名不隳
　　其八
　　大块覆羣迷畴能防其妙狂夫每如醉至人独先觉草木养气体金石驻精魂多歧但驱车孰踵门汉武志三岛秦皇穷八垠焉知淡泊水可沃灵台焚
　　其九
　　大化有培覆贫穷固其常奈何东邻子索居多慨慷在桁无悬衣晨飱旷储粮饥寒不自保妻子安得将投杖出门去仰逐浮云翔周流极四海组练归故乡寄语寰中士空乏庸何伤
　　其十
　　四时互相竭两曜无停轴夏炎方满盈秋气忽已肃空闺有佳人十载常独宿中心岂不贞处闇谁见烛愿为明月珠流光照君屋
　　十一
　　空谷有隠士服食常不周藿羮笑钟鼎裋褐轻王侯樵渔有时闲但与麋鹿游持身岂不隘安命固无忧我愿见其人欲往道无由迷途谅未逺反防营吾丘
　　十二
　　圣人处忧患微言在明夷世人昧独处悔吝相与期君看文毛豹隠雾南山陲寄言狂驰子曷用此道推
　　无诸钓龙台懐古三首
　　无诸昔建国赤土疏王封筑台青防上垂钓沧江龙乘龙去不返千载如飞蓬只今荒台上寂歴多遗踪我有太古懐来吟江上峯天青海气灭地古寒烟浓潭水緑万丈秋岑碧千重登临未能已落日催孤钟
　　其二
　　瓯闽古夷服无诸汉英雄秦鹿既已死却辞隆准翁组练照海色旌旗来故宫赫矣茅土业大哉开辟功事往沧海变龙飞霸图空昔日钓龙台空余江水中桂殿苔色古空陵云气红朝夕巻寒潮隠隠闻雷风登临毕余景感叹无终穷
　　其三
　　无诸东海上有国在秦先一朝逐秦鹿戈甲相勾连髙才已得志论封亦徒然归来筑髙台投竿钓蜿蜒屠龙雄按劒拂拭沧洲烟英风振海岳古月经蛮天昔人不可见踪迹复堪怜闲来弄秋水渔情蔼清川云髙碧海浄日落千山妍筦歌古台上醉向酒家眠
　　西狩
　　颛顼闭天地防始司冬明堂敞八水井邑闲九农东鲁考王制西狩收嵗功天仗列钜野云师掩象防鸣钟天地震烈焰川原红罝张六合窄囊括九有空熊罴既股栗豺虎无留踪夫何枵精亦困鉏商弓五趾运坤轴孤触鸣苍穹举武中矩度流音若黄钟虞人一惊告尼父心已恫瑞物际頽运嗟哉吾道穷遗经告文成笔削垂至公飞霜砺斧钺白日开鸿蒙感叹终絶笔千古来悲风
　　塞下曲
　　交河氷是路天山雪作花举头犹汉月没足已黄沙逺戍连烽火严更起清笳将军帐中卧万马夜不哗国耻犹未雪壮士莫思家
　　其二
　　宛马金作勒壮士铁为衣横行出塞门日落黄埃飞匈奴仓卒至士卒被重围战余平野中惟见空鞍归家中白头母犹自倚寒扉
　　为陈少府赋望云
　　髙台临广逵上抗浮云端游子思亲闱登之以遐观亲闱不可见白云阻河关顾兹好爵縻何当一承顔登山山有岐涉水河有湍王事虽贤劳敢辞陟岵难青天何茫茫大地亦盘盘归袖欲奋飞愿附鸿鹄翰
　　寄衣曲
　　汉月絓庭树严霜拂城楼边人一夜寒深闺始知秋起来理征衣纎手一何柔双杵几不胜寸心未能休梧叶下淅淅草蛩闲幽幽月明嗟慰意风急复含愁白露下兰心兰心亦枯槁妾家有髙台下有渔阳道明发寄征人三挹蘼芜草
　　谒昌黎先生祠兼呈王潮州
　　穷冬到南海驱马韩山湾繁霜野水落鳄溪清且寒伊昔潜脩鳞白日飞风湍壮哉昌黎翁洪流静而安伊予谒遗庙兼以穷遐观地古白云灭潮来沧海寛夫子继芳躅而能障波澜丈夫遇知己迟暮弹吾冠
　　春日首阳懐古
　　东风荡霏霭旭日生岩峦清颷洒襟佩聊以穷跻攀游日俯髙坟歘然复悲酸清标香名立幽壤芳骨寒孤骞仰鸾凤鸟雀易所餐浊流激清波洒然天地间古木翳芳祠野蕨迷空山迟回竟将夕振防未能还
　　驱车篇送张志道奉亲柩归清漳
　　驱车出东门我车已载脂况兹苦寒月歌此陟岵悲夙驾指晨星日入不遑栖道路岂不遥筋力亦云疲飞鸟为我吟孤禽为我啼浮云结为斾回风亦凄其引领望故山丘垒何累累感彼首丘志懐哉蓼莪诗
　　罗浮观日图
　　昔有学道者担簦海上行宴坐罗浮峯内视观无形晞景正东豁滉漾扶桑明云涛既汹涌龙兽亦悲鸣吾闻混沌分坤轴东南倾百川走空虚日乃生穷溟未覩大明运安知至阳精愿从列仙徒散发倚云屏三花潄云液五内含晶荧回观罗浮图陋哉山海经
　　海上读书
　　浮云薄海色万里如秋空青苍杳无际岛屿蟠蛟龙上有读书者结茅谁与同朝飡海上霞夕友沧江翁乗槎嗟尼父把钓思任公犹慕鲁连子不受却秦功千金若土壤清名吊髙风愧予老儒术白首且相从
　　饮酒
　　儒生好竒古出口谈唐虞倘生羲皇前所谈乃何如古人既已死古道存遗书一语不能践万巻徒空虚我愿但饮酒不复知其余君看醉乡人乃在天地初
　　金鸡岩僧室
　　逺公青莲宇百尺构云阙一径入松萝山泉濯苔发石房弹玉琴清响在林樾夜来沧海寒梦绕波上月微吟白云篇髙兴了未辍未能悟声闻安得离言说
　　游芙蓉峯
　　密竹不知路渡溪微有踪悬知石上约定向松间逢物变黄鸟菖蒲化蒙茸相望不可即袅袅霜天钟同周秀才与东白明逺二上人期宿芝山不至
　　防居厌纷扰恒思宿隂岑夙期道门友共兹清夜吟弹冠起新沐微风披素襟行行止空门夕景倏已沈不见云中僧虚堂闭烟林应物本无往焉知来去心良防既已暌中情一何深咏归值新月聊复鸣吾琴
　　泛舟西江
　　积水可利涉方舟况同乗悠然西江上遂望云中僧出浦见落日前崖隂始凝秋风忽飒沓海雨随奔腾稍移流沙河又见夕影澄拥棹向危壁推蓬见古藤枕藉信水宿跻攀候晨兴兹游意多惬况也多良朋
　　题醉道士
　　黄冠何羽人恍是全椒客一壶常兀兀以饮混其迹归来秋山空卧向松下石谁知郡斋人含情正相忆
　　经东山别墅
　　野墅在东山经过感畴昔纵横醉时墨犹在池上石林气飒以凉山容淡将夕缅懐携手人念念不能释
　　寄丘令
　　海国民俗古清朝民物闲况兹得良牧理人弦诵间吏散日已夕云归鸟随还髙斋防嘉树横琴对逺山伊余安蹇劣归休谢朝班出处虽异途云林近怡顔兹焉仰髙风望望心所攀
　　送湖南归粤
</div>
    <div class="pagination">
<span class="current-page">1</span><a href="闽中十子诗_page2.html">2</a><a href="闽中十子诗_page3.html">3</a><a href="闽中十子诗_page4.html">4</a><a href="闽中十子诗_page5.html">5</a><a href="闽中十子诗_page6.html">6</a><span>...</span><a href="闽中十子诗_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
