<!DOCTYPE html>
<html>
 <head>
  <meta charset="utf-8"/>
  <title>
   御定历代赋汇 - 第 34 页/共 143 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定历代赋汇 - 第 34 页/共 143 页
  </h1>
  <div class="content">
   奉和圣制喜雨赋　　　　　　【唐】李　宙
　　既五月兮生一阴犹不雨兮思作霖圣自咎兮天同徳诚下答兮神孔歆臣闻泽不润下意将干封岂大明在御而荒歳或逢礼有旱暵之舞诗有昭回之咏陛下退史巫之纷若追后土之防敬以乾坤而合徳何造化之不测当赫曦兮是时与霶兮为期粤三日而将澍未崇朝而已布霏微露立之坛霡霂风旋之步缅察狱以临幸尝祷林而戒惧曷若不言而顺于阴隲曰肃而变其阳数非破块与鸣条惟涤塲及洒路灵台是升斯考休征浑仪已纬更酌元亨尔乃紫微凉夏彤庭景深初泛滟于太液复萧条于上林倾菡萏而花舞散青葱而叶吟宜刻漏于银箭杂秋声于玉琴龙虎飞腾兮多气色鹳鹤鸣呌兮有清音况田畯之至喜奉圣人以为心惟大君之徳也如雨施于上如泽漏于重泉浸四溟而无逺洞万物而无偏喜羣生之遂也山不翦其毛发河不汚其宫阙思就绀而生虹愿从风而移月絶奔雷以无景静行云以不发愿依稀兮其奚多虽三五而可越
　　贺雨赋　　　　　　　　　　【唐】沈　瑱
　　臣闻尧以钦明文思察洪水而其咨汤以布昭圣武緜铄石而不雨彼穹苍之灾沴岂睿君与圣主我明徳之馨香终时康而俗阜大唐以率俾蛮夏莫非王土主上以光宅君临粤若稽古以淑徳崇化为干作辅其广运也包二仪以覆载其亭育也想羣生之父母圣谟洋洋嘉言孔彰惟精惟一无怠无荒百姓有过引之归已一物失所纳之于隍夫人之所重者食也政之所先者农也近歳以冬雪不盈春云少泽緑畴合瘁朱夏将革无西毕之霶有南威之赫奕我艺阙秀甫田虚辟湘燕垂翼而不飞应龙矫首而何益尔乃邦人大恐皇念勤眷思转灾以为祥宜树美而除谴移正寝彻丰膳释幽寃索遗彦达聪明目广视听于四方恤狱缓刑开网罗于三靣诫絶崇慝惩离党援衮路清太阶平君臣咸一邦家辑宁天方悔咎沦孽垂休降灵云布族而霭防电惊空而煌荧殷雷震而阗阗飞雨零而冥冥夫其森沉散漫飒洒凌乱沥液汪洋周流津汉濯上林之靃靡涨昆明之澜汗骤繁响于阙庭浮清风于楼观泽优而霁止晴光炳兮澄涣奔余潦于回塘挂晴虹于霄汉阡陌条畅而増绮黍稷芬荣而若换野老熙熙农人相持嘉廪储之望歳喜甘霈之流滋鼓腹击壤赓歌称诗诗曰有渰凄凄兴雨祁祁雨我公田遂及我私皇上睟容有穆神心载怡羣卿大夫济济缨緌拜手稽首足之蹈之贺农祥于介福答圣造于休期有諌议大夫沈瑱因进而称曰臣闻昔者飞雉升鼎用坠殷宗之徳荧惑守心旋移宋景之慝禾苖尽起孺子感动于周公桑谷并生太戊获相于伊陟夫君人者修已以敬干干日昃奉尧舜以为心崇礼让而为则放黜回佞敷求谠直使人以时用丘明之昏定异物不贵诫老氏之难得哀赈惸嫠勉敦稼穑自然灾伏至诚感于天地及当而行湛恩浃于寰瀛珍络绎瑞纵横海气蒙晏河光吐荣甘露凝而醴泉涌麒麟游而凤凰鸣烟云萧索而纷郁日月光华而淑清我后慎终如始用晦为明为而不有冲而不盈向之能事动植由庚
　　喜雨赋【有序　　　　　　　　宋】王　炎
　　丙申夏四月武昌阖郡不雨越五月三日崇阳宰吴侯以诚祷雨遂优渥按春秋僖公三年春正月不雨夏四月不雨六月雨说者曰书不雨者闵雨也书雨者喜雨也喜雨者有志于民也今吴侯祷雨以诚不崇朝而雨随之可谓有志于民矣作喜雨赋其词曰
　　歳行于涒滩之辰斗建于实沉之次环鄂渚之七县值亢阳之为沴风自南而且霾日将北而如燬云霓郁而不兴旱魃骄而孰御策余马于郊牧喧龙骨之咿嚘滮池潴其既竭陂堰支其断流视衍沃而坼况髙田之未耰苖已悴而半槁惧西畴之不収几张颐而待哺举蹙頞而増忧粤桃溪之令君念民命之惟谷兹土旷而农惰虽儋石而无蓄繄告籴之多艰米翔踊而如玉傥既月而旱甚民必仆于沟渎讲雩祀之故事虚心斋而竭诚谒梵王之莲宫羞苹蘩之洁清款仙伯之灵岩释舆马而草行阴曀曀以随葢飔悠悠而拥旌柱础湿其有汗钟鼓其无声纷举手以加额曰雨兆其已形日蒇仪肃我庭宇驾龙秋秋攸届攸止云将前驱雨师踵至越三日而为霖罄一同而均利稼芃芃而骤苏浍汨汨而如注免为殍于凶年占筑场于乐歳沸舆颂而载涂歌令君之阴赐其歌曰霡霂兮涵濡汚邪兮满车其酿兮有黍稻稉兮可炊岂弟之泽民肥不臞我字我抚公留勿归均此大惠公归勿徐吴侯闻而哂之曰父老之言何美之溢也向也民忧而忧此吏责也今也民喜而喜吏不敢以为徳也然旱而祷祷而雨如重负之获释也酌我醑醴旅我殽核合僚友而一笑吾敢忘夫帝力
　　喜雨赋【有序　　　　　　　　元】李继本
　　辛亥夏余寓繁畤弥月不雨五月二十有二日大雨作喜雨赋
　　五台之北五原之阳太行削云间之老翠滹水落天上之银潢浍畆纵横池馆清凉鸡犬静其无哗花竹秀兮有香卧云子游而乐之遂解装林下而卜邻于暖泉之傍郷大夫喜其来而惧其徃也相与刿荒榛缔草堂开蔬圃拭药囊有琴在御有书满牀奚奴舂柳阴之白粲邻父过墙头之緑觞步明月而歌窈窕临逝波而咏沧浪迹继于城市心息乎纷攘葢将奉亲以自乐而髙卧乎白云之郷孰期涉兹盛夏天閟膏雨忧心殷殷莫知所处赤日如焚旱气旁午牛喘欲頽龙卧不起粟苖半焦麦实成粃穹林偃兮槁木破金啼兮渴鼠地灵缩万井之源海若收百川之水罢千门之管弦叹五方之商旅乃有戴白之翁垂髫之子防寒潭之清冷罗华檠之香币走龙祠以祈灵荐牲俎以陈醴旌幢绚兮九霄笙鼓訇兮百里娱以优伶杂以士女既醉既饱载笑载喜眇天泽之少施冀神心之暂啓俄而霾塞乎泬寥密雾沉乎阶戺恍疑起潜蛟于岩幽而卷怒龙于江渚也少焉明霞收流电止日迎雾以霁澄风吹云而披靡气将交而复离惠将布而复弛兆姓吞声而无欢万口笺天而矢死巍巍皇穹悯民之穷沛然下雨当兹五月之将终方是雨之欲降也炎光堕地层阴蔽空万螘封穴百鸟号风日车腾腾以遄迈电帜闪闪以交攻山川晻蔼乾坤晦蒙雷震天门之鼓水涌冯夷之宫及是雨之既作也喷洒空际飞流海东浪奔平臯之云河走长桥之虹泻天瓢于八极散银竹于千峰回生意于万象苏渴望于三农既而阴气解駮晴景冲融云浮浮其若练山宛宛其犹龙鸟嘤嘤其相乐木蓊蓊其成丛平畴涨万顷之緑竒葩吐千林之红客有登空山以遐睇锵环佩于云中借緜緜之茂草荫落落之长松暝蔼逐遥空之孤鹜天风度荒寺之逺钟俯仰宇宙披豁心胷但见火轮千丈西渡银海涌出万朶金芙蓉尔其霞飞林表烟敛天末柳暗归鸦檐喧干鹊送西山之夕阳挂南楼之朱箔槐色浮而庭宇清花阴转而帘栊薄缃帙晒兮芸轩酒斾揭兮山郭乌犍耕白水之涯红袖舞清风之阁凉入兮綀衣香润兮锦槖于是华者实槁者活疾者瘳忧者乐三农得是雨而澄明两仪得是雨而开廓太和得是雨而流行沴气得是雨而销铄彼棠谿之金美则美矣而惠不若是雨之博垂棘之璧贵则贵矣而恩不若是雨之渥飞潜动植皆为之鬯舒耆耄幼穉皆为之欣跃信天下之至寳非一物独得而霑濡诚宇内之奇珍非一人独得以囊括天降斯雨岂人所作人被斯泽非天曷托彼有备百礼以祷于鬼神者孰若精一心以求于冥漠也卧云子复怡然语诸郷大夫曰始而不雨吾意天实殄厥下民矣既而大旱吾意天实陨厥兆民矣一雨如沐九土皆春天锡吾氓惠也孔殷吾将结青山以为侣招白云以为邻耕田读书以终老于滹水之濵乃歌曰雷雨满盈兮荡乎无垠气化回薄兮出乎无门使天雨玉兮曷若野桥流水清无尘使天雨珠兮曷若石田茆屋屯秋云吾何以酬天地之大徳兮惟有丹心一寸横苍旻
　　喜雨赋　　　　　　　　　　【明】张凤翼
　　重光赤奋若之协洽月犹亢霿不雨当事者诫民索神而雩之乃□甘澍余因赋此以志喜曰肥作沴旱魃为殃载当溽暑乃肆骄阳嘘烛龙而爇世炀朱鸟以焚荒赫赫尔金流爚气虫虫乎火吐燑光赤地熬煎坼三千之界土黄埃坱□鲋悲百六之封疆民乃叩心于昆明之鲸切齿于拘扶之鼠于是祷靊霳征柱础祈屏翳占少女咤石燕以求渰衅泥牛而冀湑繄天公之降鉴轸物彚之为焦爰命五雷诛鵔靃屠防蟾蜍据毕蜥蜴登垚阿香转毂李靖操杓挹三江以备霵汲九井以回熛其始也云靉霴兮含风飕飗兮引防电兮方扬雷虺虺兮乍攂鸠攫搏兮驱羣蜧蜿蜒兮出沕俄而霏霺雾拥滴沥风搓初濂瀸而霡霂歘倾注以霶劈青蕉于深苑摧紫蓼于长河滞东山之征斾洒西塞之渔蓑霒霒黯淡锁嶙峋之色霯霯□□溟蒙増潋滟之波斯时也沟浍盈塍畴溥瀁柳塘迷花坞蚁封没而垤鹳无声马鬛湮而商羊落羽减听经研里之涓陋救蜀杯中之醹当羞焚尫之僖公可媿干封之汉武岂水庙以迎龙抑石潭而置虎行见润灌千封沾濡万寳溉禹甸以重苏渥宋苗于既槁活中谷之修蓷起平原之溃草墅无卉而不防畷无禾而不葆水无瘴而不清山无岚而不埽炎融退舍以求答伯呈能而考山陬海澨同消云汉之忧野老邨甿共舞桑林之祷则有颂膏泽以飏徽拟醴泉而志润庆肥荚于四山慰焦枯于一阵故虽少盭其常亦不害乎阴阳之顺若夫解吴师于壊垒走秦戍于渔阳湿萧王于道舍败魏卒于陈仓夫宁直系品彚之荣靡开落亦且关国家之成败兴亡至于卷帘髙王勃之才折角矗林宗之望随车彰百里之贤辨狱表真卿之亮总氤氲布濩之机又安可以一二而名状故神女多情聿行于巫峡蛟龙有意式借于池中虽阳乌之微黙感阴石之末潜通是以仰吊伐于成汤者象之而亲其泽美匡襄于傅说者比之而大其功于维不淫以不霚庶几世于无穷洵尔余将偃芸牕以醉籍又何论乎麦之西东乱曰明昭上帝回夙憝兮咤雾鞭霆施霖爱兮润物优游不破块兮睠彼疆埸靡煏焙兮介我黍稷如茨梁兮谷我士女罔怆惶兮□栖畮被庆丰康兮击壤歌衢乐尧唐兮雨不破块赋【以微雨流润用　　唐表丰年为韵】王　起
　　国有休征天作零雨不为霖以破块自呈祥而润土既霑既足克成五稼之丰不疾不徐讵作三农之苦惟雨也映于遥天惟块也列于大田彼以泛洒为利此以生植为先云不开色霏微而方密黒壤相映形磊落以皆全讵为暴于终日自成功于有年观其散漫初来空蒙如振不遗一撮之小不爽一旬之信滋蝼螘之穴何患沾濡带蚯蚓之形亦懐膏润其色如晦其飘甚微纚连异质优渥同归如原野之雾合似陇畆之尘飞色润方圆形沾大小东作之耕斯着西成之功必表青黎不散伫秀麦之芃芃白壤常存宜散丝之皎皎是知妖魃见也则枯旱为忧商羊舞也则泥涂见修孰若霡霂微渍滂沱不流所以见太平之美所以彰至圣之休故宜美土疆资播种宣老圃之志作曽孙之颂祁祁美瑞九土之泽克施每每有形三日之霖勿用是知雨无破块年必屡丰积而不载感之则通何沃土之不浃何瘠壤之不同夫如是则受块之人共欣其天赐击壤之老将明其帝功
　　密雨如散丝赋【以微密相续集　唐布如丝为韵】李　铎
　　散万物者莫润乎雨钧百货者莫细乎丝雨将应时既盈空而沃若丝将比密爰委质以棼之原夫清毕啓阴夕阳向暮散轻霞以成绮矗云而似布于是霡霂郊野霏微草树蔽重霄之霭霭犹委绪风映逺岫之蒙蒙乍迷縠雾髣髴将久轻盈匪疎蒙蔑浣纱之际浸滛濯锦之余织妇停梭似曵乃轻之绪舟人罢钓疑牵或跃之鱼由是扬素彩降碧虚忘机别天庭之晥彼拂鬓惊韶髪之皤如徒观其散影有经分行无匹始斜足以色丽俄交反而势密轻沾素服懐墨子之悲时遥隔布泉误诗人之怨日皎皎容洁緜緜体微絶而复寻等蛛网而共挂垂之如坠连雪絮以轻飞仰之盈目纷如可瞩彼时泽之长悬若天经之恒续秦台蚁行岂惟珠曲乃穿湘浦燕飞不独鸟方惊触有以洒炎炎之苦有以慰蚩蚩之俗且晴晦之异图牒之祥则有云如缯以遥列星曵练而可望布霑霈而莫能与比齐緜密而曷足其相彼龙见而方雩与决云而齐给或流电而未止或破块而并集曽未若汗漫于率土之濵表王言之泽及
　　雨望赋　　　　　　　　　　【宋】张　耒
　　淡海天之苍茫观骤雨之霶霈飘风击而云奔旷万里而一蔽卒然如百万之卒赴敌骤战兮车旗崩腾而矢石乱至也已而余飘既定盛怒已泄云逐逐而散归纵横委乎天末又如战胜之兵整旗就队徐驱而回归兮杳然惟见夫川平而野阔夫云霞风月之容雷雨电雹之变非巧力之能为葢人间之絶观必也登雄楼杰阁之峥嵘凭髙山巨海之空旷彻除耳目之障蔽而后能穷极变化之奇状嗟我居之卑湫兮束视听于寻丈顾所欲之莫得兮徒临风而惆怅
　　听雨赋　　　　　　　　　　【宋】陈　造
　　步前楹瞻列星问雨而愍晴云河斜澹淡明悲唶于邑退坐风櫺忧而倦倦而寐寐而惊进新凉响微零下檐隙喧中庭防防而丁丁琅琅而玲玲非琴非筑金撞而玉琤俄焉建之瓴盆之倾悬麻澍绳杂流泉之汹骇乱甲马之豗轰喜跃蹶起呼儿晤听时也燥枯惔焚自夏而秋东骛西驰哀祈乞灵款龙湫叩神扃奠斯币而刑牲者葢无虚日今始聆乎此声苗悴悴而将槁怅此愿之莫凭脱如愿也槁者巳矣悴者庶其复荣今兹之雨虽云后而尚及事坐想夫南视北酉逺陇近平在谷满谷在坑满坑自今以始畎浍之浅深溪涧之纵横淙潢兮万斛之倾输镜澈兮千顷之渟映凉叶之朝翻涵嫩畦之夜青苞者攒槊秀者森芒兮莫不引稚而抽萌憔慼叹咤者生意之顿回奔骛局蹐者舞踊而经营洗襁子之昔忧歘春台之共登且得以杀吾顔之骍赪息劳虑之怦怦盖去国积年者系梦于乡枌枵腹弥日者动啜于藜羮一旦陞堂皇挹父兄尝稻粱饫侯鲭冀幸祷祠而不获者不啻醻之讵此乐之易名而况匪辅胡车匪根曷茎凡吏之安否视戚休于下究其理民则重而吏轻今者里咏涂歌含餔击壤之余尚不释然也夫岂其情烛既跋防屡更我瓶斯卧尔歌载赓呃邻鸡之既鸣
　　雨赋　　　　　　　　　　　【明】田艺蘅
　　陈王既去烛房即月殿命仲宣挥素练载歌载觞乐而忘倦少焉玉兔渐没赤乌将升商羊鼓舞蝼蚁封兴白马奉使黒蜧作朋填填雷奋祁祁云蒸大雨旋降海沸川腾乃罢鸣琴弛妙舞上客无归清谈竞吐临髙台而散心抚虚槛而披覩茫茫雾峦沉沉烟树屏翳奔驰冥震怒乍逐电而翻盆忽从风而飘缕迟回凝睇目神怡咏如晦于郑什诵滂沱于周诗幸我大夫载抽妍辞王粲捧简口占进之臣闻天泽之名取辅之义习坎之象佐养之事本因意而成文水下云而制字沛隂阳之和溥乾坤之施九畴肃而时来五政得而春至道合天而成甘治入神而咸利弗迷表重华之精诚无淫识中国之圣瑞其称名也杂其寓意也深暴则为冻久则为霪零则徐坠骤则难禁小曰霡霂晦曰霾霃一旬惟谷十日惟霖濯枝而暑却破块而年祲辨色戊申之日多怪符阳之岑炎农效灵于正制成汤兆异于祝林文伐商而兵洗卫讨邢而师淋虞期昭魏文之信人事感宋景之心若乃赤松翔少女发石燕飞焦明歇朱鼈波浮三豨河没无为之君布州雷神之龙捕樾触石出云离毕应月緑苔润滋黄原潦浡玉溜蛇惊银湍马突舟运广庭衣生魏阙淹泰岳而潜渊浮邓林而济筏于是居者悦行者忧幽人喜思妇愁王孙未返浪子长游逺空漠漠旷野悠悠重阴易夜凉思先秋寒声伏枕冥色登楼君凄凄而向楚妾黯黯而居周骑泥泞而驾阻羽霑濡而信修离情难霁别泪横流叹髙垤之鸣鹳盼晴檐之唤鸠亦有壮士遐征淋漓絶域汉草正青胡沙犹黒灶湿产鼃营卑为蜮东山之师未班蜗角之争何息至如良苗就槁大旱云霓馌彼南畮春水一犂蛟得池中豹养山下密自西郊出溉傅野未若祥飚拂庆泽濡三农足万国娱开芳宴振俚歈浪浪金石瑟瑟笙竽雅音防响逸韵同趋和花陨砌共叶辞株入竹注防洒荷跳珠沦波涌泡晕漪防矑映朝霞之危岫渺暮霭之平芜骖油壁于峻坂解锦障于潢污或如晋而将饮况望汤之来苏君王闻之乐不可告选姬姜荐醽醁簇琼筵献佩玉上夀未修染翰相属庶卒通宵之欢乃歌听澍之曲曲曰朝复暮子阳台望羙人子不来厌厌饮兮烛灭懐抱冷兮谁开又歌暮霁之曲曰尘心洗兮凄清醉耳兮无声风为御兮云为軿羙人来兮难为情歌既防坫已反庭燎煇油幕卷佳期可还行乐何晩雪徒夸兮园月空梦兮桂苑领大王之雄风愿有斐而不谖
　　秋雨赋　　　　　　　　　　【梁】张　缵
　　霡霂兴乎爽节肤寸起于曾岑乃娱情而悦体犹冬阳与夏隂褰南帷以寓目儆北户而披襟商律戒于兹晨凉雨感而已作甘泉集而溟溟油云兴而漠漠温飚革于早暮炎凉改于今昨乍斜檐而上阶或从风而洒幕周小庭而宻下髙枝而疎落渌池泛澹员波儵铄低昻弱篠葳蕤丛薄
　　秋雨赋【冇序　　　　　　　　宋】郑刚中
　　秋雨逾旬门巷穷寂颂百愆之在身知再生之有徳中夜感而赋之
　　维歳庚午白露戒之前夕然膏不继于夜未央非风非雷声在四牕居士醉醒相半觉寐都忘横枕听之则秋雨之至于西江也卢仝之屋杂然以鸣原宪之枢飒焉而入橐驼之树振舞而响动子猷之竹飘萧而细集其初若有若无类李祐入蔡州之肃后则若驰若骤如光武破王寻之急少焉再作风松沸鼎山城百家想万丝之斜湿居士耳受心感坐而叹曰辰角未见孰挽河邪然资以入土者宿种欲麦待以流脂者大田有禾收丰歳之美利压厉气之偏颇薰嘉味于酒醴畅吾民之笑歌是皆助天地酿中和予不敢以为多也为腹疾乎入苍苔于陋室乎将望舒得天泽之意而离于毕乎兹未必也化鱼乎添柳耳乎将烂文贝枣落青玑之实抑又何足惜也虽沟畆之迅流犹河伯之未溢予贫甚而门外无裹饭以来者知子桑之病未十日也然则予何叹曰叹阴晴之递见寒暑之易流也君恩重而身已老知已厚而心莫酬行百里者信五十之始半失桑榆者亦何时而可收虽使骤漂横落者尽为孤臣之泪犹不足以定痛故不若息羣籁闭清夜庶予悲之少休
　　秋霖赋　　　　　　　　　　【唐】卢照邻
　　览万物兮窃独悲此秋霖风横天而瑟瑟云覆海而沉沉居人对之忧不解行客见之思已深若乃千井埋烟百防涵潦青苔被壁緑萍生道于时巷无马迹林无鸟声野阴霾而自晦山幽暧而不明长涂未半茫茫漫漫莫不埋轮据鞍衔凄茹叹借如尼父去鲁围陈畏匡将饥不防欲济无梁问长沮与桀溺逢汉阴与楚狂长栉风而沐雨永凄凄以遑遑及夫屈平既放登髙一望湛湛江水悠悠千里泣故国之长楸见云之四起嗟夫子卿北海伏波南川金河别鴈铜柱辞鸢关山夭骨霜露雕年眺穷阴兮断地看积水兮连天别有东国儒生西都才客屋满铅椠家虚儋石茅栋淋淋蓬门寂寂芜碧草于园径聚緑尘于庖甓玉为粒兮桂为薪堂有琴兮室无人抗髙情以出俗驰精义以入神论有能鸣之鴈书成已泣之麟覩皇天之淫溢孰不隅坐而含颦已矣哉若夫绣毂银鞍金杯玉盘坐卧珠璧左右罗纨流酒为海积肉为峦视襄陵而昏垫曽不辍乎此欢岂知乎尧舜之臞瘠而孔墨之艰难
　　春霖赋　　　　　　　　　　【宋】薛士隆
　　皇八世之隆兴兮元正直于青阳遭霖澍之嫣緜兮窃独悲此众芳氛祲郁其缤纷兮蔽皇苍之淟涊既困人以沉着兮又申之以纡轸斡浑天以为盖兮星辰烂其昭灼仰横空之靉霴兮日飞霺余靡乐坤舆磅礴以蒸渍兮涨涂潦之狂流草莽莽以侵阶兮苍藓汨其孔蘨药丹赪以艳顔兮荃胡独罹此患上飘风而下淫注兮霣棻葩于未晏蚕蠢以三蜕兮麰栖畆之云秋胡彼苍为此沍寒兮产松防之耳头情徊徨余靡遡兮几鸣哀于阊阖羌被离于雾露兮虽衷肠谁与答创余懐而若刈兮涕纷零其如雨庶庚申之辅夏兮锁支祁于淮浦乌乎悲哉兮人生复几春歳流迈而多阴兮皇淈滑于东君不如归鷤鴂之雕万卉兮伤霭昧而幽忧叱神龙俾潜渊兮驭羲和而逺逰
　　暑雨赋　　　　　　　　　　【宋】张　耒
　　提九山于空虚忽并击而俱裂壅百川于河汉乃防溃而一决哀下土之微生何足供夫摧折方朱鸟之宵中歳仲夏兮大热虽惔焚之一快俄郁蒸之莫泄丛百指于环堵顾杖履之安设委重煮于九旬淫疾苦于百节付六凿于浑沌独天游而神悦忽翛然而轻举固已窥寒门而蹈氷雪揽北斗而酌天酒觐上帝于阙聊逍遥兮穷年俯故居兮螘垤
　　怒雨赋　　　　　　　　　　【元】郝　经
　　蟾汨毕而膨脝箕哆口而馋吞帝恶贪兮赫怒气轩轩兮不平乃命箕伯召坎师转阴轴翻阳机郁抑乎两仪蕴隆乎四维包并乎八荒充塞乎九围括一囊而大举疆万里以长吹阵云移海而起双霓贯斗而飞肃肃栗栗泬寥惨戚收两造之和气寒凛凛兮来逼忽六合之破碎迸金光于虚碧震来兮虩虩迅击兮霹雳轰万乘之空车陨千寻之絶壁劲穿心而裂耳讶踵入而顶出间剥啄之声落似沙石而还湿忽抑絶而闭黙等万籁之喧寂骤江倾而河沛瀽天瓢为一滴滔滔荡荡漭漭泱泱千里一注瞿塘峡上急浪惊湍沕潏飞蟠从天而下厎柱山间纷秦坚之百万避晋之五千怒夫差之水犀既射潮而矢天少瑟缩而淅沥复诞漶以连蛟龙奋而不屈走陆梁以髙鶱蚯蚓喑而不鸣鼃黾噎而不喧疑天地之嘉运欲覆世而一湔蝄蜽惊而转石罔象喜而跳渊溢溷中之汚秽没庭下之兰荃疑天地之衰运复太古之茫然穉子踣而不苏畏崩壤而壊垣老媪伏而不动固局束以挛拳彼胸中兮何主宜外物之变迁羌独居兮草堂方偃蹇而髙眠为揽衣而徐起正冠襟而待旃主之乎以忠信彼胡为乎诐偏倐孤电之长埽贾余勇而忽还星吐焰而耿耿月流波而娟娟于是抚牀而下击藜而歌之歌曰尸居兮龙见渊黙兮雷殷彼自怒而为幻我惟常而是允存而守之一心而定推而放之四海而准又何怒之迁而喜之引也
　　愁霖赋　　　　　　　　　　　魏文帝
　　脂余车而秣马将言旋乎邺都云黯其四塞雨蒙蒙而袭予涂沮洳以沈滞潦淫衍而横湍岂在余之惮劳哀行旅之艰难仰皇天而太息悲白日之不旸思若木以照路假龙烛之末光
　　愁霖赋　　　　　　　　　　【魏】曹　植
　　迎朔风而爰迈兮雨微微而逮行悼朝阳之隐曜兮怨北辰之潜精车结辙以盘桓兮马踯躅以悲鸣攀扶桑而仰观兮假九日于天皇瞻沈云之泱漭兮哀吾愿之不将又曰夫季秋之淫雨兮既弥日而成霖瞻云之晻晻兮听长霤之淋淋中宵卧而叹息起饰带而抚琴
　　愁霖赋　　　　　　　　　　【魏】应　玚
　　听屯雷之恒音兮闻左右之叹声情惨愦而含欷兮起披衣而游庭三辰幽而重闗苍曜隐而无形云暧暧而周驰雨蒙蒙而雾零排房帐而北入振葢服之沾衣还空牀而寝息梦白日之余晖惕中寤而不效兮意凄悷而増悲
　　愁霖赋【冇序　　　　　　　　晋】陆　云
　　永宁三年夏六月邺都大霖旬有奇日稼穑沉湮生民愁瘁时文雅之士焕然并作同僚见命乃作赋曰在朱明之季月兮反极阳于重阴兴介丘之肤寸兮坠崩云而洪沉谷风扇而攸遂兮苦雨播而成淫天泱漭以懐惨兮民颦蹙而愁霖于是天地发挥阴阳交激万物混而同波兮黄浩其无质雷凭虚以振庭兮电凌牖而辉室霤鼎沸以骏奔兮潦风驱而竞疾岂南山之暴隮兮将冥海之暂溢隐隐填填若降自天髙岸涣其无崖兮平原荡而为渊遵渚回于凌河兮黍稷仆于中田匮多稼于亿廪兮虚夙敬于祈年外薄郊甸内荒都城阴无晞景霤无辍声纤波靡于前涂兮微津隔于峻庭纷云扰而雾塞兮漫天颓而地盈于是愁音比屋叹发屡省阳堂乏晖朗室无景望曽云之万仭兮想白日之寸胫感虚无而思深兮对寂寞而言靖毒甚雨之未晞兮悲夏日之方永瞻大辰以頽息兮仰天衢而引领愁情沉疾明发哀吟永言有怀感物伤心结南枝之旧思兮咏庄舄之遗音羡弁彼之归飞兮寄予思乎江阴渺天末以流目兮涕潺湲而沾襟何人生之倐忽痛存亡之无期方千歳于天壤兮吾固已陋夫灵矧百年之促节兮又莫登乎期颐哀戚容之易感兮悲欢顔之难怡考伤怀于众苦兮愁岂霖之足悲云昙昙而叠结兮雨淫淫而未散晞朱阳于崇朝兮悲此日之屡晏劾丰隆于岳阳兮执赤松于神馆命云师以藏用兮绁乘龙于河汉照蒙汜之清晖兮炳扶桑之始旦考幽明于人神兮妙万物以达观
　　患雨赋　　　　　　　　　　【晋】傅　咸
　　夫何逺寓之多怀患淫雨之有经自流火以迄今歴九旬而无宁庶太清之垂曜覩日月之光明云乍披而旋合霤暂辍而复零将收雷之要月弃嘉谷于巳成前渴焉而不降后患之而弗晴惟二仪之神化奚水旱之有并汤亢阳于七载兮尧洪泛乎九龄天道且犹若兹况人事之不平
　　苦雨赋　　　　　　　　　　【晋】潘　尼
　　气触石而结蒸兮云肤合而仰浮雨纷射而下注兮潦波涌而横流岂信宿之云多乃逾月而成霖瞻中唐之浩汗听长霤之涔涔始蒙瀎而徐坠终霶霈而难禁悲列宿之匿景悼太阳之幽沈云暂披而骤合雨乍息而亟零旦漎漎以达暮夜淋淋以极明鼋鼍游于门闼蛙虾嬉乎中庭惧二源之并合畏黔首之为鱼处者含瘁于穷巷行者叹息于长衢
　　苦雨赋　　　　　　　　　　【唐】李　观
　　帝何为乎何谪歳何为乎何祥水何为乎竞火阴何为乎乘阳易曰大人者与天地合其德日月合其明今则反矣所谓合徳者变化合其序所谓合明者进退合其常今则反矣夫君徳行乎下天徳行乎上行乎上者下合行乎下者上让今世则反矣谓之合徳则非应谓之合明则迷向岂大人之徳有时而不合天地之徳有时而妄用尧之代九州沦胥汤之代天下焚如彼二后者帝矣王矣其所有不合者乎葢所以天道逺人道迩不可以知约不可以知穷已乎客曰非也夫尧之徳合天以仁天合亦以仁夫汤之徳合天以时而天合亦以时故尧曰惟天为大惟尧则之汤曰伊尹相汤伐桀升自陑尧所以为帝汤所以为王其与天地合其徳与日月合其明矣子诬圣人吾不取矣由是尧之水尧民不悲汤之旱汤民不饥故志曰圣人在上雹不为灾其是之谓乎子何陋矣曰噫吾闻之存不忘亡安不忘危人君之知也又闻一夫不获其所则曰时予之辜人君之仁也今淫雨弥月莫覩天符雨阴气也阴疑于阳必战其水乎其兵乎下民有不获者乎予岂若商之患利农之忧苗而巳乎诚有已念也夫尧之水而人不悲者舜禹稷契之在朝也夫汤之旱而民不饥者伊尹仲虺之为臣也是虽八年之水贤乎三季七年之旱贤乎二世所谓有徳者灾非其眚无徳者吾见其无灾而为害也故神降于莘虢之灾也荧惑守心宋之祥也二国者厥犹然也尧汤之徳孰曰不动天地乎
　　喜霁赋　　　　　　　　　　【魏】缪　袭
　　嗟四时之平分兮何阴阳之不均当夏至之勾萌兮或旱干以歴旬既大麦之方登兮汨注潦以成川忍下民之昏垫兮弃嘉谷于中田悼彼昊天兮旁魄后土育我黎苗兮降之伊祜既垂曜于辰角申劝之以九鳸何灾沴之无常兮曽粢盛之弗顾览唐氏之洪流兮怅侘傺以长怀日黄昏而不寐思达曙以独哀白日时其皓旭兮云滃勃而交回雷隐隐而震其响兮雨霖霖而又隤察长霤之潺湲兮若龙门之未开赖吾后之明圣兮独克躬而罪已发一言而感灵兮人靡食其何恃咨天鉴之遄速兮犹影响之未彰屯云以东徂兮扇凯风以南翔穹苍皎其呈色兮羲和粲以扬光农夫欣以敛川田畯耕于封疆
　　喜霁赋　　　　　　　　　　【晋】傅　
　　喜阴霖之既霁嘉良辰之肇晴悦氛电之潜匿兮乐天鉴之孔明行潦归于百川兮七气彻于云庭东风穆而扇路重阳升其舒灵去湮没之忧患即通涂之敞平释昏垫之防昧覩日月之光荣若幽龙之出泉兮超飞跃乎太清昔唐帝之钦明兮遘洪水之巨害在殷汤之盛时兮亢炎旱以歴歳伊我后之神圣兮敷皇道以居帝虽风雨之失度兮且嘉谷之无败咸调畅以滋茂兮天人穆其交泰命怡乐之吐和兮播仁风于无外
　　喜霁赋【有序　　　　　　　　晋】陆　云
　　余既作愁霖赋雨亦霁昔魏之文士又作喜霁赋聊厠作者之末而作是赋焉
　　毒霖雨之淹时兮情怀愤而无怿肃有祷于人谋兮反极阴于天律靖屏翳之洪隧兮戢太山之触石凌风絶而谧宁兮归云反而挥霍改望舒之离毕兮曜六龙于紫阁扬天歩之剡剡兮播灵辉之赫奕于是朱明自皓凯风来南复火正之旧司兮黜后土于重阴夷中原之多潦兮反髙岸于嵩岑萎禾竦而振颖兮偃木竖而成林嘉大田之未坠兮幸神只之有歆尔乃俯顺习坎仰炽重离兼明畅而天地晔兮羣生恱而万物齐鱼凌渊以増跃兮鸟望林而朝隮戢流波于枉水兮起芳尘于沈泥朱光播于瓮牖兮素景衍乎中闺天鉴作照幽明毕觌普厥有欢覃及四国翕万情而咸喜兮虽无获而自得灾未及害和斯有祥翼翼黍稷油油稻粱望有年于自古兮希隆周之万箱原思恱于蓬戸兮孤竹欣于首阳阴阳交泰万物方遒炎神送暑素灵迎秋四时逝而代谢兮大火忽其西流年冉冉其易颓兮时靡靡而难留嗟沉哀之愁思兮瞻日月而增忧感年华之行暮兮思乘烟而逺游命海若以量津兮吾欲往乎瀛洲临仪天之大川兮凌怀山之洪波瞻増城之峻极兮仰蓬莱之嵬峩望王母于弱水兮咏白云之清歌虽嘉命之未兮将轻举于流沙振仙车之鸣鸾兮吐玉衡之八和托芝葢之后乘兮餐琼林之朝华修无穷以容与兮岂万载之足多
　　喜晴赋　　　　　　　　　　【宋】张　耒
　　积雨初止万境声干星汉昭回夜容髙寒晨起载欣朝晖在门起徃从之清明肃然蚓安其穴蜗不遗涎还开通于滞湿失沮洳之垫昏列缺弭鞭丰隆偃麾羲和缓辔而安行背扶桑而经天街顾大田之多荒乃愀然而兴哀聊雷霆之一嬉遽下土而罹灾诏龙螭使伏蟠息愤怒之喧隤曰余悔祸于斯人劳苦雨师以一桮惠我农师岂不休哉
　　晩晴赋【有序　　　　　　　　唐】杜　牧
　　秋日晩晴樊川子目于郊园见大者小者有状类者故书赋云
　　雨晴秋容新沐兮忻绕园而细履靣平池之清空兮紫阁青横逺来照水如髙堂之上见罗幕兮垂乎镜里木势党伍兮行者如迎偃者如醉髙者如达低者如跂松数十株切切交峙如冠剑大臣国有急难庭立而议竹林外裹兮十万丈夫甲刃摐摐密阵而环侍岂负军令之不敢嚣兮何意气之严毅复引舟于深湾忽八九之红芰姹然如妇敛然如女堕蕊黦顔似见放弃白鹭潜来兮邈风标之公子窥此美人兮如慕恱其容媚杂花差于岸侧兮绛緑黄紫格顽色贱兮或妾或婢间草甚多丛者束兮靡者沓兮仰风猎日如立如笑兮千千万万之容兮不可得而状也若予者则谓何如倒冠落佩兮与世阔疎敖敖休休兮真徇其愚而隐居者乎


　　御定历代赋彚卷八
　　钦定四库全书
　　御定历代赋彚巻九
　　天象
　　露赋　　　　　　　　　　　【唐】张彦胜
　　夫露者阴阳之精气也天地之灵液秋冬浊而春夏清晞于朝而生于夕随时应变不凝不积遇物受彩因象而光滴滴沥沥荧荧煌煌尔其为大也澄九天而净六合尔其为广也清四极而洒八荒故能消歇氛埃生成草木羃防千品霑濡万族其泽厚矣其润深矣愿闻其始试言厥初兆自元气生于太虚巨人饮之而不死上古吮之而穴居天无云兮珠的皪野有草兮玉扶疎写虫鸟兮为篆怀蛟龙兮著书河洛建都兮气均风雨甘泉筑馆兮名亚储胥或泛滟池台或葳蕤竹柏鸧鹒鸣兮色紫鸿鴈来兮光白露之为徳也天一所以为王侯露之为文也诗人所以歌召伯既因甘而作颂称未晞而留客是时鸷鸟初击鸣蝉向晩悲九节之相催恨三
　　危之路逺或乃幽闺织妇初下鸣机徘徊空院怅望秋晖洞房月入罗帐萤飞看鸿鴈之将度怨良人兮不归洒交颐之玉箸苦寒露之沾衣至如闗山气寒瀚海风急胡侵陇塞兵屯马邑征人此时思归下泣不觉涟如沾我衣湿别有洛阳才子人间秀士逺自岩曲来游学市有恨惊心无人知已闻坠叶而叹息对浮云而愁起凄凄兮怳若有亡覩蒹葭之苍苍惜白露而为霜宋大夫闻而叹曰岁乎不我与一寒一暑昔时春晩拂杨栁于南津今日秋深落芙蓉于北渚古人未达平生羇旅君何为而絶弦敢知音而相许重曰白日黯黯兮秋风多绿川萧萧兮空水波闻郢中之有曲试调露而为歌歌曰天降气兮地凝精皇徳茂兮芝盖平金盘渍兮玉杯清叶有露兮落有声辽东之鹤中夜惊日南之鸡凌晨鸣华山柏兮多珠露松子服之得长生
　　五色露赋【以率土康乐　　　　唐之应为韵】白行简
　　惟上天之阴骘至诚感通灵液肇吉能分五色之异以候一时之出祥风烁乎茂草瑞景晞乎朝日黄杂错缀玉树以相鲜丹绀交辉映金盘而乍失既能偶圣以呈贶寜有普天之不率飞液花坞流光蕙圃青莹玉缀灿烂珠吐露药讶仙童捧来润石疑女娲欲补花禽拂着宛如陈宝之鸡平野染成焕若徐方之土当其金乌戢耀玉腾光夜寂空知鹤警寒轻犹未为霜徒想状天酒类神浆岂辨彰施而披棘尤分杂错以沾裳满林岭而霞駮遍莓苔而锦章自然郁为天祚庆我皇唐何必徴勒毕之言以为国泰验吉云之说乃辨时康嘉其风中煜爚空际浮烁缀瑶草以纷敷庭柯而照灼彼瀼瀼刺其感叹此湛湛欢其宴乐徒用兴其咏歌曽何覩其交错未若含瑞表徳耀彩逢时乍绮分于彼或星合于兹为阴阳之淳粹作花木之葳蕤喜气度闗徒虚语耳荣光出水曷足方之是知天降休祥圣为明证淡汪濊之仁泽得文质之善称天何言哉国有感而善应
　　五色露赋【以率土康乐　　　　唐之应为韵】贾　餗
　　露彩呈祥厥状非一表四方之具庆故五色而俱出间朱青以腾文杂黄而成质则沐圣泽者畴敢不只被湛恩者防有不率大化式孚瑞物斯覩究其原兮则一分其色兮惟五暧空之际若丽非烟之祥润块之时如启建侯之土神化无方至精宣光且见凝夫渥彩孰云晞以朝阳虽有本于三危三危不得不比谅无当于五色五色不得不彰岂直超绛雪掩霜空挹瀼瀼之灵气酌湑湑之神浆始也结以成形自东方而转色今也出于协庆犹上天而降康则知时在中和何物不乐超飞走而为瑞与风雨而咸若不资揭以金茎寜假承于琼爵链石初染类娲皇之补天鸳瓦才霑类彩凤之巢阁在汉武时方朔陈词涉吉云之异境得五露之灵滋曷若我后统寰海之有截应天地之无私包众瑞之备矣选列辟而观之自然阴阳降祉天人合应吸沆瀣延楚客之情咏厌浥动诗人之兴若以彼而方此曽不得侔色而揣称
　　五色露赋【以率土康乐　　　　唐之应为韵】王　起
　　露表嘉瑞国昭元吉发五色以斯呈掩百祥而非匹辉光骇目知泛滟之维新变化殊姿觉凄清之有失若非泽无不被化无不率则何以感之于寥天荣之于圣日尔其寂历地表希微天宇无声而零有色斯覩始暧空而杂糅俄草而周普霑于衣也皆成黼黻之衣润于土焉更谓苴茅之土且其白能受采朱则孔阳青映苔而转丽点漆而有光既炫燿于众彩终错杂于黄傥在琉璃味无忝于甘醴如浮葭菼色讵变于凝霜何湑兮之膏润有焕乎之文章固可以扶寿而愈疾俗泰而时康徒观夫泥泥未晞瀼瀼既落珠彩点缀日华照灼无烦毕勒之求方成曼倩之乐散东陵之上乍混其洒西山之中更迷其药其凝厌浥其布葳蕤鹤将警而未测蝉欲饮而犹疑何绀雾而喻矣何卿云而比之则知坠露成文休祥有证实我后之冥感掩前王之嘉应
　　五色露赋【以率土康乐　　　　唐之应为韵】袁　兊
　　上帝宥密露滋贶吉青紫相宣黄间出湛鲜辉以交透涵润彩以争溢揺于微风散离离于初日滴而成晕宜警鹤之偏闻感以无情胜舞兽之能率被万物之咸覩表天心之以溥识瑞气之非二辨方来之自五洗于石如披娲后之文遍于地似割封侯之土合徳于唐成金之黄鸟晨散而翻坠烟晴笼而转光既桂成于重叶亦珠缀于垂芒契之斯来我则调玉烛而后致求之靡得彼则耀金茎而莫量是以其邦用昌其人用康诚可以为饮不可以为霜其离绚兮其浓沃若遐瞩文象旁通绮错状郊祀之琮璧灿以芬敷拟霄汉之云霓焕乎萧索固自天而同酒谅不醉而可乐其甘如饴其凝如脂茍叶于道不常厥期在春而众葩皆丽或秋而羣芜更滋彼露瀼矣我王则之接荷光兮渥蓂荚连碧砌兮满阶墀旁霑兮对龙衮之彪炳纷映兮逼鸾凤之葳蕤始繁于天临之际终晞于日旰之时足使魏殿懐慙汉宫非胜多闻前后之仙术岂逮吾君之响应愿濡翰于攻文之徒庶发挥于梦笔之兴
　　清露点荷珠赋【以题　　　　　唐为韵】阙　名
　　池有秀冠众卉兮彼荷最英天之气结淳和兮惟露斯清圆规覆水兮翻然盖倾素质积叶兮炯尔珠明露非荷无以呈洁已之状荷非露无以异先雕之荣皓影揺光修茎羃布气散兰郁光分雹聚邻腐草谓萤火将飞俯澄波若蠙珠已露宜瀼浥于夜景惜芬芳于岁暮缥防将防琼光未敛团素律以泥泥擢余芳之冉冉映翠带状莲的之剖开对青霄仰星文之乱点色慙兮菱藻气肃兮金波虽有秋月我则承恩于彼露岂无朝日我则庇身于此荷尚不愿洒园葵而泽丰草岂学老林叶而滋枯柯客有感秋而叹曰滴沥萦纡布濩芬敷浮池烟兮葳蕤吐绛点天酒兮璀璨垂珠已矣夫露欲变荷欲芜君不见严霜降万物皆尽兮复有此芙蕖
　　湛露晞朝阳赋【以诸侯来朝锡　唐宴具醉为韵】张胜之
　　阳晖早曙露清宵宵既寂而露彩结曙将动而阳气消是以在兰者照之则焕乎叶在棘者烛之则晞乎条故乃喻天子布徳于宴犹诸侯命朔于朝观夫润草瀼瀼晞阳羃羃气色浓兮犹茂枝干燥兮如涤初将比玉以减其琳璃稍欲如珠复消夫玓瓅故可比臣竭忠以只敬君降恩而蕃锡及夫大明有赫五色初收陵晨光动平野气浮遂使将饮之蝉惊阳乌而复退罢警之鹤惧白驹而不留出扶桑兮始上被丰草兮徒周何异夫锡宴则临乎我后来朝则嘉彼尔侯原夫曭朗之光未舒霑濡之色犹遍忽其阳气匝晴风扇则滴而有响者其响罢聴布而成文者其文难见夫如是则类藩臣感化而来觌中朝布德而成宴彼以朝为数此以夜为初夜则因我而阴胜朝则因我而阳舒其凝也无不备矣其晞也曷可藏诸况有丽天之晖润月之意崇其燕礼着乎前志朝日出海若一人之当阳夕露低柯若羣臣之既醉天晴夜朗林霁烟开稽其顺阳之心旡且周而复始懿乎渐晞之理又观往而知来所以为成岁之本履霜之具华叶既濡清光若煦吾知湛露晞朝阳也为君臣宴飨之喻
　　秋露赋　　　　　　　　　　【唐】李　铎
　　天何言哉万化斯该岁云秋矣伤心不己起凉风于四面飞断云于千里尔乃髙天气爽寒日光清下翠楼以回瞩见白露之晨生向珠网以添净依玉阶而助明如霜未结似雨还轻点庭芜而叶重滋园菊而花荣歌湛则周诗入兴凝甘则汉载留名故色贵含秋光宜泛晓既腾文于地上复垂容于笔杪烟澹彩而的的月笼华而皛皛岂若华山之际童子受于囊中金茎之端仙掌承于云表况乎胥台发色轩丘降祥红兰受而弥洁緑葵含而转芳初益巨海终晞太阳既随时以隠见还任物以行藏尔其无林不沾无草不羃薤上流彩林中湛液思蝉饮而晓润旅鹤警其宵滴词人赋矣已凝冷以凄清君子履之又伤心而怵惕感斯露而揣称媿才殚而莫析者也
　　秋露如珠赋【以凉风变节凝　　唐露可观为韵】师　贞
　　风入秋而方劲露如珠而正团映蟾辉而迥列疑蚌剖而俱攒缀别叶之中时翻的的转衰荷之上微振珊珊虚静内莹圆明外寒且验目前之美何殊掌上而观懿夫寓物成规效微应节含緑葵而结緑方丽耀黄菊而中黄转澈落蒹葭之浦诚媚川而可移庭宇之间杂照庑而何别所以未逢朝溘还着夜光当助海而为深功虽至薄蒙沉泉之是弃徳且非凉比蝉饮之为状与蛇衔而允臧发泽之道素昭结霜之仪渐露咸欣遐被之徳寜起暗投之怒遥莹空际思缥缈之金茎散照林中谓璀璨之琼树宛转无穷精明有融乍见红兰之内如寻赤水之中稍迷迳蔓偏入园丛毎秘彩于昼景何流形于夜风时也草始化萤星逾流火叶物候而増美信晶荧而必果想防女于水上讶鲛人之泪堕降自天而任彼无私照于乘而孰云不可湛湛方积累累正凝弥増皓鹤之警不惮骊龙之兴逺睇平芜俛首而鲜苗益润俯观朝藿倾心而灵液是承嗟乎彼以少而为贵此以多而岂贱遇沾衣而未化如被褐而初见其克好以员来孰若顺隂而适变
　　承露盘赋　　　　　　　　　【魏】母丘俭
　　树根芳林濯景天池嘉木灵草緑叶素枝飞阁鳞接而从连层台偃蹇以横施龙怪兽嬉游乎其中诡类壮观杂遝众多若乃肇制模镕应变入神穷数极理究尽物伦命班尔召淳均撰兰籍简良辰采名命于昆丘斩扶桑以为薪诏烛龙使吐火运混元以陶甄驱隂阳而役神物岂取力于烝民用能弗营不日而成匪雕匪斲天挺之灵雄榦掲以高立干云雾而上征盖取象于蓬莱实神明之所冯峻极过于阆风凤髙翔而弗升逺而望之若紫霓下邻双鹍集焉即而眎之若璆琳之柱华盖在端上际辰极下通九原仙掌双擎既平且安越古今而无匹信竒异之可观又能致休徴以辅性岂徒虚设于芳园采龢气之精液承清露于飞云
　　金茎赋【以日华川　　　　　　唐上动为韵】吕令问
　　惟汉武皇圣谟洋溢英徽振于緜古洪徳协于元吉腾休声驰茂实掩八纮以称大御六龙而首出虽端拱之无为常錬竒以永日于是乎训殊方之士考灵仙之术张皇台殿恢拓宫室飞亷之观既成长年之宫已毕乃金茎之仙掌承沆瀣之精华歘耸擢以横汉屹岧亭而出霞珠盘上开疑天半之悬日丹亭直指若峰莲之秀花崛然双立巍乎造天纷爌爌以照野赫奕奕而烛川晴朝有日兮金镜相射清夜无云兮银露自圆屑琼蕊以充饵噏玉英以延年想王乔之再覩乗羽服以蹁蹮思王母之一至拖霓裳以婵娟錬液之法斯在化金之术攸传观其迥出嚣尘孤髙巃嵸错金盘于龙凤曵浮光于防蝀长风激而自清震雷惊而不动亦可以纳虚澹之闲旷遗代俗之烦总然而仙在物表君居人上物表者不可以茍求居上者不可以自放虚信神君之语徒蓄长生之望求师入海终贻栾大之诛书帛饭牛卒受文成之诳竟迷情于虚诞亦何补于崩防则知履道者守国以正直失德者纳人于邪妄向使武皇不谬于兹道亦可以冠百王以为尚也
　　初日照露盘赋【以云表清露光　唐发金景为韵】郑　絪
　　日初出兮露成文盘既洁兮光乍分凝素彩而泛滟鲜颢气之絪緼忽炯尔以流景乍揭然而拂云若乃势倚金茎色映霞表倒初景以揺飏澹轻烟之缥缈承露华以逾明焜霁色而共晓焕然孤秀赫奕奕于长川烂尔生光照翻翻之高鸟盘以贞兮露以盈日既明兮天以清焜以相鲜若曙月之临朝镜粲然交映类琼花之杂玉英金景发色玉壶肇明敷皓质以流耀含太阳之至精伊昔汉帝初营求仙是务我皇复立承天有裕乍髣髴于帝台宛昭彰乎天路首出庶物表一人之大明光发四施照万方而遐布岂有屑琼蕊珠露冀灵物之来逰望神人之自遇懿夫合以成象丽然増光干浮云以杲耀激旭日而悠扬仙掌斜分若莲峰之曙景宸心回想如昆岫之晴霜岂比周穆西逰觐王母于昆岳重华南狩怨帝子于潇湘独能覩云阙而饮灵浆者乎徒观夫素色上升清光下发分廻彩以照耀焜长空而超越日华映兮光复临露扬彩兮色弥深既炫晃以如玉乍晶明而散金且孤高者可拟之以抗志洁朗者亦仰之而为心况地表烟息天维气整日之丽矣与星明而共融盘实坚然齐圣祚之悠永昔之颂灵液歌浪井曽不如赋露盘之瑞景
　　初日照露盘赋【以云表清露光　唐发金景为韵】卢景亮
　　揭金盘而受露擢仙掌而凌云当朝阳之出海属寥廓之无氛霁色曈昽金辉晃皛光奕奕于九霄之际色照昭于众象之表大明既照夕露方盈金景相映银华自清髙不可攀驻王乔之羽驾仰不可视夺离朱之目睛彼方丈之金阙洎天台之赤城或炜煌而景耀或焕赫而霞明出人寰之杳隔海峤之峥嵘孰与我之为异标景光于上京观其巃嵸双立岧嶤上骛轻霭不飞纤云不度九成烂烂揺翠影于楼台四野荧荧落浮光于草树斯亦域中之殊观其惟作器而盛露且夫先王立晦独覩太阳巻天宇之夜色引帝庭之曙光惟大君之攸俟仰羣后之所望其彩若电其形若月列缺虽伏常炜炜而不收蟾蜍已归实亭亭而未没日无私而见照盘既遇而始发请言露盘之始也林峦掩映崖谷重深自蕴于石孰为之金遭汉皇之雅尚会良冶之幽寻忽范镕而有作爰奉承之是任不然者在泥涂而重弃与瓦砾而湮沈安敢望微耀之辉映初阳之照临金之为质也光盘之为体也静从有感而出日谅无心而生景念志士之未偶因达人而后骋顾浅陋之凡才寜觊觎于天幸
　　承露盘赋【有序　　　　　　　元】杨维桢
　　按汉武故事建章宫作承露盘高二十丈以铜为之上有仙人掌擎玉杯以取云表之露夫仙人之事庄士所不道吾独怪汉公卿未有议露盘之非者至魏亦建于芳林园曹植且有铭遂若习为故事余补汉人之缺为承露盘赋极其盛而约之以正云
　　当汉兴之七十有余载也为五叶之武皇国富兵彊威武载扬北伐匈奴南平氐羌东定獩貊西通康郎珍贡集于宗庙讴歌叶于乐章繇是封泰山塞宣房立辟雍开明堂寳鼎既出芝房荐芳海效巨鱼渥洼龙骧白麟朱鴈交走并翔符瑞来备天休滋章神人见而呼我以万岁方士进而啓我以休粮尔乃作柏梁造铜柱神明通天千门万户太液池开神州移屿望翠蓬兮东方叹弱水兮中阻念青精之可防忆龙根之可脯枣如而漫闻李如缾而曷覩于是仙人有掌承露有盘擢金茎于双立奠玉杯之特安取灵液于云表和玉屑于晨餐殆将洗腥腐于肉食度生死于闗当其宵润彤帘曙寒金索树瘖蝉池警皜鹤凉风生于玉阶灏气薄乎罗幕感节序之易流伤形容之非昨岂知三危清坠百尺髙濡融若丹汞错若旒珠盘缀玲珑疑清眸之泣鲛室杯倾滴沥如明水之方诸痼者服之身痿兮载起老者饮尔顔朽兮还朱同吉云之色味异姑射之空虚天子于是幸建章及柏梁凭玉几进霞觞邀西母之青使驻上元之瑶装歌法兴灵之曲鼓飞琼泠虚之簧酌我以天酒挹我以神浆配丹丘之宝瓮陋莱山之防囊徧赐羣臣流恩汪洋羣臣于是再拜上千万寿天顔不老雕三光泰元神防一十二万九千六百兮开皇祚于无疆则是盘也非徒戒武皇之淫欲实将以资大汉之灵长者乎呜呼仙掌折玉杯缺岳图既灰蟠核未茁海童不归嵩呼亦歇感铜仙之自吊堕铅泪于永别望修门兮空歌白云之乡瞻茂林兮孰返秋风之辙向非轮台悔祸富民轸忧则彼孤高之盘不倾汉家之大器而沆瀣之液不莩汉兵之积髅而武皇之雄其又不为龙死镐池而鲍臭沙丘者乎吾犹悼当时公孙丞相夏侯始昌仓军安乐相如夀王皆无益于正捄而殿上小儿且以不儒不老杂谲诞而逢迎则知燕齐妖妄之士岂独五利与文成呜呼安得起阿衡太公之辈于斯盘也与之刻丹书之刻铭日新之铭以一洗武皇多欲之病也哉
　　霜降赋【以霜降之日豺　　　　唐乃祭兽为韵】崔　损
　　天地之气严凝为霜候高秋于玉琯体正色于金方表肃杀而顺时戒节协变化而开阴阖阳激清风而増厉净皓月而浮光惊鸿雁之嗷嗷落蒹葭之苍苍所以从地而升应律而降咏团扇而见托班姬岂恨于长门履坚冰以是阶袁安欲惊于陋巷达重阴而首出启沍寒以先期阴与律而相感寒与气而相资百工由是休矣万物于焉成之原夫日次于氐月穷于戍当青女以纪候从白露以受质洞庭之叶惊波丰山之钟应律诗人可比庶欲彻于玉壶大国是资亦将慙于凌室凝于地也似和光以同尘雕于木也类去华而取实其进也则有俟于清宵其退也则见晞于旭日若乃林有击隼野有祭豺翻缤纷之槁叶宿苍莽之枯荄烈女覩之而壮志羇人对此而感怀皑皑其姿皎皎其彩既无恶于菅蒯亦何情于兰茝佐昊天之有成参神功而不滓笳声乍拂怨杨栁之衰劒锷可封发芙蓉之厉乃国家顺乾坤之徳法天地之制布泽如春肃物成岁申其令以敦乎风俗宣其威以殄厥灾沴服用有度修典礼而防差稻熟可羞先寝庙而攸祭名籍籍于宪府法棱棱于司防却炎蒸而克叙四节凄金石而率舞百兽客有惜岁星之屡迁伤志业而未就独沈吟于轩屏望泬寥于宇宙聴万户之轻砧聴九重之永漏近瞻庭树空闻槭槭而有声缅想涧松谁惜青青而独秀夫如是则可知霜降之候
　　秋霜赋　　　　　　　　　　【唐】阙　名
　　目长空以流思伟繁霜之独异虽变露而成形不凭云以自致向朝阳而既灭逢夜晴而又坠候暖则止乗寒则飞当鹰隼之始击值鸿鴈之初归棱棱作气凛凛生威比齐纨之顔色夺楚劒之光辉及其降池塘被原陆衰众草落羣木萎南涧之白苹碎东篱之紫菊梧桐为之失影蕖荷为之消馥岂直若斯而已徒美其威不妄作动随物情因其死者而死保其生者而生雕芝兰而无怨色拂松竹而不伤荣譬大圣行刑必顺于时序通贤用法不害于坚贞至若蒲海之居桑河之汭侵战士之马蹄封将军之狐毳沾翠幕而生冷冻朱旗而自脆助阴氛之肃杀壮坚氷之体势三冬闺阁兮贮相思万里闗山兮苦留滞不私于已触物而止疑薄雾之初止似轻尘之未起陵厉自然严凝莫拟故能发挥司寇光扬御史明忠臣之无事承君子之所履
  </div>
  <div class="pagination">
   <a href="御定历代赋汇_page33.html">
    上一页
   </a>
   <span>
    ...
   </span>
   <a href="御定历代赋汇_page29.html">
    29
   </a>
   <a href="御定历代赋汇_page30.html">
    30
   </a>
   <a href="御定历代赋汇_page31.html">
    31
   </a>
   <a href="御定历代赋汇_page32.html">
    32
   </a>
   <a href="御定历代赋汇_page33.html">
    33
   </a>
   <span class="current-page">
    34
   </span>
   <a href="御定历代赋汇_page35.html">
    35
   </a>
   <a href="御定历代赋汇_page36.html">
    36
   </a>
   <a href="御定历代赋汇_page37.html">
    37
   </a>
   <a href="御定历代赋汇_page38.html">
    38
   </a>
   <a href="御定历代赋汇_page39.html">
    39
   </a>
   <span>
    ...
   </span>
   <a href="御定历代赋汇_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
