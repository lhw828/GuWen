<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 862 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 862 页/共 947 页</h1>
    <div class="content">　　锦席秋轩流客觞阶除迟菊恋年芳翠条苒苒初经雨青蕋娟娟欲霜幸为分回供閴寂空然别去梦寒香小车如觅东溪路败屋疎篱是醉乡
　　赠友人约徃看菊
　　爱汝野亭风日幽寒花石路晩云稠闗心异品虚看谱满目清霜可负秋仙侣自应吟阆圃儒衣能许坐寒流草堂空闭闲风雨为惜年芳易白头
　　和献吉晩出禁闼
　　遥望朱门启宫花映绣盘年年春二月燕子入长安
　　春日谒陵途中
　　耳畔闻啼鸟悠悠客路情山城春共逺花发不知名
　　送客城南
　　杨栁河桥馆春风倒玉壶离情不可道江路满防芜
　　送客南还有感
　　遥望城南道青青草色新春风生锦棹时送楚江人
　　出居庸
　　沙上望行人日暮愁心絶江南四时春边地五月雪
　　懐友
　　驿路连云暗溪朝带月浑美人不可见此夜欲销魂
　　山中口占
　　乱石苍松迳蔼蔼春风和白云不作雨空占碧山阿
　　山西郊闻莺
　　冉冉郊西路繁烟弄栁条东风殊解意催送鸟声娇
　　春水和杜子韵效其体
　　何处水来骤尔强涨号彻夜谁能当开门江槛已不见防个轻鸥浮席傍
　　经姑苏有感
　　阖闾城边回短棹行行烟栁入江臯萋迷碧草吴宫里春色年年发綘桃












　　石仓歴代诗选巻七十一
　　钦定四库全书
　　石仓歴代诗选巻四百七十二
　　明　曹学佺　编
　　明诗次集一百六
　　孟洋
　　别家
　　仆夫早严驾行行之楚乡依依恋故里尊爼临道傍亲友偕集送儿女泣成行邻国非遐征嵗月未可量白露涂郊原秋草日焜黄沙禽并栖宿鸿雁东西翔且为斯须留日晩途路长不云行役苦徒令居者伤
　　宿华隂懐马侍御按节河中
　　客路倦兹游空堂此何夕明灯促簿书春星动檐隙渭北鸿雁来猿吟华山侧浊流一何深佳人杳难即遥遥钦徳音茫茫阻顔色笑言故山庐繁华忆畴昔皎月照岩阿凝霜肃荆棘萧萧骢马鸣豺狼遁其迹岂不慰遐思终焉感离析思欲往从之安能生羽翮临风缄素书书短不盈尺上言加飱饭下言崇明徳
　　贻友人
　　清云度髙汉落日下逺戍行子倦孤征税驾咸阳暮空林宿雨微虚檐滴松露怅然懐美人昔语今不晤浊酒谁为倾强歌未成趣岂无四海士新交不如故
　　送王子衡巡按陜西得倚字
　　孤鸿逰八极日暮宿江沚纷纷四海士缅懐念君子逍遥幽涧濵采摘多芳芷嘉晤苦嵗迟乖别遽千里商飇肃秋林祖席临寒涘谅子平生亲赠言岂在累初冬出函谷饮马黄河水巉崕走虎兕夹道生荆杞莫邪鸣鞘中一日再三视试以寛髀宜众理良独耻仰瞻太华巅霜峰碧空倚丈夫处两间气槩谅可拟三边堠火连汉南防蠭起折冲贵笑谈何必任锋矢愿言树名勲慰我贻尺鲤
　　赠郭侍御北还
　　扬旌渡河渭弭节览周秦灵台岂经始古道多荆榛歴险迫嵓谷乘危犯沙尘冷冷清风激霜月鉴幽沦豺虎潜故踪狸防安足论中衢有欢颂穷檐无苦呻鞭笞非所恃风俾江汉淳
　　追懐张征君
　　青青岩畔松漠漠谷中兰孤贞抱幽寂芳馨恒自怜移植公府中土性非所便至人尚素哲士保自然灵霞荡心虑尘纷讵能纒守身戒枉尺行义耻忘筌结庐西山麓泛舟河水湍虽非金石固神理谅可全生时有遗荣没为闾里叹
　　汉中太守行赠潘伯振
　　汉中太守行出门萧萧五马鸣秋原请君系马亭前栁为君赠言劝君酒汉中巨郡狱讼繁饥馑频仍足羣丑蜀川廉范有遗歌闗西杨震称良守使君才质逈非常十年献纳黄门郎曽将五色绣龙衮何有一郡分铜章君不见栈道逶迤数千里髙山岧嶤水弥弥此去休歌行路难拟取循良报天子
　　送钟广州赋得越王台
　　汉家南越郡海上起髙台紫翠朝云映笙箫落日催千秋乐事今消歇碧榭朱栏台草没山鹧空啼榕叶深荔枝犹待春风发太守来游发兴豪雪山日镜拥溟涛右瞰防溪小囘瞻五岭髙开元宋公韩吏曹贤声此辈俱翔翺别君且尽杯中酒越王台上应囘首
　　夜泊石头口
　　初月照江清愁人见月那为情寂寂空江徒极目扁舟独伴鱼翁宿舟人尽睡不知醒防夜知更唤僮仆然灯起坐心胆摧况乃隔防闻猿啼秋潭无云渚花落寒波欲动风凄凄中流贾尔何苦犹唱棹歌夜揺橹北客闻之泪如雨
　　沽酒行赠牟韦二抚君
　　汉阳江山秋风悲落叶凄凄愁别离江头壮士一相见并马踌躇数囘盼青衫乌帽无光辉云是长安两锦衣见君北来动乡思君来想是从王畿牟公短躯异标格防颊凝红鬂垂白韦君年可四十强方眉广额身昻藏欲言向余泪盈臆昔年奉侍君王侧日月麒麟殿上行云霄虎豹班中直常承宻旨按公卿时有微功佐家国讵料恩荣不可常朝逰禁阙暮江湘遥瞻北斗空翘首却想西垣祗断肠北地南州异风土天暄水湿多忧苦鸿雁髙髙向日边闗河迢递何时还嗟余亦是投荒者低首闻之泪防下先朝末载游帝京此时牟公已有声自从逆丑弄权术鞭挞朝士无虚日扶忠抗义公所优坐废罹刑人共恤今皇诛逆法令明韦公牟公乃齐名才看执法拖金紫忽复飘零涉江水贫贱荣华信有时古今人事皆如此君不见张禄先生脱厠中相秦富贵倾王公又不见鲁朱家奴置广栁时来复作河东守与君今见且为懽别买江鱼共沽酒
　　顾全州见邀江水涨不能赴
　　桂林山深昼啼鹬一春三见红日出鸣雷达曙雨浪浪洪潦平阶仍入室江间浪涌蛟螭翻鲤鱼安得窥龙门渡头行子立惆怅徒系扁舟不可上美人只在水一方百遡千回道转长雨中空见枇杷落飞尽杨花更断肠
　　送殷近夫尹靖江
　　靖江百尺澄秋波江上秋风吹薜萝芦花鳬雁呜相和江南女儿红碧衣日涴晴沙薄暮归手牵兰杜不忍违秋容入佩香风微短棹吴歌处处吟歌长调切伤人心江天月出江水深逺客闻之泪沾巾孤山此夕好登临
　　题画
　　丹青妙意画莫测一幅写尽秋江色天逺平看枫树林云长不辨鸿飞翼崖半青松绾夕烟洞门乱石绕寒泉羽客看山坐松下横琴不语心悠然孤舟短棹清波里烟雨霏霏笛声起芦叶青揺洲渚风蓼花红映江心水松下舟中俱隠沦城闉车马徒纷纷怅然省识画中趣何能归来江上动鸥羣
　　湘水歌
　　我闻越人去国见形似而喜仲尼适齐闻韶乐而叹岂不以希音难遇良晤靡常也哉昔东桥直道谪守湘州贱子多辜放流桂郡惭非郭李之俦窃幸同舟竟等参商之迹仍悲各处顾卿懋涵东桥公之子也乃乙亥正月浮游桂林将命若翁下迎贱子明晤若神才华如海素质资于庭训青年迈乎等夷造霸容仪岂数令狐之儿过戎良久敢谓嗣宗之鉴窃附古人托交小友宵谈以希旦夕游而自期兴绪云长辞气锋出冠服生洞壑之光题咏尽江山之丽气孚趋同兰深胶合此岂徒见似之喜闻乐而叹者哉呜呼飘蓬踪迹不可以常折栁心情孰不云苦烟渺渺而碧芜逺花霏霏而黄鸟鸣迎落日以举觞逐征云而解缆矧余一枝之栖未安万里之心常系惆怅临江徘徊送逺卿亦莫赖余复何堪维兹倾城贤士洎吾在门小子咸覩翔鳯之姿各赠登仙之咏余亦作歌并序诸首用酬君子青琼之章敢辞鄙人白豕之诮乎
　　湘水緑色波弥弥石树参差岸烟起芳洲兰叶揺香风日暮千林万花紫春无鸿雁随阳和昼见猕猴挂薜萝谷深疑有秦人住泽畔时闻渔父歌独爱苏呉顾虎头谪官五马来湘洲郡中无事常髙卧忽复乘舟泛碧流醉邀明月不知返曲奏阳春恒寡酬神简郎君更清出小顾阿髦谁甲乙陈荀王谢乆尘埃君家一门皆俊才班扬已去苏李死气运文章喜再囘徳星逺向庭闱聚堂上春隂覆瑶树栁山云物春更嘉翠竹寒泉啼鸟哗昔人尚有读书屋君复题诗蹑紫霞
　　人日
　　去年人日颍水濵今年人日长安上白雪青尊忆故人长烟平树空遥望苑外宁无杨栁新水边不见梅花放天南地北总支离瘦马东风倍惆怅
　　汉宫词
　　忆昔妾当二八期正是汉家全盛时九重下诏择鸾匹万国求贤配鳯姿妾身自分非良质百万人中叨第一天子亲迎出殿廷辅臣持节下蓬荜蓬荜辉光异昔年丝萝延蔓至今日始知贵戚失金张不许王侯论甲乙一入金门侍至尊奈何相见不相言红顔未必招人妬薄命何堪承主恩主恩深重应难报妾意殷勤那复论一别谢君面往驾无旋辕夜夜看星囘永巷朝朝望日倚长门长门永巷春风起万卉千花鬬芳紫燕子飞过密杏中黄莺啼向垂杨里莺莺燕燕各相依戏蝶逰蜂两两飞可怜今日春光好可惜明朝春又归鳯辇常时逰上苑羊车无日到重扉岂干侍御还多宠自是君王有万几万几闲暇甘逰猎朝出城南暮城北金鞍玉骑走千军羽箭雕弓堕双翼陌上风光自可嘉宫中粉黛无顔色离宫一万所别殿九重深岂有荣华希宠爱更求词赋感君心何人可托黄金赠薄情不见白头吟珍珠帘下闲歌舞且取欢娱谢愁苦自爱琼箫引鳯皇自爱金杯度鹦鹉鹦鹉性能言不能到君前一朝被笼络翠羽徒自怜不沐君恩奚足惜不见天顔心未怿天下升平主万年妾身生死良何益
　　舟过城陵矶悼内兄旧巴陵尹
　　巴陵原上秋草没岳阳城头挂残月叹逝中宵懐不开江流呜咽江猿哀昔行县中花今余道傍栁可怜劲节胡尔为徒取虚名在人口朝云为雨暮归山秋燕辞巢春复还青山玉骨何处起鬼火妖孤满蒿里思君懒入巴陵逰巴陵道古生百忧
　　潇湘行
　　嵗暮浮潇湘天空豁心目霁日千林开髙云万峰簇江色岩霏水郭隈垂萝飞幌隠楼台疎松野寺钟磬响枯苇沙汀鸿雁哀风烟奕奕纷竒状海贾湖商日流荡浣妇新妆映緑波渔人密罟抛洪浪年年嵗嵗此江津今日人过非昔人曽闻埋没屈原骨不复飘零贾谊身楚人宫中罢歌舞十二峰头泣云雨岸上谁家越女讴珠帘罗幕桂堂幽江南本自山川胜日暮其如客子愁当昔孙吴汉照烈衡湘转战江流血功臣名将巳寂寥石碑铜柱俱沦灭秦皇威力震羌胡仍回车驾徧寰区驰道至今潇水上秋风惟见白云孤白云孤以飞湘水自南下安得从之亦北旋东园种竹耕西野
　　题宋徽宗杏花锦鸡圗
　　北风十月登华堂堂上春光照花树雪壁荧荧绚绮霞晴烟拂拂流香雾彩笔谁将夺化工珍禽艳蕚披霜素洛阳殿前仙杏开锦鸡石上矜毛羽出羣画手近代无赵宋徽宗为此圗规规模写不足数生意真与乾坤符烟枝露蘂宛堪折戢翼囘头如有呼上林韶华竟何似满堂醉眼俱模糊国朝画者称林良古松苍鹰乃所长后有吕纪善画鸟形象虽工神色少帝王妙思非等闲意态不在丹青间定知万里胡沙外貌得闗河北雁还
　　天马行同唐荆川太史游普济寺作
　　风催白草霜叶丹嶙峋黛色标南极晨起冲寒恣攀陟扪萝策杖嗟无力林壑隂森迳转回赤霞掩映青莲开殿阁参差翠微畔黄金作戸玉为台玉台金户通流水门外孤峰挿天起往往飞花下石坛呦呦驯鹿临崖涘脩竹长松烟雨间鸣琴对月醉忘还囘首氤氲渺城市悠然身世非人寰江东才子金闺客遥下天门飞汉节覃恩中土焕尧文览胜南州探禹穴嵩髙伊阙剰遨逰淮汝风烟亦暂留校书懒卧扬雄阁作赋常思王粲楼山中载酒摛毫素尽日讴吟倚双树飞泉寒谷生光辉珠宫画壁流云雾蹊路欣看天马过驽骀学步愧蹉跎凌云逐电燕台去悬想瑶阶响玉珂
　　发上谷
　　上谷驱车出云中曯望频荒山曽过虏残垒半无人云冷低闗树风多暗塞尘翻思戎马事愁病转伤神
　　明妃曲
　　朝辞鳯城阙暮出雁门闗汉音闻渐少胡语辨应难玉筋军中落琵琶马上弹宫闱闲冶态遮莫外人看
　　除日
　　边城除日至犹自备戎机马上惊残嵗河边对落晖逢人空问讯逾节始言归囘首年来事徘徊一振衣
　　别都敬主事改南京礼部
　　回车尘路辙停棹故山庐禄薄堪迎养官闲好著书吴门枫树色京口菊花初到处宜乘兴江楼坐月虚
　　过张元徳户部同邃伯二首
　　登龙来委巷下马索新题砌晩苍苔静盆隂碧草齐苦吟怜贾岛髙论接昌黎与尽挥鞭去纷纷月满蹊王郎多逸兴张子更清谈词赋谁当并交游我独惭晩风闻竹碎霏月对花酣转首成宵梦梅开湖水南
　　憩冷泉寺
　　漫入冷泉寺居然外虑空云来千树黒日敛半山红法鼔传虚殿禅音出上宫兴来孤骑发汾水正秋风
　　约苏天秀年兄防鸣谦驿
　　季子二年别铜章百里分形容空有梦消息漫相闻惆怅西山月凄凉北塞云驿楼风日好尊酒待夫君
　　中元
　　沙塞沈沈夕山城瑟瑟风旅愁纷落木乡信断飞鸿明月谁家好寒砧到院通应知早成服为寄逺从戎
　　元宵后闻雁
　　昨夜元宵节今晨鸿雁音索居才入耳为客即惊心楚雪江湖逺燕云闗塞深翻然动春兴出户巳难寻
</div>
    <div class="pagination">
<a href="石仓历代诗选_page861.html">上一页</a><span>...</span><a href="石仓历代诗选_page857.html">857</a><a href="石仓历代诗选_page858.html">858</a><a href="石仓历代诗选_page859.html">859</a><a href="石仓历代诗选_page860.html">860</a><a href="石仓历代诗选_page861.html">861</a><span class="current-page">862</span><a href="石仓历代诗选_page863.html">863</a><a href="石仓历代诗选_page864.html">864</a><a href="石仓历代诗选_page865.html">865</a><a href="石仓历代诗选_page866.html">866</a><a href="石仓历代诗选_page867.html">867</a><span>...</span><a href="石仓历代诗选_page863.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
