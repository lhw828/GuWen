<!DOCTYPE html>
<html>
<head>
    <meta charset="UTF-8">
    <title>古诗纪 - 第 7 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗纪 - 第 7 页/共 193 页</h1>
    <div class="content">　　盥盘铭
　　与其溺于人也宁溺于渊【叶一均反】溺于渊犹可游也溺于人不可救也【救叶居尤反】
　　楹铭
　　毋曰胡残其旤将然毋曰胡害【叶暇憇反】其旤将大【叶特计反】毋曰胡伤其旤将长【残害也】
　　杖铭
　　恶乎危于忿防恶乎失道于嗜欲恶乎相忘于富贵
　　带铭
　　火灭修容慎戒必恭恭则夀
　　履屦铭
　　慎之劳劳则富
　　觞豆铭
　　食自杖食自杖戒之防【居妖反】防则逃
　　户铭
　　夫名难得而易失无勤弗志而曰我知之乎无勤弗及而曰我杖之乎扰阻以泥之若风将至必先摇摇【叶夷周反】虽有圣人不能为谋也【杖一作枝】
　　牖铭
　　随天之时以地之财【叶前西反】敬祀皇天敬以先时
　　劒铭
　　带之以为服动必行徳行徳则兴倍徳则崩
　　弓铭
　　屈申之义废兴之行无忘自过
　　矛铭
　　造矛造矛少间弗忍终身之羞余一人所闻以戒后世子孙
　　武王书铭二十章【以下见困学纪闻幷玉海】
　　【太平御览引太公金匮武王曰吾随师尚父之言因为书铭随身自诫】
　　书冠
　　宠以着首将身不正遗为徳咎
　　书履
　　行必虑正无懐侥幸
　　书劒
　　常以服兵而行道徳行则福废则覆
　　书车
　　自致者急载人者缓取欲无度自致而反
　　书镜
　　以镜自照则知吉凶【此与太公隂谋所载镜铭畧同而彼义完美矣】
　　书门
　　敬遇賔客贵贱无二
　　书户
　　出畏之入惧之
　　书牖
　　闚望审且念所得可思所忘
　　书钥
　　昬谨守深察讹
　　书砚
　　石墨相着而黑邪心谗言无得污白
　　书锋
　　忍之须臾乃全汝躯
　　书刀
　　刀利硙硙无为汝开
　　书井
　　原泉滑滑连旱则絶取事有常赋敛有节
　　几铭【以下二章见后汉书崔骃传注引太公金匮曰吾欲造起居之戒随之以身】
　　安无忘危存无忘亡熟惟二者后必无凶
　　杖铭
　　辅人无茍扶人无咎
　　衣铭【以下三章见后汉书朱穆传注引太公隂谋】
　　桑蚕苦女工难得新捐故后必寒
　　镜铭
　　以镜自照见形容以人自照见吉凶
　　觞铭
　　乐极则悲沈湎致非社稷为危
　　笔铭【以下二章见太平御览引太公隂谋】
　　毫毛茂茂【叶房月反】防水可脱防文不活
　　棰铭
　　马不可极民不可剧马极则踬民极则败【叶蒲昧反○困学记闻曰蔡邕铭论谓武王践阼咨于太师作席几楹杖器械之铭十有八章叅攷金匮隂谋之书则不止于十八章矣书于篇后俾好古者有攷】
　　周金版铭
　　【文选注曰太公金匮云云武王曰请着金版○按七畧曰太公金版玉匮虽近世之文然多善者又抱朴子曰郑君有玉匮记金版经然巳不可攷姑载于周】
　　屈一人之下申万人之上
　　铜盘铭
　　【武王封比干墓而作也】
　　左林右泉前冈后道万世之灵于焉是保
　　周嘉量铭
　　【考工记曰防氏为量其铭曰】
　　时文思索允臻其极嘉量既成以观四国永啓厥后兹器维则【观音贯时是也言惟是文徳之君思索以求其理也极中也作为比量使天下取信而至其中也观示也】
　　金人铭
　　【家语曰孔子观周入后稷之庙有金人焉三缄其口而铭其背云云孔子既读斯文也顾谓弟子曰小子识之此言实而中情而信】
　　古之慎言人也戒之哉无多言多言多败无多事多事多患安乐必戒无行所悔勿谓何伤其祸将长勿谓何害其祸将大勿谓不闻神将伺人熖熖不灭炎炎若何涓涓不壅终为江河绵绵不絶或成网罗毫末不札将寻斧柯诚能慎之福之根也口是何伤祸之门也强梁者不得其死好胜者必遇其敌盗憎主人民怨其上君子知天下之不可上也故下【叶音户】之知众人之不可先也故后【叶下五反】之温恭慎徳使人慕之执雌持下人莫逾之人皆趋彼我独守此人皆惑之我独不徙内藏我知不示人技我虽尊高人莫我害江海虽左长于百川以其卑也天道无亲常与善人戒之哉
　　鼎铭
　　【左传云宋正考父佐戴武宣三命兹益其故共鼎铭曰】
　　一命而偻再命而伛三命而俯循墙而走【叶祖】亦莫余敢侮饘于是粥于是以糊余口【叶孔五切】
　　晋谗鼎铭
　　【左传晏婴曰谗鼎之铭曰○服防曰疾谗之鼎也明堂位所云崇鼎一云谗地名禹铸九鼎于甘谗之地故云谗鼎】
　　昧旦丕显后世犹怠【古音以】况日不悛其能久【叶茍起反】乎
　　叔邦父簠铭【见博古图】
　　叔邦父作簠用征用行用从君王子子孙孙其万年无疆
　　石椁铭
　　【博物志曰衞灵公葬得石椁铭曰】
　　不逢箕子灵公夺我里【一云不冯其子灵公夺而藏之】
　　泰山刻石铭【文心雕龙曰始皇勒岳政暴而文泽有踈通之美焉】
　　【史记曰始皇二十八年东行郡县上邹峄山与鲁诸儒生议刻石颂秦徳乃遂上泰山立石封祠祀刻所立石其辞曰】
　　皇帝临位作制明法臣下脩饬二十有六年初并天下罔不賔服亲廵逺方黎民【宋大观中汶阳刘跂至泰山见其碑模之乃作亲逺黎】登兹泰山周览东极从臣思迹本原事业祗诵功徳治道运行诸产得宜皆有法式大义休明垂于后世顺承勿革皇帝躬圣既平天下不懈于治夙兴夜昧建设长利专隆敎诲训经宣达逺近毕理咸承圣志贵贱分明男女理顺慎遵职事昭隔【一作融】内外靡不清浄施于后嗣化及无穷遵奉遗诏永承重戒
　　峄山刻石铭
　　皇帝立国维初在昔嗣世称王讨伐乱逆威动四极武义直方戎臣奉诏经时不久灭六暴强【三晋楚燕齐六强国】二十有六年上荐高号孝道显明【叶】既献泰成【谓告成于天】乃降专惠亲廵逺方登于峄山羣臣从者咸思攸长追念乱世分土建邦以开事理攻战日作流血于野自泰古始世无万数阤及五帝莫能禁止廼今皇帝一家天下兵不复起灾害灭除黔首康定利泽长久【叶茍起反】羣臣诵畧刻此乐石【石之坚精堪为乐器者如泗濵浮磬之数】以着经纪
　　琅邪台刻石铭
　　【史记曰始皇二十八年既封泰山于是乃竝渤海以东过黄腄穷成山登之罘立石颂秦徳焉而去南登琅邪大乐之留三月乃徙黔首三万户琅邪台下复十二岁作琅邪台立石刻颂秦徳明徳意曰】
　　维二十六年皇帝作始端平法度万物之纪以明人事合同父子圣智仁义显白道理东抚东土以省卒士事巳大毕乃临于海皇帝之功勤劳本事上农除末黔首是富普天之下搏心揖志【索隐曰搏古专字左传云如琴瑟之抟一揖音集】器械一量同书文字日月所照舟舆所载皆终其命莫不得意应时动事是维皇帝匡饬异俗陵水经地忧恤黔首朝夕不懈除疑定法咸知所辟方伯分职诸治经易举措必当莫不如画皇帝之明临察四方尊卑贵贱不逾次行奸邪不容皆务贞良细大尽力莫敢怠荒逺迩辟隐专务肃庄端直敦忠事业有常皇帝之徳存定四极诛乱除害兴利致福节事以时诸产繁殖黔首安宁不用兵革六亲相保终无寇贼驩欣奉教尽知法式六合之内皇帝之土西渉流沙南尽北户东有东海北过大夏【叶音户】人迹所至无不臣者【叶音堵】功盖五帝泽及牛马【叶姥】莫不受徳各安其宇维秦王兼有天下立名为皇帝乃抚东土至于琅邪列侯武成侯王离列侯通武侯王贲伦侯【索隐曰爵卑于列侯无封邑者伦类也亦列侯之类】建成侯赵亥伦侯昌武侯成伦侯武信侯冯母择丞相隗林【一作状】丞相王绾卿李斯卿王戊五大夫赵婴五大夫杨樛从与议于海上曰古之帝者地不过千里诸侯各守其封域或朝或否相侵防乱残伐不止犹刻金石以自为纪古之五帝三王知教不同法度不明假威鬼神以欺逺方实不称名故不久长其身未殁诸侯倍叛法令不行今皇帝并一海内以为郡县天下和平昭明宗庙体道行徳尊号大成羣臣相与诵皇帝功徳刻于金石以为表经
　　之罘山刻石铭
　　【史记二十九年始皇东游登之罘刻石其辞曰】
　　维二十九年时在中春阳和方起皇帝东游廵登之罘临照于海从臣嘉观原念休烈追诵本始大圣作治建定法度显著纲纪外敎诸侯光施文惠明以义理六国回辟贪戾无厌虐杀不巳皇帝哀众遂发讨师奋扬武徳义诛信行威燀【充善反】旁达莫不賔服烹灭彊防振救黔首周定四极普施明法经纬天下永为仪则大矣哉宇县之中承顺圣意【索隐曰协韵音忆】羣臣诵功请刻于石表垂于常式
　　之罘东观铭
　　维二十九年皇帝春游览省逺方逮于海隅遂登之罘昭临朝阳观望广丽从臣咸念原道至明【叶】圣法初兴清理疆内外诛防强武威旁畅振动四极禽灭六王阐并天下菑害絶息永偃戎兵【叶逋旁反】皇帝明徳经理宇内视听不怠【索隐曰怠协旗疑韵怠音铜綦反故国语范蠡曰得时不怠时不再来亦以怠与台为韵】作立大义昭设备器咸有章旗职臣遵守各知所行事无嫌疑黔首改化逺尔同度临古絶尤【叶盈之反】常职既定后嗣循业长承圣治羣臣嘉徳祗诵圣烈请刻之罘【叶贫悲反】
</div>
    <div class="pagination">
<a href="古诗纪_page6.html">上一页</a><span>...</span><a href="古诗纪_page2.html">2</a><a href="古诗纪_page3.html">3</a><a href="古诗纪_page4.html">4</a><a href="古诗纪_page5.html">5</a><a href="古诗纪_page6.html">6</a><span class="current-page">7</span><a href="古诗纪_page8.html">8</a><a href="古诗纪_page9.html">9</a><a href="古诗纪_page10.html">10</a><a href="古诗纪_page11.html">11</a><a href="古诗纪_page12.html">12</a><span>...</span><a href="古诗纪_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
