<!DOCTYPE html>
<html>
 <head>
  <meta charset="utf-8"/>
  <title>
   御定历代赋汇 - 第 52 页/共 143 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定历代赋汇 - 第 52 页/共 143 页
  </h1>
  <div class="content">
   手署三剑赐名臣赋【以特书嘉号用奬贤能为韵】
　　【唐】王　棨
　　汉章帝以锡赉情重君臣道全示署剑推恩之礼表经邦佐命之贤虽彼百官分恩光之涣汗惟兹三者覩御墨以昭宣是知器挺臣功名由天奬非霜刃无以表汝之庸勲非干文无以重予之庆赏所以昭冲和劝忠谠鲛函尽启决云之状盈眸彩笔初题垂露之文在掌岂不以良佐斯得深谋可嘉或染翰而纪其敦朴或挥毫而志以文华彼锡彤玈我乃颁其秋水彼铭钟鼎我乃镂以莲花一则薛烛未逢风胡不识提携可助于雄勇佩服必资其挺特能使巨阙慙价豪曹失色乃署龙泉之名以表韩棱之徳一则龙藻日耀霜风雪凝麾之而氛祲以歇带之则威仪可聆斯亦刜钟难嫓斩马奚称乃署汉文之号以旌郅寿之能一则利可卫身威能禁暴惬项伯以将舞宜赵王之所好岂羡乎五色竒形千金美号乃署推诚之字以彰陈宠之操故得光生环佩荣冠簪裾见鱼水相逢之际是云龙契防之初数比夣刀各获君前之赐功齐神笔长吞天上之书洎吾皇威被华夷徳安岐雍锋铓不自其手署颁赐尽归其公共葢以韩魏为铗兮宋为镡异汉朝之所用
　　述圣赋【太宗御制序　　　　　唐】阙　名
　　朕以二九之年属天下防乱毒流区夏祸徧郊畿羣雄则蠭骇云兴猛将则风驱雾合年二十有四慷慨京邑电发中元震荡三川扫清八荒及至壮年获临寳位然乃逺夷委贽万国归心致使朝有进善之臣野无行歌之士莭义盈于私室狱讼息于公门一尉候于东西混车书于南北由是偃组练而敷礼乐放牛马而逸黎元方欲纪石封山握河沈壁功既成矣世既贞矣信可以优游暇豫作乐崇徳者欤故因兹余隙乃脩苑囿其胜地则有积翠凝碧其川阜则有濯龙平乐若乃南面双阙北对芒山引洛浦之通波连郏鄏之余趾丛薄本丽加之以芳节池沼素美莹之以初阳舞蝶游丝带清飇而散影分花交柳映碧浪而成文巨树千寻结轻烟而耸翠危峰万仞照落景而开红云气萦岩似逰仙于巫峡霓光染溜类濯锦于成都戏羽间闗互飞沈于蒙密游鳞瀺灂乍出没于芰荷翔泳之美尽斯仁智之乐备矣可以遁形匿迹可以养志恬神独往襄城之中斯可观也藐然姑射之上何以加兹余毎览巢许之俦松乔之匹未尝不慨然慕之思可以脱屣长辞拂衣高谢歘复以时运见羁因留连于大任徒有轻举之志而不达者其天意也岂人事乎
　　臣闻立极着纪之初辟干开歴之始上所以分垂象曜下所以疆括地里惟大人之有作越百代而孤峙飞五位以龙奋腾九万而鹏起曩者炎运将终鼎命云絶四溟波骇八维幅裂羽檄交驰邉烽并爇长星夜埽车云朝结莫不望壁垒以靡旗对辕门而乱辙故得百城氷溃千里烟灭固灵命之有在乃慷慨而投袂驱八骏以雷击驭六飞而电逝腾星剑以外倚振云锋而高彗既后事而先谋亦先胜而后制兵有临而必克功无往而不济防叶以符兆人神应而合契谅包顼以驾轩实孕皇而育帝足以光烛千祀足以祚隆万世于是戢兵偃武铭功纪勣采三代之逸经刋八方之遗籍捜隠遁于林薮访栖迟于岩石然后调玉律以定时测金仪而考厯符洛下之前验嗣容成之絶迹若夫流惠泽于瀛表被仁风于区外穷八际以来庭逾九译而浃防莫不削袵而崇礼乐解辫而袭冠带参两曜以齐明混二仪以称大信一人之致感实万方之攸赖圣王以令叶先甲时维仲春乃整法驾驭华轮六军雷动万乗星陈临浊河以北睠指清洛而东巡乃升云阙俯天津朝万国礼百神珍賮咸集要荒毕臻夫其地也据山川以设险凭四阙而作固总奔凑于八方测圭影于中度既定鼎于周业亦克昌于汉祚望嵩峦之逦迤临崤坂之回互所以仰叶辰象所以俯清天步若夫削灵岩以表阙疏清派而为池极皇居之壮丽穷大厦之宏规抗脩廊之窈窕属辇道而逶迤夕霞临而错落晨光照而陆离至如云观晨开风亭夜敞回长飙于轻翼凝浓露于仙掌沈落月于璧台挂奔星于珠网罗纨飘而散馥环佩动而流响垂宻叶于绮牕散飞花于翠幌复有天池蒙沼以嬉以逰鼓轻枻漾仙舟防乔木镜清流鱼鸟凌乱苹藻沈浮控飞梁以架迥列层阁以环洲渍檀栾之脩竹映迢递之危楼风未生而叶动景将昃而光收若夫瑞草竒色祥树嘉名霏红曜紫垂缃拖青或玲珑于玉砌或防缀于金楹交九衢而结影分四照以开荣浥朝露而逾馥带星风而更轻于是登崇观以周览辟层轩而遐瞩树含岭而共青草带原而同緑俯八纮而非逺顾千里而为局飞霞敛而复舒轻烟断而还续既神王以情畅乃遣累而思足聆羣籁之晨响想凤箫之夜声窥丛云之朝散思鹤葢之后清捐大位而不寳脱万乗而为轻访真人于姑射问至理于广成志眇眇以遐顾心遥遥而上征践大微之崇阁辟阊阖之天扄拖红旗于绛阙翼芝葢于紫庭咀灵气而还寿吸液以驻龄若夫北瞰太行南临少室积峯逺而愈翠重岩隠而复出乍郁律以干霄又岧嶤而槩日松翳空而难辨鸟翔高而易失属天下之无事聊逍遥以自逸方欲登日观以摐金览云亭而驻跸于是凝圣情以逺虑思成败于终古美揖让于有虞壮成功于大禹耻用兵于中冀鄙穷战于丹浦毎有违于汝弼恒知失而思补乃命促苑囿散积聚改制度易规矩削侈丽于楼台崇质素于阶宇仁好生而必遂徳无贳而不辅习嘉礼于玉帛和大乐于钟鼓上可以降集羣瑞下可以安懐率土惟圣作之可观实万物而斯覩顾微臣之庸朽滥叨选于词林恒戒盈以献赋毎规过而进箴幸天地之焘载欣日月之照临岂窥天而识象寜测海而知深徒望云以考泽空就日而倾心渐九臯而戢翰望天路以扬音美皇运之方永嗟頽龄之遽侵顾鸿恩之未荅徒颂徳以长吟
　　高祖受命造唐赋【有序　　　　唐】顾　况
　　隋文帝灭陈荡定海内炀昏多罪坠失先业身灭国替幼恭以神人非圣莫可乃命太保萧造奉皇帝玺绶归我高祖高祖固让讴歌狱讼已归唐矣而薛举王世充窦建徳等陈胜倡祸为汉作阶夫鹿台之积非无财也闾左之戍非无卒也汤以七十里文王以百里而臣诸侯非有土也隋地徧天下二帝之业一朝埽尽可不谓大悲乎吴公子札古之达天命者其歌唐思深哉其有陶唐氏之遗风乎气蒸芒砀龙跃太原天命也昔司马相如赋子虚诸侯之事非天子之事汉武闻之犹曰朕独不得与此人同时班固张衡左太冲所赋两京三都各务夸大而王者受命则阙而不书葢赋者古诗之流古者采诗言之无罪今王泽不竭斯文未防翰墨间作其谁曰不然先王建国始以文经上行下效终以武定彊本弱枝四方翕然无凶人矣故明徳慎罚文王所以造周也应天顺人武王所以克商也书云帝尧聪明文思帝舜濬哲文明断自唐虞洎乎周汉帝王美称以文为首我唐文徳宜在三代之上微臣赋颂耻居数子之下初论隋氏颠覆次论皇家开统末论告厥成功简于上帝铺乎下土播乎无穷固非常才浅虑之所能及意者实以祖宗光灵引耀鼓动之所致也其辞曰
　　在桓灵之道曀兮本小而末大下陵而上替君臣相失南北歴帝天丑隋而命唐纂周汉之鸿裔大哉文王王季其父武王其子父作子述叶天命以应期炀为不道庶官携贰鱼烂土崩荒沈所致虽曰匹夫之勇有盗中原之意凶贯既盈果不保于神器江都之祸酷甚望夷之事亾国之君虽緜古而必类王者父天母地非所以茍其身而贪厥位岂有男女疾痛而父母不为之歔欷乎此真主所以乗时而建义也曾不一战而得行其志汤武应天也其实誓师高祖受禅也其实揖让犹感思以恸哭乃立代而尊炀仗顺而升葢前经之所旷承土徳以播弃兮与炎灵而更王维李其根降居真源洎武昭之陇胄扬太祖之周勲典则明融是将贻乎子孙高皇生而豁达大度徇齐弱而能言神光佳气兮烂以氛氲兆白雀兮戴紫云隐隐曈曈兮始乎太原君子得时有如追奔岷峨遵江兮河出昆仑雷砰电掣浩浩浑浑厥波虽雄为海所吞干健而坤顺兮利配干而法坤有何奸豪恃险偷存乃建皇极钟乎歴数革旧鼎新兮式闾封墓走百神以咸秩兮包五岳而作固过蒲津而川后増流兮次霍邑而山灵告路彼上惨下黩兮我寛刑以薄赋陋茅屋乎土阶遵朱干与大辂乃有严更之署环卫钩陈文昌武库玉册韬府兮内八景之真文金盘粲霞兮承九天之清露元圣有作恢法度也厥祖草昧诸夏宗臣蛮夷酋长从徳如归若王固让而天下可违乎有社稷焉不可阙祀有蒸人焉不可无主是以木曰威仰火曰熛怒辰戌丑未王我唐土天实若曰四海横波防刘札瘥若王盘桓奈天下何义寜二年五月甲子高祖即位木宫曰甲水宫曰子支干相生成字为李虽子卯不举而以是为戒此臣子所以服泰阶也神祗叶从筮攸同乃更正朔以刀文为开通告于上下予乃昧徳嘉乃丕绩若将殒于厥躬草艾渠魁兮防驾英雄拔万姓于汤火兮散三光于昊穹此皇王所以职教化也非天不应非圣不作造我钜唐在夏之兴弼成九服经启九道荒厥迹之茫茫在周之兴西至流沙东至乐浪重九译乎越裳在汉之盛大夏身毒月支夜郎辰韩之国画革傍行未若我唐歌其声舞其容十有二部镜立乎中央唐既有土徳乐亦有臣妾易曰殷荐上帝又曰行地无疆提封所经声教所被穷天下之琛怪截海外之梯航逾蟠桃而跨弱水兮葢四十万里鸟飞骥骤兮鳞萃乎艅艎不以三代为境土七雄为富彊乎何则汉高提剑学校兴于文景周武载戈颂声作于成康卜代三十延祚四百亦谓之享国久长与夫青牛绀幰白马朱鬃报千祀于元君兮呼万年于太行林邑贡能言之鸟大宛奉汗血之马孰与四白鹿四白狼乎擒建徳于武库兮格魏公于敖仓耕有三十年之蓄以备凶荒战有百万众之师以詟戎羌胡骄则马衔塞草寇虐则龙决天潢又孰与周汉之广建康庄在岁九天之下九地之上兮合二九为一方凝碧树于洞房送白云于帝乡舞破阵于清庙兮准文始与西厢迎气于东郊兮养老于上庠禘祫之礼秬鬯圭瓒兮辟雍明堂袭蛟鑪之馥馥叠鼍鼓之镗镗羽林孤儿青衿胄子森琳琅以锵锵河山巨防百二盘冈渭水贯都兮来天汉之汤汤浞龙宫而捎鬼国延苑囿而峻墉隍防駞騊駼犀象乗黄附翼之马骨腾肉飞灭没陆梁鷟出女牀鶤鸡白鹇孔翠翺翔缩沙碛与江湘休征四塞兮花萼连芳太容挥弦兮子晋吹簧飞廉驰道兮河鼓服箱雍门韩娥流征叩商彻歌钟于未央校羽猎于长杨升平既久兵设不防虏自燕垂陷乎洛阳云雷遘难金火耀芒上帝之哀下人兮生魂魄而起膏肓肃宗龙飞日出凤翔兮四诛犬羊代宗赫怒兮草被严霜复九庙之郊禋三辰忽乎晔煌扶已挠之厚栋维既絶之頽纲然一胡作乱四海奔亾父习乎勇母抱其子乗城看战电埽八荒天下大定朝廷无事帝端拱于穆清呀溟渤以为池兮拓宇宙以为城务子来之经营乃有栋宇之盛碔玞防砇刻桷雕楹甲乙于方中兮势夭矫而上征东西两京岳立云峙宫室相望八百余里虽千数万名犹未尽也翼翼峨峨重闗四塞抵昆明而瞰太液象蓬壶之广大践太华而节终南抱周秦之襟带于是偃师偶人郢匠杇墁之辈工发藻绘情生眄睐式瞻魄骇爰处体忲乃有舆服之饰镂毂错衡霓旌羽葢纹牖绣户窅玲珑以相对明月夜光焕合影乎其内青琴素女间木难之首饰响结緑之腰佩嗟神人之叶和感雨露之霶霈职贡隘入舟车溢载冯夷阳侯既降于英灵木魅山鬼不劳乎祈赛于时太府太仓粟腐缯败茘枝橘柚鱼盐惟错之蓊隘幽明黜陟轻重约法之殿最重二百年天下九百余万户六千三百万口徭轻敛寡国富家肥砢硪岌岌硠硠礚礚兮沸渭馺沓訇訇哕哕兮亘地罄天来朝防兮天子于是乎班瑞等威卑其君长降为牧守宸衿恢张以天地之无外一万二千年为一纪三万六千年为一代古者登太山七十二君两汉踵武亭亭云云八百余年寂寥无闻我唐传祚已来革隋一封岱二克复三除凶四五将发三门备南正司天北正司地勾测影于北至建相风于南寺太微太一金版玉笥逮夫淹中阙里之类葢三十万巻倾古今之文字振古以来未之有也其事始于武徳成于贞观兴乎开元天寳之间唐虞夏殷之世不足多也然则天子四海为家六合为都方明参乗昌防为御三载考绩五载一巡狩观万国之有无禹防防稽舜逰苍梧曰徯子后后来其苏天子于是命有司兴农圃废土木放女谒斥谗夫臣拜手稽首载陈厥谟康哉良哉耻其君不及唐虞
　　魏侍中谏猎赋　　　　　　　【唐】黄　滔
　　我太宗之启圣崇基魏侍中之推诚辅时恐羽猎以失徳采风骚而属词瞻仰皇情欲止畋逰之事激扬丹恳爰陈谏诤之诗当其内则雍熙外无攻讨闲忆擒飞而逐夫静乃捜林而索草杀伤有度虽知不损于仁心狝狩非时或虑微妨于帝道于是倾素节揣深衷何以阐禹汤之戒莫如陈周召之风愿开三面之仁上行君圣遂取二南之义下效臣忠尔乃挥以彩毫流于妙墨文高而简牍増焕思苦而烟霞动色莫不大罄箴规坚持谠直辉珠耀玉面陈丹陛之前讽古谕令袖献紫宸之侧错落清唱铮鏦雅言叙获兽争禽之理述好生恶杀之源少补化轻禆至尊字字而请休驰骋篇篇而乞罢驱奔非不能继子云操赋而进非不能续司马裁书以论葢以诗也中律锵金成章璨绮掬山川气象于彼载帝王兴衰于此以之刺上则上或风从以之化下则下皆草靡所以摛此章句依于典坟希一览而恩覃羽族冀再观而惠及毛羣庶几六艺之妍终资睿鉴当使三驱之礼不越明文然后甲马休飞骍弓莫控俾百兽以率舞致四夷之入贡故其旌逸调赏清词赐防缯而甚众











　　御定歴代赋彚巻四十二
　　钦定四库全书
　　御定歴代赋彚巻四十三
　　治道
　　王者父事天兄事日赋【以子弟诚贤国家靡失为韵】
　　【唐】浩虚舟
　　二仪覆载徳之广者唯天三光照临明之大者唯日故王者于天也父事无怠于日也弟恭靡失布和施令将成不宰之功明目逹聪欲亚无私之质当其万邦作贡四海为家仰元气而晨昏靡隔指阳精而伯仲非賖草色难穷屡轸南陔之恋棠隂易匿常思棣萼之华所以化洽中原祥臻上国法寒暑观从政之道无薄蚀见相容之徳登封泰岳犹疑陟岵之时展礼东郊似望在原之力爱敬无斁恪恭尽防窥一气异歴山之泣攀六龙为荀氏之贤覆焘成功且异靡瞻之义古今垂象难穷以长之年且夫致敬唯精倾心仰止谁婴同席之乱谁效攘羊之旨曽闻有阙逺懐防谏之心每惧曰明寜有
　　逺逰之理所以惟法前哲规后嗣播洪猷恢至美教天下之为人子者矣又若卑已谦恭端心恺悌同明无终鲜之叹可爱有既和之体桑榆未及鲁卫之道咸兴葵藿皆倾管蔡之讐不啓所谓扶枝叶固根蔕播仁风匡大礼教天下之为人弟者矣范人伦者莫先于元首遵孝理者在致乎精诚必有尊也天其父必有先也日其兄九服洽和若嗣髙于广大万机洞照契承照于贞明故得孝道日彰休声风靡指圆盖兮钦若仰红轮兮翼尔由是海内无贼子奸臣吾君如此
　　祭法天道赋【以君子之祭能　　宋合天道为韵】文彦博
　　稽立言于往典考至徳于明君承大祭以无忒法髙穹而有闻初祀为仪随时之义寜爽苹蘩致洁用天之道爰分昔者明王古之君子着诚将格于祖考昭孝遂严于禋祀必防黩祭之失乃协奉先之美所以法乾造以无违顺天时而有纪外尽物而内尽志既表僾然春曰禘而秋曰尝皆符倬彼礼无违者神其飨之顺寒暑往来之节感隂阳代谢之宜簠簋斯陈怵惕于履霜之候黍稷是荐斋庄于濡露之时然则域中四大实本于天礼有五经莫崇乎祭伊祭典之克举与天道而相契不踈不数爰遵奉若之规是享是宜盖得钦崇之制是知威仪抑抑夙夜兢兢将惟馨而是荐在无变以为能感于神明举十伦而寅奉行其典礼循四序以钦承故得愉愉之忠是伸穰穰之福可纳或宗祀之怠弃则祸淫而暗合不然则何以嵗祈百谷涓辰日以郊耕君主五行体盛衰而祖腊则知将制其祭必本于天于以表乎思孝于以示乎承干率神而从固未彰于纯嘏被衮以象可同致于吉蠲伟乎洁彼践笾具其蕰藻欲恭致于荐享皆防符于穹昊是则葛伯之为仇焉知天道
　　王道正则百川理赋　　　　　【宋】江　洐
　　物格大顺化由至公本一道以持正致百川而防通庶政修明端若承天之意众流协应沛然行地之中尝闻宰物之工提平在圣大而覆载者既辅相以徳广而融结者皆管摄以政故彼灾祥击乎邪正惟王有归往之义盖在为公而水存平准之称遂皆得性何则明审刑罚持循纪纲亶聪明而作后一好恶以遵王执此之政兮坚若金石行此之令兮信如隂阳有猷有为屏邪心于党附或源或委畅柔徳于灵长由是温洛效珍荣河荐祉若江汉焉莫不归其润若畎浍焉莫不循其理民自絶于昬垫物大防于丰美坦周人之砥道率履大中协夏后之神功敉寜洚水岂非徳之隆者髙深逺近而必及道之公者徧覆包含而不偏博既通于化育幽遂达于渊泉上广尧仁有既陂之九泽下殊幽暴无皆震之三川况夫中和发于圣诚精祲交于神造万物之类尚率育而总总五行之本宜分流而浩浩平康在治兹咸叙于彞伦脉络交通遂安行于故道向若所持悖缪所向阿私或盛外家之宠或简宗庙之仪害既作矣时将殆而白马沉而福益逺金堤塞而民已疲是以雅什贻讥益念沸腾之失汉臣建白重兴涌溢之悲殊不知水之为功物资其泽以之浸润也其功倍以之灌溉也其利百然而防则莫胜其劳壅塞则悉罹其厄惟王道公正而不颇自然顺适
　　畏天者保其国赋【以祗畏天道能　宋守其国为韵】欧阳脩
　　圣人以凝命恭默膺图肃祗爰务畏天之义但彰保国之规惟帝难之翼翼固钦于干徳为人上者兢兢慎守于邦基用能御寳位而惟永隆昌运以咸熙者也探齐王之式陈懿子舆之所谓将设治民之术先本为君之贵且曰天惟简在诚由乎不敢荒寜国乃治平是宜守乎克自抑畏恵此方国钦若昊天实克遵于栗栗示无爽于干干虑威宣咫尺之间所以严恭罔怠致疆启幅员之内所以厎定无愆盖由仰髙明以惟勤遂邦家而永保又新之戒斯在无逸之篇可考顺帝之则始敦危惧之诚俾民不迷终得阜安之道岂不以天者本降鉴而是显国者在缉绥而以兴畏乎天表降鉴之其迩保乎国示缉绥而可凭审虽休勿休之理遵日慎一日之称是故惧无菑以为懐是楚庄之勿伐不敢康而在念识周成之有能夫如是则垂拱是图持盈可久不遑啓居兮以圆灵之是奉无敢暇豫兮以中区而自守昭事而宜乎宗社咸寜之旨攸同钦承而恵彼民人设险之功何有不然又安得惟寅谨尔匪懈昭其盖足惮于覆焘必克固于蕃维周诗垂陟降之文亦足畏也洊雷着脩省之説于时保之至哉阐绎圣猷铺昭皇极眷戁悚以为本在抚绥而作式有以见惟天为大而君则之故定于万国
　　应天以实不以文赋　　　　　【宋】欧阳脩
　　天灾之示人也若响应声君心之奉天也惟徳与诚固当务实以推本不假浮文而治情彼虽不言谪见以时而下告吾其脩徳祸患可消于未萌臣闻天所助兮惟善则降祥徳茍至兮虽妖而不胜皆由人事之告召然后天心之上应若国家有阙失之政则当频见于众灾欲人主知戒惧之心所以保安于万乗臣请述当今之所为引近事而为证至如阳能和隂则雨降若嵗大旱则阳不和隂而可推隂不侵阳则地静若地频动则隂干于阳而可知又如黒者隂之色晦者隂之时或暴风惨黒而大至白昼晦冥而四垂日食正旦雨氷木枝如此之类皆隂之为盖隂为小人与妇女又为大兵与蛮夷若四方之为患则羣隂之失宜故天象以此告吾君不谓不至陛下所宜奉天戒不可不思是谓应以实者臣敢列而言之若夫慎择左右而察小人则视听之不惑肃清宫闱而减冗列则恭俭而成式况乎逺佞人者孔宣父之明训放宫女者唐太宗之盛徳又若西师久不利宜究兵弊而改作叛羌久未服宜讲庙谋之得失在陛下之至圣行此事而不忒庶天意之可回虽有灾而自息方今民疲赋敛之苦又值饥荒之年赀财尽于私室苗稼尽于农田劫掠居人盗贼并起流离道路老幼相连陛下视民如子覆民如天在于仁圣非不矜怜故徳音除刻削之令赦书行赈济之权然而诏令虽严州县之吏多慢人死相半朝廷之恵未宣天至髙逺也惟可动以精诚民之休戚也皆系君之好尚惟善政之能恵则休符之并贶富有四海之大独制万民之上一言之出兮谁敢不从百事责实兮自然无旷发号施令在圣意之必行变灾为祥则太平之可望今汉史有五行之志尚书有洪范之文愿诏侍臣之讲説许陈古事于听闻可以见自召妖灾虽由于时政能招福应亦自于明君故禾偃于风表周王之觉悟雉鸣于鼎成商帝之功勲盖恐惧修省者实也在乎不倦祈禳消伏者文也皆不足云臣生逢纳谏之圣明不问直言之狂斐惟冀愚忠之可采茍避诛夷而则岂盖赋者古人规谏之文臣故敢上干于旒扆
　　阳礼教让赋　　　　　　　　【宋】范仲淹
　　圣王制阳礼于百姓兴民让于九州覩射饮之斯在知政教之所由我弓既张观徳之风遐被朋酒斯享序賔之义咸修观其司徒之职既扬王者之教云下使穆穆而乡饮俾济济而燕射将以菰矢之利习彼威仪复于樽俎之间宣其教化至若洞启泽宫射夫来同内叶和平之志外敦亷顺之风揖让而升非尚六钧之勇进退可庶不矜五善之功此射之让也邦教攸崇又若以年以品防于乡饮在献酬之无谬居长幼而必审贵贱位矣三宾之象不逾和乐兴焉百拜之容弗寝此饮之让也国人是禀则知邦礼循循以教万民所以安天下于不竞所以教域中之有伦射不主皮息争心于君子酒以成礼导和气于乡人是知用之而在化可久废之而其化则不斯射也可以止其暴乱斯饮也可以乐其富夀所以反当仁之义以劝四方遵成魄之规用寜九有然则谓其阳也取其吉而为名谓其让也取其和而不争于以见莫善于礼于以见与世作程侯以明之罔替君臣之义礼无违者遂谐宾主之情遂使徳艺可观忿肆遄已乃沿事以兴教盖因时而立纪故圣人务焉则违之者寡矣
　　政在顺民心赋　　　　　　　　【宋】范仲淹
　　王者广育黔首诞布皇明阐邦政而攸叙顺民心而和平振穷恤贫必俯从于众望发号施令实允叶于羣情昔管子以祖述大猷发挥眀主垂教之言斯着为政之方可覩以谓逆其民而理者虽令不从顺其民而化焉其徳乃普是以究其所病察其所宜礼应时而沿袭教随俗以彰施欲求乎广所及也必在乎俯而就之彼患困穷我则跻之于富庶彼忧苛虐我则抚之以仁慈于以见百姓为心万邦惟庆无一物不得其所无一夫不遂其性所以感其和气所以谓之善政故得上下欣合莫闻不协之谋遐迩悦随每覩易从之命岂不以政者为民而设民者惟政是平违之则事悖顺之则教兴乃古今之必重实贤圣之所能亦犹梓匠任材因曲直而制作化工造物随大小而陶甄是以布政从民者黎元克信驱民从政者羣心不狥思柔逺而能迩必去逆而效顺举刑罚罪因众弃而方行列爵养贤由佥谐而后进懿夫施此彞伦洽彼生民在上者弗私其欲居下者孰敢不遵务材训农皆因民之所利布徳行惠常舍已以从人今我后稽古省方顺时察俗上克承于天道下弗违于民欲有以见善与物之咸亨实无幽而不烛
　　通其变使民不倦赋【以通物之变民用无倦为韵】
　　【宋】苏　轼
　　物不可久势将自穷欲民生而无倦在世变以能通器当极弊之时因而改作众得日新之用乐以移风昔者世朴未分民愚多屈有大人卓尔以运智使天下羣然而胜物凡可养生之具莫不便安然亦有时而穷使之弗郁下迄尧舜上从轩羲作纲罟以絶禽兽之害服牛马以纾手足之疲田焉而尽百谷之利市焉而交四方之宜神农既没而舟楫以济也后圣有作而弧矢以威之至贵也而衣裳之有法至贱也而臼杵之不遗居穴告劳易以屋庐之美结绳既厌改从书契之为如地也草木之有盛衰如天也日星之有晦见皆利也孰识其所以为利皆变也孰诘其所以制变五材天生而并用或革或因百姓日用而不知以歌以抃岂不以俗狃其事化难以神疾从古之多弊俾繇吾而一新观易之卦则圣人之时可以见观卦之象则君子之动可以循备物致功盖适推移之用乐生兴事故无怠惰之民及夫古帝既遥后王继踵虽或不繇于圣作而皆有适于民用以瓦屋则无茅茨之敝漏以骑战则无车徒之错综更皮弁以圜法周世所宜易古篆以书秦民咸共乃知制器者皆出于先圣泥古者盖生于俗儒昔之然今或以否昔之有今或以无将何以鼓舞民志周流化区王莽之复井田世滋以惑房琯之用车战众病其拘是知作法何常视民所便茍新令之可复虽旧章而必擅神而化之使民宜之夫何懈倦
　　三法求民情赋【以王用三法断　宋民得中为韵】苏　轼
　　民之枉直难其辨王有刑罚从其公用三法而下究求舆情而上通司刺所専精测浅深之量人心易晓断依狱讼之中民也性失而习奸邪讼兴而干狱犴残而肌肤不足使之畏酷而宪令不足制其乱故先王致忠义以核其实悉聪眀以神其断盖一成不可变所以尽心于刑此三法以求民情孰有不平之叹若夫老幼之类蠢愚之人或过失而冒罪或遗忘而无伦或顽而不识或寃而未伸一踏禁网利口不能肆其辩一定刑辟士师不得私其仁孰究枉弊孰明伪真刺宥舎以尽典公原其实轻重中而制法何滥于民虽入钩金未可谓之坚虽入束矢孰可然其直召伯之明犹恐不能以意察臯陶之贤犹恐不能以情得必也有秋官之聮赞司寇之职臣民以讯谳国宪以何疑寛恕其愆断人中而无惑然则圜土之内听有狱正之良棘木之下议有九卿之详五辞以原其诚伪五声以观其否臧尚犹哀矜而不喜悼痛以如伤三寛然后制邦辟三舎然后施刑章盖念罚一非辜则民情郁而多怨法一滥举则治道汨而不纲故折狱致刑本丰亨而御世赦过宥罪取解象以为王得非君示天下公法与天下共当赦则赦奸不吾恵可杀则杀恶非汝纵议狱缓死以中孚之意明罚敕法以噬嗑之用彼吕侯作训赦者止五刑之疑而王制有言本此听庶人之讼噫刑徳济而隂阳合生杀当而天地参后世不此务百姓无以堪有苗之暴以虐民者五叔世之乱以酷民者三因嗟秦氏之峻刑丧邦甚速傥踵周家之故事永世何慙大哉唐之兴三覆其刑汉之起三章而法皆除三代之酷暴率定一时之检押然其犹夷族之令而断趾之刑故不及前王之浃洽赏以春夏赋【以天子行赏钦　　宋顺时令为韵】欧阳修
　　赏出于国时行在天纪勲庸而有序顺春夏以昭宣无忘尔劳法蠢生而布恵用嘉乃绩因长养以旌贤原夫执政者君为民之纪惧赏罚之一失则恩威之两弛受焉不以其私赐之非为其喜盖夫欲固其国者必谨国之常能奉乎天者是谓天之子将出令以无僭必顺时而合轨显庸制爵爰占星鸟之中茂惪建官当俟薫风之始且夫春居东以嵗首夏司南而执衡在气为燠于时主生东动也事以之起南任也物以之成我所以推本万物之理钦象四时之行政刑由是以有度寒暑于焉而不争颁以土田顺木行而养育昭其服物助火徳之光明故曰天之大端在隂阳君之大柄在刑赏操其柄以归已求其端而取象法太蔟赞阳之月行庆有常体林钟种物之时劝功无爽诚以赏当则民协泽流而徳深但虑过时之失敢懐虚受之心故月令有布徳之文前规具在景风为赐爵之候往牒攸钦呜呼王者畏天以临民天道在人而可信事与时合则为和而为福时与事逆则有菑而有馑在乎察动静以为本布仁恩而克慎亦犹狝田主杀非仲秋而不行议狱断刑须大冬而乃顺故能光昭国体钦奉邦彞用岂有于逾徳举无闻于拂时且异夫赐以鞶缨示假人而取诮赠其衮冕讥锡命以非宜大哉君之举者必书上之岀者为令茍违时而不度惧招尤而失正故左氏载声子之言以戒后王之立政
　　王言如丝赋【以有云如丝演　　唐若纶防为韵】谢　观
　　君言之重兮发彼加人如丝之细兮出已成纶将植枢机之本必滋秒忽之因初具体而微降一句之绳凖俄触类而长入百司而缕陈是知作彼纪纲从而推阐密防欲布殊私以展透冕旒以尚细入钧衡而渐演及尔如贯审知词理緜緜抟之则微益见言密茧茧且夫谓至宻而已着将未闻而已闻遂意淫绎随声纠纷无类而洪纎起散有条而派脉别分离一庭之间听皆歴歴出九门之外逺已云云是故遐迩羁縻上下聮络毛举之赞是防蚕食之诚讵作诏多事而折藕难比写绸缪而曳绪不若遇终军之一请便吐长缨后龚遂之载言俄陈乱索不同抱布而取讵等茹柔而吐孜孜下问义同小往大来轧轧若抽事符以索继组不可巻也引而伸之不滞异维舟之绋无防殊墨子之丝与夺而起于分寸倾危而失在毫厘夫如是上言也不可不精下闻也不得不受知驷足之难及保三缄之可守语不堕而寰宇归心思无邪而蛮夷稽首可以网罗八表可以伦贯九有然后缉熙不紊条章有余自契不言化矣岂假闻斯行诸方知微细之喻也敢愿戒慎之所如
　　信及豚鱼赋【以圣朝道孚　　　唐防为韵】封孟申
　　皇帝奉天心执人柄自毛羣之贱品及水族之微命咸安其生各遂其性小既化矣谅庶物以知归大亦宜然由一人之有庆允所谓法中孚以立极体涣汗而施令其信也符天之不言其徳也与道际其圣徒观其行藏出处安逸逍遥时乃上氷且不爽于春时乃登俎幸见録于清朝何政令之不诚何性命而不保清澜自适则乐我深泉行苇不伤则乐我丰草趋时者保去留之性默处者契雍熙之道懿夫尧之为理路行皆如此易之取象叶义必同涂物茍在微则岂唯豚尔类茍在隠则何必鱼乎可谓徳侔造化道冺虚无无逺不均将由夫大而不约何幽未及讵同彼小且未孚穆穆巍巍我后垂衣域已臻于仁夀信乃及于贱微恣彼噞喁在安流而长逸睹其肤革与至道而俱肥斯可以见圣皇轨物诚理是非奚独龙假而表瑞麟鳯降而増辉而已哉士有象既得而言欲忘信已诚而行庸谨安贞誓于期耄慎独禀乎龆齓观光上国感豚鱼之以孚愿仕清朝匪岩穴之可隠
　　牛羊勿践行苇赋【以皇化所加徳唐同周道为韵】王　棨
　　育物恩广垂衣道丰流徳泽于行苇示仁心于牧童且曰驱尔牛羊勿近萋萋之道恐其蹄角践伤泥泥之丛斯乃家国攸用华夷所同俾遂生荣之性仍敦忠厚之风是以发自睿情指乎幽渚伊方苞方体之地匪或寝或讹之所未逢至化其生有类于蒿莱今被仁风所贵不殊于稷黍懿夫拂水沙际揺烟路傍安可纵三牺而蹂躏放千足以跳踉莫不钦圣教感吾皇戒彼畜之奔逸免斯条之折伤由是緑野分驱苍葭共保但局桃林之坂自龁金华之草春风泽畔如生遂字之心落日山边尽认下来之道况乎挺本方茂为航可嘉霏靡而争芳荇叶参差而竞秀兰芽若使大武斯履柔毛所加则八月洲前无复凝霜之叶三秋江上难逢似雪之花是以咸仰嘉猷式遵徳牧者既以承其教虞人得以修其职故能隔莹蹄于平野莫往莫来限坟首于荒郊自南自北然后泽靡不洽恩无不周国有殷充之实家无罄匮之忧网不入于汚池斯言莫偶斧以时于林薮厥义难侔伟夫至理弥彰前经可驾逺符大雅之什允协文王之化因知皇王之教所忧不惟禾稼
　　圣人不贵难得之货赋【以题　　唐为韵】王　棨
　　披老氏之遗文见圣人之垂则戒君上之所好虑天下之为惑且物有藏之无用求之难得若将贵也则亷贞之风不生吾茍贱焉庶嗜欲之原可塞斯乃复道徳之本为政化之端虽闻乎无胫以至曾忘其拭目而观于以息敓激贪残皆重黄金我则捐山而孔易咸嘉白璧我则抵谷以奚难莫问瑕瑜讵论妍不节俭之徳既着饕餮之名何有裘因禁后应无为狗之劳珠自锻来已絶伺龙之丑只如照车于魏徒称径寸之贵易地于秦虚重连城之珍一则受欺于彊国一则见屈于圣人岂若端耳目寂形神视彼琼瑰之类齐乎瓴甋之伦义动贪夫皆少私而寡欲化移流俗尽背伪以归真可使路不拾遗人忘好货顾予有摘玉之志俾尔无攫金之过则以此行道而大道复隆以此移风而风再播且夫君教矣人效之若不去其奢而返其本必将胠尔箧而控尔颐亦何必树美瑚竞列华筵之翫布求火浣长充内府之资方今阐灵符握金镜若能来淮夷之琛不以为贵入王母之环不以为盛上崇朴素之道下率亷隅之性岂惟咸五而登三可与大庭而齐圣
　　汉文帝却千里马赋【以清道乗舆前警后跸为韵】
　　【唐】阙　名
　　皇天眷命兮炎汉斯兴运钟三叶兮文徳可称六龙整仪贱纎英而不服五驭饬驾却良骏而不乗犹是遐迩授首蛮夷屈膝梯山航海者望之如云纳賮贡珍者府无虚日别有吉良之种渥洼之出嫓飞黄于轩宫奄骅骝于周室歴无草以入贡渉流沙而效质就御服以驯养愿驱驰而警跸其体也广膺毛服其目也拥后决前眸防漆而镜朗权应规而璧悬禀月精于地法星象于天鬛上朱明沟中血走朝辞辫发之俗暮憩雕题之薮骕骦慙専美于前騕褭愧垂名于后及夫喷玉勒而沫素鸣金珂而响清指九重以献夀勒百礼以效诚帝于是宣皇风驰圣道前贤斯鉴古训斯考差辙迹于穆王想旅獒于召保乃宣言曰朕法天以清浄法地以虚有典有则不疾不徐捎星之旗逮于前歩彗云之斾设于后车吉行三十而当息良马千里而焉如尔以马为宝我以徳为舆与其授受以交丧曷若干干而舍诸献马者乃黙腼慙顔低徊吊影歩迁延以眷眷神寂寞而耿耿于是徳日洽祚惟永俾来叶之嗣君仰斯道以自警
　　却千里马赋【以上之所班诸　　唐侯不贡为韵】独孤申叔
　　惟汉徳之雍熙俾遐荒兮肃祗布泽所治致逺人之乐只任土必贡奉良马以来思殊乎皎皎陋乃骙骙冀八銮以御矣齐四牡以维之由是朝发于穷边夕献于君所倏追风以掣电邈千里兮一举仰騄骥之居周鄙骕骦之在楚故将进荐于象魏庶得超遥于苑圉帝曰斯马尔其还与旅獒之训今则皎如归兽之义寜当忽诸矧乃乖乎法驾而不合于乗舆且帝之御也厥仪惟旧帝之动也其道惟守驱千乗以啓前罗万骑以居后分青旌兮在左扬素斾兮在右俨五路以居中矫六龙以齐首龢銮是响将节乃疾徐次舎有期岂宜乎奔走盖顺之而则可信违之而则不虽千里兮足珍于一人兮何有矧乃场苗既食马政攸班间以赤兼之白叶图之驹伏皁称徳之骥在闲足以驱驰于九域之内足以巡狩于六合之间宜乎旋尔故乡归于旧壤超乎半汉适彼莽苍庶逐北风之思却从东道之上俾得交颈裔土翘足荒陬克全真性有归羣休同越地之放象似桃林之罢牛岂彼骅骝卒见羁于造父寜同屈产终服御于晋侯是知汉文之徳弥尊归马之猷克中示后之立国者尽规矩之以却逺方之贡
　　却走马赋【以天下有道无　　　唐所用之为韵】阙　名
　　贞元初既平凶丑海县安阜归戍人于田里却战马于陇畞所以示力争之无益昭静胜之足有乃命司武辟御皁出羣驺于紫陌阅众骥于黄道吉行之乗存六驳而有余无战之时惜万蹄而空老于是脱羁鞅任超逾腾骧于古塞之外饮龁于洪池之隅恣萧萧之永逸免逐逐之长驱天廏初辞诚贵人而贱畜农车傥驾亦以有而之无留之则踠其骏足而不与人共舍之则遂其生适而省其国用顾东道之常来凌北风而逺纵曩者扬镳喷沫环甲鸣鞭角紫燕以行地随飞龙而御天追风于阵表絶电于君前功徳难忘信弥多而不厌骄奢作戒故虽爱而必捐任物自然仁之上者脩文偃武徳之要也屏危事之形影张体容于宗社尚兹恬淡见道发宸释彼权竒知化成天下材虽驵骏用亦有时艰难则云从而聘力开泰则野逸而呈姿昔常代于人劳良多效矣今则遂其天性非曰弃之感君防之有序弥天壤而得所望骖騑而踯躅依水草以容与彼周武之归汉文之却曷足方我皇之明举
　　焚雉头裘赋【以珍异之服焚　　宋去无取为韵】文彦博
　　晋武帝以徳继惟睿功齐乃神焚雉裘而崇俭负鳯扆以临民化被元元必被先王之服燔兹楚楚盖除希世之珍原夫圣泽遐敷皇风广被当百度之攸叙见万邦之从乂诸侯述职既息贡于瑰竒犷俗賔王亦咸输于珍异伊彼程据当兹盛时庶为臣之美矣必竭节以事之由是制此雉裘将充乎任土之贡献诸龙陛爰陈乎执帛之仪徒观其丽彩鲜明烂光彬郁弥缝皆自于藻翰制作遂成于珍服异王恭之鹤氅但取清竒殊李兑之貂裘惟彰温燠帝乃念兹至巧命以俱焚虑淫靡之下漓薄俗恐奢华之上惑明君俄委燎原之势遂同有齿之焚红焰初腾漠漠而渐成余烬青烟欲断依依而尚蔼微芬然后珍怪罔求奸邪悉去六合咸归于俭徳万化永安于鸿绪虽斯裘之甚美焉能衣之以奉天且厥用之至繁岂可被之而当宁若然则圣政敷于九有帝徳合于三无阐易俗移风之道遵还淳返朴之途虽文帝之罢露台尤难并矣纵武皇之焚甲帐未可同乎则知徳不广无以化蚩蚩之氓俭不崇无以成荡荡之主故焚裘之可美在去奢而有取既着美于一时遂流芳于千古者也
　　任官惟贤材赋　　　　　　　【宋】范仲淹
　　官也者名器所守贤也者才谋不羣当建官而公共惟任贤而职分大则论道经邦帝赉之猷允着小则陈力就列家食之叹无闻王者临万邦之民列百揆之职将致理而有成故抡材而不忒示以好爵惟皇之士攸臻致于周行命世之才尽得始其精选不贰明扬勿休察其言之所谓观其行之所修茍进者不可不慎待用者予取予求劝农免人咸委循良之徳处烦理剧悉资濬哲之谋岂不以官人者一人之股肱兆民之纲纪厥用也虽各司其局厥功也盖同归于理非其人则贻民之忧得其人则致君之美是故每孜孜于仄席忧在进焉俾济济以盈庭野无遗矣盖以非贤不乂得士则昌度其才而后用授其政而必当上以见知人之道下以见称职之方亦如大厦搆成惟美材而是取良工制作得利器而允臧自然谗邪知禁惟君子之是任政教昭宣致王业之不愆庶类咸若羣方晏然其或未精黜陟弗辩媸妍素餐之诮必作嘉鱼之咏莫传曷若我命以钧衡乃负鼎之明哲升乎谏诤必及霤之忠贤大哉考古典之训谟览前王之取舍巍巍尧帝得五臣而洽域中赫赫轩皇用六相而光天下故我后法二帝之垂衣举多贤者
　　得地千里不如一贤赋　　　　【宋】范仲淹
　　地广千里功亏一贤故开基之大矣寜命世以生焉附益我疆虽有邦畿之逺发挥王业难居家食之先得不载考谟猷旁稽士实延袤之境土虽众挺特之才难可惜彊吞是戒岂一千乗之多为礼聘斯行在五百年之间出又何取险包絶壑深控澄江非形胜于百二贵国士之无双寻师之道路咸归何能翼圣展骥之途程尽入讵可经邦是以攻掠无闻简求可考匪烦开拓之力唯取弼谐之道秦商于而齐即墨非我之求傅岩野而渭水濵是吾所宝唯贤也其功莫料唯地也于用如何自欲得人之盛岂须拓地之多爵举之流可进之而授赏目极之所难献之而请和斯盖意切求贤事非避地虽沃野之咸在谅竒才之足懿任附庸之国众胡比尽忠纵兵赋之数多罔加余智岂不以贤之得虽少必贵地之有虽多曷能舍地得贤兮邦基以立失贤有地兮国难随兴是故治乱咸系古先足征鸿沟割而楚亡惟贤不用昌国去而燕夺何地堪矜在乎啓土罔资虚襟是急皇明由是以弥逺鸿业于焉而允缉若然则议贤者之深功何百城而能及
　　三公调隂阳赋【以中辅之职爕　宋理隂阳为韵】陈　襄
　　朝无阙政官设居方故三公俾辅和于邦国用调爕于隂阳居槐位以分班洞均舒惨列鼎司而效职灼序柔刚伊昔令王宠绥緜宇以谓设官分职兮非政而曷任曰隂与阳兮非公而莫主由是统尔和气委兹中辅兢兢论道顺消长以无差业业在朝致中和而兹取诚以翼奉君上赞临域中竭股肱而胥附调变化以无穷位应六符正居夏居冬之气爵隆八命定为刑为徳之功况夫子育羣生君临大国二仪有愆伏之运四气异往来之则得不命乃上公谨兹常职庶天令以惟和禆嵗功而无忒卓尔量才之任式序为纲居然明理之司用期合徳则知隂不治也恶肃杀以非宜阳不顺也虑生成之有遗故我法三光而昭若専二气以调之使万物各得其所庶人不失其时禀四海之仪率正耀藏之度居万民之表庸均唱和之期夫如是则居职俨然经邦翼尔顺成开阖之化曲致雍熙之美是以邴吉有问牛之志盖务协和陈平无对狱之辞用勤燮理懿夫国之治也必颁官而分务物之生也盖抱阳而负隂惟此承君之职式勤观变之心九卿通寒暑之权功惟并致太史司星辰之候事匪同钦诚哉茂建官仪昭垂邦牒万机之政是务三合之宜用燮自然天地节而嵗时和致生成之允协
　　六官赋　　　　　　　　　　【宋】范仲淹
　　伊六官之设也所以经纶庶政辅弼大名治四方而公共宅百揆而职分克勤于邦同致皇王之道各扬其职以成社稷之勲王者富有八纮君临万国何以致熙熙之化何以崇巍巍之徳欲行其教必举贤而授能将致其功故列官而分职乃立冢宰爰命司徒一则执抡衡之柄一则掌土地之图总其庶官位定而上下皆正敷于五教民成而怨恶曽无至若宗伯执事而惟和司马论功而无旷典三礼而稽古统六师而安上俎豆之事登降而不失其宜军旅之容征伐而无有不当又若司寇之治可畏司空之政惟常主宪纲而有典有则劝农功而无怠无荒御百姓于五刑罔敢作乱宅兆人于九土孰不来王惟兹六官邦国是保叶赞王业恢张圣造所以均天地之化所以全君臣之道轩皇六相稽其义而弗违舜帝五臣比其功而可考夫如是则六官之任也司二仪之理法四时之名于以平天下之政于以安天下之情得其人则圣政咸若失其人则王化不行虽乃武而乃文各从其理体亦同心而同徳共辅于文明今国家博采遗贤陟明多士将五帝以齐迈命六官而共理有以见万国一家颂声作矣
　　六事亷为本赋【以先圣之贵亷　宋也如此为韵】苏　轼
　　事有六者本归一焉各以亷而为首盖尚徳以求全官绪条分虽等差而立制吏功旌别皆清慎以居先器尔众才繇吾先圣人各有能我官其任人各有徳我目其行是故分为六事悉本亷而作程用啓庶官俾厉节而为政善者善立事能者能制宜或靖恭而不懈或正直而不随法则不失辨别不疑第其课兮事区别矣举其要兮亷一贯之蔽吏治之否臧必旌美效为民极之介洁斯作丕基所谓事者各一人之攸能所谓亷者通众贤之咸暨拟之纲罟先纲而后目况之布帛先经而后纬于冢宰处八法之末厥势既分在西京同大孝之科于斯为贵乃知功废于贪行成于亷茍务黩货都忘属厌若是则善与能者为污而为滥恭且正者为诐而为憸法焉不能守节辨焉不能明嫌故圣人恶彼败官虽百能而莫赎上兹洁行在六计以相兼此盖周公差次之小宰分掌者考课则以是黜陟大比则以为用舍彼六条四曰洁晋法有所亏焉四善二为清唐制未之得也曷若独标兹道分贯其余始于善而迄辨皆以亷而为初念厥徳之至贵故他功之莫如譬夫五事冠于周家闻之诗雅九畴统之皇极载自箕书噫绩效皆烦清名至美故先责其立操然后褒其善理是以古者之治必简而明其术繇此
　　贤不家食赋　　　　　　　　【宋】范仲淹
　　国家广辟四门惟贤可尊俾进身于禄位寜退食于丘园出仕文明万钟之荣自足不居侧陋一箪之乐奚论当其王道勃兴圣人在上纳忠良而防怠庶弼谐而无旷敦三接而何善不臻达四聪而无逺弗访思举之士效明试于勲庸崇徳之人耻素飧而髙尚莫不濯缨交进束带相先上既谐于辅圣下絶见于遗贤克勤于邦自重茵而列鼎不出其位寜凿井而耕田遂使献替无亏经纶是假外兼济于黔首内尽忠于王者行爵出禄但见其圣人养贤论道经邦讵闻乎君子在野岂不以天下之政也惟贤是经天下之情也得贤而寜所以宅兹百揆所以康彼万灵靡吟皎皎之驹已縻好爵宜咏呦呦之鹿尽宴明庭彼茹藜而隠者亦士之丑饮泉而居者何乐之有曷若我美禄是干良时是隅如蛟龙兮得云雨异麟鳯兮在郊薮是以子牙就聘求鱼岂恋于水濆伊尹逢时执耒寜思于田畞美夫圣主斯在明贤不遐咸簪缨而奉国岂菲薄而在家端冕之前既协盐梅之用衡茅之下谁兴葵藿之嗟士有学禀素风运逢皇极方励入官之业获颂养贤之徳幸奏艺于尧阶庶无慙于家食
　　鸿渐于陆赋【以鸿在于陆为　　宋世仪表为韵】文彦博
　　观乎大易嘉此冥鸿因渐陆以斯显遂为仪而可崇欲洁于身克务乎升髙自下不濡其翼寜烦乎激水抟风原夫居贤之象载观设卦之由斯在体于鸿则盖取进动渐于陆则爰求爽垲寜同越鸟依栖永恋于南枝有异庄鹏运转常归于北海徒观其载飞载止匪疾匪徐矧徊翔而翩若必髙洁以依于飜迅羽以嗈嗈弋人何慕冲层峰而岌岌阳鸟攸居髙遂云飞长辞水宿别海上之鸥鹭鄙波中之鳬鹜肃肃随阳翩翩遵陆见可而进同鳯鸣于髙冈靡常厥居类莺迁于乔木岂不以陆者地镇之峻极鸿者羽族之珍竒翼若讵重于轩翥屹然迥出于喧卑非来者之渐矣安跂予而及之鸾游而盖不足取隼击则又何能为将候鴈以同宾羽翮既就与时龙而共起燕雀焉知不杂尘游寜随波逝固殊遵渚之列自有鸣山之势类彼勤行之士卓尔离羣同乎髙蹈之人飘然出世且夫栖陵木者甫滨于山足集磐干者尚迩于水湄茍人言之有厉则世网以见縻曷若我将翺将翔首据髙明之地爰居爰处俯为众庶之仪孰谓乎无所取才不离飞鸟或俯集于鸡树或下临于鳯沼宜其羽翼清虚可以为天下表
　　越裳献白雉赋【以周徳方兴逺　唐夷入贡为韵】谢　观
　　憬彼越裳南之一方感皇化于蛮貊献白雉于周王原夫获皎洁之姿奉鸿私之徳闭灵质以雕玉驰星使于絶域夕辞南土形迷夜月之光晓向北风影混朝霜之色嗟乎跋渉空阔江山阻脩途程万里星嵗防周过吴门而练影光透染曹风而麻衣色浮然后达成周之大庭陈本国之所执歴雉门而捧进随鸿胪而坌入俯雕题而就位拱防趾以前集利觜玉植修领缟戢风揺细尾当轩而练带长垂日昭轻毛在手而雪花孤立以其耿介无比贞明可称距列瑶刺身摛鹤翎徘徊而隟驹其转奋迅而振鹭将兴其浄珉洁其神露凝皎皎敷粉亭亭卓冰自禀时清之化诚非日浴之能勿以臣之贱所献无征勿以禽之微所来自逺防恩覃而化及似风行而草偃是以赍此嘉瑞唯忧后时欲以明诚上答敢以遐阻为词作献靡辽东之豕不缁殊墨子之丝一以见泽兼鸟兽一以彰徳被蛮夷王乃愀然色动沉然念兹发明南国之忠汝之逺矣举奏殊方之瑞予甚嘉之方知雉之洁兮可珍士之洁兮殊众可珍犹尚于夷俗殊众可标于嵗贡傥援引而不遗愿举白之一送
　　越裳献白雉赋　　　　　　　【明】刘克正
　　览圣绪于前代兮考王徳之所隆伊苍姬之抚宇兮景运辟以熙融惟武之以仁易暴兮成继序而克崇后既贤而绍圣兮左右以元辅旦之公忠荡太和于宇内兮宅九土以帡幪若越裳之荒逖兮亦感徳而来同纷旅庭其厎贡兮奉瑞物以先容嗟尔其负海以为邦兮固穷南而作域溘其济乎炎之洋兮川岭纡回以巉岩望中华之恍惚指北斗以下睇兮奄至乎天子之国吾始未知夫道里之防何兮曾不可以遐计而周度俗既异译以殊文兮托累译以通忱杳上世吾罔有闻兮实重勤乎逺人顾正朔所不加兮恐徳泽之未沦谢厥贽以无享兮宾其众而弗臣孙大美而弗居兮固王道之宏也歴九州而致物兮亦逺人之所从也惟风雨之顺时兮无霪烈之为虐暨溟波之不扬兮效厥灵于海若盖三年而今兹兮讵奄闻于旬朔吾侪僻陋其何足以知兮亦借荷于厚博向故老以讯言兮识圣人之有作吁嗟白雉胡为兮遵山梁而饮啄含元气以自适兮包纯质以为络匪俦侣之所同兮矜锦文之纷错惟耿介之独持兮故完洁而不浊叠霜毳以连翩兮迥玉立而绰约既失皎于素鷼兮亦夺鲜于皓鹤陟髙冈以朝雊兮应鳯鸣于丹穴张大网之恢恢兮掩修容之濯濯性驯扰以不惊兮若依仁而有觉虽僻壤之自产兮乃王瑞之攸托眷羽族之足珍兮岂终沦于夷落仰大邦以来献兮媿将承之犹薄惟四灵纷其毕至兮既杂遝于郊郭伊兹鸟之细微兮寜増殊于镐乐谅来者之无拒兮翼余诚之卒获离荒裔之越絶兮奉灵囿之豁廓茍幸齿于来仪兮纵踈逺其奚怍惟元辅之虚已以翊赞兮乃致厥美于嗣王创指南以适归兮示柔逺之不忘命太史使按图兮考符应于旧章嘉我祖之肇邰兮始鸟翼而发祥赤乌流于王屋兮我武赫以维扬逮旅獒之来庭兮乃逺人至而周道光子明辟亶其克肖兮扬大烈而寖昌徳下及于游潜兮亦上格于飞翔肆无逺而不届兮奄献瑞于殊邦物岂无因而至兮渐王泽之汪洋维金气之驯服兮亶白质之来章属火徳之当阳兮乃征发于南方何逺物之足贵兮固将比徳于虞唐伊明明之基命兮荃受祉其未央纯厥修以比徳兮合天人之所章令遐迩其若一兮亦永绥于灵长吁嗟王路邈其未有底兮胡寜玩物而怠康于是王乃为白雉之歌歌曰载戢干戈承先烈兮逺至迩安白雉洁兮股肱惟良翊朕徳兮公旦乃拜手稽首赓载歌曰皎皎雉兮来南中兮惟王諟徳臣何功兮缉熙敬止永保终兮
　　越裳献白雉赋　　　　　　　【明】吴中行
　　伊皇周之奕叶兮播太和以重熙嗣谟烈而式序兮方履盈其受厘元相惟徳之勤兮辅明辟于垂衣锡羡防应宝箓而凝庥兮敕天命于时防继离保泰仰丹书以作则兮光帝徳于华夷繄越裳氏之遐逖兮知中国之有圣缵绪者穆穆负扆者明明迓衡一徳绥猷四境波氛已恬休征时应美矣复彰传之益盛邛僰之遥裔奉王朔以为正岂自阻于炎荒亦愿觌夫文明之彪炳通重译以来王叩疆闗而请命絶域穷徼回面易听编发骈趾异饰诡靓望帝阍以咸宾兮钦皇纲之维竞既梯航而至止兮覩礼乐之缤纷执方物以为贽肆庭实其何所陈惟服食器用为徳之致兮乃弗产于粤濵虽火齐夜光之璀璨兮恐宝玉之不见珍鸣岐之鳯游薮之麟既克致夫土瑞又奚假于逺人睠皜雉之纯洁实羽族之灵驯必圣徳之被物故天心之示祯遂厎贡乎万里庶输欵于九宸华哉为文翯乎其翼形迷夜月之光影借朝霜之色聿呈祥于素丝欲增辉夫赤舄彩移团扇之陆离用备舞干之炜奕岂兴叹于在梁匪解顔之可弋迈殷宗之鼎雊兮兹神休之申锡同禹甸之夏翟兮更来仪于重译维时鸾舆御朝鹓序列行化覃海防徳洽泳翔集羽林而骏奔纷虎贲以鹰扬诏司宾陈懐逺之仪兮走玉帛之趋跄俯雕题而就位兮瞻鹤驭以欲飏随鸿胪而稽颡兮获上羾于明光岂异物之足贵兮亦诚享之所将惟来者之不拒兮庇我闼于八荒造指南之车以其归兮示绥柔之不忘既命太史爰考旧章惟我周之开国乃覆翼以为祥嗣赤乌之荐瑞肆苍箓其寖昌览兹白雉献自南邦彰纯休之方笃验火徳之当阳奄溥泽于鸟兽岂让徳于虞唐君臣合徳寰宇流芳称鸿名于罔极垂骏烈于无疆乱曰景运郅隆泰阶平兮皇极懋建文教明兮鸟兽鱼龞罔不寜兮绍基嗣服抚盈成兮越裳遐陬暨声名兮濯濯者雉献于廷兮惟徳致物鉴彼诚兮巻阿矢音此其鸣兮昭受帝眷永厎民之生兮









　　御定歴代赋彚巻四十三
　　钦定四库全书
　　御定厯代赋彚巻四十四
　　治道
　　春秋元气正天端赋　　　　　【宋】黄庭坚
　　昔仲尼陈后王敎化之本定旧史春秋之辞尊元气以书也据天端而正之编嵗书以成文必加统始次阳中之首月盖谨明时当其号令絶于衰周笔削兴于将圣遵余制以昭其法拨乱世以反其正举元首事固将谨始以叙天书王次春又可承天而为政志在防宻言存后先自混茫之气始见开辟之功全必变一以书年裁成有法备首时之养物推本于天运行四序而继继无穷钧播百嘉而生生罔既不正其端则其功或息不书其元则其本孰谓故辞总者大因一嵗以称名而嵗始于春兆三阳之防气且夫将正其中莫不本于始欲探其本莫不本于元故发明造化之首以显著生成之恩所以唐防刘蕡以体元而上对汉称董子亦正本以为
  </div>
  <div class="pagination">
   <a href="御定历代赋汇_page51.html">
    上一页
   </a>
   <span>
    ...
   </span>
   <a href="御定历代赋汇_page47.html">
    47
   </a>
   <a href="御定历代赋汇_page48.html">
    48
   </a>
   <a href="御定历代赋汇_page49.html">
    49
   </a>
   <a href="御定历代赋汇_page50.html">
    50
   </a>
   <a href="御定历代赋汇_page51.html">
    51
   </a>
   <span class="current-page">
    52
   </span>
   <a href="御定历代赋汇_page53.html">
    53
   </a>
   <a href="御定历代赋汇_page54.html">
    54
   </a>
   <a href="御定历代赋汇_page55.html">
    55
   </a>
   <a href="御定历代赋汇_page56.html">
    56
   </a>
   <a href="御定历代赋汇_page57.html">
    57
   </a>
   <span>
    ...
   </span>
   <a href="御定历代赋汇_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
