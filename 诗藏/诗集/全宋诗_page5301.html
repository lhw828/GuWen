<!DOCTYPE html>
<html>
<head>
    <meta charset="UTF-8">
    <title>全宋诗 - 第 5301 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 5301 页/共 11672 页</h1>
    <div class="content">    拜赦古州南，山火明烈烈。
    州人共喧喧，两◇扶白发。
    丁宁天语深，旷荡皇恩阔。
    乃知天地施，幽远无间别。
    欣欣草木意，喜气消残雪。

欧阳修　班班林间鸠寄内
    班班林间鸠，谷谷命其匹。
    迨天之未雨，与汝勿相失。
    春原洗新霁，绿叶暗朝日。
    鸣声相呼和，应答如吹律。
    深栖柔桑暖，下啄高田实。
    人皆笑汝拙，无巢以家室。
    易安由寡求，吾羡拙之佚。
    吾虽有室家，出处曾不一。
    荆蛮昔窜逐，奔走若鞭抶。
    山川瘴雾深，江海波涛{左风右日}。
    跬步子所同，沦弃甘共没。
    投身去人眼，已废谁复嫉。
    山花与野草，我醉子鸣瑟。
    但知贫贱安，不觉岁月忽。
    还朝今几年，官禄沾儿侄。
    身荣责愈重，器小忧常溢。
    今年来镇阳，留滞见春物。
    北潭新涨渌，鱼鸟相聱耴。
    我意不在春，所忧空自咄。
    一官诚易了，报国何时毕。
    高堂母老矣，衰发不满栉。
    昨日寄书言，新阳发旧疾。
    药食子虽勤，岂若我在膝。
    又云子亦病，蓬首不加髴。
    书来本慰我，使我烦忧郁。
    思家春梦乱，妄意占凶吉。
    却思夷陵囚，其乐何可述。
    前年辞谏署，朝议不加乞。
    孤忠一许国，家事岂复恤。
    横身当众怒，见者旁可栗。
    近日读除书，朝廷更辅弼。
    君恩优大臣，进退礼有秩。
    小人妄希旨，论议争操笔。
    又闻说朋党，次第推甲乙。
    而我岂敢逃，不若先自劾。
    上赖天子圣，必未加斧鑕。
    一身但得贬，群口息啾唧。
    公朝贤彦众，避路当揣质。
    苟能因谪去，引分思藏密。
    还尔禽鸟性，樊笼免惊怵。
    子意其谓何，吾谋今已必。
    子能甘藜藿，我易解簪绂。
    嵩峰三十六，苍翠争耸出。
    安得携子去，耕桑老蓬荜。

欧阳修　宝剑
    宝剑匣中藏，暗室夜常明。
    欲知天将雨，铮尔剑有声。
    神龙本一物，气类感则鸣。
    常恐跃匣去，有时暂开扃。
    煌煌七星文，照曜三尺冰。
    此剑有人间，百妖夜收形。
    奸凶与佞媚，胆破骨亦惊。
    试以向星月，飞光射搀枪。
    苍之武库中，可息天下兵。
    柰何狂胡儿，尚敢邀金缯。

欧阳修　鹎鵪词
    龙楼凤阙郁峥嵘，荣宫不闻更漏声。
    红纱蜡烛愁夜短，绿窗鹎鵪催天明。
    一声两声人渐起，金井辘轳闻汲水。
    三声四声促严妆，红靴玉带奉君王。
    万年枝软风露湿，上下枝间声转急。
    南衙促仗三卫列，九门放钥千官入。
    重城禁◇锁池台，此鸟飞从何处来。
    君不见颍河东岸村陂阔，山禽野鸟常嘲◇。
    田家惟听夏鸡声，夜夜◇头耕晓月。
    可怜此乐独吾知，眷恋君恩今白发。

欧阳修　被牒行县因书所见呈寮友
    周礼恤凶荒，轺车出四方。
    土龙朝祀雨，田火夜驱蝗。
    木落孤村迥，原高百草黄。
    乱◇鸣古堞，寒雀聚空仓。
    桑野人行饁，鱼陂鸟下梁。
    晚烟茅店月，初日枣林霜。
    墐户催寒侯，丛祠祷岁穰。
    不妨行览物，山水正苍茫。

欧阳修　边户
    家世为边户，年年常备胡。
    儿僮习鞍马，妇女能弯弧。
    胡尘朝夕起，虏骑蔑如无。
    邂逅辄相射，杀伤两常俱。
    自从澶州盟，南北结欢娱。
    虽云免战◇，两地供赋租。
    将吏戒生事，庙堂为远图。
    身居界河上，不敢界河渔。

欧阳修　表海亭
    望海亭亭古堞间，独凭危槛俯人寰。
    苦寒冰合分流水，欲雪云垂四面山。
    髀肉已消嗟病骨，冻醪犹可慰愁颜。
</div>
    <div class="pagination">
<a href="全宋诗_page5300.html">上一页</a><span>...</span><a href="全宋诗_page5296.html">5296</a><a href="全宋诗_page5297.html">5297</a><a href="全宋诗_page5298.html">5298</a><a href="全宋诗_page5299.html">5299</a><a href="全宋诗_page5300.html">5300</a><span class="current-page">5301</span><a href="全宋诗_page5302.html">5302</a><a href="全宋诗_page5303.html">5303</a><a href="全宋诗_page5304.html">5304</a><a href="全宋诗_page5305.html">5305</a><a href="全宋诗_page5306.html">5306</a><span>...</span><a href="全宋诗_page5302.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
