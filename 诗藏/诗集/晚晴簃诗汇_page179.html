<!DOCTYPE html>
<html>
<head>
    <meta charset="UTF-8">
    <title>晚晴簃诗汇 - 第 179 页/共 633 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚晴簃诗汇 - 第 179 页/共 633 页</h1>
    <div class="content">　　暗雨黔西路，凌晨结伴行。马蹄循虎迹，人语杂猿声。旧里余荒井，空山冷废城。不毛嗟此地，禁得几鏖兵。
　　大湓滩
　　大湓滩上下滩舟，为试风波入乱流。千嶂日昏三楚雨，一潭云冷九溪秋。当年去国家曾破，别路依人志未酬。何事丈夫长慷慨，身轻万里当闲游。
　　挽孙豹人先生
　　已视荣名作等闲，辟书何事下松关。葛巾野服朝天去，明月清风引杖还。冠盖岂能羁白发，墓门犹喜对青山。凭谁题碣留私谥，好置先生夷惠间。
　　盱川夜泛
　　两行疏柳夹河桥，且就轻波试短桡。船小不容多载酒，月明何处一吹箫。沙鸥水次依眠稳，野鹤天空入梦遥。终夜自醒还自醉，那关愁长与愁消。
　　除夜
　　万里从教滞此身，廿年为客惯风尘。宁须浊酒浇残夜，且与寒花作比邻。归去梦魂知路远，老来儿女觉情真。家家守岁明镫坐，我亦他乡度岁人。
　　杂咏
　　不用寻诗过岭西，日来幽事颇堪题。松间拾菌云遮路，雨后罾鱼水满溪。偶乞瓶花从野衲，时需斗酒问山妻。行将策杖看禾去，只恐硗田绿未齐。
　　钓鱼
　　虽是钓鱼人，不入渔人夥。时与牧牛儿，溪头争石坐。
　　李专
　　李专，字知山，遵义人。拔贡。有《白云诗集》。
　　都门访樊昆来侍读
　　芳杜洲边叫子规，满城宫柳绿参差。曾为王粲登楼处，尚忆中郎倒屣时。几水重逢成久别，罗浮窃听有新诗。鱼书一向无由寄，最喜今朝近凤池。
　　胡学汪
　　胡学汪，初名学望，字小牙，五开卫人。贡生。有《求志轩集》。
　　思州行为镇远袁功懋赋
　　寒山翼径来，环径绕清泚。越冈若异态，共是此溪水。野桃缭乱开，翠篠密于芑。苔锢荒碑断，芦封古桥圮。垝垣三四见，萧萧一城峙。两水合汀际，孤舟向沙舣。度津入古垣，曲巷仅容履。喧寂虽各殊，台笠尽入市。纵怀乞米书，施之得糠秕。坡公煮肉法，于此无可使。烦襟郁愁滋，怳然望溪水。明月牛渚情，適有袁夫子。
　　再饮泉遇雨
　　却暑遂忘倦，浩然临水湄。花香添旧路，微雨濯新诗。云至既如晤，我来宁有期。间人向余笑，两度饮寒漪。
　　避暑小饮怡园
　　强酒都缘好钓诗，怡园分韵晚凉时。傍林幽鸟如知倦，藉草鸣蛙拟为私。未约云来池半亩，不因风动竹千枝。翠微平远无忙步，明月多情最践期。
　　重过平越高真观
　　溪流常自绕荒陴，灌木危楼是昔时。为客不堪仙事警，此身难向劫前知。苔封碣石先朝色，风递泉香出世姿。要得弥明同煮鼎，苍蝇声里漫敲诗。
　　贵筑旅春即事
　　年年寒食叠征衫，短发违心颇耐芟。枕上乡思碎鸣柝，梦中归路越巉岩。敝裘笑我酬疏酒，粗粝旁人劝老馋。欲达平安未成句，破窗风雨护镫函。
　　田实发
　　田实发，字梅屿，合肥人。诸生。有《玉禾山人诗集》。
　　管仲
　　槛车不数尺，乃容天下才。时无鲍叔牙，霸术终焉埋。射钩弃旧怨，度量何远哉。人生贵知遇，安用悲蒿莱。
　　虞卿
　　抵掌易高位，簦屩匪所耻。故友中夜来，赵相若敝屣。著书常闭门，穷愁乃可喜。曰卿何如人，惜哉魏公子。
　　春日彭城道中
　　落日岩城咽大河，美人何处帐中歌。书生不管兴亡事，只爱春山青较多。
　　郑挺
　　郑挺，字不群，秀水人。有《秦涛居士诗集》。
　　有感
　　莫遣黑云遮白日，谁教浊水乱清泉。鼎能自爱方无价，璧有微瑕不值钱。
　　夜过钓台
　　新主已忘天子贵，先生犹道布衣尊。中兴将相功成后，何不被裘共此村。
　　王安修
　　王安修，初名文治，字后村，歙县人。诸生。有《后村诗集》、《吴越游草》。
　　梁台城歌
　　东西华门血没腕，湘东一目倚柱观。掘尾狗子何太狂，斗盐置腹免肉烂。江南老公自贻患，晋阳小儿知合变。亡猿贾祸及林木，朱异纳金萧傅谏。闭桁反袍临贺王，可怜羊侃来酣战。王谢门高良非偶，溧阳何意持红线。净居索蜜雀鷇空，永福赍咨泪如霰。三度舍身此日休，百万为鱼悲淮甸。毒螫满怀将自毙，况复一门亲戚叛。得失自我真何恨，盛衰过眼惊飞电。台城蔓草积悲凉，野老荷锄耕废殿。锺山惨淡昏云烟，湖水黏天叫秋雁。忆昔空函定上流，何来跛贼覆金瓯。天命暂归陈都督，终见王韶镇蒋州。
　　九天祠后园曝背见园中洗菜者率尔感赋
　　云散天弥回，旭日满江城。荒园交古木，幽禽相向鸣。曝背坐盘石，倏然病骨轻。晚菘森玉立，采择趁冬晴。池水寒可濯，沿流笑语声。比邻更助力，小憩依松棚。场圃净如涤，严风扫残茎。御冬仰旨蓄，齑盐无他羸。闭塞委天道，勤渠愧物情。晚计良自得，吾亦念吾生。晼晚岁云晏，濩落将何成。
　　打碟子歌
　　秦淮水满桃根愁，短衫秃袖横轻舟。新声烂漫烦手集，材童弦索纷嘲啁。中有一技更奇绝，非丝非竹喧中流。联绵嘈囋巧应节，轻撚急击随狂讴。眩精骇耳畅络绎，浮音靡靡哀箜篌。林深雾暗黄莺啭，天空日暮游丝柔。芭蕉急雨闻夜半，斜飞密洒惊穷秋。或云谢后妒飞燕，玉瓯犀箸风飕飕。谢后以文犀箸击玉瓯，为《归风送远》之曲。又云郭生击邢越，丛铃碎珮语幽修。唐郭道源善击瓯，邢越皆瓯名。坐觉镫船箫鼓咽，转令坊市争讙咻。腐儒闻之三叹息，雷鸣瓦釜黄锺羞。安得鲸音铿六合，一破儿女声啾啾。
　　题舍弟师澹月榭
　　偶地逢清旷，披襟谢毒尘。竹烟浮槛细，鸟语傍檐驯。日暮云连屋，楼高月近人。寂寥城市夜，坐对露华新。
　　方山朝雪用昌黎山石诗韵
　　群峰积雪朝日微，寒光暗天鸦不飞。云卧乍觉衣裘薄，山餐耐可辞鲜肥。平生性癖耽冰雪，况复山行所见稀。纵心皓然策几队，蹇驴齧冰苦朝饥。高原下隰浑莫辨，千村烟火静柴扉。冈峦凛栗气已结，林枯枝折余雰霏。凄神寒骨非人世，底须软暖夸妓围。崖倾涧响更幽绝，严风激瀑霑人衣。此时放怀凌八极，有如天马脱馽鞿。稚川仙去丹灶冷，空山独往将安归。山有葛洪炼丹遗迹。
　　前明黄将军歌
　　金陵王气归何许，渡江一马化为鼠。无愁日日醉深宫，跋扈人人开幕府。忠勇争推黄虎山，（黄得功字虎山。）百战威名震吴楚。蟂矶授命鬼神惊，虎山虎山真如虎。缅维江夏多奇人，更有新安伯修甫。蚤掇巍科恩遇深，皇帝曰予有御侮。拜官几日国旋亡，勤王有志人共睹。建牙京口望中兴，生不逢时将奚补。蕲王一去江空流，波光惨淡悲桴鼓。权臣在朝功鲜成，长使英雄泪如雨。栋折榱崩大厦倾，空怜腐木相撑拄。崎岖万里蚤见机，蕴义怀贞思远举。衡山何必非西山，托钵采薇心独苦。一弹指顷见沧桑，猿鹤沙虫何足数。掀髯一啸洞庭波，啸罢凄然怀故主。回首龙髯杳莫攀，关心马鬛劳区处。由来忠孝贯儒释，佛法无多谁领取。古人殉国各有道，或死或生何龃龉。虎山死与方景齐，伯修生与雪庵伍。生死不同同自靖，两黄将军并千古。君不见石铸愁云暗江渚，青衣肉袒面如土。花马何心争拜舞，呜呼！两黄将军并千古。
　　游牛首
　　旧识牛头路，篮舆一散襟。千村花雾合，一径竹烟深。僧梵空中响，樵歌世外心。白云聊驻足，款款话幽寻。
　　鸟道荒烟外，天风飒满林。空江涵雨霁，叠嶂带云阴。楼阁争高下，松杉自古今。旧游浑似梦，一笑更登临。
　　西风岭
　　暮色上西岭，苍然满平楚。落照四山昏，天阙翠可睹。楼阁郁参差，岚气翳复吐。云外度钟声，烟中识樵语。回首窅茫茫，江流自终古。
　　过天盘岭至祖堂山门望松林积雪凄神寒骨山谷炯映清景可爱
　　钟声来古寺，迟我下天盘。径阻披云入，松高带雪看。浮光欺窅霭，积照夺巑岏。日落风初劲，诸天增暮寒。
　　饮平山双碧楼
　　把酒临双碧，波光照眼明。天风吹海月，客思满江声。塔护蛟龙睡，门寻鸥鹭盟。醉来幽兴极，渔笛暮烟横。（平山塔下，江声甚壮，相传下有龙窟。）
　　钱佳
　　钱佳，字平衡，号临谷，嘉善人。诸生。有《遯溪诗钞》。
　　自伏虎坪至白鹿庵
　　积溜昨方静，欣看朝暾烘。披衣启山窗，山色逾玲珑。呼童蜡双屐，未老先扶筇。危桥仄曲径，澄潭潋微风。相依只舅甥，笑傲轻王公。乍探蓬莱室，复叩梵王宫。怪石踞虎豹，匹练飞长空。悬磴三百级，步步凌云中。小陂偶憩足，洗耳响潺淙。千尺石筍绿，半岭山花红。行行历崎岖，振衣入幽业。郁彼般石台，蠲洁无尘封。天柱当其前，大涤后峙雄。危石瞰平陆，幽兰间青菘。白云迷远岫，涛声沸长松。山僧尽忘机，兀坐对春融。截竹引清涧，啜茗谭从容。人生忽如寄，百岁会有穷。戚戚将奚为，忙忙亦徒庸。惜哉山水佳，啸傲输雷宗。终当谢世鞅，卜筑九锁峰。
　　春日病中
　　可惜三春丽，偏为二竖磨。病因趋事少，贫乃负人多。每叹升沈异，空嗟岁月过。朝来试揽镜，星鬓更如何。
　　丁廷烺
　　丁廷烺，字闇臣，号易东，嘉善人。监生。有《恕斋诗钞》。
　　太原秋日
　　商飙一夜发，萧瑟振高林。沙漠连关塞，河山巩古今。有书应候雁，无语更听碪。正值莼鲈好，能忘故国心。
　　荷花
　　碧幹濯清涟，亭亭净炎暑。微雨晚来过，香风满汀渚。
　　高方
　　高方，字义立，号榘亭，江阴人。有《于于道人集》。
　　秋闱首日八王允辞荐即事漫赋
　　无心帖括求高第，复上梁王却聘书。祇为耽间成疾疢，非关傲世讬耕锄。酒逢嘉会疏狂在，秋满长安寂寞余。自是不归归亦得，北来南去任樵渔。
　　杏花绝句呈太仓王颛庵相国
　　花开艳说上林姿，二月街头未卖时。不是折来头上插，曲江春色有谁知。
　　查曦
　　昔曦，字汉客，天津人。有《珠风阁诗草》。
　　病愈九日郊游
　　九日身初健，西郊强一游。远山寒积雪，孤树老禁秋。何地寻黄菊，他乡易白头。那堪高处望，风色逼人愁。
　　归里偶题
　　故园芳草独归迟，桃叶成阴柳影垂。旧燕语兰春已远，新蝉声动夏初宜。轻纱细葛裁衣日，小市长廊卖扇时。趁此清和好天气，且投莲社一题诗。
　　郭元釪
　　郭元釪，字于宫，扬州人。
　　商丘大中丞寓斋观明宣宗黑白二鼠图
　　高斋间敞邗江滨，红柽小几无埃尘。却立况有班剑人，何物上案登柈行。昔者隆准太祖孙，手提图箓当乾坤。宝跗妙迹世莫伦，挥毫幻出窃齧身。一行欲前势复蹲，一似避匿穿墉奔。一体兑色清如冰，一秉正气衣元纁。唧啾小语若可闻，欲穴寝庙窥甏盆。锦窠装褙洁可扪，似此尚是无牙君。吾闻宣皇业峥嵘，蹇夏论道杨歌赓。涤除贪秽何谆谆，窒塞幸路官箴清。此辈意态如火明，肢体毛发传其形。麦须豆眼了然存，铸鼎象物神奸惊。纵有甘口恶不悛，白日肯许行成群。洪永大党谁陶钧，赖此敏手工渲皴。后来《尔雅》虫鱼烦，谓<鼠勺>谓豹忘其真。白日据社不可熏，女奴饱食睡思昏。米脂盗食仓与囷，瓠肥不容丞相嗔。一时暴斗黠鼠掀，偷人目睛王其民。衣冠齧碎食单贫，此物与器同缤纷。周之成康汉景文，唐称贞观宋仁神。星罗棋布如排匀，若宣岂是寻常生。豳图织妇歌《南薰》，《猗兰》招饮颁群臣。以类考之不待论，公乎东里光荣新。
　　倾盖亭
　　禾黍郯城道，凄风人草草。不见倾盖贤，秋原亭榭好。一车将两马，独过长松下。漠漠路旁尘，萧条望远身。平生愧牢落，日暮但逢人。
　　寄黄州许使君
　　平生睡足泽南州，杜紫微言君似不。人道小鲜逢敏手，世传双鹿从遨头。终年茹苋朝餐足，尽日池塘暮雨收。从古光黄多异士，莫教回避庾公楼。
　　马振垣
　　马振垣，字金城，一字心城，号石墅，汝州人。诸生。有《卧云堂诗稿》。
</div>
    <div class="pagination">
<a href="晚晴簃诗汇_page178.html">上一页</a><span>...</span><a href="晚晴簃诗汇_page174.html">174</a><a href="晚晴簃诗汇_page175.html">175</a><a href="晚晴簃诗汇_page176.html">176</a><a href="晚晴簃诗汇_page177.html">177</a><a href="晚晴簃诗汇_page178.html">178</a><span class="current-page">179</span><a href="晚晴簃诗汇_page180.html">180</a><a href="晚晴簃诗汇_page181.html">181</a><a href="晚晴簃诗汇_page182.html">182</a><a href="晚晴簃诗汇_page183.html">183</a><a href="晚晴簃诗汇_page184.html">184</a><span>...</span><a href="晚晴簃诗汇_page180.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
