<!DOCTYPE html>
<html>
<head>
    <meta charset="UTF-8">
    <title>江湖小集 - 第 89 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江湖小集 - 第 89 页/共 124 页</h1>
    <div class="content">　　雨中独酌
　　平生寡合虽竭斗几曾自饮一杯酒不因风月与湖山更为松篁与花柳今夕何夕风雨来知侬渴肺生秋埃麴生三缄忽自荐请为风雨聊一开老夫呼前呼未了死生脱帽倾怀抱风雨横斜入坐中賔主淋漓俱醉倒须臾风止雨亦休主人送客凝双眸葛天无怀不可状但觉两耳风飕飕匆匆便是中秋节更与麴生潜地説此夜宁容着杂賔一尊只辨浇明月
　　水仙
　　玉润金寒窈窕身翩翩翠袖挽青春水晶宫里成仙女香醉山中得道人朔雪几回埋不死南洲一出净无尘朴翁老矣谁同调相对无言意转亲


　　江湖小集巻六十七
　　钦定四库全书
　　江湖小集巻六十八　　　　宋　陈起　编张弋秋江烟草
　　张君彦发湖海豪士不喜为举子学专意于诗毎以贾岛姚合为法所着仅成帙清深间雅宛有唐人风致至其得意警絶之句杂之两人集内殆未易辨彦发思甚苦未尝苟下一字毎有所作必镕链数日乃定揆其用力盖倍于江西之学人必从事于此而后知其难且工彦发旧名奕字韩伯世为孟之河阳人嘉定戊寅仲冬八日古晋丁焴晦夫书
　　寄赵紫芝
　　独游非一事书札故应迟江上逢春日湖边忆醉时有云为我伴终日诵君诗百鸟鸣花树声声在逺思
　　得山中友人书
　　近得山中信山中颇寂寥酒方收秫酿薪旋割茅烧破屋秋多雨平湖暗有潮不曾逢客至黙坐过清宵
　　春晚
　　万事吾今飞絮轻此身如燕又巢成暗思庾信家边竹緑箨新添有几茎
　　夏日从陈宗之借书偶成
　　自从春去后少省出柴扉树暗鸦巢隐檐空燕迹稀忆山怜有梦当暑咏无衣案上书堆满多应借得归
　　楚州
　　落帆停鼔鹳湖头两度因循到楚州柳下人家尝识面咲求新句写妆楼
　　江楼饮客
　　邻家贳酒尊斟酌共王孙老菜羮迟熟冻油灯屡昏夜寒人罢市坐久仆敲门隔防歌明月月明江水浑
　　游蒋山
　　练布作方袍因闲偶出遨秋风城郭净寒色树林髙鹿守禅关老僧脩佛殿劳再来思久住人世事如毛
　　送蔡监丞赴髙邮
　　城古似盘盂荣分刺史符夏新看藕叶夜久见蠙珠吏过朱方接山从邵伯无文游遗迹在民俗易相孚
　　送杜晦之兄弟归闽
　　秋来犹苦热归去莫贪程官写新衔位诗传旧姓名几家村酒贱一路涧泉清想到乡闾日争看两弟兄
　　简周宗圣
　　旷野有芳芷近江无早莺春诗定多少旬日又清明树暗怜杨柳花开认橘橙相寻毎乖阻梦里亦愁生
　　莫春
　　日日雨霏霏开门无所知漫寻花发处已过絮飞时替纸蚕生遍脩巢燕立危但催人老去羞作送春诗
　　游长干留寄聪公
　　僧去寻芳草客来看落花就斋槃乞米借水鼎煎茶日炙春无色风吹天有沙欲回成再住此意问林鵶
　　舟次湖口追忆任明府
　　重来又十年山水故凄然独鴈仍为侣双鳬已作仙浊流分蜀青色聚淮烟石上罾鱼者犹言县令贤
　　慈母矶
　　莫嫌舟逆上子细得看山众草名难识孤花影自闲避人鹰翅响经雨石文斑夜久江风冷神仙定往还
　　寄别顔伯竒
　　情深袂怕分岂不欲辞君转柁方乗晓思山已隔云菊当前路见鴈在半江闻把盏秋才好遥怜白鹭群
　　送宋谦父之清江因简希亮
　　吟诗夕阳里相送上潇滩前路逢梅处同谁倚棹看岁穷风力紧江濶雁声寒持此呈苏李人生识面难
　　髙邮送紫芝
　　重逢又重别把盏更凄然明日帆开岸平湖水接天好诗应自作【佐】狂梦与谁圆我欲来相趂扬州且住船
　　逢王元任
　　寂寞淮南道凭君独记余始知元住此久悔不通书暮岳留同眺寒房与借居共怀京邑燕已是二年余
　　李景文移居
　　能诗留幕府借宅近南湖吏去少公事客来多钓徒云为今夜雪梅发去年株我尔同州住相过路不迂
　　元日
　　厯以寅为正风从艮位来桃符当壁写竹户趂钟开宿雨滋初茁长年老不材满庭青柏叶惆怅独持杯
　　送胡道士归康庐
　　避世怀孤往为庵近五峦出无人作伴归有鹤相看老石苔衣净深山瀑布寒自言犹养母应未得烧丹
　　豫章别紫芝
　　吟苦事俱废拙深贫未除年来如旅燕秋至即移居古道行黄叶空囊贮素书一生江海恨惟子最知余
　　子山寺
　　迢递前朝寺经过遂一游白云鸦树晓黄叶凤台秋僧举开山话人消在世愁殿廊经刼火已费十年修
　　送郭道士之江州
　　尽看山南景忽思山北游屐过云亦动琴罢月空留世上无非热林间一似秋虽然乍相识别去也能愁
　　彭蠡阻风寄城中故人
　　欲行行未得累日滞孤舟月照山皆近风吹水倒流地名人不识秋景客相愁忆尔惟成梦遥知独倚楼
　　留滞
　　萧条十日余留滞别人居借史抄陈作黏碑学草书烟清数村晓月落一潭虚吾自疑秋色那堪树木疎
　　送翁十赴举
　　今年科诏下颇亦动山情丹灶留云守书装冒热行卜知三命胜业賸一经明倘赴琼林宴能诗旧有声
　　再送盛君之升州
　　君与余皆懒余如君更贫今年再同夏两鬓独非春去棹孤山浪征衫西府尘似闻仍用武为筭立功人
　　再送丕父
　　弟行兄出送有约共凭栏草木雨初过江湖路转难同怀年各长重别酒无欢明日双钟下苍崕应独看
　　移菊
　　秋风篱落逺晨起自移栽稍觉微根损须迟数日开最清人爱重乍见蝶疑猜昔有陶元亮因兹归去来
　　赠沈庄可
　　巻上芳名旧所知见君还恨识君迟数茎短髪沾霜白一叶扁舟触浪危问遍菊名因作谱画将兰本要求诗向南郡邑多经过楚士能狂更有谁
　　寄苏希亮
　　因何也识闲名字遂托交游索近诗想像独吟应更苦分明此意似相知空林日短归鸦早逺水寒多鴈到迟安得尔来同度岁传闲画笔最清竒
　　送徐和卿之上饶
　　江树杂丹青江寒少得晴亦知君去路多是水为程衔位犹书岳游从半作卿如逢二泉子因説野人名【章泉涧泉皆居信】
　　山行
　　偶作山行只杖藜归逢寒日下山时与僧并立看红树忽有鹤来栖树枝
　　送人归南康
　　我来方与庐山别尔去庐山是故乡前日住山浑不觉如今山逺却思量
　　舒州岁暮
　　穷冬日日爱天晴古寺门开絶送迎野鹤忽来桥上立山僧独向水边行过寒梅树白全少入腊草芽青渐生又是舒州一年了怕看新厯动乡情
　　广教寺【即二桥故宅】
　　英雄居处终竒特几度欲来今始能骑省文髙存古篆桥公树朽长寒藤清流并绕三分涧翠竹相依住数僧沙鸟讵知千载恨日斜飞下立渔罾
　　游禅林寺
　　寺置萧梁曾识少今朝藓磴始经过天低落日江湖逺烟冷风清竹树多虫引翠禽行坏屋马惊白犬吠悬萝一僧九十形容古岩下逢余忽浩歌
　　汉东郡斋夕坐
　　庐山解夏洪山去自到山边叶已飘鸿雁影多怜塞近交朋书少觉身遥屡游骑惯将军马不饮还封道士瓢心忆清吟更岑寂玉京谁与话寒宵
　　游智门寺【寺即隋文帝故宅】
　　一间瓦屋荒山里山路萦廻夕照明只有比丘头雪白放收经巻入相迎
　　传闻此地有龙飞佛殿残砖刻凤螭事去千年无问处寂寥衰草卧苔碑
　　昼坐
　　出门无所往独自坐胡床雨濯残梅尽风吹百草长近边人喜战偶病客传方不奈春愁密思君对酒觞

　　江湖小集巻六十八
　　钦定四库全书
　　江湖小集巻六十九　　　　宋　陈起　编邹登龙梅屋吟
　　闗山月
　　行人十年归不得夜上戍楼看明月楼中星斗连太白楼外闗山鴈飞絶鴈飞絶归不得镜里青蛾怨离别前年出幽燕明月何团圆去年上祁连明月复婵娟月明照我长枕戈中原未复将柰何凭谁寄书问嫦娥征衲不来霜霰多
　　从军行
</div>
    <div class="pagination">
<a href="江湖小集_page88.html">上一页</a><span>...</span><a href="江湖小集_page84.html">84</a><a href="江湖小集_page85.html">85</a><a href="江湖小集_page86.html">86</a><a href="江湖小集_page87.html">87</a><a href="江湖小集_page88.html">88</a><span class="current-page">89</span><a href="江湖小集_page90.html">90</a><a href="江湖小集_page91.html">91</a><a href="江湖小集_page92.html">92</a><a href="江湖小集_page93.html">93</a><a href="江湖小集_page94.html">94</a><span>...</span><a href="江湖小集_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
