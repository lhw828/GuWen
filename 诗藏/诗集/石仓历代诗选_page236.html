<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 236 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 236 页/共 947 页</h1>
    <div class="content">　　奉和崔中丞使君论李侍御登烂柯山石桥寺效小谢
　　常爱谢公郡幽期愿相从果回青骢臆共蹑仙踪灵境若髣髴烂柯思再逢飞梁丹霞接古局苍苔封往想防昧理谁亲氷雪容蕙楼耸空界莲宇开中峰昔化冲虚鹤今蔵防法龙云窥香树杳月见色天重永夜寄岑寂清言涤心胸盛游千年后书在岩中松
　　夏日题桐庐杨明府纳凉山斋
　　陶家无炎暑自有林中峰席上落山影桐梢回水容放懐凉风至缓歩清隂重何事亲堆案犹多高世踪
　　夏日与綦母居士昱上人纳凉
　　为依鑪峰住境胜增道情凉日暑不变空门风自清坐援香实近转爱緑芜生宗炳青霞士如何知我名
　　新秋送卢判官
　　故人念宿昔欲别增逺情入座炎气屏为君秋景清由来空山客不怨离弦声惟有暮蝉起相思碧云生
　　送崔判官还扬子
　　轻传低逺役依依下姑亭秋声满杨栁暮色绕郊坰烟水摇归思山当楚驿青
　　御招三韵
　　秋风怨别情江守上西城竹暑寒流浅琴窻宿雨晴治书招逺意知共楚狂行
　　送清源上人
　　何意欲归山道高由境胜花空觉性了月静知心证永夜出禅吟清猿自相应
　　水月
　　夜夜池上观禅身坐月边虚无色可取皎洁意难传若向空心了长如影正圆
　　往丹阳寻陆处士不遇
　　逺客殊未归我来几惆怅叩关一日不见人绕屋寒花笑相向寒花寂寂徧荒阡栁色萧萧愁暮蝉行人无数不相识独立云阳古驿边鳯翅山中思本寺鱼竿村口望归船归船不见见寒烟离心逺水共悠然他日相期那可定闲僧着处即经年
　　买药歌送杨山人
　　华隂少年何所希欲饵丹砂化骨飞江南药少淮南有暂别胥门出京口京口斜通江水流徘徊应上青山头夜惊潮没鸬鷀堰朝看日出芙蓉楼荡漾春风乱帆影片云无数是扬州扬州喧喧卖药市浮俗无由识仙子河间姹女直千金紫阳夫人服不死吾于此道复何如昨朝新得蓬莱书
　　顾渚行寄裴方舟
　　我有云泉隣渚山山中茶事颇相关鶗鴂鸣时芳草死山家渐欲收茶子伯劳飞日芳草滋山僧又是采茶时由来惯采无近逺隂岭长兮阳崕浅大寒山下叶未生小寒山中叶初巻吴姹携笼上翠微防防香刺罥春衣迷山乍被落花乱度水时惊啼鸟飞家园不逺乗露摘归时露彩犹滴沥初看抽出欺玉英更取煎来胜金液昨夜西风雨色过朝寻新茗复如何女宫露涩青芽老尧市人稀紫笋多紫笋青芽谁得识日暮采之长太息清泠真人待子元贮此芳香思何极
　　支公诗
　　支公养马复养鹤率性无机多脱略天生支公与凡异凡情不到支公地得道由来天上仙为僧却下人间寺道家诸子论自然此公惟许逍遥篇山隂诗友諠四坐佳句纵横不废禅
　　山雨
　　一片雨山半晴长风吹落西山上满树萧萧心耳清云鹤惊乱下水香凝不然风回雨定芭蕉湿一滴时时入昼禅
　　述梦
　　梦中归见西陵雪渺渺茫茫行路絶觉来还在剡东峰乡心缭乱愁夜钟寺北禅冈犹记得梦归长见山重重
　　山中月夜寄无锡长官
　　湖上凉风早双峰月色秋遥知秣陵令今夜在西楼别叶萧萧下含霜处处流如何共清景异县不同游
　　晩秋登佛川南峰懐裴例
　　登岭望落日渺然伤别魂亭臯秋色徧游子在荆门世故东西客山空断续猿此心谁复见寂寞偶芳荪
　　和裴少府懐京兄弟
　　宦游三楚外家在五陵原凉夜多归梦秋风满故园北书无逺信西独伤魂空念青门别殷勤岐路言
　　和阎士和望池月答人
　　片月忽临池双蛾忆画时光浮空似粉影散不成睂孤枕应惊梦寒林正入帷情知两处望莫怨独相思
　　奉同卢使君幼平游精舍寺
　　影刹西方在虚空翠色分人天霁后见猿鸟定中闻真界隠青壁春山凌白云今朝石门防千古仰斯文和邢端公登台春望句句有春字之什
　　春日绣衣轻春台别有情春烟间草色春鸟隔花声春树乱无次春山遥得名春风正飘荡春瓮莫须倾
　　独游二首
　　性野趣无端春晴路又干逢泉跂石弄放鹤向云防好僻谁相似从狂我自安芳洲亦有意歩上白沙滩临水兴不尽虚舟同可嬉还云与归鸟若共山僧期世事吾不预此心谁得知西峰有禅老应见独游时
　　游溪寺待月
　　溪色思泛月沿洄欲未归残灯逢水店踈磬忆山扉夜浦鱼惊少空林鹊绕稀可中才望见撩乱寒衣
　　夏日集裴録事北亭避暑
　　前林夏雨歇为我生凉风一室烦暑外众山清景中忘归亲野水适性许云鸿萧散都曹吏还将静者同
　　汤评事衡水亭防觉禅师
　　山侣相逢少清晨防水亭雪晴松叶翠烟暖药苗青静对沧洲鹤闲防古寺经应怜叩关子了义共心防与朝阳山人张朝夜集湖亭赋得各言其志
　　洞庭孤月在秋色望无边零露积衰草寒螀鸣古田茫茫区中想寂寂尘外縁从此悟浮世胡为伤暮年
　　寒食日同陆士行报徳寺宿解公房
　　古寺章陵下潜公住几年安心生輭草灌顶引春泉寂寂传灯地寥寥禁火天世间多暗室白日为谁悬
　　早秋桐庐思归示道谚上人
　　桐江秋信早忆在故山时静夜风鸣磬无人竹扫墀猿来触净水鸟下啄寒棃可即关吾事归心自有期
　　劳劳山居寄程处士
　　山事由来别只应中老身寒园扫绽栗秋浪拾干薪领鹤闲书竹夸云笑向人俗家相去逺野水作东隣
　　酬别襄阳诗僧少微【诗中答上人归梦之意】
　　证心何有梦示説梦归频文字赍秦本诗骚学楚人兰开衣上色栁向手中春别后须相见浮云是我身
　　送契上人游
　　西游古江口逺见东杨州渌水不同泛春山应独游寻僧白岩寺望月谢家楼宿昔心期在人寰非乆留
　　送沈秀才之闽中
　　越客不成歌春风起緑波岭重寒不到海近瘴偏多野戌桄榔发人家翡翠过翻疑此中好君问定如何
　　送清防上人游
　　佳游限衰疾一笑向西风思见青门外曾游素浐东峰明云际寺日出露寒宫行道禅长在香尘不染空
　　沈居士还太原
　　辞乡因世难家族盛南朝名重郊居赋才高独酌谣浪花飘一叶峰色向三条高逸虽成性弓旌肯忘招
　　兵后送姚太祝赴选
　　两河兵已偃处处见归舟日夜故人散江臯芳树秋楚云伤逺思秦月忆佳游名动春官籍翩翩才少俦
　　啼猿送客
　　万里巴江水三声月峡深何年有此路几客共沾襟断壁分垂影流泉入苦吟凄凉离别后闻此更伤心
　　宿吴匡山破寺
　　双峰百战后真界满尘埃蔓草縁空壁悲风起古台野花寒更发山月暝还来何事池中水东流独不囘
　　送重钧上人游天台
　　渐防华顶出幽意尚随生十里行松色千重过水声海容云正尽山态雪初晴事事将心证知君道可成
　　送刘司法之越州
　　萧萧鸣夜角驱马背城濠雨后寒流急秋来朔吹高三山期望海八月欲观涛几日西陵路应逢谢法曹
　　送简栖上人之建州觐使君舅
　　乱峰江上色羡尔及秋行释氏推真子郗家许贵甥防花新雨净帆叶好风轻千里依元舅回潮亦有情
　　同顔使君清明游因送萧主簿
　　谁知赏嘉节别意忽相和暮色汀州徧春晴杨栁多高城恋旌斾极浦宿风波惆怅支山月今宵不再过
　　送赟上人还京
　　乆游春草尽还寄北船归沙鸟窥中食江云满净衣秦原山色近楚寺磬声微见説翻经馆多闻似尔稀
　　送广通上人游江西
　　香炉七岭秀秋色九江清自古多禅隠吾常爱此行寻师经鄂渚受请到青城离别人间事何关道者情
　　送李秀才赴婺州招
　　山开江上色孤赏去应迟渌水近吴榜秋风入楚词猿清独宿处木落逺行时见説东阳守登楼为尔期
　　送李季良北归
　　风吹残栁緑孤客欲归时掩抑楚弦絶离披湘叶衰前军犹转战故国难期北望雁门雪空吟平子诗送至洪沙弥上元受戒上元江中蔡州有梁戒坛
　　不肯资章甫胜衣披木兰今随秣陵信欲及蔡州坛野寺钟声逺春山戒足寒归来次第学应见后心难
　　送王山人游庐山
　　千里访灵竒山资亦共随叶舟过鹤市花漏宿龙池峰顶应闲散人间足别离白云将世事吾见尔心知
　　咏数探得七
　　邹子谈天岁黄童对日年求真初作传链魄已成仙鹤驾迎缑岭星桥下蜀川逢君竹林客相对弄清弦
　　题余不溪废寺
　　武原离乱后真界积尘埃残月生秋水悲风起故台居人今已尽栖鸽暝还来不到无生理应堪赋七哀冬日遥和卢使君幼平綦母居士游法华寺高嵿临湖亭
　　仁坊标絶境亷守蹑高踪天晓才分刹风传欲尽钟城中归客逺湖上碧山重水照千花界云开七叶峰寒空艾绶满空翠白纶浓逸韵知难继佳游恨不逢仍闻抚禅石为我乆从容
　　冬日送顔延之明府抚州觐叔父
　　临川千里别惆怅上津桥日暮人归尽山空雪未销乡心云渺楚水路遥遥林下方欢防山中独寂寥天寒惊断雁江信望回潮岁晚流芳歇思君在此宵
　　秋日遥和卢使君游何山寺宿敭上人房论湼槃经义
　　江郡当秋景期将道者同迹高怜竹寺夜静赏莲宫古磬清霜下寒山晓月中诗情縁境发法性寄筌空飜译推南本何人继谢公
　　日曜上人还润州
　　送君何处最堪思孤月停空欲别时露茗犹芳邀重防寒花落尽不成期鹤令先去防山近云爱初飞到寺迟莫倚禅功放心易萧家陵树误人悲
</div>
    <div class="pagination">
<a href="石仓历代诗选_page235.html">上一页</a><span>...</span><a href="石仓历代诗选_page231.html">231</a><a href="石仓历代诗选_page232.html">232</a><a href="石仓历代诗选_page233.html">233</a><a href="石仓历代诗选_page234.html">234</a><a href="石仓历代诗选_page235.html">235</a><span class="current-page">236</span><a href="石仓历代诗选_page237.html">237</a><a href="石仓历代诗选_page238.html">238</a><a href="石仓历代诗选_page239.html">239</a><a href="石仓历代诗选_page240.html">240</a><a href="石仓历代诗选_page241.html">241</a><span>...</span><a href="石仓历代诗选_page237.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
