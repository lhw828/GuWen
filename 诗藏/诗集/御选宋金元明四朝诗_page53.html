<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 53 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 53 页/共 1044 页</h1>
    <div class="content">　　东园醉望暮山
　　我居北山下南山横我前北山似懐抱南山如髻鬟懐抱冬独暖髻鬟春最鲜松鬈沐初净山葩插更妍我来犹斜阳我望忽夕烟一望便应去不合久慿栏山意本自惜如何许人看急将白锦障小隔青髩顔近翠成逺淡缥缈天外仙谁知絶竒处政在有无间顷刻万姿态可玩不可传
　　洪适
　　拟古【録六首】
　　行行重行行
　　行行重行行南北各倦游昔人重离别一日嗟三秋如何三秋暮相见尚悠悠方寸正纡轸何以冩我忧仰瞻衡汉移俯对兰菊遂臭味虽云同光尘若为异回风凄且发飘我别时袂欲知长相思披衣不胜体
　　青青河畔草
　　青青河畔草英英篱边菊亭亭当窗女濯濯手如玉渊渊锦中意粲粲未盈幅藁砧天一涯刀头误行卜却镜怨新眉谁教逺山緑
　　明月皎夜光
　　明月皎夜光瑟瑟扇商籁衡纪直西躔云章斜左界感彼林薄凋嵗律倐云迈蜻蛚谁汝怜凄凄鸣戸外昔我耐久朋着鞭游方泰慰藉缯缟轻金兰旧盟改东井不及泉须女无俦配君看贡公綦白首愧倾葢
　　冉冉孤生竹
　　冉冉孤生竹成阴幽谷中幸来君子室葛藟施乔松乔松千百寻攀附犹可穷思君江水深褰裳难为从同心而偏栖愧彼摩霄鸿灼灼芙蓉花凌波媚芳风非不努力爱秋老无复容昔盟倘不寒谁叹久西东
　　迢迢牵牛星
　　迢迢牵牛星奕奕停梭女寻盟整瑶辔缄情遵汉渚欣防未斯须别愁眉已度黄姑不我留残机忍重顾翻羡巫山雨朝朝楚王遇
　　明月何皎皎
　　明月何皎皎舒光莹窗绮宛转羞空牀披轩歩庭际故爱同一心新愁今两耳咫尺相防难迢迢若千里况复千里隔忧端无穷已
　　史浩
　　赐宴澄碧殿抵暮锡金莲烛宿玉堂直庐命作
　　季秋中浣日淳熙隆四禩朝回揽辔间中使俄传防少倾日转申宣召陪燕喜预令埽玉堂深夜备栖止悚惧跪承命鸣驺亟穿市綘阙耸皇居非烟常靡靡入自东华门熊罴森爪士诏许乘肩舆安徐无跛倚复古距选徳相望几数里修廓按云汉岧嶤灿珠蘂中途敞金扉恍若蓬壶里羣山拥苍壁四顾环弱水山既日夕佳水亦湛无滓氷帘映绮疏琼殿中央峙澄碧耀宸奎龙神争守视蹈舞上丹墀天威不违咫奉觞祈万寿时防一启齿余波丏防腹酒行不知几徘徊下瑶席缓歩烦玉趾从游至清激锡坐谈名理泉声韵琴瑟一洗筝笛耳皇云万几暇观书毎来此论道及帝王直欲齐其轨尧舜禹汤文前身无乃是臣言非献谀道实由心起既然明是心要在力行尔登桥釂余罍饮兴未容已金莲引双烛再拜离阶戺玉音宠谕臣此防宜有纪归途感恩荣占写忘骩骳
　　朱熹
　　拟古八首
　　离离原上树戢戢涧中蒲娟娟东家子郁郁方幽居濯濯明月姿靡靡朝华敷昔为春兰芳今为秋蘼芜寸心未销歇托体思同车
　　绮阁百余尺朝霞冠其端飞櫩丽逺汉曲楹何盘桓清謡发徽音一唱再三叹借问谁为此佳人本邯郸防响激流风浮云惨将寒为言何所悲游子在河闗不恨久离阔但忧芳嵗阑愿为清宵梦燕昵穷余欢
　　上山采薇蕨侧径多幽兰采之不盈握欲寄道里艰沉忧念故人长夜何漫漫芳馨坐销歇徘徊以悲叹佳月朗秋夜蟋蟀鸣空堂大火西北流河汉未渠央野草不复滋白露结为霜梁燕起髙飞云雁亦南翔念我同心子音形阻一方不念执手欢隔我如参商禺龙不为泽画饼难充肠金石徒自坚虚名真可伤
　　郁郁涧底树扬英秋草前与君结欢爱自比金石坚金石终不渝欢爱终不疎一夕逺离别悠悠在中途相思未云变音容定何如伤彼三秋蕖灼灼层华敷盛时不可留恐逐严霜枯夫君来何晩贱妾长离居
　　髙楼一何高俯瞰穷山河秋风一夕至憔悴已复多寒暑递推迁嵗月如頽波离骚感迟暮惜誓闵蹉跎放意极驩虞咄此可奈何邯郸多名姬素艳凌朝华妖歌掩齐右缓舞倾阳阿徘徊起梁尘綷防纷衣罗丽服秉竒芬顾我长咨嗟愿生乔木阴夤縁若丝萝
　　夫君沧海至赠我一箧珠谁言君行近南北万里余结作同心花缀在红罗襦双垂合欢带丽服眷防躯为君一起舞君情定何如
　　众星何歴歴严宵丽中天殷忧在之子起歩荒庭前出门今几时书札何由宣沉吟不能释愁结当谁怜临风一长叹泪落如奔泉
　　邵武道中
　　风色戒寒嵗事已逶迟劳生尚行役游子能不悲林壑无余秀野草不复滋禾黍经秋成收敛已空畦田翁喜嵗丰妇子亦嘻嘻而我独何成悠悠长路岐凌雾即晓装落日命晩炊不惜容鬓凋镇日长空饥征鸿在云天浮萍在青池微踪政如此三叹复何为
　　友人黄子衡欲之上庠以诗留行
　　若士有竒操久厌山林卑奋衣千里道已与亲友辞子行何悠悠世路方如兹归来亦何日车马光陆离幽兰生前林擢置白玉墀不以芳意逺结根终不移愿子崇明徳潜跃贵因时悲风静夜聼乔木嵗寒姿何以回轩驾千载相与期
　　奉酬丘子野表兄饮酒之句
　　防褐不充体寒夜懐重衾古来穷庐士嵗暮多苦心苦心亦何为世路多﨑不借杯中物离忧坐自侵举杯当勿辞何为复沉吟醺酣遗所拘神虑契遐襟荒湎思前戒欢謡发清音雅唱一何髙仰酬非所任申章聊叙报洪量亦予钦
　　古意
　　兔丝附朴佳木生髙冈弱蔓失所依佳木徒苍苍两美不同根高下永相望相望无穷期相思谅徒为同车在梦想忽觉泪沾衣不恨嵗月遒但惜芳华姿严霜萎百草坐恐及兹时盛年无再至已矣不复疑
　　送刘旬甫之池阳省觐六十四丈遂如行在所上计
　　雨雪成嵗暮之子逺徂征酌酒起相送慨我别离情池阳实大藩佐车屈时英子行一请觐上计趋呉京良玉懐贞操芳兰含逺馨临岐一珍重即此万里程
　　晨起对雨二首
　　凄冽嵗云晏雨雪集晨朝髙眠适方起四望但萧条逺氛白漫漫风至林霭消流潦冐荒涂清川亦迢迢遐瞻思莫穷端居心自超览物思无托即事且逍遥
　　晨起前障白烟眇林端雨意方未已后土何时干倚竹聴萧瑟俯涧闻惊湍景物岂不佳所嗟嵗已阑守道无物役安时且盘桓翳然陶兹理贫悴非所叹
　　客舍聼雨
　　沉沉苍山郭暮景含余清春霭起林际满空寒雨生投装即虚馆檐响通夕鸣遥想山斋夜萧萧木叶声
　　社日诸人集西冈
　　郊原暧芳物细雨青春时前冈遐敞地登览情无遗农亩懐嵗功壶浆祝神厘我惭里居氓十载劳驱驰今朝幸休闲追逐聊嘻嘻笑语欢成旧尽醉靡归期
　　雨中示魏惇夫兼懐黄子厚二首
　　读书春日晏雨至满郊园一洒幽丛竹蔼蔼清阴繁斋居无还往镇日空掩门欲将冲静趣与子俱忘言暄风变春余卉木日葱蒨林间一雨来满庭寒草徧寂寞谢朋俦晤语懐隽彦良无一水遥阻阔何由见
　　杜门
　　杜门守贞操养素安冲漠寂寂閟林园心空境无怍细雨破新筠防风动幽箨聊成五字句吟罢山花落浩然与谁期放情遗所托
　　晨登云际阁
　　晨起踏僧阁徙倚望平郊攒峦夏云晓苍茫林影交暂释川途念憇此烟云巢聊欲托僧宇嵗晏结蓬茅
　　池上示同游者
　　藕叶葢波面池花犹未红聊承暁露余散歩咏凉风香气已飘忽客懐谁与同唯应同游子芳意更悤悤
　　自溪口买舟至顺昌示同行者
　　时燠倦长途买舟至西郭烟波方渺然坐此溪上阁子留且欢宴我去成萧索同行不同调此意谁与托
　　倒水坑作
　　穷幽鲜外慕殖志在丘园即此竟无得空恨嵗时迁川陆緜半载烦燠当归缘憩此苍山曲洗心闻涧泉
　　对雨
　　虚堂一游瞩骤雨满空至的皪散方塘冥蒙结云气势逐风威乱望穷山景翳烟霭集林端苍茫欲无际凉气袭轻裾炎氛起秋思对此景凄凄还増冲澹意
　　斋居闻磬
　　幽林滴露稀华月流空爽独士守寒栖髙斋絶羣想此时邻磬发声合前山响起对玉书文谁知道机长
　　又闻琴作
　　瑶琴清露后寥亮发窗间韵逐回风逺情随元夜阑端居独无寐林扉空掩闗起望星河落哀弦方罢弹
　　读道书作六首
　　岩居秉贞操所慕在元虚清夜眠斋宇终朝观道书形忘气自冲性达理不余于道虽未庻已超名迹拘至乐在襟懐山水非所娯寄语狂驰子营营竟焉如
　　失志堕尘网浩思属沧洲灵芝不可得嵗月逐江流碧草晩未凋悲风飒已秋仰首鸾鹤期白云但悠悠白露坠秋节碧阴生夕凉起歩广庭内仰见天苍苍东华緑髪翁授我不死方愿言勤修学接景三元乡四山起秋云白日照长道西风何萧索极目但烟草不学飞仙术日日成丑老空瞻王子乔吹笙碧天杪郁萝耸空上青冥风露凄聊乗白玉鸾上与九霄期激烈玉箫声夭矫餐霞姿一回流星盻千载空相思王乔吹笙去列子御风还至人絶华念出入有无间千载但闻名不见氷玉顔长啸空宇碧何许蓬莱山
　　秋雨
　　一雨散林表清阴生广庭喜兹新秋夜起向髙斋行烦歊获暂袪凉氛集华缨沉沉逺林气惬此端居情节物坐如此抚世襟方盈归当息华念超遥悟无生
　　秋夕懐子厚二首
　　雨歇林气爽月华湛遥晖斋居玩物变廓落沧洲期焚香散碧虚抚节陈清诗抗志属云端非君谅谁知凉气沉斋宇夕阴未渠央寒栖属遥夜长簟卷单牀浮云蔽中天愁霖隔秋窗思君一晤对耿耿何能忘
　　病中呈诸友
　　穷居值秋晦抱疾独斋居行稀草生径一雨复旬余交亲各所营旷若音尘疎始悟端居乐复理北窗书读诵兴已阑起坐方踌躇緑树满空庭防防凉飙初良时不复停烦吝未云袪还思对君子日夕伫轩车
　　冬雨不止
　　忽忽时序改白日藏光辉重阴润九野小雨纷防防苍山寒气深髙林霜叶稀田家秋成意落落乖所期旷望独兴懐戚戚愁寒饥事至当复遣且掩荒园扉



　　御选宋诗卷十九
　　钦定四库全书
　　御选宋诗巻二十
　　五言古诗十一
　　朱熹
　　川上见月归示同行者
　　川上偶携手皓月起林端一舒临流望元露已先漙归掩荒园扉更怯裳衣单清夜可晤言独处谁为欢
　　月夜述懐
　　皓月出林表照此秋牀单幽人起晤叹桂香发窗间髙梧滴露鸣散髪天风寒抗志絶尘氛何不栖空山
　　即事偶赋
　　白烟竟日起雨晦苍山深老菊不复妍丹枫满髙林抱病寝斋房窗戸结愁阴起望一舒情遐眺豁烦襟人生亦已劳世路方﨑且咏招隠作无为名迹侵
　　寄题咸清精舍清晖堂
　　山川佳丽地结宇娱朝昬朝昬有竒变超忽难具论千
　　岚蔽夕阴百嶂明晨暾穹林擢遥景回涧荡秋氛览极惭未周穷深遂忘喧欲将身世遗况托元虚门境空乘化往理妙触目存珍重忘言子髙唱絶尘纷
　　冬日二首
　　萧索时序晩已复度髙秋回涧白波起通川绛树稠晨风散清霜嘉稻卷平畴独懐志士感嵗事幸将休清霜染涧树萧索向严冬密雨有时集寒云无定容波明横濑出风急逺林空一极窗间眺髙旻矗乱峰
　　春日即事
　　郊园卉木丽林塘烟水清闲栖众累逺览物共闗情憩树鸟啼幽縁原草舒荣悟悦心自遣谁云非逹生
　　春日言懐
　　春至草木变郊园犹掩扉兹晨与心防览物徧芳菲桃萼破浅红时禽悦朝晖泉谷暖方融原田水初肥东作兴庻甿嵗功始在兹端居适自慰世事复有期终然心所向农亩当还归
　　晩歩
　　东原郁已秀嘉树蔼初緑众卉发春阳前山可遐瞩端居日康健渉涧歩墟曲景幽恣所寻悟悦何由足鸟鸣华薄深泉响乱流续握手一同忻吾生讵幽独
　　懐友
</div>
    <div class="pagination">
<a href="御选宋金元明四朝诗_page52.html">上一页</a><span>...</span><a href="御选宋金元明四朝诗_page48.html">48</a><a href="御选宋金元明四朝诗_page49.html">49</a><a href="御选宋金元明四朝诗_page50.html">50</a><a href="御选宋金元明四朝诗_page51.html">51</a><a href="御选宋金元明四朝诗_page52.html">52</a><span class="current-page">53</span><a href="御选宋金元明四朝诗_page54.html">54</a><a href="御选宋金元明四朝诗_page55.html">55</a><a href="御选宋金元明四朝诗_page56.html">56</a><a href="御选宋金元明四朝诗_page57.html">57</a><a href="御选宋金元明四朝诗_page58.html">58</a><span>...</span><a href="御选宋金元明四朝诗_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
