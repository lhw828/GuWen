<!DOCTYPE html>
<html>
<head>
    <meta charset="UTF-8">
    <title>元诗选 - 第 649 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 649 页/共 817 页</h1>
    <div class="content">　　闻道庞公也 【一作近。】 入城，还家风雨近 【一作过。】 清明。催租人去诗仍好，市药童归病已轻。尚喜竹林青笋出，不嫌花径紫苔生。野夫得此平 【一作「路逢缁侣传」。】 安信，寻访 【一作「候问」。】 姑迟数日程。 

　　○四月二日林自■〈隆，王代阝〉城归写呈迁居诗四首因以述怀并记时事 

　　鹤长凫短世难齐，满眼风尘客路迷。灶突未黔居未徙，儿曹况在两湖西。 
　　六幅蒲帆带雨开，■〈隆，王代阝〉城艇子过湖来。老妻正倚门前树，雪色杨花覆绿苔。 
　　僦得山居凿井新，客来不厌煮茶频。屋头蓦地颠风起，狼藉桃花满树春。 
　　鬓丝垂领白毵毵，老我身如作茧蚕。午梦忽惊飞炮响，狼烟只在淀湖南。 

　　○答徐伯枢见寄二首 

　　十载风尘走朔南，白头如雪面如蓝。借车载具家频徙，应俗为文笔大惭。茅屋雨添苔上壁，竹林烟护笋抽簪。别来行路难行甚，何夕挑灯细与谈。 
　　杜宇催归不绝声，知君归计正留情。东胶茶焙春烟暖，西堠花村夕照明。音信尚烦黄耳寄，交情不负白鸥盟。明年筑室相邻住，儿辈求田与力耕。 

　　○赠笔生王伯纯 【一作「世超」。】 

　　时方用武我业儒，王生 【一作「超也」。】 卖笔来吾庐。生承世业霅溪上，制笔特与常人殊。 【一作「曰余制笔似轮扁，妙不能言徒叹吁。」】 宣城阻兵十三载，犹喜山中老■〈鵕，兔代鸟〉在。拔来秋 【一作紫。】 颖带微 【一作秋。】 霜，缚得铦锥含五彩。 【一作「制得笔成时世改」。】 昔 【一作乡。】 年草创供玉堂，玉堂仙人云锦裳。三缣一字不易得，笔价亦与时俱昂。莫怪年来弃如土，扫除风尘必斨斧。生 【一作尔。】 今卖笔我卖文，何异适越资章甫。呼儿亟用 【一作「为我」。】 买一束，为我 【一作「亟用」。】 写成怀古录。吾儿作字 【一作「一书永字」。】 三叹赏，八法以之随意足。我有好 【一作佳。】 音生可 【一作「语尔」。】 知，用笔将见文明时。诸公笔谏佐明主，老我笔耕笺古诗。逝将重作毛颖传，为记频年遭薄贱。 【一作「诗成未若相如倦，毛颖更须重作传。」】 牵联为生 【一作尔。】 书姓名，字业不随陵谷变。 【一作「霅上溪山亦葱蒨」。】 中秋适逢酒禁开，椰瓢酌生 【一作我。】 新泼 【一作绿。】 醅。酒酣仰视月中兔，长啸一声归去来。 

　　○方池诗为马公振赋 

　　携我方竹杖，看君方池水。宛然俯中庭，照影月明里。清风生苹末，素练吹不起。鱼乐鱼自知，主人亦应尔。 

　　○和许君善郊居 

　　秋色苍茫日落斜，鲤鱼风起荻飞花。先生晚酌依稀醉，吹笛渔童恰到家。 

　　○淮夷篇 

　　大邦浙河西，吴郡称第一。淮夷着柘黄，来作豺虎窟。交邻无善道，西顾无 【一作拒。】 勍敌。一鹗婴网罗，同气顿萧瑟。正朔仍奉汉，天恩满床笏。赋粟岁倍蓰，郿坞金日积。非无舶■〈舟卓〉风，海运不挂席。包藏狼子心，反复莫可测。台阁两重臣，忍为枭獍食。井鼃自尊大，出入复警跸。爱弟宠且 【一作「日宠」。】 骄，开府门列戟。提兵几百万，势热手可炙。甲第连青云，圊溷东 【一作亦。】 丹碧。瑶池长夜饮，《天魔舞》倾国。帷幄皆面谀，忠鲠即麾 【一作摈。】 斥。权门竞豪奢，婪婪务怀璧。淮南旧巢穴，坐视成弃掷。出师理侵疆，所向辄败绩。邻兵贾余勇，一举数州得。群凶纳降去，孤城 【一作「敛戍」。】 独坚壁。奈何围数重，楼橹比如栉。炮车拂云汉，昼夜飞霹雳。宠弟既韲粉，左右皆股栗。短兵屡相接，苗獠与戮力。南濠百花洲，流血水尽赤。闭关甫期月，人面多菜色。蔬食 【一作茹。】 犹八珍，骸骨爨下析。众叛已不知，豕突犹亲出。前徒忽投戈，回骑不数匹。一炬齐云楼，妻子 【一作「红粉」。】 随烟灭。缚虎送台城，咆哮气方息。嗟哉尔淮夷，亡命起仓卒。衡行十五载，贵富亦已极。雕墙底灭亡，斯理信勿忒。 

　　○过无锡书所见 

　　朝发吴门东，暮宿锡山下。隔墙语呜咽，云是流移者。生来本村居，白首事耕稼。居城仅期月，区区避兵马。狂奴称老虎，咥人空四野。城降人出关，方□虎遭呙。里胥俄促人，负郭一网打。监官驱上船，寸步不少假。不知遣何之，骨肉忍相舍。□□哭声悲，涕与泪交泻。同行千数人，瘦骨皆□把。铁索连系颈，俯首若喑哑。天高恐未闻，尔悲知者寡。 

　　○归故里 

　　忆昔走避兵，弃别乡井去。意将朝暮归，行行重回顾。安知今 【一作踰。】 一纪，方踏去时路。四郊皆蔓草，白日暝如雾。披榛访闾里，隔水拜丘墓。伤哉脊令原，黄蒿走狐兔。别墅破垣在，邮亭乃新作。邻儿二三辈，衡茅昼扃户。初若不相识，熟视肖厥父。坐久泣且言，为我话亲故。什九死兵戈，余亡不知处。其词吐未终，我泪已如注。对食不能餐，相期归蚁聚。吾将语吾儿，卖书买农具。归耕滆上田，宜若乌返哺。吾其正丘首，此心庶无负。 

　　○马公振以久雨怀思作诗见寄适千墩诸友朋为谋道旁之舍因和及之并发巨浸之叹云 

　　芳草萋萋春复春，桃花应笑未归人。数椽矮屋清溪曲，一个扁舟绿柳津。且与往来乘款段，从教图画上麒麟。老妻颇胜刘伶妇，不惜春衣典酒频。 

　　○简熊元修 

　　怜君苦有软脚疾，愧我贫无挑药钱。此日尺书重问讯，何时杖策与周旋。湖乡地湿黄梅雨，舍馆窗含绿艾烟。犹喜东家人好事，银瓶长送酒如泉。 

　　○石箭头歌 【并序。】 

　　丙午冬，吴人自望亭驿凿渠通漕湖。深丈余，乃得石箭头。长洲徐伯昂氏以所得之一见遗，一以遗倪元镇，请各赋诗。 
　　南山烂尽苍云根，飘风势欲倾昆仑。何物老砮作遗镞， 【一作「老砮作镞几千载」。】 神镵鬼削秋无痕。沉沙不随戈戟折，太阴玄精壮冰结。五丁假手 【一作「手抉」。】 出重泉，犹带尧时九乌血。羵羊肝胆破， 【一作「鸺鹠惊破胆」。】 尼子 【一作「魍魉」。】 走折足。独有老于菟，坐啸风满谷。猿臂将军骨已枯，苍头庐儿金仆姑，时乎时乎奈尔砮。 

　　○和灵岩虎丘感事二首 

　　娃宫无复有楼台，佛剎而今亦草莱。衲子尽随飞锡去，将军曾此驻兵来。青山衔日犹前度，沧海扬尘复几回。霜落吴天香径冷，断猿啼月不胜哀。 
　　兵余重到古禅关，无限伤心四望间。林下点头皆炮石，门前战骨似丘山。剑池屡变珠光赤，盘石犹沾血点斑。白发破衣耆旧在，独怜宁老不生还。 

　　○遣兴和马公振韵 

　　马图莫 【一作毋。】 怪出河迟，世事方如理乱丝。莲叶有巢龟已老，竹花无实凤仍饥。篱边艇子供垂钓，林下樵童许看棋。苜蓿一盘三丈日，老 【一作山。】 妻晨起 【一作「白首」。】 案齐眉。 

　　○顾仲瑛临濠惠书词甚慷慨诗以代简 

　　濠上人来书数行，开缄如对语琅琅。酒杯已辨弓蛇悞，药杵无劳玉兔将。少待天公舒老眼，剩收云母束归装。旧家亭 【一作池。】 馆花狼藉，春水依然满绿 【一作「绿漫」。】 塘。 

　　○老病 

　　乾坤如许大，老病此江滨。无酒可留客，青山应笑人。幅巾方竹杖，青草落花茵。卖得《长门赋》，相如未是贫。 

　　○次韵答许君善 

　　小径迂回草欲迷，村居如在瀼东西。为煎新茗频敲火，自扫残花恐污泥。白首十年吴下客，伤心千古越来溪。群贤何日能相顾，重为湖山一品题。 

　　○祭顾玉山诗 

　　于乎 【一作「呜呼」。】 玉山翁，先世吴右族。生逢元 【一作全。】 盛时，当路屡推毂。辞荣乐萧散，竟蕴璞 【一作石。】 中玉。早持万金产，转手授家督。不为五岳游，家园莳花竹。读书数千卷，旁核聃与竺。非无酒如渑，过客佳乃肃。徒见驷马车，未若一儒服。缁黄粲然者，待遇亦刮目。 【一作「情亦笃」。】 常言性嗜诗，趣味胜 【一作「隽永过」。】 梁肉。兴来抉云汉，毫端注飞瀑。词林采英华，琰刻播芬馥。承平三十年， 【一作「诗名满朝野」。】 啸傲心自足。世故一变更，十室九颠覆。幽栖绰山下，拟比 【一作「人拟」。】 王官谷。时余逃难来，顦顇如病鹄。相见恨殊晚，姓名闻已熟。 【一作「踵门通姓字，一见已刮目。」】 夜饮嘉树轩，明朝杯又续。高堂桂花秋，金钗剪银烛。双歌棹觥船，洗我愁万斛。一留两月余，坐客常五六。写图纪觞咏，坠水亦有曲。连床可诗斋，清话屡同宿。择邻移我家， 【一作「扃移家」。】 岁晚安且燠。奈何鼙鼓声，忽 【一作又。】 若雷震屋。娄人悉惊散，我亦猿失木。萍漂甫里东，卖文如卖卜。感翁数相过，馈问慰穷蹙。翁亦客檇李，远避赋蛇毒。山川郁相望，诗筒时往复。陵谷复一变，翁归理松菊。松菊理未能，蒺蔾俄困辱。余舟榜笠泽，访旧宿西塾。夜深屏舆隶，促膝语 【一作「首话」。】 心腹。春风旧池馆，荒烟秋草绿。朝廷更化初，召役事重穋。挈家赴临濠，星言去程速。送行媿邹游，口占谢龟缩。诗去秋复春，客来书满幅。念我及儿辈，举室蒙记录。自言多疾疢，经年在床褥。郁攸屡惊吓，使我长觳■〈觳，束代殳〉。尚须手颤定，亲札寄篇牍。安知仅逾月，遽尔闻不禄。初疑传者讹，细问泪盈掬。嗟余老异乡，知己失鲍叔。芜辞叙畴昔， 【一作曩。】 哀 【一作悲。】 吟甚于哭。神交死如生，歆此杯中醁。 

　　○叔正过访传恢书记寄声作诗寄之 

　　茶泽归来王子猷，问君知与对沧洲。一湾流水市尘远，两岸人家烟树幽。客至白云分半榻，兴来明月载孤舟。如何不到淞江上，卧看芦花雪色秋。 

　　○和陈思忠过王德修草堂 

　　曲塘柳岸似苏堤，编户菑畬比郑陂。春日莺花图画里，秋风鸡黍古人期。开樽许共倾蕉叶，出妓应教无《柘枝》。老我杖藜佣出入，草堂遥望为题诗。 

　　○慧山泉 

　　此山一别二十年，此水流出山中铅。人言近日绝可喜，不见流铅但流水。老夫来访旧烟霞， 【一作「僧家」。】 僧 【一作石。】 铛试瀹赵州茶。惜哉泉味美如故，不比世味如蒸沙。 

　　○阳羡茶 

　　南山茶树化劫灰，白蛇无复衔子来。频年雨露养遗植，先春粟粒珠含胎。待看茶焙春烟起，箬笼封春贡天子。谁能遗我小团月，烟火肺肝令一洗。 

　　○寄径山颜悦堂长老 【时退居昆山州城之南，扁其室曰「城南小隐」。】 

　　每忆城南隐者家，昆山石火径山茶。年年春晚重门闭，怕听阶前落地花。 【一作「逢人与说无生话，麈拂拈来带雨花。」】 

　　○黄宗礼 

　　星槎池馆东床客，冰玉襟怀我所知。百榼葡萄春滟滟，一栏芍药昼迟迟。门前送却催租吏，枕上还吟梦草诗。只恐绣帏人起早，又催京兆画蛾眉。 

</div>
    <div class="pagination">
<a href="元诗选_page648.html">上一页</a><span>...</span><a href="元诗选_page644.html">644</a><a href="元诗选_page645.html">645</a><a href="元诗选_page646.html">646</a><a href="元诗选_page647.html">647</a><a href="元诗选_page648.html">648</a><span class="current-page">649</span><a href="元诗选_page650.html">650</a><a href="元诗选_page651.html">651</a><a href="元诗选_page652.html">652</a><a href="元诗选_page653.html">653</a><a href="元诗选_page654.html">654</a><span>...</span><a href="元诗选_page650.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
