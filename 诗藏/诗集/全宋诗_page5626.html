<!DOCTYPE html>
<html>
<head>
    <meta charset="UTF-8">
    <title>全宋诗 - 第 5626 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 5626 页/共 11672 页</h1>
    <div class="content">任希夷　明堂庆成五首
    紫宸朝罢御端门，天宇澄清景气温。
    丹凤楼中黄繖立，金鸡竿上彩旗翻。
    万人耸听风雷号，四海均沾雨露恩。
    须信卑宫勤肆祀，君王本意在元元。

任希夷　牡丹
    沉香亭北露华春，曾识霓裳第一人。
    千载不归罗袜梦，绿枝红艳只如新。

任希夷　南朝故迹惟天禧凤凰台鹿苑郗氏窟为最久
    有泉何取台仪凤，事佛空教后作蛇。
    狐穴蚁巢零落尽，却能留此梵王家。

任希夷　盘沙行
    钱塘江狭沙成路，潮水来时人欲渡。
    沙随浪没未容知，人恐潮回且争去。
    仓皇竞同峰虮奔，只尺真恐蛟鼍怒。
    狂风一作浪如屋，可怜有时迫昏暮。
    长江渺渺前无航，平沙茫茫绝归处。
    几人到此不复反，海水西来更东注。
    君不见祖龙英雄吞九州，临此江波尚怀惧，
    济川舟楫果何人，莫说稻穰与芒履。
    庞公今为鹿门行。将归更作盘沙赋。
    我衰绝望钓连鳌，三复君诗返予步。

任希夷　青溪
    蛾眉流落碧流中，走马来时事已空。
    此日不能留妲己，他年谁敢忆高公。

任希夷　青溪
    青溪不见丽华留，遗恨空馀故国羞。
    璧月只应明结绮，春风只不上迷楼。

任希夷　青溪
    闭门忽忆东风面，步向表溪绕碧湾。
    淡白深红了无迹，绿杨烟外一钟山。

任希夷　请御明堂斋殿
    肇举明禋预戒期，请临斋殿御帘帷。
    廊头万旅皆花帽，殿下千官尽绛衣。
    玉略时严三岁礼，庆霄遥望五云飞。
    小臣头白供笾豆，亲见虞廷览德辉。

任希夷　人间
    人间无处着东风，万紫千红扫地空。
    寂寞园林晴日永，柳花零落绿荫中。

任希夷　赏桂
    人间植物月中根，碧树分敷散宝熏。
    自是庄严等金粟，不将妖艳比红裙。

任希夷　赏桂
    金英翠叶庇灵根，吹作清秋宝篆熏。
    四客对花飞玉斝，八眉和叶舞红裾。

任希夷　上寿大宴二首
    时年玉瑞下层霄，今日瑶池顶祝尧。
    负扆当阳天子坐，称觞颛面宰臣朝。
    九重陛下听鸣跸，万岁山前看舞韶。
    持橐五人沾镐饮，独怜蒲柳望秋凋。

任希夷　上寿大宴二首
    盯晴宝殿转春风，潋滟金卮酒色浓。
    百戏丛中呈雾豹，万花深处仰云龙。
    笙簧对御吴三弄，鼓吹成行叠几重。
    误落谬令陪翰苑，小臣何以寓形容。

任希夷　摄鼓院
    分曹正在壁门东，兼假犹惭两院通。
    谏鼓无声谁讼枉，匦函有疏为平戎。
    柳分御路晓烟碧，花绕宫墙初日红。
    退食心间了无补，西风吹影鬓如蓬。

任希夷　石头城
    石头只解着王苏，漫说夷吾计亦疏。
    尽使西风能举扇，可堪重见伯仁书。

任希夷　寿丞相
    春到三旬物物鲜，桃花如锦柳如绵。
    千春乐事生中旦，长占中和一日前。

任希夷　寿丞相
    何许生贤踵世官，十洲风物四明山。
    股肱光辅唐虞际，衮绣亲传父子间。

任希夷　寿丞相
    秉轴持衡岁五周，从今千载国同休。
    汾阳谩校中书考，安得如公尚黑头。

任希夷　书故三司副使陈公诗轴后
    如彼泉流必有源，陈家诗律自专门。
    后山得法因监铁，不减唐朝杜审言。

任希夷　宿直
    金门攒点鼓初停，禁柝犹传第四声。
    不省人间一回夜，如何天上两般更。
    收生持被苦无寐，圣主求衣率未明。
    惭愧论思真忝窃，何时边徼尽销兵。

</div>
    <div class="pagination">
<a href="全宋诗_page5625.html">上一页</a><span>...</span><a href="全宋诗_page5621.html">5621</a><a href="全宋诗_page5622.html">5622</a><a href="全宋诗_page5623.html">5623</a><a href="全宋诗_page5624.html">5624</a><a href="全宋诗_page5625.html">5625</a><span class="current-page">5626</span><a href="全宋诗_page5627.html">5627</a><a href="全宋诗_page5628.html">5628</a><a href="全宋诗_page5629.html">5629</a><a href="全宋诗_page5630.html">5630</a><a href="全宋诗_page5631.html">5631</a><span>...</span><a href="全宋诗_page5627.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
