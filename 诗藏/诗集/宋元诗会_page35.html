<!DOCTYPE html>
<html>
<head>
    <meta charset="UTF-8">
    <title>宋元诗会 - 第 35 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 35 页/共 221 页</h1>
    <div class="content">　　归田
　　松竹陶潜宅蓬蒿仲蔚家行游笻杖瘦啸傲幅巾斜屋小疎茅覆门深乱柳遮村童迎客至曵帚扫桃花
　　酪羮
　　军防重羊酪飨士旧风传不数紫莼滑徒夸素鲔鲜蠡烦桐取勺药助烹煎莫与吴儿説还令笑茂先
　　野菊
　　野菊未尝种秋花何处来羞随众草没故犯蚤霜开寒蝶舞不去夜虫吟更哀幽人自移席小摘泛清杯
　　秋夜
　　城上调秋角烟间发暝钟风枝揺宿乌霜草覆寒虫久负观书乐端愁束带恭暂因羣吏散还得遂幽慵
　　六月十八日夜大暑
　　老柳蜩螗噪荒庭熠燿流人情正苦暑物态已经秋月下濯寒水风前梳白头如何夜半客束带谒公侯
　　汉宫词
　　苜蓿花犹短葡萄叶未齐更衣过柏谷走马宿棠梨逆旅聊怀玺田间共鬭鸡犹思饮云露髙举出虹蜺
　　客思
　　客思倦飘泊居然感物华闗头望红叶马上见黄花薄宦终无定闲愁讵有涯今朝书至否几夜梦还家
　　送李益之侍郎致政归庐山
　　儒业金章贵归心白鹤孤江山依旧在冕轩向来无啸咏谁当共登临未索扶浩然知此乐迥与世人殊
　　送昭逺兄归陜
　　种种亲头白帝城难少留倚门应有望列鼎本无求清夜多归梦红尘压旧游此行殊捧檄辕下五骅骝
　　史馆任祠部转运河东
　　闻望簪绅旧恩华雨露重图书周内史汾浍晋全封秀发千寻壁寒生百链锋归时门有防惜别更从容
　　送罗郎中【登】管勾玉局观
　　官名为玉局已使俗尘疎钟出寒松迥香凝古殿虚乡闾非甚逺俸禄岂无余谁道神仙乐神仙恐不如
　　奉和始平公忆东平
　　相印东临汶水阳两看春叶与秋霜登山置酒延邹湛上马回鞭问葛彊谿竹低垂寒滴翠露荷相倚浄交香宵衣深念长城固肯待从容傲醉乡
　　和运使舍人北园饯别行憩三交僧舍冒雪宿百井闗见寄
　　骊驹北上雪孱顔韊矢前驱度汉闗僧室松杉青照眼驿亭烟火迥依山马衔边草枯犹瘦鴈怯燕云冷未还贱子不须回首问鬓毛萧飒簿书间
　　和景仁西湖泛舟
　　满船歌吹沸春湾天外晴霞水底斑谁信飞觞临绮席独能回首望青山东门车马匆匆别西洛风烟寂寂闲叠石溪头应更好祗输野叟坐林间
　　酬宋叔逹卜居洛城见寄
　　离羣四十一春风纵有相思似梦中幸得遭逢作邻舍惟嗟彼此是衰翁汉文前席人将去庾信诛茆橐未充怅望金隄碧芜阔杖藜携手几时同
　　夕宿独乐园诘朝将归赋诗
　　平晓何人汲井华辘轳声发散春鵶开园更有四五日映叶尚余三两花宿病岑岑犹带酒无眠耿耿不禁茶自嫌行乐妨年少遽索篮舆且向家
　　和邵尧夫年老逢春【二首】
　　年老逢春春莫咍朱顔未肯似春回酒因多病无心醉花不解愁随意开荒径倦游滋碧草空庭慵扫自苍苔相过谈笑犹能在坐待巾车陌上来
　　年老逢春犹解狂行歌南陌上东冈晴云髙鸟各自得白日游丝相与长草色无情盈眼緑花林多思袭人香吾侪幸免簪裾累痛饮闲吟乐未央
　　酬邵尧夫见示安乐窝中吟
　　安乐窝中自在身犹嫌名字落红尘醉吟终日不知老经史满堂谁道贫长掩柴扉避寒暑只将花卉记冬春料非空处闲吟客乃是清朝避世人
　　和伯常见寄
　　诛茆宋玉宅边人知醉宜春几瓮春细雨短蓑渔向市孤邨极浦鼔迎神徧游七泽身忘倦更赋千篇意转新不必沧浪美清泚向来缨上已无尘
　　二月三十日与同舍宴李氏园晚归马上赋诗
　　门前蹀躞金羁满座上连翩玉斚飞数尺游丝留客醉一行垂柳送人归同邀胜友时难得再到名园花已稀莫惜芳春賸行乐无端风雨横相违
　　和吴省副【中复字中庶】梅花半开招由张司封饮【伯玉字公逵】
　　帝乡春色岭头梅髙压年华犯雪开正与嘉宾思共醉不须芳物重相催从军贮酒传呼出侧弁簪花倒载回风雨难期王事剧未知休沐几旬来
　　和子华招潞公暑饮
　　朱门近在府园东杖屦过从跬步中避暑连翩投辖宴析酲潇洒入怀风闲来清韵浑如鹤醉里朱顔忽变童剪烛添香欢未极但惊铜漏太匆匆
　　和君贶宴张氏梅台
　　京洛春何蚤凭髙种岭梅纷披百株宻烂熳一朝开青女工黏缀霜娥巧剪裁昆山雪满谷蓬渚浪成堆势拥樽前合香从席下来蜺旌羾天起练甲洗兵回不使光风散曾无夜色催人稠衣馥郁地狭舞徘徊民服召公化时推何逊才淹留文酒乐璧月上瑶台
　　送张少卿学士子宪知洪州
　　相府典型在朝闺望实髙袖书荣史观典乐重卿曹夷路迎飞鞚桑林应奏刀家籯传旧学庙鼎刻前劳袨服屯千骑连樯阅万艘剑芒冲夜气阁影动秋涛风色传花信烟岚拂酒膏使君专问俗无意在游遨
　　清明上已两泛洛川和君贶
　　繁华两佳节邂逅适同时雅俗共为乐风光如有期晓烟新里巷春服衒津涯已散汉宫烛仍浮洛水巵占花分设席爱柳就张帷华毂争门去疎帘夹路垂一川云锦烂四座玉山□叠鼓传遥吹轻铙破直漪清谈何衮衮和气益熙熙想见周南俗当年播逸诗
　　范　镇
　　【字景仁成都华阳人薛奎守蜀一见爱之俾子弟从学及还朝载之入汴举进士礼部奏名第一及廷唱例得越次自陈而镇独不然同列异之调新安主簿召试学士院当得馆阁校理主司妄以为失韵抑补校勘镇处之泊如用宰相荐超授直秘阁擢起居舍人知谏院疏陈军国大计深切时时仁宗在位久未有继嗣廷臣莫敢先言者镇首上章而执政日为希名干进鎭贻书抗折之因见上面陈至于流涕司马光赞之遂定策立英宗即位迁翰林学士坐濮议不合出知陈州神宗初复为翰林学士知通进银台司极言青苖为唐衰世之政不足法民犹鱼也财犹水也养民而竭其财犹养鱼而竭其水也疏五上痛诋王安石安石大怒持其疏至手颤自草制俾以户部侍郎致仕哲宗立拜端明殿学士且以为门下侍郎镇固辞加银青光禄大夫再致仕累封蜀郡公薨年八十一諡忠文】
　　武侯庙栢
　　满叶是清霜培根无沃土耻作秦皇松宁为冯异树英灵自有风防蔚长如雨可怜青青姿不知人事古
　　净众寺新禅院
　　金地西郊外一来烦恼摅凡逢似仙境鲜不属僧居岸緑见翘鹭溪清无隠鱼残阳已周览欲去几踌躇
　　送罗胜卿同年提举玉局观
　　疋马西归去知君得意偏人情重乡里官职更神仙晓后无衙鼔旬头有俸钱何须驾白鹤辛苦上青天
　　送罗郎中登管勾玉局
　　五门门里观松桧日萧疎道话忘心境仙歌作步虚坛塲髙突兀廊庑曲纡余世事多纷扰君心定了如
　　韩太丞同守成都次韵【二首】
　　盛府佳招贵严宸雅寄深舆题仲举至阙挂子牟心汉竹分新契潘花过旧隂当年百里骥方此试骎骎春色草将深春寒柳未隂青天指行栈渌水荡离襟后乗何为托前旌喻此心南枝倦飞翼凭为寄归音
　　游昭觉寺
　　炎蒸无处避此地忽如寒松砌行无际石房禅自安鸳鸯秋沼涨蝙蝠晚庭寛登眺见田舍衡茅半不完
　　和阎寺丞海云寺
　　春日金田驩且哗始因民俗好纷奢管弦齐奏喧闻野莺鷰髙飞不在花雕槛凭时见城郭回廊行处有烟霞方塘灵石从来信不独当年太守夸
　　登崇圣阁
　　金地环回半锦城累年斤斧不停声逺村民舍烟未起满寺僧筵钟尽鸣栏槛髙低资眺览市防言笑尚分明阿房昔日徒虚语壮丽应夸此画楹
　　和成都吴仲庶见寄来韵
　　嵗华今缓昔如流旧日樊笼可自由官事了时无尽极人生安处且闲休愚忠皎皎丹心老归思绵绵两鬓秋纵使海棠时节过急行须及浣花游
　　游学射山
　　几年魂梦寄西州春晩归逢学射游十里香风尘不动半山晴日雨初收指麾赤队呈飞骑次第红妆数胜筹夹道绮罗瞻望处管弦旌斾拥遨头
　　送程端明再镇成都
　　成都一都防千里带坤维自昔公坐啸至今人去思朝廷慎东注方面要安绥遂尔重藩屏因之职殿帷龙光出剑外讴颂走江湄晓雪离都驭春风入境旗壶浆故父老竹马旧童儿疉足相欢跃同心仰福禧邦人顾若此邑子更何期防讲中和化重为乐职诗
　　孟县万艘潭
　　私船官运渡纵横万货相通绕近城灯火夜凉人未散古潭宜复万艘名
　　范祖禹
　　【字淳甫一字梦得共生也母梦一伟丈夫自称邓禹入寝室遂以为名幼孤叔祖镇抚育如巳子登进士从司马光编通鉴于洛十五年不仕用光荐为秘省正字王安石当国尤爱重之祖禹竟不往谒神宗崩哲宗方幼祖禹屡上书宣仁后期以保圣躬育圣徳反复拳拳及宣仁崩祖禹虑小人乗间害政又力请辨析是非深拒邪説章数上不报而章惇用事出知陜州连贬徙宾化卒年五十有八　按广东化州有范祖禹坟】
　　资州路东津寺
　　山行无晨暮日暝崖谷昏哀猿落客泪永路惊旅魂凭陵髙山巅俯视大江奔回环岛屿合潆转洲渚屯行云赴炎火飞鸟下蜀门地遐怪蛇聚寺古深殿存忆昔李氏末烟尘暗中原奸雄竞草窃割据穷海根干戈百年后见此败屋垣我来属清秋登览无俗喧山深虎豹归水静蛟鼍骞临风独啸叱浩荡欲飞翻
　　月夜船行入资川
　　忆昨卧碧山苍苍丛桂间白云为屏石为枕緑萝长挂明月闲忽乗轻舟泛江水山月随人还在此白鹭惊飞宿霭闲青山倒卧苍波底此时孤櫂发中流川后停波听櫂讴不学子猷中夜返欲乗明月向资州
　　多病
　　多病心牢落经秋鬓飒然风干桐叶地雨冷菊花天旧隠荒江汉新居俯涧瀍西都长梦想何日赋归田韩　维
　　【字持国开封雍丘人忠献韩亿第五子以进士奏名礼部方亿辅政不肯试大廷父殁闭门不仕宰相荐其嗜学恬退召试学士院辞不就授检讨知太常礼院于议陈执中諡公直不阿乞罢礼院通判泾州神宗封王两为记室防军召同修起居注侍讲迩英殿进知制诰知通进银台司遇人才进退多所执诤神宗即位除龙圗阁直学士以议王陶吴奎事求去知汝州数月召兼侍讲判太常寺熙宁二年迁翰林学士知开封府明年为御史中丞以兄綘在枢府力辞之王安石亦恶其言保甲事复使为开封俄兼侍读学士充羣牧司安石益恶之因请郡出知襄州许州七年二月入为学士承旨加端明殿学士再出知郡请提举崇福宫元祐初拜门下侍郎复罢知郡久之以太子少傅致仕绍圣中坐元祐党谪崇信军节度卒年八十二亿子綘维缜皆位公府史称綘适于同缜适于严而维适于正维其贤哉綘缜亦俱能诗世无传本惟得綘一首附后】
　　舟中夜坐
　　晴霜落波底斗柄挿堤外扁舟灯火明樽酒夜相对临欢意暂遣念离心已痗篙师喜氷拆理檝事晨迈
　　服除送兄弟还都
　　日月忽已逺再见新谷升丧期有常数吉我襟与缨俯仰自悲咤泪下肝肠崩尚惟立身报未即冺余生肃肃忠献公秉徳辅休明报国有遗意训言独自听况承主恩厚兄弟秩王廷一朝出门去事业各有营上当报君仁下以为亲荣独余抱疴瘵谢喧守柴荆扫冢奉时祭复田课春耕既无公家责聊狥狷者情出处虽云殊要以道为程
　　览梅圣俞诗编
　　夙昔诵佳句跂予慕髙风何意忧艰余邂逅此相逢君初应府辟奉檄来自东引车穷檐下眷然顾防躬姿表穆以秀纯德信内充乃知文章作中与性情通煌煌新诗章垂光照昏防启椟挹荆璞引莛撞景钟髙篇屡云阕逺思殊未终譬如巧琴师哀弹发丝桐中有冲淡意要以心志穷顾惟昧者听莫辨徴与宫安得牙旷手提耳发其聪
　　锄园
　　上天浩无私众草同一荣青青十步间薫臭相杂并卉药数不多十百其品名蔓者善縁附结隂在髙甍脩竹虽自立已复困纒萦其余丛与株芜没不自呈隂虫穴其下日夜百种鸣纷然乱耳眼我意初不平朝锄忽以尽暮雨且复生自念疲病者莫与地力争盛衰固物理安用劳我形
　　答象之谢惠黄精之什
　　仙经着灵药兹品上不刋服之嵗月久衰羸反童顔岩居有幽子乗时斸苍山溪泉濯之洁秋阳暴而干九蒸达晨夜火不敢安持之洛城市谁复着眼看富贵异所嗜口腹穷甘酸贫贱固不暇锥刀乃其干坐使至灵物委弃同草菅惟君冲旷士敦然守髙闲食之易为力天和中自完故以此为馈其容几一箪报我三百言浩浩驰波澜何以谕珍重如获不死丹方当烦燠时把玩毛骨寒他年灵气成与子骖双鸾
　　晚过葆光亭步月
　　浮沈闾里间放志谢维絷行贪月色静归犯霜华湿寒鼔出城重飞星过楼急却想竹庭下主人犹独立
　　和永叔小饮怀同州江十学士
　　翰林文章伯好古名一世家无金璧储所寳书与器北堂冬日明有朋聨骑至新樽布几案二鼎屹先置大鼎葛所铭小鼎泽而淬坐恐至神物光怪发非次羣贤刻金石墨本来四裔纷攘罗卷轴指擿辨分其中石赞藏家法非一二精庄与飘逸两自有余意兴来輙长歌欢至遂沈醉顔饥足箪瓢韩饮尚文字乃知内可乐不必钟鼔贵温温江冯翊兹理久所诣赋诗多雅言嗜酒见淳气嵗宴不在席使我增叹喟
</div>
    <div class="pagination">
<a href="宋元诗会_page34.html">上一页</a><span>...</span><a href="宋元诗会_page30.html">30</a><a href="宋元诗会_page31.html">31</a><a href="宋元诗会_page32.html">32</a><a href="宋元诗会_page33.html">33</a><a href="宋元诗会_page34.html">34</a><span class="current-page">35</span><a href="宋元诗会_page36.html">36</a><a href="宋元诗会_page37.html">37</a><a href="宋元诗会_page38.html">38</a><a href="宋元诗会_page39.html">39</a><a href="宋元诗会_page40.html">40</a><span>...</span><a href="宋元诗会_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
