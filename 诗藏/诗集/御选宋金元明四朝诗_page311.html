<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 311 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 311 页/共 1044 页</h1>
    <div class="content">　　阎长言
　　送丽酒丽橙与秀实御史
　　骢马朝回画閤深遥知春意领梅心丽橙娇软丽尊小聊助风流对浅斟
　　阎立本职贡圗
　　谔谔昌周此一书形容獒贡冩成圗宁知右相无深意莫指丹青便厚诬
　　盘山招隐圗
　　画出中盘望隐归鸣珂朝马尚迟迟赋诗未敢轻相诮却恐吾山也勒移
　　三门集津圗
　　津门未为天下险勿作骇相观兹圗偃月堂中李林甫有人能冩此心无
　　冯壁
　　送人出使
　　阳春有脚苏疲瘵水镜无心照洁污九道澄清天意切人才一一似君无
　　习池醉归圗
　　襄汉方屯十万兵习池日往不曽醒纷纷悮晋皆渠辈何独王家一宁馨
　　东坡海南烹茶圗
　　讲筵分赐密云龙春梦分明觉亦空地恶九鑚黎洞火天游两腋玉川风
　　隂晦中忽见华山
　　吏部能开衡岳云坡仙曽借海宫春莲峰清晓忽自献二公何人予何人
　　草堂春暮横披
　　迁客倚楼家万里五陵飞鞚酒千金草堂澹与春山对幽鸟一声春巳深
　　王若虚
　　复寄之纯二首
　　志大言髙与世违拂衣真作竹林归黄尘道口风波恶未必先生自处非
　　自笑趋尘亦强顔食谋未免敢言闲紫芝果可充饥腹从子玉屏岩石间
　　感怀
　　枉却全家仰此身书生那是治生人百忧耿耿填胸臆强作欢顔慰老亲
　　自笑
　　酒得数杯还巳足诗过两韵不能神何须豪逸攀时杰我自世间随分人
　　别家
　　到了身安是本圗何须身外觅浮虚谁能置我无饥地却把防官乞与渠
　　慵夫自号
　　身世飘然一瞬间更将辛苦送朱顔时人莫笑慵夫拙差比时人得少闲
　　题渊明归去来圗五首【此下皆中年所作】
　　靖节迷途尚尔賖苦将觉悟向人夸此心若识真归处岂必田园始是家
　　孤云出岫暮鸿飞去住悠然两不疑我自欲归归便了何须更説世相遗
　　抛却防官百自由应无一事挂心头销忧更借琴书力借问先生有底忧
　　得时草木竟欣荣颇为行休惜此生乗化乐天知浪语看君于世未忘情
　　名利醉心浓似酒贪夫衮衮死红尘折腰不乐翻然去此老犹为千载人
　　还家五首
　　日日他乡恨不归归来老泪更沾衣伤心何啻辽东鹤不但人非物亦非
　　荒陂依约认田园松菊存亡不足论我自无心更怀土不妨犹有未招防
　　山杏溪桃化棘榛舞台歌榭堕灰尘春来底事堪行处门外流莺枉唤人
　　回思梦里繁华事幸及当年乐此身闲立斜阳看儿戏怜渠虚作太平人
　　艰危尝尽鬓成丝转觉諠哗不可期几度哀歌仰天问何如还我未生时
　　山谷于诗每与东坡相抗门人亲党遂有言文首东坡论诗右山谷之语今之学者亦多以为然漫赋四诗为商略之云
　　絶足由来不可追汗流余子费奔驰谁言直待南迁后始是江西不幸时
　　信手拈来世已惊三江衮衮笔头倾莫将险语夸劲敌公自无心与物争
　　戏论谁知出至公蝤蛑信美恐生风夺胎换骨何多样都在先生一笑中
　　文章自得方为贵衣鉢相传岂是真已觉祖师低一着纷纷嗣法更何人
　　王内翰子端诗近来陡觉无佳思纵有诗成似乐天其小乐天甚矣漫赋三诗为白傅解嘲
　　功夫费尽谩穷年病入膏肓岂易镌寄语雪溪王处士恐君犹是管窥天
　　东涂西抹鬬新姸时世梳糚亦可怜人物世衰如防尾后生未可议前贤
　　妙理宜人入肺肝麻姑搔背岂胜鞭世间笔墨成何事此老胸中自一天
　　宫女围棋圗
　　尽日羊车不见过春来雨露向谁多争机决胜元无事永日消磨不奈何
　　范中
　　赠韶山退堂聪和尚
　　郎当舞袖少年塲线索机闗似郭郎今日棚前闲袖手却从鼓笛看人忙
　　戏作
　　嚼蜡谁知味最长一杯卯酒地龙香年来纸价长安贵不重新诗重药方
　　卢洵
　　白沟
　　白沙清浅不容舟辽宋封疆限此沟到了山河无定主碧波依旧只东流
　　刁白
　　送花
　　纵横诗酒少年曽老矣追懽谢不能种出好花无用处东隣乞与坐禅僧
　　许古
　　被召过少室
　　老病无堪合退休伊川久已得菟裘如今又上长安道好被青山笑白头
　　扇圗
　　云压溪塘小雪春融融和气浥轻尘山禽共作梅花梦物性由来懒是真
　　王良臣
　　狸奴画轴
　　三生白老与乌员又现呉生小笔前乞与黄家禳防祸莫教虚费买鱼钱
　　杂诗
　　道人知我爱禅房浄埽阶前紫石牀软饱三杯风味好脱巾和月卧昏黄
　　老子平生酷爱闲天敎行处得禅闗粥鱼敲落檐头月犹在梅花醉梦间
　　残阳收拾弟兄行防得机心不到郷安置小奴今夜梦芦花风细月如霜
　　荞花
　　荞花冉冉蜜脾香禾穗累累鹘眼黄一缕晚烟吹不去为谁着意防秋霜
　　絶句
　　流转年光桥下水翻腾时态岭头云溪翁道号竒聋子除却松风百不闻
　　刘祖谦
　　雅集圗
　　翠雀翩翩野鹤孤玉京人物防仙圗后来且莫轻题品席上挥毫有大苏
　　崆峒山圗为横溪翁赋
　　好竒仍有客相携絶顶披云快一跻三十六峰青似染五年拄笏羡横溪
　　独占名山每羡渠京尘今日污吟须西州十载经行处惆怅云烟是画圗
　　刘铎
　　春日
　　翠防深处几人家风飏轻烟雨压沙寒勒野桃开较晚向阳才有两三花
　　所见
　　纶竿老子绿蓑衣细雨斜风一钓矶正是邻家社醅熟栁条穿得锦鳞归
　　读李训郑注传二首
　　谁敎阉宦作权臣肃代优游到敬文三子谋疎谁不道泄机也合罪刘蕡
　　棊医入侍本防猜偶失机权亦可哀陈窦至今佳传在莫从成败论人材
　　王彧
　　荅国宝
　　幻人谁拙复谁能游戏何妨傀儡棚凡事不堪君莫怪侬家面目得人憎
　　禅颂
</div>
    <div class="pagination">
<a href="御选宋金元明四朝诗_page310.html">上一页</a><span>...</span><a href="御选宋金元明四朝诗_page306.html">306</a><a href="御选宋金元明四朝诗_page307.html">307</a><a href="御选宋金元明四朝诗_page308.html">308</a><a href="御选宋金元明四朝诗_page309.html">309</a><a href="御选宋金元明四朝诗_page310.html">310</a><span class="current-page">311</span><a href="御选宋金元明四朝诗_page312.html">312</a><a href="御选宋金元明四朝诗_page313.html">313</a><a href="御选宋金元明四朝诗_page314.html">314</a><a href="御选宋金元明四朝诗_page315.html">315</a><a href="御选宋金元明四朝诗_page316.html">316</a><span>...</span><a href="御选宋金元明四朝诗_page312.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
