<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 633 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 633 页/共 1044 页</h1>
    <div class="content">　　白白复朱朱芳条罥绣襦摘来随女伴赛鬬不曾输红妆何草草晚出南湖道不忍便回舟荷花似郎好堂上织流黄堂前看月光羞见天孙度低头入洞房空帏拥罏坐夜冷微红灭郎意似残灰无因得重热
　　寒夜吟
　　月下冻痕生緑井隔林霜片飞无影树枝风息转迎寒愁人如鸟栖未安夜短夜长应独觉荧荧残烛呜呜角
　　小长干曲
　　郎采菱叶尖妾采荷叶圆石城愁日暮各自拨归船
　　春江行
　　春江南北疑无岸緑草緑波连不断一女红妆出浣纱恰如镜里见桃花裌衣犹冷过寒食云度春阴半江黑浦口风多潮正深轻舟揺荡愁人心鹧鸪暮啼归路逺飞絮茫茫楚王苑
　　牧牛词
　　尔牛角弯环我牛尾秃速共拈短笛与长鞭南陇东冈去相逐日斜草逺牛行迟牛劳牛饥唯我知牛上唱歌牛下坐夜归还向牛边卧长年牧牛百不忧但恐输租卖我牛
　　捕鱼词
　　后网初沈前网起夫妇生来业淘水忽惊网重力难牵打得长鱼满船喜不教持卖去南津且向江头祭水神愿得年年神作主无事全家卧烟雨不论城中鱼贵贱换得酒归侬不怨
　　养蚕词
　　东家西家罢来徃晴日深窗风雨响二眠蚕起食叶多陌头桑树空枝柯新妇守箔女执筐头发不梳一月忙三姑祭后今年好满簇如云茧成早檐前缲车急作丝又是夏税相催时
　　射鸭词
　　射鸭去淸江曙射鸭返回塘晚秋菱叶烂烟雨晴鸭羣未下媒先鸣草翳低遮竹弓彀水冷田空鸭多瘦行舟莫来使鸭惊得食忘猜正相鬬觜唼唼毛褷褷潜机一发那得知
　　打麦词
　　雉雏髙飞夏风暖行割黄云随手断疎茎短苦牛尾垂去冬无雪不相疑塲头负归日色白穗落连耞声拍拍呼儿打晒当及晴雨来怕有飞蛾生卧驱鸟雀非爱惜明年好收从尔食
　　采茶词
　　雷过溪山碧云暖幽丛半吐枪旗短银钗女儿相应歌筐中摘得谁最多归来淸香犹在手髙品先将呈太守竹炉新焙未得尝笼盛贩与湖南商山家不解种禾黍衣食年年在春雨
　　卖花词
　　緑盆小树枝枝好花比人家别开早陌头担得春风行美人出帘闻叫声移去莫愁花不活卖与还传种花诀余香满路日暮归犹有蜂蜨相随飞买花朱门几回改不如担上花长在
　　惜花叹
　　惜花不是爱花娇赖得花开伴寂寥树树长悬铃索防丛丛频引鹿卢浇几回欲折花枝嗅心恐花伤复停手毎来花下每题诗不到花前不持酒准拟看花直尽春春今未尽已愁人才留片萼依前砌全落千英过别邻懊恼园中妬花女画旛不禁狂风雨流水残香一夜空黄鹂魂断无言语纵有星星在藓衣拾来已觉损光辉只应独背东窗卧梦里相随髙下飞
　　田家行
　　草茫茫水汨汨上田芜下田没中田有禾穗不长狼籍只供鳬鴈粮雨中摘归半生湿新妇舂炊儿夜泣
　　忆逺曲
　　杨子津头风色起郎帆一开三百里江桥水栅多酒垆女儿解歌山鹧鸪武昌西上巴陵道闻郎处处经过好樱桃熟时郎不归客中谁为缝春衣陌头空问琵琶卜欲归不归在郎足郎心重利轻风波在家日少行路多妾今能使鸟头白不能使郎休作客
　　金并怨
　　照水羞见影汲水嫌手冷闲立梧桐阴乌啼秋夜永
　　新弦曲
　　旧弦解新弦张氷丝牵愁六尺长寛急频从指边听金鴈参差移不定新弦响髙调勿促不如旧弦弹已熟怜新厌旧妾恨深为君试奏白头吟他日愁如旧弦弃泣向罗裠帯头系
　　照田蚕词
　　东村西村作除夕髙炬千竿照田赤老人笑祝小儿歌愿得宜蚕又宜麦明星影乱栖乌惊火光辟寒春已生夜深然罢归白屋共说丰年真可卜
　　吴趋行
　　仆本吴乡士请歌吴趋行吴中实豪都胜丽古所名五湖汹巨泽入门洞髙城飞观被山起游舰沸川横土物既繁雄民风亦和平泰伯德让在言游文学成长沙啓伯基异梦表休祯旧阀凡几家奕代产才英遭时各建事狥义或腾声财赋甲南州词华并西京兹邦洵多美麤举难备称愿君听此曲此曲非夸盈
　　王敬伯歌
　　舟初维琴始荐驿亭边夜相见词宛转情绸缪解环佩弹空矦调易阑情难歇江波寒堕明月緑壶再倾芳音欲违譬彼林鸟逢晨各飞罗衣沾霜城乌忽起明日相思孤棹千里
　　杨基
　　长洲春
　　谷波流暖云花光艳緑薲津头洗红女蝴蜨上罗裠罗裠秋水上明珰揺白桨飞下双鸳鸯溘溘潮水响
　　横塘晚
　　川气夕氤氲愁云凝晚緑兰舟荡秋水东向横塘宿横塘花正开红桃间竹栽谁家织白苎机声度水来
　　梧宫夜
　　桐阶白露下湿萤光炯炯铜盘烧蜡黄秋衾梦魂冷粉泪铅华滴云髩秋蝉整何处玉銮声芙蓉笑孤影
　　枫陵秋
　　枫树落淸晓野烟结愁阴声传烧竹火人语沧波深鳬飞秋水黑蛩吟凉露白江月参差光芙蓉照芳魄
　　绮川游
　　川水东北流川花照靑楼龙船载凤吹日来川上游沙明属玉止苕香翡翠留渔郎蒲叶底网得双吴钩
　　春愁曲
　　小楼十日听雨卧春云作团拂帘过金黄杨栁晓初匀雪白梨花春半破东家胡蜨飞无数西邻燕子归两个玉关万里尺书稀春风不似春愁大
　　毬塲曲
　　软红十里平如掌马蹄踏沙轻不响金袍玉帯五陵儿飞骑击毬珠作赏身轻擘捷马游龙防仗低昂一防红倐忽飞星入云表据鞍回袖接春风有时随地香尘滚杨花乱扑桃花粉就窝夺得笑归来月牙轻旋骊珠稳一生娇贵厌朝天不信人间有倒悬但得花间风月好打毬塲上自年年
　　废宅行
　　弓刀挂墙旗拂瓦行人过门须下马日暮将军纵酒归白棒横街人乱打朱门一闭春草积官印斜封泥涴壁守卒收虾屋后池邻翁晒麦堦前石帘幕当年尽绮罗网丝颠倒腐萤多杏梁风雨丹靑湿时有野鸠来做窠楼台易成还易废前年犹是桑麻地
　　陌上桑
　　靑靑陌上桑叶上帯春雨已有催丝人咄咄桑下语
　　君莫疑赠薛起宗
　　有弓莫朝射有劒莫夜舞舞劒空惊半夜鸡射弓须射南山虎当年意气双白虹三尺寳劒两石弓平沙软草马蹄疾仰面射落南飞鸿归来面皱头雪白鱼皮包劒弓挂壁逢君一笑杯酒空怜我衰颜手无力手无力眼有眵作歌赠君君莫疑英雄老去众所薄何独区区杨去非【先生年五十更名日去非】
　　张羽
　　吴宫春词拟王建
　　馆娃宫中百花开西施晓上姑苏台霞裠翠袂当空举身轻似展凌风羽遥望三江水一杯两防微茫洞庭树转面凝眸未肯回要见君王射麋处城头落日欲栖鸦下堦戏折棠梨花隔防行人莫偷盼干将莫邪光粲粲
　　楚宫夏词拟张籍
　　渚宫四面芙蓉开碧水晴揺氷井台玉壶蔗浆光满满当昼君王频赐来云绡半幅凉钗滑援琴向风弹白雪冷玉屏开十指寒输却鸾箆戏相夺吴绫画扇镇长新肯信年年有炎热不愿生入蓬莱峰愿妾世世居王宫
　　秦宫秋词拟李贺
　　凉波翠湿南山影露滴金人光炯炯君王夜半卷衣回楼壁斜开蜀云冷西宫桂熟离离子海童不归海尘起蟪蛄啼老不胜秋小玉采香惜香死胭脂影破澄潭白菱角尖尖怎堪摘鲜红皱緑来满船楼前凉月光团团
　　汉宫冬词拟温庭筠
　　石鲸呿浪揺金池吹尽宫梅如雪枝避风台髙风不到寳帐熟眠人未知象炉红炽狻猊影毺软翠鸳鸯并李娘唤春春为回笑却人间求火井椒房小妓起常先玉瓶暖手濯温泉白头臣朔寒无履待诏金门霜满天
　　松阴梦词
　　阳坡碧草秋芊绵疎影漏衣团緑烟龙枝无声山日午仙骨蜕空神悄然氷魂微回海山小泠泠鹤语靑林表俯视黄尘盖九州悠悠凡梦何时晓
　　徐贲
　　靑靑水中蒲
　　靑靑水中蒲织作团团扇不肯赠傍人自掩春风面
　　猛虎行
　　尔虎从何来据住三义口昨日啖东家猪今日噬西家狗山中百兽不敢鸣白杨黄竹阴风生邻家少年凭意气弯弓挂箭巡山行夜深月黑候虎出明朝荒草余白骨
　　栁短短送陈舜道
　　栁短短春江满兰渚雪融香东风酿春暖山长水更遥浩荡木兰桡兰桡向何处送君南昌去离愁落日烟中树
　　白苹花送王汝器
　　白苹花緑蘼草南风吹碧波五月湘江道行人劝酒离绪多櫂女櫂郎歌櫂歌黄鹂啼时风景好大堤日落奈君何君今去不可留山疉叠水悠悠
　　神弦曲
　　灵风飐旗日光黑灯影半明斜照壁湘筠飒飒泣惨凄翠裾香帯兰叶齐跳梁绛防舞碧鸡神鸦飞出寒烟啼纸钱啸火髙悬树千轮万马登天去
　　渔父篇赠瞿敬夫
　　君本烟波一钓徒载得全家入五湖耽诗毎笑唐髙士致产能轻越大夫徃来不向州城住朝泊西岩夜东渚笔牀茶灶何用将篷底惟留钓鱼具第四桥头春水多朝朝暮暮自经过绿蓑常帯桃花雨白桨频翻荇叶波春风秋月年年好铜斗歌中髩华老闲愁总在醉中消乐事从教行处少但取鱼来不论迟黄粱绿竹手亲炊饱时把钓醒时唱世事于君定不知
　　刘崧
　　秋夜长
　　月出乌啼城上头闺中美人生逺愁银河迢迢当北楼褰帷弄影扬淸讴月光如水地上流珠箔微茫悬两钩罗衣半卷凉飕飕起坐数尽寒更筹更筹数尽明不发明月镜中生白发
　　织女吟赠黄进贤
　　忆昔束发初娇倚云锦机折花事戏剧笑诧身上衣一从十五时学向机中织丝短愁苦长梭缓心转急永夜兰灯悬洞房门前梧叶零秋霜霜寒手冻丝绪乱络纬悲啼金井牀春花更疉黄金缕花底靑鸾蹴烟雾东风何日天上来拟奉瑶池宴歌舞十日满匹恒苦迟一夕停梭生网丝持刀沈吟剪秋水粉泪欲落秋风吹逺怀素心人邈在千里道何由托交欢持此永相保东邻小姬昔同年至今盛饰为母怜几回月髙鸣杼轴正是他家夜弹曲
　　秋夜词
　　林鸟夜啼金井西蟋蟀在户声相齐中天无云白露下渐见梧桐靑叶低幽居此时愁独晓兰灯双照蛾睂小歌声恐逐回风髙掩抑氷弦破淸悄弦中语语心自伤低头却看明月光罗衣一夜惜颜色庭草明日霑秋霜甘心霜下草秪在堦庭好不作白杨花飞飞洛阳道
　　芳树篇
　　芳树好容华深深映狭斜二月三月时千枝万枝花夜舞留琼佩春游碍寳车折荣遗逺者含思独咨嗟
　　东方行
　　东方闪闪啼早鸦美人愁眠隔窗纱桐华树下人来徃银牀辘轳梦中响
　　江南弄
　　江浦晴云作水流鸳鸯哺雏花满头沙堤十里寒溘溘湘娥踏桨揺春愁菖蒲叶齐寳刀緑佩鱼双剪琪花玉酸风吹雨不见人一夜啼痕绣丛竹
　　照镜曲
　　蟠螭双衔锦帯红妆台刻玉秋玲珑防云忽开紫鸾舞明月夜堕香奁中美人妆罢房栊杳鹦鹉呼寒帐中晓拍簇花迎笑靥开低飞黛緑秋蛾小满庭桃李各娇春顾影含羞便恼人愁来独掩云屏宿手持寳钗扣寒玉吴锦蜀粉暗消磨泪满菱花奈别何不知昨夜愁深浅但觉朝来华发多
　　叹息行赠别胡思齐
　　叹息复叹息志士恒苦辛少日不得意暮年愧其身前有尊酒淸且防酌酒奉君君莫止人生最乐在相知莫狥虚名轻跅弛沛中屠贩还封侯扬雄草空白头浮云不尽万里意白日长悬千古愁南山之阴多洞府十年不归叹脩阻绿萝芳草澹风烟君独胡为在尘土五云馆前花满津紫骝蹀躞骄靑春春时禽鸟各自适燕子低徊还附人江风萧萧吹水急江寺钟残野乌集口中吟咏眼看山细雨苍茫愁独立邓溪漉漉秋水泥见尔令我懽相携酒酣燕坐石盘岭明月正在松林西近闻烟尘起闽广官军驱驰日南上郡邑无人豺虎行道路萧条竟安徃我思旧游湖水东昔者登临今不同常年九月章浦净吴霜夜落靑芙蓉芙蓉花开日欲暮美人姢姢隔烟雾一段愁心化防云至今飞绕河桥树今夕果何夕别君还忆君古来贤达常坎坷慎尔出处超其羣
　　春宴曲
</div>
    <div class="pagination">
<a href="御选宋金元明四朝诗_page632.html">上一页</a><span>...</span><a href="御选宋金元明四朝诗_page628.html">628</a><a href="御选宋金元明四朝诗_page629.html">629</a><a href="御选宋金元明四朝诗_page630.html">630</a><a href="御选宋金元明四朝诗_page631.html">631</a><a href="御选宋金元明四朝诗_page632.html">632</a><span class="current-page">633</span><a href="御选宋金元明四朝诗_page634.html">634</a><a href="御选宋金元明四朝诗_page635.html">635</a><a href="御选宋金元明四朝诗_page636.html">636</a><a href="御选宋金元明四朝诗_page637.html">637</a><a href="御选宋金元明四朝诗_page638.html">638</a><span>...</span><a href="御选宋金元明四朝诗_page634.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
