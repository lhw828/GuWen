<!DOCTYPE html>
<html>
<head>
    <meta charset="UTF-8">
    <title>全宋诗 - 第 9143 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9143 页/共 11672 页</h1>
    <div class="content">    尚有溪西寺，斜阳未得过。

徐玑　秋日登玉峰
    玉琢孤峰厌富沙，人行峰顶步云霞。
    溪流缓去几回曲，树色幽分无数家。
    翠拂寒烟平似水，红飘霜叶远如花。
    明朝重向城中望，对此孤峰应不差。

徐玑　秋夕怀赵师秀
    冷落生愁思，衰怀得句稀。
    如何秋夜雨，不念故人归。
    蛩响砌尤静，云疏月尚微。
    惟怜篱下菊，渐渐可相依。

徐玑　秋行二首
    戛戛秋蝉响似筝，听蝉閒傍柳边行。
    小溪清水平如镜，一叶飞来细浪生。

徐玑　秋行二首
    红叶枯梨一两株，修然秋思满山居。
    诗怀自欢多尘土，不似秋来木叶疏。

徐玑　壬戌二月
    山城二月景如何，行处时时听踏歌。
    淡色似黄杨叶小，浓香如蜜菜花多。
    春容每到晴时改，天气偏从雨后和。
    好向溪头寻钓侣，小溪边夕涨清波。

徐玑　山居
    柳竹藏花坞，茅茨接草池。
    开门惊燕子，汲水得鱼儿。
    地僻春独静，人闲日自迟。
    山禽啼忽住，飞起又相随。

徐玑　上叶侍郎十二韵
    侍从西湖宅，安闲近水心。
    门开春郭静，桥度野池深。
    山翠连龙起，云楼学虎临。
    芙蓉通远者，槐柳步回阴。
    盛业时宗匠，斯文并古今。
    典谟存大雅，金石振馀音。
    畴昔留藩管，江淮拥带襟。
    雍容平宇宙，潇洒在园林。
    玉富难渊测，仙癯鹤可召。
    步趋垂杂组，言笑响鸣琴。
    补衮心无替，弹冠迹未觉。
    于今幽兴极，正可辩清吟。

徐玑　十日
    十日清溪路，新春细雨天。
    绿波随棹起，白鸟望舟眠。
    麦秀初如草，云浓半是烟。
    明朝可遵陆，还忆此江边。

徐玑　时鱼
    风晴霜气合，沙渚夜鸣榔。
    独喜鳞兼细，时看寸有长。
    月斜寒动影，水碧静傅香。
    可爱渔翁乐，溪梅秋第芳。

徐玑　寿權漕大卿
    青阳初动小春华，尽道葱茏晓气佳。
    卿月早随良月诞，绣衣元屡衮衣家。
    仙方养就双瞳碧，和气分成两脸霞。
    看取调羹消息好，年年长带早梅花。

徐玑　寿權漕大卿
    接物温温笑满眉，步趋登降亦委蛇。
    非关饰貌邀人誉，祗是存心不自欺。
    王导果能恢德业，谢公端可镇浇漓。
    圣明天子崇恭俭，合向中朝正羽仪。

徐玑　寿汤侍郎
    东括神仙储，三岩福地通。
    异人多接迹，相种况同风。
    质有璠玙粹，姿全鼎鼐隆。
    文章亲视草，丰度早乘骢。
    紫橐潜藩贵，金题秘殿崇。
    宽卑时自理，诚恪岁乃丰。
    身在凝香处，人居和气中。
    莺声春蔼蔼，花影日融融。
    剑佩沙堤近，讴歌建水同。
    愿瞻崧岭表，长与转洪蒙。

徐玑　寿曾漕
    洪波混浩深无底，分作江河合成海。
    由来分合必有源，一点清澄元不改。
    皇家德泽在人深，人心已洽天眷临。
    爱产真贤佐隆治，南丰昆季玉与金。
    南丰先生饱文学，笔端璀璨相参错。
    帝制独如盘诰风，良史不令迁固作。
    文昭内翰学于兄，文章馀事德业成。
    温温气见春日暖，凛凛议论秋霜明。
    鲁公拜相谁当笔，弟草兄制光如日。
    一家盛事今古稀，千载独瞻门第屹。
    常时此瑞分为三，朝论鼎立可巉岩。
    乾坤清气有时合，合作星郎青似蓝。
    中秋五日玉宇澄，非烟非雾朝盈庭。
    天上麒麟千载出，人间蟾桂一年轻。
    规模局度尤精粹，望见咸知宰相器。
</div>
    <div class="pagination">
<a href="全宋诗_page9142.html">上一页</a><span>...</span><a href="全宋诗_page9138.html">9138</a><a href="全宋诗_page9139.html">9139</a><a href="全宋诗_page9140.html">9140</a><a href="全宋诗_page9141.html">9141</a><a href="全宋诗_page9142.html">9142</a><span class="current-page">9143</span><a href="全宋诗_page9144.html">9144</a><a href="全宋诗_page9145.html">9145</a><a href="全宋诗_page9146.html">9146</a><a href="全宋诗_page9147.html">9147</a><a href="全宋诗_page9148.html">9148</a><span>...</span><a href="全宋诗_page9144.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
