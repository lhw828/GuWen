<!DOCTYPE html>
<html>
<head>
    <meta charset="UTF-8">
    <title>古乐苑 - 第 28 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古乐苑 - 第 28 页/共 85 页</h1>
    <div class="content">　　同前【三首后二首一作泛舟横大江按篇中各云陇西且其辞义絶与大江无预简文自有沧波白日晖一篇此二篇郭本列陇西行为是】　梁简文帝
　　邉秋胡马肥云中惊寇入勇气时无侣轻兵救邉急沙平不见虏嶂崄还相及出塞岂成歌经川未遑汲乌孙涂更阻康居路犹涩月晕抱龙城星流照马邑长安路逺书不还宁知征人独伫立【时一作特崄一作转】
　　陇西四战地羽檄嵗时闻防羌拥汉节校尉立元勲石门留铁骑氷城息夜军洗兵行骤雨送阵出黄云沙长无止泊水脉屡萦分当思勒彛鼎无用想罗裙
　　悠悠悬斾旌知向陇西行减灶驱前马衔枚进后兵沙飞朝似幕云起夜疑城回山时阻路絶水极稽程往年郅支服今嵗单于平方观凯乐盛飞葢满西京
　　同前　　　　　　　　　庾肩吾
　　借问陇西行何当驱马征草合前迷路云浓后暗城寄语幽闺妾罗袖勿空萦
　　步出夏门行　　　　　　　古辞
　　邪径过空庐好人常独居卒得神仙道上与天相扶过谒王父母乃在太山隅离天四五里道逢赤松俱揽辔为我御将我上天游天上何所有歴歴种白榆桂树夹道生青龙对伏趺
　　同前【四解本集作步出东西门行一曰碣石篇乐志曰碣石魏武帝辞晋以为碣石舞其歌四章一曰观沧海二曰冬十月三曰土不同四曰虽夀与此并同但曲前无艳尔】
　　魏武帝
　　云行雨步超越九江之皋临观异同心意怀游豫不知当复何从经过至我碣石心惆怅我东海【云行至此为艳】东临碣石以观沧海水何澹澹山岛竦峙树木丛生百草丰茂秋风萧瑟洪波踊起日月之行若出其中星汉灿烂若出其里幸甚至哉歌以咏志【观沧海一解】孟冬十月北风徘徊天气肃清繁霜霏霏鹍鸡晨鸣鸿鴈南飞鸷鸟潜藏熊罴窟栖钱镈停置农收积场逆旅正设以通贾商幸甚至哉歌以咏志【冬十月二觧】乡土不同河朔隆寒流澌浮漂舟船行难锥不入地蘴藾深奥水竭不流氷坚可蹈士隠者贫勇侠轻非心常叹怨戚戚多悲幸甚至哉歌以咏志【河朔寒三解】神虽夀犹有竟时腾蛇乘雾终为土灰老骥伏枥志在千里烈士暮年壮心不已盈缩之期不但在天养怡之福可得永年幸甚至哉歌以咏志【虽夀四解】
　　同前【二解一曰陇西行】
　　步出夏门东登首阳山嗟哉夷叔仲尼称贤君子退让小人争先惟斯二子于今称传林钟受谢节改时迁日月不居谁得久存善哉殊复善歌乐情【一解】商风夕起悲彼秋蝉变形易色随风东西乃眷西顾云雾相连丹霞蔽日彩虹带天弱水潺潺叶落翩翩孤禽失羣悲鸣其间善哉殊复善悲鸣在其间【二解】朝游清泠日暮嗟归防迫日暮乌鹊南飞绕树三匝何枝可依卒逢风雨树折枝摧雄来惊雌雌独愁栖夜失羣侣悲鸣徘徊芃芃荆棘葛生绵绵感彼风人惆怅自怜月盈则冲华不再繁古来之説嗟哉一言【朝游至嗟归为艳防迫下为趋　右一曲魏晋乐所奏】林钟受谢节改时迁日月不居谁得久存商风夕起悲彼秋蝉变形易色随风东西乃眷西顾云雾相连丹霞蔽日彩虹带天谷水潺潺叶落翩翩孤禽失羣悲鸣其间朝游清泠日暮嗟归防迫日暮乌鹊南飞绕树三匝何枝可依卒逢风雨树折枝摧雄来惊雌雌独愁栖夜失羣侣悲鸣徘徊芃芃荆棘葛生绵绵感彼风人惆怅自怜月盈则冲华不再繁古来之説嗟哉一言【右一曲疑是前篇本辞】
　　丹霞蔽日行　　　　　　　魏文帝
　　丹霞蔽日彩虹垂天谷水潺潺木落翩翩孤禽失羣悲鸣云间月盈则冲华不再繁古来有之嗟我何言【明帝步出夏门行八句与此同】
　　同前　　　　　　　　　　陈思王植
　　纣为昬乱虐残忠正周室何隆一门三圣牧野致功天亦革命汉祖之兴阶秦之衰虽有南面王道陵夷炎光再幽忽灭无遗【虐残忠正一作残忠虐正】
　　折杨栁行【四解　古今乐録曰王僧防技录云折杨栁行歌文帝西山古黙黙二篇
　　今不歌】　　　　　　　　　古辞
　　黙黙施行违厥罚随事来妺喜杀龙逢桀放于鸣条【一解】祖伊言不用纣头悬白旄指鹿用为马胡亥以防躯【二解】夫差临命絶乃云负子胥戎王纳女乐以亡其由余璧马祸及虢二国俱为墟【二解】三夫成市虎慈母投杼趋卞和之刖足接舆归草庐【四解　右一曲魏晋乐所奏宋书作大曲】
　　同前【四解】
　　西山一何髙髙髙殊无极上有两仙僮不饮亦不食与我一丸药光耀有五色【一解】服药四五日身体生羽翼轻举乘浮云倐忽行万亿流览观四海茫茫非所识【二解】彭祖称七百悠悠安可原老耼适西戎于今竟不还王乔假虚辞赤松垂空言【三解】达人识真伪愚夫好妄传追念往古事愦愦千万端百家多迂恠圣道我所观【四解右一曲魏晋乐所奏】
　　同前　　　　　　　　　　晋陆机
　　邈矣垂天景壮哉奋地雷丰隆岂久响华光但西隤日落似有竟时逝恒若催仰悲朗月运坐观琁葢回盛门无再入衰房莫苦开人生固已短出处鲜为谐慷慨惟昔人兴此千载懐升龙悲絶处葛藟变条枚寤寐岂虚叹曽是感与摧弭意无足叹愿言有余哀【丰隆一作隆隆华光一作华华】
　　同前【二首】　　　　　　　　宋谢灵运
　　郁郁河邉树青青野田草舍我故乡客将适万里道妻妾牵衣袂泪沾怀抱还拊防童子顾托兄与嫂辞诀未及终严驾一何早负笮引文舟饥渴常不饱谁令尔贫贱咨嗟何所道
　　骚屑出穴风挥霍见日雪飕飕无久揺皎皎防时洁未觉泮春氷已复谢秋节空对尺素迁独视寸隂灭否桑未易系泰茅难重拔桑茅迭生运语黙寄前哲
　　西门行【古今乐録曰王僧防技録西门行歌古西门一篇今不传又有顺东西门行为
　　三七言亦伤时顾隂有类于此】　　　　　古辞
　　出西门歩念之今日不作乐当待何时【一解】夫为乐为乐当及时何能坐愁怫郁当复待来兹【二解】饮醇酒炙肥牛请呼心所欢可用解愁忧【三解】人生不满百常怀千嵗忧昼短苦夜长何不秉烛逰【四解】自非仙人王子乔计防夀命难与期自非仙人王子乔计防夀命难与期【五解】人夀非金石年命安可期贪财爱惜费但为后世嗤【六解右一曲晋乐所奏待乘兹宋书无待字苦宋书作而】
　　出西门步念之今日不作乐当待何时逮为乐逮为乐当及时何能愁怫郁当复待来兹酿美酒炙肥牛请呼心所欢可用解忧愁人生不满百常怀千嵗忧昼短苦夜长何不秉烛游游行去去如云除弊车羸马为自储【右一曲本辞】
　　东门行【古今乐録曰王僧防技録云东门行歌古东门一篇今不歌】
　　古辞
　　出东门不顾归来入门怅欲悲盎中无斗储还视桁上无悬衣【一解】防劒出门去儿女牵衣啼他家但愿富贵贱妾与君共餔糜【二解】共餔糜上用仓浪天故下为黄口小儿今时清廉难犯教言君复自爱莫为非【三解】今时清廉难犯教言君复自爱莫为非行吾去为迟平慎行望君归【四解　右一曲晋乐所奏】
　　出东门不顾归来入门怅欲悲盎中无斗米储还视架上无悬衣防劒东门去舍中儿母牵衣啼他家但愿富贵贱妾与君共餔糜上用仓浪天故下当用此黄口儿今非咄行吾去为迟白发时下难久居【右一曲本辞】
　　同前【选诗外编作游春篇】　　　　　　晋张骏
　　勾芒御春正衡纪运玉琼明庶起祥风和气翕来征庆云防八极甘雨润四坰昊天降灵泽朝日耀华精嘉苖布原野百卉敷时荣鸠鹊与鹙黄间闗相和鸣芙蓉覆灵沼香花扬芳馨春游诚可乐感此白日倾休否有终极落叶思本茎临川悲逝者节变动中情【鹙一作莺芙蓉一作菉萍】
　　同前　　　　　　　　　　宋鲍照
　　伤禽恶惊倦客恶离声离声断客情賔御皆涕零涕零心防絶将去复还诀一息不相知何况异乡别遥遥征驾逺杳杳白日晚居人掩闺卧行子夜中饭野风吹草木行子心肠防食梅常苦酸衣葛常苦寒丝竹徒满座忧人不解顔长歌欲自慰弥起长恨端【白一作落草集作秋】
　　东西门行【古今乐録曰王僧防技录云东西门行今不歌】
　　梁刘孝威
　　广津寒欲歇聨樯宻缆收天髙匝近岫江阔少方舟饯泪留神眷离欷切私俦伫变齐儿俗当传楚献囚徒然颁并命秪而心思如抽
　　却东西门行【古今乐录曰王僧防技録云却东西门行荀录所载武帝鸿鴈一篇
　　今不传傅鸿鴈生塞北行出此】　　　　魏武帝
　　鸿鴈出塞北乃在无人乡举翅万余里行止自成行冬节食南稻春日复北翔田中有转蓬随风逺飘扬长与故根絶万嵗不相当奈何此征夫安得去四方戎马不解鞍铠甲不离傍冉冉老将至何时返故乡神龙藏深泉猛兽步髙冈狐死归首丘故乡安可忘【右一曲魏晋乐所奏】
　　同前　　　　　　　　　　晋傅
　　和乐惟有舞应节不失机退似前龙婉进如翔鸾飞回目流神光倾亚有余姿【疑阙】
　　同前　　　　　　　　　　宋谢恵连
　　慷慨发相思惆怅恋音徽四节竞阑侯六龙引穨机人生随时变迁化焉可祈百年难必保千虑盈怀之【阙误】
　　同前　　　　　　　　　　梁沈约
　　驱马城西阿遥眺想京阙望极烟原尽地逺山河没揺装非短晨还歌岂明发脩服怅邉羇瞻途眇乡谒驰葢转徂龙回星引奔月乐去哀镜满悲来壮心歇嵗华委徂貎年霜移暮发辰物久侵晏征思坐沦越清氛掩行梦忧原荡瀛渤一念起闗山千里顾丘窟【镜疑作境晏一作寻】
　　鸿鴈生塞北行　　　　　　晋传
　　凤皇逺生海西及时昆山冈五徳存羽仪和鸣定宫商百鸟并侍左右鼓翼腾华光上熙游云日间千嵗时来翔孰若彼龙与曳尾泥中藏非云雨则不升冬伏春乃骧退哀此秋兰草根絶随化扬灵气一何忧美万里驰芬芳常恐物微易歇一朝见弃忘
　　顺东西门行【古今乐録曰王僧防技录云顺东西门行今不歌】
　　晋陆机
　　出西门望天庭阳谷既虚崦嵫盈感朝露悲人生逝者若斯安得停桑枢戒蟋蟀鸣我今不乐嵗聿征迨未暮及时平置酒髙堂宴友生激朗笛弹哀筝取乐今日尽欢情
　　同前　　　　　　　　　宋谢灵运
　　出西门眺云间挥斤扶木堕虞泉信道人鉴徂川思乐暂舍誓不旋闵九九伤牛山宿心载违徒昔言竞落运务穨年招命侪好相追牵酌芳酤奏繁惜寸隂情固然【坠一作坠】
　　同前　　　　　　　　　谢恵连
　　哀朝菌闵穨力迁化常然焉肯息及壮齿遇世直酌酪华堂集亲识舒情尽欢遣凄恻




　　古乐苑巻十九
　　钦定四库全书
　　古乐苑卷二十
　　明　梅鼎祚编
　　相和歌辞
　　瑟调曲
　　饮马长城窟行【一曰饮马行郦道元水经注曰始皇二十四年使太子扶苏与蒙恬筑长城起自临洮至于碣石东暨辽海西并隂山凡万余里今白道南谷口有长城自城北出有髙坂傍有土穴出泉挹之不穷歌録云饮马长城窟信非虚言也乐府解题曰古词伤良人游荡不归或云蔡邕之辞古今乐録曰王僧防技録云饮马行今不歌】
　　古辞
　　青青河畔草緜緜思逺道逺道不可思宿昔梦见之梦见在我傍忽觉在他乡他乡各异县展转不相见枯桑知天风海水知天寒入门各自媚谁肯相为言客从逺方来遗我双鲤鱼呼儿烹鲤鱼中有尺素书长跪读素书书中竟何如上言加餐饭下言长相忆【畔一作邉儿一作童饭一作食言一并作有】
　　同前【梁简文泛舟横大江出此】　　　　　魏文帝
　　浮舟横大江讨彼犯荆虏武将齐贯錍征人伐金鼓长防十万队幽冀百石弩发机若雷电一发连四五【阙】
　　同前　　　　　　　　　　陈琳
　　饮马长城窟水寒伤马骨往谓长城吏慎莫稽留太原卒官作自有程举筑谐汝声男儿宁当格鬭死何能怫郁筑长城长城何连连连连三千里邉城多健儿内舍多寡妇作书与内舍便嫁莫留住善事新姑嫜时时念我故夫子报书往邉地君今出语一何鄙身在祸难中何为稽留他家子生男慎莫举生女哺用脯君独不见长城下死人骸骨相撑拄结发行事君慊慊心意闗明知邉地苦贱妾何能久自全【儿一作少徃一作与闗一作间】
　　同前【一云青青河邉草篇】　　　　　晋傅
　　青青河邉草悠悠万里道草生在春时逺道还有期春至草不生期尽叹无声感物怀思心梦想发中情梦君如鸳鸯比翼云间翔既觉寂无见旷如参与商河洛自用固不如中岳安囘流不及反浮云往自还悲风动思心悠悠谁知者悬景无停居忽如驰驷马倾耳怀音响转目泪双随生存无防期要君黄泉下【期尽一作泣尽】
　　同前　　　　　　　　　　陆机
　　驱马陟隂山山髙马不前往问隂山劲虏在燕然戎车无停轨旌斾屡徂迁仰凭积雪岩俯涉坚氷川冬来秋未反去家邈以緜猃狁亮未夷征人岂徒旋末徳争先鸣凶器无两全师克薄赏行军没微躯捐将遵甘陈迹收功单于旃振旅劳归去受爵槀街传
　　同前【一云拟青青河畔草】　　　　梁昭明太子统
　　亭亭山上栢悠悠逺行客行客行路遥故乡日迢迢迢迢不可见长望涕如霰如霰独留连长路邈绵绵胡马爱北风越燕见日喜緼此望乡情沈忧不能止有朋西南来投我用木李并有一札书行止风云起叩封披书札书札竟何有前言节所爱后言别离久
　　同前　　　　　　　　　沈约
　　介马渡龙堆涂萦马屡回前访昌海驿兵戎寇轮台旌幕巻烟雨徒御犯氷埃【阙】
　　同前　　　　　　　　　陈后主
　　征马入他乡山花此夜光离羣嘶向影因风屡动香月色含城暗秋声杂寒长何以酬天子马革报疆场【天一作君】
　　同前　　　　　　　　　张正见
　　秋草朔风惊饮马出长城羣惊还怯饮地险更宜行伤氷敛冻足畏冷急寒声无因度吴坂方复入羌城
　　同前　　　　　　　　　周王褒
　　北走长安道征骑每经过战垣临八阵旌门对两和屯兵戍陇北饮马傍城阿雪深无复道氷合不生波尘飞连阵聚沙平骑迹多昬昬陇坻月耿耿雾中河羽林犹角觝将军尚雅歌临戎常防劒蒙险屡提戈秋风鸣马首薄暮欲如何
　　同前　　　　　　　　　尚法师
　　长城征马度横行且劳羣入氷穿冻水饮浪聚流文澄鞍如渍月照影若流云别有长松气自解逐将军同前【集云饮马长城窟行示从征羣臣】　　　隋炀帝
　　肃肃秋风起悠悠行万里万里何所行横漠筑长城岂台小子智先圣之所营树兹万世防安此亿兆生讵敢惮焦思髙枕于上京两河秉武节千里巻戎旌山川互出没原野穷超忽摐金止行阵鸣鼓兴士卒千乘万骑动饮马长城窟秋昬塞外云雾暗闗山月缘岩驿马上乘空烽火发借问长安单于入朝谒浊气静天山晨光照髙阙释兵仍振旅要荒事方举饮至告言旋功归清庙前【两一作北秉一作执】
　　同前　　　　　　　　　虞世南
　　驰马渡河干流深马渡难前逢锦车使都防在楼兰轻骑犹衔勒疑兵尚解鞍温池下絶涧栈道接危峦拓地勲未赏亡城律讵寛有月闗犹暗经春陇尚寒云昬无复影氷合不闻湍怀君不可遇聊持报一飡
　　同前　　　　　　　　　袁朗
　　朔风动秋草清跸长安道长城连不穷所以隔华戎规模唯圣作荷负晓成功鸟庭已向内龙荒更凿空玉闗尘巻静金微路己通汤征随北怨舜咏起南风画野功初立绥邉事云集朝服践狼居凯歌旋马邑山响傅凤吹霜华藻琼钑属国拥节归单于欵闗入日落寒云起惊河被原隰零落叶己寒河流清且急四时徭役尽千载干戈戢太平今若斯汗马竟无施唯当事笔砚归去草封禅
　　青青河畔草【萧诠阿那当轩织出此然彼但咏织妇耳】
　　晋陆机
</div>
    <div class="pagination">
<a href="古乐苑_page27.html">上一页</a><span>...</span><a href="古乐苑_page23.html">23</a><a href="古乐苑_page24.html">24</a><a href="古乐苑_page25.html">25</a><a href="古乐苑_page26.html">26</a><a href="古乐苑_page27.html">27</a><span class="current-page">28</span><a href="古乐苑_page29.html">29</a><a href="古乐苑_page30.html">30</a><a href="古乐苑_page31.html">31</a><a href="古乐苑_page32.html">32</a><a href="古乐苑_page33.html">33</a><span>...</span><a href="古乐苑_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
