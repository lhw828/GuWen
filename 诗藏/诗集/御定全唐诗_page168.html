<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 168 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 168 页/共 1083 页</h1>
    <div class="content">　　舟行入剡
　　鸣棹下东阳回舟入剡乡青山行不尽緑水去何长地气秋仍湿江风晚渐凉山梅犹作雨谿橘未知霜谢客文逾盛林公未可忘多慙越中好流恨阅时芳
　　澄水如鉴
　　圣贤将立喻上善贮情深洁白依全徳澄清有片心浇浮知不挠滥浊固难侵方寸悬髙鉴生涯讵陆沈对泉能自诫如镜静相临亷慎传家政流芳合古今
　　长干曲四首【一作江南曲】
　　君家何处住【一作定何处】妾住在横塘停船暂借问或恐【一作可】是同乡
　　家临九江水来去九江侧同是长干人自小不相识下【一作北】渚多风浪莲舟渐觉【一作欲暂】稀那能不相待独自逆【一作送】潮归
　　三江潮水急五湖风浪涌由来花性轻莫畏莲舟重
　　维扬送友还蘓州
　　长安南下防程途得到邗沟吊緑芜渚畔鲈鱼舟上钓羡君归老向东吴














　　御定全唐诗巻一百三十
　　钦定四库全书
　　御定全唐诗巻一百三十一
　　祖咏
　　祖咏洛阳人登开元十二年进士第与王维友善诗一卷
　　古意二首
　　夫差日淫放举国求妃嫔自谓得王宠代间无美人碧罗象【一作蒙】天阁坐辇乗芳春宫女数千骑常游江水濵年深玉顔老时薄花妆新拭泪下金殿娇多不顾身生前妬歌舞死后同灰尘塜墓令人哀哀于铜雀台楚王竟何去独自留巫山偏使世人见迢迢江汉【一作水】间驻舟春谿【一作泽】里誓愿拜灵顔梦寤覩神女金沙鸣佩环闲豓絶世姿令人气力微含笑黙【一作竟】不语化作朝云飞
　　渡淮河寄平一
　　天色混波涛岸隂匝村墅微微汉祖庙隠隠江陵渚云
　　树森巳重时明郁相拒
　　归汝坟山庄留别卢象
　　淹留嵗将宴久废南山期旧业不见弃还山从此辞沤麻入南涧刈麦【一作越楚】向东菑对酒鸡黍熟闭门风雪时非君一延首谁慰遥相思【沤麻四句洪迈取为絶句】
　　夕次圃田店
　　前路【一作程】入郑郊尚经百余里马烦时欲歇客归程未已落日桑柘隂遥村【一作林】烟火起西还不遑宿中夜渡泾水
　　田家即事
　　旧居东臯上左右俯荒村樵路前傍岭田家遥对门欢娯始披拂惬意在郊原余霁荡川雾新秋仍昼昏攀条憩林麓引水开泉源稼穑岂云倦桑麻今正繁方求静者赏偶与潜夫论鸡黍何必具吾心知道尊
　　扈从御宿池【一本题作兰峯题张中丞九臯】
　　君王既廵狩辇道【一作路】入秦京逺树低枪垒孤峯【一作山】入幔城寒疎清禁漏夜警羽林兵谁念迷方客长懐魏阙情
　　赠苗发员外【一作李端诗】
　　宿雨朝来歇空山天气清盘云双鹤下隔水一蝉鸣古道黄花落平芜赤烧生茂陵虽有病犹得伴君行
　　答王维留宿
　　四年不相见相见复何为握手言未毕却令伤别离升堂还驻马酌醴便呼儿语嘿自相对安用傍人知
　　长乐驿留别卢象裴总
　　朝来已握手宿别更伤心灞水行人渡【一作絶】商山驿路深故情君且足谪宦我难任直道皆如此谁能泪满襟【前四句洪迈取为絶句】
　　送刘髙邮棁使入都
　　常闻积归思昨夜又兼秋乡路京华逺王程江水流呉歌喧两岸楚客醉孤舟渐觉潮初上凄然多暮愁
　　宴呉王宅
　　呉王承国宠列第禁城东连夜徴词客当春试舞童砌分池水岸牕度竹林风更待西园月金尊乐未终
　　观华岳
　　西入秦关口南瞻驿路连彩云生阙下松树到祠边作镇当官道雄都俯【一作为雄控】大川莲【一作危】峯径上处彷佛有神仙
　　泗上冯使君南楼作
　　井邑连淮泗南楼向晚过望滩沙鹭起寻岸浴童歌近海云偏出兼秋雨更多明晨拟回棹乡【一作归】思恨风波
　　蘓氏别业
　　别业居幽处到来生隠心南山当户牖沣水映园林屋【一作竹】覆经冬雪庭昏未夕隂寥寥人境外闲坐聼春禽
　　汝坟别业
　　失路农为业移家到汝坟独愁常废卷多病久离羣鸟雀垂牕栁虹霓出涧云山中无外事樵唱有时闻
　　陆浑水亭
　　昼眺伊川曲【一作水】岩间霁色明浅沙平【一作明】有路流水漫无声浴鸟沿波聚潜鱼触钓惊更怜春岸緑幽意【一作兴】满前楹
　　过郑曲
　　路向荣川谷【一作夕】晴来望尽通细烟生水上圆月在舟中岸势迷行客秋声乱草虫旅懐劳自慰淅淅有凉风
　　宿陈留李少府揆防
　　相知有叔【一作李】卿讼简夜弥清旅泊【一作宿】倦愁卧堂空闻曙更风帘【一作檐】揺烛【一作竹】影秋雨带虫声归思那堪説悠悠限洛城【中四句洪迈作絶句】
　　题韩少府水亭
　　梅福幽栖处佳期不忘还鸟吟【一作啼】当户竹花绕傍池山水气侵堦冷松【一作藤】隂覆座闲宁知武陵趣宛在市朝间
　　题逺公经台
　　兰若无人到真僧出复稀苔侵行道席云湿坐禅衣涧鼠縁香案山蝉噪竹扉世间长不见宁止暂忘归
　　中峯居喜见苗发【一作李端诗】
　　自得中峰住深林亦闭闗经秋无客到入夜有僧还暗涧泉声小荒冈树影闲髙牕不可望星月满空山
　　江南旅情
　　楚山不可极归路但【一作客自】萧条海色晴看雨江声夜聼潮劒留南斗近书寄北风遥为报空潭橘无媒寄【一作赠】洛桥
　　泊扬子津【一作岸】
　　才入维扬郡乡关【一作山】此路【一作地】遥林藏【一作残】初过【一作霁】雨风退欲归潮江火明沙岸云帆碍浦桥客衣今日【一作正】薄寒气【一作夜】近【一作昨】来饶
　　晚泊金陵水亭
　　江亭当废国秋景倍萧骚夕照明残垒寒潮涨古濠就田看鹤大隔水见僧髙无限前朝事醒吟易觉劳
　　七夕
　　闺女求天女更阑意未防玉庭开粉席罗袖捧金盘向月穿鍼易临风整线难不知谁得巧明旦试相看
　　望蓟门
　　燕台一望【一作去】客心惊箫鼔喧喧汉将营万里寒光生积雪三边曙色动危【一作行】旌沙场烽火连胡月海畔云山拥蓟城少小虽非投笔吏论功还欲请长缨
　　家园夜坐寄郭微
　　前堦微雨歇开戸散窥林月出夜方浅水凉池更深余风生竹树清露薄衣襟遇物遂遥叹懐人滋逺心依稀成梦想影响絶徽音谁念穷居者明时嗟陆沈
　　酬汴州李别驾赠
　　秋风多客思行旅厌艰辛自洛非才子游梁得主人文章叅末议荣贱岂同伦叹逝逄三演【一作世同王衍】懐贤忆四【一作法】真情因恩旧好契托死生亲所媿能投赠清言益润身
　　清明宴司勲刘郎中别业
　　田家复近臣行乐不违【一作遗】亲霁日园林好清明烟火新以文长防友唯徳自成邻池照牕隂晚杯香药味春檐前花覆地竹外鸟窥人何必桃源里深居作隠沦
　　汝坟秋同仙州王长史翰闻百舌鸟
　　秋天闻好鸟惊起出帘帷却念殊方月能鸣巳后时迁乔诚可早出谷此何迟顾影慙无对懐羣空【一作増】所思凄凉嵗欲晚萧索燕【一作路】将辞留聼未终曲弥令心独悲髙飞慿力致巧啭任天姿返覆知而静间关防若遗花繁上林【一作苑】路霜落汝川湄且长凌风翮乗春自有期
　　送丘为下第
　　沧江一身客献赋空十年明主岂能好今人谁举贤国门税征驾旅食谋归旋皦日媚春水緑苹香客船无媒既不达予亦思归田
　　赠苗发员外
　　朱户敞髙扉青槐碍落晖八龙乗庆重三虎递【一作地】朝归坐竹人声絶横琴鸟语稀花慙潘岳貌年称老莱衣叶暗朱樱熟丝长粉蝶飞应怜鲁儒贱空与故山违
　　寄王长史
　　汝颍俱宿好徃来托层峦终日何寂寞绕篱生蕙兰
　　别怨
　　送别到中流秋船倚渡头相看尚不逺未可即回舟
　　终南望余雪【有司试此题咏赋四句即纳或诘之曰意尽】
　　终南隂岭秀积雪浮云端林表明霁色城中增暮寒
</div>
    <div class="pagination">
<a href="御定全唐诗_page167.html">上一页</a><span>...</span><a href="御定全唐诗_page163.html">163</a><a href="御定全唐诗_page164.html">164</a><a href="御定全唐诗_page165.html">165</a><a href="御定全唐诗_page166.html">166</a><a href="御定全唐诗_page167.html">167</a><span class="current-page">168</span><a href="御定全唐诗_page169.html">169</a><a href="御定全唐诗_page170.html">170</a><a href="御定全唐诗_page171.html">171</a><a href="御定全唐诗_page172.html">172</a><a href="御定全唐诗_page173.html">173</a><span>...</span><a href="御定全唐诗_page169.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
