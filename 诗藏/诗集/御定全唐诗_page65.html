<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 65 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 65 页/共 1083 页</h1>
    <div class="content">　　分飞共所从六翮势摧【集作催】风声断碧云外影孤眀月中青田归路逺月【集作丹】桂旧巢空矫翼知何处天涯不可穷
　　走马引【李贺　一曰天马引樗里牧恭为父报怨杀人逃入沂泽中作】
　　我有辞乡劒玉锋堪截云襄阳【一作长安】走马客意气自生春朝嫌劒光【集作花】静暮嫌劒花【集作光】冷能持劒向人不解持照身【一作解持照身影】
　　昭君怨【白居易】
　　眀妃风貌最娉婷合在椒房应四星只得当年备宫掖何曽专夜奉帏屏见疎从道迷图画知屈那教配虏庭自是君恩薄如纸不须一向恨丹青
　　同前二首【张祜】
　　万里边城逺千山行路难举头惟见月【集作日】何处是长安汉庭无大议戎虏防先和莫羡倾城色昭君恨最多
　　同前【梁氏琼】
　　自古无【集作有】和亲贻灾到妾身胡【集作朔】风嘶去马汉月吊【集作出】行轮衣薄狼山雪妆成边塞春回看父母国生死毕胡尘
　　眀妃怨【杨凌】
　　汉国眀妃去不还马駞管向阴山匣中纵有菱花镜羞对单于照旧顔
　　蔡氏五弄【五弄逰春渌水幽居坐愁秋思竝宫调蔡邕所作也】
　　逰春曲二首【王涯】
　　万树江边杏新开一夜风满园深浅色照在緑波中上苑何穷树花开次第新香车与丝骑风静亦生尘
　　逰春辞二首【王涯】
　　曲江丝栁变烟条寒骨【集作谷】冰随暖气销才见春光生绮陌已闻清乐动云韶
　　经过栁陌与桃蹊寻逐风光着处迷鸟度时时冲絮起花繁衮衮压枝低
　　同前三首【令狐楚】
　　晚逰临碧殿日上望春亭芳树罗仙仗晴山展翠屏一夜好风吹新花一万枝风前调玉管花下簇金覊阊阖春风起蓬莱雪水消相将折杨栁争取最长条
　　渌水曲【李白】
　　渌水眀秋月南湖采白苹荷花娇欲语愁杀荡舟人
　　渌水辞【李贺】
　　今宵好风月阿侯在何处为有倾城色【一作入】翻成足愁苦东湖采莲叶南湖防蒲根【一作折蒲茸】未持寄小姑且持感愁魂【一作秋风】
　　幽居弄【顾况】
　　苔衣生花露滴月入西林荡东壁扣商占角两三声洞戸谿窗一冥寂独去沧洲无四邻身婴世网此何身闗情命曲寄惆怅久别江【集作山】南山里人
　　秋思二首【李白】
　　春阳如昨日碧树鸣黄鹂芜然蕙草暮飒尔凉风吹天秋木叶下月冷莎鸡悲坐愁羣芳歇白露凋华滋阏氏【集作燕支】黄叶落妾望白【集作自】登台月出【一作海上】碧云断蝉声【一作单于】秋色来胡兵沙塞合汉【一作望】使玉闗回征客无归日空悲蕙草摧
　　同前二首【鲍溶】
　　胡风吹鴈翼逺别无人乡君近鴈来处几回断君肠昔奉千日书抚心怨星霜无书又千日世路重茫茫燕国有佳丽蛾眉富春光自然君归晚花落君空堂君其若不然嵗晚双鸳鸯顾兔蚀残月幽光不如星女儿晚事夫顔色同秋萤秋日邉马思武夫不遑宁燕歌易水怨劒舞蛟龙腥风折连枝树水翻无蔕萍立身多戸门何必燕山铭生世不如鸟双双比翼翎【顾兔蚀残月以下集另作一首】季秋天地闲【一作闭】万物生意足我忧长于生安得及草木试从古人愿致酒歌秉烛燕赵皆世人讵能长似玉俯怜老期近仰视日车速萧飒御风君魂梦愿相逐百年夜销半端为垂缨束
　　同前【司空曙】
　　静与嬾相偶年将衰共催前途欢不集往事恨空来昼景委红叶月华铺緑苔沈思更何有结坐【集作坐结】玉琴哀
　　同前【司空图】
　　身病时亦危逢秋多恸哭风波一揺荡天地几翻覆孤萤出荒池落叶穿破屋势利长草草何人访幽独
　　同前二首【王涯】
　　网轩凉吹动轻衣夜聴更长玉漏稀月渡天河光转湿鹊惊秋树叶频飞
　　宫连太液见苍波暑气微清【集作消】秋意多一夜轻风苹末起露珠翻尽满池荷
　　胡笳十八拍【刘商　大胡笳十八拍小胡笳十九拍竝蔡琰作】
　　第一拍
　　汉室将衰兮四夷不宾动干戈兮征战频哀哀父母生育我见离乱兮当此辰纱窗对镜未经事将谓珠帘能蔽身一朝虏骑入中国苍黄处处逢胡人忽将薄命委锋镝可惜红顔随虏尘
　　第二拍
　　马上将余向絶域厌生求死死不得戎羯腥膻岂是人豺狼喜怒难姑息行尽天山足霜霰风土萧条近胡国万里重阴鸟不飞寒沙莽莽无南北
　　第三拍
　　如羇囚兮在缧绁忧虑万端无处说使余力【集作刀】兮翦余髪食余肉兮饮余血诚知杀身愿如此以余为妻不如死早被蛾眉累此身空悲弱质柔如水
　　第四拍
　　山川路长谁记得何处天涯是乡国自从惊怖少精神不觉风霜损顔色夜中归梦来又去朦胧岂解传消息漫漫胡天呌不闻眀眀汉月应相识
　　第五拍
　　水头宿兮草头坐风吹汉地衣裳破羊脂沐髪长不梳羔子皮裘领仍左狐襟貉袖腥复膻昼披行兮夜披卧毡帐时移无定居日月长兮不可过
　　第六拍
　　怪得春光不来久胡中风土无花栁天翻地覆谁得知如今正南看北斗姓名音信两不通终日经年常闭口是非取与在指防言语传情不如手
　　第七拍
　　男儿妇人带弓箭塞马蕃羊卧霜霰寸歩东西岂自由偷生乞死非情愿龟兹筚篥愁中聴碎叶琵琶夜深怨竟夕无云月上天故乡应得重相见
　　第八拍
　　忆昔私家恣娇小逺取珍禽学驯扰如今沦弃念故乡悔不当初放林表朔风萧萧寒日暮星河寥落胡天晓旦夕思归不得归愁心想似笼中鸟
　　第九拍
　　当日苏武单于问道是宾鸿解传信学他刺血写得书书上千重万重恨髯胡少年能走马弯弓射飞无逺近遂令边鴈转怕人絶域何由达方寸
　　第十拍
　　恨凌辱兮恶腥膻憎胡地兮怨胡天生得胡儿欲弃捐及生母子情宛然貌殊语异憎还爱心中不觉常相牵朝朝暮暮在眼前腹生手养宁不怜
　　第十一拍
　　日来月往相推迁迢迢星嵗欲周天无冬无夏卧霜霰水冻草枯为一年汉家甲子有正朔絶域三光空自悬几囬鸿鴈来又去肠断蟾蜍亏复圆
　　第十二拍
　　破瓶落井空永沈故乡望断无归心宁知逺使问姓名汉语泠泠传好音梦魂几度到乡国觉后翻成哀怨深如今果是梦中事喜过悲来情不任
　　第十三拍
　　童稚牵衣双在侧将来不可留又忆还乡惜别两难分宁弃胡皃归旧国山川万里复边戍背面无由得消息泪防满面对残阳终日依依向南北
　　第十四拍
　　莫以胡儿可羞耻恩情亦各言其子手中十指有长短截之痛惜皆相似还乡岂不见亲族念此飘零隔生死南风万里吹我心心亦随风渡辽水
　　第十五拍
　　叹息襟懐无定分当时怨来归又恨不知愁怨意若何似有锋铓扰方寸悲欢竝行情未快心意相尤自相问不縁生得天属亲岂向仇讐结恩信
　　第十六拍
　　去时只觉天苍苍归日始知胡地长重阴白日落何处秋鴈所向应南方平沙四顾自迷惑逺近悠悠随鴈行征途未尽马蹄尽不见行人边草黄
　　第十七拍
　　行尽胡天千万里惟见黄沙白云起马饥跑雪衔草根人渴敲冰饮流水燕山髣髴辨烽戍鼙鼓如闻汉家垒努力前程是帝乡生前免向胡中死
　　第十八拍
　　归来故乡见亲族田园半芜春草緑眀烛重然煨烬灰寒泉更洗沈泥玉载持巾栉礼仪【集作义】好一弄丝桐生死足出入闗山十二年哀情尽在胡笳曲
　　飞龙引二首【李白】
　　黄帝铸鼎于荆山链丹砂丹砂成黄金骑龙飞上太清家云愁海思令人嗟宫中防女顔如花飘然挥手凌紫霞从风纵体登銮车登銮车侍轩辕遨逰青天中其乐不可言
　　鼎湖流水清且闲轩辕去时有弓劒古人传道留其间后宫婵娟多花顔乘鸾飞烟亦不还骑龙攀天造天闗造天闗闻天语长云河车载玉女载玉女过紫皇紫皇乃赐白兔所之药【集有方字】后天而老凋三光下视瑶池见王母蛾眉萧飒如秋霜
　　乌夜啼引【张籍　何晏系狱有二乌止于舍上其女曰乌有喜声父必免遂作此操】
　　秦乌啼哑哑夜啼长安吏人家吏人得罪囚在狱倾家卖产将自赎少妇起聼夜啼乌知是官家有赦书下牀心喜不重寐未明上堂贺舅姑少妇语啼乌汝啼慎勿虚借汝庭树作髙巢年年不令伤尔雏
　　宛转歌【郎大家宋氏　晋王敬伯遇女郎刘妙容命小婢弹箜篌作宛转歌凡八曲敬伯惟忆二曲】
　　风已清月朗琴复鸣掩抑非千态殷勤是一声歌宛转宛转和且长愿为双鸿鹄比翼共翺翔
　　日巳暮长檐鸟应度此时望君君不来此时思君君不顾歌宛转宛转那能异栖宿愿为形与影出入恒相逐
　　同前二首【刘方平】
　　星参差【集有明字】月二八灯五枝黄鹤瑶琴将别去芙蓉羽帐惜空垂歌宛转宛转恨无穷愿为波与浪俱起碧流中
　　暁将近黄姑织女银河尽九华锦衾无复情千金宝镜谁能引歌宛转宛转伤别离愿作杨与栁同向玉窗垂
　　宛转行【张籍】
　　华屋重翠帏绮席雕象牀逺漏微更疎薄衾中夜凉炉氲【集作气】暗裵回寒灯背斜光妍姿结宵态寝臂幽梦长宛转复宛转忆忆【集作君】更未央
　　王敬伯歌【李端】
　　妾本舟中客【集作女】闻君江上琴君初感妾叹【集作意】妾亦感君心遂出合欢被同为交颈禽传杯惟畏浅接膝犹嫌逺侍婢奏箜篌女郎歌宛转宛转怨如何中庭霜渐多霜多叶可惜昨日非今夕徒结万里【集作重】欢终成一宵客王敬伯渌水青山从此隔
　　三峡流泉歌【李季兰　三峡流泉晋阮咸作】
　　妾家本住巫山云巫山流水常自闻玉琴弹出转寥夐直似当时梦中聼三峡流泉几千里一时流入深闺里巨石奔崖指下生飞波走浪中起初疑喷涌含雷风又似呜咽流不通回湍曲濑势将尽时复滴沥平沙中忆昔阮公为此曲能使仲容聼不足一弹既罢复一弹愿似流泉镇相续
　　风入松歌【僧皎然　风入松晋嵇康作】
　　西岭松声落日秋千枝万叶风飕飗美人援琴弄成曲写得松间声断续声断续清我魂流波坏陵安足论美人夜坐月明里含少商兮照【集作防】清征风何凄兮飘飉【集作飘】搅寒松兮又夜起夜未央曲何长金徽更促声泱泱何人此时不得意意苦悲闻客堂
　　秋风引【刘禹锡】
　　何处秋风至萧萧送鴈羣朝来入庭树孤客最先闻
　　眀月引【卢照邻】
　　洞庭波起兮鸿鴈翔风瑟瑟兮野苍苍浮云巻霭眀月流光荆南兮赵北碣石兮潇湘澄清规于万里照离思于千行横桂枝于西第绕菱花于北堂髙楼思妇飞盖君王文姬絶域侍子他乡见胡鞍之似练知汉劒之如霜试登髙而极目【集作骋】莫不变而回肠
　　眀月歌【阎朝隐】
　　梅花雪白栁叶黄云雾四起月苍苍箭水泠泠刻漏长挥玉指拂罗裳为君一奏楚眀光
　　緑竹引【宋之问】
　　青溪緑潭潭水侧修竹婵娟同一色徒生仙实凤不游老死空山人讵识妙年秉愿逃俗纷归卧嵩丘弄白云含情傲【集有睨字】慰心目何可一日无此君
</div>
    <div class="pagination">
<a href="御定全唐诗_page64.html">上一页</a><span>...</span><a href="御定全唐诗_page60.html">60</a><a href="御定全唐诗_page61.html">61</a><a href="御定全唐诗_page62.html">62</a><a href="御定全唐诗_page63.html">63</a><a href="御定全唐诗_page64.html">64</a><span class="current-page">65</span><a href="御定全唐诗_page66.html">66</a><a href="御定全唐诗_page67.html">67</a><a href="御定全唐诗_page68.html">68</a><a href="御定全唐诗_page69.html">69</a><a href="御定全唐诗_page70.html">70</a><span>...</span><a href="御定全唐诗_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
