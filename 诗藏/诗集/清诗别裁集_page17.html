<!DOCTYPE html>
<html>
<head>
    <meta charset="UTF-8">
    <title>清诗别裁集 - 第 17 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清诗别裁集 - 第 17 页/共 104 页</h1>
    <div class="content">○泊湘口二妃庙是潇湘二水会处
泛楫楚江曲，辍棹潇湘涯。天水互澄廓，矧逢清秋时。霜明沙渚净，露寒岸草滋。芳蘅被长薄，修篁映素漪。月华临夜空，青山窈多姿。帝子渺何许，便娟远水湄。逶靡回翠旌，仿佛骖文狸。苍梧白云去，洞庭丹枫衰。美人期不还，日落愁参差。卷彼湘竹吟，踌躇有馀悲。（点缀《九歌》，自足远神远韵。）
○游招隐山六洞（自注：洞曰朝阳、夕阳、白雀、嘉莲、南华、北牖。）
攀陟情忘疲，洞壑洵回。朝阳开霏微，夕景映澄鲜。菡萏不可见，白雀徒空传。窈窕北牖室，演漾南华泉。虚窦显向背，隐磴潜亘绵。蔽亏欺日月，藏纳杳云烟。削凿太华小，淡氵颓神岛连。偶然二仪创，遂夺万古妍。寓真赏非一，寻异怀屡迁。浩荡观物化，聊谢区中缘。（作者五古胎源二谢，然自能造句，不徒得古人之形。）
○游虞山韶音洞（自注：在粤。）
探奇寻古峤，窦临清濑。空谷响易奔，万窃感竽籁。苔藓映崩壁，竹柏翳丛荟。冬夏鸣瑟商，昏旦变明霭。卷邈苍梧巡，逶迟翠华迈。骖虬纷蹇产，羽ヵ森ㄙ蔼。揽袂南熏亭，天风动衣带。月皓清湘流，云空九疑外。抗缅千载前，踌躇发深概。
○登昭州城楼即事
两江穿石壁，叠嶂倚孤城。舟向猿边下，人于鸟上行。岩幽谷雾暝，野旷戍烟平。薄暮楼笳发，栖栖旅客清。（“千里江陵一日还”后，复得此奇险之句。）
○晴川楼
万古山楼对黄鹤，一身楚塞吟清秋。羲娥平向窗中过，江汉交回槛外流。深窟鼋鼍时隐见，盘涡鸥鹭静沉浮。祢衡李白今何处，日暮空悲芳草洲。（江、汉交回的是此处，得此句，不嫌上句之泛。）
☆王维坤
字幼舆，直隶长垣人。顺治辛丑进士。
○寄慰乾一落第
当年交臂许云龙，太息名高未易逢。我辈都非食肉相，古人常作酒家佣。三巴二月莺千啭，万里双鱼泪一封。何处相思不相见，梓江迢递剑门重。（诸乾一，松江人，时幼舆在蜀中寄诗。）
○除夕
眼底年光尽，家人真不来。西川兵火后，无复望乡台。（顺治朝科目止于辛丑，此下皆文人、才士、山林野老之诗。）
☆徐延寿
字存永，福建闽县人。有《尺寸集》。
○存永兴公勃之子，钱牧斋序其诗，盛称许之。
○燕子矶
冯夷吹浪啮山根，云树千重暗白门。故垒尚闻双燕语，空江曾见六龙奔。杨花暮雪行人路，杜宇春风古帝魂。扣中流频唤酒，客情难遣是黄昏。（哀福王之出奔也。渐渐麦秀，于言中言外见之。）
○建州符山寺别楚黄樊山甫
共借僧寮一榻眠，离家愁说两经年。断云古驿过樵水，凉雨孤舟忆楚天。千里别情芳草外，五更残梦落花前。城南歌舞今消歇，又见关山月上弦。
○新淦县拜周公瑾墓
水畔巴丘古县开，周郎祠宇傍泉台。霸图当日成何事，才士无年实可哀。荆楚干戈终古恨，小乔环几时来？来涯孤客逢寒食，特为停舟酹一杯。（霸图不成，由公瑾之早没，哀之深矣。）
☆褚篆
字苍书，江南长洲人。邑诸生。
○苍书天爵自尊，淬砺古学，韩文懿公以父执敬礼之。康熙己巳圣祖南巡，召见于行在所，命书笺二幅，御书“海鹤风姿”赐之，时年已九十六矣，越岁卒。生平诗稿散佚，只存此篇。
○归度仙霞岭
匹马劳劳苍翠间，千寻古栈度重关。天南气象开蛮府，岭上风云动越山。径走黄狐荒草合，村连红树夕阳殷。生民苦忆无家别，烟火萧条何日还？
☆赵士
字伯浚，山东诸城人。有《观物斋集》。
○伯浚去家不归，著《建文年谱》。董樵目中无人。然师事之，可以觇其品矣。
○五平咏怀
阳春风初和，驱车游皇州。平原明朝辉，层城如云浮。高杨缘长川，丹霞栖琼楼。骊驹谁家郎，翩翩临清流。雕弓飞金丸，银鞍悬吴钩。从禽平陵东，还归倡家游。燕姬颜如花，琅为搔头。留君调新声，哀歌弹箜篌。清宵华灯张，辉煌罗衾。人生当为欢，谁能长忧愁。嗟嗟玄经儒，穷年无时休。（创格，却极自然，不入游戏。）
☆毛如瑜
字贵甫，山东阳信人。著有《太瘦生稿》。
○贵甫曾挟策上书，为权幸阻抑而归，递游五岳乃卒。
○登北岳
恒岳嶙峋四望开，正逢春色气佳哉。风烟下瞰中原尽，形势遥从万里来。手接星辰依座近，身经虎豹扣关回。吾庐东岱登临旧，争长崔巍未易裁。
☆刘献廷
字继庄，广阳人。
○继庄于天官、地理、农田、水利、刑名、钱谷以及兵阵刀槊之类，无所不能，韵语其馀事也。然豪气飚驰，逸情云上，读其诗，可以想见其人。
○怀古
古之兵皆农，农富兵亦强。古人士皆农。农朴士亦良，兵农一以分，甲胄无馀粮。士农一以分，耒耜无文章。分之则两伤，合之则一理。请语当途人，治乱实此始。（经生家安能为此言，即此可以觇其抱负。）
○泛溪
白石何粼粼，清流自氵尾氵尾。信舟漾前溪，两岸饶蒲苇。日落秋风生，停桡吊山鬼。
○题晖草斋
谁将堂上春，得比春日辉？日入光更出，亲老无重归。谁将人子心，得比庭前草？春风日日吹，草色年年好。（从东野意翻进一层，诗到此才有关名教。）
○水仙操
天行海运旋宫音，万象回薄由人心。移情易性琴非琴，刺舟而去留深林，海水汩没鸟哀吟。余心悲兮无古今，援琴而歌泪淫淫。
○赠张铁桥先生
我生燕山下，君住罗浮巅。相去万馀里，苍茫隔风烟。我年三十君七十，南溟绝塞谁通连？金阊忽相遇，会合非徒然。庞眉拄杖指天外，招我把臂谈重玄。我向空山抱幽独，三元厄运遭百六。耳闻沧海变桑田，长安夜听铜驼哭。南来踪迹访遗民，幸遇先生成信宿。先生腰下双青锋，闪烁跳跃如飞龙。自谓十年不曾试，宵光夜冷青芙蓉。延津神物有时合，为我一舞开心胸。君言当年不如愿，未必他年尝健饭。留挂丹房镇鬼魅，跨鹤吹笙从此变。先生画马非凡马，笔走房星自天下。世间骐骥总虚名，王良只向丹青写。写马君所易，写人君所难。清高深稳在闲橛，弩骀蹩{薛足}充衣冠。画马不画人，画鸟惟画鹰。宇内神俊姿，妙手恣飞腾。君自粤东来，探奇几千里。俊物与名山，收贮奚囊里。囊中五岳空嶙峋，忽逢佳士为写真。娄东顾子称同调，虎头龙性谁能驯？与君相对两无语，双眉不点人间尘。肯染春风旧花鸟，位置精神向三岛。我生不识顾云臣，依稀错认丹霞老。（自注：云臣小像酷似丹霞澹翁。）典型落落如晨星，万事悲凉付秋草。别君流离迁向越，眼底旌旗互明灭。夺我金庭第九天，翻飞只忆南华蝶。西湖重遇又经春，笈里烟霞别有神。还期遍走齐州地，同作天台采药人。（铁桥名穆，善画鹰马，不苟赠人。两奇士相遇，必有倾吐肝膈芒角流露者，篇中飞腾变灭，如白云从风，去来无迹，青莲流派，安得不属此人？）
○留别张鸿伯兼怀张非文和韵
舟楫吾将老，诗书世所轻。谁知天下士，漂泊亦无成。放眼空今古，虚怀向友生。北归心已足，不复悔南征。（一气鼓荡，律体最高。）
○题潜籁轩和韵
玉峰有高士，痛哭寿山隈。铁马夜千里，麻衣时一来。（自注：昆山顾宁人先生每至军都，必主潜籁。）自从丹返，不复草堂开。珍重遗编在，沉吟日几回。
○赠行西上人
铁骑穿云旧拓边，大江归去浪连天。五更梦醒荒祠下，百战人酣绣佛前。风急雁行排远岫，秋高雕影落寒烟。与君共望中原路，衰草离离倍黯然。（应是战将而隐于僧者。）
○赠杨子西
我溯三湘问楚材，与君披写共登台。乾坤不肯留残照，海岳无从问劫灰。莫讶青萍通夜啸，何妨白雪满头来。纵横且说当年事，尊酒淋漓亦快哉。（黯黯残照，何计留之，茫茫劫灰，何从问之，泉明饮酒课耕，乃乐天安分之常也。）
○卧病
风尘泉石两蹉跎，岁月催人委逝波。万事无成心力少，一生有几别离多。梦回弟妹依然失，病久交游谁更过。剩把新诗消永日，空床独坐强吟哦。（古之伤心人乃有此言。）
○幽居
王孙学赋小山招，意气がテ耿未消。燕市酒酣闻击筑，吴关人去忆吹箫。功名梦醒玄驹国。卜筑门临白马潮。回首故园千里外，江乡随地老渔樵。（一肚牢骚，借幽居发出，此岂幽居人语耶！）
○赠向语可
天半峨嵋落照边，汉川东与蜀江连。万金散尽犹存骨，一剑长留岂学仙。秋水欣逢东海苦，马蹄难遇九方堙。穷途我自怜空手，洒泪相看大别前。
○咏史
朝横而夕纵，志本在温饱。敝裘先自愧，何论妻与嫂。（足以服季子之心。）
匕首西入秦，生死在眉睫。秦政非齐桓，如何欲生劫？（明人有论，已畅言之，此括于二十字中，尤见明快。）
治国与治军，卧龙岂两事。陈寿亦何知，还问司马懿。（扫得痛快，如此作诗，何妨议论。）
○王昭君二首
六奇已出陈平计，五饵曾闻贾谊言。敢惜妾身归异国，汉家长策在和番。（咎在陈平、娄敬，此正论也。
○元帝时匈奴已弱，帝不欲失信，非畏其强，此意诗家未曾道及。）
汉主曾闻杀画师，画师何足定妍媸。宫中多少如花女，不嫁单于君不知。（若故为自幸之辞，不怨深于怨矣。）
○题闺秀雪仪画嫦娥便面
素笺折叠涂云母，黛笔清新画月娥。莫道绣奁无粉本，朝朝镜里看双螺。
☆喻指
字非指，江西南昌人。
○石城晤林茂之
泽国烽烟逐敝貂，秣陵人事更萧条。山头牧马无春草，城下东风有暮潮。白发逢君疑再世，清尊为我话前朝。天涯便欲相依隐，何处空岩著野樵。（五六语不必求工而身分自见。一气清空，亦从杜诗中出，世人学杜者，但求形似，得其皮毛耳。）
☆徐振芳
字大拙，山东安丘人。
○海陵寄李子效
淡淡长河落日愁，美人芳讯到沧洲。犹龙久矣逃尘世，牵犊公然饮上流。赤水有珠归罔象，碧天无际泛虚舟。班荆拟在云深处，一醉青莲海岳楼。
☆张杉
字南士，浙江山阴人。
○蒲坂道中
峻坂长驱匹马过，春风吹客奈愁何？重华不返苍梧驾，孤竹空传《采蕨歌》。北望云中迷紫塞，西来天上泻黄河。幽怀故国归何处，此日征衣泪更多。
☆沈道映
字彦彻，江南华亭人。著有《鸿迹轩稿》。
○讯{髟弗}渊水西
幽人谷水耽高卧，江村长夏看云坐。清梦心随鸥鹭慵，独醒迹向风尘左，草阁萧萧六月寒，穷探学海倾波澜。千秋自取性情足，一编歌哭来无端。与君成别忽已久，不向西郊频握手。闻道惊涛没钓矶，为问渔竿无恙否？
○送霄客南还
聚首无多日，天涯袂忽挥。苦将游子泪，洒向故人衣。落日河流急，寒枫驿路稀。与君俱作客，争奈不同归。（“游子泪”、“故人衣”，极平平语耳，合用之，顿传出至情，知情人所贵点化，不专求新。）
○野泊
野渡夕维舟，寒潮正急流。雁声沙际月，帆影笛边楼。独客难为夜，孤心易感秋。百年同逝水，不尽古今愁。
○登泖中潮音阁眺望有怀
峰头云气昼冥冥，蜡屐凭高试一停。湖面日翻荒岸白，海门天入乱山青。孤帆是处随渔网，长笛何人起鹭灯？谷水昆阴俱在眼，可怜二陆久凋零。
○舟泊富林谒陈大樽先生墓
</div>
    <div class="pagination">
<a href="清诗别裁集_page16.html">上一页</a><span>...</span><a href="清诗别裁集_page12.html">12</a><a href="清诗别裁集_page13.html">13</a><a href="清诗别裁集_page14.html">14</a><a href="清诗别裁集_page15.html">15</a><a href="清诗别裁集_page16.html">16</a><span class="current-page">17</span><a href="清诗别裁集_page18.html">18</a><a href="清诗别裁集_page19.html">19</a><a href="清诗别裁集_page20.html">20</a><a href="清诗别裁集_page21.html">21</a><a href="清诗别裁集_page22.html">22</a><span>...</span><a href="清诗别裁集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
