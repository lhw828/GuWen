<!DOCTYPE html>
<html>
<head>
    <meta charset="UTF-8">
    <title>明诗综 - 第 99 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗综 - 第 99 页/共 242 页</h1>
    <div class="content">　　门有万里客
　　门有万里客驾言发京都问客京都来世事比何如公车待诏士北阙新上书峥嵘片言合恩宠一朝殊升君白玉堂上君黄金涂赐与出内藏宅第夹皇居华榱镂璧珰文牕结绮疏珠履竝侍从紫衣备走趋髙门平旦开飞葢已填衢官爵入掌握才俊待吹嘘顾盼遗光彩俯仰生荣枯贵盛岂不羡尊幸古来无天运相代谢日月有盈虚时命茍未逢进取何所图执防疲扬雄文园病相如今君守寂寞辛苦徒嗟吁【陈纬度云此篇葢为萝峰而作】
　　杂感
　　吾闻青海外赤水西流沙神人生鸟翼蓬首乱如麻出入乗两龙左右臂双蛇中有不死药竒丽更纷葩琅玕坠珠英玕琪散瑶华双双交相并文文自交加我愿从之游万里迹非賖但恐非人类夀命其奈何
　　夏日田园即事【二首】
　　沈沈夜来雨泱泱川上平田家趁时作驱牛急晨耕遥遥阡陌间肃肃老少并札札耒与耜吚吚桔槔声纡回野水入绵延禾稼盈劬苦事一时倏忽见秋成四体虽云疲所贵惟此生此生各有分胡乃不自营寥寥千载下宁知沮溺情
　　东菑耘事毕老翁自闲闲鼓腹何所知徘徊墟落间斜日上髙原一望江南山搴林玩柔荑涉涧弄潺湲欣然适其适日黒始来还了无一可说呼儿掩柴关
　　燕歌行
　　清霜落木寒萧森白日既匿光景沈关山迢迢絶信音目极千里伤人心念君他乡久滞淫长夜展转忧难任空闺寂寞愁锦衾涕零如雨不可禁泠泠纎指弹鸣琴张促柱发哀吟月明洞戸流清隂凉风飘飖吹我衿起看树上双栖禽雄鸣雌飞守故林我何防防独至今
　　漷县晚行
　　漠漠平沙阔荒荒白日低朔云孤鴈度昏树乱鸦栖戍鼓听犹隔村烟望欲迷关山有戎马怜尔尚征西
　　八月十五夜懐京中旧游
　　今夕那无月他乡独上楼兵戈添白髪幕府滞清秋对酒伤前事寻诗数旧游呼童把官烛漏尽不能休
　　送林以乗赴任江西佥宪【并序】
　　正徳已夘上将南巡予与以乗孟循同上疏忤防下狱且被责贬而孟循死矣今上即位召还京方忻防晤而以乗有兹擢感旧叙别怆然兴懐凡二十六韵
　　先帝昔巡幸小臣同上书事危攀折槛情切止乗舆未得陈丹悃空令伏玉除天心那可问皇怒竟何如氛雾昏霾久雷霆震击余伤魂逮囹圄鞭血溅衣裾半刺犹怜尔孤游孰起予聫翩嗟去国萧索苦离居圣哲临宸极清明开太虚王纲重照洗奸孽尽诛鉏紫诏恩初降苍生愤始摅逐臣皆见召旧故复相于禁闼还通籍官曹竝直庐感时唯涕泪叹逝重欷歔从宦心俱嬾求名术本疎祗应旅进退敢望独吹嘘翻怪无鸣鹤堪怜似戏狙十年才易组六月便驱车去作长途别行将大暑袪凉云停碧树渌水泛红蕖南国秋风早西江白露初霜威迎獬廌月冷改蟾蜍世路多欹侧斯文有卷舒身须混泾渭誉欲等璠璵霄汉看鹰隼江湖觅鲤鱼与君生死分分手一踌躇
　　南巡歌
　　万乗回銮出楚关遥闻凤吹百花间圣心不为闲游豫千里河山一月还
　　薛　蕙【四十四首】
　　蕙字君采亳州人正徳甲戌进士授刑部主事改吏部歴贠外郎中以议大礼下诏狱防复职未几罢归屡荐不出有西原集【徐子元云君采俊丽康乐殆不是过　王子正云西原穷探载籍采撷英华程古摛词超入魏晋晚乃刋落繁华潜心性命造诣深自得实多今之人但知为诗人已耳文征仲云西原先生诗温雅丽密有王孟之风乐府歌词追躅汉魏时何大复李空同文章重天下摛词发藻凌轹汉晋朝野翕然尚之先生虽稍后出而声华望实略相曹耦　唐应徳云薛诗从瞿老书来得虚静语　李子西云西原尚则元风聿袪末习潄羣籍之芳润撷百氏之英旉一时词囿邈焉寡俦　王元美云薛君采如宋人叶玉几夺天巧又如倩女临池疎花独笑　穆敬甫云薛公理学著称诗亦有致　顾言云考功诗譬之马饰金羁连翩躞蹀穏步康庄了无局蹐之迹　黄清甫云薛诗吐辞秀润布意密致而调合作者名篇实多其咏懐则取法于嗣宗杂诗则准的于景阳游仙则规摹于景纯虽不逼似庶几太康之音　蒋仲舒云薛诗如刻锦云霞叠石岛屿欲以人巧而拟自然未及大观能无激赏闲作冲澹若落花游丝情致可喜稍更骨气便复无俦矣　陈仲醇云薛公诗一毫尘垢不入笔端由其胷中旷达无染故也　陈卧子云君采诗如贵主初降云軿鸾辂县珠编贝自然庄丽　沈山子云君采诗峥萧瑟如鼓丘中之琴令人神往　钟广汉云君采五言兼大小谢之长五律综初盛唐之妙长句则效李颀长律则宗子美絶句小诗亦多妙谐】
　　【诗话薛公南巡诤吏大礼正人条达词华渊源理学古诗自河梁以暨六朝近体自神龙以迄五季靡不句追字琢心摹手追敛北地之菁英具信阳之雅藻兼迪功之精诣卓然名家又云君采年十二能诗王子衡谪判亳州赏之曰可继何李故其诗云束髪从师王浚川文章衣鉢幸相传尔时评我李何似白首摧頽只自怜其与用修论诗云近日作者摹拟蹈袭致有拆洗少陵生吞子美之谑求近性情无若古调直以沿流讨源自许晩年究心讲学于诗不师击壤尤人所难】
　　君子行
　　君子思危惧不终日众人居安没齿自逸君子思退如迫于渊众人思进如逐于田损益之变何其相反茍非明智孰能及逺人知其终莫知其始吉凶之萌鲜不由已上天无私何怨何亲福不择家祸不索人道有险易事有从违呜呼小子慎尔所之
　　善哉行
　　来日大难痛心疾首今日为乐莫惩其后大难如何昊天不嘉吉凶有时人莫之知鹿之游斯在彼中野庖人调和将以为脯翩翩白龙好是鱼服豫且射之载中其目少康出畋不复其舍戎王朝卧乃缚尊下式戒在斯式备在终匪戒匪备害于其躬天命戾止匪夙则莫勉尔在位无俾天怒
　　效阮公咏懐【七首】
　　翔鶤赴长飇翩翩戾髙冥举翮覆白日伏颈云间鸣顾谢野田雀黾勉营此生与子各殊涂无用相讥评飘风振幕若木零朱华六龙匿西山蒙汜扬其波翩翩市中子于心太回衺不见顦顇色但闻慷慨歌卑危诚未逺祸乱岂在多人人恤其私安能尚顾他已矣勿重陈嗟予可奈何
　　朝登古台上遥望大河隂朱明来自南隆暑倏已临丹霞曜阳景渥露霑林炎风振曽柯鸣蝉响哀音四时代终始变化迭相防盛长固殊昔迟暮方在今感物切悲情忾叹伤我心
　　生才良不幸处世诚独难扬蛾兴妒阶懐璧贾罪端灵均既见放韩非亦自残奉身失所从慷慨使我叹天上何所有上有九重台日月辟房牖河汉界两阶白虎夹路隅青龙啾啾啼五岳当束脯四海充一杯衣裳被云气左右结双蜺彗星垂为带北斗束为觿举足歴颢苍往往不复迷朝集扶桑东夕降若木西
　　守道遗荣利趋物丧其真诎伸难竝观髙尚良可伦不见庐子精神已无存煌煌口中珠含此谁为珍富贵焉足求甘我贱与贫
　　朝游东海上亲见安期生袖携麻姑书揖予上天行忽忽从之去一举陵太清白榆何歴歴桂树亦青青朱爵七十二鼓翼相和鸣玉女顾我笑执手戏紫庭万嵗同娱乐天地长齐并
　　游仙
　　精卫填东海防防累形躯哲人匡宇宙天命不可须闻有山林士弃世以自娱愿言从之游斋洁练羽书丹池可止渴晨餐咀云珠度纪谅非难去去勿踌躇
　　赠孟望之【二首】
　　昔余与君子未见心相知邂逅在今辰果若平生时愿得结欢好赠子以新诗含意未及申行行复何之念当从此去傍徨出郊畿行人倦往涂终言与我违仓卒执手间叹息空相持媿无晨风翼送子起翻飞
　　踟蹰郊野外白日匿西山行人去有期安得久周旋请为游子吟与子结纒緜忧来动人心恻怆不能言言念平生友意气非徒然行役不足辞贫贱非所怜君其笃明信慰我心惓惓
　　田中筑舍修治树艺
　　庄生卧濠梁范子去海隅行止信难侔逺迹要不殊伊予慕栖遁脱冠归里闾卜宅近郊坰葺宇就田庐南荣面崇冈北牖背幽墟虽非山水地取乐自有余筑牖仍先趾穿池即故渠林木尽旧行圃畦皆曩区寡欲罕所营众美亦云俱爵禄无常位贫贱亦安居岂惟畏淹留得以免忧虞懽此平生情永言焉可渝
　　丙子十月二十八日初发乡邑述征有作
　　旅宦忝从事卧疴辍归田俛仰似昨日荏苒逾三年末路谢贞素积习惭寅縁整驾别乡邑薄言重徂迁瞻途背梁宋振防指幽燕昔往遗维絷今来就纠纒岂伊行役叹畏此平生諐婴世迫物累抚化懐冥筌齐契百年内髙揖千载前虑存迹匪亏意惬道仍全斯言俟明哲因歌遂成篇
　　月夜坐忆
　　明月三五时流光千里外虚馆风冷冷寒墀霜霭霭不见南楼客徒忆西园葢懽酒无盈觞忧襟有余带沈吟静夜思缅邈佳人防【陈卧子云俊雅】
　　咏烛
　　客醉北堂上花生夜戸中色乱歌梁月影弄舞衣风珠帘照不隔罗幌映疑空愿得陪长防相看曲未终
　　杂诗【二首】
　　植草防成蔓种木当为株休咎岂虚生景响不相逾吕生钓竒货苏子挟隂符六国假相印万戸割名都一朝计不售仓卒防罪辜狙诈适自困倾巧定焉如生时谅非荣既没辱有余达人安贫贱贵欲弭祸枢
　　玉以采自斲丹以泽自销髙才耀当时荼毒竟相招傅子感飞蛾张公喻鹪鹩思患岂不微履险果焉逃嗟哉世路间覆辙常所遭千金惮垂堂胥靡易登髙愿随方外士杖防归蓬蒿
　　舟中看雨
　　微照下亭皋轻云翳川曲一望春波上萧条烟雨緑余花飘近渚众鸟喧深竹借问同行子何处停舟宿
　　日暮
　　日暮坐东轩直望西山曲白云蔼蔼至雨我牕前竹兹晨惮隆暑披衣废朝沐徙倚乗夕凉清风散炎燠大象斡流行变化一何速日新谅无取年长祗多辱古人善补过嗟尔当自勗
　　北征
　　地阔尘沙外天寒霜露中燕云常少日朔气自兼风梦断南楼鸟愁随北向鸿淹留忆攀桂辛苦叹飘蓬
　　九日同何仲黙出郊
　　九日登髙防同人载酒来寒城一以眺秋色正堪哀零雨晨初霁浮云午未开南飞有鸿鴈为尔立徘徊
　　答王允升省中对雨见忆之作
　　康乐愁霖唱平原苦雨诗故人歌此曲赠我慰相思薜茘垂青阁芙蓉泛緑池今朝一樽酒最恨不同持
　　送毛敬父之庐州
　　北峡吞淮口东陵控海隅霍山分岳镇肥水混濡须从事之官逺观风问俗殊庐江多小吏应候府中趋
　　七月十五夜对月
　　嫋嫋凉风夕纷纷零露时秋来看明月风露已如斯况对西园酌兼懐康乐诗山中有桂树今夜足相思
　　六月八日西阙遇雨
　　窈窕西清内参差水殿连归云向平乐飞雨集甘泉明月裁班女回风唱丽娟龙池初望幸来往木兰船
　　重游萧氏园
　　别此真如昨重游换物华粉滋曾倚竹红浅旧看花沙阪萦林曲山篱逐水斜城南咫尺路未觉往来賖
　　负郭
　　负郭茅堂小临溪竹圃斜山樽移野客鱼网晒邻家荒径封残雪疎篱透晚霞预思春到日着处种桃花
　　明宫后圃石山
　　出郭仙城近探幽福地遥珠林行窈窕锦石上岧嶤云里仙人酒山中玉女箫蓬莱去何许东望海边潮
　　村居
　　寂寞村居僻荒芜草径深飞蓬来旷野啄木响空林薄落聊凝望清江正苦吟此生甘落魄自笑果何心
　　送周子贤按贵州
　　万里牂柯路炎洲百粤南悬梯穿鸟道流沫下龙潭赤坂鼋鼍出厓日月含虹霓蒸海气烟雾洒春岚飞縁篁竹垂猨堕石楠橘花香细细藤刺緑毵毵岭外青骢驭台中白笔簪秦冠髙铁柱汉节照金函行迈应多暇登临素所耽江山吟谢客物色助清谈送逺都无绪忧时且不堪安危廷诤地迟子促朝防
　　送刘遵教赴河南佥事兼河北兵备
　　暂辍台中妙兼分阃外名两河开幕府万里作长城却縠真堪帅穰苴本善兵追奔立表待传檄据鞍成盗贼空三辅烟尘扫北平闾阎无夜警部曲有春耕风劲吹龙角云轻抱翠旌遥瞻猛将气偏逐使君行
　　寄崔内翰
　　病起身仍健秋来兴不孤心情那可减肺气欲全苏蚁穴依牀席蛛丝织画图褰帷窥物色倚杖理荒芜拨闷凭诗卷忘形付酒壶昔贤遗轨躅余力誓驰驱良史传经术髙才继典谟赤鲸凌海水翠凤上天衢仙籍通羣帝文星近六符马迁慙实録刘向谢醇儒览来神契冥捜入奥区蓬莱披琬琰太乙下虚无顾我惟书肆知君类说郛宪章崇阙里辞赋陋鸿都东鲁宫墙閟西京戸牖殊百家流泛滥六艺混泥涂未覩崩頽振深思笔削扶飞腾愁失坠衰飒迫号呼落落亲朋逺悠悠嵗月徂提携如有分终愿托微躯
　　送杨石斋
　　社稷功成后山林避宠年遭逢谁可竝出处独超然反侧当前日经纶迈昔贤殷忧兴圣主至治格皇天凶竖同摧朽苍生尽解悬庙谟随指顾臣节见周旋智勇千夫敌勲劳百辟先赏仍虚裂土名已重凌烟握玺惭周勃挥金笑鲁连急流嫌盛满介石慕贞坚许国心恒切还乡兴偶牵留侯初相汉乐毅晚辞燕异渥丝纶数髙风进退全草亭黄阁诏花簇锦江船水槛星桥侧茅堂雪岭边云霞深緑野卉木富平泉事业存钟鼎仪型照简编累朝瞻翊戴四海忆陶甄白首归休记青春送别筵衣冠望行色端不异登仙
　　寒食对雨遣闷
　　一百五日春已深闭门风雨昼隂隂乍飞燕子湿无那欲折桃花娇不禁归去久淹沧海兴愁来端拟白头吟天涯节序堪愁思【一作厌见繁华节】更遣萧条断客心
　　赠继之
　　长安城中不可留风尘日日使人愁上书解绶我将去拔劒出门君且休五岳登临几两屐三江来往一扁舟东西南北好行乐与尔相随万里游
　　孙氏沱西别业
　　巴陵西来沱水深水边楼阁长【一作自】隂隂鼋鼍夜出洞庭岸虎豹昼啼云梦林鼓枻乍逢渔父笑搴舟时听越人吟卜居何日从公去拟向桃花处处防【一作避地欲从何地隠买山须就此山岑】
　　流觞渠
　　流觞泛激水手揽跳波湿恰怪杯行迟风吹忽相及
　　云洞
　　洞门双玉扇隔岫窥云雾袅袅三石梁苔滑不敢度
　　折杨栁
　　三月卢龙塞沙中雪未干朝来折杨栁春色忆长安
　　凉州词
　　陇西西去抵凉州边塞萧条处处愁青草不生青海曲黒云常聚黒山头
　　皇帝行幸南京歌
　　燕姬玉袖抱箜篌马上常随翠辇游春来照影秦淮水爱杀江南云母舟
　　雪
　　緑水初冰百子池飞花正满万年枝君王夜醉瑶台雪侍女冬歌白苎词
　　春日漫兴
　　二月黄鹂满树飞歌防宛转世间稀谢公虽有东山妓不及侬家金缕衣
　　顾　【三首】
</div>
    <div class="pagination">
<a href="明诗综_page98.html">上一页</a><span>...</span><a href="明诗综_page94.html">94</a><a href="明诗综_page95.html">95</a><a href="明诗综_page96.html">96</a><a href="明诗综_page97.html">97</a><a href="明诗综_page98.html">98</a><span class="current-page">99</span><a href="明诗综_page100.html">100</a><a href="明诗综_page101.html">101</a><a href="明诗综_page102.html">102</a><a href="明诗综_page103.html">103</a><a href="明诗综_page104.html">104</a><span>...</span><a href="明诗综_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
