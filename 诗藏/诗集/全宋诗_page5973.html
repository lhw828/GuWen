<!DOCTYPE html>
<html>
<head>
    <meta charset="UTF-8">
    <title>全宋诗 - 第 5973 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 5973 页/共 11672 页</h1>
    <div class="content">释慧开　偈颂八十七首
    闹市门头，有事句子。
    摆手出漳江，全身在里许。

释慧开　偈颂八十七首
    稽首老瞿昙，担头人闹蓝。
    米香三拜了，天上与人间。

释慧开　偈颂八十七首
    灵从何从，圣从何起。
    五通六通，不是不是。
    今日天宁，如何指示，
    齐之以礼。

释慧开　偈颂八十七首
    闹市红尘，入里垂手。
    缠涉思惟，劈脊便搂。

释慧开　偈颂八十七首
    夫子眼晴，瞿昙巴鼻。
    不是四六文章，亦非仁义礼智，
    普请大家齐侧耳。

释慧开　偈颂八十七首
    眼如鼻孔口如槌，业识忙忙唤不回。
    南浦西山耕未遍，披毛戴角又重来。

释慧开　偈颂八十七首
    灵山话月，曹溪指月。
    寒山比月，从上佛祖，
    纳尽败阕。

释慧开　偈颂八十七首
    地黑天昏见得亲，肯随光影弄精魂。
    老僧拳下死中活，佛与众生一口吞。

释慧开　偈颂八十七首
    休分廛市与山间，静闹闲忙著眼看。
    静闹二途俱泯绝。如珠辘轳走金盘。

释慧开　偈颂八十七首
    一镞破三关，坐断江西路。
    佛祖到头俱冈措，至竟全凭这一步。

释慧开　偈颂八十七首
    殿里底是什么，千百化身无处讨。
    礼拜烧香，不勘自破。

释慧开　偈颂八十七首
    状元笔下鼓风雷，未放游鳞久曝腮。
    激起砚池些子水，洗光幕阜翠崔嵬。

释慧开　偈颂八十七首
    遇缘即宗云从龙，随处作主风从虎，
    大地撮来无寸土。倒岳倾湫，
    兴云致雨。

释慧开　偈颂八十七首
    释迦顶{左宁右页}一机，达磨单传一著。
    崇恩不惜眉毛，只作一句道却。

释慧开　偈颂八十七首
    今朝十朋念五，黄龙有一转语。
    分明更不囊藏，直截当阳为举。

释慧开　偈颂八十七首
    湘南潭北影团团，面面簷楹风雨寒。
    突出虚空无缝罅，从教千古与人看。

释慧开　偈颂八十七首
    五日一番，赴个程限。
    有道可谈，有法可演。
    不顾碎身如微尘，只要瞎却众生眼。

释慧开　偈颂八十七首
    日月循环成底事，衲僧切忌眼麻迷。
    真饶透彻威音外，也落侬家第二要。
    急荐取，莫迟疑。
    坐看东君行正令，大鹏一举到天池。

释慧开　偈颂八十七首
    独弄单提向上机，机前荐得早迟疑。
    相逢觌面凭谁委，父子虽亲各不知。

释慧开　偈颂八十七首
    格外一机，万灵莫测。
    向上一著，千眼难窥。
    青山白云父，白云青山儿。
    春风二三月，桃李自成蹊，
    笑杀灵云道不疑。

释慧开　偈颂八十七首
    掀翻大地，打破虚空。
    口吞佛祖，闪蔑宗风。
    莫笑黄龙无伎俩，熨斗煎茶铫不同。

释慧开　偈颂八十七首
    参禅莫滞静工夫，闹处相逢在半途。
    静闹两关俱不涉，赵州东壁挂葫芦。

</div>
    <div class="pagination">
<a href="全宋诗_page5972.html">上一页</a><span>...</span><a href="全宋诗_page5968.html">5968</a><a href="全宋诗_page5969.html">5969</a><a href="全宋诗_page5970.html">5970</a><a href="全宋诗_page5971.html">5971</a><a href="全宋诗_page5972.html">5972</a><span class="current-page">5973</span><a href="全宋诗_page5974.html">5974</a><a href="全宋诗_page5975.html">5975</a><a href="全宋诗_page5976.html">5976</a><a href="全宋诗_page5977.html">5977</a><a href="全宋诗_page5978.html">5978</a><span>...</span><a href="全宋诗_page5974.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
