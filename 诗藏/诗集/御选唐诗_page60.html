<!DOCTYPE html>
<html>
 <head>
  <meta charset="utf-8"/>
  <title>
   御选唐诗 - 第 60 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选唐诗 - 第 60 页/共 83 页
  </h1>
  <div class="content">
   水玉簮头白角巾【汉书司马相如传水玉磊砢注水玉水晶也西京杂记武帝过李夫人就取玉簮搔头梁简文帝诗斜柯插玉簮隋书礼仪志巾国子生服白纱为之晋太元中国子生见祭酒单衣角巾执经一巻以代手版晋书羊祜传当角巾东路归故里】瑶琴寂歴拂轻尘【鲍照诗瑶琴生网罗刘长卿诗终日愧瑶琴庾信赋寂歴无心张説诗空山寂歴道心生晋白纻舞歌袍以光躯巾拂尘海赋轻尘不飞】浓隂似帐红薇晚【髙适诗秾隂夹长津阎立本诗荆王梦里爱秾华枕席初开红帐遮本草经蔷薇不一有大红粉红黄白四色花大如钱花谱蔷薇一名刺红庾信诗梨红大谷晚】细雨如烟碧草春【梁简文帝诗冷风杂细雨张正见诗细雨濯梅林江赋气滃浡以雾杳时郁律其如烟范云诗春草醉春烟陈子昂春台引感阳春兮生碧草之油油杜甫诗映阶碧草自春色】隔竹见笼疑有鹤【栁宗元小石潭记从小丘西行百二十步隔篁竹闻水声如鸣佩环相鹤经畜以笼饲以熟食则尘浊而乏粹彩白居易诗回灯见栖鹤隔竹闻吹笛阮籍咏懐诗崇山有鸣鹤】卷帘看画更无人【古乐府西洲曲巻帘天自髙梁简文帝诗迎春试巻帘杜甫诗看画曽饥渴易閴其无人史记范雎传秦王屏左右宫中虚无人】南山自是忘年友【诗幽幽南山陶潜诗悠然见南山南史何逊传逊弱冠举秀才范云见其对策大相称赏因结忘年交又江总传范阳张缵琅琊王筠南皮刘之遴并髙才硕学总时年少有名缵等雅相推重为忘年交】谷口徒称郑子眞【孔稚圭文截来辕于谷口杜甫诗谷口樵归唱髙士传郑扑字子眞谷口人修道静黙成帝时王凤以礼聘之不屈扬雄盛称其德曰谷口郑子眞耕于岩石之下名振京师】
　　南湖
　　湖上微风入槛凉【杜甫诗湖上林风相与俱刘孝威诗微风入棨传梁简文帝咏风诗传凉入镂槛诗北风其凉】翻翻菱荇满回塘【楚辞漂翻翻其上下兮储光羲诗迟迟菱荇上泛泛菰蒲里梁简文帝诗回塘绕碧莎沈约诗白水满春塘】野船着岸偎春草【西溪丛语晋郭翻乗小舟归武昌庾亮造之以其船狭小就引大船翻曰使君不以鄙贱而猥辱临之此固野人之船也杜甫诗野航恰受两三人孟浩然诗孤舟泊岸初钱起诗蝴蝶暗连池岸草谢灵运诗萋萋春草生】水鸟带波飞夕阳【萧子范诗水鸟衔鱼上旧唐书阎立本传太宗尝与侍臣学士泛舟有异鸟随波容与史记老子传鸟吾知其能飞尔雅山西曰夕阳杜甫诗夕阳薰细草】芦叶有声疑雾雨【李峤诗水鴈衔芦叶邹阳书蛟龙骧首奋翼则浮云出流雾雨咸集】浪花无际似潇湘【梁元帝赋朝浮兮浪华列子窈然无际徐陵文巴汉楼船凌波无际一统志湘江在长沙府西至永州与潇水合曰潇湘】飘然篷艇东归客【杜甫诗飘然思不羣广韵篷织竹夹箬覆舟孟浩然诗回艇夕阳晚诗我东曰归汉书髙帝纪汉王既至南郑诸将及士卒皆讴歌思东归】尽日相看忆楚乡【后汉书桓荣传诏诸生雅吹击磬尽日乃罢杜甫诗绿樽须尽日诗维女荆楚居国南乡】
　　宿云际寺【长安志云际山大安寺在鄠县东南六十里隋仁夀元年置居贤捧日寺】
　　白盖微云一径深【案庭筠集有宿白盖峯寺寄僧诗易通卦騐谷雨太阳云出张如车盖徐陵诗月出栁城东微云掩复通常建诗一径通幽处禅房花木深张正见诗飞多花径深】东峰弟子逺相寻【诸葛颖诗微雨暗东峯梁简文帝唱导文十大弟子五百罗汉陆机诗川陆殊途轨懿亲将逺寻】苍苔路熟僧归寺【潘岳赋辟衣苍苔瓦被驳藓杜甫诗缘江路熟俯青郊司空曙诗昨闻归旧寺暂别欲成年】红叶声干鹿在林【钱起诗茅茨隠红叶吕温诗迎霜红叶早蔡琰胡笳十八拍塞上黄蒿兮枝枯叶干岑参诗踏地叶声干易即鹿无虞惟入于林中】髙阁清香生静境【张衡赋命王良掌防驷兮逾髙阁之锵锵谢朓诗髙阁常画掩元稹诗清香时暗闻梁简文帝大爱敬寺刹下铭皇帝照尽神原心凝寂境】夜堂疎磬发禅心【朱庆余诗空堂夜语清姚合诗雪中疎磬度江淹诗禅心莫不杂李颀诗清池皓月照禅心】自从紫桂岩前别【拾遗记闇河之北紫桂成林羣仙饵焉李德裕记永嘉之紫桂簇蝶庾肩吾诗桂岩逢暮序蜀水值穷秋】不见南能直至今【旧唐书神秀同学慧能者与神秀行业相埒慧能住韶州广果寺神秀奏则天请迫慧能赴都慧能固辞曰吾南中有缘不可违也竟不度岭而死天下乃散传其道谓神秀为北宗慧能为南宗】
　　李郢
　　钱塘青山题李隐居西斋
　　小隐西斋为客开【王康居诗小隠隠林薮大隠隠朝市李白诗小隠慕安石南史蔡凝传常端坐西斋非素贵名流罕所交接杜甫诗蓬门今始为君开】翠萝深处徧青苔【许浑诗遥夜泛青瑟西风生翠萝储光羲诗涧净绿萝深李白诗拂花弄琴坐青苔绿萝树下春风来又白露湿青苔】林间扫石安棋局【梁元帝诗林间花欲然孟浩然诗闻君息隂地东郭栁林间李白诗埽石待归月曹植文棋局逞巧博奕惟贤杜甫诗棋局动随幽涧竹】岩下分泉逓酒杯【李颀诗独居岩下石长似定中身白居易诗紫霄峯头黄石岩下杜甫诗竹竿袅袅细泉分戴叔伦诗逺访山中客分泉漫煑茶岑参诗竹影拂棋局荷香随酒杯白居易诗看月寻花把酒杯】兰叶露光秋月上【梁简文帝诗紫兰叶初满李白诗烟开兰叶香风暖刘复诗露华朝未晞滴沥含虚光温庭筠诗翠染氷轻透露光顾恺之诗秋月扬明辉江淹赋月上轩而飞光】芦花风起夜潮来【江总诗芦花霜外白岑参诗芦花罥钓丝楚辞九歌冲风起兮横波江淹赋乍秋风兮暂起王维诗潮来天地青白居易诗早潮才落晚潮来】湖山绕屋犹嫌浅【一统志西湖在杭州府西周回三十里其源出于武林泉山川秀发景物华丽陶潜诗绕屋树扶疎张籍诗涨池开绕屋卢纶诗开云种玉嫌山浅】欲櫂渔舟近钓台【李峤诗迎风欲举櫂刘孝威诗渔舟绕落花韦述诗浦净渔舟逺寰宇记严子陵钓台在桐庐县南大江侧台下连七里滩方舆胜览钓台在桐庐二十九里东西二台各髙百尺】
　　皮日休
　　宿报恩寺水阁
　　寺鏁双峯寂不开【旧唐书五祖忍与四祖道信并住蕲州双峯山东山寺故号其法为东山法门杜甫诗身许双峯寺门求七祖禅袁朗诗隂寒昼不开】幽人中夜独徘徊【易利幽人之贞荀朂诗幽人守静夜古诗中夜不能寐古乐府徘徊以徬徨马融文缓节舒容徘徊安步】池文带月铺金簟【李峤诗芳池写凤文董思恭诗带月绮罗映刘禹锡诗清洛晓光铺碧簟】莲朶含风动玉杯【白居易诗花房腻似红莲朶庾羲诗含风自飒飒殷英童咏莲诗莲叶捧成杯裴璘诗别有玉杯承露冷】往往竹梢摇翡翠【杜甫诗绿竹半含箨新梢才出墙费防诗风摇翡翠簮禽经背有彩羽曰翡翠埤雅翠鸟或谓之翡翠名前为翡名后为翠】时时杉子掷莓苔【本草杉木叶硬微扁如刺结实如枫实孙绰赋践莓苔之滑石刘长卿诗石路拂莓苔】可怜此际谁曽见惟有支公尽看来【髙僧传支遁字道林本姓闗氏陈留人家世事佛】
　　郑谷
　　竹
　　宜烟宜雨又宜风【李白慈姥竹诗含烟映江岛元稹诗竹梢余雨重白居易栽竹诗碧笼烟羃羃珠洒雨瑚谢朓咏竹诗风来起复垂刘禹锡庭竹诗依依似君子无地不相宜】拂水藏村复间松【吴均緑竹诗绕弱拂春漪许画江南竹诗中忽见村祠郭璞诗人亦有言松竹有林孙绰诗疎竹间脩桐】移得萧骚从逺寺【白居易诗问君移竹意如何薛能诗风地叶萧骚王建新移小竹诗此地本无竹逺从山寺移顾况诗逺寺吐珠阁】洗来疎净见前峯【杜甫咏竹诗雨洗涓涓净白居易洗竹诗久看洗霜竹孟浩然诗闲庭竹埽净元稹新竹诗峯峦眼前耸衡山志前峯咫尺莫辨径道】侵堦藓坼春芽迸【岑参诗迸笋穿堦踏还出姚合诗迸笋支阶起古今注苔一名绿藓笋谱笋一名竹芽卢仝诗万箨抱龙儿攒迸溢林薮】绕径莎微夏防浓【张籍诗新雨径莎肥尔雅翼莎草可为衣以御雨今人谓之蓑衣名曰夫须盖匹夫所须隋炀帝诗夏潭防脩竹】无赖杏花多意绪【杜甫诗韦曲花无赖庾信诗烧薙杏花初韩愈诗山榴踯躅少意思】数枝穿翠好相容【梁简文帝诗学作两三枝虞世南临池竹诗葱翠梢云质崔涯竹诗谁怜翠色兼云影贾岛诗虚室省相容】
　　韦庄
　　南省伴直【韩愈文臣与孔戣同在南省为官数得相见案南省谓尚书省也】
　　文昌二十四仙曹【史记天官书斗魁戴匡六星曰文昌宫唐书百官志光宅元年改尚书省曰文昌台俄曰文昌都省晋书职官志晋武帝置二十四曹白帖诸曹郎称为仙郎故曰仙曹郑谷诗星明南省陪仙步】尽倚红檐种露桃【王维诗不见红檐燕双栖緑草时王昌龄诗昨夜风开露井桃】一洞烟霞人迹少【刘沧诗一洞晓烟流水上张正见歌行池台间罗绮桃李杂烟霞卢照邻诗洞户无人迹空山听鸟声】六行槐栁鸟声髙【庾信小园赋榆栁两三行樱桃百余树杜甫诗两行秦树直晋书苻坚载记闗陇清晏百姓丰乐自长安至于诸州皆夹道树槐栁薛逢诗槐栁隂隂五月天文心雕龙喈喈逐黄鸟之声】星分夜彩寒侵帐【顔延之诗临堂对星分王勃序星分翼轸梁简文帝诗金隄翠栁带星彩而均调张正见诗芳树映雪野发早觉寒侵许浑诗绮罗无色雨侵帐】兰惹春香绿映袍【梁简文帝诗闇草别兰香古词至今衣袖惹天香韩翃诗细草春香小洞幽傅休奕歌绿叶映长波后汉书舆服志缯采十二色重绿袍】何事爱留诗客宿【曹植诗公子敬爱客终夜不知疲陆机要览五月三雨为留客雨刘禹锡诗灯艺松脂留客宿周贺诗诗客往来频】满庭风雨竹萧骚【元结序松竹满庭水石满堂栁宗元诗榕叶满庭莺乱啼宋玉九辨从风雨而飞飏薛能诗寒窓不可寐风地叶萧骚】
　　题姑苏凌处士庄【越语吴王帅其贤良与其重禄以上姑苏史记河渠书上姑苏望五湖明一统志苏州府姑苏山在府城西四十里亦名姑胥姑苏台在其上】
　　一簇林亭返照间【杜甫诗桃花一簇开无主白居易栽竹诗一簇绿檀栾唐太宗诗林亭自有幽贞趣况复秋深爽气来宋之问诗林亭春未防杜甫诗返照入江翻石壁张乔诗早凉先燕去返照后帆孤】门当官道不曽闗【祖咏观华岳诗作镇当官道雄都俯大川李商隠栁诗清明带雨临官道礼记外户而不闭史记循吏传子产为相三年门不夜闗道不拾遗】花深逺岸黄鹂閙【张正见诗芳杜杂花深庾信诗谁怜花径深沈约谢竟陵王示华严璎珞啓陟无生之逺岸泛正水之安流杜甫南池诗逺岸富乔木禽经仓庚黧黄之鸟注今谓之黄鹂何逊诗黄鹂绕叶飞】雨急春塘白鹭闲【杜甫诗急雨捎溪足斜晖转树腰又晚来急雨春风巅江淹青苔赋春塘秀色庾肩吾诗回岸髙花落春塘细栁悬尔雅释鸟注白鹭头翅背上皆有长翰毛江东人取为睫攡名之曰白鹭缞刘孝威诗白鹭隠青苗】载酒客寻吴苑寺【汉书扬雄传赞家贫嗜酒时有好事者载酒肴从逰学王维诗扬子谈经处淮王载酒过明一统志苏州府长洲县本吴之长洲苑李商隠诗茂苑城如画】倚楼曽看洞庭山【杜甫诗勲业频看镜行藏独倚楼屈原九歌邅吾道兮洞庭注吴中太湖一名洞庭而巴陵之洞庭亦谓之太湖郭璞江赋包山洞庭巴陵地道明一统志苏州洞庭山在府城西一百三十里太湖中一名包山】怪来话得仙中事【秦韬玉牡丹诗拟就仙中旋折来】新有人从物外还【梁简文帝文几圎上圣智周物外杜审言诗朝英物外求】
　　徐铉【字鼎臣广陵人十嵗能属文与韩熙载齐名江东谓之韩徐仕吴为秘书郎仕南唐歴中书舍人翰林学士吏部尚书归宋为散骑常侍精小学篆尤工】
　　京口江际弄水【水经注京口丹徒之西乡也元和志润州本春秋吴之朱方邑后汉建安十四年孙权自吴理丹徒号曰京城今州是也十六年迁都建业于此为京口镇城前浦口即是京口一统志江南镇江府吴名京口】
　　退公求静独临川【诗委蛇委蛇退食自公庾信至仁山铭仁者可效将由爱静汉书董仲舒传临川羡鱼不如退而结网庾阐诗临川叠曲流】扬子江南二月天【唐书地理志淮南道扬子永淳元年分江都县置古辞妾家扬子渡便弄广陵涛萧慤春赋二月莺声才欲防】百尺翠屏甘露阁【梁简文帝表髙防百尺借云崖之逺孙绰天台山赋搏壁立之翠屏唐明皇诗翠屏千仞合图画见闻志李德裕镇浙西于润州建功德佛宇曰甘露寺一统志甘露寺在镇江府北固上吴甘露中建因名】数帆晴日海门船【杜牧诗数帆旗去疾一艇箭回初孟郊诗瑞晴刷日月髙碧开星辰王昌龄宿京口江诗霜天起长望残月生海门名胜志焦山之东北有二岛对峙谓之海门】波澄濑石寒如玉【王屮头陀寺碑川静波澄龙翔云起孟浩然诗波澄水更清梁武帝诗石濑鸣溅溅乐府白石郎曲积石如玉列松如翠】草接汀苹緑似烟【栁恽诗汀洲采白苹李益诗緑杨如水草如烟温庭筠诗岸平多草烟】安得乘槎更东去【博物志天河与海通近世有人居海渚者年年八月有浮槎去来不失期人有竒志立飞阁于槎上多赍粮乗槎而去周明帝诗乘槎下钓矶】十洲风外弄潺湲【十洲记巨海之中有祖洲瀛洲洲炎洲长洲元洲流洲生洲凤麟洲聚窟洲有此十洲乃人迹稀絶处虞茂望海诗十洲风雾逺屈原九歌观流水兮潺湲谢灵运诗且申独往意乘月弄潺湲】







　　御选唐诗巻二十三补编
　　钦定四库全书
　　御选唐诗卷二十四
　　五言排律
　　太宗皇帝
　　正日临朝【四民月令正月一日七十二之初三百六旬之端是谓正日唐书礼乐志皇帝元正今至受羣臣朝贺】
　　条风开献节【史记律书条风居东北主出万物条之言条治万物而出之故曰条风易通卦验立春条风至风土记岳州自元旦献嵗邻里以饮宴相庆至十二而罢谓其日为开云节谢灵运诗开春献初嵗白日出悠悠】灰律动初阳【后汉书律厯志气之法为室三重户闭涂衅必周宻布缇缦室中以木为案毎律各一内庳外髙従其方位加律其上以葭莩灰抑其内端案厯而之气至者灰去其为气所动者其灰散人及风所动者其灰聚殿中用玉律十二惟二至乃灵台用竹律六十日知其律王廙赋春可乐兮乐孟春之初阳】百蛮奉遐賮【诗因时百蛮班固赋内抚诸夏外绥百蛮顔延之赋有肆险而禀朔或逾逺而纳賮説文賮防礼也】万国朝未央【左传禹防诸侯于涂山执玉帛而朝者万国隋炀帝诗端拱朝万国守文继百王史记髙祖纪九年未央宫成髙祖大朝羣臣置酒未央前殿髙祖奉玉巵起为太上皇夀羣臣皆呼万嵗括地志未央宫在雍州长安县西北十里】虽无舜禹迹【史记五帝纪自黄帝至舜禹皆同姓而异其国号以彰明徳左传茫茫禹迹画为九州鲍照诗御风亲列途乗山穷】
　　【禹迹】幸欣天地康【易天地交泰后以财成天地之道辅相天地之宜九歌君欣欣兮乐康】车轨同八表【礼记车同轨谢恵连賛致之以徳车轨斯同晋书邵续传国家应符拨乱八表宅心何承天诗仁声被八表】书文混四方【礼记书同文晋书刘颂传唐虞以前书文残阙书四方风动论衡混一四海天下定宁】赫奕俨冠益【陈琳赋光赫奕而烛夜何晏赋赫奕昭烁若日月之丽天也史记平准书冠葢相望班固赋冠葢如云七相五公】纷纶盛服章【髙士传井丹字大春博学髙论京师为之语曰五经纷纶井大春左传君子小人物有服章后汉书舆服志注汉明帝备其服章天子郊庙衣上皁下绛前三幅后四幅衣画而裳绣】羽旄飞驰道【礼记比音而乐之及干戚羽旄之谓乐班固赋羽旄扫云旌旗拂天史记秦始皇纪二十七年赐爵一级治驰道注驰道天子道也谢朓诗飞甍夹驰道】钟鼓震岩廊【诗钟鼔既设一朝飨之隋炀帝诗缨佩何济济钟鼔何煌煌汉书董仲舒传益闻虞舜之时游于岩廊之上垂拱无为而天下太平注岩廊殿下小屋也晋灼曰岩廊谓严峻之廊也】组练辉霞色【左传楚子重使邓廖帅组甲三百被练三千以侵呉谢朓元防曲分堦赩组练充庭罗翠旗谢灵运赋落月映屿收霞敛色梁简文帝诗曙色始成霞】霜防曜朝光【梁元帝诗霜戈临堑白徐陵书霜戈雪防无非武库之兵鲍照诗紫殿争朝光隋炀帝诗朝光动剑彩】晨宵懐至理【梁简文帝表至理隆而徳音阐何逊诗至理归无为】终愧抚遐荒【晋书文帝纪仁风兴于中夏流泽布于遐荒韦孟诗彤弓斯征抚宁遐荒】
　　春日武门宴羣臣【闗中记未央宫东有苍龙北有武即北阙也雍録大明宫北门为武门内有武殿】
　　韶光开令节【梁简文帝文五翳销空韶光表节傅兖妻辛氏诗元正启令节】淑气动芳年【刘孝绰诗回风飘淑气陈叔达诗玉律动年华梁简文帝诗芳年留帝赏】驻辇华林侧【汉书袁盎传陛下従代邸来郎官上书未尝不止辇受其言洛阳图经华林园在城内东北隅魏明帝起名芳林园齐王芳改为华林干寳晋纪泰始四年二月上幸芳林园与羣臣宴赋诗观志梁简文帝文晋集华林同文轨而髙宴】髙宴栢梁前【沈约诗奉髙宴于栢梁南史沈炯传指栢梁而髙宴汉书武帝纪元鼎二年春起栢梁台三辅旧事以香栢为之三辅黄图帝尝置酒其上诏羣臣和诗】紫庭文佩满【傅休奕诗万里升紫庭梁武帝诗戏金阙游紫庭后汉书舆服志古者君臣佩玉】丹墀衮绂连【张衡赋青琐丹墀注以丹漆地也广絶交论趋走丹墀者叠迹周礼衮冕注古者天子冕服十二章至周以日月星画于旌旗而冕服九章一曰龙二曰山三曰华虫四曰火五曰宗彛皆画以为缋六曰藻七曰粉米八曰黼九曰黻皆饰以为绣易朱绂方来説文绂绶也曹植表上惭华衮俯愧朱绂牛诗来朝圭绂连】九夷簉瑶席【晋书乐歌懐万方纳九夷玉篇簉倅也又齐也楚辞瑶席兮玉瑱】五狄列琼筵【尔雅九夷八狄七戎六蛮谓之四海周礼职方氏掌四夷八蛮七闽九貉五戎六狄谢朓诗既通金闺籍复酌琼筵醴】娯賔歌湛露【曹植娯賔赋遂衎賔而髙防祢衡赋序今日无用娯賔愿为之赋诗湛湛露斯匪阳勿晞疏天子宴诸侯之诗也何逊诗羽觞欢湛露】广乐奏钧天【史记赵简子曰吾至帝所甚乐与百神游于钧天广乐九奏万舞潘岳赋陈钧天之广乐兮展万舞之至欢】清尊浮緑醑【刘苞诗清尊久不荐淹留遂待君七启浮蚁鼎沸酷烈椒馨谢朓诗緑蚁方独持玉篇醑美酒也】雅曲奏朱弦【呉志周瑜传吾虽不及防旷闻弦赏音足知雅奏也庾信赋聴雅曲于文弦礼记清庙之瑟朱弦而疏越一唱而三叹有遗音者矣江淹诗云殿朱弦响】粤余君万国【玉篇粤于也易首出庶物万国咸宁】还惭抚八埏【淮南子九州之外乃有八埏牛诗恭已临万防宸居驭八埏】庶防保贞固【易顔氏之子其庶防乎诗庶防夙夜以永终誉易贞固足以干事】虚已厉求贤【汉书五行志周既克殷以箕子归武王虚己而问焉礼记彰人之善而美人之功以求下贤后汉书蔡邕传求贤之道未必一途或以徳显或以言扬】
　　出猎
　　楚王云梦泽【书云土梦作乂疏左传昭三年楚子与郑伯田于江南之梦定四年楚昭王寝于云中司马相如赋臣闻楚有七泽尝见其一未覩其余也臣之所见葢特其小小者耳名曰云梦云梦方九百里一统志云梦县在徳安府城南四十六里西魏于云梦古城置县因以为名又云梦泽在安陆县南五十里】汉帝长杨宫【庾信步虚词汉帝看桃核齐侯问枣花三辅黄图长杨宫本秦旧宫汉修之以备行幸宫中有垂杨数亩因名扬雄羽猎赋序武帝广开上林东南至御宿昆吾旁南山西至长杨五柞何逊诗昔随张博望辞帝长杨宫】岂若因农暇【左传春搜夏苗秋狝冬狩皆因农隙以讲事也魏书薛谨传谨命立庠教以诗书三农之暇悉令受业】阅武出轘嵩【晋书乐章皇之辅若阅武爪牙奋莫之御又虞溥传溥父秘为偏将军镇洮西溥従父之官専心坟籍时疆场阅武人争视之溥未尝寓目水经注三涂太行轘辕崤邑非南望也一统志轘辕山在巩县西南七十里其坂有十二曲道将去复还故名诗崧髙维岳峻极于天白虎通中央之岳独加髙者何中央居四方之中最髙故曰崧髙山一统志嵩山在登封县北一十里东曰太室西曰少室嵩其总名】三驱陈锐卒【易王用三驱庾信赋变三驱而画鹿登百尺而悬熊汉书宣帝纪二年秋调关东轻车锐卒选郡国吏三百石伉健习骑射者皆従军晋书景帝纪爰授锐卒毕力戎行】七萃列材雄【虞羲诗云屯七萃士鱼丽六郡兵王融序七萃连镳九斿齐轨魏志武帝纪程昱説曹公曰刘备有雄材而甚得众心】寒野霜氛白【朱异田饮引属风林之萧瑟值寒夜之苍茫梁昭明太子诗寒风催夜霜张率诗秋冬交代序朝霜白绥绥】平原烧火红【司马相如赋楚亦有平原广泽游猎之地饶乐若此者乎鼂错书土山丘陵曼衍相属平原广野此车骑之地也管子齐之北泽烧火光照堂下管子入贺桓公曰吾田野辟农夫必有百倍之利矣是嵗租税九月而具张绪诗云根飞烧火古诗火旗焰焰烧天红】雕戈夏服箭【国语晋恵公令韩简挑战穆公横雕戈出见使者晋书载记铁骑干云雕戈耀景司马相如赋右夏服之劲箭注服盛箭器也夏后氏之良弓名繁弱其矢亦良即繁弱箭服故曰夏服也庾信赋夏箭三成青茎赤羽】羽骑緑沈弓【扬雄赋羽骑营营昈分殊事何逊诗长安美少年羽骑暮连翩北史张奫传隋文帝赐奫緑沈甲兽文具装萧子云诗緑沈弓项縦紫艾刀横拔】怖兽潜幽壑【汉书扬雄传防竦詟怖注詟言禽兽惊走也嵇康赋登飞梁越幽壑晋书陆机传賛桂生幽壑终保弥年之丹】惊禽散翠空【王融文危叶畏风惊禽易落谢灵运诗空翠难强名江淹赋野田田而虚翠水湛湛而空碧】长烟晦落景【郭璞诗升降随长烟飘飖戏九垓广雅日西落光反照于东谓之反景】灌木振严风【诗黄鸟于飞集于灌木左思诗何事待肃歌灌木自悲吟江淹书庶女告天振风袭于齐台袁淑诗四面各千里縦横起严风】所为除民瘼【左传勤惜民隠而除其害也诗瘼此下民南史循吏传序日昃聴政求瘼卹隠】非是悦林丛【楚辞丛林之下无怨士兮萧道明诗凉风散簟席霞色变林丛】
　　秋日斆庾信体【周书庾信传字子山父肩吾为梁太子中庶子掌管记东海徐摛为右衞率摛子陵及信并为抄撰学士父子出入禁闼恩礼莫与比既有盛才文并绮艳故世号为徐庾体】
　　岭衔宵月桂【释氏通鉴碧落雾埋松岭月梁简文帝诗青山衔月规鲍照诗宵月向掩扉江淹诗宵月辉西极酉阳杂俎旧言月中有桂树髙五百丈江总诗河边月桂秋】珠穿晓露丛【洞冥记勒毕国饮丹露为浆丹露者日初出有露如珠也江淹赋秋露如珠宋文帝诗阶上晓露洁谢朓诗惜晓露之方稀华晔诗露色变林丛】蝉啼觉树冷【礼记孟秋之月寒蝉鸣庾信赋惊懒妇而蝉啼徐陵诗蝉咽觉山秋】萤火不温风【尔雅萤火即炤也拾遗记岱舆山北有玉梁梁下萤火大如蜂声如雀庾信诗萤飘碎火流礼记季夏之月温风至曹植赋温风赫戏草木垂榦】花生圆菊蕋【梁简文帝诗新花已自生嵇含菊花铭葳防圆秀翠叶紫茎卢谌菊花赋黄蕋星罗】荷尽戏鱼通【尔雅荷芙蕖庾信诗夏余花欲尽萧慤诗香尽觉荷衰张衡赋渚戏跃鱼汉相和歌鱼戏莲叶东鱼戏莲叶西拾遗记瀛洲东有渊洞有鱼鼔舞羣戏逺望水间有五色云就视乃此鱼喷水为云如庆云之丽谢朓诗鱼戏新荷动】晨浦鸣飞雁【左思诗嗷嗷晨雁翔庾信诗洞浦落遵鸿诗雝雝鸣雁淮南子夫雁従风而飞以爱气力谢朓诗行雁飞且鸣】夕渚集栖鸿【温子升诗微微夕渚暗曹植诗夕宿兰渚禽经羣雁独警注夜栖川泽中千百为羣有一雁不瞑以警众也诗鸿飞遵渚】飒飒髙天吹【楚辞风飒飒兮木萧萧文心雕龙秋风飒飒谢朓诗飒飒髙树秋説文天颠也至髙无上文子髙莫髙于天楚辞天髙而气清薛道衡诗髙天澄逺色谢朓诗髙城凄夕吹】氛澄下炽空【陶潜诗露凝无游氛袁淑赋旻防涤氛范云诗桂水澄夜氛伏系之秋懐赋天宇澄肃刘桢大暑赋若炽燎之附体】
　　赋秋日悬清光赐房龄【江淹诗寒郊无留影秋日悬清光】
　　秋露凝髙掌【江淹赋秋露如珠刘孝绰诗上宫秋露结蔡邕释诲蒹葭苍而白露凝陆机诗肃肃素秋节湛湛浓露凝史记孝武纪承露仙人掌注仙人以手掌擎盘承甘露也三辅故事建章宫承露盘髙二十六丈上有仙人掌承露和玉屑饮之谢朓诗日华承露掌庾信诗露掌定髙云】朝光上翠微【鲍照诗紫殿争朝光梁简文帝诗朝光照皎皎阳休之诗霭霭春光上尔雅山未及上曰翠微疏谓未及顶上在旁陂陀之处名翠微一説山气青缥色故曰翠微左思赋郁葐蒀以翠微】参差丽双阙【司马相如赋岑崟参差日月蔽亏阮籍诗日月逓参差古诗双阙百余尺曹植乐府双阙曜朱光】照耀满重闱【易林光明照耀谢灵运诗日落山照耀徐陵诗夕照满西陂何晏赋复阁重闱左思赋重闱洞出】仙驭随轮转【顔延之赋飡霞之气神驭乎九仙隋书音乐志腾日驭鼓雷鞭初学记日乗车驾以六龙羲和驭之木华赋状如天轮胶戾而激转刘孝威诗鲁日尚回轮礼记日在营室疏星次西流日行东转】灵鸟带影飞【广雅日名阳乌梁元帝赋见灵乌之占巽观司南之候离刘孝绰诗仙掌方晞露灵乌正转风周髀算经日中立竿测影曹植赋翩飘飘而浮影若惊鹄之双飞】临波无定彩【徐陵日华诗乍逐细波移江淹赋日下壁而沈彩】入隙有圆晖【谢灵运诗秋首风入隙谢恵连赋终开帘而入隙沈约诗方晖竟户入圆影隙中来】还当葵藿志倾叶自相依【曹植表葵藿之倾叶太阳虽不为之回光然终向之者诚也江淹诗况我葵藿志松柏眼前横谢恵连诗愿君眷倾叶留景恵余明刘孝绰咏日诗园葵一何幸倾叶奉离光谢灵运诗蒲稗相因依】
　　明皇帝
　　春晚宴两相及礼官丽正殿学士探得风字【并序唐书明皇纪开元八年正月辛巳京兆尹源乾曜为黄门侍郎同中书门下平章事五】
　　【月丁卯为侍中九年九月癸亥张説为兵部尚书同中书门下三品十一年四月甲子为中书令又百官志礼部尚书一人正三品侍郎一人正四品下掌礼仪祭享贡举之事翰林志明皇置丽正殿学士名儒大臣皆在其中张説传帝自东都将还京召説与礼官学士置酒集仙殿曰朕今与贤者乐于此当遂为集贤殿乃下制改丽正书院为集贤殿书院而授説为学士知院事六典洛阳皇宫南面三门右曰光政光政之内曰广运明福明福之西曰崇贤门其内曰集贤殿】
　　朕以薄徳【礼记其徳盛者其志厚】只应歴数【书洪范四五纪一曰嵗二曰月三曰日四曰星辰五曰厯数庾信文主上恭膺寳厯嗣奉瑶图】正天柱之将倾【列子天亦物也物有不足故昔者女娲氏链五色之石以补其阙】纫地维之已絶【説文纫女邻切繟绳也郭璞曰以线贯针曰纫楚辞纫秋兰以为佩庾信乐府东南可以补地阙西北可以正天倾旧唐书本纪景隆四年六月睿宗曰宗社由汝安定神只万姓赖汝之力进封平王】故得承奉宗庙【晋书入则尽欢承奉周礼春官小宗伯之职掌建国之神位右社稷左宗庙后汉书和帝纪逺国珍羞今以荐奉宗庙】垂拱岩廊【书垂拱而天下治汉书董仲舒传葢闻虞舜时游于岩廊之上垂拱无为而天下大治】居海内之尊【易乾元亨利贞疏于人事言之则君也父也以其居尊故在诸卦之首礼记富有四海之内】处域中之大【老子道大天大地大王亦大域中有四大而王居其一焉】然后祖述尧典【礼记仲尼祖述尧舜书尧典粤若稽古帝尧】宪章禹绩【礼记宪章文武诗设都于禹之绩】敦睦九族【书敦叙九族乂九族既睦】防同四海【书四海会同又声教讫于四海】犹恐烝黎未乂【崔实政论古有移人通财以赡烝黎蔡邕九祝辞万国和同兆民康乂】徭戍未安【魏文帝息兵诏且休力罢省繇戍史记孝文帝传赖宗庙之灵社稷之福方内乂安】礼乐之政亏【礼记礼乐刑政四达而不悖则王道备矣】师儒之道丧【周礼地官大司徒以本俗六安万民四曰聨师儒】乃命使者衣绣服【汉书百官公卿表侍御史有绣衣直指者武帝所制注衣以绣衣尊宠之也又隽不疑传暴胜之为直指使者衣绣衣持斧逐捕盗贼督课郡国】行郡县【汉书韩延夀传守左冯翊嵗余不肯出行县丞掾数白宜巡行郡中】因人所利【论语因民之所利而利之】择其可劳【论语择可劳而劳之】所以便亿兆也【后汉书传賛俾建永昌周徧亿兆晋书周嵩传上为宗庙无穷之计下收亿兆元元之命旧唐书本纪开元二年关中自去秋至于是月不雨人多饥乏遣使赈给三年六月山东诸州大蝗紫微令姚崇奏差御史下诸道促官吏遣人驱扑焚瘗以救秋稼従之是嵗田收有获人不甚饥开元十年八月丁亥遣户部尚书陆景先往许汝等州存抚赈给】乃命将士【后汉书光武帝纪大司马呉汉自蜀还京师于是大飨将士班劳策勲】擐介胄【左传躬擐甲胄礼记介冑则有不可犯之色】砺矢石【书砺乃矛左传荀偃士匄率卒攻偪阳亲受矢石】审山川之向背【书望于山川史记淮隂侯传兵法右倍山陵前左水泽今者将军令臣等反背水陈曰破赵会食臣等不服然竟以此胜】应嵗月之孤虚【书嵗月日时无易史记龟策传日辰不全故有孤虚注六甲孤虚如甲子旬戌亥为虚辰巳为孤抱朴子従计约以奋击常背孤而击虚则黄帝吕尚范蠡伍员之所同也】所以静边陲也【左传防刘我边倕旧唐书本纪先天二年十一月癸卯讲武于骊山甲辰畋猎于渭川开元二年正月甲申并州大都督府长史兼检校左衞大将军薛讷同紫微黄门三品仍总兵以讨奚契丹二月突厥黙啜遣其子同俄特勒率众寇北庭都防府右饶衞将军郭防瓘系败之二年冬十月薛讷破吐蕃于渭川西界武阶驿十年闰五月壬申兵部尚书张説往朔方军巡边】乃命礼官【周礼春官宗伯曰礼官之属】考制度【书六年五服一朝又六年王乃时巡考制度于四岳】稽典则【书有典有则贻厥子孙旧唐书礼仪志开元十年诏国子司业韦縚为礼仪使専掌五礼】序文昭武穆【礼记宗庙之礼所以序昭穆也左传管蔡郕霍鲁衞毛郜雍曹滕毕原酆郇文之昭也邘晋应韩武之穆也旧唐书本纪开元十一年八月戊申尊八代祖宣皇帝庙号献祖光皇帝庙号懿祖班祔于太庙之九庙】享天地神只【书山川鬼神亦莫不宁周礼大司乐凡乐六变则天神皆降八变则地只皆出旧唐书礼仪志昊天上帝五方帝皇地只神州及宗庙为大祀】所以申严洁也【王俭启圣心过恭宁在严洁】乃命学者缮落简【孟子北方之学者未能或之先也説文缮补也左传缮甲兵注治也韵补缮整葺补治之义又编録文字谓之缮写江总碑羽陵蠧迹嵩山落简】缉遗编【汉书刘歆传经或脱简传或间编注谓旧编烂絶】纂鲁壁之文章【汉书刘歆传鲁恭王壊孔子宅欲以为宫而得古文于壊壁之中礼记立权度量考文章】缀秦坑之煨烬【礼记纫箴请补缀书序及秦始皇灭先代典籍焚书坑儒沈约梁鼓吹曲辟应和扫煨烬】所以修文教也【书三百里揆文教易修辞立其诚疏外则修理文教旧唐书本纪开元七年十二月丙戌置文崇文两馆讐校书郎官员十年六月辛丑上注释孝经颁于天下经籍志开元三年左散骑常侍禇无量马懐素侍宴言及经籍帝曰内库皆先代旧书篇巻错乱难于检阅卿试为整比之七年诏公卿士庶之家所有异书官借様写及四部书成上令百官入乾元殿东廊观之无不骇其广书录大凡五万一千八百五十二巻】故能使流寓返枌榆之业【后汉书亷范传范流寓西州西州平归乡里汉书郊祀志髙祖祷丰枌榆社郑氏注枌榆乡名也】戎狄称藩屏之臣【诗价人维潘大邦维屏旧唐书本纪开元三年二月十姓部落及髙丽王等各率其众自突厥相继来奔前后总二千余帐开元十年夏四月封契丹首领松漠都督李郁子为松漠郡王奚首领饶乐都督李鲁苏为饶乐郡王闰五月戊寅勅诸蕃充质宿衞子弟并放还国】神只歆其禋祀【曹植诗备礼享神只诗来方禋祀周礼春官以禋祀祀昊天上帝旧唐书本纪开元十一年十一月戊寅亲祀南郊大赦天下】庠序阐其经术【礼记党有庠术有序孟子夏曰校殷曰序周曰庠班固赋四海之内学校如林庠序盈门汉书东平思王传尊修经术亲近仁人】既家六合【贾谊论然后以六合为家后汉书崔骃传六合怡怡比屋为仁】时巡两京【唐书明皇帝纪开元十二年十一月庚午如东都十五年十月己卯至自东都又韦基传髙宗常言两都我东西宅】函秦则委输斯逺【史记苏秦传秦东有崤函之固贾谊论秦孝公据崤函之固史记置平准于京师受天下委输诗道之云逺】鼎邑则朝宗所利【史记成王在丰使召公复营洛邑周公卒营筑居九鼎焉曰洛天下之中四方入贡道里均左传成王克商迁九鼎于洛邑周礼春官春曰朝夏曰宗唐书张元素传太宗谓房龄曰洛阳朝贡天下之中朕营之欲便四方百姓】封畿四塞【周礼制其畿疆而沟封之汉书地理志初雒邑与宗周通封畿东西长而南北短短长相覆为千里史记项羽纪关中阻山河四塞洛阳记左成臯右函谷前有伊阙却背孟津此四塞之国】従来测景之都【周髀算经日中立竿测景周礼大司徒以土圭之法测土深正景以求地中疏颍川阳城周公测景处古迹犹在张衡东京赋土圭测日影不缩不盈】城阙千门【诗在城阙兮东京赋殿未出乎城阙斾已返乎郊畛史记作建章宫度为千门万户】自昔交防之地【诗自古在昔周礼四时之所交风雨之所防隂阳之所和乃建王国东京赋总风雨之所交然后以建王城唐太宗建东都诏心兹宇宙通贡赋于四方交乎风雨均朝宗于万国】隂阳代谢【易立天之道曰隂与阳白虎通王者承天顺理调和隂阳隂阳和万物序休气充塞符瑞并臻皆应徳而至南史袁湛传论天长地久四时代谢】日月相推【説文推排也进也易日月相推而明生焉】岂可使春色虚捐【谢朓诗宛洛佳遨游春色满皇州】韶华并歇【梁元帝纂要春曰青阳景曰媚景韶景谢灵运诗属值清明节荣华感和韶何逊诗于时春未歇】乃置防酒【诗兕觥其觩防酒思柔】命英贤【江淹诗君王礼英贤不恡千金璧】有文苑之髙才【后汉书文苑传上下二巻又贾逵传令逵自选公羊严顔诸生髙材者二十人教以左氏与简纸经传各一通】有掖垣之良佐【刘植诗谁谓相去逺隔此西掖垣唐书权徳舆传徳舆知制诰独直两省乃上书言左右掖垣承天子命奉行详覆各有攸司冯衍奏记树名贤之良佐】举杯称庆何乐如之【徐陵表三元兆庆六宫司春得奏万夀之杯预参百辟之礼】同吟湛露之篇【诗湛湛露斯匪阳不晞厌厌夜饮不醉无归】宜振凌云之藻【史记司马相如传相如奏大人之赋天子大悦飘飘有凌云之气】于时嵗在乙丑开元十三年三月二十七日
　　乾道运无穷【易乾道爱化各正性命淮南子执要道之柄而游于无穷之地沈佺期诗身世两无穷】恒将人代工【书天工人其代之隋书髙帝纪代苍苍之工成巍巍之业谢瞻诗伊人感代工聿来扶兴王】隂阳调歴象【书燮理隂阳又乃命羲和钦若昊天厯象日月星辰敬授人时竹书纪年帝颛顼十三年初作厯象唐书明皇纪性英武善骑射通音律厯象之学】礼乐报穹【礼记礼乐不可斯须去身左传説礼乐而敦诗书诗书义之府也礼乐徳之则也宋郊祀歌烟芗鬯报清穹张华诗长剑横九野髙冠拂穹】介胄清荒外【史记绛侯世家亚夫持兵揖曰介胄之士不拜扬雄赋介冑被霑汗诗是用大介注介甲也説文胄兜鍪也列子逺在八荒之外七命公子曰大夫不遗来萃荒外】衣冠佐域中【后汉书郑均传均拜议郎帝赐以衣冠南史徐陵传今衣冠礼乐日富年华汉书萧望之传賛身为儒宗辅佐之纯近古社稷臣也魏武帝诗于铄贤圣总统邦域】言谈延国辅【礼记言谈者仁之文也后汉书光武帝纪大司空融等奏议曰周封八百同姓诸姬并为建国夹辅王室享国长久为后世法晋书段灼传有国者皆欲求忠以自辅】词赋引文雄【汉书枚乘传以病去官复游梁梁客皆善词赋乘尤髙又扬雄传非圣哲之书不好也顾尝好辞赋庾肩吾诗愧乏天庭藻徒参文雅雄】野霁伊川緑【王融诗日霁沙溆明牛凤及诗戒道伊川北通津涧水西山海经虢山伊水出焉西流注于河一统志伊水源出卢氏县闷顿岭东流经嵩县洛阳偃师县界入于洛水】郊明巩树红【广韵邑外曰郊一统志巩县在河南府城东一百三十里郭縁生述征记巩县周之巩伯邑庾肩吾诗云边开巩树雾里识嶤峯谢朓诗红树岩舒青莎水被】冕旒多暇景【易君子以莅众疏冕旒垂目黈纩塞耳无为清净民化不欺梁元帝序求瘼余晨颇多暇景唐太宗赋惟万防之暇景屏千虑于岩廊】诗酒防春风【南史袁粲传独步园林诗酒自适又萧介传介少交游与兄弟文酒赏防时人以比谢氏乌衣之游淮南子春风至则甘雨降生育万物陶潜诗春风扇微和】
　　首夏花萼楼观羣臣宴宁王山亭回楼下又申之以赏乐赋诗【并序　魏文帝赋伊暮春之既替即首夏之初期唐书让皇宪传始王永平唐隆元年进封宋明皇既讨定萧岑之难徙王宁先天后以隆庆旧邸为与庆宫而赐宪天子于宫西南置楼其西署曰花萼相辉之楼南曰勤政务本之楼帝时时登之闻诸王作乐必亟召升楼与同榻坐或就幸第赋诗燕嬉赐金帛侑欢】
　　万物莫不气兆乎上而形视乎下【易大哉乾元万物资始乃统天云行雨施品物流形又精气为物按视与示通】铁石异品【论衡铁石天然尚为锻链者变易故质子华子类异则形异形异则气异左思赋水物殊品鳞介异族】云蒸并湿【淮南子山云蒸柱础润】草木无心【易百谷草木丽乎土唐太宗赋才有力以胜蝶本无心而引莺】春来咸喜【汉书文帝纪当春和时草木羣生之物皆有以自乐宗懔诗今朝春气来诗周邦咸喜】故圣人道【易圣人作而万物覩论语人能道】先王法天【书古我先王暨乃祖乃父胥及逸勤文子上圣法天】酒星主献酬之义【星经酒旗三星在轩辕六角南孔融书天有九星之曜诗献酬交错】需卦陈饮食之象【易云上于天需君子以饮食宴乐】近命羣臣【北史魏髙祖纪引羣臣厯宴殷堂】欣时乐宴【陆云文万物欣时诗君子有酒嘉賔式燕以乐】尽九春之丽景【梁元帝纂要春曰芳春青春阳春九春谢朓侍宴曲丽景则春仪方在震】匝三旬之暇日【阮籍诗三旬将欲移谢朓诗防嘉得暇日】畅饮桂山【北史王昕传汝南王悦与府僚饮酒坐皆引满酣畅淮南王招隠士桂树丛生兮山之幽】櫂歌沁水【三辅黄图昆明池中有龙首船常令宫女泛舟池中作櫂歌杂以鼓吹后汉书窦宪传宪以贱直请夺沁水公主园田明一统志山西泽州沁河在沁水县东五十里】醇以养徳【张载赋备味滋和体醇色清诸葛亮书俭以养徳】味以平心【左传先王之济五味和五声也以平其心成其政也】本将导达阳和【傅亮讃发挥幽赜导达天人史记秦始皇纪时在中春阳和方起】助成长育【家语五行佐成上帝而称五帝左传为温慈恵和以效天之生殖长育】亦朝廷多庆【礼记朝廷之美济济翔翔南史斋武帝纪论积善多庆】军国余闲者也【干寳晋纪总论筹画军国嘉谋屡中司马相如赋朕以览聴余闲无事弃日】前月之晦【公羊传提月六鹢退飞提月者何逮是月晦日也】细风飘雨【梁元帝诗风细雨声迟】繁弦中止【蔡邕赋繁弦既挝雅韵乃扬鲍照赋将兴中止若往而归】列席半醉【刘孝绰诗列位华池侧庾信诗酒醺人半醉】佳辰易失【梁元帝纂要辰曰良辰曰嘉辰史记淮隂侯传时者难得而易失者也】絶兴难追【梁书王筠传后重省览欢兴弥深王逸琴思楚歌寒来暑往难逐追】良可惋也【广韵惋惊叹】今年带闰【白虎通月有闰余何周天三百六十五度四分度之一嵗十二月日过十二度故三年一闰五年再闰明隂不足阳有余也】节候全晚【文心雕龙言节候则披文而见实】暑气犹清【陶潜诗暑气为之无】芳草未歇【谢灵运诗首夏犹清和芳草亦未歇】申布雅意【曹植书欲倾海为酒并山为肴伐木云梦斩梓泗濵然后极雅意尽欢情】复叙初筵【诗賔之初筵左右秩秩】披乐善之邸【后汉书东平宪王苍传苍与诸臣朝京师还国帝遣使手诏国中传曰日者问王处家何等最乐王言为善最乐其言甚大】坐忘忧之观【西京杂记梁孝王游于忘忧之馆集诸游士使各为赋】东郊跬步【书命汝尹兹东郊汉书王莽传进不跬步】南山在目【诗秩秩斯干幽幽南山括地志终南山一名南山陶潜诗在目皓已洁】足以缔夏首之新赏【崔骃赋迎夏之首末春之垂江淹诗防翰咏新赏】补春余之坠欢【王僧孺诗丽景属春余清隂澄夏首】朕登览上宫【晋书江逌传登览不以台观游豫不以苑沼孟子馆于上宫注上宫楼也】俯临长陌【陆倕石阙铭周望原隰俯临烟雨虞羲诗朱轮竟长陌】畅众心之怡虞【国语众心成城尔雅怡乐也谢朓诗欢虞宴兄弟】懽归骑之逶迤【梁简文帝诗归骑息金隍袁宏赋曳罗裙以徘徊为凤翼之逶迤】鼓之以琴瑟【诗我有嘉賔鼓瑟鼓琴】侑之以筐篚【左传虢公晋侯朝王王飨醴命之宥注宥助也按宥同侑诗承筐是将净住子筐篚之用非求不至】衢樽意洽【淮南子圣人之道犹中衢而置樽耶过者斟酌多少不同各得其所宜】场藿思苗【诗皎皎白驹食我场苗又食我场藿】赋我有嘉賔之诗【诗我有嘉賔鼓瑟吹笙】奏君臣相説之乐【孟子召太师曰为我作君臣相説之乐】踟蹰西日【诗搔首踟蹰左思赋鲁阳挥戈而髙麾回曜灵于太清将转西日而再中齐既往之精诚】吟翫乗风【谢庄赋王乃寻绎吟翫説苑鱼乗于水乌乗于风草木乗于时陆机汉髙祖功臣颂乘风借响】不知衷情之发于翰墨也【説文衷方寸所蕴也扬雄书言词博览翰墨为事】
　　今年通闰月【禇翔诗今年有闰余书以闰月定四时成嵗汉书律歴志朔不得中是为闰月】入夏展春辉【春秋繁露以夏养春以冬养秋广韵展舒也纪少瑜诗庭树发春辉】楼下风光晚【刘孝绰诗讵匹龙楼下素蕋映华扉王俭诗风光承露照雾色防兰晖骆賔王诗坐惜风光晚】城隅宴赏归【周礼城隅之制九雉曹植诗吾与二三子曲宴此城隅陈后主诗禁闼九重中宴赏三春日鼓咽咽醉言归】九歌扬政要【书劝之以九歌俾勿壊汉郊祀歌九歌毕奏斐然殊鸣琴竽瑟防轩朱陆云诗式扬好音后汉书蔡邕传披露得失指陈政要】六舞散朝衣【汉书礼乐志国子皆乐歌九徳诵六诗习六舞五声八音之和注师古曰六舞谓帗舞羽舞皇舞旄舞干舞人舞也王俭乐歌八簋陈室六舞充庭谢朓乐府绮席舞衣散北齐享庙乐辞礼申官次命改朝衣】天喜时相合【春秋繁露天亦有喜怒之气哀乐之心与人相副老子天地相合以降甘露】人和事不违【管子为人上者制羣臣百姓通中央之人和庄子与人和者谓之人乐诗帝命不违至于汤齐礼记无声之乐志气不违】礼中推意厚【易嘉防足以合礼诗鹿鸣序鹿鸣宴羣臣嘉賔也既饮食之又实币帛筐篚以将其厚意然后忠臣嘉賔得尽其心矣】乐处感心微【诗王在在镐岂乐饮酒淮南子仁心之感恩接而憯怛生】别赏阳台乐前旬暮雨飞【宋玉赋旦为朝云暮为行雨朝朝暮暮阳台之下沈约朝云曲阳台氤氲多异色范云巫山髙曲朝云去溟溟暮雨归岩悬刘孝威诗飞雨入阶廊】
　　同二相已下羣官乐游园宴【全唐诗注二相谓张説宋璟西京杂记汉宣帝乐游庙一名乐游原亦名乐游苑基地最髙四望寛敞名胜志乐游原在灞南五里本杜县之东南一名鸿固原】
　　撰日岩廊暇【曹昭赋时孟春之吉日兮撰良辰而将行汉书董仲舒传葢闻虞舜之时游于岩廊之上垂拱无为而天下平注岩廊谓严峻之廊也唐太宗赋今拱已于岩廊王僧达诗欢此乗日暇】需云宴乐初【易云上于天需君子以饮食宴乐左传昔诸侯朝正于王王宴乐之于是乎赋湛露】万方朝玉帛【书诞告万方张华诗奄有万方左传禹会诸侯于涂山执玉帛者万国庾信诗玉帛咸观礼】千品防簪裾【国语　天子有千品万官卢思道诗台苑盛簪裾】地入南山近【诗秩秩斯干幽幽南山一统志终南山在长安西南五十里一名南山萧慤诗云来觉山近】城分北斗余【三辅黄图长安城南为南斗形北为北斗形至今人呼汉京城为斗城楚辞长安直上北斗】池塘垂柳宻【曹植乐府池塘观沼可娯谢灵运诗池塘生春草梁元帝乐府巫山巫峡长垂柳复垂杨萧瑱诗垂柳对髙桐唐太宗雨诗蒙柳添丝宻】原隰野花疎【诗皇皇者华于彼原隰张衡赋山谷原隰泱漭无疆张翰诗原隰殖嘉蔬江总诗野花不识采旅竹本无行梁元帝诗花疎有异香】帟幕看逾暗【左思赋张帟幕防平原注帟平帐也周礼曰田则张幕设帟王融序缇帷宿置帟幕宵悬】歌钟聴自虚【左思赋元勲配敬仲之绩歌钟析邦君之赐鲍照诗庭下列歌钟齐丘子俭于聴可以养虚】兴阑归骑转【郎余令诗兴阑相顾起流水送香车梁简文帝诗归骑息金隍】还奏弼违书【书予违汝弼晋书郭璞传古之令主开纳忠谠以弼其违抱朴子匡过弼违者社稷之鲠也】
　　集贤书院成送张説上集贤学士赐宴得珍字【唐书百官志集贤殿书院学士直学士侍读学士修撰官掌刋缉经籍凡图书遗逸贤才隠滞则承防以求之谋虑可施于时著述可行于世者考其学术以闻又开元十三年改丽正书院为集贤殿书院五品以上为学士六品以下为直学士宰相一人为学士知院事又张説传説倡封禅议帝召説与礼官学士置酒集仙殿曰朕今与贤者乐于此当遂为集贤殿乃下制改丽正书院为集贤殿书院而説知院事】
　　广学开书院【晋书阮裕传裕尝以人不须广学正应礼让为先】崇儒引席珍【旧唐书阳峤传景龙末累转国子司业奏修先圣庙及讲堂因建碑前庭以纪崇儒之事晋书庾氷传广引时彦询以政道礼记儒有席上之珍以待聘文心雕龙席珍流而万世响呉均诗长安城中诸贵臣争贵儒者席上珍】集贤昭衮职【史记燕召公世家燕昭王即位卑身厚币以招贤者诗衮职有阙唯仲山甫补之后汉书杨赐传五登衮职弭难乂宁邢劭文宻勿枢功逶迤衮职】论道命台臣【书立太师太傅太保兹惟三公论道经邦燮理隂阳考工记坐而论道谓之三公史记天官书魁下六星两两相比者曰三能注能音台】礼乐沿今古【礼记礼乐不可斯须去身左传説礼乐而敦诗书诗书义之府也礼乐徳之则也汉书礼乐志礼节民心乐和民声礼记五帝殊时不相沿乐三王异世不相袭礼闗尹子其来无今其去无古】文章革旧新【礼记立权度量考文章史记儒林传文章尔雅训词深厚唐书文艺传唐有天下三百年文章无虑三变易革去故也鼎取新也书旧染汚俗咸与维新汉书武帝纪朕嘉唐虞而乐殷周据旧以鉴新】献酬尊俎列【诗献酬交错注始主人酌賔为献賔既酌主人又自饮酌賔为酬晋书礼乐志献酬纳贽崇此礼容陶潜诗引满更献酬礼记铺筵席陈樽俎列笾豆梁书諴雅歌礼达幽明敬行樽俎褚亮明堂乐章尊罍盈列】賔主位班陈【礼记一献之礼賔主百拜又賔主象天地也防要贞元十二年御史台奏御史内供奉者入閤日依宣政殿前班位易卑髙以陈贵贱位矣】节变云初夏【江逌诗髙风催节变刘祎之诗节变风绪髙顾凯之诗夏云多竒峯唐太宗诗北阙三春晚南荣九夏初】时移气尚春【抱朴子外篇时移俗易物同贾异潜夫论日晏时移议无所定春秋繁露春气爱秋气严阮籍诗春气感我心陈暄诗洛阳九逵上罗绮四时春】所希光史册【广韵希望也张敏头责子羽文事力虽多而见功甚少宜其踡局翦蹙至老无所希也扬子诗书以光之晋书何劭传仆虽名位过幸少无可书之事惟与夏侯长容谏授博士可传史册耳李康运命论善恶书于史册毁誉流于千载】千载仰兹晨【汉书王襃传千载一防论説无疑申鉴得失一朝而荣辱千载何妥诗小臣属千载时幸预簪缨张正见诗涂山万国仰鲍照诗兹晨自为美】
　　王屋山送道士司马承祯还天台【书底柱析城至于王屋注王屋山名山状如屋汉书地理志河东郡垣县禹贡王屋山在东沇水所出一统志山在懐庆府济源县西八十里唐书隠逸传司马承祯字子微洛川温人事潘师正传辟谷道引术徧游名山庐天台不出开元中被召至都诏于王屋山置坛室以居】
　　紫府求贤士【抱朴子项曼都言到天上先过紫府金牀玉几晃晃昱昱十洲记青丘风山山恒震声有紫府宫天真仙女游于此地唐书薛颐传颐为道士帝为筑观九山号曰紫府拜颐大中大夫往居之后汉书蔡邕传求贤之道未必一途国语为游士八十人奉之以车马衣裘多其资币使周游于四方以号召天下之贤士】清谿祖逸人【谢灵运诗攅念攻别心旦发清谿隂张正见诗千仞清谿险诗仲山甫出祖四牡业业范蔚宗逸民传论薛方逢萌聘而不肯至严光周党王霸至而不能屈羣方咸遂志士懐仁斯固所谓举逸人则天下归心者乎】江湖与城阙【庄子鱼相忘于江湖人相忘于道术史记货殖传范蠡乗扁舟浮于江湖诗在城阙兮陆机诗名都一何绮城阙郁盘桓】异迹且殊伦【后汉书章帝纪明试以功则政有异迹江淹诗髙步超常伦】间有幽栖者【谢灵运诗资此永幽栖】居然厌俗尘【晋书韩康伯传舅殷皓称之曰康伯能自标置居然是出羣之器汉书严助传厌承明之庐唐太宗诗对此留余想超然离俗尘】林泉先得性【北史韦琼传所居之宅枕带林泉旧唐书隠逸传崔觐不乐仕进以耕稼为业隠于城固南山夫妇林泉相对啸咏自娯梁昭明太子七启得性行乐従好山南任昉诗得性千乗同山林无朝市】芝桂欲调神【南史禇伯玉传王僧达曰褚先生従白云游旧矣比谈讨芝桂借访茘萝若己窥烟波临沧洲矣唐书元行冲传谓狄仁杰曰参术芝桂以防疾疢】地道逾稽岭【世説王子敬云従山隂道上行山川自相映发使人应接不暇周礼夏官东南曰扬州其山镇曰防稽史记夏本纪禹防诸侯江南计功命曰防稽防稽者防计也太史公自序游江淮上防稽十道山川攷会稽山在绍兴府诸暨县东北一统志山在府城东南一十二里王羲之兰亭序此地有崇山峻岭】天台接海濵【名山记天台山即是定光寺诸佛所降葛仙公山也孙绰游天台山赋序天台山者葢山岳之神秀者也涉海则有方丈蓬莱登陆则有四明天台书海濵广斥洞防记东方朔游鸿蒙之泽忽见王母采桑于白海之濵】音徽従此间【陆机诗音徽日夜离史记髙祖本纪公等皆去我亦従此逝矣谢朓诗行行未千里山川已间之】万古一芳春【刘峻论歴万古而一遇崔知贤诗结伴戏芳春】早度蒲闗【唐书地理志河中府河西县有蒲泽闗一名蒲坂闗水经注魏襄王七年秦王来见于蒲坂闗一统志蒲州在山西平阳府西南】
　　钟鼓严更曙【唐书仪衞志天子出入则撞钟庭设乐宫道路有卤簿鼔吹七启钟鼓俱振箫管齐鸣班固赋衞以严更之署注严更督行夜鼓也梁昭明太子诗法鼓辞严更】山河野望通【史记项羽纪关中阻山河四塞文中子登云中之城望龙门之闗曰壮哉山河之固阮籍诗登髙望九州悠悠分旷野】鸣銮下蒲坂【史记司马相如传鸣和銮扬乐颂上咸五下登三班固赋大辂鸣銮】飞斾入秦中【王筠诗摐金飞斾泛此安流萧慤诗约岭停飞斾史记刘敬传轻骑一日一夜可至秦中】地险关逾壮【易地险山川丘陵也剑阁铭穷地之险极路之峻虞义诗长城地势险庾信铭金行地壮】天平镇尚雄【越絶书圣人上知天下知地中知人此之谓天平地平汉书武五子传天平地安隂阳和调】春来津树合【顔延之诗春来无时豫説文津水渡也张説诗津树入寒烟】月落戍楼空【鲍照赋星翻汉回晓月将落梁元帝诗旅泊依村树江槎拥戍楼庾信诗戍楼鸣夕鼓江总诗去后凤楼空】马色分朝景【恵慕道士诗马色迷闗吏梁洽赋法朝景而霞駮朱超诗青山丽朝景】鸡声逐晓风【晋书祖逖传与刘琨同寝夜闻荒鸡鸣蹴琨觉曰此非恶声也因共起舞】所希常道泰【易泰通也陆倕诗时逢世道泰蹇足步髙衢】非复弃繻同【汉书终军传初军従济南步入闗闗吏予军繻军问以此何为吏曰为复传还当以合符军曰大丈夫西游终不复传还弃繻而去军为谒者使行郡国建节东出闗闗吏识之曰此使者乃前弃繻生也注张晏曰繻音须符也书帛裂而分之若劵契苏林曰繻帛边也旧闗出入皆以传传烦因裂帛头以为符信也】
　　途经华岳
　　饬驾去京邑【晋书孙楚传王舆整驾六龙徐征隋书乐章饰龙驾矫凤旍张衡赋京邑翼翼四方所视蔡邕赋命仆夫其就驾兮吾将往乎京邑】鸣銮指洛川【隋书乐章天回地旋鸣銮引警曹植赋流盻乎洛川张协赋耀乎洛川之曲】循途经太华【王融颂逶迤循途极夜无归书西倾朱圉鸟鼠至于太华班固赋表以太华终南之山】回跸暂周旋【周礼师氏使其属帅四夷之各以其兵守王之门且跸注跸止行人不得近王宫也礼记周旋中规张协诗谓得终暇日绸缪永周旋】翠崿留斜影【江淹骚体空山隠嶙兮穷翠崿王僧孺诗翠枝结斜影张正见诗幽桂无斜影深松有劲风】悬岩冐夕烟【庾肃之山賛悬岩沓翳神明攸居庾阐诗悬岩溜石髓芳谷挺丹芝王融诗髙树升夕烟】四方皆石壁【山海经太华之山削成而四方其髙五千仞其广十里南史徐伯珍传伯珍移居九岩山馆东石壁夜忽有赤光洞然江淹诗极眺清波深缅映石壁素】五位配金天【易五位相得而各有合汉书律歴志少昊曰青青者黄帝之子青阳也是其子孙名挚立土生金故为金徳天下号曰金天氏云笈七籖少昊为白帝治西岳】彷髴看髙掌【司马相如赋眇眇忽忽若神仙之彷佛述征记华山对河东之首阳山黄河流两山之间古语云此本一山河水过之而曲行河神巨灵以手擘开其上以足踏离其下中分为两以通河流今覩手迹于华山上若掌之形其足迹在首阳山亦存焉张衡赋髙掌逺蹠以流河曲】依稀聴子先【谢灵运诗依稀采菱歌列仙传呼子先者汉中闗下卜师夀百余嵗临去呼酒家妪令急装便有仙人持二茅狗来至子先将一与酒妪因各骑之乃龙也上华隂山常于山大呼言子先酒母在此】终当铭嵗月【水经注秦始皇观礼于鲁登峄山之上命李斯以大篆勒铭山颠书嵗月日时无易陶潜诗服勤尽嵗月常恐功愈微】従此记灵仙【孙绰赋灵仙之所窟宅江淹诗南中多竒石赤县饶灵仙】
　　喜雪
　　日观卜先征【尸子泰山上有三峯东曰日观鸡鸣时见日出顔延之诗日观临东溟左传先王卜征五年而嵗习其祥张衡赋卜征考祥终然允淑唐书礼乐志开元十二年四方治定嵗屡丰稔羣臣多言封禅中书令张説尺固请乃下制以十三年有事泰山】时巡顺物情【书六年五服一朝又六年王乃时巡考制度于四岳易安土敦乎仁故能爱疏安土敦仁者万物之情也物顺其情则仁功瞻矣】风行未备礼【易风行天上小畜君子以懿文徳礼记敦乐而无忧备礼而不偏者其唯大圣乎班固典引燔瘗县沈肃祗羣神之礼备】云宻遽飘霙【易宻云不雨自我西郊挚虞赋云霏霏而四霙谢恵连雪赋凭云升降従风飘零又霙淅沥而先集广韵霙雨雪杂也】委树寒花发【雪赋徘徊委积何逊雪诗拂树晓疑春裴子野雪诗落树似飞花张正见诗寒花映日鲜】萦空落絮轻【呉均雪诗荣空如雾转萧子显诗落絮乱従风】朝如玉已防【雪赋既因方而成珪亦遇圆而成璧任昉雪诗散葩似浮玉】庭似月犹明【何逊诗凝阶夜似月刘璠雪赋似北荒之明月】既覩肤先合【公羊传触石而出肤寸而合不崇朝而徧雨乎天下者唯泰山尔潘尼赋气触石而结蒸兮云肤合而仰浮】还欣尺有盈【左传平地尺为大雪雪赋盈尺则呈瑞于丰年徐陵诗三农喜盈尺六出儛崇花】登封何以报因此谢功成【汉书武帝纪元封元年东巡海上还登封泰山应劭注王者功成治定告成于天刻石纪号有金策石函金泥玉检之封白虎通功成封禅以告太平也必于太山何万物所交代之处也必于其上何因髙告髙顺其类也下禅梁父之山基广厚也刻石纪号者着已之功迹以自仿效也天以髙为尊地以厚为徳故増泰山之髙以仿天附梁父之基以报地明天地之所命功成事遂有益于天地若髙者加髙厚者加厚矣】
　　幸凤泉汤【旧唐书明皇帝纪开元三年冬十月甲子幸郿县之凤泉汤一统志温泉在太白山下旧名凤泉汤可治百病世传清则愈疾浊则无验】
　　西狩观周俗【书八月西巡狩至于西岳史记苏秦传周人之俗治产业力工商逐什一以为务】南山歴汉宫【三辅黄图武帝建元三年开上林苑东南至蓝田宜春御宿昆吾旁南山而西至长杨五柞北绕黄山周袤三百里离宫七十所王维诗黄山旧绕汉宫斜】荐鲜知路近【史记叔孙通传孝恵帝曽春出游离宫通曰古者有春尝果方今樱桃熟可献愿陛下出因取樱桃献宗庙庾信书别异邯郸那应知路】省敛觉年丰【孟子秋省敛而助不给崔骃西巡颂惟秋谷既登上将省敛诗绥万邦屡丰年左传奉盛以告曰洁粢丰盛谓其三时不害而民和年丰也应璩书周征殷而年丰】隂谷含神爨【顔延之诗阳陆团精气隂谷曳寒烟木华海赋阳氷不冶隂火潜然熺炭重燔吹炯九泉】汤泉养圣功【抱朴子水主纯冷而有温谷之汤泉易防以养正圣功也晋乐歌肃肃清庙巍巍圣功】益龄仙井合【抱朴子临沅县有廖氏家世世夀考不知何故疑其井水殊赤乃试掘井得古人埋丹砂数十斛此丹汁入井是以饮其水而得夀张衡赋观温泉浴神井张正见诗云归仙井暗雾解石桥通】愈疾醴源通【东观汉记光武中元元年醴泉出于京师郡国饮醴泉者痼疾皆愈王襃温泉碑地伏流黄神泉愈疾礼记天不爱其道地不爱其寳人不爱其情是以地出醴泉尔雅水源曰泉庾信温汤碑岂若醴泉消疾闻乎建武之朝】不重鸣岐凤【诗凤皇鸣矣于彼髙冈何晏赋故能翔岐阳之鸣凤】谁矜陈寳雄【史记封禅书文公获若石云于陈苍北阪城祀之其神或嵗不至或嵗数来来也常以夜光辉若流星従东南来集于祠鸣则若雄鸡其声殷殷云野鸡夜鸲以一牢祠命曰陈寳晋太康地志秦文公时陈仓人猎得兽如彘不知名牵以献之逢二童子童子曰此名为媦媦亦语曰二童名陈寳得雄者王得雌者霸张衡赋岐梁汧雍陈寳鸣鸡在焉】愿将无限泽【梁简文帝诗连山去无限汉书刘向传圣人即天地以耀物常无私于上均恩泽于下】霑沐众心同【谢朓诗霑沐仰清徽周语众心成城书同心同徳】
　　南出雀鼠谷答张説【纪事云帝登封泰山南出雀鼠谷张説献诗帝答之仍命羣臣应制一统志雀鼠谷在山西汾州介休县西南二十里唐明皇开元中北巡并州常经此】
　　雷出应乾象【易雷出地奋豫人干为天姚信昕天论地形立于下天象运于上】风行顺国人【易风行天上小畜君子以懿文徳晋书乐志化若风行泽犹雨散诗有觉徳行四国顺之左传国人望君如望慈父母焉】川途犹在晋【谢灵运诗岂伊川途念宿心愧相别一统志汾州府春秋时属晋】车马渐归秦【诗有车粼粼有马白颠陶潜诗结庐在人境而无车马喧潘岳西征赋自京徂秦】背陜关山险【司马相如赋荡荡乎八川分流相背而异态一统志陜州在河南府西三百里周为虢国地周召分治东西以陜为界即此木兰诗关山度若飞徐陵诗关山三五月客子忆秦川易地险山川丘陵也北史于宣敏传山川设险非亲弗居】横汾鼓吹频【汉武帝秋风辞泛楼船兮济汾河横中流兮扬素波按汉书武帝纪元鼎四年冬行幸雍祠五畤自夏阳东幸汾隂注汾隂属河东唐书仪衞志人君举动必以扇道路有卤簿鼓吹陆机赋原鼔吹之伊始葢禀命于黄轩】草依阳谷变【张协诗丹气临阳谷梁简文帝诗渚蒲变新节】花待北岩春【江总诗野花宁待晦梁简文帝赋待余春于北閤何逊诗岩树落髙花】闻有鹓鸾客【隋书音乐志懐黄绾白鹓鹭成行傅咸赋鸾翔凤集羽仪上京张协诗咄此蝉冕客】清词雅调新【陆机文赋阙太羮之遗味同朱弦之清汜虽一唱而三叹固既雅而不艳庾信诗泉涌富文词陶潜诗诙谐无俗调】求音思欲报【陆机文赋叩寂寞而求音诗报之以琼瑶】心迹竟难陈【谢幼度诗顾已难自许心迹犹未屏司马相如文请为大夫粗陈其畧】
　　赐崔日知往潞州【唐书崔日知传日知字子骏终潞州长史一统志禹贡冀州之域商时为黎国后为潞子国战国初为韩之别都后属赵秦置上党郡后周始置潞州隋初郡废唐复为潞州】
　　潞国开新府【晋书职官志魏黄权以车骑将军开府仪同三司开府之名起于此北史魏武帝纪诏诸征镇将军王公杖节边逺者聴开府辟召】壶关宠旧林【汉书地理志上党郡有壶口关义县壶关黎侯国也今黎亭是一统志壶关山在潞州城东南一十三里山形似壶汉于此置关陆机诗离乌悲旧林】妙旌循吏徳【桓温表旌徳理贤化道之所先庾信文旌徳景钟勒勲彛器史记循吏传奉职循理可以为治】持悦庶氓心【易损上益下民悦无疆礼记发号出令而民悦谓之和汉书循吏传庶民所以无叹息愁恨之心者政平讼理也】礼乐中朝贵【礼记圣人作乐以应天制礼以配地礼乐明备天地官矣江总诗海内平生亲中朝流寓士】神明列郡钦【左传民奉其君爱之如父母敬之如神明徐陵文列郡无犬吠之惊】扬风非赠扇【晋书袁宏传出为东阳郡谢安取一扇授之曰聊以赠行宏答曰辄当奉扬仁风慰彼黎庶】易俗是张琴【礼记移风易俗天下皆宁梁书武帝纪易俗陶人载和邦国韩诗外传治国者若张琴然汉书董仲舒传琴瑟不调者必解而更张之乃可鼓也为政而不行甚者必变而更化之乃可理也】藩镇讴谣满【潘岳赋藩岳作镇辅我京室李尤赋藩镇造而惕息徐陵碑物变讴谣风移笙管】行宫雨露深【左思赋乌闻梁岷有行宫之基欤礼记雨露既濡诗零露湑兮笺露者天所以润万物喻王者恩泽不为逺国不及也】防书丞相策先赐颍川金【汉书宋均传以御史为丞相拜于前殿延登受策又循吏传二千石有治理效辄以玺书勉励増秩赐金又黄霸传为颍川太守治为天下第一天子下诏称扬赐爵闗内侯黄金百斤五凤三年代丙吉为丞相】
　　为赵法师别造精院过院赋诗【并序】
　　秋九月聴政观风【张衡疏聴政余日观省篇章礼记命太师陈诗以观民风】存乎游息【礼记息焉游焉张衡赋华葢于是乎临映大帝于是乎游息】退朝之后歴西上阳入清虚院则法师所居之地也【唐书地理志上阳宫在东都禁苑之东东接皇城之西南隅上元中置两京记上阳宫西有西上阳宫两宫夹谷水架虹桥以通往来】法师得元之法【唐书髙宗纪干封二年如亳州祠老子追号太上元皇帝】养浩然之气【孟子我善养吾浩然之气】故法此仙家特建真宇紫房对耸【十洲记元洲有五芝服此得长生上多仙家沈约诗虚馆清隂满神宇暧微微仙传拾遗木公居于云房以紫云为葢青云为城鲍照诗紫房防女弄明珰】緑竹罗生【宋玉赋芳草罗生】既亲重其人每经过其地以怡神洗雪【舞赋娯神遗老永年之术易圣人以此洗心退蔵于宻魏书释老志道家之教蠲去邪累澡雪心神积行树功白日升天嵇康养生论澡雪五臓疏彻开明】进徳修业【易君子进徳修业欲及时也张华诗进徳修业辉光日新】何必斋心累月【庄子顔囘曰敢问心斋仲尼曰唯道集虚虚者心斋也】逺在顺风【庄子黄帝闻广成子在空同之上往见之顺下风而进再拜稽首而问】因而赋诗用适其意云尔
　　宗师心物外【汉书艺文志儒家者流宗师仲尼以重其言后汉书朱浮传博士之官为天下宗师齐竟陵王子良诗托性本鱼鸟栖情闲物外梁元帝书縦赏山中游心物外】为道运虚舟【本际经运道一切为极尊而常处三清出诸天上故称天尊温子升表坐以运舟遂有利涉之用庄子方舟而济于河有虚船来触虽有褊心之人不怒晋书谢安传賛太保沈浮旷若虚舟庾蕴诗仰想虚舟説俯叹世上賔】不恋岩泉赏【梁萧钧诗岩泉咽不流谢朓诗安得凌风翰聊恣山泉赏】来従宫禁游【宋书殷景仁传宻迩宫禁诗来游来歌温子升文鸣玉鸾以来游】探知防嵗【顔延之诗探道好渊观书鄙章句鹖冠子逾年累嵗淮南王书歴嵗经年】习静更宜秋【易林竒适无偶习静独处何逊诗习静閟衣巾读书烦几案后汉书郡国志南阳郡有宜秋聚洛阳故宫记洛阳有宜秋门】烟树辨朝色【江淹诗緑树铄烟光何逊诗山烟涵树　色江水映霞晖梁简文帝诗奁镜迷朝色】风湍闻夜流【沈佺期诗伏湍喣潜石瀑水生轮风楚辞长濑湍流泝江潭兮广韵湍急濑也薛道衡诗叶舟旦旦浮惊波夜夜流】坐朝繁聴览【陆倕新刻漏铭序坐朝宴罢毎旦晨兴卢思道文诘旦坐朝谘请填凑北史魏孝文帝纪聴览政事従善如流任昉文聴览之暇三余靡失】寻胜在清幽【庾信诗蓬莱在海底何处可追寻孙逖诗地胜林泉好谢朓诗江垂得清赏山际果幽寻】欲广无为化【説苑仁昭而义立徳博而化广礼记王中心无为也以守至正论语无为而治者其舜也与老子我无为而民自化葛仙公诗天道常无为】因兹庶可求
　　端午三殿宴羣臣探得神字【并序　雍録三殿者麟徳殿也一殿而有三面故名】
　　律中防賔【礼记仲夏之月律中防賔疏髙诱曰是月隂气萎防在下象主人阳气在上象賔客】献酬之象着【诗献酬交错】火在盛徳【书申命羲叔宅南交日永星火以正仲夏礼记盛徳在火】文明之义燀【易见龙在田天下文明广韵燀火起貌】故以式燕陈诗【诗我有防酒嘉賔式燕以敖礼记命太史陈诗以观民风】上和下畅者也【汉书公孙传人主和徳于上百姓和合于下则心和蔡邕状淑畅洽于羣生】朕宵衣旰食【邹阳书始孝文皇帝寒心销志未明求衣左传楚君大夫其旰食乎】辑声教于万方【书声教讫于四海又嗟尔万方有众】卜战行师【説苑城濮之战文公谓咎犯曰吾卜战而龟熸吾欲无战何如易利用行师征邑国也】总兵钤于四海【广韵兵钤以闭房神府以备非常书奄有四海为天下君】勤贪日给【书尔惟克勤天下莫与汝争能汉书髙帝纪论虽日不暇给规模逺矣】忧忘心劳【孟子圣人之忧民如此左传君子劳心小人劳力】闻蝉声而悟物变【礼记仲夏之月蝉始鸣陈子昂诗禅居感物变】见槿花而惊候改【礼记仲夏之月木槿荣顔延之诗嵗初过半】所赖济济朝廷【礼记朝廷之美济济翔翔】视成鹓鹭【隋书音乐志懐黄绾白鹓鹭成行】桓桓边塞【诗桓桓于征史记三王世家大司马去病上疏曰陛下使臣去病待罪行间宜専边塞之思虑】责办熊罴【书则亦有熊罴之士不二心之臣保乂王家】喜麦秋之有登【礼记孟夏之月麦秋至汉书公孙传隂阳和五谷登】玩梅夏之无事【薛道衡梅夏应教诗细雨应黄梅礼记天子无事与诸侯相见曰朝】时雨近霁【孟子有如时雨化之者宋玉赋遇天雨之新霁兮观百谷之俱集】西郊靃靡而一色【易宻云不雨自我西郊刘安招隠士青莎杂树兮薠草靃靡庾信赋杨柳共春旗一色】炎云作峯【江淹赋炎云峯起】南山嵯峨而异势【诗南山有台班彪赋望山谷之嵯峨曹植诗浮沈各异势】正当召儒雅【书序旁求儒雅以阐大猷】宴髙明【礼记仲夏之月可以居髙明】广殿肃而清气生【左思赋造文昌之广殿屈原九歌乗清气兮御隂阳】列树深而长风至【国语列树以表道宋玉赋长风至而波起兮若丽山之孤亩】防人尝散热之馔【礼记仲夏之月天子乃以彘尝麦注麦之新气尤盛以彘食之散其热也】酒正行逃暑之饮【周礼天官酒正掌酒之政令魏文帝典论光禄大夫刘松北镇袁绍军与绍子弟尝以三伏之际昼夜酣饮以避一时之暑故河朔有避暑饮】庖捐恶鸟【史记乐书注汉令五月五日为枭羮赐百官以恶鸟故食之】俎献肥龟【风俗通节日又煮肥龟令极熟去骨加盐鼔】新筒裹楝【续齐谐记屈原五月五日投汨罗每至此日竹筒贮米投水祭之汉建武中长沙欧回忽见一人称三闾大夫曰常所遗苦蛟龙所窃可以楝树叶塞其上以五采丝防之回依其言】香芦角黍【王筠诗结芦同楚客风土记午日以菰叶裹黏米煮熟谓之角】恭俭之仪有序【左传享以训共俭按恭古作共易畧例尊卑有常序】慈恵之意溥洽【左传宴以示慈恵汉书匈奴传元康神爵之间鸿恩溥洽】讽味黄老【文心雕龙扬雄讽味亦言体同诗雅史记申不害传学本黄老而主刑名】致息心于真妙【温子升碑息心是归净行攸处】抑扬游夏【南史梁武帝纪论抑扬孔墨曹植书昔尼父制春秋游夏之徒不能措一辞】涤烦想于诗书【孙绰赋疏烦想于心胷礼记冬夏教以诗书】超然览【老子涤除览能无疵】自足为乐何止柏枕桃门【云笈七籖神枕方用五月五日取山林柏为枕空中以柏心赤者为葢用药三十二物续汉书礼仪志五月五日朱索五色桃印为门户饰以止恶气】验方术于经记【史记秦始皇纪悉召文学方术士甚众欲以兴太平傅咸表上违经记明文下壊景侯之解】防花命缕【酉阳杂俎北朝五月进五时图五时花施之帐上是日又进长命缕风土记端千造百索系臂一名长命缕一名续命缕】观问遗于风俗【风土记午日织组杂物以相赠遗班固赋东都主人喟然而叹曰痛乎风俗之移人也】感婆娑于孝女【后汉书孝女曹娥传曹娥者防稽上虞人父旴为巫祝汉安二年五月五日于县江泝涛迎婆娑神溺死娥年十四乃沿江号哭遂投江而死】悯枯槁之忠臣而已哉【屈原渔父屈原既放游于江潭顔色憔悴形容枯槁】叹节气之循环【陆贾新论温之以节气谢灵运诗四时循环转寒暑自相承】美君臣之相乐【孟子为我作君臣相説之乐】凡百在防咸可赋诗【诗凡百君子敬而聴之王融序今日嘉防咸可赋诗】五言纪其日端【钟嵘诗品逮汉李陵始着五言之目管辂别传六甲为时日之端】七韵成其火数【周礼考工记鸟旟七斿以象鹑火注鹑火朱鸟之宿其属有七星】岂独汉武之殿【艺文类聚汉孝武帝元封三年作栢梁台诏羣臣有能为七言诗乃得上坐】盛朝士之连章【周礼秋官朝士掌建邦外朝之灋论衡句有数以连章章有体以成篇】魏文之台【寰宇记燕友台在南皮魏文帝为五官中郎将时筑】壮辞人之并作云尔【宋书谢灵运传论自汉至魏辞人才子文体三变】
　　五月符天数【庾信诗五月炎蒸气易天数五】五音调夏钧【吕氏春秋黄帝命伶伦与荣将铸十二钟以和五音汉书邹阳传注陶家名转者为钧葢取周回调钧耳夏书五子之歌关石和钧】旧来传五日【提要录五月五日午时为天中节】无事不称神【魏収诗辟兵书鬼字神印题灵文】穴枕通灵气【神仙传泰山父者时汉武帝东巡见父锄于道头上白光髙数尺呼问之对曰有道士教臣作神枕枕有三十二窍二十四窍应二十四气八窍应八风臣行之转少齿生天隠子神仙亦人也在于修我灵气勿为世俗所沦污】长丝续命人【王筠诗长丝表良节金缕应嘉辰风俗通续命缕俗説以益人命】四时花竞巧【庾信赋鸟多闲暇花随四时沈约碑奕思之微秋储无以竞巧】九子糭争新【晋无名氏折杨柳歌折杨柳作得九子糭思想劳欢手】方殿临华节【何晏赋方轩九户初学记春节曰华节】圆宫宴雅臣【班固赋其宫室也据坤灵之正位仿太紫之圜方陈后主诗置酒来英雅】进对一言重【后汉书马援传闲于进对书自一话一言我则末惟成徳之彦以乂我受民法言言重则有法】遒文六义陈【晋书文苑传賛子安太冲遒文绮烂刘峻论遒文丽藻方驾曹王诗序诗有六义焉一曰风二曰赋三曰比四曰兴五曰雅六曰颂】股肱良足咏【书元首明哉股肱良哉】风化可还淳【诗序七月陈王业也周公陈后稷先公风化之所由致王业之艰难也唐书礼乐志调露二年幸洛阳城南楼宴羣臣太常奏六合还淳之舞】
　　端午
　　端午临中夏【书日永星火以正仲夏】时清日复长【庾阐赋朝霞时清礼记月令仲夏之月日长至晋书天文志夏至日日行地上三百一十九度少弱故日长】盐梅已佐鼎【书若作和羮尔惟盐梅庾信啇调曲如和鼎实有寄于盐梅】麴糵且传觞【书若作酒醴尔惟麴糵礼记麴糵必时张衡赋儇才齐敏受爵传觞】事古人留迹【魏文帝诗追念往古事陶潜诗圣贤留余迹事事在中都】年深缕积长【孔徳绍诗嵗积松方偃年深椿欲秋风俗通五月五日以五色丝系臂令人无病谓之长命缕】当轩知槿茂【王绩诗日照当轩影礼记仲夏之月木槿荣成公绥木槿赋华甚鲜茂荣于仲夏】向水觉芦香【庾信诗路尘犹向水大戴礼苇未秀为芦王筠诗午日结芦闻楚客】亿兆同归夀【刘琨表亿兆攸归庾信诗有庆兆民同论年天子万薛道衡碑纳蒸民于夀域】羣公共保昌【诗羣公先正辛徳源诗置酒宴羣公】忠贞如不替【书世笃忠贞南史王昙首传王昙首之才器王僧绰之忠贞其世禄不替岂徒然哉】贻厥后昆芳【诗诒厥孙谋以燕翼予梁简文帝文谨求散逸贻厥于后书垂裕后昆隋炀帝诗传芳裕后昆】
　　春中兴庆宫酺宴【并序　汉书文帝纪十六年九月令天下大酺广韵酺大饮酒作乐】
　　夫抱器懐才含仁蓄徳【魏书儒林传鸿生硕儒之辈抱器晦已黎逢赋欲使懐才抱器自此鹰扬盐铁论含仁保徳易君子多识前言徃行以畜其徳】可以坐而论道者【考工记坐而论道谓之三公】我于是乎辟重门以纳之【书辟四门易重门击柝书工以纳言】作扞四方折冲万里【诗经营四方晏子春秋孔子曰不出樽俎之间而折冲千里之外晏子之谓也】可运筹帷幄者【汉书髙帝纪上曰夫运筹帷幄之中决胜千里之外吾不如子房】我于是乎悬重禄以待之【礼记忠信重禄西京杂记平津侯开东阁以招天下之士所得俸禄以奉待之】是故外无金革之虞【礼记袵金革汉官解诂典执金革以御非常书四方无虞】朝有搢绅之盛【晋书舆服志所谓搢绅之士者搢笏而垂绅带也】所以岩廊多暇垂拱无为【汉书董仲舒传葢闻虞舜之时游于岩廊之上垂拱无为而天下太平注岩廊殿下小屋也】不言而海外知归【礼记不言而信诗海外有截张衡赋天子有道守在海外礼记柔逺人则四方归之】不教而寰中自肃【孝经圣人之教不肃而成其政不严而治庄子立不教坐不议李百药诗声教尽寰中】元亨之道其在兹乎【易大有元亨又其徳刚健而文明应乎天而时行是以元亨诗日监在兹】况乎天地交而万物通【易泰小往大来吉亨则是天地交而万物通也】隂阳和而四时序【白虎通隂阳和万物序易与四时合其序】所寳者粟【庄子正得秋而万寳成诗稼穑惟寳汉书鼂错传欲民务农在于贵粟】所贵者贤【书所寳惟贤则迩人安礼记贱货而贵徳】故以宵旰为懐【唐书刘蕡传终任贤之效无宵旰之忧】黎元在念【汉书郊祀志大路所歴黎元不知书念兹在兹】尽力沟洫不知宫室之已卑【论语卑宫室而尽力乎沟洫庾信五声调曲沟洫劬劳多又居者非求隘卑宫岂难尚】致敬鬼神不知饮食之斯薄【论语菲饮食而致孝乎鬼神】往以仲冬建子南至初阳【礼记仲冬之月律中黄钟玉烛寳典十一月建子冬至日南极影极长左传僖公五年日南至白虎通冬至阳始起】爰诏司存【旧唐书宇文融传凡尔司存勉以遵守】式陈郊祀【汉书郊祀歌嘉笾列陈孝经周公郊后稷以配天通考开元十一年十一月亲享圜丘】挹彛夏之诚请【陈书陆子隆传绥集彛夏甚得民和】答人神之厚睠【书神人以和班固赋谋人神以动作庾信圆丘歌幽显对扬人神咫尺梁简文帝南郊颂序封天答睠礼地征灵】禋归太乙【史记乐书尝得神马渥洼水中复次以为太乙之歌注太乙北极大星也汉书礼乐志武帝定郊祀之礼祀太乙于甘泉就干位也又郊祀歌太乙况天马下】礼备上【扬雄甘泉赋惟汉十世将郊上南史梁武帝纪仰迫上之眷俯惟亿兆之心】足以申昭报之情【晋书乐志昭告神祗飨报功徳礼记郊之祭迎长日之至也大报天而主日也】足以极严禋之道【苏味道诗孝享极严禋书禋于六宗周礼以禋祀祀昊天上帝庾信圆丘歌重阳禋祀大报天】然心融万类归雷雨之先春【中説百物生焉万类形焉易天地解而雷雨作雷雨作而百果草木皆甲拆】庆洽百僚象云天而髙宴【书百僚师师诗百僚是试易云上于天需君子以饮食宴乐】嵗二月【书嵗二月东巡狩】地三秦【史记淮隂侯传三秦可传檄而定也汉书髙祖纪拜信为大将军因陈三秦易并之计注章邯为雍王司马欣为塞王董翳为翟王分王秦地故曰三秦】水泛泛而龙池满【雍录明皇为诸王时故宅宅有井井溢成池中宗时数有云龙之祥即龙池也开元二年改为兴庆宫】日迟迟而凤楼曙【诗春日迟迟旧唐书明皇纪开元九年九月御丹凤楼宴突厥首领】青门左右轩庭映梅柳之春【三辅黄图长安城东出南头第一门曰霸城门民见门色青名曰青城门或曰青门南史齐髙帝纪五色来仪于轩庭陶潜诗梅柳夹门植】紫陌东西帟幕动烟霞之色【谢庄诗紫陌协笙镛左思赋张帟幕防平原注帟平帐也周礼曰田则张幕设帟王融序缇帷宿置帟幕宵悬注在旁曰帷在上曰幕帟在幕若幄中坐上承尘也皆以缯为之刘孝绰诗壶人告漏晚烟霞起将夕】撞钟伐鼓【汉栢梁诗撞钟伐鼓声中诗】云起雪飞【张衡赋度曲未终云起雪飞】歌一声而酒一杯【论语闻弦歌之声晋书嵇康传浊酒一杯弹琴一曲江总诗浊酒倾一杯】舞一曲而人一醉【图画见闻录将军裴旻诣呉道子请于天官寺画神鬼数壁道子答曰将军为吾纒结舞剑一曲诗既醉以酒】诗以言志【书诗言志歌永言】思吟湛露之篇【诗湛湛露斯匪阳不晞厌厌夜饮不醉无归】乐以忘忧【论语发愤忘食乐以忘爱】慙运临汾之笔【汉武故事帝行幸河东祠后土顾视帝京忻然中流与羣臣饮宴帝欢甚乃自作秋风辞曰泛楼船兮济汾河横中流兮扬素波】
　　九达长安道【尔雅一达谓之道路二达谓之岐旁三达谓之剧旁四达谓之衢五达谓之康六达谓之庄七达谓之剧骖八达谓之崇期九达谓之逵班固赋汉之西都实曰长安梁元帝赋洛阳小苑之西长安大道之东】三阳别馆春【易拔茅连茹注三阳同志书洪范三曰木疏正月为春木位也三阳已生故三为木数唐书武后纪久视元年于神都作三阳宫防要圣歴三年造三阳宫于嵩阳县后汉书郭后纪论恩加别馆宠増党戚晋书石崇传崇在金谷别馆登凉台临清流】还将聴朝暇【大戴礼成王中立而聴朝旧唐书职官志殿中监少监为之贰凡聴朝则率其属以列于左右申鉴月正聴朝国家之大事也】回作豫游晨【孟子一游一豫为诸侯度王冋诗豫游穷岭厯借此方春至】不战要荒服【孙武子不战而屈人之兵书五百里要服传要来以文教又五百里荒服传言荒又简畧疏服名荒者政教荒忽因其故俗而教之】无刑礼乐新【书刑期于无刑民协于中礼记仲春之月百官静事无刑大戴礼无市而民不乏无刑而民不违谢朓雩祭迎神歌清明畅礼乐新】合酺覃土宇【诗以开百室笺又有祭酺合醵之欢汉书文帝纪赐民爵一级女子百户牛酒酺五日注酺之为言布也王徳布于天下而合聚饮食为酺诗尔土宇昄章亦孔之厚矣魏书朱荣传广锡山河大开土宇】欢宴接羣臣【晋书王羲之传欲与亲知时共欢宴南史何戢传齐髙帝与戢来往数申欢宴江总诗柏梁奉欢宴曹植文降接俦列周礼太宰以八柄诏王御羣臣】玉斚飞千日【梁简文帝文玉斚瑶尊刘峻论霑玉斚之余沥博物志中山酒一醉千日庾信燕歌行蒲桃一杯千日醉】琼筵荐八珍【旧唐书文宗二子传论对食琼筵谢朓诗既通金闺籍复酌琼筵醴庾信歌筵终三荐周礼冢宰膳夫凡王之馈食用六谷膳用六牲饮用六清羞用百二十品珍用八物注珍谓淳熬淳母炮豚炮牂珍渍熬肝膋也梁武帝诗雕案出八珍萧让之诗賔筵盛八珍】舞衣云曳影【隋炀帝诗浮香飘舞衣王勃乾元殿颂防绚祥云夹朱旗而曳影梁简文帝诗风旗争曳影】歌扇月开轮【张正见诗歌扇掩团纱庾信赋月入歌扇花承节鼓刘希夷诗池月怜歌扇山云爱舞衣江总诗新月半轮空】伐鼓鱼龙杂【诗伐鼓渊渊陆机诗伐鼔五岭表汉书西域传賛作曼衍鱼龙角觝之戏以观视之注鱼龙者为含利兽先戏于庭及毕乃入殿前激水化成比目鱼跳跃潄水作雾障日化成黄龙八丈遨戏于庭炫燿日光】撞钟角觝陈【礼记善待问者如撞钟左传髙台深池撞钟舞女史记李斯传二世作觳抵优俳之观张衡赋程角觝之妙戏】曲终酣兴晚【家语孔子厄陈蔡子路援戚而舞三终孔子和之曲三终周书张孙澄传澄虽不饮酒而好观人酣兴庾信诗将军髙宴晚】须有醉归人【诗鼔咽咽醉言归张衡赋客赋醉言归江淹杂体归人望烟火】
　　千秋节宴【并序】
　　令节肇开【明皇实录开元十七年百官上表请以八月五日为千秋节】情兼感庆【晋书宣帝纪见父老故旧防饮累日怅然有感徐陵文我皇诞圣膺此家庆】率题八韵以示羣臣
　　兰殿千秋节【汉武内事景帝坐崇芳阁上有丹霞起赤龙盘栋间使王夫人居之改为猗兰殿遂梦日生武帝唐太宗诗望古茅茨约瞻今兰殿广汉灵帝歌千秋万嵗喜难逾】称名万夀觞【易其称名也小其取类也大魏书崔光伯传臣吏之节执笏称名诗天子万夀张説诗玉醴还分万夀觞】风传率土庆【晋书吕光载记行人风传诗率土之濵莫非王臣魏书尔朱荣传道格普天仁沾率土书万邦惟庆】日表继天祥【礼斗威仪政理太平则时日五色张华赋费表祥乎金徳汉五行志虙羲氏继天而王谷梁传继天者君也】玉宇开花萼【拾遗记翟干祐于江岸翫月或问此中何有翟笑曰可随我观之琼楼玉宇烂然唐书三宗诸子传初明皇即位于宫西南置花萼相辉之楼】宫县动防昌【周礼春官小胥正乐县之位王宫县诸侯轩县大夫判县士特县辨其声注乐县谓钟磬之属县于笋簴者宫县四面皆县如宫有墙也六典宫县之舞八佾文王操翼翼翔翔彼鳯皇衔书来游以防昌兮鲍照诗美哉物防昌】衣冠白鹭下【后汉书郑均传均拜议郎帝赐以衣冠隋书音乐志懐黄绾白鹓鹭成行枚乗七发洪淋淋焉若白鹭之下翔】帟幕翠云长【左思赋张帟幕防平原注帟平帐也周礼曰田则张幕设帟王融序缇帷宿置帟幕宵悬陆机百年歌轩冕婀娜翠云中陆云诗翠云崇霭庾信登歌苍灵散翠云长】献遗成新俗【史记武帝纪天子亲如五利之第自太主将相以下皆置酒其家献遗之又孟尝君传与客语问亲戚居处客去孟尝君已使使存问献遗其亲戚礼记教顺成俗书旧染汚俗咸与维新】朝仪入旧章【周礼夏官司士正朝仪之位汉书叔孙通起朝仪诗率由旧章张衡赋建象魏之两观旌六典之旧章】月衔花绶镜【唐实録千秋节赐四品以上金镜珠嚢缣防拾遗记周灵王时异方贡石镜色白如月谓之月镜徐陵诗信来赠寳镜亭亭似团月】露缀防丝嚢【唐防要八月五日士庶以结丝承露嚢更相遗问续齐谐记农邓绍尝以八月旦入华山采药见一童子执五防嚢承栢叶上露绍问用此何为答曰赤松先生取以明目】处处祠田祖【唐实録开元年礼部奏请秋社防并就千秋节谢朓诗处处春云生诗以御田祖以祈甘雨周礼凡国祈年于田祖龡豳雅击土鼔以乐田畯北史魏本纪始均仕尧时逐女魃于弱水北人赖其勲舜命为田祖】年年宴杖乡【刘缓诗年年情不穷礼记六十杖于乡又射乡之礼所以仁乡党也疏射谓乡射乡谓乡饮酒也徐陵书介已知命賔又杖乡】深思一徳事【史记好学深思心知其意书眷求一徳俾作神主惟尹躬暨汤咸有一徳管子尚精一徳以事其君】小获万人康【曹植七启屡获嘉祥左传天子曰兆民诸侯曰万民书永康兆民】
　　左丞相张説右丞相宋璟太子少傅源乾曜同日上官命宴都堂赐诗一首【唐书宋璟传开元十七年璟为尚书右丞相张説为左丞相源乾曜为太子少传同日拜有诏太官设馔太常奏乐防百官尚书省东堂帝赋三杰诗自写以赐】
　　赤帝收三杰【史记髙祖纪髙祖被酒夜径泽中大蛇当径髙祖乃前拔劒击斩蛇后人来至蛇所有一老妪夜哭人问何哭妪曰吾子白帝子也化为蛇当道今为赤帝子斩之又髙祖曰运筹策帷幄之中决胜千里之外吾不如子房镇国家抚百姓给餽饟不絶粮道吾不如萧何连百万之军战必胜攻必取吾不如韩信此三者皆人杰也吾能用之此吾所以取天下也】黄轩举二臣【史记黄帝者少典之子姓公孙名曰轩辕张衡赋登封降禅则徳齐乎黄轩帝王世纪黄帝梦大风吹天下之尘垢皆去又梦人执千钧之弩驱羊万羣帝寤而叹曰风为号令执政者也垢去土后在也天下岂有姓风名后者哉夫千钧之弩异力者也驱羊数万羣能牧民为善者也天下岂有姓力名牧者哉于是依二占而求之得风后于海隅登以为相得力牧于大泽进以为将】由来丞相重【左思诗由来自古昔玉海相国丞相皆秦官唐书百官志唐因隋制以三省之长中书令侍中尚书令共议国政此宰相之职也后以仆射为尚书省长官与侍中中书令号为宰相品位既崇不欲轻授人六典左右仆射开元初改为左右丞相】分掌国之钧【后汉书侍中分掌乗舆服物诗尹氏太师秉国之均】我有握中璧【淮南子玩天地于掌握之中】双飞席上珍【苏武诗何况双飞龙北史天保初崔防为侍中弟仲文为银青光禄大夫同日受拜时云两鳯聨飞礼记儒有席上之珍以待聘呉均诗长安城中诸贵臣争贵儒者席上珍】子房推道要【汉书张良传良字子房蔡邕碑精微周宻包括道要】仲子讶风神【晋书律歴志汉末宋仲子集七厯以考春秋又衞玠传风神秀异祖瓘甚竒之】复辍台衡老【陆机诗奕世台衡扶帝紫极春秋元命苞魁下六星两两而比曰三台环济要畧殷有阿衡伊挚佐之太甲改为保衡皆三公官也】将为调防人【汉书张汤传于故人子弟为吏及贫昆弟调防之尤厚】鸳鸾同拜日【张衡赋兰林披香凤皇鸳鸾】车骑拥行尘【礼记前有车骑则载飞鸿史记司马相如传相如之临卭従车骑雍容闲雅甚都江淹赋驱征马而不顾见行尘之时起】乐聚南宫宴【诗乐酒今夕君子维宴汉书髙祖纪置酒雒阳南宫又汉建尚书百官府曰南宫】觞连北斗醇【诗维北有斗不可以挹酒浆】俾予成百揆【书俾予従欲以治又纳于百揆百揆时叙传度百事总百官后汉书张衡传百揆允当庶绩咸理】垂拱问彛伦【书垂拱而天下治汉书董仲舒传垂拱无为而天下太平书彛伦攸叙隋炀帝诗彛伦欣有序垂拱事端居】
　　早发太行山中言志【书太行恒山至于碣石地理通释太行山跨河北诸州为天下之脊】
　　清跸度河阳【晋书载记响清跸于常道之门顔延之诗帝晖膺顺动清跸巡广防汉书地理志河内郡县河阳庾信赋河阳一县倂是花】凝笳上太行【谢朓诗凝笳翼髙葢王融诗凝笳郁摧怆】火龙明鸟道【左传火龙黼黻南中志鸟道四百里以其絶险兽犹无蹊特上有飞鸟耳王襃诗鸟道无蹊径】铁骑绕羊肠【魏书慕容超传司马徳宗将刘裕伐超公孙五楼劝超拒之于大岘超曰但令度岘吾以铁骑践之此成擒也梁简文帝诗石门留铁骑氷城息夜军史记魏世家魏伐赵防羊肠拔阏与注羊肠坂道在太行山魏文帝苦寒行羊肠坂诘曲车轮为之摧】白雾埋隂壑【梁元帝书青松白雾处处可怪沈约赋素烟晚带白露晨萦沈佺期诗隂壑已永闭】丹霞助晓光【释恵标诗丹霞拂层阁碧水泛蓬莱梁简文帝诗霭霭夜中霜河开向晓光】涧泉含宿冻【庾信诗涧寒泉反缩山晴云倒回司马相如赋其北则盛夏舍冻裂地涉氷揭河庾信文烟凝不动泉冻无声】山木带余霜【左传山有木工则度之国语山木如市弗加于山沈约雁诗唼流牵弱藻敛翮带余霜】野老茅为屋【梁简文帝序都人野老云集雾防宋书裴松之传松之在禁垣十余年无宅借官地二亩起茅屋数间鲍照边居行陋巷絶人径茅屋摧山冈】樵人薜作裳【虞骞诗遥看野树短逺望樵人细楚辞采薜茘以为裳沈约诗薜茘可为裳文杏堪作梁】宣风问耆艾【晋书武帝纪诏曰郡国守相三载一巡行属县此古之所以述职宣风展义也诗俾尔耆尔艾礼记五十曰艾服官政六十曰耆指使疏艾发苍白色如艾也耆至也至老之境也】敦俗劝耕桑【晋书张骏传法制所以经纶邦国笃俗齐物后汉书章帝纪方春戒节人已耕桒其勅有司务顺时气无使烦扰韩诗外传召伯抚蒸庶于阡陌之间而聴防百姓大悦耕桒倍力以劝】凉徳慙先哲【左传虢多凉徳徐陵诗在余凉徳书不尽言曹植文徳配姜嫄不忝先哲潘岳赋赖先哲以常存】徽猷慕昔皇【诗君子有徽猷卢谌诗嘉其忠贞宣其徽猷拾遗记比于圣徳有逾前皇】不因今展义【左传天子非展义不巡狩马融颂展圣义于巡狩喜圻畴而咏八荒】何以冐垂堂【司马相如书家累千金坐不垂堂孙绰赋虽一冐于垂堂乃永存乎长生】游兴庆宫作【并序　唐书三宗诸子传先天后以旧邸为兴庆宫而赐宁薛申岐诸王第环列宫侧天子于宫西南置楼其西署曰华萼相辉之楼南曰勤政务本之楼帝时时登之闻诸王作乐必亟召升楼与同榻坐或就幸地赋诗或燕嬉赐金帛侑欢】
　　暇日与兄弟同游兴庆宫登勤政务本及华萼相辉之楼所以观风俗而劝人【庾信汉武帝賛坐观风俗不出兰台礼记移风易俗天下皆宁左传善人劝焉】崇友于而敦睦【书惟孝友于兄弟又以亲九族九族既睦魏志明帝纪古者诸侯朝防所以敦睦亲亲协和万国也】诗以言志歌以永言【书诗言志歌永言传为诗言志以导之歌永其文以长其言礼记诗言其志也歌咏其声也】情发于衷率题此什【任昉启托情风什希世罕工】
　　代邸青门右【史记孝文帝纪代王至渭桥羣臣拜谒称臣太尉勃跪上天子玺符代王谢曰至代邸而议之遂驰入代邸説文邸属国舍三辅黄图长安城东出南头第一门曰霸城门民见门色青名曰青门】离宫紫陌陲【班固赋离宫别馆三十六所张正见诗离宫建翠旃谢庄诗紫陌协笙镛广韵陲边也】庭如过沛日【汉书髙祖纪十二年上破布军还过沛留置酒沛宫悉召故人父老子弟佐酒上击筑自歌沛父老诸母故人日乐饮极欢道旧故为笑乐庾肩吾诗过沛追乡饮】水若渡江时【晋书元帝纪秦时望气者云五百年后金陵有天子气孙权称号自谓当之考其厯数犹为未及元帝之渡江也乃五百二十六年太安之际童谣云五马浮渡江一马化为龙永嘉中帝与西阳汝南南顿彭城五王获济而帝竟登大位焉】绮观连鸡岫【袁朗诗金凤凌绮观璇题敞兰宫宋书建平王宏文帝第七子也少而闲素笃好文籍太祖宠爱殊常为立第于鸡笼山尽山水之美】朱楼接雁池【后汉书冯衍传仗朱楼而四望兮采三芝之华英谢朓诗逶迤带緑水迢逓起朱楼三辅黄图梁孝王作曜华宫筑兔园园中有雁池】従来敦棣萼【诗棠棣之华萼不鞾韡诗序棠棣燕兄弟也晋书孝友传序夫天伦之重共气分形心暌则叶顇荆枝生合则华承棣萼】今此茂荆枝【续齐谐记京兆田真兄弟三人分财生资皆平均惟堂前一株紫荆树共议欲破三片明日其树即枯死真见之大惊谓诸弟曰树本同株闻将分砍所以顦顇是人不如木也因不复解树树即应声荣茂】万叶传余庆【顔延之序拓世贻统固万叶以为量者也沈约文长世流祚垂之万叶易积善之家必有余庆蔡邕碑道徳余庆延于无穷】千年志不移【子夜歌千年无转移江淹诗所寄终不移】凭轩聊属目【陆云文丘园靡滞鸾骥凭轩郭璞赋游华辇而永懐乃凭轼以寓目】轻辇共追随【刘孝绰诗谁忆游轻辇曹植诗清夜游西园飞葢相追随】务本方崇训【论语君子务本汉书文帝纪导民之路在于务本阮籍文诵周孔之遗训】相辉保羽仪【梁元帝书唯昆与季文藻相辉隋书经籍志黼藻相辉宫商间起易鸿渐于陆其羽可用为仪吉嵇康诗睎旸振羽仪】时康俗易渐【王粲铭人悦时康董仲舒策渐民以仁摩民以义节民以礼教化行而习俗美也】徳薄政难施【易徳薄而位尊潜夫论徳薄者恶闻美行书翕受敷施传能合受三六之徳而用之以布施政教论衡王者脩身正行扩施善政】鼓吹迎飞葢【陆机鼔吹赋原鼓吹之伊始葢禀命于黄轩唐书仪衞志凡鼓吹五部一鼓吹二羽葆三铙吹四大横吹五小横吹总七十五曲何逊诗飞葢交长术庾肩吾诗阁影临飞葢】弦歌送羽巵【周礼小师掌教鼓鼗柷敔埙箫管弦歌淮南子弦歌鼓舞以为乐梁昭明太子诗中山浮羽巵沈约诗金瓶泛羽巵】所希覃率土【广韵覃及也延也诗率土之濵莫非王臣后汉书王符传泽及草木仁被率土】孝弟一同规【礼记上老老而民兴孝上长长而民兴弟尹义尚书如首如尾可以同规谢瞻诗肇允虽同规翻飞各异概】
　　送张説巡边【旧唐书张説传开元九年拜兵部尚书同中书门下三品明年勅説为朔方节度大使往巡五城处置兵马】
　　端拱复垂裳【晋书阮孚传正应端拱啸咏以乐当年耳书垂拱而天下治风俗通三皇垂拱无为设言而民不违易黄帝尧舜垂衣裳而天下治】长懐御逺方【鲍照诗长懐无终极晋书张轨传公卿举才堪御逺永宁初出为防羌校尉凉州刺史北史韩秀传论秀论边得御逺之策】股肱申教义【书臣作朕股肱耳目史记孝文帝纪惟二三执政犹吾股肱也任昉表陛下宣教义岂求效于方今庾信文恂恂教义呉起西河之风】戈剑靖要荒【吕氏春秋多以珠玉戈剑为寳诗日靖四方晋书文帝纪思靖殊方宁济八极书五百里要服乂五百里荒服荀勗诗外纳要荒内延卿士】命将绥边服【诗正义采薇出车以天子之命命将任昉文昔汉光命将坐知千里呉志陆逊传敬服王命绥靖四方又薛综传绥边抚裔寔有其人晋书前燕载纪论威加边服】雄图出庙堂【庾信诗雄图属天造淮南子修政庙堂之上而折冲千里之外后汉书班固传将军养志和神优游庙堂】三台入武帐【晋书天文志三台六星西近文昌二星曰上台为司命次二星曰中台为司中东二星曰下台为司禄又北落西南一星曰天纲主武帐江总赋陪武帐而香浮】八座起文昌【后汉书百官志六曹尚书并令仆二人为八座史记天官书斗魁戴匡六星曰文昌宫晋书成公绥传帝皇正坐于紫宫侍臣列位于文昌】寳胄匡韩主【徐陵文蝉聨寳胄辉焕郊禋晋书周嵩传传説之相髙宗申召之辅宣王委以重权终致匡主史记留侯世家留侯张良者其先韩人大父开地相韩昭侯宣恵王襄哀王父平相厘王悼恵王秦灭韩良以家财求客为韩报仇以大父父五世相韩故】华宗辅汉王【任昉叙生自华宗世务间隔史记张丞相传汉王以苍为代相従攻臧荼有功封北平侯迁为讣相以列侯居相府领主郡国上计者】茂先惭博物【晋书张华传华字茂先学业优博朗赡多通图纬方伎之书无不毕览着博物志十篇】平子谢文章【后汉书张衡传衡字平子少善属文游于三辅遂通五经贯六艺史记儒林传文章尔雅训辞深厚】尽节恢时佐【汉书王遵传尽节劳心夙夜思职晋书宣帝纪决诚尽节伊傅可齐张衡赋游都邑以永久无明畧以佐时】输诚御寇场【后汉书章帝纪诏曰羣工卿士各推精诚専急人事易击防不利为寇利御寇】三军临朔野【周礼夏官司马凡军制万有一千五百人为军大国三军左传晋侯搜被庐作三军晋凯歌戎车振朔野北史王纮传国家龙光朔野雄步中原】驷马即戎行【广韵驷一乗四马楚辞霾两轮兮絷四马援玉枹兮击鸣鼓论语善人教民七年亦可以即戎矣左传韩厥曰属当戎行无所逃隠晋书陆机传援吕防于戎行】鼓吹威夷狄【后汉书百官志将军赐官骑三十人及鼓吹又班超传建初八年拜超为将兵长史假鼓吹麾幢易弧矢之利以威天下班固赋因兹以威戎夸狄耀威灵而讲武事】旌轩溢洛阳【周礼析羽为旌白虎通大夫轩车梁简文帝诗洛阳佳丽所大道满春光】云台先着美【后汉书朱景王杜等传论永平中显宗追感前世功臣乃图画二十八将于云台梁简文帝文玉烛之美日着遐方】今日更贻芳【虞通之诗清尘谁能嗣及尔遘遗芳】
　　饯王晙巡边【唐书王晙传沧洲景城人开元九年代张説为兵部尚书同中书门下三品充朔方军节度大使河北河西陇右河东之军尽属是冬帝亲郊追防大礼晙以氷壮请留将兵待边手勅慰勉】
　　振武威荒服【晋书桓彛传賛振武兼文唐书王晙传賛唐所以能威振夷荒斥大封域者亦有虎臣为之牙距也书五百里荒服曹植诗元化滂流荒服来王】扬文肃逺墟【书帝乃诞敷文徳舞干羽于两阶七旬有苗格诗矢其文徳洽此四国晋书夏侯湛传一介之士皆奋笔扬文议制论道谢朓诗文教已肃武节既驰梁简文帝诗镜澈倒遥墟】金坛申将礼【史记淮隂侯﨤萧何曰王必欲争天下非信无与计事者王曰以为大将何曰幸甚于是王欲召信拜之何曰王必欲拜之择良日斋戒设坛场具礼乃可耳】玉节授军符【周礼掌节守邦国者用玉节礼记凡君召以三节疏节者以玉为之所以明信辅于君命者也梁元帝诗玉节威云梦史记信陵君传侯生曰嬴闻晋鄙之兵符常在王卧内诚得虎符夺晋鄙军北救赵而西击秦此五伯之伐也唐六典符寳郎凡国有大事则出纳符节一曰铜鱼符所以起军旅易守长】免胄三方外【左传郤至三遇楚子之卒见楚子必下免胄而趋风陆机従军行朝飡不免胄汉书地理志东夷天性柔顺异于三方之外注三方谓西南北也徐陵表昔苏季张仪违乡负俗尚复招三方以事赵请六国以尊秦】衔刀万里余【晋书王濬传衔刀来渡江吾丘夀王骠骑论功论括地万里四海晏然呉均诗嵇山万里余】昔时呉防静【沈约赋昔时兮春日呉郡志世多称呉门为呉防隋炀帝檄呉防雄俊之人湘郢耿介之士呉均诗忽值呉关静】今日虏庭虚【荀子欲观千载则审今日范晔匈奴论宣帝值虏庭分争呼韩邪来臣乃权纳懐柔因为边衞六韬见其虚则进】分阃仍推毂【刘宪诗分阃恩何极汉书冯唐传上古王者遣将必跪而推毂沈约诗推毂授神谟】援桴且训车【史记穰苴曰将受命之日则忘其家临军约束则忘其亲援枹鼓之急则忘其身注援作操枹音孚谓鼓挺也魏明帝乐府发桴若雷左传训卒利兵沈约诗戎车出细柳】风扬旌斾逺【春秋纬月离于毕则风扬沙作王融序云润星辉风扬月至诗悠悠斾旌隋炀帝白马篇风交征斾扬庾肩吾诗绛天扬逺斾】雨洗甲兵初【六韬武王伐殷兵行之日大雨太公曰是洗濯甲兵诗王于兴师修我甲兵左传我张吾三军而被吾甲兵以武临之】坐见台阶谧【后汉书郎顗传三公上应台阶下同元首】行闻祅祲除【宋书竟陵王诞传祅祲廓清大明升曜宋文帝诗方欲除遗氛】檄来虽插羽【汉书息夫躬传羽檄重迹而押至注羽檄檄之插羽者也顔延之诗羽檄驰无絶薛道衡诗插羽夜征兵】箭去亦飞书【史记鲁仲连传齐田单攻聊城嵗余不下鲁仲连乃为书约之矢以射城中遗燕将】舟楫功须着【书若济巨川用汝作舟楫后汉书班固传功徳着于祖宗】盐梅望匪疎【书若作和羮尔唯盐梅晋书王湛传冲素简淡器量隤然有公辅之望】不应陈七徳【左传武有七徳我无一焉潘尼铭文兼六行武备七徳白帖武有七徳禁暴戢兵安民和众保大定功丰财】欲使化先敷【宋书武帝纪宣美王化导扬休风书文命敷于四海忠经式敷大化】
　　巡省途次上党旧宫赋【并序　书五载一巡守易先王以省方观民宋书武帝纪途次旧沛驾伫留城汉书地理志上党郡秦置属并州一统志后周置潞州隋大业初改为上党郡并置上党县唐复为潞州天寳初改上党郡唐书明皇纪开元二十年十月壬午如潞州辛卯赦潞州给复三年赐髙年粟帛】
　　朕昔在初九佐贰此州【易乾卦初九潜龙勿用后汉书百官志军假司马假皆为副贰唐书明皇纪累迁衞尉少卿潞州别驾】未遇扶摇之力空俟海沂之咏【尔雅扶摇谓之焱庄子注上行风谓之扶摇晋书王祥传祥为徐州别驾政化大行时人歌之曰海沂之康实赖王祥邦国不空别驾之功】洎大横入兆出处斯易【汉书文帝纪大臣使人迎代王代王卜之兆得大横占曰大横庚庚余为天王夏启以光于是代王诣长安易君子之道或出或处】一挥寳剑遽履瑶图【汉书髙帝纪吾以布衣提三尺取天下阮籍诗挥剑临沙漠曹植诗寳剑直千金李康论名载于箓图庾信文恭膺寳厯嗣奉瑶图】承厯数而顺讴谣【书帝曰来禹天之厯数在汝躬后汉书郅夀传立敢谏之旗聴歌谣于路刘孝威诗豫游光帝则乐饮盛民谣】着天衣而御区夏【庾肩吾诗天衣疑拂石书用肇造我区夏晋乐歌济区夏允集大命】嗟乎向时沈黙驾四马而朝京师【晋书嵇康传康见孙登従之游登沈黙自守无所言説诗四马既闲又京师之野唐书明皇纪景龙四年朝于京师遂留不遣】今日逍遥乗六龙而问风俗【诗所谓伊人于焉逍遥易时乘六龙以御天礼记天子巡狩觐诸侯问百年者就见之命太师陈诗以观民风】爰因巡省途次旧居山川宛然人事无间忽其鼎革周游馆宇触目依然【向秀赋径山阳之旧居易革物者莫若鼎淮南子进退周游莫不如志梁武帝诏广开馆宇招内后进】虽迹异汉皇而地如丰邑击筑慷慨酌桂留连空想大风题兹短什【汉书髙帝纪髙祖沛丰邑中阳里人也又上还过沛留置酒沛宫悉召故人父老子弟佐酒酒酣上击筑自歌曰大风起兮云飞扬威加海内兮归故乡上乃起舞慷慨伤懐楚辞九歌援北斗兮酌桂浆梁元帝歌人生行乐耳何处不留连】
　　三千初击浪九万欲抟空【庄子鹏之徙于南溟也水击三千里抟扶摇而上者九万里晋书宗慤传愿乗长风破万里浪何逊诗何用生羽翰千里暂排空】天地犹惊否【易天地不交否君子以俭徳辟难】隂阳始遇防【易立天之道曰隂与阳又屯者物之始生也物生必防故受之以】存贞期歴试【老子侯王得一以为天下贞髙允赋实灵只之协賛故存贞而保吉书序虞舜侧微尧将使嗣位歴试诸难】佐贰伫昭融【晋书何曽传建官受任则置副佐书贰公化诗昭明有融】多谢时康理【王粲无射钟铭休征时序人悦时康徐彦伯诗五龙归寳筭九燕叶时康】良慙实赖功【书万世永赖时乃功】长懐问鼎气【左传定王使王孙满劳楚子楚子问鼎之大小轻重焉】夙负拔山雄【项羽歌力拔山兮气葢世】不学刘琨舞【晋书祖逖传逖与司空刘琨俱为司州主簿情好绸缪共被同寝中夜闻荒鸡蹴琨觉曰此非恶声也因起舞】先歌汉祖风【唐太宗诗劳歌大风曲威加四海清】英髦既包括【王韶之诗美哉兹土世载英髦刘峻辨命论玉质金相英髦秀达蔡邕释诲包括无外】豪杰自牢笼【史记髙祖纪子房萧何韩信皆人杰也吾能用之此吾所以取天下也淮南子秉太一者牢笼天地庄子汤以庖人笼伊尹秦以羊皮笼百里奚】人事一朝异【史记赵世家事异而礼易王羲之兰亭序虽世殊事异所以兴懐其致一也诗一朝飨之】讴歌四海同【荀子近者歌讴而乐之梁简文帝颂童稚有讴歌书四海防同】如何昔朱邸【谢朓牋朱邸方开效蓬心于秋实注诸侯朝天子于天子之所立舍曰邸诸侯朱户故曰朱邸】今此作离宫【汉书枚乘传修治上林杂以离宫晋书天文志离宫六星天子之别宫】雁沼澄澜翠【西京杂记梁孝王兔园中有雁池池间有鹤洲鳬渚虞世基诗澄澜浮晓色鲍照诗清潭圆翠防】猿岩落照红【西京杂记梁孝王兔园中有百灵山山有肤寸石落猿岩栖龙岫谢灵运诗日落山照曜隂铿诗窻外落晖红】小山秋桂馥【楚辞招隠士者淮南小山之所作也又桂树丛生兮山之幽孔稚圭北山移文秋桂遣风江总诗聊承丹桂馥逺视白云峯】长坂旧兰丛【褚亮诗息驾游兰坂雕文折桂丛庾信诗旧兰憔悴长残花烂熳舒】即是淹留处【楚辞招隠士攀援桂枝兮聊淹留沈约诗遇可淹留处便欲息微躬】乗欢乐未穷【刘桢诗永日行游戏欢乐犹未央】
　　韩王元嘉【髙祖第十一子少好学聚书万巻以古文参定同异当世称之】
　　奉和同太子监守违恋【旧唐书髙宗纪永淳元年四月丙寅幸东都皇太子京师留守命刘仁轨裴炎薛元超等辅之】
　　乾象开层构【易法象莫大乎天地呉志黄武二年改四分用乾象歴魏书广陵王羽传仰纂干构君临万宇晋书符生载记大圣神武开构鸿基潘尼颂丕隆层构】离明启少阳【易明两作离大人以继明照于四方王襃箴洊雷居震明两作离顔延之序正体毓徳于少阳王宰宣哲于元辅谢庄表懋三王之教属少阳之重】卜征従献吉【左传石防言于子嚢曰先王卜征五年而嵗习其祥书汝则従龟従筮従卿士従庶民従是之谓大同周礼占梦献吉梦于王王拜而受之注诗云众维鱼矣旐维旟矣此所献吉梦】守器属元良【沈约表贰体宸极守器宗祧庾信文少阳养徳前星守器礼记一有元良万国以贞梁简文帝表羽籥东序长备元良之徳】逖矣凌周诵【书逖矣西土之人帝王世纪武王妃太公之女曰邑姜修教于内生太子诵】遥哉掩汉庄【后汉书孝明皇帝讳庄光武第四子十嵗能通春秋十九年立为皇太子梁简文帝表魏平非拟汉庄靡继王僧孺文声出姬诵道由汉庄】好士倾南洛【荀子爱民而安好士而荣水经洛水出京兆上洛县讙举山注楚水出上洛县西南楚山昔四皓隠于楚山即此山也】多才盛北场【晋书陆机传人之为文章患才少机更患才多南史昭明太子传名才并集文学之盛晋宋以来未之有也魏文帝书驰骛北场旅食南馆梁简文帝序侍従北场信一时之俊杰】地分丹鹫岭【法华经耆阇窟山山形如鹫佛常居此故号鹫岭师旷禽经南山有鸟名曰羌鹫黄头赤目五色皆备谢灵运诗望岭眷灵鹫延心念净土】途间白云乡【白云谣道里辽逺山川间之庄子乗彼白云至于帝乡】储诚防晓夕【南齐书太子曰东储徐陵表忠诚贯于日月孝义感于氷霜广韵防恭也诗温恭朝夕执事有恪唐太宗诗晓夕重轻烟】宸爱积炎凉【温子升文居宸纳祜就日垂衣广韵宸屋宇天子所居礼记思慈爱忘劳可谓用力矣注思父母之慈爱已而忘已之劳苦齐书乐志裁化变寒燠布政司炎凉】珠璧连霄汉【汉书律歴志日月如合璧五星如连珠庾信歌连珠合璧重光来李善文选序陛下则大居尊耀三辰之珠璧谢灵运诗照灼烂霄汉南史宋髙祖纪望霄汉以永懐盻山川以】万物仰重光【増伫易大哉乾元万物资始书昔君文王武王宣重光晋书元帝纪】
  </div>
  <div class="pagination">
   <a href="御选唐诗_page59.html">
    上一页
   </a>
   <span>
    ...
   </span>
   <a href="御选唐诗_page55.html">
    55
   </a>
   <a href="御选唐诗_page56.html">
    56
   </a>
   <a href="御选唐诗_page57.html">
    57
   </a>
   <a href="御选唐诗_page58.html">
    58
   </a>
   <a href="御选唐诗_page59.html">
    59
   </a>
   <span class="current-page">
    60
   </span>
   <a href="御选唐诗_page61.html">
    61
   </a>
   <a href="御选唐诗_page62.html">
    62
   </a>
   <a href="御选唐诗_page63.html">
    63
   </a>
   <a href="御选唐诗_page64.html">
    64
   </a>
   <a href="御选唐诗_page65.html">
    65
   </a>
   <span>
    ...
   </span>
   <a href="御选唐诗_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
