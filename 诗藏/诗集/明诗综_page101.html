<!DOCTYPE html>
<html>
<head>
    <meta charset="UTF-8">
    <title>明诗综 - 第 101 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗综 - 第 101 页/共 242 页</h1>
    <div class="content">　　张　岳【三首】
　　岳字维乔惠安人正德丁丑进士除行人疏谏南巡受杖调南国子学正入为武选员外厯祠祭郎中出为广西提学佥事调江西谪广东盐课提举迁知廉州府转浙江提学副使歴防政以佥都御史抚治郧阳改江西寻以右副都御史总督两广军务召入为刑部侍郎掌都察院事复出总督楚蜀卒赠太子少保諡襄惠有小山类稾
　　【诗话襄惠初释褐与林希元陈琛谈理学时目为泉州三狂始以言礼忤永嘉继忤贵溪分宜幸以功名终文治武功所至登绩诗其余技然如宛宛西飞日余光照我裳江空流月华白石光凌乱理深物有悟兴极感相因幽篁迷蹊回蹬距飞辙微风万里隂落日半江烟非熟精文选理者不能作也】
　　留客亭
　　凭轩有所思所思在远岑我有青丝瑟欲奏无知音萋萋芳草色迟迟美人心佳期不可敦离忧故难任冥迷风雨交叹息河梁深归来卧山中浪浪涕霑襟愿乗空谷驹翩翩夕岩隂桂枝聊攀折芳馨日相寻山阿华岁晏莫受霜霰侵
　　同翁梦山游三海岩
　　夙爱山水游兹山屡延赏披云入青冥岩屋岈敞玲珑开北户峭壁排银牓初骇溜石悬渐喜琼芽长幽泉时一滴毛骨森萧爽壶觞屡献酬清言激灵响天末多风波陈迹成俯仰徒闻海上洲中宵勤梦想聊兹永日留真性非外奬暝色望征途何由释尘鞅
　　与梦山登钦州东城楼
　　登髙易为感况兹万里心髙城余百雉翠色前山深诘屈水通海苍茫日载隂美人隔宵旦末由揽芳襟举手招青鸟愿托瑶华音青鸟不我顾瑶华日以沉耿耿还自念有酒且共斟
　　许宗鲁【二十二首】
　　宗鲁字伯诚一字东侯咸宁人正德丁丑进士改庶吉士授监察御史歴湖南按察佥事副使太仆少卿大理少卿以佥都御史抚保定以副都御史抚辽东有少华陵下辽海归田等集【王元美云许伯诚如贾胡子作狎游随事挥散无论中节　蒋仲舒云中丞五七言位置匀稳首尾妥洁气格麤备可当作手使更推思入取材进古得不沨沨其言哉　黄清甫云许诗字句严饬篇章方整得古人之格白沟之作吊古慨今辞意俱尽志士读之求见深衷定当击节可谓无慙前作其近体虽多直语亦有爽气曩秉钺两方戎事倥偬不废文翰弥见其髙诗话少华诸体皆工寓和婉于悲壮之中譬之秦筝独无西气足与边廷实王子衡竝驱】
　　渡白沟
　　昔运遘屯厄恒纪变参商南风日不竞朔吹亦逺扬英雄各乗御龙战血黄矫矫平将军独立当中央张弧射九日抚剑盼四方事去迹故隳志伸愿已偿朅来岁月久道里未能忘仲生固有为忽死亦其常停骖览故垒雪涕战场清川带潆纡白骨浩纵横忱叹不能发总辔歌此章
　　赠杨伯雨
　　昔与君为别乃在黄金台髙歌易水曲落日悲风来今与君相逢乃在广陵郡朔雪满江湖冉冉岁华尽与君昔红顔双鬓忽已素日月如逝川东流焉得住酌酒劝君饮援琴为君歌起望长江云澹澹垂绿波丈夫有心期结交共终始南山青桂枝岂为岁寒死
　　已酉元日作
　　检厯年华改看云岁色新地天开泰日星斗建寅春去国身何逺趋朝梦转频江湖与廊庙忧乐竟谁人
　　三月三日
　　上已今朝是风光异徃时海云成雪易塞桞得春迟目极关山道情悬曲水诗谁能修禊逺一浣望乡思
　　辽左雪中登楼
　　岁杪崇朝雪天涯絶塞城冻云连海色枯木助风声怀土情无已登楼赋未成梅花南国思笛里暮愁生
　　东岳
　　秩祀严东土明禋冠五宗金函神鬼箓玉简帝王封海涌中宵日岩留上古松何时凌嶻飞举跨苍龙
　　登岳阳楼
　　泽水含秋盛楼光向晩孤倚防闻白鴈把酒对苍梧楚客悲今昔湘灵怨有无兴来留赏地落日下平湖
　　零陵西亭同朱大防衮杨佥宪材赋
　　入洞探幽赜登台散逺心雷声带雨重虹影射江深地接三苗国天垂八桂林来游陪二妙词赋总南金
　　自清溪泛舟出江与柯元卿话别
　　清溪澹无色客子放归舟浦暗黄花雨江行白露秋故人惜逺别尊酒话中流渐近铜陵县青山动我愁
　　送冯子言还吴
　　梦寐东吴好相违几岁华怜君理归櫂秋色满天涯醉咏江楼月晴防海寺霞春来如忆我须寄早梅花
　　自毘陵如姑苏
　　仙舟揺极浦驿路指吴门海气春冬杂风潮日月昬鴈回书不到家逺梦空繁总是江南好何如归故园
　　晩渡黄河
　　落日西山暗洪河夏涨余昏黄沉巩洛浩渺极梁徐鼓听临流驿灯防逺岸渔频年在行役倚櫂一长吁
　　西苑
　　画阁横青汉雕台俯碧流苑云低度雨宫树早生秋水抱芙蓉殿山连翡翠楼何须浮海外即此见瀛洲
　　徐氏南荘秋集
　　九月重逢闰一年秋未残城南时载酒楼上复凭防黄菊霜前放青山雨外看病躯犹自可不畏倚髙寒
　　立秋日曲江别业作
　　垂桞昼隂隂村居门巷深秋光来此日时序感吾心水鸟浮沉浴风蝉断续吟江臯余暑在竹下且披襟
　　边事
　　先皇神武竝周宣北伐亲兵驻万全饮马几思临瀚海铭功何止勒燕然龙沙夜静妖星落虎帐秋髙汉月悬分阃登坛诸将老至尊宵旰独忧边
　　石首昭烈庙
　　永安宫里龙髯断石首山头寝庙孤三峡风烟沉王气千年营垒识雄图时移玉殿丹青古雪暗沧江雁鹜呼嘘烬可怜延汉祚遗灵犹见祷荆巫
　　医闾春望同李户部
　　医闾登眺倚雄边辽左封疆指顾全山势北来连靺鞈海云东尽辨朝鲜岩花竞暖霏香雪塞草留春蔼翠烟公暇暂问淹永日喜无烽火报甘泉
　　登齐山楼
　　近郭危楼俯碧湍倦游孤客倚层防淮淝山色尊前出吴楚江流画里看旅思逢秋增短髩乡心随鴈过长安黄花白酒登髙日玉笛金笳起暮寒
　　班婕妤
　　妾命由来薄君恩岂异同自怜团扇冷不敢怨秋风
　　春兴
　　野霁花争发川长桞渐齐春光更何许多在杜陵西
　　城南游览
　　杨桞今无渚芙蓉旧有园请看蒿里地即是乐游原戴　鱀【四首】
　　鱀字时重鄞人正德丁丑进士除刑部主事歴官右副都御史巡抚四川有东石遗稾【李杲堂云中丞擅经世才负气髙亢居官四十余年闗节不至其门权贵俱心惮之竟坐此三起三黜不得尽其用论者惜焉其诗老健苍凉是一作手】
　　感兴【三首】
　　髙梧有良质斲为双绮琴疏弦映金徽冷冷发佳音一弹薰风至更弹江月沉大雅久以寂志士寄幽吟坐令众喧息洞见太古心
　　兰蕙种不长荆棘日以滋青青野中蔓引身百尺枝春风一吹拂垂垂得其宜夭桃开上苑苦李道傍遗赋命固如此物情胡不怡托根各有所聊用以自持
　　离离庭树花风日正妍好翻翻辞枝叶忽已及秋杪君子心百年小人计昏晓请君平生志慎勿事温饱宣风公馆作家书后用壁间阳明先生韵
　　云外微红见烧痕道邉寒水入溪浑此时日落楚山馆后夜月明何处村已近闭关犹道路偶逢传札念晨昏独烧官烛看妻子卧听邮更惊梦魂
　　胡　侍【四首】
　　侍字承之咸宁人正德丁丑进士除刑部主事进员外陞鸿胪寺少卿坐议大礼谪潞州同知寻下诏狱论为民寻命复职有蒙谿集【王元美云胡承之如病措大习白猨公术操舞如度击刺未堪】
　　【诗话承之诗原北地而五言颇近信阳弇州称之云虽于风雅未县合往往时材骨格殊亦不失实】
　　宴王御史惟人山亭
　　别馆秋城侧髙亭夕雾中疏帘通野色曲磴袅天风醉舞招松鹤悲吟和草虫平生习池兴遮莫笑山翁九日同陈鲁南文徴仲刘希隐薛君采登海印寺镜光阁
　　湖景澄珠阁云虹度石梁行攀双树杪坐对九华觞水抱香城入山横紫禁长慿髙不厌晩待月咏胡牀
　　送刘德徴守防府
　　国有蚕丛古城闻白帝雄龙蛇夏禹庙云雨楚王宫羽檄通南徼楼船进北风还令蜀父老喜得汉文翁
　　凉州词
　　落日黄河水倒流沙场旌斾风悠悠新降畨儿不解语笛中吹出古凉州
　　陈文沛【一首】
　　文沛字维德长乐人正德丁丑进士除工部主事歴郎中出知抚州府调苏州迁霸州兵备副使以陜西行太仆寺卿罢归有世槐堂稾
　　怀逺堡和韵
　　峭壁楼危石徒杠漫逺沙河流随溜曲树影逐风斜客枕移更鼓乡愁起暮笳官斋何寂寞邻舍两三家吴　仲【一首】
　　仲字亚甫武进人正德丁丑进士歴官南京太仆寺少卿有鸿爪集
　　送吴舍人使中州
　　茅土分封重天书十道开浮槎乗月渡飞舄倚天回南国王孙草西园驿使梅荆溪何处是遥在白云隈汪　佃【二首】
　　佃字友之弋阳人正德丁丑进士改庻吉士有东麓集
　　苑口别意图为弋阳李生题
　　秋来苑口涨初生羡尔归防一片轻折桞离亭休弄笛客边禁得断觞声
　　雨行
　　落花飞絮踏成泥烟雨连纎日向西行客正愁行不得鹧鸪偏傍马前啼
　　林希元【一首】
　　希元字思献晋江人正德丁丑进士官至大理寺丞有次厓集
　　丁酉除夕有感
　　牢落天涯两岁除梦中曾几赋归与圣朝未有寛恩诏边郡犹劳判事书忙里不知残腊去客边惟觉二毛疎椒盘此夜谁觞酒忽忆家乡万里余
　　李士允【一首】
　　士允字子中祥符人正德丁丑进士歴官陜西参政兼苑马寺卿有山藏集
　　晩过刘中丞园
　　暝色延春径烟花启夜关緑深裴相野香满白公山银烛回花底金壶侍竹间不妨山简马乗醉月中还王渐逵【一首】
　　渐逵字用仪番禺人正德丁丑进士授刑部主事建言不报乞归隆庆初追赠光禄少卿有青萝集【洪舜臣云青萝诗文如骐骥在御虽鸣銮节奏而若若没之气终不可掩诗话青萝诗无定格遣兴即题铁桥一絶直追踪唐许碏阆苑花前之作】
　　铁桥
　　狂客山中不费招瑶池春宴夜闻箫醉余不记归时路曾跨青羊过铁桥
　　曹　嘉【一首】
　　嘉字仲礼扶沟人正德丁丑进士改庻吉士授御史以言事出补大名府推官寻复官御史又以言事下狱谪禹城知县降茂州判官仍复原职升山西提学副使终江西右布政使有漫山集【王元美云曹仲礼如公孙大娘弟子舞剑颇见淋漓见其师者不觉怆然】
　　【诗话王元美撰卮言谓献吉晩为其甥曹嘉所厄良苦而乡党之论不然朱秉器游宦余谈述汴人语谓仲礼终身父事献吉勿衰梓行舅氏集选吴下以善书名者缮写献吉兄孟和有姊即仲礼母素与献吉有隙恒不相见一日兄姊欲过献吉献吉喜剧盛供馔以竢比入门献吉出迓方揖孟和即踣献吉于阶兄姊交殴之时仲礼在都闻之惶惧不宁者旬日专人以书慰献吉是厄其舅者非仲礼矣仲礼好賔客所与游最密者诗则谢茂秦书则徐子仁奕则阎子明尝语茂秦云吾舅氏称诗家练字不如练句练句不如练意练意不如练格葢墨守舅説若是以此知卮言亦有不足深信者】
　　次韵答空同舅氏
　　两度微宫谪孤身絶塞行汉廷收堕泪蜀道轸离情玉垒蚕丛国龙标劔阁城乾坤形胜地何处挂冠缨王廷陈【三十五首】
　　廷陈字稚钦黄冈人正德丁丑进士改庻吉士授吏科给事中谏南巡杖谪裕州知州寻下狱免归有梦泽集【皇甫子循云稚钦乐府古诗齐轨潘陆下拟隂何五律并肩沈杜　俞汝成云梦泽诗清切不凡荣润可爱王元美云王稚钦如良马走坂美女舞竿五言尤自长城　穆敬甫云稚钦如阮嗣宗日坐歩兵厨醉态百出而自无寒酸语　顾言云王给事调髙趣新颇多竒句如深谷绵蛮冷然幽响殆与髙岑方轨　蒋春甫云稚钦五言渐近自然颇多佳境　陈卧子云稚钦爽俊故意警而调圆　李舒章云稚钦操笔不烦轩然鹄举宋辕文云稚钦才情丽逸傥加以沉思当不减徐昌谷】
</div>
    <div class="pagination">
<a href="明诗综_page100.html">上一页</a><span>...</span><a href="明诗综_page96.html">96</a><a href="明诗综_page97.html">97</a><a href="明诗综_page98.html">98</a><a href="明诗综_page99.html">99</a><a href="明诗综_page100.html">100</a><span class="current-page">101</span><a href="明诗综_page102.html">102</a><a href="明诗综_page103.html">103</a><a href="明诗综_page104.html">104</a><a href="明诗综_page105.html">105</a><a href="明诗综_page106.html">106</a><span>...</span><a href="明诗综_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
