<!DOCTYPE html>
<html>
<head>
    <meta charset="UTF-8">
    <title>清诗别裁集 - 第 16 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清诗别裁集 - 第 16 页/共 104 页</h1>
    <div class="content">○山脚晚行
水树色相映，净绿生衣裳。日薄无倒景，石发有冷光。前入翠微寺，已过黄花场。贪行夕忘返，纤月吐东冈。古髯乔松下，{石}々如北邙。林昏叫寒鸱，风飕响枯桑。俯仰今昔人，千载心徨。（作者五古每以才胜人，此四章录其清微幽远有遗音者。）
○送马谣
桑乾道，滹沱野，羽箭材宫南送马。太仆火印何权奇，瘴乡不产龙媒姿。一行五百匹，日驰百里。农夫锉草，妇子汲水。健儿来何方，官帖十行。鞭棰在手，戟髯怒张。刍豆供给苦不足，猎犬鞲鹰饱馀肉。送马者去吏索钱，农夫鬻牛妇子哭。（写尽农家供官之苦，作新乐府读，近世采风无人，蔑由达之当宁矣。）
○缲车辞
朝饲蚕，暮饲蚕，桑树叶大蚕眠三。初长如蚁今成茧，乙乙上簇黄白满，缲车咿轧风中转。女十五，当户织。桃夭期，闻消息。帘幕半垂双燕飞，打叠新缣作嫁衣。
○登采石矶太白楼观萧尺木画壁歌
太白楼上秋风寒，采石矶下波连山。长康不作僧繇死，何人攫弄秋毫端。力挽万牛啸两虎，袒衣跋扈青冥间。四壁四山拔地起，直从十指生烟峦。峨眉匡庐两对峙，西华东岱同跻攀。巨灵夸娥日月走，坤位乾窦神鬼盘。屋角雷雨势飞动，墙根涧壑声潺。牛渚白沙如蚁垤，天光破碎沧溟宽。蓝陈萧恽称大手，前追董巨凌荆关。尺木老人更奇绝。身驾大海骑虬鸾。秋来放眼忘远涉，凭陵万里开心颜。寺径蒙蒙松杉雨，芦花漠漠鼋鼍滩。顾盼无人相娱赏，高呼太白骑鲸还。（可匹渔洋作，一结回顾，倍觉有力。）
○碧书院歌吊杨升庵先生
果风{艹罔}露哀牢疆，山川瘴疠难禁当。新都公子老戍客，孤臣万里堪悲伤。当时世庙议大礼，撼门痛哭千夫强。仗节抗疏言矫矫，干触虿尾投蛮荒。程朱正论臣所执，今昔濮议谁斟量。大礼未定大狱起，批鳞折槛空激昂。逢君首事有璁萼，议论附会来丰坊。明堂秋飨复聚讼，分宜馀毒争拍张。呜呼先生遂不返，菁酋峒獠群相将。木弩含沙火云热，天教老啖红槟榔。吴粉傅面两丫髻，簪花拥伎何倘徉？都卢倒吹泼醉墨，儿观者如堵墙。羁魂漂流夜郎地，何异屈子沈沅湘。海庄故墟碧鸡麓，猩猩白昼啼书仓。巾杖逍遥须眉古，图画遗像生光芒。竹桧一径夹流水，菊乾枫落寒云黄。潮州儋耳同一辙，祠庙摩青苍。小子夙昔慕高节，况值奉命来黔阳。窃愿升阶更剪纸，招魂归送蚕凫乡。高吟死去谁怜句，令我涕泗徒滂滂。（张、桂议礼，始犹近情，后则渐流险恶矣。篇中写诸奸之附和，升庵之轲，跌宕淋漓，神遒气王，应推稿中压卷之作。）
○泊舟吴门寄汪苕文
渺渺太湖水，遥遥光福山。梅花一万树，窃窕非人间。思与尧峰叟，扁舟数往还。烟峦七十二，坐啸听潺。（律体，可作吉风读。）
☆董俞
字苍水，江南华亭人。顺治庚子举人。有《浮湘》、《度岭》诸稿。
○康熙初，江南奏销案起，绅士同日除名者万馀人，苍水与其列。于是弃举子业，专心风雅正变，天欲使之为诗人也。
○落花篇
东风绿遍芳洲草，春昼落花啼早。片片朝萦上苑烟，毵毵夕覆长安道。长安美人惜落花，落花飞去堕谁家？晓看青镜愁红粉，暮掩珠楼泣绛纱。珠楼红粉须叟变，帝里繁华君不见。一夜飘长信阶，数枝零落昭阳殿。长信昭阳月影低，边笳横笛紫烟迷。渭城倡妇承歌扇，社游人拂马蹄。愿为舞蝶栖芳墅，愿作流莺隐翠堤。金堤玉墅几千里，黯黯馀香沉绿水。玳瑁筵前雪乱飞，珍殊帘外风先起。舞雪回风可奈何，春闺少女叹蹉跎。此时攀条垂玉箸，此时掩袂蹙双蛾。别有征夫泪沾臆，雁沙龙塞无消息。金谷园中不见人，玉门关外长相忆。落花落花诚可怜，尊前一曲箜篌弦。花茵醉卧不归去，明日重来应泫然。（唐初体，全于缠联旋转处取神，卷中偶一存之。）
○赠西陵吴兴公（自注：时僦居淮阴。）
江城腊月雪花白，层冰峨峨照大泽。北风夜卷鸿雁号，念子犹为倦游客。君家正对天目山，江涛日夜鸣潺。翻然仗剑游淮泗，中都旧是兴王地。百战关河骨已枯，英雄割据何代无？昔人事业随流水，高歌击筑浮云徂。吴子生平重然诺，百年意气真堪托。肘后常悬数石弓，腰间屡吼千金锷。酒酣耳热兴飞扬，新诗往往凌寥廓。目下坎Б何足悲，人生富贵安可知？乌啼哑哑鼓声曙，明朝匹马下邳去。
○和王南州听杨太常弹琴诗
雅乐沦江海，先皇旧赐琴。曲终尝变徵，愁绝不关音。风雨孤臣泪，乾坤逐客心。可怜家万里，西望白云深。（太常名沂，明思陵时，以琴进御者。）
○泽畔
泽畔行吟者，幽思托杳冥。孤帆收夕照，渔火乱春星。细雨寒潮白，疏烟晚岫青。殷勤怀远客，裘马日飘零。
☆宋实颖
字既庭，江南长洲人。顺治庚子举人，后召试鸿博放归，官扬州学博。
○既庭先生早得盛名，入都时，四方人士无不欲望见颜色，既为慎交社宗主，提唱后学，士林重之。尝作《黜朱梁纪年图》，学者服其议论之正。
○八月十八日观潮
头白灯明急管催，高楼晴槛倚江开。潮声夜静千帆转，断岸风回万马来。吴越山川供醉眼，古今天地独登台。九秋萧瑟谁堪赋，滚滚词人庾信哀。（七子声词，音节自高。）
☆曹贞吉
字升六，山东安丘人。顺治庚子举人，官礼部员外郎。著有《珂雪集》。
○商丘宋公极推作者《游黄山诗》，谓此山名作寥寥，向推虞山，今被实庵压倒矣。惜未能多见，只存《文殊院》一篇。
○文殊院观铺海歌
蓬莱阁外海作山，文殊院外山为海。神物由来不易逢，天为吾徒浇块磊。白云一片涌空蒙，眼底千峰皆杳霭。只疑天一生水开穷荒，江汉朝宗此间汇。鳌身一抹映天黑，鲸波万里连渤。天都直可作吴峤，莲蕊莲花馀蓓蕾。须臾长风吹散碧琉璃，氵攸氵奕茫洋竟何在？仙人游戏太神奇，我欲直上高空问真宰。（得此起结，乃见作手。）
○花朝得家弟过江消息
使者乘秋泛画桡，重来不觉斗回杓。花明故国初啼鸟，人渡空江欲暮潮。万里山川供笔札，一天风雨过金焦。孤帆摇曳垂杨里，知在芜城第几桥？
○登望海楼
杯勺沧溟望里收，百年觞咏几登楼。尊前忽觉来三岛，此外犹闻更九州。断岸雨晴天倒影，海门风急气成秋。摇摇坤轴浑难定，曾否金鳌背尚浮？
☆崔华
字不雕，江南太仓人。顺治庚子举人。
○《渔洋诗话》摘其名句云：“溪水绿于前渡日，桃花红似去年时。”又有“丹枫江冷人初去，黄叶声多酒不辞”，人目为崔黄叶。
○拟宋如意和歌
羽声既凛冽，阴飚吹大荒。驱车过金台，目已无咸阳。余亦从此逝，无人燕市傍。（目中无人。）
○浒墅舟中别相送诸子
溶溶月色漾河湄，晓起频将玉笛吹。同上邮亭忘别绪，独行驿岸解相思。白江冷人初去，黄叶声多酒不辞。此路三千今日始，蓟门回首雪霜时。（原本“丹枫江冷人初去”，丹枫、黄叶，不无合掌，拟易白，崔黄叶以为可否？）
☆赵
字山子，江南吴江人。顺治庚子举人。著有《雅言堂诗》。
○喜弘人闻夏南还并忆汉槎
绮里由来有二难，无端相对作南冠。轮台诏下龙髯迥，华表归来鹤语寒。月夜一尊歌《棣萼》，春风双骑渡桑乾。何年恩到穷荒外，还向藜床问幼安。
☆马世俊
字章民，江南溧阳人。顺治辛丑赐进士第一人，官翰林院侍读。
○状元对策，随题敷衍者多，先生独侃侃直陈，不负所学，制义皆有根柢。何义门学士云“我朝状元，前刘后韩，公居其间，鼎足为三”，非妄许也。诗品亦清正不凡。
○吴季子挂剑处
公子归吴去，故人知此心。死生同白日，然诺岂黄金。一剑竟何往，高台自古今。君看碑上字，苔藓不能侵。（不须名句，风骨自高。）
○古意
紫塞三千里，征夫去不还。帘前新月上，似为寄刀。
○陆贾
莫问尉佗装，千金岂在眼。请看马上公，何曾事生产。
☆张玉书
字素存，江南丹徒人。顺治辛丑进士，官至大学士，谥文贞。
○文贞古今文俱以风度胜，诗品亦然，令读者如饮醇醪，自然心醉。
○谒项王庙（宿迁县）
项王祠枕长河水，拔山气沸惊涛起。阴森白昼啼<鼠生>鼯，萧琴西风黯菰米。座傍乌骓伏不鸣，馀怒犹欲乘云腾。想象悲歌出垓下，可怜遗恨迷阴陵。英雄坎Б识天意，失路东归亦何济？万户轻身赠故人，一死何颜见义帝？往事东流逝不回，雌雄壁垒空尘埃。君不见下相城头望丰沛。樵歌暮上歌风台。（项王事业不成，在弑义帝，于自刎时提醒之，笔下有风霜之气。）
○息浪庵夜坐别叔敦让木诸子
短棹携樽触浪过，将离莫问夜如何。最怜帆远浮天阔，始信江空得月多。隐隐钟声千佛唱，星星岸火一渔蓑。荒鸡促曙行人去，回首双峰护薜萝。
○寄李厚庵学士
几年峰火断江春，万里无诸战垒新。一自蜡丸通帝座，始知岭峤有孤臣。山城跃马荆榛满，书剑临戎涕泪频。迢递九天优诏下，清宵回首忆枫宸。（表其进蜡丸陈破耿逆之功，然蜡丸更得之友人也。时文贞未以理学名，故不之及。）
○大阅恭纪
銮舆晓出传宫漏，万乘春控玉鞭。十二羽林雕辇后，三千犀甲幔城前。招摇色映长堤直，华盖香凝禁树妍。脱臂饥鹰霜距疾，嘶风彀骑雪花拳。龙鳞乍晃云霄上，虎旅同趋日月边。褒鄂宗臣张左纛，薛岐帝胄领中权。衔枚受律连营肃，射柳分弓七札穿。篥声中看队列，铙歌曲里促觞传。丁宁诸将投戈日，长忆先皇讲武年。驷介踏云还紫禁，六飞扶日下青天。威驰塞北名王垒，风靖滇南涨海烟。指顾销兵资庙略，两阶舞罢谱虞弦。（中间警句，摸之有棱，应制中之指南也。七言长律本非正声，存之以备一格。）
○送邱曙戒前辈之武昌
猿声夹岸听斜阳，江树苍茫接故乡。却较长沙归路近，行吟何事怨潇湘。（即“圣主恩深汉文帝”意，是为温柔敦厚之遗。）
○挽马章民年丈
东庐旧筑翠微间，望里烟霞日夕还。几度欲归归未得，空馀遗恨满青山。辛苦中闺罢锦机，白头曾未识宫衣。可怜风雨寒灯梦，犹是书堂夜读归。
○过金陵某将军营
六纛双旌隐画扉，月明霜白路人稀。燕归不识将军垒，犹认乌衣旧宅飞。（飞入将军垒，更怜于百姓家矣，如此措语，最耐寻思。）
☆叶映榴
字炳霞，江南上海人。顺治辛丑进士，官湖广参议道，死夏包子难，赠工部侍郎，谥忠节。
○庚申夏至日起武威至张掖
武帝功成吏守边，伤心天未是居延。人家板屋风声里，思妇寒衣泪眼前。目断燕支愁见月，槎浮银汉渡经年。惭余不作征西将，药裹书囊信一鞭。
○榆次道中
路出榆关西复西，荒原白草怪禽啼。经行百里无人迹，惟有秋风送马蹄。
☆孙蕙
字树百，山东淄川人。顺治辛丑进士，官给谏。著有《笠阳诗草》。
○给谏为令安宜时，抚字心劳，领河务，上官谓苛令浚河，将中以非法，士民感愤，不呼而至者万馀人，负畚锸筑堤堰，两月之工，六昼夜成之，上官无以难也。士民绘图纪其事，志石中云尔。据此，可入《循吏传》中。
○水口驿
危峡束急湍，怪状拥滩路。划然敞一门，石齿一一吐，舂声响奔崖，人语出深树。竹屋高连云，户户层巅露。午峰接檐前，炊烟杂山雾。居者如穴鼠，出若翻孤鹜。作息烽火馀，星散屯野戍。邮传今复增，力役连朝暮。虽称民，无地谋生聚。岸侧见樵苏，十九无完裤。潜语问士居，苦役兼苦赋。海上未厌兵，天远谁可诉？（民苦赋役，同于鼠鹜，欲排云叫阊阖，而天远难闻，惟存此心而已。）
○安宜行
安宜罹灾亦云酷。鱼龙竟夺农夫屋。千寻巨浪漫荒塍，落日西风闻野哭。水田一线才可耕，勘荒使者责长牧。征粮下令严催科，不管贫家卖黄犊。前年卖女叹伶仃，今年卖儿更孤独。阿妻阿母还佣人，岂但医疮与剜肉。牵牛出门牛不行，空腹哀鸣何觳觫！低头语牛牛且前，官税差完免鞭扑。我闻此语增叹吁，仰视皇天白日速。呜呼贫家母妻子女无还期，谁能恋此卑官禄！（儿女既卖，母妻佣人，牵牛不行，而空腹哀鸣，官长忍如鞭扑耶？无可奈何，付之自责而已。
○“仰视皇天”句，全用杜诗，终不可训。）
○浚河行
黄河万里浪高举，贾让之谋世空许。璧马于今不效灵，风涛簸荡连楼橹。忆昔汉武通车书，朝臣建议开河渠。开元以后置仓舍，平分河渭称赢馀。汴宋营漕分四路，半作边储半国赋。斗门高堰筑罡城，历险逾滩计生聚。元人海运创伯颜，引汝绝济诚哉艰！明初海运旋亦废，会通始筑河淮间。年来漕渠失故道，百万金钱任侵冒。督河使者妄庸人，不解河防气桀。鞭挞小吏严程期，岂知畚锸皆疮痍。县令陈情不得达，自矜白简吾能持。柳下何曾畏三黜，百姓喧呼趋事疾。一夜荒城走万人，两月之工六日毕。安宜水涝原苦辛，力役谁复嗟劳人。犹幸三代直道存吾民。呜呼犹幸三代直道存吾民！（此给谏为河员时作也。两月之工毕于六日，尚成浚筑耶！河防之坏，自昔已然，当日督河使者不知谁何，惜无由起而问之。）
○秦川怀古
内史新丰不可求，长陵王气已全收。千盘鸟道归隆准，百战鸿沟割沐猴。风雨满天来渭北，麒麟遗冢自南丘。几经汗马劳诸将，紫塞黄榆起暮愁。
○为姜勉中兄弟题谏草楼
杖血曾闻溅汉廷，孤忠旅望海云青。难回国步逃吴市，易了家缘问敬亭。失序雁鸿天漠漠，经时薇蕨雨冥冥。空馀十二封章在，梦绕铜驼几涕零。（《谏草楼诗》成集，二章为最，以其无一字不典切也。结意尤微婉可思。）
○闻鼓山绝顶可望海外诸国欲登不果（自注：上有天风海涛亭，朱文公题。）
共说鼓山高出群，半天峦翠昼氤氲。岛藏诸国晴时见，风卷洪涛静夜闻。未得肩舆随度鸟，何时蜡屐踏层云？晦翁亭子空相亿，绝顶松篁望不分。（三四渔洋极赏。）
○于忠肃公祠
出狩天王竟北征，烽烟已逼凤凰城。有君定国真长策，奇货难居始罢兵。南内邀功争复辟，西曹枉杀患无名。最怜一事公遗恨，不便前星羽翼成。（以宋和议之失对照，于公功在社稷，真再造矣。诗中有史，掷地当作金石声。）
☆吴光
字长庚，浙江归安人。顺治辛丑赐进士第三人，官翰林院编修。有《南山堂集》。
</div>
    <div class="pagination">
<a href="清诗别裁集_page15.html">上一页</a><span>...</span><a href="清诗别裁集_page11.html">11</a><a href="清诗别裁集_page12.html">12</a><a href="清诗别裁集_page13.html">13</a><a href="清诗别裁集_page14.html">14</a><a href="清诗别裁集_page15.html">15</a><span class="current-page">16</span><a href="清诗别裁集_page17.html">17</a><a href="清诗别裁集_page18.html">18</a><a href="清诗别裁集_page19.html">19</a><a href="清诗别裁集_page20.html">20</a><a href="清诗别裁集_page21.html">21</a><span>...</span><a href="清诗别裁集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
