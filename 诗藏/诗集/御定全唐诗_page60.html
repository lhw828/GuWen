<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 60 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 60 页/共 1083 页</h1>
    <div class="content">　　同前【张籍】
　　请君膝上琴弹我白头吟忆昔君前娇笑语两情宛转如萦素宫中为我起髙楼更开华池种芳树春天百草秋始衰弃我不待白头时罗襦玉珥色未暗今朝巳道不相宜扬州青铜作眀镜暗中持照不见影人心囘互自无穷眼前好恶那能定君恩已去若再返菖蒲花生【集作开】月长满
　　反白头吟【白居易　鲍照作白头吟居易反其致为反白头吟】
　　炎炎者烈火营营者小蝇火不热真玉蝇不防清冰此茍无所受彼莫能相仍乃知物性中各有能不能古称怨报【集作恨】死则人有所惩惩淫或应可在道未为譬如蜩鷃徒啾啾啅龙鹏宜当委之去寥廓髙飞腾岂能泥尘下区区酬怨憎胡为坐自苦吞悲仍抚膺
　　决絶词三首【元稹】
　　乍可为天上牵牛织女星不愿为庭前红槿枝七月七日一相见故心终不移那能朝开暮飞去一任东西南北吹分不两相守恨不两相思对面且如此背面当何知春风撩乱伯劳语【此下集有况是二字】此时抛去时握手苦相问竟不言后期君情既决絶妾意已参差借如死生别安得长苦悲
　　噫春冰之将泮何余懐之独结有美一人于焉旷絶一日不见比一日于三年况三年之旷别水得风兮小而已波笋在苞兮髙不见节矧桃李之当春竞众人之【集作而】攀折我自顾悠悠而若云又安能保君皓皓【集作皑皑】之如雪感破镜之分眀覩泪痕之余血幸他人之既不我先又安能使他人之终不我夺已焉哉织女别黄姑一年一度暂相见彼此隔河何事无
　　夜夜相抱眠幽怀尚沈结那堪一年事长遣一宵说但感久相思何暇暂相恱虹桥薄夜成龙驾侵晨列生憎野鹊徃【集作寉性】迟囘死恨天鸡识时节曙色渐曈昽【集作曈】华星次【集作欲】眀灭一去又一年一年何时【一作可】彻有此迢遰期不如生死【集作死生】别天公隔是妬相怜何不便敎相决絶
　　梁甫吟【李白】
　　长啸梁甫吟何时见阳春君不见朝歌屠叟辞棘津八十西来钓渭滨寜羞白发照渌【集作清】水逢时吐【一作壮】气思经纶广张三千六百钓风期暗与文王亲大贤虎变愚不测当年颇似寻常人君不见髙阳酒徒起草中长揖山东隆准公入门不拜【一作开说】骋雄辨两女辍洗来趋风东下齐城七十二指麾楚汉如旋蓬狂生落拓尚如此何况壮士当羣雄我欲攀龙见眀主雷公砰訇震天鼓帝旁投壶多玉女三时大笑开电光倏烁晦冥起风雨阊阖九门不可通以额叩关阍者怒白日不照吾精诚国无事忧天倾防貐磨牙竞人肉驺虞不折生草茎手接飞猱雕虎侧足焦原未言苦智者可巻愚者豪世人见我轻鸿毛力排南山三壮士齐相杀之费二桃吴楚弄兵无剧孟亚夫咍尔为徒劳梁父吟梁父吟声正悲张公两龙劒神物合有时风云感会起屠钓大人屼当安之
　　东武吟【李白】
　　好古笑流俗素闻贤达风方希佐眀主长揖辞成功白日在髙天囘光烛微躬恭承凤皇诏歘起云萝中清切紫霄迥优游丹禁通君王赐颜色声价凌烟虹乘舆拥翠盖扈从金城东宝马丽絶景锦衣入新丰倚岩望松雪对酒鸣丝桐因学扬子云献赋甘泉宫天书美片善清芬播无穷归来入咸阳谈笑皆王公一朝去金马飘落成飞蓬宾友【集作客】日疎散玉尊亦已空才力犹可倚【一作待】不慙世上雄闲作东武吟曲尽情未终书此谢知已吾寻黄绮翁【一作扁舟寻钓翁】
　　怨诗二首【薛奇童】
　　日晩梧桐落微寒入禁垣月悬三雀观霜度万秋门艳舞矜新宠愁容泣旧恩不堪深殿里帘外欲黄昏禁苑春风起流莺绕合欢玉窗通日气珠箔巻轻寒杨叶垂金【一作阴】砌棃花入井阑君王好长袖新作舞衣寛
　　同前【张汯】
　　去年离别雁初归今夜裁缝萤已飞征客去【集作近】来音信断不知何处寄寒衣
　　同前【刘元济】
　　玉关芳信断兰闺锦字新愁来好自抑念切已含嚬虚牖风惊梦空牀月厌人归期傥可促勿度栁园春
　　同前三首【李暇】
　　罗敷初总髻蕙芳正娇小月落始归船春眠恒着晓何处期郎游小苑花台间相忆不可见且复乘月还别来花照路别后露垂叶歌舞须及时如何坐悲妾
　　同前二首【崔国辅】
　　楼前桃李疎池上芙蓉落织锦犹未成虫声入罗幕妾有罗衣裳秦王在时作为舞春风多秋来不堪着
　　同前【孟郊】
　　试妾与君泪两处滴池水看取芙蓉花今年为谁死
　　同前【刘义】
　　君莫嫌丑妇丑妇死守贞山头一怪石长作望夫名鸟有竝翼飞兽有比肩行丈夫不立义岂如鸟兽情
　　同前【鲍溶】
　　女萝寄松柏【集作青松】緑蔓花緜緜三五定君婚结髪早移天肃肃羊雁礼泠泠琴瑟篇恭承采蘩祀敢效同居【集作车】贤皎日不留景良时【集作辰】如逝川秋【集作愁】心还遗【集作忽移】爱春貌无归妍翠袖洗朱【集作皓硃】粉碧阶封绮【集作绿】钱新人易如玉废瑟难为寄羡【集作谢】蕣华木荣名香阁前岂无摇落苦贵与根蔕连希君旧光景照妾薄暮年
　　同前【白居易】
　　夺宠心那惯寻思倚殿门不知移旧爱何处作新恩
　　同前二首【姚氏月华】
　　春水悠悠春草绿对此思君泪相续羞将离恨向东风理尽秦筝不成曲
　　与君形影分胡越玉枕终年对离别登台北望烟雨深囘身泣向寥天月
　　怨歌行【虞世南】
　　紫殿秋风冷雕甍白【集作落】日沈裁纨凄断曲织素别离心掖庭羞改画长门不惜金宠移恩稍薄情疎恨转深香销翠羽帐断凤皇琴镜前红粉歇阶上緑苔侵谁言掩歌扇飜作白头吟
　　同前【李白】
　　十五入汉宫花颜笑春红君王选玉色侍寝金【一作锦】屏中荐枕娇夕月巻衣恋春【一作香】风寜知赵飞燕夺宠恨无穷沈忧能伤人緑鬓成霜蓬一朝不得意世事徒为空鹔鹴换美酒舞衣罢雕龙寒苦不忍言为君奏丝桐肠断亦絶悲心夜忡忡
　　同前【吴少微　此诗中有逸句】
　　城南有怨妇含怨倚兰【集作傍芳】丛自谓二八时歌舞入汉宫皇恩弄幸玉堂中【集作皇恩数流盼承幸玉堂中】緑陌【集作柏】黄花催夜酒锦衣罗袂逐春风建章西宫焕若神燕赵美女二【集作三】千人君王厌徳不忘新况羣艳冶纷来陈是时别君不再见三十三春长信殿长信重门昼掩关清房暁帐幽且闲绮窗虫网氛尘色文轩莺对桃李颜天王贵宫不贮老浩然泪陨【集作含泪】今来还自怜【集有春色二字】转晩暮试逐佳游芳草路小腰丽女夺人奇金鞍少年曽不顾归来谁为夫请谢西家妇莫辞先醉解罗襦
　　眀月照髙楼【雍陶】
　　朗月何髙髙楼中帘影寒一妇独含叹四坐谁成欢时节屡已移游旅杳不还沧溟倘未涸妾泪终不干君若无定云妾若不动山云行出山易山逐云去难愿为边塞尘因风委君颜君颜良洗多荡妾浊水间
　　长门怨【徐贤妃】
　　旧爱柏梁台新宠昭阳殿守分辞方【集作芳】辇含情泣团扇一朝歌舞荣夙昔诗书贱穨恩诚巳矣覆水难重荐
　　同前【沈佺期】
　　月皎风泠泠长门次掖庭玉阶闻坠叶罗幌见飞萤清露凝珠缀流尘下翠屏妾心君未察愁叹剧繁星
　　同前【吴少微】
　　月出映曽城孤圜上太清君王春【集作眷】爱歇枕席凉风生怨咽不能寝踟蹰歩前楹空阶白露色百草寒虫鸣念昔金房里犹嫌玉座轻如何娇所误长夜泣恩情
　　同前【张脩之】
　　长门落景尽洞房秋月眀玉阶草露积金屋网尘生妾妬今应改君恩昔未平寄语临邛客何时作赋成
　　同前【裵交防】
　　自闭长门经几秋罗衣湿尽泪还流一种蛾睂眀月夜南宫歌管北宫愁
　　同前【刘皁】
　　宫殿沈沈月欲分昭阳更漏不堪闻瑚枕上千行泪不是思君是恨君
　　同前【袁晖】
　　早知君爱歇本自无萦妬谁使恩情深今来反相误愁眠罗帐晓泣坐金闺暮独有梦中魂犹言意如故
　　同前【刘言史】
　　独坐炉边结夜愁暂时恩【集作思】去亦难留【一作收】手持金箸垂红泪乱拨寒灰不举头
　　同前二首【李白】
　　天囘北斗挂西楼金屋无人萤火流月光欲到长门殿别作深宫一叚愁
　　桂殿长愁不记春黄金四屋起秋尘夜悬眀镜青天上独照长门宫里人
　　同前【李华】
　　弱体鸳鸯荐啼妆翡翠衾鵶鸣秋殿晓人静禁门深每忆椒房宠那堪永巷阴日惊罗带缓非复旧来心
　　同前【岑参】
　　君王嫌妾妬闭妾在长门舞袖垂新宠愁睂结旧恩绿钱生履迹红粉湿啼痕羞被桃花笑看春独不言
　　同前【齐澣】
　　茕茕孤思逼寂寂长门夕妾妬亦非深君恩那不惜携琴就玉阶调悲声未谐将心托眀月流影入君怀
　　同前【刘长卿】
　　何事长门闭珠帘只自垂月移深殿早春向后宫迟蕙草生闲地棃花发旧枝芳菲自恩幸看却【集作着】被风吹
　　同前【僧皎然】
　　春风日日闭长门摇荡春心自【集作似】梦魂若遣花开只笑妾不如桃李正无言
　　同前【卢纶】
　　空宫【集作空】古廊殿寒月照斜晖卧聼未央曲满箱歌舞衣
　　同前【戴叔伦】
　　自忆专房宠曽居第一流移恩向何【集作他】处暂妬不容收夜久丝管【集作静管】絶月眀宫殿秋空将旧时意长望凤皇楼
　　同前【刘驾】
　　御泉长绕凤皇楼只是恩波别处流闲揲舞衣归未得夜来砧杵六宫秋
　　同前二首【髙蟾】
　　天上何劳万古春君前谁是百年人魂销尚媿金炉烬思起犹慙玉辇尘烟翠薄情攀不得星芒浮艳采无因可怜眀镜来相向何似恩光朝夕新
　　天上凤皇休寄梦人间鹦鹉旧堪悲平生心绪无人识一只金梭万丈丝
　　同前【张祜】
　　日映宫墙栁色寒笙歌遥指碧云端珠铅滴尽无心语彊把花枝冷笑看
　　同前二首【郑谷】
　　闲把罗衣泣凤皇先朝曽敎舞霓裳春来却羡庭花落得逐晴风出禁墙
　　流水君恩共不囘杏花争忍埽成堆残春未必多烟雨泪滴闲阶长绿苔
　　同前二首【刘氏媛】
　　雨滴梧桐秋夜长愁心和雨到昭阳泪痕不学君恩断拭却千行更万行
　　学画蛾睂独出羣当时人道便承恩经年不见君王面花落黄昏空掩门
　　阿娇怨【刘禹锡】
　　望见葳蕤举翠华试开金屋埽庭花须防宫女传来信云【一作言】幸平阳公主家
　　班倢伃【徐彦伯】
　　君恩忽断絶妾思终未央巾栉不可见枕席空余香窗暗网罗白阶秋苔藓黄应门寂已闭流涕向昭阳
　　同前【严识元】
　　贱妾如桃李君王若岁时秋风一已劲摇落不胜悲寂寂苍苔满沈沈緑草滋荣【一作繁】华非此日指辇竞何辞
　　同前三首【王维】
　　玉窗萤影度金殿人声絶秋夜守罗帏孤灯耿不灭宫殿生秋草君王恩幸疎那堪闻凤吹门外度金舆怪来妆阁闭朝下不相迎总向春园里花间语笑声
　　倢伃怨【崔湜】
　　不分君恩断新妆视镜中容华尚春日娇爱巳秋风枕席临窗晓帏屏向月空年年后庭树荣落在深宫
　　同前【崔国辅】
　　长信宫中草年年愁处生故侵珠履迹不使玉阶行
　　同前【张烜】
</div>
    <div class="pagination">
<a href="御定全唐诗_page59.html">上一页</a><span>...</span><a href="御定全唐诗_page55.html">55</a><a href="御定全唐诗_page56.html">56</a><a href="御定全唐诗_page57.html">57</a><a href="御定全唐诗_page58.html">58</a><a href="御定全唐诗_page59.html">59</a><span class="current-page">60</span><a href="御定全唐诗_page61.html">61</a><a href="御定全唐诗_page62.html">62</a><a href="御定全唐诗_page63.html">63</a><a href="御定全唐诗_page64.html">64</a><a href="御定全唐诗_page65.html">65</a><span>...</span><a href="御定全唐诗_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
