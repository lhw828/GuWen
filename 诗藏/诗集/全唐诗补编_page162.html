<!DOCTYPE html>
<html>
<head>
    <meta charset="UTF-8">
    <title>全唐诗补编 - 第 162 页/共 211 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐诗补编 - 第 162 页/共 211 页</h1>
    <div class="content">慧星现，但看出何方。定主国君丧性命，不过百日见惊亡，减 【辛本、川本作「咸」】 灭在君王。
太白犯，昴毕二星缠。定主逆臣谋国主，马奔人走丧中原，入昴赦人原。
金与水，二曜若侵凌。定主破军并杀将，水居 【首本作「君」，兹从辛本、川本】 金上客军赢，在下主和平。
慧星现，从斗向南行。经过垣墙天市界，外边兵寇界相临，损将血成坑。

占北斗第十四 【京本作「占斗第四」○十六首】 
凡北斗，斗乃众星魁。天上众星难相犯，若来相犯有灾危，占候者须知。
斗口内，慧现出光芒。海内兵戈俱大起，江河流绝业成 【京本作「田」】 荒，民作甲兵粮。
北斗内，穿出慧星辉。国内主君边寨 【京本作「塞」】 将，阴谋恶党起旌麾 【京本作「强围」】 ，着意谨防危。
北斗下，气若破车轮。白色渐生侵口内，饥荒不稔寇成群，余荒不堪论。
黑色气，守定斗口边。父子相吞天下歉，水渰城郭少干田，灾害四方传。
占北斗，第一是妖星。却 【京本作「都」】 要分明军 【辛本、川本、京本作「君」】 始吉，忽然不现众星明。主将落奸情。 【妖星乃贪狼星也。】 
占北斗，夜夜白霞遮。不过七旬兵大起，横尸千里卧如麻，忌战日西斜。 【斗为主，霞为客，有索战，不可出。京本「有索战」作「酉未来索战」。】 
占北斗，黄 【辛本、川本、京本作「紫」】 气在其中。吉 【京本作「喜」、辛本、川本作「有」】 事欲来君且记，不过旬日 【京本作「逾三月」】 喜重重，万姓贺尧风。
占北斗，赤气在其中。万万雄风 【辛本作「师」、川本作「帅」、京本作「兵」】 徒 【京本作「多」】 费力，攻城尽死不成功，枉把库(厂敖)空。
占北斗，兼有小星多。天下不安人失业，荒凉米贵递相磨，处处动干戈。
青苍气，渐入斗心中。定有贼来侵郡邑 【京本作「县」】 ，不然裨将欲谋凶，大忌是三冬。
占北斗，明闪电光辉。定主好人初出世，辅贤明德助人君，此兆即非轻。
占北斗，太白入其中。定主将军逢战死，城营难守乱人民，大小在 【辛本、川本作「走」】 西东。 【太白入斗，将星入度也。】 
黑云气，夜散 【辛本、川本作「蔽」】 星斗中。如此三朝当有雨，急须准备候天情 【辛本作「晴」】 ，此理甚分明。
占北斗，忽直或伸之。冲入斗中奸事有，犯其星位各占之，术士亦须知。
占北斗，通夜黑云遮。定主来朝须有雨，急披雨笠候天涯，应兆不能差。
　　　　占地第十五 【二十一首】 
地之道，与月一般称。为母为臣生万物，发生含育尽乾坤，明辨岂无灵？
统军帅，下寨要安营。先是须知吉凶地，莫令误地损兵军，此理要精明。
地名好，川破不堪安。大路叉中休下寨，伏尸古墓见多般，将帅要知言。 【主虚惊，贼来破寨。】 
山窄地，泣滴莫安营。两路中间休立寨，龙头 【辛本、川本作「勿投」】 天灶怎持兵，仔细与军 【辛本、川本作「君」】 寻。 【天灶者，大谷之口；龙头者，大山之端。】 
战场地，古庙与灵坛 【首本作「台」，兹从辛本、川本。】 攻破城营移 【辛本、川本作「遗」】 故地，尽言凶败与伤残，细说与军 【辛本、川本作「兵」】 官。
山谷中，下寨忌逢之。前高后下居之险，地无草木主忧疑，明将总须知。
大驿路，前后总须疑。或在高岗或在 【辛本、川本作「近」】 水，长深溪涧最无疑，下寨得便宜。
营已下，须识有灾非。地上忽生诸怪类，往来天象看来情，主将要知因。
占其地，毛羽忽然生。必主人君遭厄难，大兵侵国乱朝廷，百事应忧惊。
田地上，忽然便生毛。处处尽生人总见，此为谋逆血流郊，百日主凶妖。
城营内，火焰忽然 【京本作「生」】 光。将士败亡看在速，急须移寨 【京本作「转」】 免灾殃，不去祸难当。
城忽裂，必主起干戈。山中地或如雷吼，敌军来时看 【辛本、川本作「速探」】 如何，急避莫蹉跎。
营寨 【京本作「砦」】 地，泉水及生尘。有战不离于月内，早排兵甲敌边邻，移寨避灾迍。 【先移后战。】 
城营 【京本作「营内」】 地，无故动还摇。大战必应于岁月 【京本作「内」，并注：「城年营月也。」】 直须移 【京本作「离」】 寨祸应消，不去 【京本作「出」】 将身招。
城营内，地动起兵戈。且早移营于吉地 【辛本、川本作「福上」】 ，不然刑祸将身多，阵败 【辛本、川本、京本作「破」】 自消磨。
城营内，忽见地生毛。所统精兵当便起，须臾不去祸应遭，禳醮保功劳。
城营内，地上起钱 【京本作「残」】 花。有似马蹄同此兆，移营拥 【京本作「各营勇」】 士定归家，应验决无差。
城营内，地忽现 【辛本、川本、京本作「陷」】 崩摧。祸结兵连缘此兆，移营修义灭 【京本作「速修仁义免」】 凶灾，不信将身推 【京本作「危」】 。
城营内，忽见地生丹 【京本作「忽有土崩塌」】 。敌骑欲来冲突我，差人截路莫轻闲 【京本作「待莫轻看」】 ，移寨庶几安 【辛本、川本作「倚亭关」。】 
城营内，花草忽然生。急出莫令军疾病，经旬不动将身倾，智士 【京本作「勇」】 切须明。
城营内，地上忽然 【京本作「生」】 黄。五谷或生并地长 【京本作「忽然生遍地」】 ，将军禄位福无疆，士马乐 【京本作「亦」】 安康。
  全唐诗续拾卷三十九
  　易静
　　　兵要望江南
　　　　占树第十六 【五首】 
城 【京本作「营」】 中树，忽然总萎黄。威气 【京本作「风」】 助吾军必胜，阴神佑我必成强，主将喜非常。
营侧畔，树木自崩摧。若近军前师败辱，不然近彼贼 【京本作「彼战必」】 冲来，移去免凶灾。
诸树木，花发不当时。营内见之须速备 【京本作「避」】 ，定知贼众欲来围，移寨免灾危。
营寨内，树木被雷惊。或是震伤人与物，此为伤败被天嗔，移寨免忧心。
诸树木，忽地出奇枝。异花奇叶人罕见，必生异事报军 【辛本、川本作「君」】 知，将帅看修为。
　　　　占蜂第十七 【京本列第十一○五首】 
军营内，蜂众泊于营。兵 【京本作「军」】 欲动移应不久，修磨器甲莫教停，总令便须行。
军行次，蜂蝶接连来。定有伏兵居草莽 【辛本、川本、京本作「泽」】 ，好防林木与山崖，先探保无灾。
军下寨，蜂蝶遍天飞。防有贼来攻我寨，急 【首本作「忽」，兹从辛本、川本】 须固守莫迟回，主将要先知。
军营内，蜂恶乱叮 【辛本、川本作「呵」】 人。或是反军与谋将，必然军将有灾危，谨守贼欺追 【辛本、川本作「追欺」。】 
军营内，蜂子遍飞游。必主将军多口舌，若还移寨没灾危，记此在心机。
　　　　占鼠第十八 【京本列第十○十首】 
占见鼠，其物夙名虚。主盗主奸皆主贼，若来为怪将兵虞，不信祸难除。
逢见鼠，白色是金精。若顺军行军大胜，逆军来者祸相 【京本作「灾」】 生，凶吉甚分明。
逢赤鼠，来往在军前。此是伏军 【京本作「兵」】 藏诡计，搜寻斜谷道旁边，急备莫迟延。
军营内，鼠咬屋椽楹。或见 【辛本、京本作「向」】 壁间搬出土，移营在近改迁宁，排备向前程。
军营内，行鼠尾舒前。将 【京本作「军」】 主有灾须醮谢，夜深谷口 【京本作「各各」、辛本、川本作「谷谷」】 罢戈 【京本作「兵」】 鋋，太白 【京本作「天似」】 报人言。
营寨 【京本作「军营」】 内，蓦地鼠成行。欲似吊人声不罢 【京本作「出」】 ，此须为祸将身当，禳谢得平 【京本作「保安」】 康。
营寨内，白日鼠搬儿。不是火灾应大水，三日 【辛本、川本、京本作「朝」】 五 【京本作「两」】 日速迁移，不出祸相随。
寨中鼠，能舞向人前。必有内奸通外敌，且须搜捉莫迁延，速备实为先。
军营鼠，血染将衣冠。或咬鼓旗皆不利，信须修谢拜星官，移寨且求安。
将军卧，眼上被鼠伤 【京本作「将军服，上衽鼠来伤」】 。必有奸贼 【京本作「喜神」】 来 【辛本、川本、京本作「看」】 在即，或伤腰下不相当，财散 【京本作「破」】 客军强。 【经曰：「鼠者，贼也。如有变易，必主奸寇入也。」】 
　　　　占蛇第十九 【京本列第二十一○十二首】 
兵发日，路上遇横蛇。或入水中应大胜，蛇还赤地 【京本作「色」】 战无涯，胜负较些些 【辛本、川本作「胜地住些些」。泊住过一日，外动则吉。】 
兵 【京本作「军」】 行次，蛇赤忌逢之。慎备 【京本作「阵当」】 前程来勒 【京本作「应勤」】 战，训兵激赏布恩威，厚薄勿偏亏。
军发次，蓦地见交蛇 【京本作「蛟交」】 。讲武扬兵须宴犒，不然上将中风邪，身丧掩黄沙。
蛇赤 【辛本、川本、京本作「诸」】 色，大小外边来。来入我军兵欲敌 【京本作「散」】 ，更防引得外奸乖，德向 【京本作「得上」】 好通开 【首本作「关」，兹从辛本、川本、京本。】 
长蛇见，饮水近营 【京本作「军」】 傍。抽退还乡方始吉，不然移寨九天方，禳厌免灾殃 【辛本、川本末八字作「向高强，营垒布旌幢」。京本注：「太岁九天上同。」】 
兵 【京本作「军」】 行次，蛇贯路边傍。备御伏 【京本作「贼」】 兵前道阻，且须仔细更思量，终不使开 【京本作「利封」】 疆。
蛇入井，俱是败军形。或似杵形营内现，若还交战血成坑，坚守我军营。
蛇贯道，白赤动 【京本作「助」】 军情。必有贼兵拦道路 【京本作「扪路道」】 ，只宜盘泊赏军兵，不久却回程。 【但有异色之蛇拦路，回师罢战，大吉。】 
蛇如鸟，更有似弓 【辛本、川本作「车」】 形。或是白蛇形 【辛本、川本作「行」、京本作「形如」】 断续，兼之五六见城营，泣泪血交并。
蛟蛇见，营寨必 【京本作「不」】 宜攻。更有青蛇人病疾，黄蛇疫瘴总成凶，移寨 【京本作「徙」】 免灾凶 【京本作「逢」】 。
兵行次，水里怕逢蛇。更有鱼龙蜃类见，悉皆进退事无涯 【京本作「捱」】 ，速退莫咨嗟。 【如见龙蛇蜃，并同。】 
下营毕 【京本作「军」】 ，遶寨 【京本作「蛇遶」】 大蛇栖。必有贼 【京本作「战」】 兵来打寨，高强营垒矗 【京本作「布」】 旌旗，谨慎欲 【京本作「好」】 防之。
　　　　占兽第二十 【京本列第二十二，前六首另作「占牛马第十八」○三十四首】 
城营内，马夜转槽鸣。军欲离营将大战，早排骁勇各严 【辛本、川本作「令行」】 明， 【京本作「各令齐」，】 法令 【辛本、川本作「号」】 整齐行 【京本作「号令辨高低」。】 
军营内，马咬石兼沙。必有贼兵吾 【京本作「君」】 大获，将军克胜远方夸，大小总荣华。
军营内，牛舞向人前。欲罢战争休士卒，干戈不举却回旋，各 【辛本、川本、京本作「齐」】 贺太平年。
马厩内，天火忽然烧。看即大兵将欲起，直须修德 【辛本、川本作「福」】 祸方消，勿使自身招。
城营内，驴马作人言。听取语言为定 【京本作「作」】 准，更看马后 【辛本、川本作「骏」】 杀军年，方始报仇冤。
军 【川本作「城」】 营内，牛马夜间鸣。必有暴兵来觅，直须防备夜偷营，速暗布精兵。
城营内，生产两头奇。或有足多生八只，四足两头祸不移，裂土应逾期。
占走兽，兽字体相将。或 【辛本、川本作「凡」】 有怪形须要当，由分凶吉与君张，要辨 【辛本、川本作「兽」】 虎豺狼。
兵发日 【京本作「发兵次」】 ，野兽截军 【京本作「兵」】 行。直向队中冲透过，必然 【京本作「分」】 队伍两纵横，良将要 【京本作「亦」】 须明。
兵行次，狼虎及熊罴。若在军前狂乱 【京本作「浪」】 走，此行旬日战无移 【京本作「旬战定无宜」】 ，先举得 【京本作「合」】 天机。
诸禽兽，异色及无名。有爪有牙 【京本作「齿」】 为我怕，无牙无爪亦应轻，此兆甚分明。
营前后，野兽乱纵横。杀取太牢天地祭，三 【京本作「六」】 军方得保安宁，有战必须 【京本作「然」】 赢。
城营内，白鹿入营来。将士病灾方欲起，若还无角 【京本作「病」】 主兵回，移寨免灾危。
兵屯次，鹿走入军营。必有降人来见我，期于三日事分明，或 【京本作「咸」】 喜长威名。 【辛本、川本注：有战作，主大胜。】 
狼与虎，切忌入军 【京本作「营」】 中。队伍突冲并截路，不过数日有危凶，警备勿交攻。
虎相食，兆不出三年。必有大兵当至此，来其分野祸相煎，其兆理关天。
</div>
    <div class="pagination">
<a href="全唐诗补编_page161.html">上一页</a><span>...</span><a href="全唐诗补编_page157.html">157</a><a href="全唐诗补编_page158.html">158</a><a href="全唐诗补编_page159.html">159</a><a href="全唐诗补编_page160.html">160</a><a href="全唐诗补编_page161.html">161</a><span class="current-page">162</span><a href="全唐诗补编_page163.html">163</a><a href="全唐诗补编_page164.html">164</a><a href="全唐诗补编_page165.html">165</a><a href="全唐诗补编_page166.html">166</a><a href="全唐诗补编_page167.html">167</a><span>...</span><a href="全唐诗补编_page163.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
