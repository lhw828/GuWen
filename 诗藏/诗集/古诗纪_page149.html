<!DOCTYPE html>
<html>
<head>
    <meta charset="UTF-8">
    <title>古诗纪 - 第 149 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗纪 - 第 149 页/共 193 页</h1>
    <div class="content">　　悲落叶
　　悲落叶聮翩下重叠重叠落且飞从横去不归长枝交防昔何宻黄鸟闗闗动相失夕叶杂凝露朝花翻乱日乱春日起春风春风春日此时同一霜两霜犹可当五晨六旦已飒黄乍逐惊风举髙下任飘飏悲落叶落叶何时还夙昔共根本无复一相闗各随灰土去髙枝难重攀
　　髙允【字伯恭渤海蓨人少好学博通经史神防初叅乐平王军事献文末授怀州刺史太和二年拜镇军大将军领中秘书事加光禄大夫厯事五帝出入三省五十余年初无谴咎】
　　罗敷行
　　邑中有好女姓秦字罗敷巧笑羙囬盻鬓髪复凝肤脚着花文履耳穿明月珠头作堕马髻倒枕象牙梳姌姌善趋歩襜襜曵长裾王侯为之顾驷马自踟蹰
　　王子乔
　　王少卿王少卿超升飞龙翔天庭遗仪景云汉酬光骛电逝忽若浮骑日月从列星跨腾八廓逾杳冥寻元气出天门穷览有无究道根
　　答宗钦【十三章】
　　【髙允为著作郎与崔浩同撰史宗钦赠诗以相规讽允答之云云后崔浩竞坐暴杨国恶与宗钦同被诛允以太子救得免】
　　汤汤流汉蔼蔼南都载称多士载耀灵珠邈矣髙族世记丹图啓基郢城振彩凉区
　　吾生朗到诞发英风绍熙前绪奕世克隆方圆备体淑徳斯融望倾羣隽响骇华戎
　　响骇伊何金声允着匡賛西藩拯厥时务肃志琴书恬心初素潜思渊渟秀藻云布
　　上天降命祚钟有代恊耀紫宸与干作配仁迈春阳功隆覆载招延隐叟永贻大赉
　　伊余栎散才至庸微遭縁幸防忝与枢机窃名华省厠足丹墀愧无萤烛少益天晖
　　明外非谕信渐难兼体卑处下岂曰能谦进不道退失渊潜既惭朱阙亦愧闾阎
　　史班称逹杨蔡致深负荷典防载蹈于心四辙同轨覆车相寻敬承嘉诲永佩明箴
　　逺思古贤内寻诸已仰谢丘明长揖南史遐武虽存髙踪难拟夙兴夕惕岂获恬止
　　世之圯矣灵运未通风马殊隔区域异封有怀西望路陜莫从王泽逺洒九服来同
　　在昔平呉二陆称寳今也尅凉吾生独矫道映儒林义为羣表我思与之均于纻缟
　　仁乏田苏量非叔度韩生属降林宗仍顾千载旷游遘兹一遇藻咏风流鄙心已悟
　　年时迅迈物我俱逝任之斯通拥之则滞结驷贻尘屡空亦敝两间可守安有囬赐
　　诗以言志志以表丹慨哉刎颈义已中残虽曰不敏请事金兰尔其励之无忘嵗寒
　　咏贞妇彭城刘氏【八章】
　　【渤海封卓妻刘氏彭城人成婚一夕卓官于京师以事见法刘氏在家忽形梦想知卓已死哀泣不止经旬凶问果至遂愤叹而终时人比之秦嘉妻云髙允念其义髙而名不着乃为之诗曰】
　　两仪正位人伦肇甄爰制夫妇綂业承先虽曰异族气犹自然生则同室终契黄泉
　　封生令逹卓为时彦内恊黄中外兼三变谁能作配克应其选实有华宗挺生淑媛
　　京野势殊山川乖互乃奉王命载驰在路公务既私义获着因媒致币遘止一暮
　　率我初冠眷彼弱笄形由礼比情以趣谐忻愿难常影迹易乖悠悠言迈戚戚长怀
　　时值险屯横离尘网伏锧就刑身分土壤千里虽遐应如影响良嫔洞感发于梦想
　　仰惟亲命俯寻嘉好谁谓防浅义深情到毕志守穷誓不二醮何以验之殒身是效
　　人之处世孰不厚生心存于义所重则轻结愤钟心甘就幽防永捐堂宇长辞母兄
　　茫茫中野翳翳孤丘葛蔂蒙荆棘四周理茍不昧神必俱游异哉贞妇旷世靡俦
　　宗钦【字钦若金城人仕沮渠防逊为中书郎世子洗马太武平凉州入魏拜著作郎】
　　赠髙允【十二章】
　　嵬峩恒岭滉瀁沧溟山挺其和水燿其精啓兹令族应期诞生华冠众彦伟迈羣英
　　于穆吾子含贞借茂如彼松竹陵霜擢秀味老思冲玩易体复戢翼九臯声溢宇宙
　　我皇龙兴重离叠映刚徳外彰柔明内镜乾象奄气坤厚山竞风无殊音俗无异径
　　经纬曰文著述曰史斟酌九流错综幽防帝用训谘明发虚拟广辟四门披延髦士
　　尔应其求翰飞东观口吐琼音手挥霄翰弹毫珠零落纸锦粲坟无凝割典无滞泮
　　山降则谦含柔为信林崇日渐明外【一作升】斯进有邈夫子兼兹四慎弱而难胜通而不峻
　　南薰邈矣史功不申固倾侫窦雄秽羙新迁以陵腐邕由卓泯时无逸勒路盈推轮
　　尹佚谟周孔明述鲁抑扬羣致宪章三五昂昻髙生纂我遐武勿谓古今建规易矩
　　自昔索居沈沦西藩风马既殊标榜莫縁开通有运闇遇当年披衿暂面定交一言
　　谘疑秘省访滞京都水镜叔度洗吝田苏望仪神婉即象心虚悟言礼乐采研诗书
　　履霜悼迁抚节感变嗟我年迈迅逾激电进乏由赐退非囬宪素髪掩枯顔落蒨
　　文以防友友由知已诗以明言言以通理盼坎迷流觌艮闇止伊尔虬光肆鳞曲水
　　段承根【威武姑臧人好学机辩有文思崔浩见而竒之言之魏太武请为著作郎甚为炖煌公李寳所敬待后以崔浩撰史事同被诛】
　　赠李寳【七章】
　　世道衰陵淳风殆缅衢交问鼎路盈访防狥竞争驰天机莫践不有眞宰榛棘谁翦
　　于皇我后重明袭焕文以息烦武以静乱剖蜯求珍搜岩采榦野无投纶朝盈逸翰
　　自昔凉季林焚渊涸矫矫公子鳞羽靡托灵慧虽奋袄氛未廓凤戢昆丘龙潜漠
　　数不常扰艰极则夷奋翼幽裔翰飞京师珥蝉紫闼仗节方畿弼我王度庶绩缉熙
　　自余幽沦眷叅旧契庶庇余光优游卒嵗忻路未淹离辔已际顾难分岐载张载继
　　闻诸交旧累圣叠曜淳源虽漓民怀余劭思乐哲人静以镇躁蔼彼繁音和此清调
　　询下曰文辩讦曰明化由礼治政以寛成勉崇仁教播徳简刑倾首景风迟闻休声
　　胡叟【字伦许安定临泾人以姚氏将衰遂入长安观风化后入沮渠牧犍不得志乃归魏赐爵复始男家于宻云伦许好属文既善典雅之辞又工鄙俗之句】
　　示程伯逹
　　【北史本传曰叟入沮渠牧犍牧犍遇之不重叟乃为诗示所知广平程伯逹其略曰】
　　羣犬吠新客侫暗排疎賔直途既已塞曲路非所遵望衞惋祝鮀盻楚悼灵均何用宣忧怀托翰寄辅仁王肃【字恭懿琅邪临沂人仕齐为秘书丞父奂及兄弟竝为南齐武帝所杀太和中奔魏孝文虚衿待之累迁尚书令宣武时尚陈留公主后以破齐进位开府仪同三司封昌国县侯扬州刺史】悲平城
　　悲平城驱马入云中隂山常晦雪荒松无罢风
　　祖莹【字元珍范阳遒人孝文时拜太学博士累迁国子祭酒领给事黄门侍郎孝武登阼封文安县子天平初进爵为伯】
　　悲彭城
　　【北史曰尚书令王肃于省中咏悲平城诗彭城王勰甚嗟其羙欲使更咏乃失语云公可更为诵悲彭城诗肃戏勰云何意呼悲平城为彭城也勰有慙色莹在座即云悲彭城王公自未见肃云可为诵之莹应声为之肃甚嗟赏勰亦大悦】
　　悲彭城楚歌四面起尸积石梁亭血流睢水里
　　常景【字永昌河内温人聪敏有才思雅好文章孝文用为门下录事累迁车骑将军右光禄大夫秘书监明帝幸国子寺诏百官作释奠诗以景作为羙经渉山水怅然怀古乃拟刘琨作扶风歌十五首】
　　讃四君
　　【北史曰景淹滞门下积嵗不至显官以蜀司马相如王褒严君平扬子云皆有髙才而无重位乃托意以讃之】
　　长卿有艶才直致不羣性郁若春烟举皎如秋月映游梁虽好仁仕汉常称病清贞非我事穷逹委天命
　　右司马相如
　　王子挺秀质逸气干青云明珠既絶俗白鹄信惊羣才世茍不合遇否途自分空枉碧鸡命徒献金马文
　　右王褒
　　严君情沉静立志明霜雪味道综微言端蓍演妙説才屈罗仲口位结李强舌素尚迈金贞清标陵玉彻
　　右严君平
　　蜀江导清流扬子挹余休含光絶后彦覃思邈前修世轻久不赏谈物无求当途谢权宠置酒得闲游
　　右扬雄
　　鹿悆【字永吉济隂乘氏人初为真定公元子直国中尉累拜金紫光禄大夫兼尚书右仆射天平中除梁州刺史为反者郑荣业执送闗西】
　　讽真定公二首
　　【北史曰悆为真定公元子直国中尉恒劝以忠亷之节尝赋五言诗云云子直少有令闻悆欲善其终故以讽焉】
　　峄山万丈树雕镂作琵琶由此材髙逺响蔼中华援琴起何调幽兰与白雪丝管韵未成莫使响絶董绍【字兴逺新蔡鲖阳人起家四门博士累迁洛阳刺史尒朱天光啓以为行台从事天光败贺防岳复请为开府谘议叅军孝武西迁除御史中丞及周文登阼以议论朝廷赐死】
　　髙平牧马诗
　　【北史曰绍为贺拔岳谘议叅军岳擕绍于髙平牧马绍悲而赋诗曰】
　　走马山之阿马渇饮黄河宁谓胡闗下复闻楚客歌冯元兴【字子盛东魏郡肥乡人少有操尚举秀才后为元乂所知引为殿中郎迁侍读普防初为光禄大夫领中书舍人】
　　浮萍
　　【北史曰元兴世寒因元义之势托其交道相为引用义既赐死兴亦被废乃为浮萍诗以自喻】
　　有草生碧池无根绿水上脆弱恶风波危微苦惊浪

　　古诗纪巻一百十八
　　钦定四库全书
　　古诗纪巻一百十九　　　明　冯惟讷　撰
　　北魏第二
　　阳固【字敬安北平无终人太和中从大将军刘昶府法曹行叅军在军勇决昶竒之言之孝文累迁尚书侍御史明帝即位除尚书考功郎中京兆王继为司徒辟固为从事中郎觧除前军将军卒諡曰文】
　　刺谗诗
　　【北史曰宣武末中尉王显当权固毎直言其过以此衘固又有人间之显因奏固免官遂阖门自守作刺谗疾幸诗二首】
　　巧佞巧佞谗言兴兮营营习习似青蝇兮以白为黒在汝口兮汝非蝮虿毒何厚兮巧佞巧佞一何工矣伺间伺忿言必从矣朋党噂自相同矣浸润之譛倾人墉矣成人之美君子贵焉攻人之恶君子愧焉汝何人斯譛毁日繁予实无罪何骋汝言畨畨缉缉防言侧入君子好谗如或弗及天疾防説汝其至矣无妄之祸行将及矣泛泛游鳬弗制弗拘行藏之徒或智或愚维余小子未明兹理毁与行俱言与衅起我其惩矣我其悔矣岂求人兮思恕在已
　　疾幸诗
　　彼谄谀兮人之蠧兮刺促昔粟罔顾耻辱以求媚兮邪干侧入如恐弗及以自容兮志行褊小好习不道朝挟其车夕承其舆或骑或徒载奔载趋或言或笑曲事亲要正路不由邪径是蹈不识大猷不知话言其朋其党其徒实繁有诡其行有佞其音籧篨戚施邪媚是钦既防且妒以逞其心是信是任乱是【北史作败其】以多其始不慎末如之何习习宰嚭营营无极梁丘寡智王鲋浅识伊戾息夫异世同力江充赵髙甘言似直竪刁上官擅生羽翼乃如之人僣爽其徳岂徒防邦又亦覆国嗟尔中下其亲其昵不谓其非不觉其失好之有年宠之有日我思古人心焉若疾百凡君子宜其慎矣覆车其【一作之】鉴近可信矣言既备矣事既至矣反是不思维尘及矣
　　卢元明【字防章范阳涿人渉厯羣书兼有文义永安初兼尚书令孝武登阼迁厯尚书右丞相转散骑常侍】
　　晦日泛舟应诏
　　轻灰吹上管落蓂飘下蔕迟迟春色华晼晼年光丽李骞【字希义赵郡平棘人博渉经史文藻富赡位散骑常侍尚书左丞使梁坐事免后除黄门侍郎】
　　赠亲友
</div>
    <div class="pagination">
<a href="古诗纪_page148.html">上一页</a><span>...</span><a href="古诗纪_page144.html">144</a><a href="古诗纪_page145.html">145</a><a href="古诗纪_page146.html">146</a><a href="古诗纪_page147.html">147</a><a href="古诗纪_page148.html">148</a><span class="current-page">149</span><a href="古诗纪_page150.html">150</a><a href="古诗纪_page151.html">151</a><a href="古诗纪_page152.html">152</a><a href="古诗纪_page153.html">153</a><a href="古诗纪_page154.html">154</a><span>...</span><a href="古诗纪_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
