<!DOCTYPE html>
<html>
<head>
    <meta charset="UTF-8">
    <title>古诗纪 - 第 8 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗纪 - 第 8 页/共 193 页</h1>
    <div class="content">　　碣石刻石铭
　　【史记三十二年始皇之碣石使燕人卢生求羡门高誓刻石门壊城郭决通隄防其辞曰○徐广云石门一作盟门】
　　遂兴师旅诛戮无道为逆灭息武殄防逆文复【一作优】无罪庶心咸服惠论功劳赏及牛马恩肥土域皇帝奋威徳并诸侯初一泰平堕壊城郭决通川防夷去险阻地势既定黎庶无繇天下咸抚男乐其畴女修其业事各有序恵被诸产久【一作分】竝来田莫不安所羣臣诵烈请刻此石垂着仪矩
　　会稽山刻石铭
　　【史记三十七年十月始皇出游上会稽祭大禹望于南海而立刻石颂秦徳其文曰】
　　皇帝休烈平一宇内徳惠修长三十有七年亲天下周览逺方遂登会稽宣省习俗黔首斋庄羣臣诵功本原事迹追首高明【叶】秦圣临国始定刑名显陈旧章初平法式审别职任以立恒常六王专倍贪戾慠猛率众自强防虐恣行负力而骄数动甲兵【叶】隂通间使以事合从行为辟方内饰诈谋外来侵边遂起祸殃义威诛之殄息防悖乱贼灭亡圣徳广宻六合之中被泽无疆皇帝并宇兼听万事逺近毕清运理羣物考验事实各载其名贵贱竝通善否陈前靡有隐情餙省【一作非】宣义有子而嫁倍死不贞防隔内外禁止淫佚男女洁诚夫为寄豭杀之无辠男秉义程妻为逃嫁子不得母咸化廉清大治濯俗天下承风防被休经皆遵轨度和安敦勉莫不顺令【叶平声】黔首修洁人乐同则嘉保太平后敬奉法常治无极舆舟不倾从臣诵烈请刻此石光垂休铭



　　古诗纪卷五
　　钦定四库全书
　　古诗纪巻六　　　　　　明　冯惟讷　撰
　　古逸第六
　　箴【文心雕龙曰箴者所以攻疾防患喻箴石也斯文兴盛于三代夏商二箴余句颇存及周之辛甲百官箴一篇体义备焉迄至春秋微而　　未絶故魏绛讽君于后羿楚子训民于在　　勤】尧戒
　　【淮南子人间训尧戒曰】
　　战战栗栗日谨一日人莫踬于山而踬于垤【叶徒吉反】
　　夏箴
　　【汲冡周书文传解曰文王受命九年时维暮春在鄗召太子发曰吾语汝所保所守厚徳广惠忠信爱人君子之行夏箴曰】
　　中不容利民乃外次【孔晁注夏禹之箴戒书也利福业次舍于田】
　　夏箴
　　【汲冡周书文传解曰开皇曰土广无守可袭伐土狭无食可围竭二祸之来不称之灾天有四殃水旱饥荒非务积聚何以备之夏箴曰○开皇古书名也】
　　小人无兼年之食遇天饥妻子非其有也大夫无兼年之食遇天饥臣妾舆马非其有也国君无兼年之食遇天饥百姓非其有也【注古者国家三年耕必有一年之储非其有言流亡也】戒之哉弗思弗行至无日矣【有十年之积者王有五年之积者覇无一年之积者亡】
　　商箴【见玉海】
　　【吕氏春秋名类篇商箴云】
　　天降灾布祥竝有其职【以言祸福人或召之也】
　　虞箴
　　【左传曰魏庄子谓晋侯曰昔周辛甲之为大史命百官箴王阙于虞人之箴曰○按古史辛甲武王时太史也】
　　芒芒禹迹画为九州经啓九道【叶徒口反】民有寝庙兽有茂【一作丰】草【叶此茍反】各有攸处徳用不扰【叶忍九反】在帝夷羿冐于原兽【叶如九反冐贪也】忘其国恤而思其麀牡武不可重【去声】用不恢于夏家【叶攻乎反】兽臣司原敢告仆夫
　　大正箴
　　【汲冡周书尝麦解曰维四年孟夏之初祈祷于宗庙乃尝麦于太祖即假于太宗少宗少秘于社太史防刑书九篇以升授大正爰箴大正曰】
　　钦之哉诸正敬功尔颂审三节无思民因顺尔临狱无颇正刑有掇夫循乃徳式监不逺以有此人保宁尔国克戒尔服世世是其不殆维公咸若
　　楚箴【见玉海】
　　民生在勤勤则不匮
　　弟子职【八章】
　　【困学记闻曰弟子职汉志附于孝经朱子谓疑是作内政时士之子常为士因作此以敎之又曰大戴记之夏小正管子之弟子职孔丛子之小尔雅古书之存者三子之力也】
　　先生施教弟子是则温恭自虗所受是极见善存之闻义则服【叶】温柔孝弟毋骄恃力志毋虗邪行必正直游居有常必就有徳颜色整齐中心必式夙兴夜昧衣带必饬朝益莫习小心翼翼一此不懈是谓学则
　　右学则
　　少者之事夜寐蚤作既拚盥潄执事有恪摄衣共盥先生乃作沃盥彻盥泛拚正席【叶祥籥反】先生乃作出入恭敬如见賔客【叶恪】危坐乡师颜色无怍
　　右蚤作
　　受业之纪必由长始一周则然其余则否【叶鄙】始诵必作其次则巳凡言与行思中以为纪古之将兴者必由此始后至就席狭至则起若有賔客【叶恪】弟子骏作对客无让【叶平声】应旦遂行【叶杭】趋进受命所求虽不得必以反命反坐复业若有所疑捧手问之师出皆起
　　右受业对客
　　至于食时先生将食弟子馔馈摄袵盥潄跪坐而馈置酱错【集作醋】食陈膳毋悖凡置彼食鸟兽鱼鼈必先菜羮【叶郎】羮胾中别胾在酱前其设要方饭是为卒左酒右酱【叶浆】告具而退捧手而立【未叶】三饭二斗左执虗豆右执挟七周旋而贰唯嗛之视同嗛以齿周而有始柄尺不跪是谓贰纪先生巳食弟子乃彻趋走进潄拚前板【一作敛】祭【一韵未叶】
　　右馔馈
　　先生有命弟子乃食以齿相要坐必尽席饭必捧擥羮不以手亦有据膝无有隐肘既食乃饱循咡覆手振袵扫席【叶若】巳食者作抠衣而降旋而乡席【叶同上】各彻其餽如于賔客既彻并器乃还而立
　　右乃食
　　凡拚之道实水于盘攘臂袂及肘堂上则播洒室中握手执箕膺揲厥中有帚入户而立其仪不忒执帚下箕倚于户侧凡拚之纪必由奥始俯仰磬折拚毋有彻拚前而退聚于户内坐板排之以叶适巳实帚于箕先生若作乃兴而辞坐执而立遂出弃之既拚反立是协是稽
　　右洒扫
　　莫食复礼昬将举火执烛隅坐错总之法横于坐所【叶防果反】栉之远近乃承厥火居句如矩蒸间容蒸然者处下【叶户】捧椀以为绪右手执烛左手正栉有堕代烛交坐无倍尊者【叶渚】乃取厥栉遂出是去【上声○谭苑云此弟子执烛之礼也古者无烛以人执烛檀弓曾子疾革童子执烛是也烝薪也椀楚辞所谓悬火今之提灯栉旧本作即叶音烬栉即皆假借字正作从火从収与眘同音音烬朕媵送字皆以説文□字解云声】
　　右执烛
　　先生将息弟子皆起敬奉枕席问何所趾俶袵则起有常则否【叶鄙】先生既息各就其友【叶以】相切相磕各长其仪【叶五向反】周而复始谓弟子之纪
　　右退习【或分有常则否以上为请袵下为退习今从管子合为一章】
　　祝辞
　　伊耆氏蜡辞
　　【礼记郊特牲曰天子大蜡八伊耆氏始为蜡蜡也者索也岁十二月合聚万物而索飨之也○炎帝神农氏其初国伊继国耆合而称之故又号曰伊耆氏或曰尧也文心雕龙曰昔伊祈氏始蜡以祭八神其辞云云则上皇祝文爱在兹矣舜之祠田云云利民之志颇形于言矣】
　　土反其宅【叶逺各反】水归其壑昆虫毋作草木归其泽【叶达各反○此祝词也宅犹安也土安则无崩圯水归则无泛溢昆虫谓螟蝗之属草木各归根于薮泽不得生于耕稼之土也】
　　舜祠田辞【见文心雕龙】
　　荷此长耜耕彼南亩四海俱有
　　桑林祷辞
　　【荀子大畧篇汤旱而祷云云何不雨至斯极也】
　　政不节【叶即字】与使民疾与宫室崇与妇谒盛【叶平声】与苞苴行与谗夫兴与
　　成王冠颂【二见】
　　【家语孔子冠者武王崩成王年十三而嗣立周公摄政以治天下冠成王而朝于祖以见诸侯周公命祝雍作颂曰】
　　令月吉日王始加元服去王幼志服【一作心是】衮职钦若昊命六合是式率尔祖考永永无极
　　【大戴礼成王冠周公使祝雍祝王曰达而勿多也祝雍曰】
　　使王近于民逺于佞【叶祢因反】啬于时惠于财【叶前西反】亲贤而使能【叶音泥】
　　士冠辞【八章】
　　【仪礼士冠礼始加祝云云○始加缁布冠服端爵鞸】
　　令月吉日始加元服【叶蒲北反】弃尔幼志顺尔成徳夀考惟褀介尔景福【叶笔助反】
　　【再加祝云云○再加皮弁服素积素鞸】
　　吉月令辰乃申尔服【叶】敬尔威仪淑慎尔徳眉夀万年永受胡福【胡遐也】
　　【三加祝云云○三加爵弁服纁裳靺鞈】
　　以岁之正以月之令咸加尔服【叶】兄弟具在以成厥徳黄耉无疆受天之庆【叶墟羊反】
　　【醴辞云云○三加毕賔醴冠者】
　　甘醴惟厚嘉荐令芳拜受祭之以定尔祥承天之休夀考不忘
　　【醮辞云云○若不醴则醮注醴礼简尚质也醮礼繁尚文也醮亦賔醴冠者冠有三加故三醮也】
　　防酒既清嘉荐亶时始加元服兄弟具来【叶力之反】孝友时格永乃保之
　　【再醮曰】
　　防酒既湑嘉荐伊脯乃申尔服礼仪有序祭此嘉爵承天之祜
　　【三醮曰】
　　防酒令芳笾豆有楚咸加尔服肴升折爼承天之庆【叶】受福无疆
　　【字辞云云○既醴冠者见毋出賔字之】
　　礼仪既备【叶笔力反】令月吉日昭告尔字【叶玆】爰字孔嘉【叶居之反】髦士攸宜宜之于假【叶古】永受保之曰伯某父【仲叔季唯其所当】
　　祭礼嘏辞
　　【仪礼少牢馈食曰主人酳尸尸酢主人佐食取黍授尸尸执以命祝祝受以东北靣嘏主人曰】
　　皇尸命工祝承致多福无疆于女孝孙来【读曰厘赐也亦若赉】女孝孙【叶须因反】使女受禄于天【叶鐡因反】宜稼于田【叶地因反】眉夀万年【叶祢因反】勿替引之【此诸侯之大夫祭礼也】
　　周祭天辞【以下三章俱见大戴礼】
　　【文心雕龙曰周之太祝掌六祀之辞是以庶物咸生陈于天地之郊旁作穆穆唱于迎日之拜】
　　皇皇上天照临下土集地之灵降甘风雨【礼运曰地秉隂窍于山川】庶物羣生各得其所靡今靡古【言覆施均】维予一人某敬拜皇天之祜【古祝辞则云嗣王某或曰一人某王者亲告之辞也】
　　祭地辞
　　薄薄之土承天之神【薄旁薄也易曰乃顺承天也】兴甘风雨庶卉百谷莫不茂者【叶掌与反】既安且宁维予一人某敬拜下土之灵
　　迎日辞【困学记闻曰迎日辞亦见尚书大传】
　　维某年某月上日【年谓太岁所在月正月也其天地祝辞皆尔省文故日下明之也】明光于上下勤施于四方旁作穆穆维予一人某敬拜迎于郊以正月朔日迎日于东郊【古者帝王以正月朝聘率有司迎日于东郊也所以为万品先而尊事天也】
　　祭侯辞【二见】
　　【考工记曰梓人为侯张皮侯而栖鹄则春以功张五采之侯则逺国属张兽侯则王以息燕祭侯之礼以酒酺醢其辞曰】
　　惟若宁侯毋或若女不宁侯不属于王所故抗而射女强饮强食贻女曾孙诸侯百福【考工记○若汝也宁安也侯之为物捍内蔽外有诸侯之象焉故假以为戒敕诸侯之辞言汝当安为诸侯下若字训如盖责之曰母如此等不宁之侯不服属于天子之所故立而射之也强饮强食祝神之辞勉之使饮食也既饮食醉饱当以百福遗女曾孙之为诸侯也】
　　嗟尔不宁侯为尔不朝于王所故亢而射女强食尔食曾孙侯氏百福【大戴礼】
　　田者祝【二见】
　　【史记淳于髠传齐威王使髠于赵请兵御楚赍金百斤车马十驷髠仰天大笑冠缨索絶王曰先生少之乎髠曰臣从东方来见道傍有禳田者操豚蹄酒一盂而祝云云臣见其所持者狭而所欲者奢故笑之】
　　瓯窭满篝【叶斤敷反】汚邪满车五谷蕃熟穰穰满家【叶攻乎反○篝笼也汚邪下地田也】
　　蟹螺者宜禾汚邪者满车五防蕃熟穰穰满家【荀子注载此事其辞全异蟹螺高地也】
</div>
    <div class="pagination">
<a href="古诗纪_page7.html">上一页</a><span>...</span><a href="古诗纪_page3.html">3</a><a href="古诗纪_page4.html">4</a><a href="古诗纪_page5.html">5</a><a href="古诗纪_page6.html">6</a><a href="古诗纪_page7.html">7</a><span class="current-page">8</span><a href="古诗纪_page9.html">9</a><a href="古诗纪_page10.html">10</a><a href="古诗纪_page11.html">11</a><a href="古诗纪_page12.html">12</a><a href="古诗纪_page13.html">13</a><span>...</span><a href="古诗纪_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
