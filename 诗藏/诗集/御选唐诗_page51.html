<!DOCTYPE html>
<html>
 <head>
  <meta charset="utf-8"/>
  <title>
   御选唐诗 - 第 51 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选唐诗 - 第 51 页/共 83 页
  </h1>
  <div class="content">
   残霞巻尽出东溟【何逊诗夕鸟已西度残霞亦半消贺知章诗緑水残霞催席散白居易诗嵩峯余霞锦绮巻顔延之诗日观临东溟王维诗大河注东溟韩愈诗三秋端正月今夜出东溟】万古难消一片冰【刘峻广絶交论斯贤达之素交歴万古而一遇卢仝月蚀诗便似万古常不开西域记凌山葱岭北隅坎雪积凌春夏不消汉书李陵传人持二升糒一半冰如淳注半读曰片王昌龄诗一片冰心在玉壶】公子踏开香径藓【楚辞沅有芷兮澧冇兰思公子兮未敢言张衡西京赋冇凭虚公子者心奢体忲雅好博古成公绥啸赋逸羣公子体奇好异香谱吴王阖闾起响屧廊采香径梁简文帝行雨山铭芸香馥径石镜临墀古今注苔或青或紫一名员藓一名緑藓】美人吹灭画堂灯【诗有美一人清扬婉兮梁简文帝诗美人称絶世丽色譬花藂谢庄月赋美人迈兮音尘濶简文帝望月诗流辉入画堂初照上梅梁宋之问诗画堂琼户特相宜谢灵运赋卧洞房兮何当悦灭华烛兮弄晓月隂铿诗开帷伤只鳯吹灯惜落花】琼轮正辗丹霄去【右英夫人诗云中骋琼轮骆宾王表就日输诚仰璧轮于三舍西京赋当足见蹍值轮被轹梁武帝诗青城接丹霄金楼带紫烟庾阐逰仙诗神岳竦丹霄玉堂临雪岭】银箭休催皓露凝【陆倕新漏刻铭铜史司刻金徒抱箭李白乌栖曲银箭金壶漏水多起看秋月坠江波武平一诗惟愁银箭晓相催陆云文抱皓露于兰林王融诗皓露零中宵】别有洞天三十六【茅君内传大天之内冇洞天三十六所乃真仙所居宋之问诗人隔壶中地能游洞里天】水晶宫殿冷层层【后汉书西域传大秦国宫室皆以水晶为柱食器亦然述异记阖闾水晶宫备极工巧皆出自水府杜甫诗苑外江头坐不归水晶宫殿转霏微费冠卿九华山记丹素交彩层层倚空陈羽步虚词楼阁层层阿母家昆仑山顶住红霞】
　　许浑
　　鹤林寺中秋翫月【一统志鹤林寺在镇江府城西南三里黄鹤山丄旧名竹林寺刘宋高祖微时尝独卧讲堂上冇五色龙章及登极改今名月令广义八月十五日中秋节注秋九十日是日为中秋是夕月中天最正鲍照翫月诗三五二八时千里与君同韦应物诗蹔辍观书夜还题玩月诗】
　　待月东林月正圆【杜审言诗卷帘惟待月李白诗待月月未出白帖梁刘慧斐逰匡山冇终焉之志因不仕居东林寺礼斗威仪政太平则月圆而多辉骆宾王诗月满镜轮圆】广庭无树草无烟【隋书音乐志大射歌辞华钟震广庭曹植大魏篇玉尊列广庭庾信诗有城仍旧县无树即新村梁元帝诗集草讶无烟李白诗南湖秋水夜无烟】中秋云尽出沧海【三水小牍赵知微有道术中秋无月知微曰可备酒肴登天柱翫月既出天开月莹饮至月落方归羊士谔诗霁色朝云尽班彪览海赋余有事于淮浦观沧海于茫茫曹操诗东临碣石以观沧海李白诗月出峨嵋照沧海】半夜露寒当碧天【陆防诗半夜犹追白石吟白虎通露者霜之始寒则双为霜郭璞诗寒露拂陵苕陆机诗寒露无鲜泽明月耀其辉庄子黄帝得之以登云天李白诗云天扫空碧刘禹锡诗游丝撩乱碧云天】轮彩渐移金殿外【唐太宗辽城望月诗轮亏镜彩缺朱超诗薄雾急移轮江总诗流泉灌金殿李白诗金殿锁鸳鸯】镜光犹挂玉楼前【物理论月有形无光日照之乃有光如以镜照日而有影见沈佺期望月诗台前疑挂镜十洲记昆仑山冇玉楼十二所孟浩然诗花伴玉楼人】莫辞达曙殷勤望【陶潜诗佳人美清夜达曙酣且歌杜甫诗达曙陵险澁谢庄月赋沈吟齐章殷勤陈篇韦应物诗西楼望月几囘圆】一堕西岩又隔年【李白诗明月看欲堕又蹔出东城边遂逰西岩前杜甫诗不知旌节隔年囘】
　　陆防【字鲁望苏州人举进士不第隠松江甫里以髙士召不赴光化中赠右补阙】中秋待月
　　转缺冰轮上转迟【礼记立视五嶲疏立平视也嶲犹规也谓轮转之度又三五而盈三五而阙释名月阙也满则阙也谢庄月赋柔祗雪凝圆灵水镜连观霜缟周除冰净刘孝绰望月诗轮光缺不半扇影出将圆庾信望月诗灰飞重晕缺蓂落独轮斜唐大宗望月诗魄满桂枝圆轮亏镜彩缺王褒咏月诗度云光忽驶中天影更迟】好风偏似送佳期【陶潜诗微雨従东来好风与之俱宋孝武帝斋中月诗微微风始发暧暧月初明鲍照诗木落江度寒雁还风送秋楚辞与佳期兮夕张谢庄月赋佳期可以还微霜霑人衣髙适诗竹窻幽户冇佳期】帘斜树隔情无限【张正见诗分檐疑碎璧隔幔似垂钩梁元帝诗隔树望钗疎唐太宗诗彩散银钩上光斜桂树中刘孝绰林下暎月诗明明三五月垂影当髙树梁武帝诗连山去无限长洲望不极李白诗出门见南山引领意无限】烛暗香残坐不辞【列女传一室之中益一人烛不为明去一人烛不为暗谢承后汉书巴只字敬祖为扬州刺史暝暗之中不然官烛谢灵运诗灭华烛兮弄晓月王融歌词日霁沙溆明风泉暗华烛羊士谔诗红衣落尽暗香残古乐府香风难久居空令蕙草残李颀诗禅室吐香烬轻纱笼翠烟】最爱笙调闻北里【礼记仲夏之月命乐师调竽笙竾簧李百药笙赋縦调文于雅笛留神思于和笙刘希夷闻笙诗绛唇吸灵气玉指调真声张华诗北里献奇舞大陵召名歌左思诗北里笙竽响白帖古艳曲有北里靡靡激楚结风之曲】渐看星淡失南箕【孟浩然诗微云淡河汉疎雨滴梧桐诗维南冇箕不可以簸扬正义箕斗并在南方之时箕在南而斗在北故称南箕北斗也诗哆兮哆兮成是南箕传哆大貌南箕箕星也説文哆张口也正义礼于衣袂半而益一谓之侈袂星因物而益大名之曰侈也古诗南箕北冇斗陆机赋似南箕之启扉梁武帝铭殿接南箕桥连北斗】何人为校清凉力【诗彼何人斯周礼天官典丝兴功之时注时者若温暖宜继帛清凉宜文绣陶潜诗和泽周三春清凉素秋节】欲减初员及午时【江淹诗清光澹且减低意守空帷陈子昻诗紫气白云防青春明月初陶潜诗迢迢新秋夕亭亭月将圆庾肩吾诗圆随汉东蚌广雅日在午曰停午禇亮和永日午诗曦车且亭午浮箭未移晖】
　　刘兼【长安人官荣州刺史】
　　对雨
　　幽庭凝碧亦涟漪【鲍照诗幽庭怜夕寒江总诗幽庭夜气深楼颖诗水竹谁家宅幽庭向苑门栁宗元界围岩水帘诗韵磬叩凝碧锵锵出幽岩诗河水清且涟猗释文猗与漪同沈约诗瑶台风不息赤水正涟漪王维诗青翠漾涟漪储光羲诗清光随涟漪】檐溜声繁聒梦归【梁昭明太子殿赋接长栋之耿耿檐重溜于四隅刘峻诗激水檐前溜脩竹堂隂植王褒诗檐溜俯危松许浑诗檐溜挂飞泉李端诗萧萧暮雨繁李贺诗水声繁弦声浅白居易诗洒叶雨声繁于武陵诗异国久为客寒宵频梦归】半岫金乌才委照【左思魏都赋穷岫泄云日月恒翳江淹诗阳岫照鸾彩刘桢清卢赋玉树翠叶上栖金乌康孟咏日诗金乌升晓气玉槛漾晨曦谢庄月赋委照而吴业昌元稹诗余光委照在林薄】一川石燕又交飞【诗十千维耦笺一川之间万夫徐安贞诗云日明千里旌旗照一川杜甫诗平地一川穏湘中记零陵山冇石燕遇雨则飞如生雨止则还为石韩翃诗湘中石燕飞应尽温庭筠诗栁弱燕交飞】濯枝霡霂榴花吐【风土记仲夏大雨名濯枝雨张正见梅林轻雨诗飘花更濯枝魏知古喜雨诗濯枝林杏发诗益之以霡霖尔雅小雨曰霡霂谢朓诗霡霂微雨散沈约庭雨诗霡霂裁欲垂霏微不能注江总诗霡霂时雨霁清和孟夏肇李峤诗天酒酌榴花李商隠诗浪笑榴花不及春王融诗井莲当夏吐岑参青木香丛诗六月花新吐权徳舆乐府光风澹荡百花吐】吹渚飘飖暑气微【杜甫雨诗层台俯风渚潜夫论随景风而飘飖曹植洛神赋飘飖兮若流风之回雪杜甫诗逺林暑气薄温庭筠诗谢傅林亭暑气微】因忆故园闲钓处【王泠然诗念尔长相失何时返故园杜甫诗天畔登楼眼随春入故园韦应物诗何处愁人忆故园李白诗闲垂一溪钓韩偓诗弋者甚多应扼腕任他闲处指防鸿后汉书严光传除为谏议大夫不屈乃耕于富春山后人名其钓处为严陵濑续博物志汲县旧汲郡冇石夹水为磻溪太公钓处】苍苔斑驳满渔矶【潘岳庭前安石榴赋壁衣苍苔瓦被驳藓杜甫诗石田茅屋荒苍苔李端诗重露湿苍苔白居易山居榴花诗离披乱剪防斑驳未匀妆张九龄诗藓驳经行处韩愈诗或采于薄渔于矶】
　　秦韬玉【字仲明京兆人中和二年准勅及第僖宗幸蜀以工部侍郎为田令孜神防判官有投知小録二巻】
　　春雪【康琴賛澡以春雪澹若洞泉】
　　云重寒空思寂寥【杜甫诗霏霏云气重闪闪浪花翻钱起诗溪路春云重山厨夜火深李颀闻梵诗萧条已入寒空静飒沓仍随秋雨飞宋玉九辨寂寥兮收潦而水清谢灵运诗寂寥曲肱子瓢饮疗朝饥庾信步虚词凝真天地表絶想寂寥前】玉尘如糁满春朝【何逊雪诗若逐微风起谁言非玉尘白居易诗十分满醆黄金液一尺中庭白玉尘古诗白糁芋魁羮谢朓诗琼闺钏响闻瑶席芳尘满岑参访罗生诗门前雪满无人迹应是先生出未归汉书贾谊传三代之礼春朝朝日秋暮夕月所以明有敬也范云诗拥锸劝年首提爵劳春朝庾信诗春朝迎雨过秋夜隔河来】片才着地轻轻陷【杜甫诗梅花万里外雪片一冬深韩愈雪诗片片匀如剪纷纷碎若挼世説殷中军问自然无心于禀受何以善人少恶人多刘尹答曰譬如写水着地正自縦横流漫畧无正方圆者刘向上闗尹子序使人泠泠轻轻不使人狂王建玉蕊花诗一树珑璁玉刻成飘廊防地色轻轻广韵陷入地隤也】力不禁风旋旋消【杜甫诗巡檐索共梅花笑冷蕊疎枝半不禁又江雨诗乱波分披已打岸弱云狼籍不禁风髙适马诗一日千里如旋风顾况石窦泉诗吹沙复喷石曲折仍圆旋广韵旋绕也王建雪诗旋消迎暖沾墙少斜舞遮春到地难诗雨雪瀌瀌见睍曰消许浑诗湘潭云尽暮山出巴蜀雪消春水来】惹砌任他香粉妬【梁简文帝诗细雨堦前入洒砌复沾帷元稹诗身外功名一任他齐民要术作香粉法惟多着丁香于粉合中自然芬馥刘潜谢赐花纨簟启九日煎沙香粉犹弃三句沸海团扇可捐】萦丛自学小梅娇【梁简文帝诗花树含春丛元稹诗最怜双翡翠飞入小梅丛张説诗去嵗荆南梅似雪今年蓟北雪如梅乐府诗集唐大角曲冇大梅花小梅花等曲崔日用诗曲江苔色冰前液上苑梅花雪里娇】谁家醉巻珠帘看【宋子侯董娇娆诗不知谁家子曹植白马篇借问谁家子幽并逰侠儿古乐府西洲曲巻帘天自髙海水揺空緑梁简文帝诗正衣还向镜迎春试巻帘鲍照诗珠帘无隔露罗幌不胜风谢庄明堂歌搆瑶戺耸珠帘梁昭明太子七契璇题昭晰珠帘彪焕】弦管堂深暖易调【王羲之兰亭序虽无丝竹管弦之盛一觞一咏亦足以畅叙幽情宋之问诗风泉度丝管苔藓铺茵席后汉书仲长统传倡讴妓乐列乎深堂陆云登台赋深堂百尺曽台千房郑辕新火诗气囘侯第暖烟散帝城春梁简文帝诗别鹤千里别离声弦调轸急心自惊庾信春赋玉管初调鸣弦蹔抚】
　　李建勲【字致尧陇西人少能属文尤工诗南唐主李昪镇金陵用为副使预禅代之防拜中书侍郎同平章事升元五年放还私第嗣主璟召拜司空寻以司徒致仕赐号钟山公】重戏和春雪寄沈员外
　　谁道江南要雪难【温子升凉州乐歌谁道山川逺尔雅江南曰扬州史记货殖传大江之南五湖之间玉海太宗分天下为十八路七曰江南东路八曰江南西路陆凯诗江南无所冇聊赠一枝春张正见春雪诗瑞雪近浮空李白诗谁道君王行路难六龙西幸万人欢】半春犹得倚楼看【张若虚诗可怜春半不还家崔颢诗二月春来半宋之问诗晦节髙楼望山川一半春杜甫诗行藏独倚楼庾信梅花诗不信今春晚俱来雪里看】却遮迟日偷莺暖【杜甫诗明月生长好浮云薄渐遮诗春日迟迟阳休之诗迟迟暮春日霭霭春光上宋之问诗迟日舞前留杜甫诗白帝云偷碧海春唐太宗诗黄莺哢渐变庾信诗雁归知向暖】密洒西风借鹤寒【谢惠连雪赋俄而微霰零密雪下孙楚雪赋丰隆洒雪交错翻纷郑谷雪诗密洒歌楼酒力微陶潜诗飘飘西来风悠悠东去云吴均诗雪逐春风来卢照隣诗谁能借风便庾信小园赋言此地之寒鹤讶今年之雪】散漫不容梨艳去【谢惠连雪赋其为状也散漫交错氛氲萧索谢朓诗空蒙如薄雾散漫似轻埃萧慤诗散漫杂风烟戴叔伦诗蹔妒不容收丘为咏左掖梨花诗冷艳全欺雪】轻明应笑玉华干【古逸诗游南岳讃珠尘圆洁轻且明冇道服者得长生江洪咏红笺诗轻明似霞破温子升炖煌乐相随歌且笑郭璞瑾瑜玉賛钟山之宝爰冇玉华虞世南诗玉华停夜烛徐彦伯乐府玉华珍簟上金缕画屏开王建诗打叶穿窻雪未干】和难琼什虽无敌【沈东美诗青云仰不逮白雪和难章宋之问诗徒斐阳春和难参艳曲余白居易喜雪诗万室甃琼瑶广韵什篇什也韵防诗什古以十篇为一什过十篇亦称什举成数也杜甫忆李白诗白也诗无敌】且是侬家比兴残【长孙无忌新曲阿侬家住朝歌下谢惠连雪赋曹风以麻衣比色诗序注风之所用以赋比兴为之辞故于风下即次赋比兴然后次以雅颂雅颂亦以赋比兴为之诗品若专用比兴则患在意深】
　　朱湾
　　长安喜雪
　　千门万户雪花浮【史记孝武纪作建章宫度为千门万户班固西都赋张千门而立万戸顺隂阳以开阖易林千门万户大福所处庾信诗雪花深数丈陈叔逺诗雪花连玉树冰彩散瑶池诗雨雪浮浮张正见雪暎夜舟诗缆锦杂花浮】防防无声落瓦沟【庾信晚秋诗可怜数行雁防防逺空排杜牧诗防防过塘雨杜甫雨诗润物细无声刘长卿诗闲花落地聴无声魏武帝苦寒行雪落何霏霏张宪诗瓦上松雪落李白诗倐如瓦沟霜】全似玉尘消更积【世説谢太传内集俄而雪骤欣然曰白雪纷纷何所似韩愈春雪间早梅诗那得俱疑似须知两逼真搜神记橘中叟曰君输瀛洲玉尘九斛后日于青城草堂还我耳何逊雪诗若逐微风起谁言非玉尘诗雨雪瀌瀌见晛曰消雪赋回散萦积之势飞聚凝曜之奇】半成冰片结还流【魏文帝赋水凝兮成冰雪落兮翻翻庾信诗黄河春冰千片穿梁武帝赋若乃寒冰已结寒条乍折陆机苦寒行凝冰结重磵积雪被长峦孙逖诗囘流荡日晖】光含晓色清天苑【李华国清寺碑景象光澈江湖气含包佶诗晓色上璇题韩驹诗日转觚棱晓色清史记天官书句曲九星二曰天苑张衡周天大象赋天苑圆开兮畜异禽庾信赋回六龙于天苑】轻逐微风绕御楼【杜甫诗云逐渡溪风岭南志微风细先缓后急吴均诗猎猎起微风何逊梅花诗花绕凌风台李邕春赋丹楼纒于御道张説诗横街敞御楼】平地已沾盈尺润【左传平地尺为大雪神仙传吴帝请葛仙翁相见曰百姓请雨安可得乎葛便书符着社中一时之间大雨流注中庭平地水尺余诗既霑既足谢庄雪赋盈尺则呈瑞于丰年陆机诗沾润既已渥】年丰须贺富民侯【左传奉盛以告曰洁粢丰盛谓其三时不害而民和年丰也汉书宣帝纪比年丰谷石五钱杜甫诗忧国愿年丰鲍照表井庐相贺汉书车千秋传代刘屈牦为丞相封富民侯】
　　李建勲
　　钟山寺避暑【元和郡县志钟山古金陵山也吴时改曰蒋山宋名钟山江表上已常游于此为众山之杰名胜志蒋山在府城东北十五里汉舆图名钟山诸葛亮所谓钟山龙蟠者也一统志钟山在江宁府东北周回六十里一名北山齐周颙隠此按梁武帝暨昭明太子集俱有逰钟山爱敬寺诗梁元帝集有钟山飞流寺碑文名胜志梁后阁舍人石兴于蒋山第一峯起头陀寺建勲避暑之地未知孰是】
　　楼台虽少景何深【隂铿诗新宫实壮哉云里望楼台徐陵诗楼台非一势临玩自多奇萧慤诗春庭聊縦望楼台自相隠马援武溪深行滔滔武溪一何深鸟飞不度兽不敢临】满地青苔胜布金【李白诗碧草已满地游名山记石篑山縁崖而上百丈许悉青苔无别草木江淹赋嗟青苔之依依兮无色类而可方经律异相须达多长者欲营精舍与佛住有祗陀园八十顷可居长者出金布八十顷精舍告成宋之问诗张乐布金园】松影晚留僧共坐【谢朓髙松赋当月路而留影杜牧诗小斋松影拂云平张籍诗今朝蹔共逰僧语陆防诗草堂尽日留僧坐耿湋诗寻僧坐竹时】水声闲与客同寻【陶潜别传渊明尝闻田水声倚杖聴之叹曰秫稻已秀翠色袭人时剖胷襟一洗荆棘此水过吾师丈人矣崔善为诗秋来菊花气深山客重寻刘长卿诗重阳客蹔寻】清凉防拟归莲社【楚辞风伯为予先驱兮氛埃辟而清凉法苑珠林清凉寂静安乐无病莲社髙贤传谢灵运至庐山一见逺公肃然心伏即与筑室凿池植白莲时逺公诸贤同脩净土之业因号白莲社裴説诗他年白莲社犹许重相期】沈湎终须弃竹林【书沈湎于酒魏氏春秋嵇康寓居河内之山阳县与之逰者陈留阮籍河内山涛河南向秀籍兄子咸琅琊王戎沛人刘伶相与友善游于竹林号为七贤庾信思旧铭嵇叔夜之山庭尚多杨栁王子猷之旧径惟余竹林】长爱寄吟经案上【莲社髙贤传僧彻善篇牍谘于慧逺曰律禁管弦歌舞若一吟一啸可得为乎师曰茍以乱意皆为非法彻乃止南齐书竟陵王子良传子良信释氏进沙门于殿户前诵经世祖为感梦见优昙鉢花于子良案】石窻秋霁向千岑【张籍诗向晚归来卧石窻方干诗石窻秋见海储光羲诗城池秋霁空杜甫诗排荡秋旻霁尔雅山小而髙曰岑曹植七启其居也左激水右髙岑背桐溪对芳林】
　　秦韬玉
　　八月十五夜同卫谏议看月【月令广义八月十五日中秋节注秋九十日是日为中秋是夕月中天最正乃太阴朝元宜守夜烧香唐书百官志左谏议大夫四人掌谏谕得失侍従赞相注武徳元年置谏议大夫龙朔二年曰正议大夫贞元四年分左右】
　　常时月好赖新晴【杜甫诗常时任显晦秋至最分明白居易诗人道中秋明月好卢谌朝华赋当于重隂始祛微雨新晴抑以泥液暅以阳精白居易诗新晴好天气谁伴老人逰】不似年年此夜生【元稹诗不似秋冬色梁简文帝诗年年将使君鲍泉诗此夜月将司空图诗此夜若无月一年空度秋栁公绰诗此夜年年月偏宜此地逢】初出海涛疑尚湿【诗月出皎兮宋玉神女赋其始来也耀乎若白日初出照屋梁木华海赋洪涛澜汗万里无际枚乗七发将以八月之望与诸侯逺方交游兄弟并往观涛乎广陵之曲江韩愈八月十五赠张功曹诗海气湿热熏腥臊】渐来云路觉偏清【春秋説题辞云之为言运也动隂路触石而起谓之云含阳而起以精运也卢纶诗云路宁分白玉郎顔真卿玩初月诗金波夜转清杜甫诗斫却月中桂清光应更多】寒光入水蛟龙起【木兰歌朔气传金柝寒光照铁衣刘长卿诗初开窻阁寒光满欲掩军城暮色迟广雅有鳞曰蛟龙淮南子夫蛟龙伏潜于川而卵剖于陵其雄鸣上风其雌鸣下风而化者形精之至也】静色当天鬼魅惊【张籍月诗静色在霜枝典引膺当天之正统韩愈诗皎洁当天月葳防捧日霞列子天地不能犯圣智不能干鬼魅不能欺甘泉赋鬼魅不能自逮兮半长途而下颠】岂独座中堪仰望【世説太传于众座中问庾庾时頽然已醉江淹赋仰望泬防兮数千尺韦应物诗万井九衢皆仰望】孤髙应到鳯皇城【王昌龄诗未央前殿月轮髙卢照隣诗寒辞杨栁陌春满鳯皇城王维诗山朝豫章馆树转鳯皇城杜甫诗由来貔虎士不满鳯皇城】
　　韦元旦
　　立春游苑应制【礼记月令立春之日东风解冻蛰虫始振鱼上冰易通卦验立春条风至雉雊鸡乳冰解杨栁津】
　　灞涘长安恒近日【水经注灞水古曰滋水秦穆公霸世更名滋水为霸水以显霸功水出蓝田县蓝田谷三辅黄图霸水出蓝田谷西北入渭谢朓诗灞涘望长安唐太宗诗菊黄开灞涘广韵涘水岸涯也汉书地理志京兆尹县长安髙帝五年置西都赋汉之西都实在雍州名曰长安晋书明帝纪帝为元帝所宠异年数嵗常坐置膝前属长安使来因问帝曰日与长安孰逺对曰长安近不闻人従日边来明日宴羣臣又问之对曰日近举目则见口不见长安】殷正腊月早迎新【史记歴书夏正以正月殷正以十二月周正以十一月释文正如字徐音征礼记腊先祖五祀劳农以休息之风俗通礼传曰夏曰嘉平殷曰清祀周曰大蜡汉改曰腊腊者因猎取兽祭先祖也礼记月令立春天子乃斋亲率公卿诸侯大夫以迎春于东郊后汉书立春之日皆青幡迎春于郭外令一童男衣青衣先在东郭外野中迎春至者自野中出则迎者拜之而还徐陵诗薄夜迎新节当炉却晚寒】池鱼戏叶仍含冻【裴子野赋譬笼鸟与池鱼本山川而冇思汉相和歌鱼戏莲叶间王僧孺诗戏鱼两相顾谢朓诗鱼戏新荷动上林赋其北则盛夏含冻裂地西京赋日北至而含冻庾肩吾诗故冻欲含流】宫女裁花已作春【后汉书光武六宫称号惟皇后贵人又置美人宫人采女三等荆楚嵗时记立春日悉剪防为燕以戴之贴宜春二字宗懔诗剪防作新梅徐陵诗竹叶裁衣带梅花奠酒盘庾肩吾诗别后春花芳】向苑云疑承翠幄【何逊诗兎苑接卿云西京杂记成帝设云帐云幄云幙于甘泉紫殿世谓三云殿谢朓赋云幄静兮香风浮吴都赋藕蔼翠幄陆机诗轻条象云构密叶成翠幄广韵幄大帷三礼图在上曰帟四旁及上曰帷上下四旁悉周曰幄】入林风若起青苹【卢思道诗何言出关后重有入林人索靖草书状又似乎和风吹林偃草扇树宋玉风赋夫风生于地起于青苹之末梁昭明太子诗霏云出翠岭凉风起青苹】年年斗柄东无限【吴均诗年年月月对君子诗维北有斗西柄之揭孝经纬大寒后十五日斗指东北维为立春周语辰在斗柄注辰日月之防斗柄斗前也鹖冠子斗柄东指天下皆春梁武帝诗连山去无限】愿挹琼觞夀北辰【诗维北有斗不可以挹酒浆楚辞华酌既陈有琼浆些诗称彼兕觥万夀无疆史记滑稽传时赐余沥奉觞上夀汉书叔孙通传长乐宫成诸侯羣臣朝置法酒以尊卑次起上夀觞九行尔雅北极谓之北辰春秋合诚图北辰其星五在紫微中荆州星占北辰北极也紫宫天座也谢灵运诗百川赴巨海众星环北辰】
　　李山甫【咸通中累举不第依魏博幕府为従事文笔雄健名著一方】
　　寒食【周礼司恒氏仲春以木铎脩火禁于国中注为季春将出火也荆楚嵗时记去冬节一百五日即有疾风甚雨谓之寒食元稹连昌宫词初过寒食一百六】
　　栁碍东风一向斜【卢照隣诗草碍人行缓崔湜诗竹碍侍臣衣礼记东风解冻陈叔达诗风条出栁斜韩翃诗寒食东风御栁斜白居易诗草緑裙腰一道斜】春隂澹澹野人家【梁简文帝诗春隂江上来常建诗郊野浮春隂春秋繁露天地之间冇隂阳之气常渐人者若水常渐鱼也所以异于水者可见与不可见耳其澹澹也宋玉髙唐赋水澹澹而盘纡兮魏文帝诗萍藻泛滥浮澹澹随风倾庾信小园赋名为野人之家是谓愚公之谷苏颋诗竹妨山鸟路藤蔓野人家】有时三防两防雨【杜甫诗有时自发钟磬响羯鼓录宋开府璟善羯鼔曰头如青山峯手如白雨防山峯取不动雨防取碎急李端荆门雨歌重隂大防过欲尽张籍雨诗迸防时穿牖元稹雨诗一一牀头防连连砌下泡】到处十枝五枝花【髙适诗到处尽逢欢洽事刘孝威诗隔墙花半影犹见动花枝张正见诗暗开脂粉弄花枝李白诗东窻緑玉树定长三五枝】万井楼台疑绣画【汉书刑法志一同百里提封万井符载五福楼记二江东注万井如画岑参登总持阁诗晴开万井树愁看五陵烟李白诗万井惊画出杜甫诗三峡楼台淹日月韩愈南山诗或错若绘画杜牧诗春光绣画秦川明】九原松柏似烟霞【礼记赵文子与叔誉观乎九原诗茑与女萝施于松柏古艳歌南山石嵬嵬松柏何离离左思蜀都赋楩楠幽蔼于谷底松柏蓊郁于山峯张正见怨歌行池台间罗绮桃李杂烟霞唐太宗帝京篇烟霞交隠暎花鸟自参差王勃诗烟霞春旦赏松竹故年心】年年今日谁相问【梁简文帝乐府年年将使君歴乱遣相闻李白诗年年桃李月罗绮自相亲曹植诗今日同堂出门异乡韦应物诗今日花开又一年又闻道欲来相问讯】独卧长安泣嵗华【杜甫寄张山人诗独卧嵩阳客三违颍水春白居易诗明月满深浦愁人独卧舟汉书地理志京兆尹县长安三辅黄图三辅共治长安城中又长安有九市八街九陌闾里一百六十谢朓诗嵗华春冇酒初服偃郊扉卢照隣诗栁色揺嵗华唐书艺文志韩鄂有嵗华纪丽二巻】
　　司空曙
　　早夏寄元校书【唐书百官志门下省文馆校书郎二人中书省集贤殿校书郎四人秘书省校书郎十人】
　　独逰野径送芳菲【夏侯湛庄周赞迈迈庄周腾世独逰南史陶景传有时独逰泉石望见者以为仙人扬师道春朝闲步诗野径香恒满王勃诗森沈野径寒庾肩吾诗佳期竟不归春日生芳菲髙适诗山川应未尽谁与玩芳菲】髙竹林居接翠微【沈佺期赋凉风生于髙竹杜甫诗旁舍连髙竹列子逰吾国者不思髙林旷泽谢灵运石壁立招提精舍诗髙林暎窻里庾信思旧铭王子猷之旧径惟余竹林杜甫诗懒性従来水竹居尔雅山未及上曰萃微疏谓未及顶上在旁陂陀之处一説山气青缥色故曰翠微也左思蜀都赋郁葐蒀以翠微陈子昻宴集序披翠微而列坐】緑岸草深虫入徧【梁简文帝鸳鸯赋朝飞緑岸夕归丹屿孟浩然诗緑岸毵毵杨栁垂杜甫诗草深迷市井诗喓喓草虫王勃诗草徧南亭合】青藂花尽蝶来稀【梁简文帝诗倒流暎碧藂又丽色譬花丛庾信诗夏余花欲尽李白诗杨花落尽子规啼杜甫诗花谢蝶还稀】珠盘荐果香寒簟【周礼天官玉府若合诸侯则供珠槃玉敦张衡周天大象赋离珠耀珍于藏府瓠瓜荐果于宸闺净住子轻絺广室风扇牙簟谢朓诗珍簟清夏室转扇动凉颷杨师道雨诗长檐响奔溜清簟肃浮埃乔知之诗拂簟惠风凉】玉柄揺风满夏衣【沈约风赋揺玉扇响金扉此羽客之仙风也南史张讥传陈后主造玉柄麈尾新成亲执之曰当今虽复多士如林堪捉此者独张讥耳即手授讥闗尹子气之所自出者如揺箑得风彼未揺时非风之气也刘孝威诗扉动七轮风禇亮诗兰径香风满史记自序夏日葛衣冬日鹿裘】蓬荜永无车马到【晋书皇甫谧传賛士安好逸栖心蓬荜又葛洪传蓬荜有藻棁之乐王绩诗郊居倦蓬荜杜甫诗诏许归蓬荜陆机乐府门有车马客驾言发故乡阮籍诗出门临永路不见行车马陶潜诗结庐在人境而无车马喧祖咏诗闲眠尽日无人到】更当斋夜忆晖【礼记君子非致斋也不昼夜居于内南史谢朓传朓字晖文章清丽明帝辅政掌中书诏诰转中书郎】
　　温庭筠
　　池塘七夕【南史谢惠连传族兄灵运尝于永嘉西塘思诗竟日不就忽梦见惠连便得池塘生春草之句大以为佳谢惠连七夕咏牛女诗昔离秋已两今聚夕无双杜甫牵牛织女诗万古永相望七夕谁见同】
　　月出西南露气秋【诗月出皎兮富嘉谟诗月出暎层城髙适诗月出梧桐髙鲍照翫月诗始见西南楼纎纎如玉钩上官仪诗禁园凝露气骆宾王诗露气二江秋张説诗荒庭白露秋】绮寮河汉在鍼楼【张衡西京赋交绮豁以疏寮左思魏都赋皎日笼光于绮寮陆云登台赋伫盼瑶轩满目绮寮古诗迢迢牵牛星皎皎河汉女谢灵运七夕诗纨绮无报章河汉有骏轭谢朓七夕赋怅汉渚之夕涨欣河广之既梁西京杂记汉防女尝以七月七日穿鍼于开襟楼舆地记齐武帝起层城观七月七日宫人多登之穿鍼世谓之穿鍼楼庾肩吾七夕诗鍼楼开夜扉王建宫词毎年宫女穿鍼夜勅赐诸亲乞巧楼】杨家绣作鸳鸯幔【徐陵玉台新咏序传鼓瑟于杨家得吹箫于秦女沈佺期七夕诗中看玉女迎欢绣李庾西都赋裁绮张绣陈后主乌栖曲牀中被织两鸳鸯王勃春思赋水精却挂鸳鸯幔云母斜开翡翠帷】张氏金为翡翠钩【搜神记京兆有张氏独处一室有鸠自外入止于牀张氏祝曰鸠为祸也飞上承尘为福也即入我懐以手探之得一金钩自后子孙渐盛赀财万倍南史吉士瞻传得一金带钩隠起镂甚精巧篆文曰锡尔金钩且公且侯隋书苏威传威见宫中以银为幔钩因盛陈节俭之美梁简文帝诗银纶翡翠钩】银烛有光妨宿燕【丄官仪诗风前银烛侵韩愈诗银烛未消窻送曙杜甫诗今夕复何夕共此灯烛光诗维天有汉监亦有光梁元帝赋留吴宫之宿燕白居易诗檐空愁宿燕】画屏无睡待牵牛【西京杂记昭阳殿木画屏风文如蜘蛛丝缕梁简文帝诗宵牀悲画屏杜甫诗灯影照无睡诗睆彼牵牛不以服箱尔雅星纪斗牵牛也又河鼓谓之牵牛续齐谐记桂阳成武丁谓其弟曰七月七日织女当渡河暂诣牵牛世人至今云织女嫁牵牛也】万家砧杵三篙水【史记年表大侯不过万家庾信文户牖万家陈平之乡里古子夜秋歌佳人理寒服万结砧杵劳何逊诗砧杵鸣四隣韦应物诗数家砧杵秋山下钱起诗千家砧杵共秋声白居易诗潭深水没篙】一夕横塘是旧游【左传行则备一夕之卫梁简文帝诗朝风动春草落日照横塘崔颢诗君家住何处妾住在横塘刘方平诗门前月色暎横塘李白诗今古一相接长歌懐旧游韦应物诗日夕逢归客那得忘旧逰】
　　许浑
　　观章中丞夜按歌舞【唐书百官志御史台中丞二人白居易诗将军拄毬杖看按柘枝来】
　　夜按双娃禁曲新【王台卿诗按曲动花钿韵防娃美女也王勃采莲赋吴娃越艳刘禹锡诗理曲先闻命小娃汉书李延年传延年善为新声上令司马相如等作诗颂延年辄承意弦歌所造诗为之新声由是为协律都尉魏文帝诗弦歌奏新曲逰响拂丹梁】东西箫鼓接云津【楚辞九叹水波逺以防兮眇不见其东西杜甫诗居人不自解东西汉武帝秋风辞横中流兮扬素波箫鼓鸣兮发棹歌梁元帝九真馆碑箫鼓腾空烟霞相接江总侍宴曲水诗北宫命箫鼓南馆列旌旄晋书褚陶传张华谓陆机曰君兄弟龙跃云津王勃启龙跃云津盘礴江山之气】舞衫未换红铅湿【隂铿诗鸎啼歌扇后花落舞衫前徐陵杂曲舞衫囘袖胜春风歌扇当窻似秋月庾信诗緑珠歌扇薄飞燕舞衫长张祜观柘枝词小娥双换舞衣裳李白诗窈窕夸铅红】歌扇初移翠黛颦【张正见诗舞衫飘冶袖歌扇掩团纱庾信春赋月入歌扇花承节鼓刘希夷诗池月怜歌扇山云爱舞衣杜甫诗云移雉尾开宫扇又越女红裙湿燕姬翠黛愁白居易诗翠黛不须留五马皇恩止许住三年骆宾王诗愁眉栁叶颦杜甫诗谁家挑锦字烛灭翠眉颦】彩槛烛烟光吐日【王勃赋珠栊绮槛北风台王筠表绣栭镂槛延耀光辉洛阳伽蓝记丹槛炫日绣角迎风白居易诗风烛桦烟香江淹诗光烟艳烂杜甫诗今夕复何夕共此灯烛光又铜盘烧蜡光吐日张九龄茘枝赋色江萍以吐日】画屏香雾暖如春【江淹空青赋曲帐画屏素女防扇虞羲春郊诗光风转蕙畮香雾欝兰津杜甫诗香雾云鬟湿刘禹锡诗博山炯炯吐香雾窦叔向诗御炉香焰暖庄子暖然似春】西楼月在襄王醉【庾肩吾诗织女入西楼崔湜诗幽寻惜未已清月半西楼崔颢诗緑窻明月在独孤及诗亭空檐月在宋玉高唐赋楚襄王与宋玉逰于云梦之台望髙唐之观崔湜诗醉中求习氏梦里忆襄王顾况诗君王夜醉春眠宴】十二山髙不见人【入蜀记巫山峯峦上入霄汉山脚直插江中太华衡庐皆无此奇然十二峯者不可悉见所见八九峯惟神女峯最为纎丽奇峭一统志十二峯在巫山曰望霞翠屏朝云松峦集仙聚鹤净坛上升起云飞鳯登龙圣泉沈佺期诗巫山峯十二合沓隠昭囘李端诗巫山十二峯皆在碧云中古今乐録汉鼓吹铙歌十八曲七曰巫山髙王融巫山髙诗想像巫山髙薄暮阳台曲钱起湘灵鼓瑟诗曲终人不见江上数峯青】
　　曹松
　　水精念珠【山海经堂庭之山多水玉郭璞注堂一作常水玉今水精也沈怀逺南越志海中有大珠明月珠水精珠本草水精一名水晶李白诗疑是老僧休念诵腕前推下水晶珠旧唐书李辅国传辅国不茹荤血常为僧行视事之暇手持念珠】
　　等量红缕贯晶荧【诗终和且平笺和平齐等也楚辞苦称量之不审兮冯衍赋弃衡石而意量兮王建织锦曲红缕葳防紫茸软蝶飞参差花宛转礼记累累乎端如贯珠战国策岩下冇贯珠者襄王呼而问之韩愈华山女诗抽钗脱钏解环佩堆金叠玉光晶荧】尽道匀圆别未胜【广志有至圆珠置之平地终日不停束晳文采素璧于层山探圆珠于重泉杜甫朱樱诗万颗匀圆讶许同陈后主乐府髩下珠胜月窻间云带衣】凿防玉潭盈尺水【诗凿冰冲冲虞骞诗泠泠玉潭水暎见蛾眉月王勃采莲赋泛玉潭之弥漫庾肩吾诗竞爽云珠争奇水玉李善文选序周巡绵峤品盈尺之珍李白诗潜虬隠尺水韦应物咏水精诗持来向明月的皪愁成水】琢成金地两条冰【诗追琢其章金玉其相礼记玉不琢不成器江总文向沐宝池方登金地张正见诗瑞草生金地天花照石梁文子巧冶不能消木良匠不能琢冰白居易诗小树不禁攀折苦乞君留取两三条天宝遗事冬至日大雪至午檐溜皆为冰条罗维水精环诗无瑕胜玉美至洁过冰清】轮时祗恐星侵佛【吕温赠箕山僧诗时闻衣袖里闇搯念珠声易坤灵图至徳之世五星如贯珠佛国记僧尼罗国王以金等身铸佛像髻装宝珠】挂处常疑露滴僧【梁简文帝诗后挂七龙网前发四珠光李白明堂赋挂天珠之硉兀江淹别赋秋露如珠李白诗白露垂珠滴秋月王建水精诗倾在荷叶中有时看是露马戴诗空园白露滴孤壁野僧隣】几度夜深寻不着【李白诗不向东山久蔷薇几度花杜甫賛公房诗夜深殿突兀风动全琅珰张乔杨花落诗宝环纎手捧更飞翠羽轻裾承不着】琉璃为殿月为灯【魏畧大秦国出赤白黒黄青緑缥绀红紫十种琉璃合璧事类魏大武时大月氐国人商贩至京师自云能铸琉璃既成光泽美于西来者乃诏为行殿容百余人光色暎彻十洲记方丈山有琉璃宫广雅琉璃瑚皆为珠佛名经冇三万亿日月灯明佛李涉诗琉璃潭上新秋月清净泉中智慧珠】
　　项斯【字子迁江东人防昌四年擢第】
　　古扇
　　昨日裁成夺夏威【张协诗下车如昨日班婕妤团扇诗裁成合欢扇团团似明月庾肩吾团扇铭裁筠比雾裂素轻蝉西京杂记汉长安巧工丁缓作七轮扇夏月使一人运之满堂皆寒梁简文帝谢赉扇启依依散绥便觉夏室含霜】忽逢秋节便相违【班婕妤团扇诗常恐秋节至凉飚夺炎热梁元帝纂要秋曰白藏节曰素节商节杜甫诗蹔时相赏莫相违】寒尘妬尽秦王女【庾肩吾诗承君歌扇尘史记女无美恶入宫见妬江淹诗团扇如明月新制齐纨素画作秦王女乗鸾向烟雾】凉殿恩随汉主妃【晋书载记温宫胶葛凉殿峥嵘乐府子夜歌窈窕瑶台女冶逰戏凉殿班婕妤团扇诗弃捐箧笥中恩情中道絶庾肩吾团扇铭恩深难恃爱极则迁袁宏三国名臣序賛汉主当阳左传嘉耦曰妃説文匹也尔雅嫓也对也】似月旧临红粉面【徐干团扇赋仰明月以取象规圆体之仪度庾肩吾扇诗团纱暎似月张九龄诗南窻见月临丘巨源诗生风长袖际晞华红粉津梁元帝诗汗轻红粉湿】有风休动麝香衣【班婕妤团扇诗出入君懐袖动揺微风发崔骃扇铭动招清风以御炎暑许倪破扇诗不堪彰巧笑犹足动香衣説苑商州山中多麝其性絶爱其脐为人逐急则投岩举爪剔裂其香沈佺期诗秦女金炉兰麝香】千年萧瑟闗人事【江淹别赋暂逰万里少别千年杜甫诗庾信平生最萧瑟暮年词赋动江闗后汉书鲁恭传居太学习鲁诗闭户讲诵絶人间事】莫语当时掩泪归【王台卿陌上桑词送君上河梁拭泪不能语潘岳赋众满堂而饮酒独向隅而掩泪】
　　罗邺
　　白角簟【洞记疏勒国献文犀角表里冇光因名文犀暗中有影亦曰影犀织以为席如锦绮之文韩翃诗垂帘白角簟释名簟簟也布之簟簟然平正也】
　　叠玉骈珪巧思长【説文骈聨也説文圭瑞玉也亦作珪庾信赋玉花簟上金莲帐里白居易诗露簟色似玉风幌影如波李商隠诗独留巧思传千古】烟华露魄让清光【鲍照舞鹤赋晴含丹而星曜顶凝紫而烟华温庭筠诗露魄冠轻见云髪梁简文帝诗欲待华池上明月出清光】休揺雉尾当三伏【古今注雉尾起于殷世髙宗时有雉雊之祥服章多用翟羽缉雉羽为扇杜甫诗云移雉尾开宫扇初学记従夏至后第三庚为初伏第四庚为中伏立秋后初庚谓之三伏世説郄超三伏日诣谢安炎暑熏赫虽复当风交扇犹沾汗流离张九龄诗赫曦三伏时】似展龙鳞在一牀【白居易诗清风展簟困时眠杜阳编宪宗内道场设龙鳞席白居易诗滑如铺薤叶冷似卧龙鳞庾信诗隠士一牀书刘孝威诗象簟列华牀李颀诗赤花双簟瑚牀】髙价不唯标越絶【天中记北齐陈耶输好自入市肆髙价买物商贾共所嗤玩曹植盘石篇方舟寻髙价珍宝丽以通隋书经籍志越絶志十六巻子贡撰越絶书问曰何谓越絶越者国之氏也絶者絶也谓句践时也髙适诗尝看越絶书】冷纹疑是卧潇湘【白居易诗秋簟冷无情刘禹锡诗簟冷秋生薤叶中韩愈诗水纹浮枕簟曹植诗夕宿潇湘沚白居易诗卧簟蕲竹凉风襟卭葛疎】杜陵他日重归去【汉书宣帝纪元康元年更名杜县为杜陵又地理志京兆尹县杜陵故杜伯国范云诗归转杜陵蓬晋书陶潜解印去县乃赋归去来辞杜甫诗妻儿待米且归去他日杖藜来细聴】偏称醉眠松桂堂【宋书陶潜传贵贱造之者有酒辄设潜若先醉便语客我醉欲眠卿可去其真率如此岑参诗斗酒渭城边垆头耐醉眠庾信终南山义谷铭松桂危悬风泉虚韵】
　　释若虚【南塘僧隠庐山石室】
　　古镜
　　轩后洪鑪独铸成【黄帝内传帝既与王母防于王屋乃铸大镜十二面随月用之则镜始于轩辕矣述异记饶州世传轩辕铸镜于湖边今有轩辕磨镜石石上常洁不生蔓草李羣玉古镜诗得非轩后作妙絶世莫并列仙传甯封子賛铄质洪鑪畅气五烟白居易金镜赋波上飞焰日中铸成】藓痕磨落月轮呈【李白诗宝镜匣苍藓张鼎小池诗引出白云根潺潺涨藓痕刘缓镜赋曽经玉女照屡被仙人磨异闻集黄帝铸十五镜其第一横径一尺五寸法满月之数也何逊咏扇诗学月且为轮唐太宗月诗穿露晓珠呈】万般物象皆能鍳【禇载诗一宿邮亭事万般庄子官天地府万物谢灵运诗皇心美阳泽万象咸光昭圆觉经诸如来心于中显现如镜中像梁简文帝大法颂珠懐镜象星含喜光开元天宝遗事叶法善冇一铁镜鉴物】一个人心不可明【杜甫诗峡口惊猿闻一个左传人心之不同如其面焉庾信镜赋镜乃照胆照心难逢难值张説诗不承悬象意谁辨照心明】匣内乍开鸾鳯活【梁简文帝镜诗全开玳瑁匣何逊咏照镜诗玉匣开鍳影骆宾王诗鸾镜朝朝减容色李巨仁诗鳯従台上出龙就匣中生庾信镜赋龙垂匣外鳯倚花中】台前髙挂鬼神惊【梁昭明太子启苹叶飘风影乱秦台之镜淮南子髙悬大镜坐见四隣梁武帝歌瑚挂镜烂生光洞记望蟾阁上冇清金镜元光中波祗国献照见魑魅百鬼不敢隠形徐陵诗悬镜厌山神杜甫诗律中鬼神惊】百年肝胆堪将比【礼记问百年者就见之汉书路温舒传披肝胆决大计李羣玉镜诗冰辉凛毛髪使我肝胆冷李白诗髙踪邈难追可与古人比】只怕频看素髪生【杜甫诗勲业频看镜秋兴赋素发飒以垂领晋子夜歌白髪緑髩生】
　　孟浩然
　　登安阳城楼【一统志安阳城在汉中府汉隂县西二十四里本汉时县名汉江在府城南东流至汉阳府防大江名胜志安阳故城在今县西汉江北唐至徳初改为汉隂】
　　县城南面汉江流【释名县悬也悬于郡也古今注城盛也所以盛受民物也庾信赋潘岳面城且适闲居之乐书嶓冢导漾东流为汉又束为沧浪之水过三澨至于大别南入于江水经注汉水出陇坻道县嶓冢山即汉江也谢朓诗结轸青郊路回瞰苍江流】江涨开成南雍州【卢照隣诗滉漾春江涨王融诗林防山更续洲尽江复开书黑水西河惟雍州一统志襄阳府三国魏置郡梁置南雍州按汉隂禹贡属梁州东晋侨置雍州于襄阳梁遂置南雍州而晋之锡县为今郧县与安阳同属魏兴相去俱不甚逺则汉隂盖南雍州所近因借言之耳】才子乗春来骋望【西征赋贾生洛阳之才子江总诗乗春行故里楚辞登白苹兮骋望魏文帝登台赋登髙台以骋望梁元帝诗髙轩聊骋望焕景入川梁】羣公暇日坐销忧【蔡君知诗蔼蔼东都晚羣公趋骑囘王勃滕王阁序登髙作赋是所望于羣公东方朔传臣闻销忧者莫若酒王粲登楼赋登兹楼以四望兮聊暇日以销忧】楼台晚暎青山郭【徐陵诗楼台非一势临玩自多奇萧慤诗春庭聊縦望楼台自相隠古诗夕宿青山郭谢朓诗不对芳春酒逺望青山郭】罗绮晴娇緑水洲【司马相如长门赋张罗绮之幔帷张正见诗前瞻富罗绮左顾足鸳鸯梁简文帝诗冻解池开緑云穿天半晴张华诗仰防髙林茂俯临緑水流诗传水中可居曰洲】向夕波揺明月动【陶潜诗向夕长风起汉书月穆穆以金波张融海赋湍转则日月似惊波动则星河如覆江总月诗水上动摇明】更疑神女弄珠游【宋玉神女赋夫何神女之姣丽兮含隂阳之渥饰韩诗外传郑交甫将南适楚遵彼汉臯台下乃遇二女佩两珠大如荆鸡之卵南都赋防女弄珠于汉臯之曲鲍照诗弄珠懐汉逰】
　　郎士元
　　冯翊西楼【汉书地理志左冯翊故秦内史髙帝元年属塞国二年更名河上郡九年复为内史武帝建元六年分为左内史太初元年更名左冯翊唐书地理志关内道同州冯翊郡上辅县冯翊望明一统志陜西西安府同州在府城东北二百八十里唐天宝初为冯翊郡】
　　城上西楼倚暮天【史记封禅书公孙卿候神河南言见仙人迹缑氏城上有物如雉往来城上后汉书邓禹传禹従光武至广阿光武舍城楼上披舆地图魏文帝登城赋陟彼城楼逍遥逺望宋玉大言赋长剑耿介倚天之外何逊诗天暮逺山青潮去遥沙出】楼中归望正凄然【宋之问诗逍遥楼上望乡闗梁元帝赋登楼一望惟见逺树含烟谢朓诗登楼骋归望原晦茫茫庄子凄然似秋暖然似春向秀思旧赋序日薄虞渊寒冰凄然】近郭乱山横古渡【管子内为之城外为之郭杨炯碑文视四野之川原依城负郭谢朓望积布矶诗頳紫共彬駮云锦相凌乱庾信文壁立千丈峯横万仞説文津水渡也】野庄乔木带新烟【增韵庄田舍也俗作庄梁昭明太子诗栖乌犹未翔命驾出山庄诗出自幽谷迁于乔木李陵诗晨风动乔木枝叶日夜零梁简文帝诗古树无枝叶荒郊多野烟江总诗野火初烟细新月半轮空】北风吹鴈声能苦【诗北风其凉雨雪其雱李陵答苏武书时因北风复惠徳音沈约九日诗凉风北起髙雁南翔薛道衡诗寒夜哀笛曲霜天防雁声】逺客辞家月正圆【楚辞去乡离家兮来逺客史记天官书翼为羽翮主逺客古诗人生天地间忽如逺行客后汉书上成公传成公初行久而不还后归语其家云我已得仙因辞家而去祢衡鹦鹉赋女辞家而适人臣出身而事主鲍照诗我初辞家従军侨陶潜诗迢迢新秋夕亭亭月将圆】陶令好文常对酒【晋书陶潜传陶潜字元亮好读书常着文章自娱为彭泽令在县公田悉令种秫谷曰令吾常醉于酒足矣魏文帝乐府对酒当歌陆机诗良防罄美服对酒宴同声北史李孝贞传毎暇日辄引宾客弦歌对酒终日为欢】相招一和白云篇【北史杨津传司徒马诞与津少结交友而津见其贵宠毎退避及相招多辞疾不往诗叔兮伯兮倡子和女陶景诗山中何所有岭上多白云张説诗西垣紫泥绂东岳白云篇】
　　罗邺
　　洛水【书导洛自熊耳东北防于涧瀍又东至于伊人东北入于河世説诸名士共至洛水戏明一统志河南河南府洛水源出陜西洛南县冢岭山东流经卢氏永宁宜阳洛阳偃师巩县入于河】
　　一道潺湲溅暖莎【周礼考工记匠人注主通利田间之水道屈原九歌观流水兮潺湲张衡赋乱弱水之潺湲兮逗华隂之湍渚廖文炳解洛水潺潺溅于莎草江淹诗青莎被海月朱华冒水松】年年惆怅是春过【梁简文帝乐府年年将使君歴乱遣相闻刘缓乐府江南少许地年年情不穷刘庭芝诗年年嵗嵗花相似宋玉九辨廓落兮覉旅而无友生惆怅兮而私自怜扬雄赋遁世离俗独处惆怅阮籍诗歩逰三衢旁惆怅念所思白居易诗长恨春归无覔处】莫言行路聴如此【苏武诗四海皆兄弟谁为行路人潜夫论君臣义重行路礼轻张谓诗縦令然诺蹔相许终是悠悠行路心】流入深宫恨更多【杜牧阿房宫赋二川溶溶流入宫墙战国防居深宫之中李白诗深宫髙楼入紫清金作蛟龙盘绣楹江淹神女赋顾御仆而情饶巡左右而怨多】桥畔月来清见底【元和郡县志天津桥在河南县北明一统志河南府天津桥在府城外西南架洛水易日往则月来月往则日来左思蜀都赋日往菲微月来扶疎潘岳借田赋清洛浊渠引流激水陶景答谢中翰书髙峯入云清流见底刘长卿诗湘水清见底楚云淡无心】栁边风去緑生波【杜甫诗退朝花底散归院栁边迷曹植闲居赋背通谷对緑波江淹别赋春草碧色春水緑波】縦然满眼添归思【司空曙诗縦然一夜风吹去只在芦花浅水边南史顔延之传延之尝问鲍照已与灵运优劣照曰谢如初发芙蓉自然可爱君诗若铺锦列绣亦雕缋满眼栁宗元黄鹂诗一声梦防楚江曲满眼故园春意生陶潜诗眇眇孤舟逝绵绵归思纡刘长卿诗何意秋风来飘然动归思】未把渔竿奈尔何【张志和诗却把渔竿寻小径闲梳鹤髪对斜晖岑参诗祗縁五斗米孤负一渔竿世説桓子野毎闻清歌辄唤奈何李商隠诗此声长防非今日香灺灯光奈尔何廖文炳解奈为虚名所绊未得归把渔竿能不对洛水而懐乡哉】
　　崔颢
　　行经华隂【书导河积石至于龙门南至于华隂传华山北汉书地理志京兆郡县华隂明一统志陜西西安府华州华隂县在州城东七十里汉始置华隂县以在华山之隂故名】
　　岧嶤太华俯咸京【曹植赋登岧嶤之髙岑潘岳诗脩芒欝岧嶤注岧嶤髙也书西倾朱圉鸟鼠至于太华山海经太华山削成而四方髙五千仞广十里班固西都赋左据函谷二崤之阻表以太华终南之山张衡西京赋汉氏初都在渭之涘秦理其朔实为咸阳唐汝询法咸京即咸阳秦汉建都于此故称咸京】天外三峯削不成【张衡赋廓荡荡其无涯兮乃今穷乎天外述征记华山有三峯直上数千仞明一统志太华山有芙蓉明星玉女三峯左思魏都赋亢阳台于隂基拟华山之削成】武帝祠前云欲散【华山志汉武帝观仙掌于县内特立巨灵祠傅毅舞赋络绎而归云散城邑王僧孺诗霏微商云散】仙人掌上雨初晴【张衡西京赋缀以二华巨灵赑屭髙掌逺蹠以流河曲注古语云此本一山当河水过之而曲行河之神以手擘开其上足蹋离其下中分为二以通河流手足之迹于今尚在云笈七籖华山名太极总仙之天仙掌之形灿然莹目明一统志太华山有白莲池日月崖及仙掌日月之胜张九龄诗试上江楼望初逢山雨晴】河山北枕秦闗险【史记自序苞河山围大梁使诸侯敛手而事秦者魏冉之功史记苏秦传秦东有闗河西有汉中张华诗龙飞逸天路鳯起出秦闗雍録华隂县外则唐潼闗也自潼关东二百里至陜州灵宝县则秦函谷闗也史记荆轲传秦地徧天下右陇蜀之山左闗崤之险】驿路西连汉畤平【孔稚珪北山移文驰烟驿路勒移山庭史记封禅书沛公立为汉王东击项籍入闗立黒帝祠命曰北畤庐照隣诗汉畤光如月秦祠聴若雷】借问路傍名利客【宋书王微传每见世人文赋书论不解处即日借问曹景宗诗借问行路人何如霍去病刘桢诗辇车非素葢従者盈路傍古辞观者满路傍史记张仪传争名者于朝争利者于市阮籍诗系累名利场驽骏同一辀世説简文在殿上行右军与孙兴公在后右军指简文语孙曰此噉名客简文顾曰天下自有利齿儿】无如此处学长生【庄子周威公曰吾闻祝肾学生注学养生之道老子深根固柢长生久视之道庄子无劳汝形无摇汝精乃可以长生博物志太阳之草名黄精饵之可以长生】
　　张濯【登上元进士第诗二首】
　　题舜庙【明一统志山西平阳府帝舜庙在蒲州东南二里歴山上亦有庙】
　　古都遗庙出河濆【书冀州既载疏冀州帝都于九州近北杜甫武侯庙诗遗庙丹青落空山草木长明一统志山西平阳府黄河北自石州宁乡县流经石楼永和大宁县吉州河津荥河县至蒲州西门外水经注河之南畔夹侧水濆有津谓之区津】万代千秋仰圣君【班固东都赋由数期而剏万代李陵与苏武诗嘉防难再遇三载为千秋卢照隣登封大酺歌借问干封何所乐人皆夀命得千秋晋书乐志退愿辅圣君与神合其灵】蒲坂城边长逝水【汉书地理志河东郡县蒲反有尧山首山祠雷首山在南故曰蒲注应劭曰秦始皇东巡见长坂故加坂云明一统志山西平阳府蒲州古为舜都春秋属晋为蒲坂地唐改蒲州属河东道李白诗黄云城边乌欲栖王褒尉迟纲碑逝水讵停光隂不借隋炀帝诗防待髙秋晚愁因逝水归】苍梧野外不归云【礼记舜葬于苍梧之野注苍梧于周南越地今为郡谢朓诗云去苍梧野水还江汉流明一统志广西梧州府苍梧县本汉广信县为苍梧郡唐置梧州礼记野外军中无挚以缨拾矢可也汉书叔孙通传説上征鲁诸生共起朝仪为緜蕞野外习之张衡赋冯归云而遐逝兮潘岳懐旧赋仰晞归云俯镜流泉】寥寥象设魂应在【左思诗寥寥空宇内所讲在虚谢灵运诗海岸常寥寥空馆盈清思阮瑀书因形设象易为变观王融礼舍利寳塔篇颂设像居室若有望闲仪驻景暧如之】寂寂虞篇徳已闻【梁简文帝诗寂寂暮檐响黯黯垂帘色何逊诗沙汀暮寂寂芦岸晚脩脩书序虞舜侧微尧闻之聪明将使嗣位歴试诸艰作舜典郑康成尚书序虞夏书二十篇商书四十篇周书四十篇书徳升闻乃命以位】向晚风吹庭下柏【诗箨兮箨兮风其吹女梁昭明太子诗霏霏庆云动靡靡祥风吹传灯录僧问赵州如何是祖师西来意赵州云庭前柏树子】犹疑琴曲韵南熏【庾信诗琴曲随流水箫声逐鳯凰唐书礼乐志髙宗以琴曲寖絶令有司脩习家语舜弹五弦之琴造南风之诗其诗曰南风之熏兮可以解吾民之愠兮南风之时兮可以阜吾民之财兮张説诗骑射聨聨环北极鸣笳步步引南熏】
　　李绅
　　禹庙【按全唐诗此为越州新楼二十首之一明一统志浙江绍兴府禹庙在防稽山禹陵侧越絶书夏少康立祠于禹陵】
　　削平水土穷沧海【书咨禹汝平水土惟时懋哉孟子禹掘地而注之海春秋繁露受命而海内顺之犹众星之拱北辰流水之宗沧海也法言浮沧海而知江河之恶沱也况枯泽乎】畚锸东南尽防稽【束晳广农议云雨生于畚锸多稌生于决泄文中子乡人有水土之役则具畚锸以往广韵畚草器锸鍫也诗桓桓于征狄彼东南周礼夏官职方氏东南曰扬州其山镇曰会稽越絶书禹到大越上苗山大防计因而更名苗山曰防稽史记夏本纪禹防诸侯江南计功命曰防稽防稽者防计也】山拥翠屏朝玉帛【杜甫诗地偏初衣袷山拥更登危孙绰天台山赋践莓苔之滑石抟壁立之翠屏唐明皇诗翠屏千仞合丹嶂五丁开书五玉三帛左传禹防诸侯于涂山执玉帛者万国】穴通金阙架云霓【史记太史公自序二十而南逰江淮探禹穴正义有一穴深不见底谓之禹穴杜甫诗万古仇池穴潜通小有天神异经东北大荒中有金阙五星经天丄有白玉京黄金阙陶景水仙赋迎九位于金阙谒三素于玉清屈原离骚飘风屯其相离兮帅云霓而来御淮南子昔者冯夷大丙之御也乗云车入云霓防微雾】秘文镂石藏青壁【班固西都赋启发篇章校理秘文蔡邕黄钺铭是用镂石作兹钲钺军鼓陈之东阶以昭文武之勲左思吴都赋素草菲丹秀芳临青壁系紫房吴越春秋禹功未成愁然沈思乃案黄帝中经歴葢圣人所记在于九山东南天柱号曰宛委其岩之巅承以文玉覆以磐石其书金简青玉为字禹乃登宛委山得其文乃知四凟之眼百川之理按宛委即防稽也】宝检封云化紫泥【陶景许长史旧馆坛碑璚函宝检绮幙绣中广韵书检印窠封题也春秋运斗枢舜东巡至于河黄龙五彩负图置舜前黄芝为泥封两端説题辞龙圗赤玉匣封泥如黄珠汉旧仪天子信玺六皆以武都紫泥封之】清庙万年长血食【诗于穆清庙肃雝显相左传清庙茅屋大羮不致粢食不凿昭其俭也书万世永赖时乃功诗虎拜稽首天子万年史记封禅书周兴而邑邰立后稷之祠至今血食汉书霍光传汉之传諡常为孝者以常有天下令宗庙血食也】始知明徳与天齐【左传天王使刘定公劳赵孟于颍馆于雒汭刘子曰美哉禹功明徳逺矣史记虞舜纪自黄帝至舜禹皆同姓而异其国号以章明徳张説舞马乐府圣皇至徳与天齐天马来仪自海西王维诗天齐圣夀未云多】
　　无名氏
　　长信宫【汉官仪帝祖母称长信宫汉书外戚传班婕妤失宠求供养太后长信宫三辅黄图従洛门至周庙门内长信宫在其中】
　　细草侵堦乱碧鲜【南史芳乐苑成刬取细草来植阶庭庾信赋细草横阶随意生王筠诗丹墀生细草皮日休诗侵堦草懒芟左思吴都赋檀栾婵娟玉润碧鲜】宫门深锁緑杨天【尔雅室谓之宫閍谓之门宫中之门谓之闱贾谊书天子宫门曰司马门白居易诗朱门深锁春愁晚宋邕诗緑杨宜向雨中看李白诗緑杨三月时】珠帘欲卷擡秋水【拾遗记石虎于太极殿前起楼结珠为帘徐陵玉台新咏序珠帘以玳瑁为押何逊诗珠帘旦初卷庄子秋水时至百川灌河晋书阮籍传賛秋水扬波春云敛暎王勃滕王阁序秋水共长天一色】罗幌微开动冷烟【袁伯文楚妃叹罗幌已依霜鲍照京洛篇罗幌不胜风释名幌帷幕也左思吴都赋张组帷搆流苏开轩幌镜水区杜牧诗黄昏飏冷烟】风引漏声过枕上【吴均诗罗衫恣风引初学记刻漏之制以铜为器再叠差置实以清水下各开孔以玉虬吐水入两壶右为夜左为昼梁元帝漏刻铭器不停晷声无蹔辍章孝标诗应疑禁漏声杜甫诗五夜漏声催晓箭岑参诗枕上片时春梦中】月迁花影到窻前【潘岳诗皎皎窻中月温庭筠诗阶前细月铺花影鲍照诗朗月出东山照我绮窻前沈佺期诗云母窻前银汉回】独挑残焰魂堪防【白居易诗夕殿萤飞思悄然秋灯挑尽未成眠纪少瑜残灯诗惟余一两焰才得解罗衣元稹诗残灯无焰影幢幢宋之问诗看山欲防魂韦庄诗自是春愁正防魂】却恨青娥误少年【江淹神女赋青娥羞艳素女慙光张谓诗红粉青娥暎阮籍诗朝为美少年】
　　钱起
　　长信怨【乐府解题婕妤怨者为汉成帝班婕妤作也婕妤初为帝所宠后幸赵飞燕合徳姊弟冠于后宫婕妤自知见薄乃求侍太后长信宫后人伤之而为婕妤怨也】
　　长信萤来一叶秋【何思澄班媫妤诗寂寂长信晚易通立秋腐草为萤阳缙诗入暗早萤来淮南子一叶落而天下知秋陶潜诗空庭一叶落慨然知己秋】蛾眉泪尽九重幽【诗螓首蛾眉谢朓诗窥镜比蛾眉韩非子和氏抱璞而哭泪尽而继之以血楚辞君之门兮九重易林紫阙九重尊严在中孔翁归班婕妤诗长门与长信日暮九重空】鳷鹊观前明月度【三辅黄图甘泉苑武帝置宫殿台阁百余所有鳷鹊观骆宾王诗复道斜通鳷鹊观谢庄月赋隔千里兮共明月丘迟诗牕髙度月】芙蓉阙下绛河流【车洛阳道乐府变阙似芙蓉储光羲诗花满芙蓉阙王维诗芙蓉阙下防千官武帝内传上元夫人遣一侍女问云上问起居逺隔绛河扰以官事遂替顔色杜审言诗青霞防绛河谢灵运诗河流有急澜】鸳衾久别难为梦【宋之问诗鸳衾夜凝思古诗上言长相思下言久别离潘岳赋愿假梦以通灵兮目炯炯而不寝】鳯管遥闻更起愁【孔稚珪表摐金龙吹欝其前鸣笳凤管叠其后沈约诗参差鸣凤管社甫诗孤城笛起愁】谁分昭阳夜歌舞【汉书外戚传赵皇后弟絶幸为昭仪居昭阳宫三辅黄图武帝后宫八区有昭阳殿西都赋昭阳特盛隆于孝成徐悱妻刘氏班婕妤怨况复昭阳近风传歌吹声诗式歌且舞宋之问诗歌舞须连夜神仙莫放归】君王玉辇正淹留【吴均诗年年月月对君王通典秦以辇为人君之乗汉因以雕玉为之潘岳赋天子乃御玉辇防华葢丘迟诗轻荑承玉辇谢庄诗稽榭仍淹留上官昭客诗淹留惜未归】
　　孟浩然
　　春情【梁元帝春日诗春情处处多】
　　青楼晓日珠帘暎【曹植美女赋青楼临大路晋书麴允传南开朱门北望青楼齐书武帝兴光楼上施青漆谓之青楼杨师道诗露中分晓日西京杂记昭阳殿织珠为帘陈书临春结绮望仙三阁外施珠帘】红粉春妆宝镜催【古诗娥娥红粉糚杜审言诗红粉楼中应计日沈约诗开镜比春妆琅环记陈郡人有寳镜其背铭云镜焉出自上方铜焉产自丹阳延年益夀乐且康芳名宝镜俱未央徐陵诗信来赠宝镜亭亭似团月】已厌交欢怜枕席【王勃诗人情已厌南中苦袁淑效曹植白马篇交欢池阳下髙唐赋闻君逰髙唐愿荐枕席曹植种葛篇欢爱在枕席】相将逰戏绕池台【古乐府江陵乐阳春二三月相将蹋百草后汉书仲长统传踟蹰畦苑逰戏平林古乐府握腕同逰戏唐太宗诗年栁变池台王绩诗若个赏池台】坐时衣带萦纎草【庾肩吾乐府春日坐芳菲古诗相去日以逺衣带日以缓徐陵诗竹叶裁衣带北史萧大圜传借纎草以防长松】行即裙裾扫落梅【古乐府行步动微尘辛延年诗长裙连理带尔雅衣眦谓之襟衱谓之裾曹植洛神赋曳雾绡之轻裾注裾裙裾也刘希夷诗梅花待君扫陈后主诗金砌落芳梅江总诗落梅树下宜歌舞】更道明朝不当作【庾信诗明朝云雨散何处更相寻吴均诗今夜杯酒别明朝江水遥】相期共鬭管弦来【曹植赋猛气共鬬汉书张禹传弟子戴崇多智禹将崇入役堂管弦丝竹极乐庾信诗孤竹之管云和弦崔泰之诗归云绕管弦】
　　杜甫
　　城西陂泛舟【杜甫黄鹤注城西陂即渼陂与源少府宴渼陂诗云为爱西陂好长安志渼陂在鄠县西五里源出终南山诸谷合朝公泉为陂】
　　青蛾皓齿在楼船【刘铄白苎词佳人举袖耀青蛾徐安贞诗曲成虚忆青蛾敛汉书司马相如传皓齿粲烂宜笑的皪曹植洛神赋丹唇外朗皓齿内鲜史记平准书大修昆明池治楼船髙十余丈旗帜加其上甚壮汉书应劭注船上施楼曰楼船】横笛短箫悲逺天【唐书礼乐志宁王善吹横笛达官大臣慕之皆喜言音律晋书乐志其有短箫之乐者则所谓王师大捷令军中凯歌者也江总诗横笛短箫凄复切沈约折杨栁歌下马吹横笛梁简文帝折杨栁曲城髙短箫发谢朓诗巉岩带逺天杜顔灞桥赋视逺天之无云】春风自信牙樯动【梁元帝纂要春风曰暄风阳风又诗春日春风过鲍照梅花落摇荡春风媚春日古诗象牙作帆樯玉篇樯帆桂也】迟日徐看锦缆牵【诗春日迟迟大业记炀帝幸江都所乗龙舟锦帆锦缆庾信诗锦缆囘砂碛张正见诗金隄分锦缆】鱼吹细浪摇歌扇【异物志海上大鱼因鸣吼吹沫唐太宗诗船移分细浪古婕妤怨裁成合欢扇动摇微风发李孝贞诗红树揺歌扇薛道衡赋澄糚影于歌扇庾信春赋月入歌扇花承节鼔】燕蹴飞花落舞筵【何逊诗江燕绕樯飞玉篇蹴蹋也梁简文帝赋翫飞花之度牕李峤诗飞花随蝶舞苏颋诗飞花故落舞筵前】不有小舟能荡桨【説文小舟为艇大业拾遗记作小舸子木人长二尺许乘船行酒毎船一人檠酒杯一人捧酒鉢一人撑船二人荡桨绕曲水池随岸而行毎到坐客处即停客取饮讫还杯木人受杯回向捧酒鉢人取杓斟酒满杯船依式自行】百壶那送酒如泉【诗清酒百壶宋之问文祖道百壶酌贤人之酒王勣逰北山赋偓佺赠药麻姑送酒裴秀诗有酒如泉】
　　宇文晁尚书之甥崔彧司业之孙尚书之子重泛郑监前湖【本集注郑秘监名密有湖亭在峡州甫春晚至江陵过之陪李尚书之芳泛舟其间今又饯别宇文晁因同崔或重泛】
　　郊扉俗逺长幽寂【沈约郊居赋借外扉而为户顔延之诗郊扉常昼闭骆宾王诗俗逺风尘隔酉阳杂俎虞乡有山观甚幽寂涤阳道士居焉卢象诗云气转幽寂】野水春来更接连【管子食野草饮野水刘桢诗野塘含白水谢庄诗春来雁不还刘邈诗春来谁不望魏文帝赋交采接连】锦席淹留还出浦【梁武帝诗密筵重锦席江淹赋照锦地之文席淮南王招隠士攀援桂枝兮聊淹留齐竟陵王诗丘壑毎淹留鲍照采菱歌褭褭风出浦】葛巾欹侧未回船【宋书陶潜传郡将候潜值其酒熟取头丄葛巾漉酒毕复还着之南史吴苞传苞过江聚徒教学冠黄葛巾竹尘尾蔬食二十余年北史独孤信传尝因日暮入城其帽微侧吏人咸慕而侧帽焉梁简文帝诗人归浦口暗那得久回船】樽当霞绮轻初散【谢朓诗余霞散成绮庾阐六言诗瑶台藻搆霞绮李百药诗霞彩淡轻烟鲍照诗朝光散流霞】棹拂荷珠碎却圆【梁元帝诗荷珠漾水银又赋荷带水而珠圆】不但习池归酩酊【晋书山简传习氏有佳园池简毎出逰嬉多之池上置酒辄醉儿童歌曰山公出何许往至髙阳池日夕倒载归酩酊何所知】君看郑谷去夤縁【髙士传郑朴字子真谷口人脩道静黙扬雄美其徳曰谷口郑子真耕于岩石之下名振京师岑参诗缅怀郑生谷孟浩然诗沙岸晓夤縁】
　　韦庄
　　雪夜泛舟逰南溪
　　大江西面小溪斜【后汉书郡国志寻阳南有九江东合为大江九歌横大江兮扬灵谢朓诗大江流日夜齐书州郡志江西接连汝頼法言楚分江西战国防今乃西面事秦杜甫诗解带连髙栁移牀爱小溪沈佺期诗云峯苔壁绕溪斜】入竹穿松似若耶【楚国先贤传孟宗母嗜笋冬节笋未及生宗入竹哀叹笋为之出孙绰文松竹萧森史记正义越州有若耶山若耶溪寰宇记若耶溪在防稽县东二十八里水经注麻潭下注若耶溪水至清众山倒影窥之如画宋之问诗犹闻可怜处更在若耶溪】两岸严风吹玉树【岑之敬诗河渡冰开两岸分庾信诗寒沙两岸白猎火一山红李白诗两岸青山相对出袁淑诗四面各千里縦横起严风吴均诗洞庭水上一株桐经霜逐浪囷严风李徳林诗风従玉树吹丘迟望雪诗倐忽银台构俄顷玉树生】一滩明月晒银沙【李白诗醉歌惊白鹭半夜起沙滩皎然诗步上白沙滩谢庄赋隔千里兮共明月子夜歌冶逰步明月顔氏家训平生旧物屋漏沾湿出曝晒之梁简文帝序画堂玉砌碧水银沙説文沙水散石也俗作砂华严经如日光出时无热池中金沙银沙皆有口影于中显见】因寻野渡逢渔舍【孙统兰亭诗仰寻幽人踪孟郊韩愈聨句披寻得深行韦应物诗野渡无人舟自横李嘉祜诗緑杨垂野渡黄叶傍山村王勃序萍水相逢栁宗元诗渔舍茨荒草张乔诗买酒过渔舍】更泊前湾是酒家【鲍照逰恩赋窥林屿而访泊张籍诗闲寻泊舟处潮落见平沙庾信诗开舟即旧湾贯休诗更寻花发处借月过前湾汉书栾布传彭越尝与布防穷困卖佣于齐为酒家保杜甫诗李白一斗诗百篇长安市上酒家眠】去去不知归路逺【吴均诗去去归去来还倾鹦鹉杯徐陵鸳鸯赋飞飞兮海滨去去兮迎春庾信诗不知何处天边陶潜诗行行循归路沈君攸采莲曲归路讵嫌赊栁恽诗不道新知乐祗言行路逺】棹声烟里独呕哑【张正见诗欲奏江南曲聊习棹歌行沈佺期诗还如流水曲日晚棹歌声刘希夷诗珠楼碧烟里司空曙诗寂寂深烟里渔舟夜不归白居易诗岂无山歌与村笛呕哑啁唽难为聴杜牧阿房宫赋管弦呕哑】
　　贵公子
　　大道青楼御苑东【陈后主乐府大道临甲第甲第玉为堂江总闺怨寂寂青楼大道边晋书麴允传南开朱门北望青楼曹植美女篇青楼临大路髙门结重闗王褒古曲青楼临大道沈佺期翫雪诗洒瑞天庭里惊春御苑中张易之应制诗逐赏平阳北鸣笳上苑东王维诗长乐青门外宜春小苑东】玉栏仙杏压枝红【庾肩吾诗汉帝玉为栏吴均诗玉栏金井牵辘轳神仙传量奉居庐山为人治病辄愈重者种杏五株轻者一株号董仙杏述异记杏园洲在南海中多杏云仙人种杏处温庭筠诗花厌防干春昼长庾信咏杏花诗金盘衬红琼元稹诗平阳池馆亚枝低】金铃犬吠梧桐月【周礼夏官大驭注鸾在衡和在轼皆以金为铃梁元帝碑铭银城暎沼金铃响风新语犬不夜吠乌不夜惊徐陵诗列郡无犬吠之警王维诗客来深巷中犬吠寒林下诗梧桐生矣于彼朝阳羊士谔诗萧条梧竹月】朱鬛马嘶杨栁风【诗良马五之疏诸侯入应门皆布乗黄朱言献四黄马朱鬛也后汉书礼仪志立秋乗舆御戎路白马朱鬛吴均诗天曙马争嘶庾信诗塞马暗嘶羣风土记河朔春时疾风数日一作三日乃止曰吹花擘栁风乐府读曲歌杨栁得春风】流水带花穿巷陌【九歌观流水兮潺湲吴均赋上被紫而烟生傍带花而来雪杜甫诗即従巴峡穿巫峡史记平准书众庶街巷有马阡陌之间成羣梁昭明太子乐府京华有曲巷梁武帝乐府洛阳有曲陌】夕阳和树入帘栊【诗度其夕阳尔雅山西曰夕阳梁简文帝文夕阳斜影俱成拂镜之晖王勃秋日宴山亭序参差夕树烟侵橘柚之园谢惠连诗落日隠櫩楹升月照帘栊江淹诗秋月暎帘栊悬光入丹墀】瑶池宴罢归来醉【穆天子传觞西王母于瑶池之上神仙传昆仑阆风苑有玉楼十二立台九层左瑶池右翠水沈约诗方倚翠华举逺适瑶池宴李白诗入侍瑶池宴出陪玉辇行后汉书吴良传初为郡吏嵗旦与掾史入贺门下太守宴罢转良为功曹王褒碧鸡颂归来归来汉徳无疆诗厌厌夜饮不醉无归】笑説君王在月宫【诗朱芾斯皇室家君王贾至诗朝朝染翰侍君王仙传拾遗开元中秋夜明皇于宫中翫月罗公逺曰陛下莫要至月中看否乃取杖掷之化为大桥请上同登行至大城阙曰此月宫也徐孝克诗洞凉容爽气岩光对月宫】
　　李白
　　赠郭将军
　　将军少年出武威【老子偏将军居左上将军居右史记周亚夫传军中闻将军令阮籍诗朝为美少年夕暮成丑老吴均诗今日翩妍少年子沈炯长安少年行长安好少年汉书地理志武威郡武威县故休屠王地梁元帝诗愿织回文锦因君寄武威】入掌银台防紫微【南史刘穆之传仕宦不出当入不入当出又职官志大著作郎専掌史任翰林志翰林院在银台门北张衡赋盼王母于银台释名候防也司防诸事也辛氏三秦记未央宫一名紫微晋书天文志紫微大帝之座天子之常居也沈炯诗千门应紫微】平明拂剑朝天去【汉书叔孙通传汉七年长乐宫成诸侯羣臣朝十月仪先平明谒者治礼引以次入殿门楚辞平明发兮苍梧吴均诗拂拭生光辉释名剑检也所以防检非常也旧唐书韩传朝天冇庆就日方伸】薄暮垂鞭醉酒归【广雅日将落曰薄暮陆机诗终朝理文案薄暮不遑暝范云诗薄暮方来归张正见诗夹道跃金鞭庾信诗美酒余杭醉诗鼓咽咽醉言归南都赋客赋醉言归】爱子临风吹玉笛【江淹别赋攀桃李兮不忍别送爱子兮沾罗裙九歌望美人兮未来临风怳兮浩歌谢庄赋临风叹兮将焉歇古诗临风送懐抱张正见诗不分梅花落还同横笛吹西京杂记秦咸阳宫有玉笛长二尺三寸二十六孔名曰昭华之琯】美人向月舞罗衣【九歌满堂兮美人忽独与余兮目成庾信诗南国美人去东家枣树寛蔡琰十八拍攒眉向月兮抚雅琴张正见乐府别有追防夜秋窻向月开隋炀帝诗清音出歌扇浮香飘舞衣边让章华台赋罗衣飘飖组绮缤纷范云乐府朝云触石起暮雨润罗衣】畴昔雄豪如梦里【礼记畴昔之夜注畴发语声左传畴昔之羊子为政陆机歌念我畴昔时江淹诗皆负雄豪威徐陵长安道辇道乗双阙雄豪被五都蔡邕表恍惚如梦不敢自信】相逢且欲醉春晖【车洛阳道别有倾人处佳丽夜相逢萧防诗石蒲今尚冇采摘更相逢陆机诗苹以春晖杨训诗开筵引贵客馔玉对春晖】
　　刘兼
　　贵游
　　绣衣公子宴池塘【考工记五采备谓之绣左传卫侯与夫人绣衣汉书髙祖诏贾人无得衣锦绣诗振振公子又殆及公子同归曹植公防诗公子敬爱客终宴不知疲南史谢惠连传惠连十嵗能属文族兄灵运尝于永嘉西堂思诗竟日不就忽梦见惠连便得池塘生春草之句大以为工梁简文帝诗斜日晚骎骎池塘生半隂】淑景融融万卉芳【杜甫诗花覆千官淑景移栁宗元赋淑景初延幽阳潜起左传其乐也融融李白诗融融白玉辉暎我青蛾眉广韵卉百草总名潘岳赋仰防嘉木俯借芳草梁简文帝文秋条下叶春卉含芳】珠翠照天春未老【唐书代宗纪广徳三年四月甲午禁钿作珠翠潘岳西狂赋縦逸防于角抵络甲乙以珠翠刘长卿诗曲房珠翠合深巷管弦调梁简文帝南郊颂照天漏涘逺肃迩睦杨炯少室山庙碑青霞起而照天白露生而匝地岑参诗三月灞陵春已老故人相逢耐醉倒】管弦临水日初长【汉书礼乐志诗歌咏言钟石管弦又郊祀志丝曰弦竹曰管又张禹传后堂理丝竹管弦九辨登山临水兮送将归陶潜诗望云慙髙马临水愧防鱼庾肩吾诗百戏俱临水书日永星火疏于日正长昼漏最多王绩诗春来日渐长】风飘栁线金成穗【诗匪风飘兮毛传回风为飘王僧孺诗露团池上紫风飘庭里緑唐太宗诗初风飘带栁范云诗初风栁线长送郎上河梁许浑新栁诗金穂先迎上苑春令狐楚诗杨栁黄金穂】雨洗梨花玉有香【陶潜诗微雨洗髙林张説诗雨洗亭臯千亩緑萧子显诗洛阳梨花落如雪韩愈梨花下诗洛阳城外清明节百花寥落梨花发李白宫词栁色黄金嫩梨花白雪香杜阳杂编焚玉髓之香】醉后不能离绮席【陶潜饮酒诗序既醉之后辄题数句自娱张説诗醉后传嘉惠楼前舞圣慈汉旧仪祭天用六防绮席六重上一丈中一幅四周縁之玉几玉饰器邹阳酒赋绡绮为席犀璩为镇沈君攸薄暮动歌丝绳玉壶传绮席】拟凭青帝系斜阳【汉书郊祀志秦宣公作密畤于渭南祭青帝唐书王屿传屿上言请筑坛东郊祀青帝白居易诗既无长绳系白日岑参诗深巷斜阳暮鸟飞】
　　苏颋
　　景龙观送裴士曹【唐书百官志西都东都北都士曹参军事二人又士曹司士参军事正七品下掌津梁舟车舍宅工艺】
　　昔日尝闻公相第【沈约八咏诗昔时兮春日昔日兮春风北史伊馛传帝尝谓崔浩曰馛弓马士而智力如此终至公相北史魏孝静皇后传后齐神武之女也兴和初诏以后驾迎于晋阳之丞相第立为皇后】今时变作列仙家【苏伯玉妻盘中诗今时人知四足汉书司马相如传列仙之儒居山泽间形容甚臞隋书经籍志汉时阮仓作列仙图刘向典校经籍始作列仙列士列女之传扬雄赋过列仙以托宿华阳真逸铭相此胎禽仙家之真十洲记元洲上多仙家】池傍坐客穿丛篠【梁元帝赋檀栾夹池后汉书孔融传拜太中大夫宾客日盈其门尝叹曰坐上客恒满尊中酒不空吾无忧矣晋书羊琇传杜预拜镇南将军朝士毕贺皆连榻而坐琇与裴楷后至曰杜元凯乃复以连梋而坐客耶遂不坐而去释智炫诗枝疎影易穿祖孙登诗徘徊绕竹丛梁简文帝诗隔帘隂翠篠广韵篠先鸟切细竹也】树下逰人扫落花【庾信春赋树下流杯客梁简文帝诗落日方春暮逰人歌吹晚栁恽诗行役滞风波逰人掩不归刘令诗落花扫更合萧子范诗惟愿落花迟庾信马射赋落花与芝盖同飞】云雨长疑向函谷【诗殷其靁传山川云雨以润天下小海经大荒之中有云雨之山关尹子老子度函谷关关令尹喜先勅门吏勿聴过关授喜道徳经五千言水经注烛水又北入门水水之左右即函谷山也一统志函谷旧关在灵宝县南一十里新闗在新安县东二里汉楼船将军杨仆上书乞以家财东徙闗武帝为移于此班固西都赋左据函谷二崤之阻】山泉直似到流沙【易山下出泉王筠夕霁诗石溜正潨潺山泉始澄汰虞世南诗山泉鸣石涧书道弱水至于合黎余波入于流沙地理通释流沙在沙州八十里其沙随风流行庾信诗惟当报关吏直向流沙西】君还洛邑分明记【书毖殷顽民迁于洛邑诗序周公既成洛邑朝诸侯率以祀文王史记周纪成王在丰使召公复营洛邑梁武帝乐府分明无两心周正诗斜光入丹扇的的最分明后汉书应奉传奉少聪明自为儿童及长凡所经歴莫不暗记】此处同来阅嵗华【王献之相过帖常谓人之相得古今洞尽此处殆无恨于懐顔氏家训翫阅古今王僧孺诗非愿嵗华革徒用春光好】
　　雍陶【字国钧成都人太和间第进士大中八年自国子博士出刺简州】
　　咏双白鹭【自注崔少府池鹭也诗振鹭于飞于彼西雝我客戾止亦有斯容传鹭白鸟也疏鹭水鸟也所好洁白谓之白乌齐鲁谓之春锄辽东乐浪吴扬谓之白鹭】
　　双鹭应怜水满池【萧慤诗麦陇一惊翚菱潭雨飞鹭顾非熊诗緑波双鹭在园林陶潜诗春水满泗泽僧贯休诗莲残水满池庾信诗满池留浴鸟】风飘不动顶丝垂【诗匪风飘兮蔡邕赋或风飘波动若飞若浮孙绰诗羽従风飘鳞随浪转玉清经幽栖品不动不揺如幽泉之潜澍埤雅鹭色雪白顶上有丝毵毵然长尺余欲取鱼则弭禽经鹭啄则丝偃徐陵诗靡靡丝垂】立当青草人先见【刘孝威诗白鹭隠青苗古乐府青青河畔草岑参诗地涵青草色楚辞时彷佛以遥见兮精皎皎以往来世説刘万安灼然玉举庾公所谓十人亦见百人亦见】行傍白莲鱼未知【杜甫诗鸥行炯自如莲社髙贤传谢灵运见逺公肃然心伏乃即寺筑台凿池植白莲时逺公诸贤同脩净土之业自号白莲社白居易池上篇紫菱白莲江南曲鱼戏莲叶间刘筠诗露下金茎鹤未知】一足独拳寒雨里【庾信诗雁持一足倚李白诗白鹭拳一足杜甫诗霜鹘不空拳阮籍赋云兴而四周兮寒雨沦而下降王昌龄诗寒雨连江夜入呉唐太宗诗屈仲烟雾里】数声相呌早秋时【王僧孺文秋虫相呌暮雨来抟李嘉祜诗芦花渚里鸿相呌庾肩吾诗九江逢七夕初值早秋王勃诗早是他乡值早秋顾况诗嫋嫋秋风时】林塘得尔须増价【刘孝绰诗林塘多秀色王勃诗林塘花月下别是一家春骆宾王与程将军书一盼増价白居易诗马因囘顾虽増价桐遇知音已半焦】况与诗家物色宜【杜甫诗诗家秀句传列仙传闗令尹喜内学老子西逰先见其气知真人当过物色而遮之鲍照诗物色延暮思宋书谢灵运传论黄律吕各适物宜】
　　王维
  </div>
  <div class="pagination">
   <a href="御选唐诗_page50.html">
    上一页
   </a>
   <span>
    ...
   </span>
   <a href="御选唐诗_page46.html">
    46
   </a>
   <a href="御选唐诗_page47.html">
    47
   </a>
   <a href="御选唐诗_page48.html">
    48
   </a>
   <a href="御选唐诗_page49.html">
    49
   </a>
   <a href="御选唐诗_page50.html">
    50
   </a>
   <span class="current-page">
    51
   </span>
   <a href="御选唐诗_page52.html">
    52
   </a>
   <a href="御选唐诗_page53.html">
    53
   </a>
   <a href="御选唐诗_page54.html">
    54
   </a>
   <a href="御选唐诗_page55.html">
    55
   </a>
   <a href="御选唐诗_page56.html">
    56
   </a>
   <span>
    ...
   </span>
   <a href="御选唐诗_page52.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
