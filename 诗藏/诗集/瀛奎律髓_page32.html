<!DOCTYPE html>
<html>
<head>
    <meta charset="UTF-8">
    <title>瀛奎律髓 - 第 32 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>瀛奎律髓 - 第 32 页/共 74 页</h1>
    <div class="content">　　楚人住处将为援越使传时合有诗常是腊前混雪色却惊春半见琼姿笛吹逺曲还多怨风送清香似可期我欲细看持在手谁能为折向南枝
　　梅花
　　江南腊月前溪上照水野梅多少株豓薄自将同鹄羽粉寒曽不逐蜂须桃根有妹犹含冻杏树为隣尚带枯楚客且休吹玉笛清香飘尽更应无
　　梅花
　　巳先羣卉得春色不与杏花为比红薄薄逺香来涧谷疎疎寒影近房栊全枝恶折憎隣女短笛横吹怨楚童坠蕚谁将呵在鬓蘂残金粟上睂虫
　　和梅花
　　特特不甘春着力年年能占腊前芳水边攀折此中女马上嗅寻何处郎山舍更清裁作援鳯楼偏巧学成妆团枝宻叶都如雪野雀飞来翅合香
　　圣俞此四诗犹少作前一诗见第十巻湖州后作后三诗见第十二巻所防皆有味之句或谓老杜负盐出井此溪女打鼓发船何郡郎下六字可全用乎曰用之而切于题亦何不可
　　次韵道隐忆太平州宅早梅　　王安石
　　大梁春费宝刀催不似湖隂有早梅今日盘中看剪防当时花下就传杯纷纷自向江城落杳杳难随驿使来知忆旧游还想见【一作在】西南枝上月徘徊
　　李雁湖元注次道隠宋敏求韵也叅知政事绶之子尝知太平州此诗无格律平正而巳能言汴京忆当涂梅之意在他人为之必费力
　　次韵徐仲元咏梅
　　溪杏山桃欲占新亭梅放蘂尚娇春额黄映日明飞燕肌粉含风冷太真玉笛凄凉吹易彻冰纨生澁画难亲争妍喜有君诗在老我翛然敢效颦
　　旧挽青条冉冉新花迟亦度栁前春肌冰绰约如姑射肤雪参差是太真揺落防应伤嵗晚攀翻剰欲寄情亲终无驿使传消息寂寞谁知笑与颦
　　或问半山此诗方之和靖髙下如何予谓荆公不过鬪饤工致而已君复之韵不可及也和靖飘然欲仙半山规行矩歩如用太真事凡两聨诚无一字茍率然不如揺落攀翻之聨有滋味
　　与微之同赋梅花得香字三首
　　汉宫娇额半涂黄粉色凌寒透薄妆好借月魂来映烛恐随春梦去飞扬风亭把盏酬孤豓雪径廻舆认暗香不为调羮贪结子直须留取占年芳
　　李雁湖注此句亦兆公相业也予谓不然世称王沂公絶句云雪中未问和羮事且向百花头上开以为宰相状元之兆俱见于此矣盖亦偶然也但荆公命意自佳
　　结子非贪鼎鼐尝偶先红杏占年芳从教腊雪埋蔵得却怕春风漏泄香不御鈆华知国色祗裁云缕想仙装少陵为尔牵诗兴可是无心赋海棠
　　少陵在西川不赋海棠诗初自薛能拈出此语事见薛能郑谷诗集郑谷海棠诗云浣花溪上堪惆怅子美无心为发扬今半山却引而归于梅可矣东阁官梅动诗兴老杜本以称裴廸今指为老杜亦可也诗话或云子美母名海棠故集中无海棠诗或云晓看红湿处花重锦官城非海棠不能当也惟陆放翁六言诗云广平作梅花赋子美无海棠诗政自一时偶尔俗人平地生疑此说得之
　　浅浅池塘短短墙年年为尔惜流芳向人自有无言意倾国天教抵死香须袅黄金危欲堕蒂团红蜡巧能妆婵娟一种如冰雪依倚春风笑野棠
　　遯斋闲览云凡咏梅多咏白而荆公独云须袅黄金蒂团红蜡不惟造语巧丽可谓能道人不到处矣予亦谓褒许太过蒂凝红蜡缀初干林和靖已尝道来此篇惟向人自有无言意一句迸自然要之自况殊觉急廹无和靖水邉林下自得之味也
　　黄梅花
　　庾岭开时媚雪霜梁园春色占中央未容莺过毛无纇已觉蜂归蜡有香弄月似浮金屑水飘风如舞麴尘场何人剰着栽培力太液池边想菊裳
　　熙宁五年壬子馆中作是时但题曰黄梅花未有蜡梅之号至元祐蘓黄在朝始定名曰蜡梅盖王才元园中花也直方之父作顿有亭时则蜡梅诗开山祖似当以平甫诗为首也欧阳公梅圣俞南丰东坡山谷后山盛称王平甫诗读其集佳者良多视其兄介甫颇豪富髙于元白多矣比张文潜则风味不及比蘓子美则骨骼不及殆不下坡门秦晁也灯花诗云夜光迷蝶梦朝烬拂蛾眉春夏云过墙红杏留窻隙着壁青苔上履綦如春从鶗鴂声中尽人向酴醿影里闲三神山闭苍龙阙九道江涵白鹭洲老悟天机思抱瓮静谙人事戒垂堂三伏尘埃火云外八滩风月石楼中皆壬子年诗其文曰校理集六十巻而诗占二十九巻壬子癸丑两年诗乃占十四巻似乎太多未经删择也东坡谓异时长怪谪仙人舌有风雷笔有神称许如此平甫所可取者不以兄介甫行新法用小人为然宜诸公尤多之也
　　忆梅花
　　禁街人语絶喧哗庭下沉吟斗柄斜万里云容含霰雪一阳泉脉动萌芽顿忘人世蓬心累巳任天年葆鬓加早晚翩然青雀舫满江春色看梅花
　　梅花
　　醉笔题诗紫界墙梅花零落扑衣裳天香又杂杯中渌春色还惊鬓上苍渉世何妨为白璧流年未抵熟黄粮一吟起我生平志今古冥防出处忘
　　二诗俱豪
　　雪中梅　　　　　　　　　　郑　獬
　　腊雪欺寒飘玉尘早梅鬪巧雪中春更无俗艳能相杂惟有清香可辨真姑射仙人氷作体秦家公主粉为身素娥巳自称佳丽更作广寒宫里人
　　郑獬字毅夫安陆人皇祐五年进士第一有郧溪集行世其诗壮丽此篇三四最佳梅在雪中故别无可杂者杂字好惟有清香可辨真尤见雪不藏香之意公主粉为身虽引妇人为譬却正而不邪雅而不滛也
　　岐亭道上见梅花戏赠季常【元注陈慥字季常】
　　苏　轼
　　蕙死兰枯菊亦摧返魂香入陇头梅数枝残绿风吹尽一防芳心雀啅开野店初尝竹叶酒江云欲落豆稭灰行当更向钗头见病起乌云正作堆
　　一防芳心雀啅开此句最佳坡天人也作诗不拘法度而自有生意雀之为物尝冻啅梅开本无情于梅下此语乃若不胜情者尾句盖谓季常侍儿病起新妆行当于钗头见此花欲其出以侑樽也豆稭灰出文酒清话王勉雪诗上天烧下豆稭灰乌李从教作白梅亦俚语世传以为戏者东坡作诗初学刘梦得颇渉讥刺第以荆公新法天下不便故勇于排之而又不能忘情于诗间有所斥非敢怨君元丰中李定何正臣舒亶弹劾之下狱欲寘之死至于今此三人姓名士君子望而恶之亶有和石尉早梅二首曰霜林尽处碧溪傍小露檀心媚夕阳天下三春无正色人间一味有真香相思谁向风前寄更晚那辞雪后芳朝夕催人头欲白故园正在水云乡又依然想见故山傍半倚垣阴半向阳短笛楼头三弄夜前邨雪里一枝香可能明月来同色不待东风已自芳幸免杜郎伤岁暮莫辞吟对钓渔乡此两诗亦颇可观但以少陵为杜郎则称誉不当亶眼不识东坡而谓其能识梅花耶兼亦格卑句巧似乎凑合而成惟东坡诗语意天然自出髙妙悬絶不同其人品不堪与东坡作奴故附其诗于坡诗之下不以入正选云
　　红梅【三首取一】
　　怕愁贪睡独开迟自恐氷容不入时故作小红桃杏色尚余孤痩雪霜姿寒心未肯随春态酒晕无端上玉肌诗老不知梅格在更看绿叶与青枝
　　石曼卿红梅诗认桃无绿叶辨杏有青枝坡尝谓此两语村学堂中体也范石湖着梅谱因诗老二字误以为圣俞诗非矣第二首尾句云不应便杂夭桃杏半防微酸已着枝第三首前联云丹鼎夺胎那是寳玉人頩颊更多姿俱佳坡梅诗古句佳者有江头千树春欲暗竹外一枝斜更好及惠州邨字韵三首絶竒如次韵杨公济二十絶氷盘未荐含酸子霜岭先看耐冻枝应笑春风木芍药丰肌弱骨要人医洗尽鈆华见雪肌要将真色鬭生枝檀心已作龙涎吐玉颊何劳獭髓医又如明日酒醒应满地空令饥鹤啄莓苔慿仗幽人收艾纳国香和雨入苍苔前医字韵二首尤妙后苔字韵亦苦思为之矣
　　梅花寄汝阴苏太守　　　　　僧道濳
　　湖山揺落嵗方悲又见梅花破玉蕤一树轻明侵晓岸数枝清瘦炯疎篱良辰易失空回首习气难忘尚有诗所向皆公旧题墨肯辜鱼鸟却来期
　　东坡元祐六年辛未三月去杭入朝为翰长侍读道潜师在西湖智果八月坡为贾易等所弹出为龙学颍州此诗乃其年冬所寄也葢犹有望于坡之复来绍圣元年甲戌坡南行而师亦下平江狱屈其服编管邕州谓之何哉
　　次韵赏梅　　　　　　　　　黄庭坚
　　要知宋玉在隣墙笑立春晴照粉光淡薄自能知我意幽闲元不为人芳微风拂掠生春思小雨亷纎洗暗妆只恐浓葩委泥土谁今解合返魂香
　　外集有此诗恐少作然一字不茍
　　和和叟梅花　　　　　　　　陈师道
　　百卉前头第一芳低临粉水浸寒光巻帘初认云犹冻逆鼻浑疑雪亦香鼎实自期终有待天眞不假更匀妆江南望断无来使且伴诗翁入醉乡【元注汉房陵有粉水】
　　此诗见后山外集任渊所不注者恐非后山作以五六太露不然则是少作尝自删去者也
　　梅花　　　　　　　　　　　张　耒
　　北风万木正苍苍独占新春第一芳调鼎自期终有实论花天下更无香月娥服驭无非素玉女精神不尚妆洛岸苦寒相见晚晓来魂梦到江乡
　　宛诗大率自然调鼎自期终有实此句亦不能兆文潜为相故前评谓王沂公王荆公诗兆皆偶然耳论花天下更无香句乃士大夫当以自任者
　　次韵李秬梅花　　　　　　　晁补之
　　寒嵒幽雾不曾开残雪犹封宿草荄一蕚故应先腊破百花浑未觉春来惭非上苑青房比误作唐昌碎月猜常恨清谿照疎影横斜还许落金杯【碎月一作玉蕋】
　　苏门诸公以鲁直少游无咎文潜为四学士并陈无己李方叔文集传世号六君子文名下无虚士读其诗则知之三四佳五六似近昆体以用事故也尾句婉而妙谓清溪照影虽若可恨然移此影落冨贵家酒杯中亦似未肯也
　　和补之梅花　　　　　　　　廖正一
　　蕙兰芳草久暌离偶泄春光此一枝自许轻盈羞粉白何人闲丽得隣窥寒欺薄酒魂消夜月入重帘梦破时幸有暗香襟袖暖江南归信不应迟
　　廖正一字明畧安陆人元祐中召试舘职见知东坡自号竹林居士有白云集名亚四学士
　　普明寺见梅　　　　　　　　杨万里
　　城中忙失探梅期初见僧窗一两枝犹喜相看那恨晚故应更好半开时今冬不雪何闗事作伴孤芳却欠伊月落空山正幽独慰存无酒且新诗
　　梅花下小饮
　　今年春在腊前囘怪底空山见早梅数防有情吹面过一花无頼背人开为防竹叶浇琼树旋折氷葩浸玉杯近节雨晴谁料得明朝无兴也重来
　　二诗见江湖集犹少作也诚斋诗晚乃一变江湖荆溪二集犹歩歩绳墨
　　懐古堂前小梅渐开
　　梅边春意未全囘澹月微风暗里催近水数株殊小在一梢双朶忽齐开生愁落去轻轻折不怕清寒得得来膓断故园千树雪大江西去乱云堆
　　随意行穿翠篠林暗香撩我独闗心遥看小朶不胜好走近寒梢无处寻未吐谁知肤底雪半开犹防蕊头金老来懒去浑无绪奈此南枝索苦吟
　　絶艳元非着粉团眞香亦不在须端何曾天上氷玉质却怕人间霜雪寒枝似去年仍转瘦花于来嵗定谁看老夫官满梅应熟齿软犹禁半防酸
　　拣得疎花折得囘银瓶氷水养教开忽然灯下数枝影唤作窗前一树梅嵗律又残还见此我头自白不须催相看姑置人间事嚼玉餐香咽一杯
　　此见荆溪集知常州时作梅诗难矣瘦健清洒如此亦不易得
　　克信弟坐上赋梅花二首
　　对酒初惊髪半华折梅还觉兴殊佳如何屋角西南月只隔【一作照】梢头一两花自是向来香寂寞不须更道影横斜北枝别有春无价和靖何曾覔得些
　　月波成露露成霜借与南枝作淡妆寒入玉衣灯下薄春撩雪骨酒边香却于老树半枯处忽见一梢如许长道是疎花不解语伴人醒醉替人狂
　　此见西归集在知常州之后
　　立春后一日和张功父园梅未开韵
　　前夕三更月落时东风巳动万花知江梅端合先交割春色如何未探支只欠梁溪氷柱句追懐和靖暗香诗张家剩有葱根指不把琼酥滴一枝
　　此见朝天集梁溪谓尤延之时同朝张功父名镃南湖集俟检末句甚佳
　　至日后十日雪中观梅
　　小树梅花彻夜开侵晨雪片趂花囘即非雪片催梅发却是梅花唤雪来琪树横枝吹脑子玉妃乘月上瑶台世间除却梅梢雪便是氷霜也带埃
　　此退休集诗最为老笔千变万化横説直説学者未至乎此不可便以为率
　　梅花　　　　　　　　　　　陆　游
　　家是江南友是兰水边月底怯新寒畵圗省识惊春早玉笛孤吹怨夜残冷淡合教闲处着清癯难遣俗人看相逢剩作樽前恨索笑情懐老渐阑
　　放翁诗至万篇七言律梅花诗三十余首今选取中半凡十五首总评于后
　　十一月八夜灯下对梅独酌累日劳甚颇自慰也
　　奔走人间无己时夜窗喜对出尘姿移灯看影怜渠瘦掩户留香笑我痴冷艶照杯欺麴蘖孤标逼砚结氷澌本来难入繁华社莫向春风怨不知
　　十二月初一日得梅一枝絶竒戏作长句今年于是四赋此花矣
　　高标巳压万花羣尚恐骄春习气存月兎霜供换骨湘娥鼓瑟为招魂孤城小驿初飞雪断角残钟半掩门尽意端详终有恨夜寒皴玉倩谁温
　　荀秀才送蜡梅十枝竒甚为赋此诗
　　与梅同谱又同时我为评香似更竒痛饮便千日醉清狂顿减十年衰色疑初割脾蜜影欲平欺鹤膝枝揷向宝壶犹未称合将金屋贮幽姿
　　樊江观梅【樊江越中地名】
　　莫笑山翁老据鞍探梅今夕到江干半滩流水浸残月一夜清霜催晓寒倚醉更教重秉烛怕愁元自怯慿栏谁知携客芳华日曽费纒头锦百端
　　梅花四首
　　老厌纷纷渐鲜欢爱花聊复客江干月中欲与人争瘦雪后休慿笛诉寒野艇幽寻惊嵗晚纱巾乱挿醉更防犹怜心事凄凉甚结子青青亦带酸
　　月地云堦暗断肠知心谁觧赏孤芳相逢只怪影亦好归去始知身染香渡口耐寒窥净绿桥邉凝怨立昏黄与卿俱是江南客剰欲樽前说故乡
　　元防行令肃冰霜墙角疎梅特地芳屑玉定烦修月户堆金难买破天荒了知一气环无尽坐笑千林冻欲僵力量世间难得似挽回歳律放春阳
　　折得名花伴此翁诗情却在醉魂中髙标不合尘凡有尤物眞穷造化功雾雨更知仙骨别鈆丹那悟色尘空前身姑射疑君是问道端须顺下风
　　涟漪亭赏梅
　　判为梅花倒玉巵故山幽梦忆疎篱冩真妙絶横窗影彻骨清寒蘸水枝苦节雪中逢汉使髙标泽畔见湘累诗情怯为花拈出万斛尘襟我自知
　　射的山观梅
　　射的山前雨垫巾篱边初见一枝新照溪尽洗骄春意倚竹真成絶代人餐玉元知非火食化衣应笑走京尘即今畵史无名手试把清诗当冩真
　　凌厉冰霜节愈坚人间乃有此癯仙坐收国士无双价独出东皇太一前此去幽寻应尽日向来别恨动经年花中竞是谁流辈欲许芳兰恐未然
</div>
    <div class="pagination">
<a href="瀛奎律髓_page31.html">上一页</a><span>...</span><a href="瀛奎律髓_page27.html">27</a><a href="瀛奎律髓_page28.html">28</a><a href="瀛奎律髓_page29.html">29</a><a href="瀛奎律髓_page30.html">30</a><a href="瀛奎律髓_page31.html">31</a><span class="current-page">32</span><a href="瀛奎律髓_page33.html">33</a><a href="瀛奎律髓_page34.html">34</a><a href="瀛奎律髓_page35.html">35</a><a href="瀛奎律髓_page36.html">36</a><a href="瀛奎律髓_page37.html">37</a><span>...</span><a href="瀛奎律髓_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
