<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 969 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 969 页/共 1044 页</h1>
    <div class="content">　　山夜雨
　　深涧垂萝暗曲房半枝残烛雨声凉萧条树叶千峰里不独猿啼断客肠
　　海上送别林崇髙先辈
　　海上新晴野水春烟村花鸟送行尘十年客路堪惆怅况复今朝别故人
　　月下闻筝
　　愁心不见薛琼琼何处银筝半夜声肠断十三弦上月一弦一柱总闗情
　　题梨花斑鸠图
　　绣颈斓斑锦翼齐梁园春树好飞栖乐游年少偏嫌雨莫向花间自在啼
　　二马圗
　　紫骝嘶逐玉花骢曾是沙塲百战功今日奚官重剪拂落花芳草灞陵东
　　高棅
　　早雁
　　凉霜八月寒天寒飞度衡阳楚水寛少妇楼头初掩瑟一行先向夕阳看
　　王绂
　　花上白头翁
　　欲诉芳心未肯休不知春色去难留东君亦是无情物莫向花间怨白头
　　题竹赠潘晦初
　　灯下狂歌酒半醺兴来为尔写秋云故人湖海如相问骨立萧然似此君
　　题静乐轩四首
　　前溪氷泮緑生波好雨催花向晓过宿酒未醒眠未起半窗红日鸟声多
　　竹几藤牀小砚屏薫风帘幕篆烟清闲斋几日黄梅雨添得芭蕉緑满庭
　　秋声早已到梧桐露气生凉湛碧空独倚阑干待明月紫箫吹散木樨风
　　斗帐藏春日醉眠静中惟与懒相便寻常甲子无心记看到梅花又一年
　　小乔观书
　　云髻新妆珠翠团杏花零落晓风寒每怜春事伤心处偷把周郎曲谱看
　　写竹寄俞朝宗先生
　　与君一别十年余每见人来问起居尽说丰神清似竹霜明须发影疎疎
　　题画
　　汀洲潮落雨初晴独坐兰舟酒半醒欲采芙蓉过江去迢迢秋水数峯青
　　题竹
　　宫树栖鸦拜夕郎洞门烟霭竹苍苍佩声摇曳归来晚香篆初消月到牀
　　峡中杂咏
　　峡里山高多昼隂未昏烟景暗秋林停舟晚饭柁楼底犹有夕阳明逺岑
　　皆山轩
　　岚光飞翠入檐楹枕簟生凉暑气清公退日斜新浴罢坐看峰影过州城
　　题静照轩
　　寻常客不到山家松火寒炉自煮茶风雪闭门才十日不知春已到梅花
　　题枯木竹石寄李公实
　　罨画溪边水拍堤绕堤高树倚云齐君家正在树深处满地緑隂山鹧啼
　　茅斋煮泉图
　　小结茅斋四五椽萧萧竹树带秋烟呼童扫取空阶叶好煮山厨第二泉
　　曾烜
　　秋夜
　　何处偏能断客肠西风吹雨到池塘都将万叠青山恨散作离愁一夜长
　　熊直
　　潇湘雨意圗
　　万竹丛深日未晡寒江烟雨翠糢糊东风无限潇湘意却倚篷窗听鹧鸪
　　蓟门秋夕
　　清漏迟迟月转廊博山销尽水沈香重城不锁还家梦雨夜分明到故乡
　　陈继
　　偶成三首
　　紫陌轮蹄蹴暖尘野猿啼处尽游人相逢共道看花去迳草谁怜也得春
　　岚翠霏霏湿涧萝青山应喜我来过莫教杜宇催春去花落东风已自多
　　苹浦凉风袅鬓丝钓鱼兼得赋新诗舟移不向江桥泊意在西岩日暮时
　　题挟弹圗
　　白马雕鞍艳绮罗东城南陌遍经过金九且莫轻抛掷緑树春深乳雀多
　　题月下裁衣图
　　香帏风卷月团团睡起裁衣思万端秋叶未红金剪冷玉门闗外不胜寒
　　陈亢宗
　　题倪云林碧梧翠竹圗
　　梧竹聫隂翠欲飞茅亭云散客初归谁能为我扬焦尾操作清风满布衣
　　徐晞
　　感懐
　　十年骑马战龙沙不道功成两鬓华昨夜思归有乡梦江南春色遍梅花
　　刘荐
　　春游田家四景之一
　　竹篱茅舍两三家屋外青山緑树遮行客偶来春已暮山南山北杜鹃花
　　郭武
　　宿澧阳
　　苹花风急水茫茫今夜孤舟宿澧阳谁在江城吹画角五更残月一天霜
　　秋夜懐句曲山隠者
　　清霜木叶空阶满静夜钟声独坐闻遥想山中人未宿自拈香炷礼秋云
　　曾棨
　　扬州
　　翠裠红烛坐调笙一曲娇歌万种情二十四桥春水緑兰桡随处傍花行
　　忆别
　　一家去住两闗情行李萧然又出京记得别时寒食后断烟残雨石头城
　　即事
　　片片飞花逐水流伤春何处最多愁红妆独倚阑干立望尽征帆不下楼
　　静海感书
　　红烛当垆夜数钱驿亭西面緑杨边重来烟景浑依旧只认青帘记昔年
　　旅懐
　　十年京国鬓萧萧蓟北江南万里遥家去浔阳犹尚逺莫将音信托寒潮
　　夹沟
　　东风吹暖栁丝柔十里青山绕夹沟马上逢人相借问计程两驿到徐州
　　夏日即事
　　茅亭潇洒树隂中曲曲疎櫺面面风树色似烟花似火石榴开遍几枝红
　　房栊如水午隂清六月凉生白纻轻院落昼闲人语静万条垂栁一蝉鸣
　　雨苗烟蔓緑交加瓠叶低垂豆着花日晚呼童开后圃旋薙畦草种秋
　　蓟门秋夜四首【録三首】
　　睥睨鸦儿散曙晖香烟满袖退朝归西园只许清风到不放红尘半防飞
　　琐窗珠箔暖云低雪色屏风画竹技对客不知天向夕几回烧烛了残棋
　　彩毫银管墨花香镇纸狻猊紫石光欲试新来铜雀砚临池塌得十三行
　　白莲
　　太液澄波濯素容玉衣垂影水晶宫月明无处寻顔色只信香飘十里风





</div>
    <div class="pagination">
<a href="御选宋金元明四朝诗_page968.html">上一页</a><span>...</span><a href="御选宋金元明四朝诗_page964.html">964</a><a href="御选宋金元明四朝诗_page965.html">965</a><a href="御选宋金元明四朝诗_page966.html">966</a><a href="御选宋金元明四朝诗_page967.html">967</a><a href="御选宋金元明四朝诗_page968.html">968</a><span class="current-page">969</span><a href="御选宋金元明四朝诗_page970.html">970</a><a href="御选宋金元明四朝诗_page971.html">971</a><a href="御选宋金元明四朝诗_page972.html">972</a><a href="御选宋金元明四朝诗_page973.html">973</a><a href="御选宋金元明四朝诗_page974.html">974</a><span>...</span><a href="御选宋金元明四朝诗_page970.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
