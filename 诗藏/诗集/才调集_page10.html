<!DOCTYPE html>
<html>
<head>
    <meta charset="UTF-8">
    <title>才调集 - 第 10 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>才调集 - 第 10 页/共 37 页</h1>
    <div class="content">　　马骄风疾玉鞭长过去惟留一阵香闲客不须烧破眼好花皆属富家郎
　　又
　　雨丝烟柳欲清明金屋人间煗凤笙永日迢迢无一事隔街闻蹴气毬声
　　鄜州留别张员外
　　江南相送君山下塞北相逢朔漠中三楚故人皆是梦十年陈事只如风莫言身世他时异且喜琴尊数日同惆怅却愁明日别马嘶山店雨蒙蒙
　　汧阳县阁
　　汧水悠悠去似絣逺山如画翠眉横僧寻野渡归呉岳鴈带夕阳入渭城边静不收蕃帐马地贫惟卖陇山鹦牧童何处吹羌笛一曲梅花出塞声
　　伤灼灼【灼灼蜀之丽人也近闻贫且老殂落于城都酒市中因以四韵吊之】
　　尝闻灼灼丽于花云髻盘时未破瓜桃脸幔长横绿水玉肌香腻透红纱多情不住神仙界薄命曽嫌富贵家流落锦江无处问断魂飞作碧天霞
　　汉州
　　比侬初到汉州城郭邑楼台触目惊松桂影中旌旆色芰荷风里管弦声人心不似经离乱时运还应却太平十日醉眠金鴈驿临岐无限脸波横
　　长安清明
　　蚤是伤春梦雨天可堪芳草更芊芊内官初赐清明火上相闲分白打钱紫陌乱嘶红叱拨绿杨高暎画秋千游人记得承平事暗喜风光似昔年
　　秋霁晩景
　　秋霁禁城晩六街烟雨残墙头山色健林外鸟声欢翘日楼台丽清风劒佩寒玉人襟袖薄斜凭翠阑干
　　和人春莫书事寄崔秀才
　　半掩朱门白日长晩风轻堕落梅妆不知芳草情何限只怪游人思易伤才见早春莺出谷已经新夏燕巢梁相逢只赖如渑酒一曲狂歌入醉乡
　　古离别【或刻多情】
　　一生风月供惆怅到处烟花恨别离止竟多情何处好少年长抱少年悲
　　边上逢薛秀才话旧
　　前年同醉武陵亭絶倒闲谭坐到明也有绛唇歌白雪更怜红袖夺金觥秦云一散如春梦楚市千烧作故城今日皤然对芳草不胜东望涕交横
　　饮散呈主人
　　梦觉笙歌散空堂寂寞秋更闻城角弄烟雨不胜愁
　　使院黄葵花
　　薄妆新着澹黄衣对捧金炉侍醮迟向月似矜倾国貌倚风如唱步虚词乍开檀炷疑闻语试与云和必解吹为报同人看来好不禁秋露即离披
　　摇落
　　摇落秋天酒易醒凄凄长似别离情黄昏倚柱不归去肠断绿荷风雨声
　　奉和观察郎中春莫忆花言怀见寄四韵之什
　　天畔峩簇簇青楚云何处隔重扃落花带雪埋芳草春雨和风湿画屏对酒莫辞冲莫角望乡谁解倚高亭惟君信我多惆怅只愿陶陶不愿醒
　　奉和左司郎中春物暗度感而成章
　　才喜新春已莫春夕阳吟杀倚楼人锦江风散霏霏雨花市香飘漠漠尘今日尚追巫峡梦少年应遇洛川神有时自患多情病莫是生前宋玉身
　　少年行
　　五陵豪客多买酒黄金贱醉下酒家楼美人双翠幰挥劒邯郸市走马梁王苑乐事殊未央年华已云晩
　　令狐亭
　　若非天上神仙宅须是人间将相家想得当时好烟月管弦吹杀后庭花
　　闺月
　　明月照前除烟华蕙兰湿清风行处来白露寒蝉急美人情易伤暗上红楼立欲言无处言但向姮娥泣
　　闺怨
　　戚戚彼何人明眸利于月啼妆晓不干素面凝香雪良人去淄右镜破金簪折空藏兰蕙心不忍琴中説
　　上春词
　　曈昽赫日东方来禁城烟暖蒸青苔金楼美人花屏开晨妆未罢车声催幽兰报暖紫芽折夭花愁艳蝶飞回五陵年少惜花落酒浓歌极翻如哀四时轮环终又始百年不见南山摧游人陌上骑生尘顔子门前吹死灰
　　捣练篇
　　月华吐艳明烛烛青楼妇唱捣衣曲白袷丝光织鱼目菱花绶带鸳鸯簇临风缥缈叠秋雪月下丁冬捣寒玉楼兰欲寄在何乡慿人与系征鸿足
　　杂体聨锦
　　携手重携手夹江金线柳江上柳能长行人恋尊酒尊酒意何深为郎歌玉簪玉簪声断续钿轴鸣双毂双毂去何方隔江春树绿树绿酒旗高泪痕沾绣袍袍缝紫鵞湿重持金错刀错刀何灿烂使我肠千断肠断欲何言帘动真珠繁真珠缀秋露秋露沾金盘金盘湛琼液仙子无归迹无迹又无言海烟空寂寂寂寂古城道马嘶芳岸草岸草接长堤长堤人解携解携忽已乆缅邈空回首回首隔天河恨唱莲塘歌莲塘在何许日莫西山雨
　　长安春
　　长安二月多香尘六街车马声辚辚家家楼上如花人千枝万枝红艳新帘间笑语自相问何人占得长安春长安春色本无主古来尽属红楼女如今无奈杏园人骏马轻车拥将去
　　抚盈歌
　　凤縠兮鸳销霞疎兮绮寮玉庭兮春昼金屋兮秋宵愁瞳兮月皎笑颊兮花娇罗轻兮浓麝室暖兮香椒銮舆去兮萧屑七丝断兮沈寥主父卧兮漳水君王幸兮云轺铅华窅窕兮秾姿棠公肸蠁兮靡依翠华长逝兮莫追晏相望门兮空悲
　　赠峨嵋山弹琴李处士【识者咸云数百岁有常建赠诗在】
　　峨嵋山下能琴客似醉似狂人不测何须见我眼偏青未见我身头已白茫茫四海本无家一片愁云飏秋碧壶中醉卧日月明世上长游天地窄晋朝叔夜旧相知蜀郡文君小来识后生常建彼何人赠我篇章苦雕刻名卿名相尽知音遇酒遇琴无间隔如今世乱独翛然天外鸿飞招不得余今正泣杨朱泪八月边城风刮地霓旌绛旆忽相寻为我尊前横绿绮一弹猛雨随手来再弹白雪连天起凄凄清清松上风咽咽幽幽陇头水吟蜂绕树去不来别鹤引雏飞不止锦鳞不动惟侧头白马仰听空耳广陵故事无人知古人不説今人疑子期子野俱不见乌啼鬼哭空伤悲坐中词客悄无语帘外月华庭欲午为君吟作听琴歌为我留名系仙谱
　　江皋赠别
　　金管多情恨解携一声歌罢客如泥江亭系马绿杨短野岸维舟春草齐帝子梦魂烟水阔谢公诗思碧云低风前不用频挥手我有家山白日西
　　李山甫【八首】
　　寒食
　　柳带东风一向斜春阴澹澹蔽人家有时三防两防雨到处十枝五枝花万井楼台疑绣画九原珠翠似烟霞年年今日谁相问独卧长安泣岁华
　　又
　　风烟放荡花披猖秋千女儿飞出墙绣袍驰马拾遗翠锦袖鬬鸡喧广场天地气和融霁色池台日暖烧春光自怜尘土无他事空脱荷花泥醉乡
　　牡丹
　　邀勒春风不蚤开众芳飘后上楼台数苞仙艳火中出一片异香天上来晓露精神妖欲动莫烟情态恨成堆知君也解相轻薄斜凭阑干首重回
　　寓怀
　　万古交驰一片尘思量名利孰如身长疑好事皆虗事却恐闲人是贵人老逐少来终不放辱随荣后直须匀劝君莫谩夸头角梦里输赢总未真
　　公子家
　　曽是皇家几世侯入云高第照神州柳遮门戸横金锁花拥弦歌咽画楼锦袖妬姬争巧笑玉衔骄马索闲游麻衣酷献平生业醉倚春风不防头
　　又
　　柳底花阴压露尘瑞烟轻罩一园春鸳鸯占水能嗔客鹦鹉嫌笼解骂人騕褭似龙随日换轻盈如燕逐年新不知买尽长安笑活得苍生几戸贫
　　上元怀古
　　南朝天子爱风流尽守江山不到头总是战争收拾得却因歌舞破除休尧行道德终无敌秦把金汤可自由试问繁华何处在雨苔烟草古城秋
　　又
　　争帝图王德尽衰骤兴驰霸亦何为君臣都是一场笑家国共成千载悲排岸逺樯森似槊落波残照爀如旗今朝城上难回首不见楼船索战时
　　李洞【五首】
　　终南山二十韵
　　关内平田窄东西截杳冥雨侵诸县黑云破九门青暂看犹无暇长栖信有灵古苔秋渍斗积雾夜昏萤怒恐撞天漏深疑隐地形盘根连北岳转影落南溟穷穴何山出遮蛮上国宁残阳髙照蜀败叶逺浮泾劚竹烟岚冻偷湫雨雹腥闲房僧灌顶浴涧鹤遗翎梯滑危缘索云深静唱经放泉惊鹿睡闻磬得人醒踏着神仙宅敲开洞府扃棊残秦士局字缺晋公铭一谷开午孤峰耸起丁逺平丹凤阙冷射五侯厅万丈水声折千寻树影亭望中仙岛动行处月轮馨叠石移临砌研胶泼上屏明时献君寿不假老人星
　　毙驴
　　蹇驴秋毙瘗荒田忍把敲吟旧竹鞭三尺桐轻背残月一条藤瘦斲寒烟通吴白浪寛围国倚蜀青山峭入天如画海门搘肘看阿谁教卖钓鱼船
　　赠厐链师【女人】
　　家住涪江汉语娇一声歌戛玉楼箫睡融春日柔金缕妆发秋霞战翠翘两脸酒醺红杏妬半胸酥嫩白云饶若能携手随仙令皎皎银河渡鹊桥
　　客亭对月
　　游子离魂陇上花风飘浪卷绕天涯一年十二度圆月十一回圆不在家
　　病猿
　　瘦缠金锁惹朱楼一别巫山树几秋寒想蜀门清露滴暖怀湘岸白云流罢抛檐果沉僧井休抝崖冰溅客舟啼过三声应有泪画堂深不彻王侯
　　薛逢【一首】
　　题昭华公主废池馆
　　曽发箫声水槛前夜蟾寒沼两婵姢微波有恨终归海明月无情却上天白鸟带将帘外雪绿苹枯尽渚中莲浮华不向庄周住湏读南华齐物篇
　　裴庭裕【一首】
　　偶题
　　微雨微风寒食节半开半合木兰花看花倚柱终朝立却似凄凄不在家
　　李昻【一首】
　　戚夫人楚舞歌
　　定陶城中是妾家妾年二八顔如花闺中歌舞未终曲天下死人如乱麻汉王此地因征战未出帘栊人已荐风花菡蓞落辕门云雨徘徊入行殿日夕悠悠非旧乡飘飘处处逐君王玉闺门里通归梦银烛迎来在战场从来顾恩不顾已何异浮萍寄深水逐战曽迷只轮下随君几陷重围里此时平楚复平齐咸阳宫阙到关西珠帘夕殿闻钟鼓白日秋天忆皷鼙君王纵恣翻成悟吕后由来有深妬不奈君王容髩衰相存相顾能几时黄泉白骨不可报雀钗翠羽从此辞君楚歌兮妾楚舞脉脉相看两心苦曲未终兮袂更扬君流涕兮妾断肠已见谋臣归惠帝徒留爱子付周昌
　　沈佺期【二首】
　　古意呈乔补阙知之【搜玉小集作古意○小异】
　　卢家少妇郁金堂海燕双栖玳瑁梁九月寒砧催木叶十年征戍忆辽阳白狼河北音书断丹凤城南秋夜长谁为含愁独不见更教明月照流黄
　　杂诗【搜玉小集作春闺○小异】
　　铁马三军去金闺二月还边愁归上国春梦入阳关池水瑠璃净园花玳瑁斑岁华空自掷愁黛不胜顔
　　王泠然【一首】
　　题河边枯柳【或刻汴河柳○搜玉集小异】
　　隋家天子忆扬州厌坐深宫傍海游穿池凿山开御路鸣笳叠鼔泛春流流从巩北分河口直到淮南种官柳功成力尽人旋亡运谢年移树空有当时防女侍君王帐殿旌门对柳行青叶交垂连幔色白花飞度染衣香今日摧残何用道数里曽无一枝好驿骑征防损更多山精野魅藏应老凉风八月露为霜日夜孤帆入帝乡河畔时时闻落木客中无个不沾裳
　　何扶【一首】
　　送阆州妓人归老
</div>
    <div class="pagination">
<a href="才调集_page9.html">上一页</a><span>...</span><a href="才调集_page5.html">5</a><a href="才调集_page6.html">6</a><a href="才调集_page7.html">7</a><a href="才调集_page8.html">8</a><a href="才调集_page9.html">9</a><span class="current-page">10</span><a href="才调集_page11.html">11</a><a href="才调集_page12.html">12</a><a href="才调集_page13.html">13</a><a href="才调集_page14.html">14</a><a href="才调集_page15.html">15</a><span>...</span><a href="才调集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
