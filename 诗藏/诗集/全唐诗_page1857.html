<!DOCTYPE html>
<html>
<head>
    <meta charset="UTF-8">
    <title>全唐诗 - 第 1857 页/共 1883 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐诗 - 第 1857 页/共 1883 页</h1>
    <div class="content">闺草碧，望归客，还是不知消息。孤负我，悔怜君，  
告天天不闻。        
南浦情，红粉泪，争奈两人深意。低翠黛，卷征衣，  
马嘶霜叶飞¤          
招手别，寸肠结，还是去年时节。书托雁，梦归家，  
觉来江月斜。        
   卷892_32  【感恩多】牛峤                     
两条红粉泪，多少香闺意。强攀桃李枝，敛愁眉¤    
陌上莺啼蝶舞，柳花飞。柳花飞，愿得郎心，        
忆家还早归。        
自从南浦别，愁见丁香结。近来情转深，忆鸳衾¤    
几度将书托烟雁，泪盈襟。泪盈襟，礼月求天，      
愿君知我心。        
   卷892_33  【应天长】牛峤                     
玉楼春望晴烟灭，舞衫斜卷金条脱。黄鹂娇转声初歇，
杏花飘尽龙山雪¤      
凤钗低赴节，筵上王孙愁绝。鸳鸯对衔罗结，        
两情深夜月。        
双眉澹薄藏心事，清夜背灯娇又醉。玉钗横，山枕腻，
宝帐鸳鸯春睡美¤      
别经时，无限意，虚道相思憔悴。莫信彩笺书里，    
赚人肠断字。        
   卷892_34  【木兰花】牛峤                     
春入横塘摇浅浪，花落小园空惆怅。此情谁信为狂夫，
恨翠愁红流枕上¤      
小玉窗前嗔燕语，红泪滴穿金线缕。雁归不见报郎归，
织成锦字封过与。    
	               
《国学原典　集部　全唐诗(下)　卷八百九十三》    
　	        　         
   卷893_1  【西溪子】毛文锡                    
昨夜西溪游赏，芳树奇花千样。锁春光，金尊满，    
听弦管。娇妓舞衫香暖。不觉到斜晖，马驮归。    
   卷893_2  【何满子】毛文锡                    
红粉楼前月照，碧纱窗外莺啼。梦断辽阳音信，      
那堪独守空闺。恨对百花时节，王孙绿草萋萋。    
   卷893_3  【诉衷情（一名桃花水）】毛文锡      
桃花流水漾纵横，春昼彩霞明。刘郎去，阮郎行，    
惆怅恨难平¤          
愁坐对云屏，算归程。何时携手洞边迎，诉衷情。  
鸳鸯交颈绣衣轻，碧沼藕花馨。偎藻荇，映兰汀，    
和雨浴浮萍¤          
思妇对心惊，想边庭。何时解佩掩云屏，诉衷情。  
   卷893_4  【中兴乐】毛文锡                    
豆蔻花繁烟艳深，丁香软结同心。翠鬟女，相与，共淘金¤                      
红蕉叶里猩猩语。鸳鸯浦，镜中鸾舞。丝雨，隔荔枝阴。                      
   卷893_5  【醉花间】毛文锡                    
休相问，怕相问，相问还添恨。春水满塘生，鸂鶒还相趁¤                      
昨夜雨霏霏，临明寒一阵。偏忆戍楼人，久绝边庭信。
深相忆，莫相忆，相忆情难极。银汉是红墙，一带遥相隔¤                      
金盘珠露滴，两岸榆花白。风摇玉佩清，今夕为何夕。
   卷893_6  【酒泉子】毛文锡                    
绿树春深，燕语莺啼声断续，惠风飘荡入芳丛，惹残红¤
柳丝无力袅烟空。金盏不辞须满酌，海棠花下思朦胧，
醉春风。            
   卷893_7  【纱窗恨】毛文锡                    
新春燕子还来至，一双飞。垒巢泥湿时时坠，涴人衣¤
后园里、看百花发，香风拂、绣户金扉。月照纱窗，  
恨依依。            
双双蝶翅涂铅粉，咂花心。绮窗绣户飞来稳，画堂阴¤
二三月、爱随风絮，伴落花、来拂衣襟。更剪轻罗片，
傅黄金。            
   卷893_8  【恋情深】毛文锡                    
滴滴铜壶寒漏咽，醉红楼月。宴馀香殿会鸳衾，荡春心¤
真珠帘下晓光侵，莺语隔琼林。宝帐欲开慵起，恋情深。                      
玉殿春浓花烂漫，簇神仙伴。罗裙窣地缕黄金，奏清音¤
酒阑歌罢两沉沉，一笑动君心。永愿作鸳鸯伴，恋情深。                      
   卷893_9  【浣溪沙】毛文锡                    
七夕年年信不违，银河清浅白云微，蟾光鹊影伯劳飞¤
每恨蟪蛄怜婺女，几回娇妒下鸳机，今宵嘉会两依依。
   卷893_10  【摊破浣溪沙】毛文锡               
春水轻波浸绿苔，枇杷洲上紫檀开。晴日眠沙鸂鶒稳，
暖相偎¤              
罗袜生尘游女过，有人逢著弄珠回。兰麝飘香初解佩，
忘归来。            
   卷893_11  【赞浦子】毛文锡                   
锦帐添香睡，金炉换夕薰。懒结芙蓉带，慵拖翡翠裙¤
正是柳夭桃媚，那堪暮雨朝云。宋玉高唐意，裁琼欲赠君。                    
   卷893_12  【巫山一段云】毛文锡               
雨霁巫山上，云轻映碧天。远风吹散又相连，十二晚峰前¤                      
暗湿啼猿树，高笼过客船。朝朝暮暮楚江边，几度降神仙。                    
貌掩巫山色，才过濯锦波。阿谁提笔上银河，月里写嫦娥¤                      
薄薄施铅粉，盈盈挂绮罗。菖蒲花役梦魂多，年代属元和。                    
   卷893_13  【柳含烟】毛文锡                   
隋堤柳，汴河旁。夹岸绿阴千里，龙舟凤舸木兰香。  
锦帆张¤              
因梦江南春景好，一路流苏羽葆。笙歌未尽起横流，  
锁春愁。            
河桥柳，占芳春。映水含烟拂路，几回攀折赠行人，  
暗伤神¤              
乐府吹为横笛曲，能使离肠断续。不如移植在金门，  
近天恩。            
章台柳，近垂旒。低拂往来冠盖，朦胧春色满皇州，  
瑞烟浮¤              
直与路边江畔别，免被离人攀折。最怜京兆画蛾眉，  
叶纤时。            
御沟柳，占春多。半出宫墙婀娜，有时倒景醮轻罗，  
麴尘波¤              
昨日金銮巡上苑，风亚舞腰纤软。栽培得地近皇宫，  
瑞烟浓。            
</div>
    <div class="pagination">
<a href="全唐诗_page1856.html">上一页</a><span>...</span><a href="全唐诗_page1852.html">1852</a><a href="全唐诗_page1853.html">1853</a><a href="全唐诗_page1854.html">1854</a><a href="全唐诗_page1855.html">1855</a><a href="全唐诗_page1856.html">1856</a><span class="current-page">1857</span><a href="全唐诗_page1858.html">1858</a><a href="全唐诗_page1859.html">1859</a><a href="全唐诗_page1860.html">1860</a><a href="全唐诗_page1861.html">1861</a><a href="全唐诗_page1862.html">1862</a><span>...</span><a href="全唐诗_page1858.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
