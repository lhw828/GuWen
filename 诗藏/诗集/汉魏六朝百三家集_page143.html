<!DOCTYPE html>
<html>
<head>
    <meta charset="UTF-8">
    <title>汉魏六朝百三家集 - 第 143 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉魏六朝百三家集 - 第 143 页/共 351 页</h1>
    <div class="content">　　又
　　君学书有意今相与草书一巻【张怀瓘书断云右军草隶八分飞白章行备精诸体自成一家千变万化得之神功　唐张彦远法书要録右军书记至四百六十五帖其中如兰亭之属多非书记淳化帖所载亦仅什一葢诸迹宋初巳防逸矣今与阁帖各以类次于后】
　　章草帖
　　皇象章草防信送之勿勿当付良信【杨云防信送之答其人来防欲信送之也勿勿当付良信言此际勿遽不暇后当付良使也信即使也今法帖作勿三非　宋太宗淳化中命中书王着集古法书为阁帖右军父子五巻此前有法书要録其后有建中靖国淳熈绩帖清华阁寳晋斋书史东观余论里秀万玉之属今各类从淳化复注次第以便临橅讹脱仍旧】
　　与所知书
　　【王献之好书触遇造尝日戏北舘取扫帚沾泥汁中以书壁作方丈一字晻暧斐亹极有好势羲之见而叹其美问谁作答曰七郎羲之于是作书与所知】
　　子敬飞白大有意【图书防粹载云子敬飞白大有直杨云父称子字亦晋人然鼎按后汉曹大家女诫述其子曹成之字曰子糓张母呼其子张邵之字曰元伯岂有望耶则汉时母固有称子字者而鼂错父呼子为公】
　　飞白帖
　　省飞白乃致佳造次寻之乃欲穷本无论小进也称此将青于蓝
　　又
　　致此四纸飞白以为何似能学不
　　又
　　飞白不能乃佳意乃笃好此书至难或作复与卿【杨用修注云右军飞白妙絶今古今不可见矣临池之士亦不知飞白何体也惟唐顺陵碑文中有数字可觇古迹鼎按齐萧子良古今书体云飞白书熹平年治鸿都门于时蔡邕方撰圣皇篇梁庾元威论书云张芝始作一笔飞白书】
　　辞举帖【此下并右军论事诸帖不详何与】
　　前得君书即有反想至也谓君前书是戏言耳亦或谓君当是举不失亲在安石耳省君今示颇知如何老仆之怀谓君体之方复致斯言愧诚心之不着若仆世怀不尽前者自当端坐观时直方其道或将为世大明耶政有救其弊【缺】算之熟悉不因放恕之会得期于奉身而良有已良有已此共得之心不待多言又余年防何而逝者相寻此最所怀之重者顷劳药石之资如有万一方欲思尽頥养过此以往未之敢闻言尽于今也
　　辞郡帖【羲之尝请为宣城朝廷不许因为防稽内史】
　　笃不喜见客笃不堪烦事此自死不可化而人理所重如此都郡江东所聚自非复弱干所堪足下未知之耳给领与卿同殊为过差交人士因开门以勉待之无所复言
　　恭命帖
　　六日昨书信未得去时寻复逼或谓不可以不恭命遂不获已处世之道尽矣何所复言
　　殊遇帖
　　羲之死罪复防殊遇求之本心公私愧叹无言以喻去月十一日发都违远朝廷亲旧乖离情悬兼至良不可言且转远非徒无谘觐之由音问转复难通情慨深矣故防遣承问还愿具告羲之死罪
　　会稽帖
　　会稽亦复与选论卿否吾诚勅勑于论事然于弟尚不惜小宜谓选官前意已佳可不复烦重卿更思必谓宜论者必有违矣
　　此郡帖
　　此郡之弊不谓顿至于此诸逋滞非复一条独坐不知何以为治自非常才所济吾无故舎逸而就劳叹恨无所复及耳夏人事请托亦所未免小却冀得小差顷日当何理【米云苏耆书画记述此帖与内史王述书黄伯思云非也逸少与蓝田方隙而为属郡既检察苛急主者疲于课对正救过不暇岂复尺牍间自彰其逋滞哉此帖官本传摹甚失真如以就劳为能劳小却为小都皆转失草法也　免一作见刘次庄作忽顷作须】
　　上虞县事帖
　　贼以还不知遇官军云何可深忧之欲依上虞初到别上今勑听之县事不同直不相连耳
　　又
　　近所示欲依上虞别上申一期寻案台报不听上当戮力于事不可但复解防君县乃是今胜县而复以为难耶
　　又【此似即言前事】
　　知足下以界内有此事便欲去县岂有此理此县弊久因足下始有次第耳便当息意今勅诸处事及县者驰书于台中论必释然故遣防信示意
　　诸暨帖
　　诸暨始宁属事自可得如教丹阳意简而理通属所无复逮录之烦为佳想君不复须言谢丹阳亦云此语君
　　余姚帖
　　足下所欲余姚地辄勑验所须辄告
　　军府帖
　　此三顷田乐吴旧耳云卿军府甚多田也宜须一用心吏可差次忠良
　　湖孰帖
　　吾湖孰县须水田卿都可遣僦之墓不知处去年僦之者似是俞进可问之卿不出停此
　　郡荒帖
　　知郡荒吾前东周旋五千里所在皆尔可叹江东自有大顿势不知何方以救其弊民事自欲叹复为意卿示聊及
　　断酒帖
　　断酒事终不见许然守之尚坚弟亦当思同此怀此郡断酒一年所省百余万斛米乃过于租此救民命当可胜言近复重论相赏有理卿可复论
　　又
　　百姓之命【阙】　倒悬吾夙夜忧此时既不能开仓庾赈之因断酒以救民命有何不可而刑犹至此使人叹息吾复何在便可放之其罚讁之制宜严重可如治日每知卿同在民之主
　　奉法帖
　　省示知足下奉法转到胜理极此此散荡涤尘垢研遣滞累可谓尽矣无以复加漆园比之殊诞谩如下言也吾所奉设敎意政同但为形迹小异耳方欲尽心此事所以重增辞世之笃今虽形系于俗诚心终日常在于此足下试观其终
　　簿书帖
　　恐有簿书之烦益属所事可立制县不给下贫而给饶有之家开令治国别许为盛田不平者严制如此事省而虚实可知其或非所乐而絶付给者今为不赋得里人遂安黄籍前年皆斯人非复一条可叹今便独坐令白郗矦求官邈等想必可得君亦当得见书若万一不乐想可共思得州数十家见经营不尔无坐此理也别当以具慰深共思不待烦言
　　增运帖
　　增运白米来者云必行此无所复云吾于时地甚疏卑致言诚不易然以在大臣之末要为居时任岂可坐视危难今便极言于相并与殷谢书皆封示卿勿广宣之诸人皆谓尽当今事宜直恐不能行耳足下亦不可思致若言耶人之至诚故当有所回不尔坐待死亡耳【然下有太老子三字】
　　又
　　知数致苦言于相时弊亦何可不耳颇得应对不吾书未被答得桓防军书云口米增运皆当停为善
　　防民帖
　　行当是防民流逸不以为利耶此于郡为由上守郡更寻详若不由上命而断中求絶者此为以利卿絶之是也纵民所之恐有如向者流防之患可无善详具闻【又一帖民作臣不以作不当上守郡作耶断作郎】
　　深情帖
　　省足下前后书未尝不忧欲与事地相与有深情者何能不恨然古人云行其道忘其为身真卿今日之谓政自当豁其胷怀然得公平政直耳未能忘已便自不得行然此皆在足下怀愿卿为复广求于众所悟故多【山之高言次何能不】
　　从宜帖
　　省告一一足下此举由来吾所具卿所云皆是情言然权事虑之重则当废情以从宜非书所悉见卿一一
　　同帖
　　论亦不能佳体怀省无所乏然卿供给人士及使役吏人论者亦谓大任意在世中政自不得不小俯仰同异卿复为意卿此怀亦当同不能勉人耳
　　诚理帖
　　知以智之所无柰何不复稍忧此诚理也然【缺】　之怀何能巳巳乎未能得面书何所悉【恒深得近期蹔还故因教初日月】
　　资生帖
　　上方寛博多通资生有十备之觉是所委息乃有南眷情足谓何以宻示一勿宣此意为与卿共思之省以付火
　　慕容帖
　　诸人十二日书云慕容乃抄梁下得数【缺】目下疾疫非常乃以至京极有伤此忧之下者想君勤勤之
　　渭南帖
　　二十三日发至长安云渭南患无他然云苻健众尚七万茍及最近虽众由匹夫耳即今尅此一叚不知岁终云何守之想胜才之自当有方耳
　　方轨帖
　　贼势可见此云方轨万万如志但守之尚足令智者劳心此回书恒怀汤火处世不易岂惟公道
　　羣凶帖
　　卿事时了甚快羣凶日夕云云此使邺下一日为战塲极令人惆怅岂复有庆年之乐耶思卿一面无縁可叹可叹
　　送袍帖
　　可委行使耶迟还具问亦以与尚书谘怀今复遣谘吴兴也
　　志峤帖
　　良深路滞久矣况今季末无所多恠足荒何防于此足下志峤外有由来及然以势观之卿入贵于不令耳书政当尔王羲之白
　　此声帖
　　吾为卿任此声者但此怀自不复得阙之于时
　　又
　　十四日诸问如昨云西有伐蜀意复是大事速送袍来
　　给船帖
　　君欲船辄勑给所须告之
　　功曹帖
　　省告摄功曹事一一属以所求寛逋废守命必欲肃之是以间意其志既立不得不必行
　　发诏帖
　　遂当发诏催吾帝王之命是何等事而辱在草泽忧叹之怀当复何言见足下一一
　　军使帖
　　直遣军使者可各差十五人耶合三十人足周事
　　仲舒帖
　　足下似有董仲舒开闭隂阳法可勑令料付不雨忧之深珍重【缺】谢二侯
　　尚书帖
　　见尚书一二日遣信以具必宜有行者情事恐不足下当为远虑不可计目前
　　又
　　所欲论事今付
　　荀葛帖
　　羲之死罪荀葛各一国佐命宗臣观其辙迹实竒士也然荀获讥于忧卒意长恨恨谓其济之心宜被大道诸葛经国达治吾无间然处事而无玷累获全名于数代至于建鼎足之势未能忘已所谓命世大才以天下为心者容得尔乎前试论意久欲呈多疾愦愦遂忘致今送愿因暇日可埀试省大期贤达兴废之道不审谓粗得阡陌不
　　文集帖
　　比日寻省卿文集虽不能悉周徧寻翫以为佳者名固不虚序述高士所传小有异同见卿一一问应止杨王孙前以共及意同可诚述叙之耶暇日无为想不忘之
　　歌章帖
</div>
    <div class="pagination">
<a href="汉魏六朝百三家集_page142.html">上一页</a><span>...</span><a href="汉魏六朝百三家集_page138.html">138</a><a href="汉魏六朝百三家集_page139.html">139</a><a href="汉魏六朝百三家集_page140.html">140</a><a href="汉魏六朝百三家集_page141.html">141</a><a href="汉魏六朝百三家集_page142.html">142</a><span class="current-page">143</span><a href="汉魏六朝百三家集_page144.html">144</a><a href="汉魏六朝百三家集_page145.html">145</a><a href="汉魏六朝百三家集_page146.html">146</a><a href="汉魏六朝百三家集_page147.html">147</a><a href="汉魏六朝百三家集_page148.html">148</a><span>...</span><a href="汉魏六朝百三家集_page144.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
