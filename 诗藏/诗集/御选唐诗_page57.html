<!DOCTYPE html>
<html>
 <head>
  <meta charset="utf-8"/>
  <title>
   御选唐诗 - 第 57 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选唐诗 - 第 57 页/共 83 页
  </h1>
  <div class="content">
   白居易
　　香炉峯下新卜山居草堂初成偶题东壁【后汉书注庐山有香炉峯其上氤氛若香烟白居易庐山草堂记匡庐竒秀甲天下山北峯曰香炉峯寺曰遗爱寺白乐天见而爱之面峯腋寺作为草堂】
　　长松树下小溪头【孙绰赋防落落之长松薛道衡诗涧影落长松杜甫诗移床爱小溪】斑鹿胎巾白布裘【韦应物诗麑斑始力直南史何防传梁武帝与防有旧手诏赐以鹿皮巾庾信啓垂赐鹿子巾一枚解角新胎戴藤初孕史记卫世家卫文公大布之衣大帛之冠】药圃茶园为产业【周礼天官大冡宰园圃以毓草木王维诗荷锄脩药圃茶经茶之名一曰茶二曰槚三曰蔎四曰茗五曰荈郭璞云早取为茶晚取为荈韦应物喜园中茶生诗率尔植荒园左思诗陈平无产业归来翳负郭】野麋林鹤是交游【礼记仲冬之月麋角解晋书陆机传本谓云龙骙骙乃是山鹿野麋杜甫诗鸣鹤不归林孟子与鹿豕逰杜甫诗逺害朝看麋鹿防】云生磵户衣裳润【郭璞诗云生梁栋间庾信诗山深云湿衣江总文崖岩峻絶磵户幽深卢照邻诗磵户无人迹广韵上曰衣下曰裳朱超诗云雨留轻润本集草堂记夏有石门磵云】岚隐山厨火烛幽【朱庆余诗岚暗树无隂王维诗射雁与山厨李观诗村店烟火动渔家灯独幽】最爱一泉新引得【韦应物诗碧泉更幽絶赏爱未能去岑参诗引泉通竹竿栁宗元诗引泉开故窦本集草堂记堂西倚北崖右趾以剖竹架空引崖上泉】清泠屈曲绕阶流【耿湋诗清泠饮万家鲍照赋抱瑶塘之周流绕金渠之屈曲武三思诗岩崿萦纡上澄潭屈曲流顔延之诗阅水环阶引池分席】
　　寻郭道士不遇【按本集有同微之赠别郭虚舟链师五十韵诗云我为江司马君为荆判司俱当愁悴日始识虚舟师元稹集有和乐天寻郭道士不遇诗注昔曾为僧于荆州相别】
　　郡中乞假来相访【旧唐书本传宪宗元和十年授江州司马唐书地理志江州浔阳郡本九江郡天寳元年更名谢承后汉书范丹为郡功曹毎休假日单歩策杖皇甫冉诗莫怪北门频乞假陈子昂诗闻莺忽相访】洞里朝元去不逢【刘长卿诗桃花洞里居人满云笈七籖朝太素三元君夜用子时左右于寝静北向六再拜跪王勃文杨意不逢抚凌云而自惜】看院秪留双白鹤【王勃诗初晴山院里何处染嚣尘庾信诗沙洲两鹤逈石路一松孤永嘉记去青田九里有双白鹤年年生子长大便去只余一双在精白可爱云神仙所养初学记衡山有三峯其一名紫盖天景明彻有一双白鹤徊翔其上】入门惟见一青松【荀昶诗入门无所见但见双栖鹤晋书孙绰斋前种一株松枝髙势逺隋焬帝诗古松惟一树江淹诗青松挺秀萼】药炉有火丹应伏【云笈七籖药二十四味合二十四神之炁和九晨九隂之精凝液结日月之明景也又大丹炉鼎亦湏合其天地人三才五神而造之又用火之诀亦象乎隂阳二十四气七十二候又入砂于鼎中用隂阳火候飞伏之飞伏法五日为一候三候为一气用八气二十四候一百二十日周而砂伏火毕叅同契下有太阳气伏蒸湏臾间】云碓无人水自防【本集自注庐山中云母多故以水碓练俗呼为云碓楚辞野寂漠其无人桓谭新论役水而防其利百倍庾信诗穿渠移水碓李白诗水防云母碓】欲问叅同契中事【列仙传后汉魏伯阳呉人入山作神丹丹成仙去乃作叅同契三巻论金丹之事神仙传魏伯阳作叅同契二巻其说似解周易其实论作丹之事】更期何日得从容【诗五日为期杜甫诗后防且深期史记张良传所与从容言天下事甚众】
　　舟中晚起
　　日髙犹掩水窓眠【唐太宗诗心随朗日高常建诗新花对水窓徐陵诗当窓应未眠】枕簟清凉八月天【杜甫诗枕簟入林僻楚辞风伯为余先驱兮氛埃辟而气凉陶潜诗清凉素秋节宋之问诗八月凉风天气晶杜甫诗蒲荒八月天】泊处或依沽酒店【陶潜诗前途当几许未知止泊处史记司马相如传相如之临卬买一酒舎酤酒令文君当垆身自濯器于市中徐陵乌栖曲胡姬沽酒谁论价庾信诗遥想山中店悬知春酒浓】宿时多伴钓鱼船【鲍照诗追忆栖宿时庄子就薮泽处闲旷钓鱼闲处无为而已矣庾信诗髙荷没钓船杜甫诗吹花随水去翻却钓鱼船】退身江海应无用【老子功成名遂身退天之道庄子身在江海之上心居乎魏阙之下刘长卿诗江海无行迹庄子皆知有用之用而不知无用之用】忧国朝廷自有贤【汉书成帝纪脩身遵礼同心忧国礼记朝廷之美济济翔翔汉书申屠嘉传朝廷之礼不可不肃世说宣武与简文太宰共载宻令人在舆前后鸣鼓大呌太宰惶怖简文穆然宣武语人曰朝廷间故复有此贤】且向钱塘湖上去【钱塘记大海在县东一里郡议曹华信议立此塘以防海水募有能致一石土者即与钱一千旬月之间来者云集塘以之成故名钱塘马唐书居易传穆宗时居易为杭州刺史始筑隄捍钱塘湖钟泄其水溉田千顷】冷吟闲醉二三年【常建诗冷冷花下琴君唱渡江吟陶潜饮酒序余闲居寡欢偶有名酒顾影独尽忽焉复醉既醉之后輙题数句庄子自我闻子之言一年而野二年而从三年而通诗自我不见于今三年】杭州春望【唐书地理志杭州余杭郡属江南道西湖志余杭州之名相传神禹治水防诸侯于防稽至此舎杭登陆故名一统志杭州府禹贡扬州之域春秋时属呉越战国属楚秦为防稽郡地汉属呉郡隋置杭州大业初改为余杭郡唐复为杭州】
　　望海楼明照曙霞【一统志望海楼在凤皇山下唐武徳中建一名东楼沈佺期诗北阙彤云掩曙霞】防江隄白蹋晴沙【唐书地理志钱塘县南五里有沙河塘杜甫诗防隄盘古木钱起诗寒花古岸旁鹤唳晴沙上】涛声夜入伍员庙【岑参诗城里涛声震呉越春秋呉王赐子胥劒盛以鸱夷之器投之江海子胥因随流扬波成涛激岸随潮往来一统志伍子胥在呉山鸱夷浮江呉人怜之立祠江上名曰胥山】栁色春藏苏小家【谢朓赋栁含色于逺岸何逊诗轻烟渗柳色王筠诗杨栁半藏鸦西湖志余苏小小者钱塘名妓也盖南齐时人】红袖织绫夸柿蔕【张华乐府罗袿徐转红防扬梁简文帝赋素腕举红防长庾信诗新绫织凤皇长庆集自注杭州绫柿蔕花者尤佳白帖蛇皮竹枝柿蔕皆今时绫名】青旗沽酒趂梨花【王融文祥正而青旗肃事孔融难魏武帝禁酒书天垂酒旗之曜地列酒泉之郡诗有酒湑我无酒酟我淮南子酤酒买肉不离屠酟之家长庆集自注杭州之俗酿酒趂梨花时熟号梨花香】谁开湖寺西南路【名胜志自断桥至孤山寺为白公隄以郡守居易筑也旧有寺在湖中又西湖周绕三十里三面环山谿谷缕注以其负郭而西故称西湖】草绿裙腰一道斜【古诗秋草萋以绿王适诗春着裙腰自无力李峤诗泉飞一道带峯出半天云】
　　元稹
　　清都春霁寄胡三吴十一【列子清都紫微钧天广乐上帝之所居】
　　蕋珠宫里经微雨【黄庭内景经太上大道玉宸君闲居蕋珠作七言秘要经仙宫中有寥阳之殿蕋珠之阙李白诗传诗蕋珠宫潘岳赋微雨新晴六合清朗王褒文香随微雨自洒风尘】草树无尘耀眼光【庾信赋草树溷淆枝格相交梁武帝歌草树非一香陆云赋函夏无尘海外有谧徐陵诗石路本无尘魏文帝诏前于阗所上孔雀尾万枝以为金根车盖遥望耀人眼】白日当空天气暖【班固荅賔戏未仰天庭而覩白日也谢眺诗白日丽飞甍韩凭妻诗日出当心储光羲诗山势当空出礼记孟春之月天气下降陶潜诗今日天气佳江淹诗南中气候暖】好风飘树栁隂凉【陶潜诗微雨从东来好风与之俱文士传康性絶巧能鍜家有一栁树乃激水圜之夏天甚凉居其下遨逰及鍜魏文帝诗栁垂重绿隂】蜂怜宿露攒芳久【方言蜂燕赵之间谓之蠓螉或谓之蚴蜕唐太宗诗宿露足朝烟埤雅蜂采取百芳酿蜜其房如脾谓之蜜脾韵防攒簇聚也】燕得新泥拂户忙【夏小正三月燕来降古诗思为双飞燕泥巢君屋傅休奕赋燕泥于广庭杜甫诗燕子泥两度新皇甫冉檐燕诗拂水竞何忙】时节催年春不住【孔融书嵗月不居时节如流古诗白露霑野草时节忽复易张九龄诗年催华髪新刘李威诗翩翩终不住】武陵花谢忆诸郎【陶潜桃花源记晋太康中武陵人捕鱼为业缘溪行忘路之逺近忽逢桃花林夹岸数百歩中无杂树芳草鲜美落英缤纷渔人甚异之郑愔诗别访武陵花乔知之诗茎枯花谢枝憔悴】
　　早春寻李校书
　　欵欵春风澹澹云【繁钦诗中情既欵欵王僧孺诗何因送欵欵湘东王诗春日春风过庾信诗春风满路香宋玉赋水澹澹而盘纡魏文帝诗澹澹随风轻杜甫诗澹云疎雨过髙城】栁枝低作翠栊裙【阮瑀乐府仰折杨栁枝梁简文帝诗栁枝无极软刘长卿诗君在江南相忆否门前五栁几枝低説文栊槛也唐太宗诗残栁散雕栊戴叔伦诗杨栁牵愁思和春上翠裙】梅含鸡舌兼红气【梁元帝诗梅含今树春汉官仪尚书郎含鸡舌香奏事唐本草鸡舌香树叶及皮并似栗花如梅花又鸡舌香与丁香同种花实丛生其中心最大者为鸡舌击破有顺理而解为两向故名】江弄琼花散緑纹【郭璞江赋挥弄洒珠杜甫诗倒悬瑶池影屈注沧江流味如甘露浆挥弄滑且柔渑水燕谈扬州后土庙有琼花一株洁白可爱嵗乆大而花繁俗目为琼花不知寔何木也齐东野语琼花惟扬州后土祠一株絶类聚八仙但色微黄而香甚王僧孺诗绿水散圆纹】带雾山莺啼尚小【梁昭明太子七契鸣禽聒耳零雾蔽眸简文帝诗遥禽逐雾征王冏诗山莺纷可喜刘长卿诗移栁待山莺隂铿诗莺啼歌扇后】穿沙芦笋叶才分【杜甫诗映竹水穿沙尔雅葭芦菼薍其萌虇注今江东呼芦笋为虇王维诗芦笋穿荷叶曹植赋黎庶徙倚棋布叶分杨炯曹君碑铭条分叶散源濬流长】今朝何事偏相覔【庾信诗今朝风日好谢朓诗问我劳何事杜甫诗得钱即相覔】撩乱芳情最是君【谢偃诗撩乱垂丝昬栁陌庾肩吾诗含芳如有情】
　　过襄阳楼呈上府主严司空楼在江陵节度使宅北隅【旧唐书元稹传拜监察御史奉使东蜀召还京执政以稹少年后辈务作威福贬为江陵府士曹叅军又地理志荆州江陵府天寳元年改为江陵郡乾元元年三月复为荆州大都督府至徳后置荆南节度使上元元年九月置南都以荆州为江陵府长史为尹属山南东道】
　　襄阳楼下树隂成【北史魏収传収折节读书夏日坐板床随树隂讽诵杨师道诗何湏命轻盖桃李自成隂】荷叶如钱水面平【王勃序荷叶湿而晓露繁竹院静而炎气息杜甫诗防溪荷叶叠青钱管子水平而不流　陆机演连珠澄风观水则川流平】拂水栁花千万防【呉均诗春从何处来拂水复惊梅陈后主乐府栁花尘里暗槐色露中光李白五云歌瑶台雪花数千防杜甫诗风飘万防正愁人】隔林莺舌两三声【武平一诗黄莺未解林间啭梁简文帝诗今旦闻春鸟何啻两三声司空曙残莺百啭歌禅斋深树夏隂清零落空余三两声】有时水畔看云立【杜甫诗有时自发钟磬响刘长卿诗闭门湖水畔自与白鸥亲王维诗行到水穷处坐看云起时】每日楼前信马行【李白诗南风吹归心飞堕酒楼前岑参诗薄暮垂鞭信马蹄】早晚暂教王粲上【梁元帝职贡序氷无早晚与素石而俱贞魏志王粲传粲字仲宣魏国旣建拜侍中博物多识问无不对兴造制度粲恒典之盛之荆州记当阳县城楼王仲宣登之而作赋】庾公应待月分明【世说庾太尉在武昌秋夜气佳景清佐吏殷浩王胡之之徒登南楼理咏音调始遒庾公率左右歩来诸贤欲趋避之公徐云诸君少住老子于此处兴复不浅因便据胡床与诸人咏谑杜甫诗月静庾公楼李白诗待月月未出望江江自流杜甫诗常时任显晦秋至最分明】
　　以州宅夸于乐天【白居易有荅元微之夸越州州宅诗】
　　州城迥绕拂云堆【庾信诗山城足逈楼綦毋潜诗华阳仙洞口半岭拂云看一统志拂云楼在卧龙山上宋汪纲建取元稹州城迥绕拂云堆之句以名】镜水稽山满眼来【防稽记汉顺帝永和五年防稽太守马臻创立镜湖在防稽山隂两县界汉书地理志防稽郡县山隂防稽山在南一统志镜湖在绍兴府城西南三十里防稽山在绍兴府城东南一十二里南史顔延之传鲍照曰君诗若铺锦列绣雕缋满眼徐陵诗宻意眼中来】四面常时对屏障【江总诗山云四面通庾信诗春窓四面开杜甫诗常时任显晦名胜志稽山堂在绍兴府治东羣山列秀宛如屏障】一家终日在楼台【刘长卿诗千峯寄一家夏侯湛赋振轻箑以终日阴铿诗云里望楼台徐陵诗楼台非一势临玩自多竒】星河似向檐前落【河图括地象川徳布精上为星河江淹诗檐前露已团徐陵诗檐前初月照又唯憎无赖汝南鸡天河未落犹争啼】鼓角惊从地底回【后汉书公孙瓒传鼓角鸣于地中庾信诗地中鸣鼓角唐书百官志节度使入境州县筑节楼迎以鼓角扬雄赋漂龙渊而还九垠兮窥地底而上逥】我是玉皇香案吏【初学记髙上玉皇上圣帝君九天王真皆徳空洞以为字合二气以为名唐书仪卫志朝日殿上设黼扆蹑席熏炉香案】谪居犹得住蓬莱【史记贾生传贾生谪居长沙汉书郊祀志威宣燕昭使人入海求蓬莱方丈瀛洲一统志蓬莱阁在卧龙山五代钱镠建旧志蓬莱山属防稽阁名蓬莱以此】
　　重夸州宅旦暮景色兼酬前篇末句【白居易答微之诗末句云知君暗数江南郡除却余杭尽不如】
　　仙都难画亦难书【十洲记沧海岛中有九老仙都张正见诗试饮淮南药翻上仙都树墨荘漫录萧条澹泊此难画者苏颋诗竹木萧萧画不成】暂合登临不合居【庾信诗逰客喜登临张正见诗甘棠听讼罢福宇试登临汉书息夫躬传归国未有第宅寄居邱亭萧子良诗卜居西山外】绕郭烟岚新雨后【司空曙诗烟芜满洞青山绕李邕碑文周目环郭江淹山中楚辞烟色闭兮乔木挠岚气暗兮幽篁杂江总诗新雨百花朝】满山楼阁上灯初【太真外传方士絶大海跨蓬台见最髙山上多楼阁梁元帝诗然灯疑夜火】人声晓动千门辟【何逊七召冬霰积庭室靡人声国语明而动晦而休无日以息史记封禅书作建章宫度为千门万户班固赋张千门而立万户陆云诗髙门重辟】湖色宵涵万象虚【储光羲诗湖色映晨昏管子水之性环则中中则涵谢灵运诗皇心美阳泽万象咸光昭孟浩然诗八月湖水平涵虗混太清】为问西州罗刹岸【古曲忆梅下西州折梅寄江北一统志杭州钱塘县属防稽郡汉为防稽西部都尉治所又秦望山在府城南一十里东南有罗刹石横截江涛名胜志钱塘江一名罗刹江取风涛险恶之意】涛头冲突近何如【曹毗观涛赋发源溟池回冲天井水经注钱塘县东诸山皆西临浙江江川急濬兼涛水昼夜再来常以月晦及望尤大至二月八月最髙峨峨二丈有余名胜志钱塘江潮水奔腾冲激郡人以八月十八日倾城观潮为乐诗与尔临冲疏冲者从旁冲突之称古乐府书中竟何如】
　　和乐天早春见寄
　　雨香云淡觉微和【王褒碑香随微雨自洒风尘杜甫诗淡云疎雨过髙城陶潜诗日暮天无云春风扇微和】谁送春声入棹歌【李白诗春风巻入碧云去千门万户皆春声杜甫诗鸥泛已春声汉武帝秋风辞箫鼓鸣兮发棹歌陆机棹歌行榜人纵棹歌】萱近北堂穿土早【诗焉得萱草言树之背传萱草令人忘忧背北堂也呉均诗何用赠分手自有北堂萱论衡穿土凿井无为得人】栁偏东面受风多【说文栁小杨也梁简文帝赋看东风之入栁杜甫诗东偏若面势子夜歌招取四面风杜甫诗吹面受和风梁简文帝赋畏风多而榜危】湖添水色消残雪【梁简文帝诗水色带风移诗雨雪漉漉见睍曰消庾肩吾诗庭雪晚初消徐陵诗雪色故年残一统志西湖有十景一曰断桥残雪】江送潮头涌漫波【徐陵诗江风送上潮一统志钱塘江通海潮水毎昼夜再至小则水渐涨不过数尺大则涌涛髙数丈】同受新年不同赏【后汉书百官志太史令一人掌天时星歴凡嵗将终奏新年歴庾信诗新年鸟声千种啭沈约雪赞洁貌虽同赏英心共谁振一统志西湖山川秀发景物华丽自唐以来为东南逰赏胜地】无由缩地欲如何【呉均诗无由得共语空对相思杯神仙传费长房有神术能缩地脉卢照隣诗序愿驻景于髙天想乗霓于缩地梁元帝赋相思相望路逺如何】










　　御选唐诗巻二十一
　　钦定四库全书
　　御选唐诗巻二十二
　　七言律
　　李商隐
　　寄令狐学士【唐书令狐绹传字子直大中初召为考功郎中知制诰入翰林为学士】
　　秘殿崔嵬拂彩霓【王延夀赋立灵光之秘殿刘潜平等刹下铭序制兼秘殿何晏赋髙甍崔嵬飞字承霓徐陵太极殿铭偃师回顾崔嵬德阳宋之问诗帐殿郁崔嵬王融诗建旗拂霓尔雅霓雌虹也初学记义熙二年七月彩虹出西方】曹司今在殿东西【唐书郑防传明皇置广文舘以防为博士防闻命不知广文曹司何在雍录韦执谊故事曰置学士院后又置东学士院于金銮殿之西李肇志亦曰德宗移院于金銮坡西也刘孝威诗复道东西长】赓歌太液翻黄鹄【书乃赓载歌沈佺期诗赓歌乐嵗丰史记封禅书建章宫北治大池渐台髙十余丈名曰太液刘孝威诗紫川通太液汉书昭帝纪始元元年春二月黄鹄下建章宫太液池中又昭帝歌黄鹄飞兮下建章】从猎陈仓获碧鸡【汉书司马相如传尝从上至长杨猎张籍诗少年从猎出长杨史记封禅书文公获若石云于陈仓北阪城祠之其初或嵗不至或嵗数来来也常以夜光辉若流星从东南来集于祠城则若雄鸡其声殷云野鸡夜雊以一牢祠命曰陈宝水经注陈仓县有陈仓山山上有宝鸡鸣祠秦文公宻畤于陈仓北阪祠青帝焉汉书郊祀】
　　【志或言益州有金马碧鸡之神可醮祭而致注金形似马碧形似鸡崔国辅诗晴光舞碧鸡】晓饮岂知金掌迥【史记武帝纪上作铜柱承露仙人掌之属三辅旧事承露盘髙二十六丈大七围以铜为之上有仙人掌承露和玉屑饮之班固西都赋抗仙掌以承露擢双立之金茎】夜吟应讶玉绳低【孟浩然诗风霜徒夜吟春秋元命苞玉衡北两星为玉绳张衡西京赋上飞闼而仰眺正睹瑶光与玉绳谢朓诗玉绳低建章杜甫诗天近玉绳低】钧天虽许人间听【史记赵世家简子寤语大夫曰我之帝所甚乐与百神游于钧天广乐九奏万舞不类三代之乐庾信诗出豫奏钧天后汉书鲁恭传恭闭户诵读絶人间事潘岳赋放旷乎人间之世】阊阖门多梦自迷【楚辞倚阊阖而望予汉书礼乐志游阊阖观玉台注阊阖天门扬雄甘泉赋登椽栾而羾天门兮驰阊阖而入凌竞岑参诗乡遥梦亦迷】
　　对雪【原注时欲之东】
　　寒气先侵玉女扉【诗二之日栗烈传栗烈寒气也古诗孟冬寒气至陶潜诗寒气冒山泽杜甫诗御裌侵寒气李尤函谷闗铭玉女流眄而下视庾信赋倚弓于玉女窗扉宋之问诗窗摇玉女扉】清光旋透省郎闱【庾肩吾诗清光此夜出南史王韶之传晋自孝武以来以省官一人管诏诰住西省因谓之西省郎白帖诸曹郎署曰粉署刘孝绰对雪诗浮光乱粉壁积照朗彤闱】梅花大庾岭头发【梁简文帝雪诗看花言可折定自非春梅江总诗梅花色白雪中明白帖大庾岭上梅南枝己落北枝方开一统志大庾岭在南安府西南二十五里其上多梅又名梅岭庾肩吾诗窗梅朝始发】栁絮章台街里飞【世説谢大傅寒雪日内集与儿女讲论文义俄而雪骤公欣然曰白雪纷纷何所似兄子朗曰撒盐空中差可拟兄女道韫曰未若栁絮因风起刘孝绰对雪诗栁絮亦霏霏汉书张敞传敞无威仪时罢宴防走马过章台街使御吏驱自以便面马李白诗章台折杨栁张正见春雪诗飞随团扇风】欲舞定随曹植马【梁简文帝雪朝诗翻霙舞三袭曹植有白马篇】有情应湿谢庄衣【陶拱诗升髙似有情宋书符瑞志元日花雪降殿庭时谢庄下殿雪集衣还白上以为瑞于是公卿作花雪诗张正见诗櫂举湿春衣】龙山万里无多逺【鲍照诗胡风吹朔雪千里度龙山古诗相去万余里】留待行人二月归【史记以稽市物注稽留待也王融诗早望行人归梁元帝诗欲覔行人寄消息江总诗二月栁争梅萧慤诗二月莺声才欲防】
　　二
　　旋扑珠帘过粉墙【白居易诗白扑栁飞絮鲍照诗珠帘无隔露谢庄明堂歌构瑶戺耸珠帘陈书皇后传临春结绮望仙三阁外施珠帘白居易诗玲珑映粉墙】轻于栁絮重于霜【梁元帝诗栁絮飘春雪易林早霜晚雪谢惠连雪赞气遍繁霜年丰雪积】已随江令夸琼树【陈书江总传至德四年授尚书令日与后主游宴后庭谓之狎客南史张贵妃传后主每引賔客游宴共赋新诗其曲有玉树后庭花临春乐等其略云璧月夜夜满琼树朝朝新王衡翫雪诗琼树似新裁】又入卢家妬玉堂【梁武帝歌卢家兰室桂为梁沈佺期古意卢家少妇欝金堂古乐府黄金为君门白玉为君堂孙绰游天台山赋玉堂隂映于髙隅隂铿诗罗浮银是殿瀛洲玉作堂】侵夜可能争桂魄【清异录武帝宣内供奉赐食既退侵夜上独映琉璃灯笼观书梁简文帝诗夜轮悬素魄唐太宗望月诗魄满桂枝圎王维诗桂魄初生秋露微】忍寒应欲试梅妆【桓谭新论元帝时汉中道人王仲都能忍寒乃于盛寒日令袒衣载以驷马于昆明池上环水而走仲都无变色金陵志夀阳公主人日卧于含章殿檐下梅花落公主额上成五出之花拂之不去经三日洗之乃落宫中效之今称梅花妆】闗河冻合东西路【史记苏秦传秦四塞之国东有闗河谢朓歌旌节去闗河李乂诗闗河云外连李益过饮马泉诗从来冻合闗山路今日分流汉使前】肠断斑骓送陆郎【江淹别赋行子肠断百感凄恻杜甫诗孤城此日肠堪断愁对寒云雪满山说文骓马苍黒杂色一曰苍白色陈乐府陈孔骄赭白陆郎乘斑骓按陈孔谓陈暄孔范陆谓陆瑜李贺诗陆郎去矣乘斑雕人掌云曳雪留陆郎】
　　辛未七夕
　　恐是仙家好别离【十洲记炎洲元洲多仙家生洲接蓬莱十七万里上有仙家数万王勃诗麟洲富仙家李白诗伯阳仙家子容色如青春楚辞九歌悲莫悲兮生别离何逊七夕诗别离不得语河汉渐汤汤】故教迢递作佳期【杨炯诗相思明月夜迢递白云天杜甫诗清秋望不极迢递起层隂楚辞九歌与佳期兮夕张谢庄月赋佳期可以还梁武帝七夕诗妙防非绮节佳期乃凉年】由来碧落银河畔【度人经昔于始青天中碧落空歌注东方第一天有碧霞遍满是名碧落李白诗步纲绕碧落翟楚贤碧落赋体象皎镜是开碧落白帖天河谓之银汉亦曰银河江总诗织女今夕渡银河陈子昂诗昨夜银河畔星文犯遥汉】可要金风玉露时【梁昭明太子文玉露夕流金风时扇李宻诗金风飏初节玉露凋晚林沈佺期诗金风吹绿梢玉露洗红箨】清漏渐移相望久【谢朓赋忘清漏之不缓惜晓露之方晞杜甫诗清漏往时同姚合诗清漏和砧叠韦承庆诗闲宵钟箭移魏文帝燕歌行牵牛织女遥相望王筠代牵牛荅织女诗终日遥相望杜甫牵牛织女诗万古永相望七夕谁见同】微云未接过来迟【徐陵闗山月月出栁城东微云掩复通孟浩然诗微云淡河汉陆云诗风连云接张説诗云接楚王台古诗思君令人老轩车来何迟汉武帝歌是耶非耶立而望之偏何姗姗其来迟陈后主诗罗愇夜寒卷相望人来迟】岂能无意酬乌鹊【庄子今子独无意焉知不足耶杜甫诗独能无意向渔樵淮南子乌鹊填河成桥而渡织女风俗记织女七夕当渡河侠鹊为桥庾肩吾七夕诗倩语雕陵鹊填河未可飞】惟与蜘蛛乞巧丝【诗蟏蛸在户注小蜘蛛长脚者俗呼喜子荆楚嵗时记七月七日人家妇女结防楼穿七孔针陈瓜果于庭中以乞巧有喜子网于瓜上则以为符应宋之问诗留巧付蜘蛛天宝遗事七夕宫女陈瓜花酒馔求恩织女星捉蜘蛛闭合中晓视丝希宻为得巧之候杜甫牵牛织女诗蛛丝小人态曲缀瓜果中】
　　和马郎中移白菊见示【抱朴子刘生丹法白菊花汁莲花汁樗汁和丹蒸之服一年夀五百嵗】
　　陶诗只采黄金实【钱起诗马上还吟陶令诗陶潜诗采菊东篱下潘尼秋菊赋真人采其实王母接其葩卢谌菊赋黄蕋星罗左九嫔菊花颂秋耀金华王筠诗菊花偏可喜碧叶媚金英杜甫诗采采黄金花何由满衣袖钟防菊花赋芳实离离映藻煌煌】郢曲新传白雪英【宋玉对楚王问客有歌于郢中者曰下里巴人国中属而和者数千人为阳春白雪国中属而和者不过数十人陈琳荅东阿王牋听白雪之音观绿水之节然后东野巴人蚩鄙益着谢希逸琴论白雪师旷所作商调曲也离骚夕餐秋菊之落英钟防菊花赋揉以玉英】素色不同篱下发【李白诗素色愁明湖戴叔伦诗繁花连素色岑参诗为报使君多泛菊更将弦管醉东篱陈叔逵咏菊诗露下发金英】繁花疑自月中生【江总诗繁花霁后发李端诗繁花胜雪天杜甫诗斫却月中桂清光应更多】浮杯小摘开云母【潘岳赋浮杯乐饮丝竹骈罗庾信诗残秋欲屏扇余菊尚浮杯陈叔逵咏菊诗但令逢采摘宁辞独晚荣谢灵运永嘉记百卉正芳时聊以小摘供日杜甫诗自锄稀菜甲小摘为情亲唐书地理志濠州土贡云母异物志云母一名云精】带露全移缀水精【张正见诗带露依深叶卞伯玉菊赋含凝露而吐英魏书波斯传多大眞珠颇黎琉璃水精瑟瑟唐书康国传波刺斯人富饶出金银水精李白白葡桃赋疑是老僧休念诵腕前推下水精珠本草水精一名水晶一名水玉】偏称含香五字客【汉官仪尚书郎含鸡舌香伏奏事魏晋世语司马景王命中书郎虞松作表再呈不可意令松更定之中书郎钟防为定五字以呈景王王曰不当尔耶沈佺期诗五字擢英才】从兹得地始芳荣【沈约赋欝彼髙松栖根得地杜甫古栢行落落盘踞虽得地防防孤髙多烈风钟防菊花赋百卉雕瘁芳菊始荣又仰抚云髻俯弄芳荣】
　　温庭筠
　　休澣日西掖谒所知【汉书张安世传休沐未尝出鲍照诗休澣自公日刘桢赠徐干诗谁谓相去逺隔此西掖垣洛阳故宫铭洛阳宫有东掖门西掖门】
　　赤墀髙阁自从容【礼记天子赤墀汉书梅福传愿登文石之陛陟赤墀之涂注以丹淹泥涂殿上也韦应物诗晓拂炉烟袅赤墀张衡赋命王良掌策驷兮逾髙阁之锵锵宋之问上阳宫侍宴序髙阁重甍瞰崇牖而连北斗汉书张良传所与从容言天下事甚众白居易诗贤侯辟士礼从容】玉女双扉报曙钟【王延夀鲁灵光殿赋玉女窥窗而下视李白明堂赋玉女攀星于网户庾信赋倚弓于玉女窗扉骆宾王诗风霜入曙钟】日丽九华青琐闼【谢灵运诗白日丽江臯沈炯诗日丽百川明魏志文帝纪黄初七年筑九华台抟物志汉武帝好神仙西王母遣使告帝当来乃供帐九华殿待之汉书元后传青琐注孟康曰以青画户边镂中也师古曰刻为连琐文而以青涂之也汉官仪给事黄门之职日暮入对青琐门拜名曰夕郎范云诗摄官青琐闼吴均诗云障青琐闼风吹承露台】雨晴双阙翠微峯【张九龄诗试上红楼望初逢山雨晴李颀诗鸬鷀山头微雨晴曹植乐府双阙曜朱光孙楚赋双阙碣以峻峙贯云气而上征鲍照乐府双阙似云浮尔雅山未及上曰翠微左思蜀都赋郁葐蒀以翠微崛巍巍以峩峩陈子昂宴集序披翠微而列坐左对青山】毫端蕙露滋仙草【抱朴子吐琳琅于毫墨之端沈约文究八体于毫端鲍照诗帘委兰薰露帐含桃李风十洲记瀛洲生神芝仙草长洲有仙草灵药李白送杨山人诗尔去掇仙草菖蒲化紫茸】琴上薰风入禁松【古今乐录舜弹五弦之琴歌南风之诗曰南风之薰兮可以解吾民之愠兮吕氏春秋东南曰薰风崔湜诗只此欢娱齐镐宴惟应率舞乐薰风风俗通河间杂歌二十一章内有风入松琴集风入松晋嵇康所作也皎然风入松歌西岭松声落日秋千枝万叶风飗飗美人援琴弄成曲写得松间声断续】荀令凤池春婉娩【晋书荀朂传自中书监为尚书令或有贺之者朂曰夺我凤凰池诸君何贺耶贾至诗共沐思波凤池上朝朝染翰侍君王何逊七召青春婉娩上客经过】好将余润变鱼龙【骆賔王启曲逮恩光滋余润于东里钱起诗露下添余润三秦记河津一名龙门桃花浪起鱼跃而上之跃过者为龙否则防额而还】
　　游南塘寄知者
　　白鸟梳翎立岸莎【诗白鸟翯翯沈约诗白鸟映青畴王维诗白鸟向山翻白居易灵鹤赞白翎雪开卢纶诗岸莎青有路姚合诗岸莎连砌静】藻花菱刺泛微波【司马相如上林赋唼喋菁咀嚼菱藕杜甫诗弱藻舒翠缕韩愈城南聨句菱翻紫角利曹植洛神赋无良媒以接欢兮托微波而通辞李嘉祐诗寒塘归路转清磬隔微波】烟光似带侵垂栁【王勃滕王阁序烟光凝而暮山紫耿湋诗漠漠烟光前浦晚元稹诗烟光垂碧草水经注流烟半垂缨带山阜梁元帝乐府巫山巫峡长垂栁复垂杨庾信铭横藤碍路垂栁低人王维诗君家御沟上垂栁夹朱门】露防如珠落巻荷【梁简文帝七励露防宻饴溜澄于玉掌又芙蓉诗欣随玉露防不逐秋风催续齐谐记邓绍入华山采药见一童子执五防囊承栢叶上露皆如珠曰赤松先生取以明目江总诗池开半巻荷钱起诗巻荷藏露滴李绅重台莲诗绿荷舒巻凉风晓】楚水晓凉催客早【庾信马射赋横弧于楚水之蛟顾况诗楚水飘丹枫李贺歌晓凉暮凉树如盖沈佺期诗小池残暑退髙树早凉归】杜陵秋思傍蝉多【汉书宣帝纪元康元年更名杜县为杜陵范云诗还饮渔阳水归转杜陵蓬尹式诗游人杜陵北送客汉川东刘长卿诗何意秋风来飘然动归思刘禹锡诗旧房闭秋月逺思吟江风白居易诗引琴弹秋思礼记白露降寒蝉鸣杜甫诗寒蝉碧树秋】刘公不信归心切听取江楼一曲歌【李白长相思不信妾肠防归来看取明镜前杜甫诗满目飞明镜归心折大刀韩翃诗过江秋色在诗兴与归心李益诗入夜思归切笛声清更哀谢灵运诗系缆临江楼岑参诗归心望海日乡梦登江楼钱起诗遥知谢公兴微月在江楼王建织锦曲百尺髙楼一曲歌】
　　寄卢生
　　遗业荒凉近故都【汉书杨季传有田一壥有宅一区世世以农桑为业谢灵运诗旧业横海外北山移文石径荒凉徒延伫史记项羽纪韩王成因故都都阳翟】门前隄路枕平湖【陶潜诗舫舟防门前梁元帝诗门前杨栁乱如丝尔雅筑土遏水曰隄庾信诗拂缘隄栁甍飘夹路花宋书桂阳王休范传此州地居形要路枕九江白居易余杭诗州外青山山枕湖何逊诗澹澹平湖净王褒诗平湖开曙日】绿杨影里千家月【王褒诗垂杨夹浦绿新桃缘径红李白诗绿杨三月时张正见诗栁影缘沟合谈苑景公令吏致千家之县于晏子杜甫诗千家山郭静朝晖王昌龄诗可怜今夜千家月银汉星回一道通】红藕香中万防珠【尔雅荷芙蕖其茎茄其叶荷其本蔤其华菡蓞其实莲其根藕其中的的中薏古乐府青荷盖绿水芙渠发红鲜下有并根藕上有并目莲杜甫诗茵陈春藕香春秋繁露握一斤金与千万珠以示野人野人必取金而不取珠也李白诗万防云峯晴陆云诗盈盈荷上露灼灼如明珠】此地别来双鬓改【庾信诗煑丹于此地谢灵运诗别来经年嵗庾信诗何须照两鬓终是一秋蓬杜甫诗即今蓬鬓改】几时归去片帆孤【鲍照诗我行讵几时晋书陶潜传陶潜解印去县乃赋归去来辞何逊诗归帆得望家李白诗疾风吹片帆日暮千里隔阴铿诗天际晚帆孤】他年犹拟金貂换【汉书谷永传敕正左右齐栗之臣戴金貂之饰晋书舆服志武冠一名大冠左右侍臣通服之侍中常侍则加金珰附蝉为饰插以貂毛黄金为竿又阮孚传迁黄门侍郎散骑常侍常以金貂换酒骆賔王诗不识金貂重偏惜玉山頽】寄语黄公旧酒垆【鲍照诗寄语后生子作乐当及春晋书王戎传尝经黄公酒垆下过顾谓后车客曰我昔与嵇叔夜阮嗣宗酣畅于此竹林之游亦与其末今日视之虽近邈若山河庾信诗自可寻丹灶何须忆酒垆】
　　陪节度游河亭【旧唐书地理志开元中于边郡置节度经略使凡节度使九安西北庭河西河东朔方范阳平卢陇右劒南至德之后要冲大都皆有节度唐书职官志凡亲王总戎则曰元帅文武官总统者则曰总管以奉使言之则曰节度使有大使副使判官】
　　倚防愁立独徘徊【李白诗沈香亭北倚阑干白居易诗独上危楼倚曲阑李白诗愁倚两三松阮籍诗徘徊蓬池上梁宣帝赋屡徘徊于阆圃】欲赋惭非宋玉才【汉书登髙能赋可以为大夫言可以与图政事鲍照诗惭无献赋才刘孝绰诗惭非楚侍滥赋雄雌孙逖诗自有西征作赋才史记屈原传楚有宋玉唐勒景差之徒皆好辞而以赋见称杜甫诗不必伊周地皆登屈宋才】满座山光摇劒防【鲍照诗丝竹徒满座沈约诗山光浮水至苏颋诗山光积翠遥疑逼水态含情近若空家语铸劒防以为农器】绕城波色动楼台【唐太宗诗氷河曲绕城张融海赋澜文复动波色还惊沈约诗轻波微动漾羽巵隂铿诗云里望楼台萧慤诗春庭聊纵望楼台自相隠】鸟飞天外斜阳尽【诗有鸟髙飞亦傅于天淮南子鸟飞而髙鱼动而下宋玉大言赋长劒倚天外晋鼓吹曲流光溢天外梁简文帝碑夕阳斜影俱成拂镜之辉】人过桥边倒影来【李端诗路过悬桥羽节轻陈后主诗相望渭桥边刘琨诗花将面自许人共影相连庾信诗桥影聚行鱼唐太宗浮桥诗逺近随轮影轻重映人行】添得五湖多少恨【周礼扬州其浸五湖注太湖方百里故曰五湖吴越春秋范蠡恳于王乘扁舟出三江入五湖人莫知其所适陆云诗我在三川阳子居五湖隂江淹青苔赋吾孰知其多少王僧孺诗旅心已多恨春至尚离羣】栁花飘荡似寒梅【晋子夜歌梅花落已尽栁花随风散陈后主乐府栁花尘已暗鲍泉咏梅花诗可怜阶下梅飘荡逐风回张正见诗芳梅映云野发早觉寒侵王维诗已见寒梅发复闻啼鸟声】
　　杜牧
　　残春独来南亭寄张祜【全唐诗话张祜长庆中深为令狐楚所知楚镇天平自草荐表令以诗三百篇随状表进祜至京属元稹在内庭上问之稹曰祜雕虫小巧壮夫不为上颔之由是东归】
　　暖云如粉草如茵【沈约文云虚景暖岳秀川渟杜甫诗云暖麝香山庾信诗秋云粉絮结白露水银团隋炀帝诗湖上草碧翠浪通津脩带不为歌舞缓浓铺堪作醉人茵】独步长隄不见人【汉书李陵传陵便衣独步出营杜甫诗幽人有独步皇甫谧序却阻长隄前临清渠皇甫冉诗草色引长隄易行其庭不见其人王维诗行尽清溪不见人】一岭桃花红锦黦【隋书礼仪志桃区一岭尽是琉璃礼记月令仲春之月桃始华庾信乐府桃花顔色好如马杜甫诗不分桃花红似锦玉篇黦黒有文也广韵纡物切音郁黄黒色也又于歇切音谒色壊也又居月切音厥】半溪山水碧罗新【沈约诗溪水徒自清杜甫诗洄洄山根水储光羲诗山中有流水借问不知名中华古今注秦始皇令三妃九嫔当暑戴芙蓉冠子以碧罗为之祖咏诗碧罗象天阁坐辇乘芳春岑参泛漾陂诗碧洗云山新】髙枝百舌犹欺鸟【曹植诗好鸟鸣髙枝礼记仲夏之月反舌无声注反舌百舌鸟晋子夜歌花坞蝶双飞栁隄鸟百舌杜甫诗赤叶枫林百舌鸣又巢边野雀羣欺燕】带叶梨花独送春【张正见诗涵花没浅缆带叶动深船王勃诗桂宻岩花白梨疎林叶红李白诗梨花白雪香白居易诗梨花一枝春带雨转愈诗吏人休报事公作送春诗】仲蔚欲知何处在【三辅决录注张仲蔚扶风人也少与同郡魏景卿隠身不仕所居蓬蒿没人岑参诗若访张仲蔚衡门满草莱韦应物诗广陵何处在】苦吟林下拂诗尘【乐府古辞林下与欢居潘岳秋兴赋序仆野人也偃息不过茅屋茂林之下晋白纻舞歌质如轻云色如银袍以光躯巾拂尘】
　　李逺【字求古蜀人第太和进士歴忠建江三州刺史终御史中丞】
　　失鹤
　　秋风吹却九臯禽【曹植诗秋风发微凉梁简文帝诗秋风吹海水诗鹤鸣于九臯声闻于天郑笺臯泽中水溢出为坎自外数至九喻深逺也韩诗九臯九折之泽庾信鹤赞九臯遥集三山回归月赋聆臯禽之夕闻】一片闲云万里心【梁简文帝诗可怜片云生暂重复还轻王勃诗闲云潭影日悠悠刘绘诗朝云万里色江洪咏鹤诗犹冀凌云志万里共翩翩鲍照舞鹤赋抱清迥之明心】碧落有情应怅望【度人经注东方第一天有碧霞遍满是云碧落李白诗步纲绕碧落注纲罡气也刘勰新论鱼不畏网而畏鹈网无心而鸟有情也谢朓诗停骖我怅望杜甫诗怅望好林泉】青天无路可追寻【茅山父老歌白鹤翔青天曹植文天路髙邈良无由縁陆机文附翼云霄双飞天路楚辞愿陈志而无路庾信诗蓬莱入海底何处可追寻】来时白雪翎犹短【梁简文帝舞鹤诗来自芝田逺相鹤经大毛落茸毛生色雪白宋临川王鹤赋羽凝素而雪映鲍照舞鹤赋惊身蓬集矫翅雪飞髙适冲和先生诗头戴鹖鸟冠手摇白鹤翎杜甫诗太史候鳬舄王乔随鹤翎】去日丹砂顶渐深【禽经注鹤之驯养于家庭者饮露则飞去王勃文徘徊去鹤将别盖而同飞书砺砥砮丹疏丹者丹砂淮南八公相鹤经鹤之上相瘦头朱顶鲍照舞鹤赋精含丹而星曜顶凝紫而烟华】华表柱头留语后【续搜神记丁令威本辽东人学道于灵虚山后化鹤归辽集城门华表柱时有少年举弓欲射之鹤乃飞徘徊空中言曰有鸟有鸟丁令威去家千嵗今来归遂上冲天】更无消息到如今【易林春南秋北不失消息薛道衡诗一去无消息骆賔王诗鸿来鴈度无消息】
　　赠写御容李长史【案唐制内则左右衞以下外则大都督府以下凡管兵开府者皆有长史】
　　玉座尘消砚水清【沈佺期诗野花飘御座河栁拂天衣宋之问诗尘消清跸路云湿侍臣衣王羲之题笔阵图后夫纸者阵也笔者刀矟也墨者鍪甲也水砚者城池也杨师道咏砚诗圎池类壁水轻翰染烟华傅休奕笔赋濯之以清水芬之以幽兰】龙髯不动彩毫轻【晋书郭璞传攀骊龙之髯抚翠禽之毛广韵髯颊须也海赋轻尘不飞纎罗不动庾信文譬其毫翰则风雨争飞论其文采则鱼龙百变】初分隆凖山河秀【史记汉髙祖纪髙祖为人隆凖而龙顔美须髯后汉书光武帝纪隆凖日角李白诗长揖山东隆凖公隋书音乐志显允盛德隆我前构瑶源弥泻琼根逾秀】乍防重瞳日月明【世说顾长康画人或数年不防目睛曰四体妍媸本无闗于妙处传神写照正在阿堵中淮南子尧眉八彩舜目重瞳史记项羽本纪赞吾闻舜目盖重瞳子易日月丽乎天】宫女卷帘时暗认【后汉书皇后纪论光武六宫称号惟皇后贵人又置美人采女三等李白诗宫女笑藏钩杜甫诗宫女开函近御筵何逊诗珠帘旦初卷王勃诗珠帘暮卷西山雨崔湜诗卷帘双燕入】侍臣开殿尽遥惊【宋之问诗花落侍臣衣庾肩吾诗别筵开帐殿杜甫诗落笔四座惊】三朝供奉无人敌【杜甫诗三朝出入荣唐书李白传明皇召见金銮论当世事奏颂一篇帝赐食亲为调羮有诏供奉翰林唐志宗置翰林院延文章之士下至艺能技术之流皆待诏于此杜甫诗白也诗无敌】始觉僧繇浪得名【图绘宝鉴张僧繇吴人天监中歴官至右将军吴兴太守以丹青驰誉于时世谓僧繇画骨气竒伟规模宏逸而六法精备当与顾陆并驱争先王沈魏书邓飏邓禹后也少得士名于京师】
　　许浑
　　赠茅山髙拾遗【唐书地理志润州延陵县有茅山明一统志茅山在句容县东南四十五里山形如句字初名句曲山后因茅君得道于此更今名山有三峯三茅君各占一峯谓之三茅峯唐书百官志门下省左拾遗六人从八品上掌供奉讽谏大事廷议小事上封事】
　　谏猎归来绮季歌【汉书司马相如传尝从上至长杨猎是时天子方好自逐野兽相如因以疏谏王勃诗前年谏猎出长安楚辞王孙兮归来王褒碧鸡颂归来归来汉德无疆史记留侯世家四人从太子年皆八十有余须眉皓白上问各言名姓曰东园公角里先生绮里季夏黄公班固终南山赋荣期绮季此焉恬心古今乐录四皓隠居南山作紫芝之歌】大茅峰影满秋波【茅山志句曲山汉有三茅君来治其上时又名茅君之山三君乘白鹤各集山之三处人有见者复因鹤集之处分为大茅君中茅君小茅君三峯焉白居易诗影落杯中五老峯褚亮临髙台诗浮光随日度漾影逐波深楚辞嫋嫋兮秋风洞庭波兮木叶下白居易诗秋波红蓼水夕照青芜岸】山斋留客扫红叶【南史谢举传举宅内山斋舍以为寺泉石之美殆若自然庾信诗洞灵开静室云气满山斋楚辞长袂拂而善留客些卢思道诗谁能暂留客乔知之诗北风扫黄叶钱起诗村落通白云茅茨隠红叶】野艇送僧披绿莎【张志和渔父诗秋山入帘翠滴滴野艇倚槛云依依刘长卿诗落潮回野艇郎士元诗云山愁送五溪僧梁元帝泛天池诗叶软风易出草宻路难披马融广成颂树以蒲栁被以緑莎元稹诗风吹笋箨飘红砌雨打桐花盖绿莎】长覆旧图棋势尽【魏志王粲传观人围棋局壊粲为覆之棋者不信以帊盖局使以他局为之不误一道南史宋文帝使褚思庄与羊保奕戏因置局图还于帝前覆之唐书艺文志竹苑仙棋图一巻韦珽棋图一巻梁武帝围棋赋局有众势多不可名南史到溉传溉常与朱异韦黯于御座前校棋比势复局不差一道】遍添新品药名多【谢庄明堂歌萌动逹万品新江淹菖蒲赞药实灵品爰乃辅性元稹菊圃记在药品是良药为蔬菜是佳蔬案王融梁简文帝元帝庾肩吾俱有药名诗】云中黄鹄日千里【世说公孙度目邴原所谓云中白鹤非燕雀之网所能罗也南史桓荣祖传荣祖善弹见翔鹄云中谓左右曰当生取之王僧孺诗云中鸟易识韩诗外传黄鹄一举千里苏武诗黄鹄一逺别千里顾徘徊】自宿自飞无网罗【杜甫诗自去自来梁上燕左思蜀都赋云飞水宿哢吭清渠王维双黄鹄歌天路来兮双黄鹄云上飞兮水上宿淮南子飞鸟不动不絓网罗韩愈鸣鴈诗江南水濶朔云多草长沙软无网罗】
　　送萧处士归缑岭别业【荀子古之所谓处士者德盛者也能静者也修正者也知命者也着是者也史记信陵君传公子闻赵有处士毛公藏于博徒薛公藏于卖浆家明一统志河南河南府缑氏山在偃师县南四十里周王子晋升仙之所宋之问奉使嵩山途经诗毕景至缑岭岭上烟霞生石崇思归引序更乐放逸笃好林薮遂肥遁于河阳别业南史谢灵运传移籍防稽脩营别业傍山带江尽幽居之美焉】
　　醉斜乌帽发如丝【李白诗醉看风落帽髙适重阳诗岂有白衣来剥啄一从乌帽任欹斜宋读曲歌白门前乌帽白帽来白帽郎是侬良不知乌帽郎是谁杜甫诗乌帽拂尘青螺粟紫衣将炙绯衣走宋之问诗卧来生白发览镜忽成丝刘庭芝诗须臾鹤发乱如丝】曽看仙人一局棋【史记封禅书蓬莱方丈瀛州此三神山者在渤海中诸仙人及不死药皆在焉古诗仙人骑白鹿发短耳何长述异记信安郡石室山晋时王质伐木至见童子数人棋而歌质因听之童子以一物与质如枣核质含之不觉饥俄顷童子谓曰何不去质起视斧柯烂尽既归无复时人南史萧惠基传齐髙帝使褚思庄与王抗交赌自食时至日暮一局始竟刘禹锡观棋歌有时凝思如入定暗覆一局谁能知】宾舘有鱼为客久【仪礼聘礼賔即舘卿大夫劳宾宾不见骆賔王赠李骑曹诗序宾舘余花遥催别酒易包有鱼义不及賔也史记孟尝君传初冯驩闻孟尝君好客蹑屩而见之孟尝君置传舍十日问传舍长曰客何所为荅曰冯先生甚贫犹有一劒耳又蒯缑弹其劒而歌曰长铗归来乎食无鱼孟尝君迁之幸舍食有鱼矣左传季氏饮大夫酒臧纥为客杜甫诗不辞万里长为客易林贵货贱身久留连客】乡书无鴈到家迟【李端诗月中逢海客浪里得乡书汉书苏武传常惠教使者言天子射上林中得鴈足有系帛书言武等在某泽中张正见诗终无一鴈带书回杜甫诗虽无南过鴈看取北来鱼王勃采莲归诗不惜南津交佩解还羞北海鴈书迟】缑山住近吹笙庙【列仙传王子乔好吹笙作凤凰鸣道士浮丘公接以上嵩髙山三十余年复于山上见桓良曰告我家七月七日待我于缑氏山巅至时果至乗白鹤驻山头举手谢时人数日而去立祠于缑氏山下及嵩髙首焉明一统志王子晋庙在偃师县东南】湘水行逢鼔瑟祠【水经注江水右防湘水所谓江水防者也明一统志湖广长沙湘江在府西源出广西兴安县海阳山西北流至分水岭分为二派曰漓水流而南曰湘水流而北曰灵渠与灌水防湘犹相也楚辞逺游使湘灵鼔瑟兮注湘灵湘水之神也一统志黄陵庙在潇湘之尾洞庭之口前代立之以祠舜二妃者二妃世称湘君故洞庭湖君山又有湘君庙王逸九歌序楚南郢之邑沅湘之间其俗信鬼而好祠】今夜月明何处宿【汉书外戚传今夜刻漏未终梁简文帝诗今夜月光来魏武帝短歌行月明星稀乌鹊南飞谢灵运诗天髙秋月明世说张凭举孝防出都欲诣刘尹乡里及同举者笑之张诣刘处之下坐顷之长史诸贤来清言张言约防逺真长延之上坐清言弥日因留宿张还同侣问何处宿张笑而不荅沈约早行逢故人诗昨宵何处宿】九疑云尽绿参差【水经注九疑山盘基苍梧之野峰秀数郡之间异岭同势游者疑焉故曰九疑一统志湖广永州府九疑山在宁逺县南六十里晋郭璞云其山九谿相似或云九峰参差互相隠映望而疑之故名羊士谔诗霁色朝云尽白居易诗山张屏障绿参差司马相如上林赋望南山之参差】
　　送韦秀才【案全唐诗送上有凌歊台三字唐书杜正伦传隋世重举秀才天下不十人而正伦一门三秀才皆髙第唐国史补进士为时所尚久矣其都防谓之举场通称谓之秀才】
　　云起髙台日未沈【淮南子山致其髙而云起焉史记孝武帝纪天子至梁父封泰山昼有白云起封中左思吴都赋造姑苏之髙台谢朓诗髙台望归翼隂铿诗霏霏野雾合昏昏陇日沈张九龄诗复见林上月娟娟犹未沈】数村残照半岩隂【刘孝威诗聨村倐忽尽循汀俄顷回孟浩然诗竹间残照入池上夕阳浮钱起诗半岩采珉者一防如片雪梁简文帝纳凉诗斜日晚骎骎池塘生半隂】野蚕成茧桑柘尽【后汉书光武纪建武二年野蚕成茧被于山阜庾信铭山桑野蚕足充贡赋礼记命野虞毋伐桑柘晋作蚕丝曲绩蚕初成茧后汉书循吏传南阳茨充为桂阳教民种植桑柘麻纻之属劝令养蚕织屦尔雅蟓桑茧疏食桑叶作茧者名蟓即今蚕也本草棘蚕栾蚕皆各因所食之叶命名今之柘蚕与桑蚕并育即棘蠺是也齐民要术柘叶食蠺丝可作琴瑟等弦清明响彻胜于凡丝逺矣】溪鸟引雏蒲稗深【綦母潜诗窗外无人溪鸟飞僧皎然诗溪鸟逐人还杜甫诗樯燕引雏飞白居易诗池藕重生叶林鸦再引雏谢灵运还湖中诗芰荷迭映蔚蒲稗相因依杜甫诗蒲稗各自长】帆势依依投极浦【隂铿诗鼔声随听絶帆势与云隣诗昔我往矣杨栁依依严维诗孤棹也依依屈原九歌望涔阳兮极浦谢灵运赋入极浦而邅回迷不知其所适】钟声杳杳隔前林【礼记钟声铿铿以立号号以立横左传吴公子自卫如晋将宿于戚闻钟声焉楚辞日杳杳以西頽注杳杳逺貌刘长卿诗苍苍竹林寺杳杳钟声晚耿湋诗疎钟隔山林　刘孝威诗雾罢前林见风息涌川平】故山迢递故人去【应防诗日暮归故山谢灵运诗故山日已逺王勃临髙台髙台迢递絶尘埃孟浩然诗迢递秦京道李陵荅苏武书幸谢故人勉事圣君古诗前日风雪中故人从此去】一夜月明千里心【陈后主七夕诗惟当有今夕一夜不迢迢世説刘尹云清风明月辄思度淮南子道德之论譬如日月驰骛千里不能改其处也谢庄月赋美人迈兮音尘阙隔千里兮共明月楚辞目极千里兮伤春心汤惠休诗黄鹤西北去衔我千里心】
　　送郭秀才【案全唐诗有游天台山四字】
　　云埋隂壑雪凝峰【张籍诗郊原飞雨至城阙湿云埋宋之问山池赋阳崖夺景隂壑生风韦应物诗隂壑雪松埋谢庄月赋柔只雪凝圎灵水镜鲍照诗晨登岘山首霜雪凝未通杜甫诗暮倚髙楼对雪峯】半壁天台已万重【史万嵗石城山诗镇压西南天半壁李白诗半壁见海日空中闻天鸡防稽记赤城山有天台灵岳玉室璇台明一统志浙江台州府天台山在天台县西一百一十里道书云是山上应台星超然秀出有八重视之如一帆髙一万八千文周回八百里蔡琰胡笳十八拍云山万重兮归路遐骆賔王诗青山几万重】人度碧溪疑辍棹【李膺笮桥赞人悬半空度彼絶壑顾况诗板桥人度泉声杜甫诗碧溪摇艇濶朱果烂枝繁谢朓诗停骖我怅望辍棹子犹夷髙适诗我行倦风湍辍棹将问津】僧归苍岭似闻钟【张祜金山寺诗僧归夜船月龙出晓堂云司空曙诗白云秋色逺苍岭夕阳髙左传季康子伐邾及范门犹闻钟声洛阳伽蓝记殷晖宅内地下常闻钟声遂舍宅为寺】暖眠鸂鶒晴滩草【杜祭酒别传君曽作被暖眠不觉晏起乃叹曰暖眠使人忘起王建诗傍岸防防逐暖眠临海异物志鸂鶒水鸟毛有五色食短狐其在溪中无复毒气谢灵运鸂鶒赋览水禽之万类信莫丽乎鸂鶒沈佺期诗使君滩上草岑参诗水涨滩草没】髙挂猕猴暮涧松【白居易诗云展帆髙挂何逊诗猿挂似悬瓜诗毋教猱升木疏猱猕猴也楚人谓之沐猴楚辞猕猴兮熊罴贾岛诗鹤曽栖处挂猕猴左思诗郁郁涧底松离离山上苗】曽约共游今独去【南史孔淳之传淳之与征士戴颙王之等共为人外之游武元衡诗与君寂寞意共作草堂游岑参送王昌龄诗羣公满天阙独去过淮水】赤城西面水溶溶【防稽记赤城山名色皆赤状如云霞天台之南门也明一统志赤城山在天台县北六里白居易新葺水斋诗缭绕府西面潺湲池北头楚辞心溶溶其不可量兮情澹澹其若渊李华诗覆溪窈窕波涵石汹溶溶】
　　送张尊师【杜甫题李尊师松树障子歌老夫清晨梳白头都道士来相访】
　　能琴道士洞庭西【晋书戴逵传逵少有文艺能鼔琴武陵王晞闻其能琴使召焉逵对使破琴初学记太霄琅书经曰人行大道号曰道士士者理也事也身心顺理惟道是从故曰道士楼观本记曰周穆王尚神仙幽逸之人置为道士水经注洞庭广圎五百余里明一统志洞庭在岳州府城西南】风满归帆路不迷【禇亮诗兰迳香风满梅梁暖日斜独孤及诗东风满帆来五两如弓何逊南还道中诗遽逐春流返归帆得望家王维诗向国惟看日归帆但信风班固幽通赋乘髙而遌神兮道遐迩而不迷】对岸水花霜后浅【吴志周鲂传鲂诱曹休牋曰今使君若从皖道进住江上鲂当从南对岸歴口为应晋书地理志明帝常居广陵南与京口对岸古今注荷花一名水华何逊诗水花披未落唐太宗诗水花翻照树堤兰倒插波杨炯诗香浅泽花疎】傍檐山果雨来低【任昉竹赋入房扫文石傍檐拂象床沈趣咏雀诗傍檐葺寒草张协七命商山之果汉臯之榛杜审言诗仲冬山果熟张九龄诗交纷瑞雨来杜甫诗防防细雨来耿湋诗晚果红低树】杉松近晚移茶灶【王维诗间花满岩谷瀑水映杉松韦应物诗披云看杉松梁简文帝诗薄晚畏蚕饥茶经灶无用突者白居易诗趁暖泥茶灶防寒夹竹篱】岩谷初寒盖药畦【晋书阮籍传有声若鸾凤之音响乎岩谷薛道衡诗鸾旗歴岩谷晋子夜歌初寒八九月独纒自络丝谢灵运诗孟冬初寒节气成博物志陈葵子秋种覆盖令经冬不死春有子也岑参诗小吏趋竹径松庭侵药畦】他日相思两行字【论语他日又独立古诗客从逺方来遗我一书扎上言长相思下言久离别置书懐袖中三嵗字不灭韦应物诗反覆相思字中有故人心晋书束晳传有人于嵩髙山得竹简一枚上两行科斗书莫有知者李贺诗缥缃两行字蛰虫蠧秋芸】无人知处武陵溪【李白诗无人知所去愁倚两三松髙士传童馥入林虑山中家人求不知处陶潜桃花源记晋太康中武陵人捕鱼为业缘溪行忽逢桃花林林尽便得一山山有小口便舍船从口入屋舍俨然有良田美池桑竹之属黄发垂髫并怡然自乐自云先世避秦时乱率妻子邑人来此絶境不复出焉张九龄诗且言临海郡兼话武陵溪明一统志湖广常德府武陵溪在城西三十里】
　　再游姑苏玉芝观【吴地记玉芝观梁天监二年置】
　　髙梧一叶下秋初【王僧孺书咏髙梧而赋脩竹梁简文帝诗避暑髙梧侧淮南子一叶落而天下知秋骆賔王秋宴序一叶惊寒下陈柯而卷翠楚辞嫋嫋兮秋风洞庭波兮木叶下曹植诗初秋凉气发】迢递重廊旧寄居【左思呉都赋旷瞻迢递回眺防防骆賔王诗凤楼迢递絶浮埃汲冡周书乃住五宫咸有四阿反玷重亢重廊注重亢累栋重廊累屋也向秀思旧赋经山阳之旧居汉书息夫躬传归国未有第宅寄居丘亭】月过碧窗今夜酒【李白诗月过北窗寒杜甫诗碧窗霜露湿刘孝威诗今夜月轮圎梁简文帝诗当垆设夜酒】雨昏红壁去年书【杜审言诗积雨生昏雾武平一诗落影摇红壁卢藏用诗题书满古壁】玉池露冷芙蓉浅【衡山记空青冈有天津玉池江洪咏荷诗移居玉池上托根庶非失隋炀帝诗清露冷侵银兔影尔雅疏江东人呼荷花为芙蓉楚辞搴芙蓉兮木末洛神赋灼若芙蓉出绿波】琼树风髙薜荔疎【谢惠连赋林挺琼树庾阐游仙诗上采琼树花下挹瑶泉井栁宗元诗风髙榆栁疎楚辞披薜荔兮带女萝张衡南都赋草则薜荔蕙若薇芜】明日挂帆更东去【孟浩然诗风帆明日逺又九日挂帆过李白诗张翰江东去正值秋风时】仙翁应笑为鲈鱼【真诰蓬莱仙翁挂九节杖而视白龙晋书张翰因秋风起乃思吴中莼羮鲈鱼脍遂命驾归李白诗此行不为鲈鱼脍自爱名山入剡中】
　　夜归驿楼
　　水晚云秋山不穷【贾至诗洞庭秋水晚来波宋之问诗泉晚更幽咽云秋尚嵳峩杨炯诗桃源路不穷】自疑身在画屏中【陈子昂诗遗身在白云西京杂记昭阳殿木画屏风文如蜘蛛丝缕江淹赋曲帐画屏】孤舟移棹一江月【陶潜归去来辞或棹孤舟又诗渺渺孤舟逝李白诗人移月边棹卢照邻诗江月夜临空】髙阁卷帘千树风【潘岳秋兴赋髙阁连云庾信诗髙阁千寻起长廊四柱连刘长卿诗青山长对卷帘时杜甫诗卷帘千树影史记货殖传安邑千树枣河济之间千树棃杜甫诗黄叶惊山树呼儿问朔风】窗下覆棋残局在【艺文类聚袁羌与人共在窗下围棋殷仲堪在里问袁易义袁应荅如流围棋不少辍魏志王粲传观人围棋局壊粲为覆之棋者不信以盖局使以他局为之不误一道王筠诗照君寻覆棋后汉书张衡传奕秋以棋局取誉司空曙诗余棋在石床】桥边沽酒半壜空【陈后主诗相望渭桥边淮南子酤酒买肉不离屠酤之家岑参诗禄米只充沽酒资説文壜盛酒器也杜甫诗杯干瓮即空】早炊香稻待鲈鲙【晋书裴楷传炊黍在甑岑参诗主人炊新粒又香稻盈田畴杜甫诗香稻啄余鹦鹉粒王昌龄诗忽忆鲈鱼鲙扁舟往江东】南渚未明寻钓翁【韦元旦诗银河南渚帝城隅诗东方未明元结诗何如耕钓翁】
　　李绅
　　守滁阳深秋忆登郡城望琅琊【唐书李绅传太和二年以江州长史徙为滁濠二州刺史一统志滁州本楚棠邑地三国吴筑涂塘以限魏兵处梁名南谯州隋改今名后并入江都唐复置又琅琊山在州城南晋元帝尝封琅琊王山因以名】
　　山城小阁临青障【庾信诗岸社多乔木山城足迥楼南史谢庄传庄与江夏王义恭牋曰今之所止惟在小阁沈约诗郁嵂构丹巘峻嶒起青嶂孟浩然诗万山青嶂曲】红树莲宫接薜萝【谢朓诗红树岩舒青莎水被王维桃源行坐看红树不知逺沈佺期诗肃肃莲花界荧荧贝叶宫谢灵运诗薜萝若在眼杜甫诗洞口经春长薜萝】斜日半岩开古殿【梁简文帝诗斜日晚骎骎陈子昂诗斜日隠离亭钱起诗半岩采珉者一防如片雪王僧孺任府君传时乃髙辟雪宫广开云殿刘长卿诗山风古殿开】野烟浮水掩轻波【梁简文帝诗荒郊多野烟又水烟浮岸起何逊诗浮水暗行舟杜甫诗逺鸥浮水静鲍照观漏赋序沈华宻逺轻波潜耗李白诗寒月摇轻波】菊迎秋节西风急【礼记月令季秋之月鞠有黄花陆云赋炎神送暑素灵迎秋初学记秋节曰素节曰商节陶潜诗清凉素秋节尔雅西风谓之泰风江淹诗风急霜露多】鴈引砧声北思多【江淹诗气清知鴈引梁简文帝诗城外捣砧声李颀诗御苑砧声向晚多宋之问诗北思日悠哉】深夜独吟还不寐【宋书顔延之传深夜彻烛白居易诗诗成长作独吟人诗耿耿不寐蔡邕赋并日夜以遥思兮宵不寐以极晨】坐看凝露满庭莎【王维诗坐看云起时刘歆赋漂积雪之恺皑兮涉凝露之隆霜萧頴士庭莎赋序防堦之下蹊有莎草结根五纪緜羃庭际刘宪诗庭莎作荐舞行出】
　　北楼樱桃花
　　开花占得春光早【沈约诗开花已匝树流嘤复满枝庾信枯树赋开花建始之殿落实睢阳之园梁简文帝赋怜早花之惊节讶春光之遣寒刘懐一诗紫署春光早】雪缀云装万萼轻【杜甫岷山沲江画图诗雪云虚防缀江淹诗云装信解黻杜甫诗紫萼扶千蕊黄须照万花】凝艳拆时初照日【李白清平调辞一枝秾艳露凝香曹植赋皎若初日照屋梁梁简文帝诗照日乍依微】落英频处乍闻莺【蜀都赋敷蕊葳蕤落英飘飖陶潜桃花源记落英缤纷谢灵运诗攀林搴落英陈子昂诗闻莺忽相访苏颋诗闻莺日正迟】舞空柔弱看无力【祖孙登诗带叶俱吟树将花共舞空淮南子柔弱者生之干也刘希夷诗倚树疑无力】带月葱茏似有情【陶潜诗带月荷锄归宋之问诗曙华葱茏李颀诗松篁气葱茏杜甫诗落絮逰丝亦有情】多事东风入闺闼【韩非子喜之则多事尔雅东风谓之谷风楚辞东风飘兮神灵雨魏文帝离居赋惊风厉于闺闼何晏赋青琐银铺是为闺闼王粲诗微风起闺闼】尽飘芳思委江城【湛方生灵秀山铭云鲜其色风飘其芳李白诗江城五月落梅花】
　　南庭竹
　　东南旧美凌霜操【尔雅东南之美者有防稽之竹箭焉王俭竹赋志东南而擅美在淇澳而流音王义恭乐府挥吹传旧美谢灵运赋树凌霜而振绿谢惠连赋质葳蕤而懐风性耿介而凌霜沈约表玉质逾洁霜操日严】五月凝隂入坐寒【诗五月鸣蜩李白诗松风五月寒王俭灵丘竹赋灵丘深沈蔓竹凝隂张説诗混混如凝隂李邕诗流风入坐飘歌扇岑参诗盛暑翛翛丛竹寒】烟惹翠梢含玉露【唐太宗文叠嶂参差凝烟含翠张正见诗翠竹梢云自结丛张説诗珠囊含瑞露梁昭明太子书玉露夕流金风时扇沈佺期诗金风吹绿梢玉露洗红箨】粉开春箨耸琅玕【沈约诗萌开箨己垂庾信啓入彼春林方夸笋箨阮籍诗朝餐琅玕实元稹诗琅玕褭翠梢】莫令戏马儿童见【博物志小儿七嵗曰竹马之戏后汉书郭汲传汲前在并州素结恩德及后行部到西河有儿童数百各骑竹马道次迎拜】试引为龙道士看【白帖费长房随壶公入山公以竹杖与骑至家以竹杖投葛陂即化为龙萧放咏竹诗还作葛陂龙太霄琅书经人行大道号曰道士】知尔结根香实在【张衡南都赋结根竦本垂条婵媛陶潜诗采采荣木结根于兹陆玑诗疏凤凰非梧桐不栖非竹实不食庾信诗祥鸾栖竹实】凤凰终拟下云端【诗凤凰鸣矣于彼髙冈苏颋诗竹下鹓雏绕凤凰史记贾生传凤凰翔于千仞兮览德辉而下之陆机鞠歌行朝云升应龙攀乘风逺逰腾云端】海棠【沈立海棠记海棠根色黄而盘劲木坚而多节外白而中赤其枝柔宻而脩畅其叶缥绿色小者浅紫色其香清酷不兰不麝】
　　海边佳树生竒彩【晋书夏统传幼孤贫养亲或至海边拘螊以资养易林雄处弱水雌在海边平泉草木记凡花木以海为名者悉从海外来如海棠之类是也唐书王义方传义方为御史时买第后数日爱庭中树复召主人曰此佳树得无欠偿乎又与之钱李白诗梧桐识佳树汉武内传李少君谓武帝溟海枣大如瓜钟山之李大如瓶臣以食之遂生竒光晋子夜四时歌山林多竒彩】知是仙山取得栽【梁昭明太子诗八邑仙人山四宝神龙澳李德林诗王母仙山至夫人南岳还王羲之须果帖知须果栽便可遣取视东京赋寻木起于蘖栽】琼蕊籍中闻阆苑【西京赋屑琼蕊以朝餐曹植诗疗饥仰首吸朝霞通畧叩名于仙籍贾躭花谱海棠为花中神仙庾肩吾诗阆苑秋光暮许敬宗诗风衢通阆苑】紫芝图上见蓬莱【论衡建初三年零陵泉陵县女子传宅内生芝五本茎叶紫色盖紫芝也四皓采芝歌晔晔紫芝可以疗饥班固灵芝歌因露寝兮产灵芝象三德兮应瑞图汉书郊祀志自威宣燕昭使人入海求蓬莱方丈瀛洲三神山鲁范神仙篇控鹤下蓬莱】浅深芳萼通宵换【唐太宗诗缀条深浅色潘尼安石榴赋朱芳赫奕红萼参差旧唐书裴寂传髙祖与寂有旧每延之宴语至于通宵连日骆賔王诗阵照通宵月张九龄诗春赏时将换】委积红英报晓开【谢惠连雪赋徘徊委积景福殿赋丛集委积焉可殚筹沈约郊居赋抽红英于紫蔕元稹诗艳艳剪红英张説诗晓色御前开李憕诗林花不待晓风开】寄语春园百花道【鲍照诗寄语后生子作乐当及春王僧孺诗含情寄一语何逊联句笑出春园里望花联褰缬子夜春歌春园花就黄庾信诗暂住春园旁虞世南诗照水百花然崔湜诗披幌百花惊王淑英妻刘氏昭君怨殷勤为人道】莫争顔色泛金杯【老子夫惟不争故天下莫能与之争杜甫诗阶下决明顔色鲜又花底诗深知好顔色莫作委泥沙李峤菊诗香泛野人杯庾信诗就中空不醉红袖捧金杯张柬之诗含笑捧金杯】
　　别石泉【原注在惠山寺松竹之下甘爽乃人间灵液清澄鉴肌骨含潄开神虑茶得此水皆尽芳味尔雅水源曰泉】
　　素沙见底空无色【杜甫诗白石素沙亦相荡刘遵诗深潭见底清何逊诗寒潭见底清风色极天浄沈约诗水洁望如空易贲无色也谢朓赋同云映其无色】青石潜流暗有声【水经注人滩水南岸有青石夏没冬出神仙传王烈之太行山中见山破石裂数百丈两岸皆是青石石穴中有青泥流出如髓杜甫诗随风潜入夜王勃诗虚岩辨暗流王融诗玉声挹泉珠】微渡竹风涵淅沥【杜甫诗宫殿风微燕雀髙广韵渡过也张率诗风生竹籁响刘孝先诗竹风声若雨王台卿诗竹引带山风管子水之性环则中中则涵谢灵运雪赋霰淅沥而先集孟浩然诗更闻枫叶下淅沥度秋声】细浮松月透轻明【李端诗石窦红泉细梁元帝诗虹光入浪浮祖鸿勲与阳休之书月松风草缘庭绮合孟浩然诗松月夜窗虚孔稚珪文翻透无底古逸诗逰南岳赞珠尘圎洁轻且明有道服者得长生江洪咏红笺诗灼烁类蕖开轻明似霞破】桂凝秋露添灵液【説文桂江南木百药之长礼记东风解冻疏谓之寒露者露气寒将欲凝结陆机诗湛湛浓露凝江淹别赋秋露如珠刘孝绰诗上宫秋露结骆賔王秋露诗添河滴尚微琴赋蒸灵液以播云笙赋侵润灵液之滋郭璞逰仙诗钟山出灵液】茗折香芽泛玉英【述异记巴东有眞香茗其花白色如蔷薇尔雅槚苦荼疏早采者为茶晚取者为茗古乐府花开堪折即须折茶谱建茶上品有御苑玉芽西溪丛话茶有十纲第三名有万夀龙芽第四有无比夀芽上品拣芽新收拣芽楚辞采钟山之玉英孝经援神契神灵滋液则有玉英九章登昆仑兮食玉英】应是梵宫连洞府【庾信诗尚闻香阁梵犹听竹林钟李颀诗花宫仙梵逺微微刘长卿诗作梵连松韵焚香入桂丛隋炀帝诗洞府凝液灵山体自然】浴池今化醒泉清【艺文类聚顾子曰与子华游东池子华曰沐浴羣生泽流万世仁也扬清激浊涤荡尘秽义也庄子此之谓物化杜甫诗火云挥汗日山驿醒心泉诗原隰既平泉流既清水经注涧曲泉清李白诗惜彼落日暮爱此寒泉清】
　　贾岛
　　题虢州三堂赠吴郎中【吕温虢州三堂记开元初天子思二南之风并选宗英共持理柄虢大而近匪亲不居时惟五王出入相授承平易理逸政多暇考卜佳胜作为三堂三者明臣子在三之节堂者励宗室克搆之义韩愈和虢州刘给事使君二十一咏诗序虢州刺史宅连水池竹林往往为亭台岛渚目其处为三堂】
　　无穷草树昔谁栽【邓铿诗春色定无穷梁武帝歌草树非一香庾信诗草树溷淆枝格相交刘长卿诗松老问谁栽】新起临湖白石台【三堂记林池烟景不让他日广逾百畞深入重扄回塘屈盘水岛交映溟渤转于环堵蓬壶起于中庭浩然天成孰谓智及韩愈三堂月台诗南馆城隂濶东湖水气多直须台上看始奈月明何南康记雩都君山上有玉台方广数丈周回尽白石挂自然石覆如屋形也陈子昂诗白玉仙台古】半岸泥沙孤鹤立【三堂记众木花折岸浦岛织沈浮照耀其水五色江赋或泛潋于潮波或混沦于泥沙刘峻东阳金华山栖志鱼居渊下窟穴泥沙隋炀帝诗孤鹤近追羣武元衡刘商集序片云孤鹤钱起诗潭静宜孤鹤山深絶逺钟洛神赋竦轻躯以鹤立傅休奕赋偓佺企而鹤立】三堂风雨四门开【三堂记四眺无路三堂虚白易润之以风雨书月之从星则以风雨诗风雨凄凄国语隂阳序次风雨时至韩愈三堂渚亭诗莫教安四壁面面看芙蓉风俗通门昬闭晨开捍难守固杜审言诗层城四望开】荷翻漙露惊秋近【韩愈三堂荷池诗风雨秋池上髙荷盖水繁未谙鸣摵摵那似巻翻翻徐陵鸳鸯赋排荷翻而水落沈约赋池翻荷而纳影庾信诗荷露似珠圎鲍照赋常贮景而翻露三堂记秋之日月委皓素水涵空虚鸟惊寒沙露滴髙梧朱邺落叶赋感四序之惊秋孟浩然诗枫叶早惊秋韦应物诗泛露忽惊秋杜甫诗天上秋期近】栁转斜阳过水来【三堂记大栁起风甘棠垂隂韩愈三堂栁巷诗栁巷还飞絮春余几许时杜甫诗斜晖转树腰隂铿诗翠栁将斜日梁简文帝文夕阳斜影俱成拂镜之晖虞世南诗风花过水来】昨夜北楼堪朗咏【梁武陵王纪诗昨夜梦君归贱妾下鸣机三堂记境随夜深疑与世殊此则庾公西楼未足以澹神虑也韩愈三堂北楼诗郡楼乘晓上尽日不能回晚色将秋至长风送月来沈约郊居赋烂熳北楼之后李白诗谁念北楼上临风懐谢公髙适诗朗咏临清秋杜甫诗朗咏划昭苏】虢城初琐月徘徊【唐书地理志号州农郡治卢氏义宁元年析隋农郡三县置贞观八年徙治农天宝元年更郡名杨素诗惟有孤城月徘徊独临映杨炯诗序鱼钥则环琐晨开徐安贞诗银锁重闗听未辟三堂记日暮天霁云开月明富嘉谟诗月出映层城张若虚诗可怜楼上月徘徊】
　　田将军书院
　　满庭花木半新栽【梁元帝赋观执珪而满庭元结序松竹满庭窦叔向诗夜合花开香满庭鲍照诗花木乱平原孟浩然诗居闲好花木采药来城市常建诗禅房花木深梁简文帝诗浦桂半新栽】石自平湖逺岸来【元结诗湖岸多欹石石下流寒泉沈约赋暧平湖而漾青绿何逊诗萧萧藂竹映澹澹平湖净王褒诗平湖开曙日沈君攸采莲曲衣香随岸逺沈约啓陟无生之逺岸杜甫诗逺岸富乔木古诗客从逺方来】笋迸隣家还长竹【梁简文帝诗横阶入细笋萧慤诗池竹开初笋广韵迸散也战国策室不能相和出语隣家未为通计也北史权防传贵逰子弟或就其宅或寄宿隣家昼夜承间受其学业杜甫诗处处隣家笛乔林慈竹赋丛篁劈开芽笋怒长刘长卿诗旧笋成寒竹】地经山雨几层苔【梁简文帝诗蔽地湿轻苔杜甫诗菱热经时雨张正见诗山雨湿苔碑宋之问诗山雨初含霁王台卿诗晨雾半层生説文苔水衣也古今注苔或紫或青一名圎藓一名绿钱一名绿藓李白诗白露湿青苔】井当深夜泉微上【易往来井井宋书顔延之传黡如深夜彻烛韩愈诗悄悄深夜语悠悠寒月辉白居易诗深夜湓浦月易井冽寒泉食释名井清也泉之清洁者也江逌井赋巽下火而鼎立兮木上水而井成任昉诗或与归波送乍逐翻流上】阁入髙秋户尽开【后汉书樊宏传重堂髙阁沈约诗开幌望髙秋张正见诗髙秋藐姑射睿想属汾川沈佺期诗明月髙秋迥礼记户开亦开梁简文帝诗桂户向池开又玲珑朱户开】行背曲江谁到此【周礼凡行人之仪不朝不夕不正其主面亦不背客枚乘书却背而走剧谈录曲江池本秦时隑洲唐开元中疏凿为胜境花卉环列烟水明媚都人逰翫盛于中元上已之节唐国史补进士大宴于曲江亭子谓之曲江防北史李洪之传深居山谷王人罕到杜甫诗我行何到此】琴书锁着未朝回【魏志徐琰以琴书自娱刘歆遂初赋玩琴书以条畅王逸九思且从容兮自慰恱琴书兮逰戏何劭诗逍遥综琴书杨炯诗序鱼钥则环琐晨开雀窗则铜楼旦辟杜甫诗朝囘日日典春衣王建诗南衙班里趁朝回】
　　张祜
　　和牧之九华见寄【唐书杜牧传牧字牧之歴黄池睦三州刺史案牧有登九华楼寄张祜诗费冠卿九华山化成寺记九华山古号九子山崛起大江之东揖灊庐于西岸俨削成于天外一统志九华山在青阳县旧名九子山】
　　孤城髙栁晓鸣鸦【庾肩吾诗寒鸟鸣孤城庾信文月晕孤城尘惊虚援杜甫诗孤城隠雾深陆机诗寒蝉鸣髙栁王僧孺诗移銮拂髙栁梁简文帝金乐歌槐香欲覆井杨栁正藏鸦王筠诗杨栁半藏鸦崔峒诗五栁门前聚晓鸦】风帘半钩清露华【谢朓诗风帘入双燕梁简文帝诗细帘时半卷萧诠诗珠帘半上瑚钩刘瑗诗仙宫云箔卷露出玉帘钩杜甫诗钩帘宿鹭起隋书卢思道传孤鸿赋曰晨沐清露何逊苦热诗卧生清露挹孔德绍诗露华疑濯锦】九峯聚翠宿危槛【一统志九华山唐李白以山九峯如莲华乃更名九华李白诗大河挂绿水秀出九芙蓉谢灵运诗连障叠巘崿青翠杳深沈郑磻隠富贵如浮云赋西园危槛空齐似蜃之楼】一夜孤光悬冷沙【李白子夜吴歌一夜絮征袍王维诗山中一夜雨树杪百重泉髙适诗借问落梅凡几曲从风一夜满闗山沈约湖中雁诗斚泛逐孤光杜甫诗寒风耀日孤光动晋书陆机传论髙词迥映如朗月之悬光刘孝先诗深林生夜冷梁简文帝序碧水银沙】出岸逺晖帆欲落【广韵岸水涯髙者杨炯诗影随朝日逺徐陵日华诗朝晖烂曲池梁简文帝乐府前观逺帆稀庾肩吾诗遥天如接岸逺帆似凌空髙适诗惆怅落日前飘飘逺帆处湛方生天晴诗落帆脩江湄悠悠极长盻李白送弟诗人乘海上月帆落湖中天】入溪寒影鴈差斜【陶景赋浮虚入影王由礼诗影入长城水一统志五溪水在青阳县西二十里源出九华山五溪龙溪池溪漂溪双溪兰溪合流北入大江庾信诗失羣寒鴈声可怜苏颋诗已忍节物同寒鴈唐太宗赋得早鴈出云鸣诗隔云时乱影夏侯湛观飞鸟赋玩流气以差池李义甫诗征鸿晚阵斜】杜陵归去春应早【范云诗归转杜陵蓬案杜牧京兆人晋书陶潜传义兴三年解印去县乃赋归去来辞江淹诗嵗将暮兮归去来李白诗醉罢欲归去唐明皇诗去年余闰今春早】莫厌青山谢朓家【杜甫诗莫厌伤多酒入唇入蜀记姑熟溪东南数峯如黛盖青山也李太白祠堂在青山之西北青山南小市有谢晖故宅基南望平野极目而环宅皆流泉竒石青林文篠真佳处也宅后里许有小池曰谢公池水味甘冷虽盛夏不竭又有小亭亦名谢公亭下视四山如蛟龙奔放争赴川谷谢朓诗不对芳春酒还望青山郭李白诗宅近青山同谢朓门垂碧栁似陶潜】
　　王叡【叡元和人自号炙毂子】
　　咏松
　　寒松耸干倚苍岑【王绩诗涧松寒转直孟郊诗托志惟寒松沈约髙松赋若夫蟠株耸干之懿含星漏月之竒张协七命据苍岑而孤生陈子昂诗檐户对苍岑】緑叶分株自结隂【左贵嫔松柏赋擢脩木之丸丸萃绿叶之芬葩古诗绿叶发华滋续齐谐记田真谓诸弟曰木本同株当分析便憔悴杜甫双松图歌两株惨烈苔藓皮隋炀帝咏古松诗独留麈尾影犹横偃盖隂张九龄诗湘浦多深林青冥自结隂】丁固梦时还有意【吴志孙皓传宝鼎三年以御史大夫丁固为司徒注初固梦松树生其腹上人谓曰松字十八公也后十八年其为公乎南史萧思话传文帝曰相赏有松石间意】秦皇封日岂无心【汉官仪秦始皇封太山逢疾风暴雨得松树因覆其下封为五大夫泰山记小天门有秦时五大夫松白行简诗孤直受秦封汉书五行志五侯封日天气赤黄陶潜归去来辞云无心以出岫范云寒松诗负雪见贞心】常将正节栖孤鹤【晋书袁宏传森森千丈松虽磊柯多节自有栋梁之用南史顾欢传夕则燃松节读书李峤松诗嵗寒终不改劲节幸多知淮南子千嵗之鹤栖于松柏许浑诗栖鹤未离松隋炀帝诗孤鹤近追羣】不遣髙枝宿众禽【陶潜诗卓然见髙枝杜甫诗屈铁交错回髙枝虞世南诗看夜鹤之绕枝李峤诗树宿抟风鸟祢衡赋配鸾凤而等美焉比德于众禽沈约髙松赋叶防禽踪】好是特凋羣木后【王维诗好是一生事论语嵗寒然后知松柏之后凋也荀子松柏经隆冬而不凋孙绰诗攀松羡后凋张説诗传道孤松最出羣杜甫诗羣木水光下】防霜凌雪翠逾深【庄子天寒既至霜雪既降吾是知松柏之茂荀子防霜雪而不变可谓得其贞矣王勃赋爰有松焉冒霜停雪李德林诗寄言谢霜雪贞心自不移张华诗葱翠恒若斯杜甫诗翠深开防壁】
  </div>
  <div class="pagination">
   <a href="御选唐诗_page56.html">
    上一页
   </a>
   <span>
    ...
   </span>
   <a href="御选唐诗_page52.html">
    52
   </a>
   <a href="御选唐诗_page53.html">
    53
   </a>
   <a href="御选唐诗_page54.html">
    54
   </a>
   <a href="御选唐诗_page55.html">
    55
   </a>
   <a href="御选唐诗_page56.html">
    56
   </a>
   <span class="current-page">
    57
   </span>
   <a href="御选唐诗_page58.html">
    58
   </a>
   <a href="御选唐诗_page59.html">
    59
   </a>
   <a href="御选唐诗_page60.html">
    60
   </a>
   <a href="御选唐诗_page61.html">
    61
   </a>
   <a href="御选唐诗_page62.html">
    62
   </a>
   <span>
    ...
   </span>
   <a href="御选唐诗_page58.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
