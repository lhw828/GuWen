<!DOCTYPE html>
<html>
 <head>
  <meta charset="utf-8"/>
  <title>
   御定历代赋汇 - 第 50 页/共 143 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定历代赋汇 - 第 50 页/共 143 页
  </h1>
  <div class="content">
   爰有竒甸在南溟中邈舆图之垂尽緜地脉以潜通山别起而为昆仑水毕归以为溟渤气以直逹而专势以不分而足万山緜延兹其独也百川弥茫兹其谷也岂非员峤瀛州之别区神州赤县之在异域者邪有竒一士全钟其气北学于中国颉颃乎天下之士于是叫阊阖呈琅玕翺翔乎玉堂徘徊乎道山肆言六合之外驰骋百氏之间自诧所生之竒胜敢为髙论恣为大言翰林主人闻之骇而讶焉曰吁子来前子生寰区之外涨海之邉学何所受道何所传何所从而至此何所见而云然试为我一一言之吾将即子之所云云者以纪载于简编士曰唯唯乃作而言曰自夫天一生水融而为川地十成土结而为山川者天地之血脉山者天地之肌骨血脉流行于肌骨之中浃于中而外出出乎外而环其中是为一大堪舆也具元气之浑沦容日月之出没然而大堪舆之外突起于浩溔之中而为小堪舆者又不知其凡几窟穴也是故其大而显者为帝王之宇其小而幽者为神仙之邱帝王之宇是为神州赤县神仙之邱是为员峤瀛洲一则非骨蜕羽化莫能到而非常理一则虽声明文物之所萃而非真游惟走所居之地介乎仙凡之间类乎岛夷而不夷有如仙境而匪仙以衣冠礼乐之俗居阆风圃之壖势尽而气脉不断域小而结局斯全九州一大宇兹为其奥四海一通川兹为其窍上至北极仅十九度于大为近逺至神京几一万里于地为大茫茫巨浸兮与天为界漠漠平川兮壮地之介岂非天造地设藏此竒胜于辽絶之域用以见天听之孔卑表王化之无外邪其为甸也可谓竒矣然竒而不怪焉翰林主人曰子之言辩矣岂其然欤载考诸古兹地禹贡之所不载职方之所不书郡县始汉武之世分野仅星纪之余在汉七世固尝弃之盖不以之为有无也且甸者王畿之名非所以为遐外之域竒者殊常之称不可以加寂寞之墟子之何所据而云乎士曰兹岂走之言哉于是乎惕然兴悚然惧举手加额北望向天百拜稽首而飏言曰此我太祖圣神文武统天大孝髙皇帝金口之所宣也大哉皇言乎自吾兹地而得兹言地益増而髙物若加而妍山林草木濯濯然如在昆吾御宿之近封疆畛域整整然如与侯服邦畿以相连嗟夫地以人胜从昔则然兰渚以羲之而着天台以孙绰而传夫以残山剰水之胜一经骚人墨客之所赏咏尚扬芳于四外流美于当年矧兹竒甸环海以为疆者余二千里纵步以行兮地虽甚遐仰首而观兮天则伊迩一经大圣人之所品题山势骎骎而内向波光跃跃而立起物则且然人可知已然则走所言者岂无所以邪主人乃仰然而思俯然而叹曰良有以也愿闻其所以士曰走也少而游庠序壮而走四方虽生于是甸之中而甸之所以为竒也容有所不能详盖常歴考夫禹益之所纪缅想夫章亥之所步古徃今来之宙上下四方之宇天左舒而起牵牛地右辟而起昴毕天有四维地有四极东至于泰辽西逾于邠国南讫于濮鈆北底于祝栗管子言名山三千墨氏云名川三百三百之川总归汇于东南三千之山皆发源于西北是则海者川之所委岭者山之所积兹甸也居岭海之尽处又越其涯而独出别开絶岛千里之疆总收中原百道之脉者也原夫天下之山皆自夫昆仑而来越戎而夏出险即夷分为两戒析为三支其中一支自中条经淮越江而极于衡霍遂散乱而分披至北而地势将尽乃益险巘崭岩防嵂崒崥嵽孰知一脉透出于瀛海之外其地可画而井无以异于秦晋之近圻观夫天下之川皆至于溟渤而止滔滔汩汨虽日趋于东然皆折于南西而后已大起而为国都小起而为洲坻其尾闾收万水而潴众流遂浩溔而无涯涘自此而水势益下弱莫能起防防沆瀁渺沔瀖泋孰知一岛孤峙于瀛海之中其地可苇而杭无以异于湖江之流水海可度兮不逾百里山可登兮不逾寻丈舟之行也朝斯往而夕斯返人之游也足可屐而手可杖意其磈磈防防乃尔坦然夷旷意其汗汗沺沺乃尔悠然平漫蕞尔小方外之封疆宛然大域中之气象阳明胜而气之运也无息机土性殊而物之生也多竒相草经冬而不零花非春而亦放境临乎极边而苑门海泄其苑气而无瘴地门平以受敌无固可负嵗三获以常穰有积可仰通衢絶乞丐之夫幽谷多耉老之丈古无战塲轼语信乎有征地为颇善符言断乎非妄民生存古朴之风物产有瑰竒之状其植物则郁乎其文采馥乎其芬馨陆摘水挂异类殊名其动物则彪炳而有文驯和而善鸣陆产川游诡象竒形凡夫天下之所常有者兹无不有而又有其所素无者于兹生焉嵗有八蚕之茧田有数种之禾山富薯芋水广鱻蠃所生之品非一可食之物孔多兼华夷之所产备南北之所有木乃生水树或出酎麫包于榔豆防于栁竹或肖人之面果或像人之手蠏出波兮凝石防横港兮堆阜小凤集而色五并鲎游而数偶修鰕而龙防文鱼而鹦噣鳞登陆兮或变火鸠树垂根兮乃攒金狗鼪縁树杪而飞马乗果下而走鱼之皮可以容刀蚌之殻用以盛酒波底之砂行加郭索海澨之贝大如玉斗花棃靡刻而文乌不湼而黝防一物而十用其宜榔三合而四徳可取木之精液爇之可通神明鸟之氄毛制之可饰容首有自然之器具有粲然之文绣天下皆有于菟兹独无之岂天欲居民之蕃息于此常夜戸不闭而无触藩之虞乎江南皆无蛜兹独有之岂天欲寓公之久居于此使照壁见喜而无北风之思乎噫斯地也近隔雷亷仅一水耳而物之生也乃尔不同逺去齐晋殆万里兮而气之通也胡为无异若是者虽云生物之偶然安知造物者之无深意也然则兹甸之所以为甸而竒之所以竒者庸有在于是主人曰然此物之竒尔如人何无乃竒之为竒独钟于物而遗于人邪士曰不然天地盛大流行之气始于北而行于南始也黄帝北都涿鹿中而尧舜渐南而都于河东其后成周之盛乃自丰镐又南而宅于洛中盖自北而渐南非独天地之气为然而帝王之治亦循是以为始终盖水生天一而坎位于北而艮之为山又介乎东北之间自北而东折归于南其气之所以融结而流行者非止乎一水一山山之余而为岭水之委而为海而是甸居乎岭海之外收其散而一之逶其余而出之所以通其郁而结其解其域最逺其势最下其脉最细是以开辟以来天地盛大流行之气独后其至至迟而发也迟固其理也亦其势焉是以三代以前兹地在荒服之外而为骆越之域至于有汉之五叶始偕七郡而入于中国曼胡之缨未易也椎结卉服之风未革也持章甫而适之尚懵而未之识也魏晋以后中原多故衣冠之族或宦或商或迁或戍纷纷日来聚庐托处薰染过化嵗异而月或不同世变风移久假而客反为主劘犷悍以仁柔易介鳞而布缕今则礼义之俗日新矣弦诵之声相闻矣衣冠礼乐彬彬然盛矣北仕于中国而与四方髦士相后先矣策名天府列迹缙绅其表表者盖已冠冕佩玉立于天子殿陛之间行道以济时而尧舜其君民矣孰云所谓竒者颛在物而不在人哉主人乃离席而立拱手而言曰神矣哉圣神之见乎其所谓竒者盖至是乎验矣士曰不然何地不生才而才生不择地人才之生何地无之竒哉竒哉岂止是哉当我圣祖肇基之初舆图际天地兵卫极边鄙丝纶之音云汉之章无日而不下无处而不至然而竒甸之言乃独以专美乎兹地非甸而谓之甸未竒而豫期以竒岂无意哉盖帝王之言代乎上帝圣人之心通乎天地故能握干符而妙夺神功阐坤珍而斡旋厚势逺移而近书轨合以皆同质变以文声教暨而靡异咫尺之间振举乎万里斯须之顷流通乎百世化庸腐以为神竒变杂駮以为精粹遐兮如迩未焉如既凡其所期兮罔或不遂引而弗替兮终万古而常常如是是则斯地之所以为甸而甸之所以为竒虽造设于天地然所以表而章之昭示于万世者实本乎奉天啓运宰制山河之圣帝翰林主人聆兹言也辗然以咍怃然以喟曰秘矣哉天之藏此地也逺矣哉圣人之期此地也自夫天开地辟以至今日不知凡几运几世矣自夫开疆辟土以建此区不知凡几王几帝矣然而多视之以穷荒或遂至于遐弃孰谓其今日有是哉不假词臣之代言不出辅臣之建议一旦发渊衷运睿思形之于言以为丝纶之制夫岂无所为哉皇之言天之意也士言及此亦竒士哉于是三复士言而继之以歌曰明明我圣祖兮载辟地而开天上帝眷顾兮付以其所覆之全仁周八表兮顾独惓惓于穷海之一堧竒哉斯甸兮何幸得圣人品题之言千秋万祀兮长炳炳琅琅乎天地之间
　　粤防赋【有序　　　　　　　　明】黄　佐
　　佐自幼知读书十有二而举子业成乃更学古文辞赋尝撰越都赋以拟左思稍长厌其枝琐乃芟整之更曰粤防赋避僭也其辞曰
　　百粤之防是为南海仰稽璿玑星纪所在黄钟协律赤熛流形上爥南斗之精下凝衡岳之灵左跨荆扬五岭之重阻表以灵洲黄岭之山右瞰牂牁溟渤之洪波帯以桂郁滇津之川神鼇奠足星鹑頫首睇睐瓯闽若趋若走前有虎头之门限隔岛夷来航万里泝沿溔弥而凡躭罗真腊之属其布犹棊焉于后则白云紫云迤为越台曹幕地涌石门天开蹠以罗浮璇房瑶室穹窿崒巄嵷郁嵂朱明靓深铁桥嶪岌神芝珍禽往往丛集近郭则防以九曜萦以三江表里回游奔峭飞淙沉珠拾翠礧砢荡激入极浦而邅回迷不知其所适于逺则循洸口以荒极得静福之寒林接黄连之巨峤信南戒之喉襟呀峡山而陟韶岭抚神皋而挹奥区盖自赤县之外于焉重啓堪舆晞阳光于夜半朅灵景之扶胥殆有大章竖亥所不能□林间梗概靡得而书者矣方姬箓之季陇秦择肉劲越守险尸尉睢而摧监禄虽大荒之南徼风气则通乎域中道污而污道隆而隆东井纬聚龙战函夏季以兆王佗以基霸遇吕雉而自君待汉文而后顺絶潼关以立国迄获嘉而始郡邓让贡而汉复炎区景攘而火终运郭马乱吴卢循覆晋冯归隋治刘据唐衰至于鋹降真伏虽百世可知也宜其可定为岩邑实系皇舆之安危然而议者猥言荒裔殊异要绥岂不戾哉自我朝圣明之遹兴也淮飞神龙陆翦长鲸薄海内外罔有不庭左丞稽首遂合三城千雉丽五翚飞惊増拓黄图延纳丹溟嫓周法而刬荒秽陋嚣骘之所经营于是登望则缀珠崖亘铜柱跨龙编挥鳄渚北通燕蓟吴銁楚距万里帆樯蛮烟蜑雨胡贾鼎来所居成聚断虹兆飓戙船碆屿其气之不齐或瞬息而备寒暑然而谪徙寖繁华风日迈霜雪时降民不告惫允矣乐国四方所届实泉货之渊薮夷夏之都防也内则闾阎扑地长衢广陌关辟七门沟濬六脉昈列市廛队分贸易连盖结驷埃相射莫不奴陶顿仆翁伯皁张里台浊质囊橐孔螤斛仍溢夫马蹴红腐缗繮朽赤仄执牙籖以夜筹向什一而今千百山泽之沃钟为土毛禾稻绮错秔穧稆穚塍埒交经枕海连皋秋成丰蔚富侈相髙赛社祈年或沉湎而自豪其布帛则攀枝吉贝机杼精工百卉千华凌乱殷红蕉苎云浮防氷空疎絺薾暑宻斜弭风其材木则梌楠松防枫樟杉榆檿柘谷梡榕栎椿樗合抱隠岑千仞排虚刚柔性异贞脆质殊卑髙沃瘠各随所如其香药则沉檀安息白胶青木马牙鸡舌龙脑天竺巻柏茯苓青精黄独宜男益母有繁其属其果则卢橘杨梅黄蕉丹茘柑橙丸金橼柚幄翠橄榄余甘五敛千嵗人面荐仁宜蒙醖水其蔬则金虀玉香菌紫芝杞吠灵厖芋蹲鸱树茄筏蕹红葩绿蕤擢蒨盈园揺芳映畦至于鸡豚散野牛马量谷家积防椒戸映藤竹鱼盐漆蜡其集如簇豢术广于齐民之篇植品奓于桐君之箓矧又火伏孽鳬海縆懐珠山熂水封凿矿攻瑜据险角力嵗罔奠居殒身狥财卒諡为愚岛舶之来有粲其寳锴镣鐼鈏璠璵瑾璪玑琲瑟瑟瑇瑁玛瑙玻瓈瑚瑠璃车渠木难火齐阳燧方诸筒鹤顶犀角象齿猫晴日耀鸦鹘霞绮流黄空青缥碧紫英其罯如云其爌如星盖广南之富传自古昔茍非上失其道则亦无郅于捐瘠故其民莫不因嵗时事娱嬉逾涧越井吊古探竒腾吹峻坂弭盖清漪邀遨头以偕乐导双旌而前驰亦有侠客畴人五豪七贵防鱼鬬鸡摊钱角觝六博五白弦管流沸爰长骋以遐眺挹自然之神丽循东溪陟北冈度樾桥至珠江刺桐木槿含荣吐芳素馨茉莉旖旎芬香椰浆醉客侑以防榔竹枝金缕翠翘鸣珰拥防之蛾睂萃□□之衣裳盖处沃土而淫慆民之常也方和乐而讴吟世之昌也使歌乔木之南有戒蟋蟀之太康则虽好乐又奚伤焉盍亦览霸迹以自明乎昔尉佗之在秦也方政毒痡血民于牙咸阳瓦崩万防茧拏于是乗黄屋而自王总朱垠以为家乃据秦府库杀其长吏营宫建室自置神器謻门曲榭坻鄂閟虹梁纚连云构林植既崔嵬以宏琏又窙豁而赑屃左纛以朝箕踞魋结爰立相臣御史中尉将军郎吏盗窃秦制阁道圜阙髙甍甲第上峥嵘而瓌玮下金雘而绘缋避暑离宫不知其几讫莫能名其一二焉猝遇陆生筑台朝汉蒸土切厓掲蘖隆矸帯霓承云立其桢连岫复坂环其畔视奔星之俯驰挹流泉之滮涆国终殄于樛女岿余基之漶漫民生其时亦孔之悲工役不息肉刑且施辟张罗以絶飞走又为豺虎而敺之汉唐休养施于五季兵纒紫微蠚及丹裔刘防僭据业承先世身为蛟蜃恣厥呑噬乃自谓膺干符执坤枢熙鸿名恢骏图凿翠辟郭缭瀛作都双阙徼道九轨经途门千戸万宿卫周庐构干和之寳殿法太紫之矩模抗应龙于阊阖耀玉题与金铺罘罳洄洑以迤逦藻井狎猎以纷敷后宫则有禹余太一景福龙应玉清思南宫定圣南薫别殿北接明光椒鹤贯鱼袨服靓妆温室甲帐永巷回廊饰华榱以悬黎缘绣栭以璧珰苑囿则有昌华芳华甘泉望春飞桥跨沼崇桃映津泛杯濯足翼翼鳞鳞离宫闲馆亘五十里呼鸾载道引以兰锜苍虬衔绥白泽卫轵特升中于圆丘或耕借于东鄙复通邻而耀武啓封疆而自喜左三湘而右八桂控番禺而役交趾又有玉液之池明月之峡含珠之亭紫云之阁杰壁对峙汍泉旁达修篁灌木青翠相发风露披渍于翳荟日月投光于岩穴踞名胜而建浮屠宫于四周者二十有八叶列宿之景曜金磬镗鍧而互荅遵彼北川迄于西城层轩叠阁建鼓扬舲宫娥竞渡貂珰练兵招羽人于药洲陈不死之丹经又有三事六官府署司院兰台石室济济儒彦虎鹖开幕闟防峩弁张鄽列库征克羡金棱供御红云设宴蟾姬琼仙握爵衔宪学士自宫以求进才人调谑而相见乃设水狱劒树刀山槐棘之贵就僇犹菅虐焰散于黄垆腥徳通乎间民亦何辜罹此凶艰蒙狄方兴宋社将屋防符四广厄钟百六銮舆狩于厓门竟胶舟而不复百万王师尽化为鱼贞后忠臣之气恒黤惨而不舒然天厌其徳神运之谋脱扬王于溃伍肇无疆之圣休则夫经慈元之殿阯瞻永福之陵丘征天道之终胜而奚必咏秀麦之油油嗟我黔首羁縻于塞日为苛政所芟夷岂徒猛于虎而巳哉乃哀吁于旻穹而欣戴我圣祖皇矣圣祖徳合泰清命彼南征埽此欃枪风丘月竁欵塞来庭照幽滞以天光振潜蛰以仁声故虽百粤之遐逖仰人文而化成洎列圣丕承荡荡涵育三辰受抚四灵在畜道胡不臻化胡不穆天地无为鼓其化者槖籥神功不宰分其治者岳牧是以简贤哲之彬彬用班布乎南服乃建薇藩其藩耽耽乃建霜臬其臬岩岩都兹兵阃并立为三骢马行台以察以监十府七州雌涂郡阁县逾六十犬牙间错駪駪庠序泮宫俱作卫所戎行督鹾理舶巡警置邮犴司莲幕峩栋宇而萃胥徒依崇墉而临巨壑于是宣天彞恤民恫播芳猷息嚚风开诚展才表正景从思齐处黙抗迹敬宗使茂徳流于有截而芳讯垂于无穷含气之属声教渐浃虽椎埋之雄游侠之客竒衺之酋侏之域莫不革面而澡心沐浴于皇泽是以边鄙不耸海波不扬男勤稼穑女务蚕桑黄耉鲐背游戏康庄耳不闻乎枹鼓目不覩乎牙璋歌禾防之既登谈穂石之为祥今日之民可谓康矣春王初吉置酒交防粲绚冠服铿锵劒佩元夕冶游鼇镫绛天士女如云寳马瑶軿清明簪栁椒浆酬墓端午酌蒲锦标竞渡中秋重阳泛芋题餻亦既醉止其乐陶陶春秋社蜡椎牛酾酒饮以兕觥有濡其首卒嵗大傩伐鼓鸣葭侲子万童帊首讙哗左斩魃右殪蜲蛇宸纲为之蹋跆况黄犬与赤鰕迄守嵗而迎春俗靡爱乎纷奢觞茅柴而羮骨董亦何恤其无家循河南岸市比如栉齿革果布埴铸髹漆藤竹诸器巧逾天出烟云连骑罗绮盈室殊方异类豪举猋集登山取材则柯株攒露篠簜封尘花梨蒲箑积犹棘薪煮海为盐则雪涛漂绀炎甗烹素神液磊磈甘卤布濩至于狍狗璀璨防□纷披握椒片糖天下所资毎易致而轻视或尘泥而弃之今日之民可谓庶且富矣且夫世方俶扰则龙蛇起陆牂羊在野山呈古劒海出丹马今也青云干吕灵鉟顺经和飇甘澍疵疠不兴不童不涸不骞不腾岳祗贡祉川后效祯城埤隍社羣公先正春秋秩其祀事莫不流肸蠁而饮徳馨然则山川鬼神又可谓寕矣东北多山兽走鸟翔鸟则鹧鸪山胡鸜鹆鹍鹴鸡鹊绣质鶷鹳绶章白鹇缟衣金鸨黄裳晨风林郁时鷮山梁爰居违暖宾鴈避凉鹦鹉以言而畏笯孔翠因羽而惧戕映明壑而回翫恋赤霄以悠扬兽则防麂麖麕犴獌狨猴麡狼猨土麝沙牛甲攒陵鲤箭竖豪防防羚角逐狸兕儦游狖鼯缤幡猰防虬飞枝掷于猓曽厓响乎獾獳蹲深谷而駓騃发密薮而吚呦东南多水韬星浴日珠池贝阙鼇宫鲛室鼋鼍鲲鲵于焉宅窟防鬐耸山鱀脊扬铋鲟鳇龙喙鲨鯼虎质鳟鲫嘉于丙穴鳣鲔伙于沮漆锯张牙而防立鲗窥乌而墨出虾寄目于水母蟹或腹于蛣海僧泣而占灾天吴舞而飏飓罾罛网薄获必盈槎鳊鲚鲂鳢鰽鱋鮆鰕鹅毛凤尾白饭黄花腰帯横掷比目贴沙苍芒蒲赤蒸云拥霞鳞介交错既牣且跃喣沫涯壖睢盱瀺汋蚶蛏蚌螺蚬蛎蛤鲎帆海镜江瑶沙白车螯胡鲢蝤蛑蟛螖仙掌瓦屋石首笋殻虽汀渚之濎濙犹露鳙而潜鳄然则鸟兽鱼鼈亦既咸若矣噫乎天之生物也寒之则雕暴之则荣人之居室也多隂则幽多阳则明惟阳明胜夫隂浊则扶舆淑气栽而弗倾故岭海炳灵英俊挺生链金之晶比玉之贞乐道好修睎古振缨腾其实则为龙光蜚其声则化鹤鸣迈迹董正疏源则徳诒世程追踪罗威唐颂则孝阐天经迄冯翼以仪我天朝也格泰清奠泰寜辅皇极陈丹诚画防防以合纪力橿橿以承桢茍非其时不荣以禄寜为峣峣无然碌碌彼其兆楚相之僊羊驯洭令之白鹿司中正于州闾宣威信于蛮俗又孰与谢湘东以扪萝遯甘溪而采菊也哉若乃囊笏槐位献鉴枫垣海燕托讽白羽衔恩从其谟则储闱靖谧违其谏则鼙鼓喧阗张曲江之相开元也平章纶省献纳台司一介不取九死不移安居则非巳有却贿则畏人知刘湟川之相懿僖也鹓池摛藻鹤驾养正台阁品式礼乐命令直金华而献五箴循秩宗而赞八政冯道宗之傅天圣也力辞相枢疏十三陈秋圃寒香颐老海滨临边则金人失其勇智登陴则逆卒詟其威神崔正子之为千载一人者也然且躅姬周贙夏商鲽濬虞鹣圣唐骈贯三才蠲明五常日肴覈乎道徳期曼羡其辉光遡洙泗而洄源挟伊皋与翺翔盖偕昊天而出王洞化育之洋洋者乎于是侁侁青衿番番黄发凡窜屏葭苇与鸟兽羣者咸俙焉愤悱而罔阏旦夕敷言靡国不达韤偻俶傥晻昭察税陷扄而荣镜易叨而闿泽乃骈坒而讴曰猗粤之昌兮猗俊之章兮彼纷葩瓌丽曷克当兮端拱治世仪凤凰兮后五百嵗受厥明兮圉圉缦缦云之卿兮緺缋璘防粤为鄹乡兮皇兮唐兮惬天则以无疆兮










　　御定歴代赋彚巻三十八
　　钦定四库全书
　　御定厯代赋彚巻三十九
　　都邑
　　登城赋　　　　　　　　　　　魏文帝
　　孟春之月惟嵗权舆和风初畅有穆其舒驾言东道陟彼城楼逍遥逺望乃欣以娱平原博敞中田辟除嘉麦被陇縁路帯衢流茎散叶列倚相扶水幡幡其长流鱼裔裔而东驰风飘飖而既臻日晻暧而西移望旧馆而言旋永优游而无为
　　登长城赋　　　　　　　　　【唐】徐彦伯
　　班孟坚辍编史阁掌记戎幕坐燕阜之阳览秦城之作喟然而叹曰傅翼下鞲视人则媮鲸吞我寳鼎蚕食我诸侯鞭挞我上国动揺我中州所以二世而陨职此之由乎当席席巻之初攻必胜战必克因利乗便追亡逐北自以为功勤三王威慑万国重鈇锧干戈于仁义轻诗书礼乐于残贼然后驰海若以为梁断阳纾以为薮
　　犀象有形而采掇珠玉无胫而奔走朝则贪墨比肩野则庶人钳口负关河千里之壮言帝王一家之有神告箓图亡秦者胡实懵萧墙之嬖滥行高阙之诛凿临洮之西徼穿负海之东隅猛将虎视焉存纲纪谪戍勃兴钩绳乱起连连坞壁岌岌亭垒飞刍而挽粟者十有二年堑山而堙谷者三千余里黔首之死亡无日白骨之悲哀不已犹欲张伯翳之絶驰撑犁之骄子曽不知失全者易倾逆用者无成陈渉以闾左奔亡之师项梁以全吴骄悍之兵梦骖徴其败徳斩蛇验其鸿名板筑未艾君臣颠沛六郡沙漠五原旌斾运厯金火地分中外因虐主之淫愎成后王之要害则知作之者劳而居之者泰嵗次单阏我行穷发眇黙鸡田幽阴马窟土色紫而关廻川气黄而塞没调噪鼓于海风咽愁笳于陇月试危坐以侧听孰不消魂而断骨哉况复日入青波坚冰峩峩危蓬陨蔕森木静柯羣峰雪满聨岘霜多龙北卧而衔烛雁南飞以渡河载驰载骤彼亭之候唯见洲无春隂壑罢昼鸷隼争击哀猱直透饥鹿夜咆乳虎晨鬭蛰熊防掌寒龟缩殻悲壮图之天遏悯劳生之艰遘昔者韩信猜叛李陵拘执望极燕台山横马邑战云愁聚冲飚晦急莫不陵地脉以扣心望天街以陨泣亦有王昭直送蔡琰未还路尽南国亭临北蛮贮汉月于衣袖裛胡霜于髻鬟虽宠盈氊幄而魂断萧关至若赵王迁逐马融幽放去家离土逾沙厯障梦蟏蛸之户侧坐蠮螉之塞上桃李夕兮有所思绮罗春兮遥相望登毁垣以擗摽坐頽隅以惆怅是以卫青开幕张辽辟土校尉嫖姚将军捕虏薙垣铺障鉏亭伐鼓斩元于铁防之门流血于金河之浦张虎牙以泄愤虬猬须以蓄怒及夫中郎殉节博望逾边取劒仆地寻河际天幽海上而万里窜胡中而几年银车洊出玉节仍旋南向国以乐只北违沙以莞然呜呼长城之设载逾九百古往今来岿然陈迹穷海战士孤亭戍客登峻墉陟穷石嗟故里而不见感殊方以陨魄者亦何可胜道哉嗟我羁沦南庭苦辛心懐壮士永慕忠臣经百战之戎俗对三边之鬼邻徐乐则燕北书生开伟词而谕汉贾谊则洛阳才子飞雄论以过秦嵗峥嵘而将暮实慷慨于穷尘
　　元父赋【有序　　　　　　　　晋】阮　籍
　　吾尝游元父登其城使人愁思作赋以记之言不足乐也
　　元父者九州之穷地先代之幽墟者也故其城郭卑小局促危隘不遐其土田则污除渐淤泥湿槃洿方池边属兮容水滂沱秽菜惟产兮不食实多地下沉隂兮受气匪和太阳不周兮殖物靡嘉故其人民顽嚚梼杌下愚难化其区域壅絶断塞分廹旋渊终始同贯本末相牵畴昔迄今旷世厯年钜野潴其后穷济尽其前甽浍不畅垢浊实臻不肖羣聚屋空无贤故其民放散淆乱薮窜泽居比迹麋鹿齐志豪防是以其原壤不辟树艺希疏苋苇弥皋蚊蝱噆肤也于其逺险则右金乡而左高平崇陵崔巍深溪峥嵘美类不处熊虎是生故人民被害嚼齧禽性兽情尔之近阻则鸣鸠廕其前曲城发其后鸱枭羣翔狐狸万口故其人民狼风豺气电无厚南望春申东瞻孟尝袤界薛邑境边山阳逆旅行舎奸盗所藏北临平陆齐之西封捷径燕赵逃遁逍遥故其人民侧匿颇僻隠蔽不公懐私抱诈爽慝是从礼义不设淳化匪同先哲遗言有昭有聋如何君子栖迟斯邦
　　芜城赋　　　　　　　　　　【宋】鲍　昭
　　弥迆平原南驰苍梧涨海北走紫塞鴈门柂以漕渠轴以昆冈重江复闗之隩四防五达之庄当昔全盛之时车挂轊人驾肩防闬扑地歌吹沸天孳货盐田铲利铜山才力雄富士马精妍故能侈秦法佚周令划崇墉刳濬洫图脩世以休命是以板筑雉堞之殷井干烽橹之勤格高五岳□广三坟崪若断岸矗似长云制礠石以御冲糊赪壤以飞文观基扃之固防将万祀而一君出入三代五百余载竟剖而豆分泽葵依井荒葛罥涂坛罗虺阶鬭麏鼯木魅山鬼野防城狐风嗥雨啸昬见晨趋饥鹰厉吻寒鸱吓雏伏虣藏虎乳血餐肤崩榛塞路峥嵘古馗白杨早落塞草前衰棱棱霜气蔌蔌风威孤蓬自振惊砂坐飞灌莽杳而无际丛薄纷其相依通池既已夷峻隅又以頽直视千里外唯见起黄埃凝思寂听心伤已摧若夫藻扃黼帐歌堂舞阁之基琁渊碧树弋林钓渚之馆吴蔡齐秦之声鱼龙爵马之玩皆薰歇烬灭光沉响絶东都妙姬南国丽人蕙心纨质玉貌绛唇莫不埋魂幽石委骨穷尘岂忆同轝之愉乐离宫之苦辛哉天道如何吞恨者多抽琴命操为芜城之歌歌曰边风急兮城上寒井径灭兮丘陇残千龄兮万代共尽兮何言
　　吴城赋　　　　　　　　　　【梁】吴　均
　　古树荒烟几千百年云是吴王所筑越王所迁东有铸劒残水西有舞鹤故防萦具区之广泽帯姑苏之逺山仆本蓄怨千悲亿恨况复荆棘萧森丛萝弥蔓亭梧百尺皆厯地而生枝阶筠万丈或至杪而无叶不见春荷夏槿惟闻秋蝉冬蝶木魅晨走山鬼夜惊不知九州四海乃复有此吴城
　　建安城门峡赋　　　　　　　【梁】萧子范
　　原夫城门之所都廼设险于闽区艰难过于身势襟要甚于飞狐长湍一流而沸涌层山两判而盘纡对巘双分干霄帯云怪石随波而隠见枯槎横出而不羣顾瞻左右重峦接阜其间如砺其絶如斗千乗驰轮匹夫可守巃崧呀呷蹙浪扬华鴈门饮羽西施浣纱瓌诡丰隆质状不同班黄糅采紫濳通水奔湍其如电声疾烈其如风树低柯而翠郁潭隠日而青空
　　云中古城赋　　　　　　　　【唐】吕令问
　　正北曰并有唐作京密近戎狄张皇甲兵尹也总居守之任将也当节制之名故卒乗辑睦而王都肃清于是断武谊按亭燧电转前旌风飘横吹杨叶箭的莲花劒骑下代郡而出鴈门抵平城而入胡地挟纩称暖投醪必醉则知抚之者诚难用之者不易是时隂闭羣山寒雕众木川平塞逈冰饮霜宿慷慨乎大荒倘佯乎游目区脱潜遁屠耆慑逐诉古城之谓何传魏家之所筑伊昔晋京板荡海县沸腾不有所命将何以兴王师赫怒爰整其旅雾集云屯龙骧鳯举弃万里之沙漠傍五原之风土肇为此都实惟太祖夫其规典章辨封疆池桑干之水苑秦城之墙百堵齐矗九冲相望歌台舞榭月殿云堂开儒士于璧沼贮美人于玉房翕习沸渭荧荧煌煌取威定霸于是乎在施令作法罔或不臧武破六州之内文宅三川之阳何其壮也既而年代倐忽市朝迁徙干戈鼙鼓之雄绮罗丝竹之美孰不烟散雨絶沙埋灰委树名欢而讵存鸟称乐而俱死危防既覆高墉复夷寥落残径依稀旧墀榛棘蔓而未合苔藓纷乎相滋伏熊鬭贙腾麕聚麋常鸣悍鷩乍啸愁鸱不可胜纪但令人悲胡风起兮马嘶急汉月生兮鴈飞入可怜乆戍人懐归空伫立有客志逺才雄秉义由衷负诗书礼乐之用蕴萧曹魏邴之风虏庭高枕河源凿空霜犯鬓而先白尘染顔而少红三为都防五掌元戎益封而广国事利而业崇独见凌云而作赋谁言坐树而论功者哉
　　云中古城赋　　　　　　　　【唐】张　嵩
　　开元十有四年冬孟月张子出玉塞秉金钺抚循边心窥按穷发走汗漫之广漠陟峥嵘之高阙徒观其风马哀鸣霜鸿苦声尘昏白日云绕丹旌虏障万里戍沙四平乗防恬之古筑得拓跋之遗城伊昔晋人失政亡彼金镜海水朝飞欃枪夕映鹅呈而二京继覆马渡而五胡交盛慨逐鹿而争雄空瞻乌而莫定于是魏祖发大号鼓洪炉天授宏略神输秘图北清獯猃南振荆吴繇是一太隂以建极则广莫而论都遂征板榦庀徒卒铲嶕峣剞崛屼因方山以列榭按长城以为窟既云和而星繁亦丘连而岳突月观霞阁左社右沼汯涌其后白楼防兴其前开士子之词馆列先王之借田灵台山立璧水池圆双阙万仭九衢四达羽旄林森堂殿胶葛当其士马精彊都畿浩穰始摧燕而灭夏终服宋而平梁故能出入百祀聨延七主击鲁卫之诸侯廓秦齐之土宇礼兴乐盛修文辉武讲六代之宪章布三阳之风雨亦云已矣哉俄而高祖受命崇儒重才南廵主鼎之邑北去轩辕之台鹏抟海运鳯举天回嗤纥真之鸟死忆新野之花开自朝河洛地空沙漠代祀推移风云萧索温室树古瀛洲水涸城未哭而先崩梁无歌而自落魏家美人闻姓元新声巧妙今古传昔日流音遍华夏可怜埋骨委山樊城阙摧残犹可惜荒郊处处生荆棘寒飚动地胡马嘶若个征夫不沾臆人生荣耀当及时白发须臾乱如丝君不见魏都行乐处只今空有野风吹乃载歌曰云中古城郁嵯峨塞上行吟麦秀歌感时伤古今如此报主懐恩奈老何
　　北斗城赋【以池塘生　　　　　唐春草为韵】崔　损
　　昔炎汉之开国宅咸秦而设规阐都邑之壮丽纷制作而多仪像蓬岛以疏岳拟天河而凿池馆倚南山防云霞而上出城侔北斗仰星汉而曽披何爽鸠之代谢验骊騵之运亏是以作之者不处居之者不为祚我神唐丹青焜煌峻址云矗层谯锦章羃赪壤以叠形凝皓粉以飞光门结黄金之石檐施白璧之珰堞盘纡于曲槛池径复于圆塘城势逶迤若台岑之隠映楼形宛转似昆仑之相望接千门之宫阙通八达之康庄既而鸾驾西廵严扃啓晨羽卫咸集声明克陈登睥睨以清夜听毕逋而候春俨雄防以耀武振鹓行而拱辰夕沉烟云之色晓流车马之尘引祥昭之烂漫吐佳气而轮囷于是嵗发青道池隍煦早堞雾萦林岸风柔草暖悬窦以弥蔼饰崇隅之増好映春水之澄澄纳朝阳之杲杲惟壮势之峥嵘达洪规而镇京望浮云之黑水对翔鳯之丹楹配宗子之永固等皇家之不倾俯賔庭而赞义终自恶其轻生
　　新筑峨和城赋【以逺夷归化边　唐候肃清为韵】陈　讽
　　元侯以制敌之雄略期方隅之永清得奔冲之故地创备守之新城四合分形见冈峦之表里百堵定制变胜负之虚盈崪云屯而霞起忽虎踞而龙行倚苍壁以中絶粘赪壤而外明将伐谋伐力制敌投兵驭亭障于振防摧氐羌于矫衡是知地利攸归兵家大福我有巨防师无遗镞神谋洞啓而机张天险载兴而板筑于以峦披冈削岭门崖谷雉堞霜皜丽谯云矗连山上捧鬬士以之増威峭壁初严戎王于焉恸哭矧夫势雄形固师严令肃数万落于屈指睇连营于寸目何暂费于经营永无虞于败覆故能功图彀内智出谋先高厚不愆乎上命规模必合于中权俾夫登陴荷防凭墉控虏魄暗褫汉烽不然仰峻隅而已偾望悬门而不前惧摧锋于百胜敢踏伏于三边者哉是知竒功不作俾殊俗而向化善守以威即死士而知归不然者戎轻无常兽困犹鬬安能使犬羊埽迹烽柝寝候仰新垒以投戈覆故巢而罢寇是知威服徳绥不独逺夷彼或不詟我则成城以耀武彼能懐惠我则蹈道以贞师庶扃鐍而惟永顾咽喉而在兹彼周城朔方汉得赤坂无制胜之明术徒疲人以勤逺岂比夫修武备清文苑将鳯沼以酬勲伫灵台之伯偃
　　华山为城赋【以因形设险坤　　唐徳所为为韵】阙　名
　　地控强秦路惟分陜有太华之作固若崇墉之生险絶壑中抱重峦外掩倚云汉而匝野屏开跨金方而当空黛染千寻壁立万雉云屯龙盘日月虎视乾坤大河自北而东呀为濬洫穷谷从中而断豁若重门诚百二之光宅见九五之天尊伟夫襟帯皇都咽喉上国磅礴乎崤函之外隠轸乎丰镐之侧所以罗羣象吞八极展万祀而成在众心冠三秦而位居一徳况乎天地初霁云霞四披红尘灭影碧落标竒宿雾市之气尚凝烟阙耸莲峰之色不让文陴顾万夫之莫向信六国而奚为岌岌神才言言天设连岸抱九州之路壮气折诸侯之节萧萧归马想饮窟之初还隠隠轻雷讶鸣鼓之不歇天包地束鸟过云轻万仭垂峭千峰入防髣髴虹蜺尽识旌旗之色依稀星月皆分弧矢之形疑其发迹混茫孕兹重阻假巨灵拔山之力卫王者登龙之所不然安得不费一钱不勤一旅削成而千里共峻作镇而一人可御是宜尧为君而舜为臣道为主而徳为邻与天地之人共守使海内之士咸賔夫如是则东夷之与北邻虽欲窥而何因
　　昆阳城赋　　　　　　　　　【宋】苏　轼
　　淡平野之霭霭忽孤城之如块风吹沙以苍莽怅楼橹之安在横门豁以四达故道宛其未改彼野人之何知方伛偻而畦菜嗟夫昆阳之战屠百万于斯须旷千古而一快想寻邑之来阵兀若驱云而涌海猛士扶轮以蒙茸虎豹杂沓而横溃罄天下于一战谓此举之不再方其乞降而未获固已变色而惊悔忽千骑之独出犯初锋于未艾始凭轼而大笑旋弃鼓而投械纷纷籍籍死于沟壑者不知其几何人或金章而玉佩彼狂童之僭窃盖已旋踵而将败岂豪杰之能得尽市井之无赖贡符献瑞一朝而成羣兮纷就死之何怪独悲伤于严生懐长才而自凂岂不知其必丧独徘徊其安待过故城而一吊増志士之永慨
　　新城赋有序　　　　　　　　【宋】周紫芝
　　建炎元年五月朔今天子以天下兵马大元帅即寳位于南都尚书右丞吕公奉隆佑皇后防持国玺归行在所上嘉其忠拜公以丞辖之命三年秋八月公移病得请为宣城守时朝廷方专任老成惠安黎庶而宣于江左为要郡饬有司赐中都钱五万缗俾缮筑故垒悉起而新之公至镇三月既因旧址分命其僚鸠工饬材以振頺靡曽不淹嵗告成于朝雉堞楼橹耸然环峙长河深堑萦帯乎四维民赖以安焉紫芝实与此邦之士均被惠泽以保厥攸居不能自黙乃为之赋以献辞曰皇受命之无疆兮抚列圣之重熙植本支以为城兮守中国于四夷成威彊于道徳兮柔逺人而懐来虽外户其弗闭兮讵正昼而穴坏陵诡垣其寖弛兮怅孤墉之日隤慨谋臣之凿空兮结竒祸于边陲盗蜂起于中夏兮焜樵苏之沸糜纂嗣圣之丕图兮倐虎啸而龙飞登故老于海濵兮勤恳恻于畴咨眷大江之横骛兮纪南国而东维瞻霓旌而望幸兮阻石头之险巇倚兹土以为辅兮实警跸之是毗爰属公以往城兮即旧址以増治奉天语之丁寜兮旋缩版以暨茨惊万杵之雷动兮屹百雉其厜防初浮累以陾陾兮趣伐鼛而既疲耸丹楼之如霞兮丽朝日于罘罳繄二水其如帯兮湛汪湾而渺弥具蔺石而布渠兮亦虎落之旁施役不再籍兮耕不解縻民不告病兮负锸以遨嬉忽寇贼之凌暴兮蔽横江之旌旗剽旁邑而不入兮无匹马之敢驰岂精神之下格兮匪木石其奚疑追回天之谠议兮信大厦之复支敛余波以小溢兮在此一方之羣黎公时与賔客而周览兮泪雨下而交颐念北狩之既逺兮渺泛驾其何之客起舞而寿公兮愿效节于守陴公亦友松乔而不得兮反云斾乎霄涯屏四方其安堵兮岂陋壤之足为俨余冠以从公兮聊望逺而徘徊
　　吴子城赋【有序　　　　　　　明】王　鏊
　　予每过吴故墟未尝不慨想其盛而悼其衰也故为之赋
　　泰伯遗墟干将故里台阁翚飞冠盖鳞次喟彼荒郊羌何为乎城之里但见愁烟郁而四积悲风惨而时起頽墉突阜剰水残壕野雉朝雊鸺鹠夜号沉矛折防堕珥遗翘渐渐惟麦之秀离离彼稷之苗父老告予曰此吴王之遗宫也方吴盛时志大功高入楚柏举败越夫椒城规方于八卦门僣儗于三朝跨长洲之茂苑馆苎萝之艳妖帯以锦帆之泾压以金母之桥爰有凉台温室镂楣绣栭风亭月榭碝壁椒涂饰以璆琳琅玕间以木难瑚鸣佩鳬簉高冠鹄趋自谓百世君之岂意至于是邪吴禄既更厯代崇饰春申夏桃秦王刻石危亭岌夷雕栏纡直齐云之楼凝香之室木兰之堂交映翕赫叠石则嶻业嶕峣凿沼则渊潾澄碧兰芷罗生乎其间竹松骈列于其侧罗绮争春而妖冶歌钟入夜而嘈杂韦白耽于吟翫皮陆侈于酬答迨宋及元更为治所防莲四照池光春雨嵗时观游丽无逾者而何至于是邪盖自元政隳羣雄骛白驹鹾酋乗间窃据挟嘉湖杭以自雄擢黄叶蔡而为辅盛稷下之文儒忽太湖之飞渡炀恋迷楼卓矜郿隖倐天兵四面以重围金城百雉而莫固技殚九攻仓皇一炬厯代繁华可怜焦土遂使燕巢再燬麋鹿重游竭南国之脂膏坐受其困激东溟之波浪莫洗其羞且夫倾宫阿房非不丽也钜桥琼林非不富也崤函巩洛非不固也自古如斯曷之故也岂仁义不修燕安之可畏邪将气运靡常盈虚之有数邪惟是吴墟殷鉴斯在前既颠隮后仍荒殆登兹城以裵徊寄千古之一慨
　　函谷关赋　　　　　　　　　【晋】江　綂
　　登彼函谷爰览丘陵地险逶迤山冈相承深壑累降脩岭重升登杳而幽瞹上穹嵸而高兴帯以河洛重以崤阻经畧封畿因固设险异服则呵竒言必检消奸宄于未芽殿衺伪于萌渐及文仲之斯废乃建仁而受贬圣王制典盖以防淫万里顺轨疆埸不侵抚四夷而守境岂恃阻于高岑彼桀纣以颠坠非山河之不深顾晋平之爱险获汝叔之忠箴鄙魏武之坠志嘉吴起之心末代陵迟恶嬴氏之叛涣乃因兹而自増下陵上替山冢崒崩览孟尝之获免赖博爱而多宠惟七国之西征仰斯阻而震恐岂隩险之难犯将羣帅之无勇咨汉祖之絶关又见败于勍项尹喜爰处观妙研精李老西徂五千余声张禄既入穰侯乃倾营陵之出禀筑田生卫鞅及商丧宗摧名终军弃繻拥节飞荣覩浮伪于末俗思真乎大庭
　　函谷关赋　　　　　　　　　【汉】李　尤
　　惟皇汉之休烈兮包八极以据中混无外之荡荡兮惟唐典之极崇万国喜而洞洽兮何天衢以流通襟要约之险固兮制关键以擒并其南则有苍梧荔浦离水谢沐涯浦零中以穷海陆于北则有萧居天井壶口石陉贯越代朔以临胡庭縁边邪指阳防玉门凌测龙堆或置于西则有随龙武夷白水江零沔汉阻曲路由山泉奋水辽滥沐落是经廼周览以泛观兮厯众闗以游目惟夸阔之宏丽兮羌莫盛于函谷施雕砻以作好建峻敞之坚重殊中外以隔别翼巍巍之高崇命尉臣以执钥綂羣类之所从严固守之猛厉操戈钺而普聪蕃镇造而惕息侯伯过而震惶惟函谷之初设险前有姬之苗流嘉尹喜之望气知真人之西游爰物色以遮道为著书而肯留自周辙之东迁秦虎眎乎中州文驰齐而惧追谲鸡鸣于狗偷睢背魏而西逝托衾衣以免捜大汉承以建徳革厥旧而运脩准令宜以就制因兹势以立基盖可以诘非司邪括执喉咽季末荒戍堕关有年天闵羣黎命我圣君稽符皇干孔适河文中兴再受二祖同勋永平承绪钦明奉循上罗三关下列九门防万国之玉帛来百蛮之贡琛冠盖纷其云合车马动而雷奔察言服以有讥捐繻传而勿论于以廓襟度于神圣法易简于乾坤
　　函谷关赋　　　　　　　　　【唐】阎伯璵
　　函谷天险农邦镇南据三虢北荒三晋洞开一轨壁立千仞迳荐双合梯苔孤峻世浊先封道康后顺逺秦塞近崤陵幽泉脉脉断峰棱棱増陴雾杳聚柝烟凝高卑异级坻防相承靡届靡究不骞不崩实隄防之要辖为造化之缄縢齐之以权衡危不可得约之以符玺信而有征昏主既废圣人以兴慎终于始欲罢不能观夫憧憧往来骖驻成雾据于石东西十里临其深前后咫歩建瓴百二之国扼喉三七之路幅既长城小而固峙化之阴骘望彝伦之攸序于是敕用传禁弃繻商君本魏之公子柱史乃周之臣符知结草之可守故习坎以无虞原夫阻河称深因山为卫背宇宙之冲连阡陌之势万方纳欵百工献艺四旁磔攘诸侯之政典一丸成功陪臣之邪説直指天符变稊夷之末横分地维弛旂旒之赘聿修纲纪以遏丑戾或悬门而不发殊勇夫之重闭懐徳维寜将镇其细既皇汉之辟国实扃鐍于新安固之胡易舎之则难复襟帯于故道徒赪壤而未干善孟子之禁暴恶臧孙之谬官存古训以是式庶斯文之不刋
　　潼关赋　　　　　　　　　　【唐】张　翌
　　维皇王之建国分中外于上京凭山河以作固阈海宇而腾声诚曰咽喉吞八荒而则大是称岩险控万国以来平周有掌货之节礼无关门之征巨防宵扃倚洪波而作镇重扉击柝连太华而为城创中代之新号变函谷之旧名柱史老聃拥仙云而西迈终军童子建使节而东行文仲不仁废六关而兴诮王元有説封一丸而永清若用备不虞取诸系象作邦畿之襟帯杜奸宄之来往长墉矗兮云屯曽楼赫而霞敞登临者有知其地雄逾越者无漏于天网亦有孟尝奔走长宵未曙何白焉之不谈学鸡鸣而乃去逢尉臣之一失或愚者之千虑至如楚汉争雄沛公先入旗鼓照耀兵戈翕习南面则三杰齐驱东井则五星俱集实灵命之所应亦人谋而是及王道廓而已清帝业巍乎乃立穷四塞之艰阻成百王之都邑故知建功定霸期乎此关武侯矜于固险娄敬説乎河山视前烈之轨躅览陈迹而跻攀既登高而能赋希驷马而言还
　　武关赋【以海内无事重　　　　唐关不修为韵】王　啓
　　路入商山中横武关呀重门于固防屹峭壁以孱顔昔在危时屯千夫而莫守今当圣日置一卒以常闲观乎地势争雄山形互对西连蜀汉之险北接崤函之塞锁百二都緜几千载世乱则阨限区宇时清则通流外内当其六国连谋关防日修则斯地也云屯貔虎雪耀戈矛张仪出以行诈懐王入而竟留纵下客之鸡鸣将开莫可任公孙之马白欲度无由及乎尘起九州波揺四海秦鹿失而襟帯难保汉龙兴而山河遽改岂料御冲之所此日全平未知击柝之徒当时安在所谓以兵而备者莫之能守以道而居者莫得而逾千里之金城汤池终为汉有二世之土崩鱼烂自是秦无今则要害何虞平隆巳乆虽设险以犹在顾戒严而则不萧条古垒岂臧文之废来寂寞空扉似杨仆之移后盖以文修武偃国泰时雍濬四溟而作堑廓八极以为墉遂使鼙鼓无喧一水之寒声决决旌旗常巻千载之暮色重重嗟乎昔为洪枢今成隙地信无外以斯见实喜闲之攸致儒有经其所感其事乃曰今朝西去岂无随老氏之人他日东还谁是识终童之吏
　　割鸿沟赋【以割土开城去　　　唐存深迹为韵】侯　圭
　　龙争虎鬬兮万象交奔镞尽兵穷兮白日犹昏潜豹略而乆困割鸿沟而两存临屹屹之重关平分海岳指遥遥之一水画断乾坤秦之末世也鹿走中原人殃下土天垂不定之气代作分争之主皆欲呵叱羣类鞭笞万宇或功侔擘岳埽氛祲以将清或力并触山缺穹昊而未补争驰羽檄欲定云雷共假长山之隔阔请如横汉以昭回劈六合以中裂割八荒而半开于是对戢雄棱俱停执驭盟高岸以斜指约中流而内据霜戈雪刃拥云阵以东归火帜虹旗扶日轮而西去险隘剖深沉帯横两曜而寜休晕蚀重宵而未落欃枪晋魏周韩出地表而共宗函谷燕齐楚越彻天涯而尽属彭城池堑弥坚人烟渐隔疮痍讵息于余略兵甲俄循于旧迹孤军外鎻截南北于千城万马重来并华夷于一掷由是霾阴再合霆霹交侵彊者功浅弱者机深空欲限沟洫之迢递闭关河之阻寻分地理而不分天理割波心而不割人心及夫垓下之劒不还江上之师莫遏始知鳯阁之难处徒想鸿沟之独割至今京索之原古津空阔



　　御定厯代赋彚巻三十九
　　钦定四库全书
　　御定厯代赋彚巻四十
　　都邑
　　灞桥赋【以水云辉映车　　　　唐骑繁杂为韵】杜　顔
　　溶溶灞兮经秦川之有余褭褭红桥兮代造舟之厥初飞梁黙以霞起防柱晔其星舒九陌咸凑三条所如连山叠翠而西转羣树分形而北疎电透孤棹雷奔众车白日南登望长安之如绮黄烟东睇见咸阳之为墟杲杲初霁萧萧晩吹登隠者之翘车度将军之猎骑日既上已禊于洪源晩具游宴咸出国门七叶衣冠憧憧而遥度五侯车马奕奕而腾轩钟鼓既列丝竹亦繁秦声呕哇楚舞丛杂帷帟纷其雾委罗防霭以雷沓棹轻舸之悠悠顺清流之纳纳时凭倚以观眺喜烟花之环合尔其居人出祖连骑将分望曲溆之清路视逺天之无云紫沙兮皓晃绿树兮氛氲莫不际此地而举征袂遥相望兮怆离羣明月生岑凉风度水听鳬鴈之凄惨
　　对苔苹之靃靡或披襟以延伫独掩涕而无已上临烟碕霞石相辉过客对兮憺忘归下近岩迳林峦隠暎渔人去兮恣诵咏独游子而俟时倦尘衣以嗟命
　　灞桥赋【以水云晖暎车　　　　唐骑繁杂为韵】王昌龄
　　圣人以美利利天下作舟车禹乃开凿百川纡余舟不可以无水水不可以通舆遂各丽于所得非其安而不居横浮梁于极浦防有迹于通墟借如经纶淮海陶鼓仁义藏用于密动物以智每因宜以制模则永代而取寄伊津梁之不设信要荒之莫致思未济于中流视安危之如戏故可取于古今岂徒阅千乗与万骑惟梁于灞惟灞于源当秦地之冲口束东衢之走辕拖偃蹇以横曳若长虹之未飜隘腾逐而水激忽须臾而听繁虽曰其繁溃而不杂懐璧拔剑披离屯合当游役之嗷嗷自洪波之纳纳客有居于东陵者接行埃之余氛薄暮垂钓平明去耘傍连古木逺帯清濆昏晓一望还如阵云乃临川而叹曰亡周霸秦举目遗址前车覆轨不变流水叹往事之诚非得兹桥之信美皇风不竞佳气常依既东幸以清道毎西临以驻旂连袂挟毂烟填雨飞嗟乎此桥且悦明盛徒结网于川隅视云霞之晖映聊倚柱以叹息敢书桥以承命
　　河桥赋【以山河魏　　　　　　唐国寳为韵】阎伯璵
　　壮三辅之雄杰非魏国其伊那总魏国之繁隘非斯桥而岂他条山左临高嶂东连于渤海晋关右抱浮梁西截于长河却顿铁牛骇浮川之魍魉旁飞画鹢惊入浪之鼋鼍竹笮其维不虞于奔涛擘赫金鏁斯防何惧于层冰皑峨川有梁兮阒闻于掲渉王在镐兮有格于来讹盖取诸益其不谓何故马卿之歘尔斯题请观即事尾生之溘焉守死夫奚足多岂比夫虹能象之不可以来往鹊能填兮不可以经过若斯之利用吾賔荐之士亦可歌颂诸侯之盛绩乐王化之雍和尔其薄烟霏霏初日杲杲逺之而望势侔神造既似乎瀑布之界天台又似乎蓬莱之横海岛虚其内则用当于无疏其间则屈而且抱凭险作固夹咽喉之重关用否而通连秦晋之长道东西水浒义非待于秦求襟带河山固可兼于魏寳尔其憧憧往还曳曳空间华柱上征殊马援之标界石台中耸若鼇力之负山伟哉武侯时赏兹国况天枢要作限通塞旁达无垠下临不测舟形﨑嶬似火龙之饮川梁势编緜疑海鹏之点翼其拯物也有来斯适其济时也遐方不亟非夫蓄巨川之运回斡地之力则何能抡梓材以当路临要津而作式守此道也夫有何极然而物有成规国有虚费信彼才之可取奚此桥之独贵使夫期不日以献珠连城而出魏
　　河桥赋【有序　　　　　　　　唐】皮日休
　　咸通癸已嵗日休游河观桥之利不檝而济美其事着河桥赋其辞曰
　　西荒之外有昆仑山帝都之下丰隆在焉其表无际其高破天河汉极北昭回相连分其坎徳遂有河源其出緜緜其流涓涓如帯是也滥觞信然始礜石以作注终裂地以成川迨乎放勲之世重华之年其水懐山其波浸天鼇怒则蹴翻五岳鲸激则掉破百川迅澓歘而似曝涌湍濆而若煎渍地轴以摧矣烂天轮而然草木则尾闾之外日月则沃焦之巅人民死而为介倮虫化而为蠙有桑不绩有麻不田此则乗垲望万里之渊且夫天地之前有河生焉则盘石之人不能导而使归海朴父之力不能疏而使为川岂非元命未降抑自上大圣未出大功未宣天之作矣抑有由焉于是尧之心恻然惘然咨其四岳举尔所贤天之元命不自于鲧鲧虽作矣其功不全果殛于山其罪昭然天之元命降而自禹禹既作矣其功如天于是禹之心忧然劳然股既无胈过不入门以已为下以物为先既乗橇以即又随山而濬川导自积石至于龙门裂岝防以风响斩崭岩而昼昏破灵怪窟断天地根分其注使不可溃修其流使不可吞然后千岩万壑雷吼电奔抉逆流而并泻入渤海以犹浑天下安流昬垫无忧禹功既大舜禅克修其功也与天优优其绩也与河悠悠兆庶既安九河如箭浊不可鉴不可见涡若惊风浪如狂电若此帝妫之世则其流也如丝如线在昔典午之世也其君实良其臣孔臧念济者之太劳乃致功而去航子产之济也不足比国之奏也胡可方于是督斤斧于梓匠下材干于豫章造其舟也乃絙乃杠乃舆乃梁功既夺于利渉力可侔于巨防知御鼋鼍者以妖为徳聚鱼鼈者以怪为祥观其歩高于空履险于深其形也若劒倚天外其状也若龙横水心其高也若大虹之贯天风吹不动其壮也若巨鼇之压海浪泛不沉曙色霍开济者相排如川失水一物时来蹄响如雨车音若雷有贤有俊有隶有台有贫有窭有货有财噫前王之道深有防哉在水则河桥晓济在陆则四关尽开水之与陆一贯而来所以大同其轨广纳其财岂梁之昉乎抑闻三代之桥也不斤不斧不徒不杠以道为水以贤为梁济民者民不病溺济世者世不頽纲开之也通仁流义闭之也关淫限荒夏之梁也曰汤殷之梁也曰昌周之梁也曰旦汉之梁也曰光自汉之季国窃主折为水者以洚以强及隋之世为梁者唐故能济民于万方同轨于八荒是知河桥之义也可以献于天王
　　河桥竹索赋【以谁谓河广一　　唐苇杭之为韵】张仲素
　　大川不测以设险浮桥架迥以通逵利乎济也或溢解乎难也无私以虚舟而易荡属激箭以相推吾见其梁木斯壊安得称大道甚夷肇彼谋者莫知其谁于是办修笮曳长靡侔可乆以为虑将制动而咸资且乎原始要终授材度费征十围之巨収千古之贵费非难得用之不既易危成安斯之所谓凭逺岸亘长河将好劲以横截或守柔以旁罗每自直以应用恒守节而居多槛栏之势舳舻之广因大索以横流俾羣材之攸仰皆恃此以绾絷故不忧于板荡徒谓其劲挺为质连延不一或指逺岸以孤引或自中滩而对出茍易志而殊途亦齐劳而共逸纵奔澌激射浮湍迅疾骇声腾雷惊波凑日虽前后之鼓怒终上下而骈比拔山之伦扛鼎之匹虽则取之大壮抑亦执之或失岂不以顺事安排故能守乎元吉斯乃道济行路功深模轨人有观于投足物寜忧于濡尾视绹索而乆存亦何比于一苇况桥因索而袭固索以桥而用长力虽参于索铁系或固于苞桑恢益下之极致信为物之纪纲彼鼋鼍虚构于溟海乌鹊徒架于天潢惟众人之攸利盖有助于连航夫物有小而可以属词材有小而足以济时索因有条而不紊人亦直道而用之傥要津以见假愿尽力以维持鞭石成桥赋【以秦皇旧迹至　　唐今尚存为韵】韦　
　　石虽至大兮水亦能受以水浮石兮其功难就何异术之得中忽成桥于海右是必穷怪力极宇宙将观光于旸谷亦夸功于周旧在昔嬴氏八表初呑言廵日域遂瞰海门感召初牵以表回山之力崚嶒斯至皆呈见血之痕诚隂阳之不测与天地而长存当其大驾临流羣官列位皇威赫其斯震巨石屹以前至岂惟韫玉皆符投水之姿不俟造舟自叶济川之利所以驱汗漫走嶙峋架巨壑越通津始峩峩而聚转忽荡荡而惟新岳立星驰异成名于陨宋神符鬼助若受命于强秦故得势压长源影分高浪似廹官刑之急如搆凌波之壮万灵却走蔼朝景以先驱五色争临杳如虹之可望硉矹初定峥嵘不让乌鹊未足以比伦鼋鼍故难其想尚万变千化杳杳茫茫将持峻极以配灵长投迹皆因于水府推功可谢于娲皇嗟乎代异人殊山空地寂邈矣前事依然故迹对江海之上终感逝川在陵谷之中徒为怪石则知帝王之道贵乎居深日月之异难可窥临驰骋固伤于至徳乱神终叹于非今
　　万里桥赋【以殊乡絶邑行　　　唐役路偏为韵】陆　肱
　　万里兮蜀郡随都二桥兮地角天隅相去而如乖夷貊曽游而只在寰区倚槛多懐结长悲而莫极凭川试望思逺道以何殊昔者沧海朝宗岷山发迹期观理水之要若啓凿穴之役逮夫东土为扬西邦曰益架长虹于两地客思迢迢浩积水于千秋江流脉脉宇宙緜緜今来邈然结构应似途程甚偏将暂游于楚岸欲经度于巴川目断波中过巫峰之十二心驰路半到荆门而五千徒观夫偃蹇东流峥嵘二邑掲华表以相效刻仙禽而对立俄惊回复潮生而夕月初明孰敢争先帆去而秋滩正急眇天末之殊方有人间兮异乡顾盼而层阴动色徘徊而浮柱生光饰丹雘以虽同彼临淮海度轩车而既易此对铜梁古来几许行人曽游此路跨緑岸以长存俯清流而下注寜为驻足之所莫问伤心之故复有逆旅伤情临邛逺行壮宏制以灵矗压洪流而砥平家本江都羡波涛而自返身留蜀地偶萍梗以堪惊沴迆归遥飘流恨结之子去兮扬桂棹长卿还兮建龙节既风月以相间固音尘之两絶斯桥也可以济巨川之往来不可以携手而相别
　　题桥赋【以望在云霄居　　　　唐然有异为韵】李　逺
　　昔蜀郡之司马相如指长安兮将离所居意气而登桥有感沉吟而命笔爰书傥并迁莺将欲夸其名姓非乘驷马誓不还于里闾原夫别骑留连乡心顾望铜梁杳杳以横翠锦水翩翩而逆浪徘徊浮柱之侧睥睨长虹之上神催下笔俄闻风雨之声影落中流已动龙蛇之壮观者纷纷嗟其不羣染翰而含情自负挥毫而纵意成文渥泽尚遥滴沥空瞻于垂露飜飞未及离披且覩其崩云意以立誓无疑传芳不朽人才既许其独出富贵应知其自有潜生肸蠁之心暗契纵横之手于是名垂要路价重仙桥离离迥出一一高标参差鸟迹之文旁临防槛踊跃鹏抟之势下视丹霄既而玉垒经过金门宠异方陪侍从之列忽奉西南之使乘轺电逝于遐方建节风生于旧地结构如故高低可记追寻往迹先知今日之荣拂拭轻尘宛是昔时之字想夫危梁藓剥渍墨虫穿长含气象乆滞风烟几遭凡目之见嗤徒云率尔终俟瓌姿之后至觉始昭然所谓题记数行寂寥千载何搦管而无感如合符而终在警后进而慕前贤亦丁寜而有待
　　日中为市赋【以日中而市易　　唐志所明为韵】阙　名
　　曜灵正中交易必萃谅农皇之善制着噬嗑之明志盖取诸酌中以画一用取夫定准于列四遂得贩缯之子候当午以员来抱布之徒恐移躔以忽至于是旗亭灭影贾旅协时睹稠人之并凑测端景以交期杂错相酬而岂畏日之将夕贸迁以退寜忧其室信逺而是前王之所则实后代之攸资当夫相高以夸美言为市竞驾肩以求进争掉舌而明防货聚于未映之标州处于逾已之纪咸寸阴而时惜望兼赢以画履众寳麕至族蚁同风当大明之方盛求善价以不穷葵藿未倾而靡僭其候有无交鬻而允执厥中物各以时货迁乃日瞻阳乌之未旰索青蚨以竞出质剂由是与行权廥于焉积实则知日以中为政市以利为名不求端以取表奚立法而作程俾居物致富之流心之有待方不盈不缩之际时即可明景既惟恒人得其叙何逺珍之不至曷近利之为阻贾用不售者当此之归求之不得者于焉获所此乃时不差利同射亘五都之所共歴百王而不易是以知日中为市之义岂空书于往籍
　　朝鲜赋【有序　　　　　　　　明】董　越
　　赋者敷陈其事而直言之也予使朝鲜经行其地者月余凡山川风俗人情物态日有得于周览谘询者遇夜輙以片楮记之纳诸巾笥然得此遗彼者尚多竣事道辽息肩公署者凡七日乃获参订于同事黄门王君汉英所纪凡无关使事者悉去之犹未能厎于简约意盖主于直言敷事诚不自觉其辞之繁且芜也赋曰睠彼东国朝家外藩西限鸭江东接桑暾天池殆其南户靺鞨为其北门八道星分京畿独尊翼以忠清庆尚黄海江原义取永安意在固垣平安地稍瘠薄全罗物最富繁其袤也道里二千延则加倍视古也国封三四今则独存盖惟不蹈前人之覆辙所以独防昭代之深恩也诏许建邦自为声教曰诗曰书视庠视校士穷则辟蠧雕虫宦达则抟鹏变豹农勤稼穑技习工巧官多效古俸则给田刑不以宫盗乃荷校贸迁一以粟布随居积以为赢用使尽禁金银虽锱铢而亦较田赋以结代亩牛耕四日者乃输四斗之租士养以类定员身寄二斋者皆食二时之稍官非三品绮绣不得文身民受一廛禾麻则皆穿窖其最可道者国有八十之老则男女皆锡燕以覃其恩子有三年之丧虽奴仆亦许行以成其孝王都设归厚之署储棺椁以济乎贫穷乡饮严扬觯之文秩豆边以戒其喧闹防媾谨乎媒妁子出再醮者虽多学亦不得齿于士流门第最重簮缨世列两班者或匪夷则皆不为之礼貌至若家不许藏博具祭则皆立家庙大夫乃祭三代士庶则止祖考此皆自箕子而流其风韵而亦视中国为之则效也凡为城郭皆枕高山间出冈麓亦视湾环大者则耸飞飞之雉堞小者亦雄屹屹之豹关盖自义顺而歴宣川其间虽有龙虎熊骨之防岏惟郭山更凌乎霄汉又自新安而渡大定其山虽有天马鳯头之防嶪而安州又倚乎潺湲郡肃川而邑顺安势皆不于原野楼肃寜而馆安定地乃稍就寛闲惟彼西京地最夷旷随势命名是曰平壤爰自有国已高筑临水之维城曽几何时又近移北山之叠嶂也自余诸州壤多燥赤间有黄壤亦杂沙石惟此近郭土则黏埴形存畎浍沟涂树宜禾麻菽麦厥草乃庑厥木乃乔叶有鸣蜩草有秀葽锦绣峰逺接龙山之兀兀浮碧楼下瞰浿水之滔滔麒麐尚余乎石窟驼羊半弃于山腰殿余故址松偃危桥慨往事之莫留如见晛之聿消孔庭设像皆冕而裳亦有青衿济济道旁软罗巾帻帯飘且扬皮革韈履厎尖而方候则鞠躬进则趋跄东有箕祠礼设木主题曰朝鲜后代始祖盖尊檀君为其建邦啓土宜以箕子为其继世传绪也墓在山维城干隅有两翁仲如唐巾裾防以斓斑之苔藓如衣锦绣之文襦左右列以跪乳之石羊碑碣防以昂首之龟趺为圆亭以设拜位累乱石以为庭除此则其报本之意虽隆而备物之意亦疏也大同既渡山渐崔嵬生阳载临路更迂回遗营垒于松阴若古冢之累累望波涛于海上识洪量之恢恢成佛雄关弃石磊磊北接慈悲南临渤澥在前元则画此为界至国朝乃示以无外也延津劒水鳯山龙泉环翠翚飞葱秀云连寳山瑞腾金岩溜穿圣居松岳天魔朴渊开城戾止留都在焉有威鳯遗基弃乎北麓有蟠龙旧陇出乎东阡蛰神物于灵湫挂瀑布于长川闾阎万井禾稼百廛官署亦限堂属之尊卑庙学亦严像设于圣贤芹浮香于泮水芸辟蠧于遗编春风酒斾夜月管弦其民物庶蕃固非诸州之可拟而风气固密亦非西京之可肩盖王氏王此者逾四百年至瑶昬迷始权知国事于李氏而名高丽綂此者易三四姓及旦得国乃请复旧号于朝鲜也临津济渡坡州爰止遥瞻汉城高腾佳气乃经碧蹄乃蹑济是为王京屹立东鄙奠以三角之嵯峨荫以万松之苍翠北聨千仞势岂止压千军西望一关路止可容一骑山围郭外矫然翔鳯之览辉沙积松根皜乎积雪之初霁慕华馆设于坤麓崇礼门正乎离位一以憇周爰之皇华一以迓防同之文轨诏至也王则衮冕郊迎臣则簮裾鹄侍巷陌尽为耄倪所拥塞楼台尽为文绣所衣被乐声也若缓以啴簴设也亦华以丽沈檀喷晓日之烟雾桃李艳东风之罗绮骈阗动车马之音曼衍出鱼龙之戏鼇戴山拥蓬瀛海日猿抱子饮巫山峡水翻筋斗不数相国之熊嘶长风何有盐车之骥沿百索轻若凌波仙子蹑独趫惊见跳梁山鬼饰狮象尽蒙解駮之马皮舞鹓鸾更簇参差之雉尾盖自黄海西京两见其陈率舞而皆不若此之善且美也太平有馆钟鼓有楼仡仡国中言言道周以燕以息以遨以游卧榻则环以八面帏屏疎帘则加以半卷香钩鸡鸣则候问安之使骑出则明夹道之驺有缉御以给使令有楮墨以供倡酬盖敬主必及乎使而为礼不得不优也宫室之制与华亦同其涂皆丹其覆皆门三重则设杯螺之焜耀殿居中乃有琉璃之青葱堂戺严七级之等差绮疏准八牕之玲珑或限隔以高山则别搆乎离宫大抵皆不择乎平旷以为基而惟视气势以为雄也诏至殿庭王则伛偻世子陪臣左右夹辅展轩县于阶墀列障幕于庭宇仗齐一于干卤乐作止于柷敔齐三声于虎拜嵩呼率两班于凤仪兽舞虽音声之不可通而礼仪亦在所取阙庭既撒赐物亦予乃叙东西乃分賔主方交拜以成礼遂假译以传语谓藩垣实小国之所宜而涣汗辱洪恩之覃溥鏧涓涘而莫报虽陨越其何补惟日歌天保之周诗冀遥祝日升之皇祜载咏隰桑之喜见载讲春秋之礼序谓列国皆先乎王人矧清光日近乎当宁也邪门庑殿庭皆蹈以席賔主坐分则加以袭彼章数则虬并偃而戢鳞此织文则鳯双飞而展翼食噐也间用金银铜瓷品物也率多海陆珍竒主献賔一以华礼賔酢主亦用燕仪罗蜜饵数至五重洁盘堆大可尺围每噐皆范银铜为防干而缀以绿珠之络索其上皆翦罗绮为花叶而舞以防鳯之防褷豆笾取美观瞻则以前大后小为序陈列取宜向背则以外高内低为差间肴羞以糁食杂醯醢以酱臡酒则醖酿以秔虽从事之出青州者殆未能与之优劣色香溢斝而督邮之出平原者逺不敢望其藩篱案排一字中覆以绡左右翼三皆陈饩牢近坐一筵俟即席王乃自举盘诸饩遇当割臣必亲操示特杀则牲皆献心取肥甘则肠三实膋续献则先同姓封君次乃以及政府六曹汤一进必以五椀为数器累叠不以盈尺为髙几案不容则彻于蹈借之席腥膻既饫乃进以涧沚之毛从官皆鹄侍于中外阍译则俯伏于周遭盖三燕太平也礼皆同而文不杀一燕仁政也诚益至而力益劳比予竣事东归遄车言迈王则先出慕华列燕以待语益丁宁而不厌礼益勤劬而匪懈荷脩爵之无算辱善言之至再至诵轲书之重内缪许予党为皆能及引晏子之赠言自慊其才之不逮意盖将赠予以诗句惜不为予党所解也乃若山川道里浃月所经风物人情五日所得虽不具知亦颇记忆成均国学负山枕涯前后殿堂左右庭阶官有大小司成徒有上下寄斋西京所不能儗开城所不能偕则在乎祭不像设以渎乱徒有进造为朋侪也畿内之景汉江为胜楼高碍云水碧浮镜渡有杨花物亦繁盛萃八道之运饷为一国之襟领最高亭俯瞰长干百济国接聨旧境予尝为之放舟倚马为一日之游彼亦自庆其乐事赏心出百年之幸也达巷通衢正直无曲截然檐阿岿然华屋百家则出高墙以隔风火每室皆穿北牖以避炎燠盖其外皆分授于官而贫富不得异制其内乃获由已而结搆惟其所欲也官府之署制亦不殊皆有堂寝皆饬亷隅楼翼栏楯梁冒侏儒馆传壁间尽涂以水墨不工之画户牖合处皆写以混沌初分之图此则未必尽然予但据所见而直书也贫壁编篠索绹以完其上则覆以茅茨其空则塞以泥丸有荆棘反出檐端者有栋宇仅如囷盘者此比鳯凰虽不足千仭之举而视鹪鹩亦可托一枝之安也富则陶瓦皆而庑序之翼东西者栋反耸出于南北涂塈皆土而堂寝之位前后者容反低下于中间门则皆循东序之栋设梯以升必矩歩乃可达于堂寝地则皆畏下湿之沾铺板以隔若趺坐则皆借以茅菅所不可晓者家不豢豕蔬不设樊引重则惟见牛马刍牧絶不见羊羱鲜食则蹄筌山海蔬茹则采掇江湾有至老村民而不一沾豕味者有偶沾燕赐而即梦踏菜园者与夫贫则皆葬山椒贵乃卜宅郊原此皆出殊方异俗而不必深考细论也人露总环以分贵贱童留胎发不间后先有甫孩提而发已垂肩者有嵗六七而角总丱然者揆其留固以遗体当重欲其露所以戴弁皆前也民戴草帽颔皆垂珠顶或圆方色皆黒驴舆皁则穿四叶青衫顶加插羽佣人则衣数重麻布歩曳长裾恶諠哗则衔枚道路止冲突则曳杖庭除屦制以皮虽泥行亦所不恤袜缚以袴纵水渉亦所不拘衣皆素白而布缕多麤裳则离披而襞积亦疏背有负则且俯且行有如龟曝尊有命则且蹲且进有若鳬趋人必三八乃举一舆行不一舎又易百夫盖于重皆不能以肩任宜于此皆以手举扶也女鬓掩耳不见佩珰首戴白圏直压眉眶富贵者而乃蔽以黒缯贫贱者胫不掩于素裳有位而尊乃许乗舆出入无位虽富止许约马超骧韤履布韦足皆纵而不束衣襦布帛袖则阔而不长上衣则皆过膝下裳则皆垂堂卑见尊亦以蹲踞为礼贱有事则以首戴为常有顶盂水而手不扶匡者有戴斛米而歩亦趋跄者此则自所见而畧陈其未见则莫得而详也若夫所谓川浴同男邮役皆孀始则甚骇于传闻今则乃知已更张岂亦以圣化之所沾濡有如汉广之不可方也欤禽多雉鸠雀鷃兽多麋鹿麞麅错则昆布海衣蛎房车螯鱼则锦纹饴项重唇八稍鲤鲫随川泽皆可以摷鹳雀在庭院多见有巢似蛤决明味独甘于海错如拳紫蕨美独胜于山肴至若异产川陆分馥兰皋则有笔管酸浆紫芹白蒿水蓼之芽当归之苗松肤之饵山参之餻皆可为葅皆以荐醪果则梨栗枣柿榛松杏桃柑橘梅李石榴葡萄皮则虎豹麕鹿狐貉防貂取以为文茵重裘矢服弓櫜花则蔷薇踯躅芍药牡丹酴醿丁香雀眉山矾二月方中樱桃尽放季春未晦郁李皆残草多荟蔚蒙茸树多轮囷屈蟠亦有老松其坚如柏人取为明脂亦不滴花香者一经春皆采子结者必隔年乃食小者尽以驾溪涧之桥大者乃以柱庙堂之石此则其种类不同而为用亦各有适也五金莫究所产最多者铜五色各随所用所禁者红五味则醯酱为多五声则音韵莫通为志所称者狼尾之笔为武所尚者桦皮之弓布织以麻而以苎名者盖出传闻之误纸造以楮而以茧认者以其捣练之工布之精以细密如縠纸所贵在卷束如筒傅油则可御雨连幅则可障风乃若所谓男子巾帻如唐今则非昔果下之马亦无三尺惟有五叶之葠满花之席嵗贡阙庭时供上国百二十年来其防晋接之骈蕃虽曰本乎圣明之所锡而亦由其琛贽之络绎也嗟夫六义有赋惟取直陈浃月经行讵得其真矧予以韤线之菲才不异乎沧海之纤鳞乃能运笔端之造化写六合之同春惟不敢厚诬于见闻或庶几不愧于谘询
　　交南赋【有序　　　　　　　　明】湛若水
　　予奉命往封安南国王睭正徳七年二月七日出京明年正月十七日始达其国覩民物风俗黠陋无足异者怪往时相传过实托三神参订而卒归之于常作交南赋
　　皇穹极乎无朕兮廓空窿而罔象厚壤渊其莫测兮又坱圠而无垠爰上下乎中土兮中气聚其曰人由四渐而四荒兮极泱莽乎禽兽草木而为邻维中气以风之又渐兮圣神肇乎盘古降皇皇而帝帝分哲王以之疆理乎中土列四方而五服兮薄四海又建长而以五森内夏而外夷兮析要荒以为度帝曰南之荒裔兮畴分野而代工南翼轸而朱鸟兮帝炎帝而神祝融窅乎皇后君之攸治兮曰火仙而征龙烛九阴于赤水兮觌冯夷之幽宫昔陶唐之咨命兮羲叔南宅乎交趾庸均秩乎南讹兮亦暨时之与事季徳凉而莫遐兮荒忽以之自异维彼交之蕞尔兮北五管而越南裔际尉陀之七郡兮汉九郡而同置凭都卢于天末兮望越裳乎海际南迤兮占不劳西聮属兮滇溟之尾派诸葛之渡滤兮州炎刘之经始李唐承乎厥后兮恢都防之府治昔炎氏之方殷兮泛海外之楼船二女蘖乎中叶兮薏苡用惑夫马援屹铜柱之磷磷兮厌欃枪乎南天彼高氏之定交兮建石塔之岿然胡嵂崒乎桥市兮立富良之江埏彼尔黠曰炎均兮冒耳耼之仍云维公蕴之肇绪兮绍八叶以斯君京用簒而易位兮附胡公之逺孙和叔后其曰黎兮亦攘之于累传昔少皞之方衰兮九黎扰而乱徳北正黎之司地而属民兮羌始受之颛顼彼三苗以效尤兮陶唐亦复乎贞则皇混一以为家兮亘地载而天覆一正朔以同文兮又同轨而辐辏物土方之包匦分则九载而三奏厥易世而来王兮叩天王而庭受析圭玉乎上方兮球弁旒而七缀韤凌波以赤舄兮帯灵犀之与玉佩乗龙节于云亭兮将天语于扬对帝曰畴咨若时余其以兮畴专对而学诗谬曰予之颛蒙兮之四方其以宜班麟服其晔晔兮畴予佩之陆离帯飞霞之弱弱兮冠切云之巍巍书余绅以忠信兮申笃敬而行之怅世途兮曲囏又脩阻兮崄巘羌跋防兮淮泗乃笑歌兮江湄望南极于岭峤兮冯炎飇而长叹徘徊苍梧之墟兮揖重华而联翩西遥睇乎桂湘兮见二妃之婵娟眺昆仑而容与兮憩舒笑乎筹边嵗月经于五管兮青牛服乎南关凯风薫而迎余兮余因以寄兴于五弦攀南巢而盘桓兮睹鳯鸟之翩蹮始问道兮谅山孰鳯眼兮七源晞晴曛于坡垒兮濯北蛾之清湍朝曦发乎不博兮度卜邻而仆山歩飞空于风磴兮遐缥缈乎云巅悬岩崖兮渊际设鸟道兮侧旋或深入兮厚土又上登兮高天郁山林之险隘兮川屈诘而纒緜暮虎豹之蜿蜿兮朝蝮蛇之蜒蜒过丕礼而昌河兮渡市桥而吕瑰余息徒而班班炎均遥遥以斯迎兮渡富良兮洄湾曰余中华之子族兮家増城之九重从游帝之圃兮闲逍遥乎阆风初离郡之豫章兮嘉厥名曰清源派炎汉之司农兮居余都兮甘泉依云母兮高岭迩安期兮左邻处太一之穹庐兮抱罗浮之飞云承帝歌之皇华兮兼咨诹乎炎徳泛淫游乎方外兮观泱漭之无极嵗摄提之癸酉兮斗杓忽其东捩火轮躔乎娀訾兮魄下之次夕蹇余渡以王舟兮亦黝黄而丹垩纷龙舟其后先兮沓蛟人而裸渉艥百桡以象刀兮扶黑欛而刃白夫惟寓艺夫水战兮或因用以刺击肆迎拜于厥明兮濒祥寿之别殿入修门其大兴兮见广文之顔扁临炎官之窈窕分祝融跸而东转依南风以弭节兮睇天使之离馆炎均俯候于朝元兮肃敬天之北面俨百辟以皇皇兮奔重侯之欵欵陈黄幄兮月殿时六龙兮临下虹桥渡而未云兮又鹊桥而参伍聆天书乎洪音兮伏羣黎于下土时中律之太蔟兮洪钟寂而不作置鸣鳯之嶰管兮击灵鼍之高鼓应河鼓之磅硠兮屡天吴之蹈舞夜义奋其怒臂兮祼竖挺而前杜开广宴于勤政兮崇余东之席端珍羞虫鰕兮太牢别陈椰蓆敷重兮下地登土偶兮簇盘粔籹杂爼兮逺苾芬呜呼广乐兮蔑弃大吕跳梁舞蹈兮弗事干羽登庸瓦缶兮捐谢鼎爼时斗杓之孟陬兮列青梅之碧弹累杯盘之狼籍兮亦先期以为献奏夷乐于殿上兮鼓噪杂进而零乱列雄虺以为阵兮又沐猴而加冠曰而重黎其苗裔兮实乃祖之司农也曷不返乎初服兮乃祝发而脱屣也敷余闯其度关兮实孟陬之中适嗟阳候之迥絶兮茁芋苗乎三尺农告毕而苗离离兮鹭亦以之藏色望炎火之千里兮临回风而就炙盼仙果以舒懐兮丹实累其枝碧倾都人以杂观兮士女不分而塞途悉鞠躬而加额兮恒首下而尻高儒戴冠而伏迎兮交大指而跣趺见枭扬之拂拂兮披发走而迅徂肃龙节兮啓行前指南兮先路驾象舆兮太一使风伯兮为之御搴云霓以为梁兮先朱雀而向道揽苍龙而左骖兮絷右騑乎白虎骑箕尾之浏浏兮乗烛龙而先后掣日旌之辉□兮填雷鼓之轰轰闪云旗之委蛇兮参星轺之锵锵飘风袅袅兮朝霞缨举风袂兮扬扬右余参之以蓐収兮左携拉乎勾芒厌旄头以无光兮曳鹑尾之阆阆击木星以节行兮披鹤氅而荷戈兵衔枚以无言兮挟天弧而谁何伏万矢于林中兮一夫呼而众呀设丹幄于羣馆兮云帔具而不移罗销金之蕙帐兮缀五防之流苏坐沉香兮氤氲列绛帷兮纚纚或高歌以击壶兮涤陶砚于天池山鬼下兮吹灯招木客兮题诗重侯佩玉兮进羞俨礼神兮益卑贵者冠兮跣途餐席地兮趺居咨由余于戎方兮访有吴之季子纷被发而冠缨兮胡观乐乎大方而与之论诗防悬秋千兮缥缈乗风云兮歩虚眺有娀之嫺女兮觏蒙山之都姝羌雪白而漆黒兮亦蛾眉而曼肤上衣古而过骭兮又罔裳而重襦袖飘飘其仍风兮跣双足而泥涂资珍髢以弗售兮齿黝黝而牙聱仍葛洪之丹砂兮将博访乎勾漏逢鲍靓于南海兮余亦与之幽遘观民居之鸟翼兮恒居高而檐低方甍瓦而鋭下兮槩厥形如短圭爰乗葺而平敷兮象鳞鳞其鱼鱼岂水族相感而则然兮乃厥类而象诸鸟翼堂而里置兮日中市于墟落环四面以施榻兮中市官而均国无马之千乗兮又何择乎骥与骀曰国君之称富也又曷数以为对兵裸以靡甲兮亦焉用夫犀兕岂厥家之罔藏兮恐其徳之未改木寄生之累累兮亦既繁而未萎借若人之福威兮不再世而贻殆炎均贶予以菲芷兮又蕙兰之旖旎余辞以帝之纫襟兮有县圃之芳霭又重余以椒苓兮曰余襟之难改余受阆风之缤纷兮兼月殿之菌桂慨有职乎咨询兮虽草木鸟兽而莫予防或申申而问俗兮恐邦人之予绐招朱鸟兮七宿分南野而司天乃灵哲夫天飞兮盍于余而具陈鸟恍惚而夕降兮曰余不习乎世言交三趾而作篆兮庶余意之或宣曰普天兮殊方迥风气兮不同俯南极兮地下仰南斗兮天中规燬度兮鹑尾天地罔肃兮凉风爰又戾兮枵泽不腹坚兮溶融冯碧鸡兮右掖接乌衣兮邻邦服余华虫兮乗鴐鵞跨鸿鹄兮鸣天鸡振鹭吾其洁修兮海鸥嗒乎忘机疾黄鸟之谗巧兮鸠痴黠而攘栖雉胡臻化蜃而呈楼兮鳝声霹雳而震怒鹦鹉慧而诉寒兮翡翠胡丧质于竒羽彼纷纷乎斗筲兮亦焉足以多数奋九万于溟溟兮鹍鹏翼其垂天纷有鸟而九头兮雀蛤胡感而化迁鶗鴂鸣而草芳兮天虹藏而不雪随阳懵乎氷泮兮布谷啼于冬月曰邈邈乎皇穹之也昭昭乎博厚迩而不可原也揖祝融之兮而南纪之专也纷总总其渊陆兮盍悉余之昌言也曰维扬之末裔兮土亦殊乎涂泥贡竒南以沉水兮又南金之与纎绨橘柚包而莫致兮丹荔逺而见遗繄铸山兮为金又煮海兮以为盐波罗特乎彼岸兮安息以液而自殱狶具矢而捷射兮兽帯甲而穿山麝借香以为祟兮猩猩机疎乎能言探余骊龙之颔珠兮又网海根之瑚佩明月乎南海兮拂若木于明都兽为舞而衔戈兮蓬莱浮海而负鼇射工巧而俟影兮巴蛇吞象而吐哺又九首吞人兮天吴怒号犀胡灵兮而厥角通天象奚知兮而委齿自埋乎逺郊有儵忽兮虬负黄熊兮出游眺西皇之青鸟兮见王乔之双鳬怳海若兮夜出水妃偕兮朋遨胡冯夷兮娶妇谅佳期兮好逑何海上之居人兮头宵飞而海食晨则返而完归兮又追随于往夕歌曰二神僪诡诞慌惚兮懵乎余狐疑助莫决兮骑彼箕尾揖傅説兮天路漫漫何脩越兮昔羲氏之宅交兮化为神于日驭曰南讹以平秩兮就余订以一语依朝曦而折衷兮庶决吾之犹豫曰物之生颅趾基一体齐气孰首飞之断永不续孰能弥之补天有石谁能治之鼇足立极孰睹裁之象能埋牙谁亲掘之无爪无角谁与挿之冯夷娶妇匪形安协水仙有宫胡身业之鹏翼垂天谁能运之扶揺而起击水三千孰其仭之有鸟九头孰啄食之惟天一本谁参析之虺毒一足谁附益之天地之常传物有极日月曜灵风动雷析动植潜飞咸识其职百家九流荒唐莫测爰有典谟圣人作式厥民析因鸟兽孳革过此则非吾之所识于时日车就驾引挽羲和朱明离离扶桑参差炎均击鼓且笑且歌乃临桥梁送余于河怳乎忽忽若梦南柯载歌曰中气磅礴山川缪兮蝘蜒纠隔离中州兮常而不常怪诡幽兮不常而常三光周兮圣人耀徳文明流兮海波不扬庶征休兮结余忠兮为轴又揆信兮以为路乗余敬兮于堪舆廓自得而容与兮余因以从容乎周道观八极之无穷兮浮游驰骋乎宇宙而上下聊反观而知天兮迢逍遥于闭戸乃旋氛旄之班班兮揽霓旗之翕翕掣揺揺之云旌兮叫帝阍乎阊阖入钧天兮紫微闻广乐兮九合
　　御定厯代赋彚巻四十
　　钦定四库全书
　　御定歴代赋彚巻四十一
　　治道
　　辟四门赋【以来逺人致　　　　唐多士为韵】王　起
　　王者居上国来逺人辟四门而不壅俾八方而是遵朝聘防同自逹于遐迩华夷蛮貊不间于君臣所以表王道之荡荡彰皇化之淳淳我皇辟四门也广天视廓天意总寰海而有截端冕旒而无事犹惧遗淹滞拔秀异或纁而防采或弓旌而逺致观乎天步有四逹之清夷仰彼帝阍无九重之奥秘所以逺方知归羣才不匮彼前代之有四门也或化未洽志未恢水陆之珍是凑丘园之士莫来虽大道甚夷不异乎遐阻虽髙门有闶而同夫不开今我后则不然下土顺而风趋王化行而草偃闉阇所凑表圣心之礼贤岩薮皆空知帝徳之柔逺士向方而集才应时而多鸿鸾接翼而毕萃骥騄齐足而咸过莫不趋斯门之呀豁知我化之休和休和之
　　始圣祖之祉致穆穆于四门获济济之多士关键不用无老氏善闭之功车书大同叶王者无外之美至矣哉舜徳巍巍复存乎圣理
　　垂衣治天下赋【以圣理无为道　唐光前古为韵】阙　名
  </div>
  <div class="pagination">
   <a href="御定历代赋汇_page49.html">
    上一页
   </a>
   <span>
    ...
   </span>
   <a href="御定历代赋汇_page45.html">
    45
   </a>
   <a href="御定历代赋汇_page46.html">
    46
   </a>
   <a href="御定历代赋汇_page47.html">
    47
   </a>
   <a href="御定历代赋汇_page48.html">
    48
   </a>
   <a href="御定历代赋汇_page49.html">
    49
   </a>
   <span class="current-page">
    50
   </span>
   <a href="御定历代赋汇_page51.html">
    51
   </a>
   <a href="御定历代赋汇_page52.html">
    52
   </a>
   <a href="御定历代赋汇_page53.html">
    53
   </a>
   <a href="御定历代赋汇_page54.html">
    54
   </a>
   <a href="御定历代赋汇_page55.html">
    55
   </a>
   <span>
    ...
   </span>
   <a href="御定历代赋汇_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
