<!DOCTYPE html>
<html>
<head>
    <meta charset="UTF-8">
    <title>晚晴簃诗汇 - 第 479 页/共 633 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚晴簃诗汇 - 第 479 页/共 633 页</h1>
    <div class="content">　　民言吴守治无双，士道文翁教此邦。白叟青矜各私祭，年年万泪咽中江。
　　凫雁江湖老不材，百年世事不胜哀。盖公堂下青青树，曾见传杯读画来。
　　读宋史
　　南人不相宋家传，自诩津桥警杜鹃。辛苦李虞文陆辈，追随寒日到虞渊。
　　读白乐天以心感人人心归乐府句
　　诚感人心心乃归，君民末世自乖离。岂知人感天方感，泪洒香山讽谕诗。
●卷一百六十三
　　王先谦
　　王先谦，字益吾，号葵园，长沙人。同治乙丑进士，改庶吉士，授编修，历官祭酒，加内阁学士衔。有《虚受堂诗存》。
　　赠李禹臣
　　不是从黄宪，何缘御李君。并名中表录，同揖上将军。镫几晨联草，戈船夜定文。犹拈《渭城曲》，顾我许同群。
　　戏柬禹臣
　　军中不眠宜作候，当食那辨几觞豆。怪君文潜肉山肥，苦学子美饭颗瘦。即今黄州电扫平，放笔试草洗兵行。丈夫能事上下马，叱咤会有风云生。
　　自黄州南返登岳阳楼
　　甘入烟波伍老渔，拂衣长啸别飞舻。举头明月黄泥坂，落手扁舟青草湖。流涕凭轩仍似杜，得鱼携酒不如苏。茫茫身世今何著，剩欲呼天问左徒。
　　早起
　　不寐看窗色，徐行映日华。水田深戏鸭，村树暗辞鸦。煮茗依丛竹，移盆接早花。市廛亦不远，幽意自山家。
　　晓晴
　　春气满庭阴，山低日色侵，蝶来花更韵，莺啭竹逾深。倦起书抛架，微酣酒涴襟。轻寒散曝背，时作白云吟。
　　维舟
　　维舟近高岸，散步出平陆。春气浮野田，细麦青如沐。行行入岩径，人家聚山腹。笑语空外飘，炊烟澹相属。桃花三两红，幽景媚林麓。农人归日夕，行歌去相续。羡彼室家好，愧我身世蹙。怅然独移时，飞鸟入穷谷。
　　夜行
　　暮色悄而至，群动迷所向。新月安天中，斜阳尽水上。长年猛一榜，及此帆无恙。舟疾四野迎，风雄万流让。寒犬吠人语，密树动鸟吭。村远意先亲，途平胆欲壮。进退两无主，愁思焉得忘。时来骑危篷，注目落清旷。
　　过耒阳有怀杜工部
　　自古湖南地，难招旅客魂。渔歌屈颜悴，《鵩赋》贾声吞。抑郁忧时老，潺湲伏枕痕。当年下巴蜀，何苦向湘沅。罕见亲知面，徒抛肺腑言。蓬蒿辞朗照，杯炙落尘喧。淼淼衡阳去，依依郴岸昏。聂贤空接待，崔舅谬温存。实谶湖边旐，虚谋汉上园。厄深千载恸，道屈百家尊。舟子传疑墓，诗翁问旧村。公真悬日月，我亦走乾坤。浦树思依倚，滩流有愤冤。篇章极冥契，飘泊共谁论。
　　远游
　　远游俗虑静，永日求所適。雨余沙自清，睡起山更碧。幽禽低水语，丛篠乱风色。呼茗喜新煎，课诗矜创获。见闻犹昨事，迈往续陈迹。终藉药饵扶，乾坤小行役。
　　赠子美
　　牙幢待入百蛮烟，美意犹闻部曲传。利引唐河归故道，欢腾樊镇溢新廛。虽为五日张京兆，颇似三年白乐天。遥想汉滨开祖帐，襄阳耆老泪潺湲。
　　酒后赏雪舟中
　　薄醉不自倒，衔杯对玉山。犹能醒诗眼，何处看尘寰。风弱舟微重，天空鸟任闲。光摇明镜里，复讶失酡颜。
　　莫愁湖柬曾劼刚
　　江南眼入十分愁，及到湖边万事休。水宿连宵镫暗雨，风吹破帽客登楼。遥山湿雾仍侵晓，高阁孤尊自送秋。来岁寻君行乐处，梦中同上采莲舟。
　　题龙皞臣诗草
　　朔风吹微雪，被酒昏不醒。畜眼见龙侯，使我志气盛。世烈蔚通材，儒术成健令。旧知德业广，近接词华胜。浮空波澜老，入冶金铁迸。攀古学阴何，步今揖王邓。愿言举高翮，侧听敷新政。再读县居篇，私怀国桢庆。
　　将以重九放榜前一夕书此赠绎{广今}偶谈及新修滕王阁之胜故并及之
　　忆年庚午初乘传，长寿虎头同笔砚。青袍白纻四千人，手拔高材充上选。一朝兵气洗滇海，济济英贤赴秋宴。汪子告余同志难，他日持衡应请念。羲轮下坂倏几载，与君被命辞深殿。握手千言见夜镫，论心一盏忘朝膳。迩来文格变已甚，谁挽狂澜注天壍。功名有命君所柄，心目虽疲余敢倦。妍媸略似较美人，洗尽铅华见真面。喜从湖口得异石，终恐丰城埋古剑。重阳已近风雨来，一夕微寒袭深院。桂舒丹蕊正堪折，菊泛清尊催入宴。传闻新阁高插云，好看秋心澄曳练。卻思旧日饱游衍，刚是残黎脱征战。百废未举官私急，遗址难寻桑海变。西山南浦待公来，碧瓦朱甍尽题遍。人生会合有夙分，意气许与蒙深眷。李侯共被又一时，贺监服膺那足羡。掷简聊歌白雪曲，传衣各有青云彦。君看夜静奎宿堂，射斗文光如曜电。
　　自菴丈以董香光画卷见赠赋此志谢
　　大江驱蜀下海门，东陵中扼禹所云。洞庭北贯江横分，极望长沙空白云。华亭宗伯画死杰，家在江南卧黄叶。梦游贾杜伤心地，万古湖南自清绝。扁舟上溯纵所之，千岩万壑皆生姿。遥睇衡山泊湘渚，应是先生阁笔时。三百年来如逝水，断缣玉碎埋燕市。乱云脱坏随卷舒，残树迷离半生死。吾师笔法华亭传，一一点染还天全。少陵脱字真可补，道子破佛嗟无缘。公今付我传孙子，他日南归水云里。呼儿展画对潇湘，再拜谢公不敢忘。
　　寄黄觐虞太守
　　颇怪邮筒问讯迟，年来佳趣我能知。先生书就元和脚，侍女妆成天宝眉。似说悬弧庆张盥，定教掣笔叹羲之。吴中老学浑无用，病榻孤吟鬓似丝。
　　苍梧山
　　当年沧海东南坼，想见神山高下开。会稽失卻白水峡，郁州半割苍梧堆。我疑溟鹏惯远徙，不数灵鹫能飞来。已陋景纯笺草木，试招虞舜归蓬莱。
　　戏赠寄禅师
　　道人心如水镜寒，笑视尘海空迷漫。忽逢童子掷瓦砾，清泠不觉生微澜。异时佛杖何住著，四海飘飖一行脚。闲田招客谁使令，坐遣天机落禅缚。世无姬文化斗争，虞芮几时来质成。拂衣长啸八云去，汙渠蚊蚋徒纵横。君不见趯瓶倒钵古坛主，田与上人安所取。纤埃不著一物无，请更从师下转语。
　　述怀
　　余幼好奇伟，不畏俗子詈。食其虽儒冠，仲翔有高气。偪侧闾里中，耻顾蜗蚓饵。长怀千载友，宁论一室事。弱龄经丧乱，楼船管书记。老彭曾竞走，壮王时并骑。不能从俯仰，颇复多慢易。尚枉孟公留，甘作杨津避。忽逢长沙友，邀共泉陵辔。饱看山水归，穷途亦高致。陇西开幕府，陕南伫儒帅。中道有分张，微材免瑕累。梁公实桓桓，胆气固少二。抗手杯酒间，披肝野营次。大江平若席，酣卧有余地。谍报群撚来，早市缠妖燧。深宵呼起起，草檄不成睡。尚想九真役，凶徒俄蚁萃。元戎空瞋目，老将或垂泪。飞炮鸣我前，高唱倚薄醉。突围走天门，道左纷贼帜。湖桥中夜断，纵马泅更坠。移军蕲水县，张幄孤峰翠。炙背当骄阳，披襟逐凉吹。习勇喜观陈，受降甘报使。蹴踏骸骨场，见惯了不异。顾惭百炼质，庶获一割利。何期忝高科，谬得陪清位。低心就绳墨，眵目觑文字。肉食远谋虚，头衔流俗贵。悠悠世事改，冉冉颓年至。方隅空砥平，瀛海竞鼎沸。我如祖士雅，时有声警寐。又似曹景宗，尚忆火出鼻。事愿每自违，身世已无系。由来抚髀叹，不溷洗耳志。艰难况饱历，生死久慭置。天公不见收，水伯亦屡弃。长歌射虎山，奋袖啼猿寺。悠哉复游哉，终已快吾意。
　　送吴子修学使归杭州
　　廿年不踏长安地，梦想朋游醉文字。闻君持节渡湘来，喜入镫花照无睡。知君慧眼湘月明，信君澄怀湘水清。贤名一日播万口，邦人引领神先倾。甄文救弊不遑恤，远接朱张近无匹。乘轺崔浩时共荣，奏赋相如自称疾。王程三载甫经年，何意告别乘归船。君身岂藉官职重，所惜多士无良缘。明廷衮衮登英杰，不信扶危少施设。育才堂馆高切云，劝学文书纷似雪。树人敢谓匪嘉谋，城社狐鼠难可搜。狂夫横议惧民散，相忽得非根本忧。我今伏处成衰暮，箝口藏身真自误。君虽暂归行入朝，莫忘青蒲陈谏疏。
　　吴汝纶
　　吴汝纶，字挚甫，桐城人。同治乙丑进士，官冀州直隶州知州，赐五品卿衔。有《挚甫诗集》。
　　次韵和许涑文观察拟诸将
　　见说关城卧鼓鼙，又闻应响变鸣鸡。三边列障通青海，九市华筵舞白题。武帝威棱歌宝马，黄支职贡记生犀。长城约束分明在，可任边人节度携。
　　绝域归来更大何，办装未办口悬河。乘槎路远天忧大，缚马书来国论多。一借荆州还岂易，尽抛瓯脱议尤讹。云蒸龙变归神略，回首沧溟久不波。
　　四海游谈愿识韩，壮图先见战皋兰。出尘军略戈鋋老，绝塞风烟道路难。麾羽幕前迟谢艾，盘矛帐下渴陈安。匡时一疏扶清议，早晚天山看筑坛。
　　诸葛云霄万古名，郎君杖节事孤征。料知樽俎冲能折，休道关河草不横。东阁异时陪客座，宗臣高论屈人兵。家声燀赫怀柔远，元老垂绅且仰成。
　　卧虎潭潭守便宜，人中蓍蔡仰前知。两隅略地无长锁，万国朝天有乱丝。得意轩车曾宠鹤，当时田猎梦非彨。艰危此日纡筹策，明目仍闻岳牧咨。
　　北征别张廉卿即送其东游
　　昔人各有千秋抱，百不施为乃著文。牝掷黄金真误我，缟穿强箭独怜君。堂前莫漫嘲轮扁，后世安能无子云。元凯盈朝身暇豫，且须呼酒叩皇坟。
　　我歌《伐木》行求友，钟虡莛摧不肯鸣。海运鲲鹏通变化，气联龙虎有逢迎。汉阳晴树帆初远，钟阜秋云酒共倾。早晚探奇窥禹穴，傥因朔雁一传声。
　　摄任丘令张君琴府以东坡雪浪石铭属题
　　至人发兴真卓诡，以画喻石石喻水。埋盆激水写离堆，坐揽岷峨五千里。岷峨到眼归不得，海上石芝行可食。鹤峰雪流舞阶砌，高斋法供无消息。阎浮一沤身一叶，嗟石与人谁主客，奇章平泉真大惑。不见北齐冢中石，去入谁家作阶墄。张侯也是好事人，藏此纸本如奇珍。岂会东坡思两孙，意亦故山聊心存。平山堂下君家园，树石幽好泉娟娟。何时宦成归林泉，百株石林对洼尊，仇池九华安足论。
　　过朝鲜王京
　　攘臂言兵议已疏，锐身字小却良图。分民本计適已事，窃帝一时聊自娱。千载箕封遗俗在，九州禹迹远邻无。鲰生目睫疑空论，鲂<鱼与>枯鱼势故殊。
　　游本愿寺
　　一镫传过海，祖印提来未。低头拜空王，乞与转轮慧。
　　大木作高栋，一国不能两。若无百围柱，颓坏欲谁仰。
　　旧日园林胜，三年问劫灰。临流惊结构，疑是钓鱼台。
　　天上止一月，自可印千池。那用凿邻壁，光辉共有之。
　　舟势已欲转，扶危杖柁工。紫藤在彼岸，祇借一帆风。
　　任其昌
　　任其昌，字士言，秦州人。同治乙丑进士，官户部主事。有《敦素堂集》。
　　夜坐书怀
　　昔贤在穷居，忧乐同天下。小人志温饱，气量不可假。乾坤含疮痍，安得常萧洒。铅刀贵一割，何用轻注瓦。婉娈入歧途，立身惭大雅。寄言轩冕客，营营何为者。
　　微雨洒轻尘，春郊送远瞩。草木有生意，萋然变微绿。吾心本澹荡，胡乃自局束。倚杖数过鸟，缘源寻水曲。即事自萧洒，何必更秉烛。世路有夷险，知足庶无辱。日暮复归来，围镫煮醽醁。
　　乡思
　　豺虎飞腾日，乾坤战伐余。归心悬井里，生计失樵渔。西海犹传箭，东军敢射书。安危关大计，天意定何如。
　　东道王师至，豪华误将才。秋风空按剑，春色病登台。雨雪旌旗暗，梯冲郡国开。凄凉三辅地，处处长蒿莱。
　　天长三秦祸，人摧万里城。悲风号大树，冷月照危旌。竟夺全军气，何曾小敌轻。遗民过二曲，飘洒泪纵横。
　　读史杂感
　　令史兰台绝妙辞，燕然终欲树丰碑。雄风为震葡萄塞，《小雅》应歌《杕杜》诗。岂有天心归白帽，谁怜地角望朱旗。凤林鱼海皆王土，莫遣苍生尽泪垂。
　　北庭寒月夜临关，回望烟尘一惨颜。《禹贡》不通蒲类海，尧封欲弃贺兰山。尚闻虏帐擒生远，曾是将军奏凯还。可惜如丝天际水，年年流血到人间。
　　甲马飞腾压陇东，大旗落日动苍穹。千军榆塞犹排阵，十载天山未挂弓。岂有班超护西域，翻教师旷验南风。男儿不负封侯骨，合有忠勤慷慨中。
　　北平飞将旧登坛，新息雄威老据鞍。王气山川应未歇，人才今古欲同看。云鹏未见抟风起，铤鹿翻愁走险难。地老天荒须努力，未妨亡命有彭韩。
　　冬夜杂咏
　　莫笑微云滓太虚，粼粼清水总无鱼。敢言西子真殊色，也道《南华》是僻书。潄石枕流存慧解，别风淮雨听钞胥。人生只有忘机好，黑白分明计便疏。
　　素衣京洛染淄尘，百岁谁全不■身。长坂秋兰庸作佩，小山丛柱枉留人。清风月白原无价，鹤怨猿啼信有因。试听商颜《采芝曲》，可怜黄绮未称臣。
　　大王山
　　黑水之北山崷崒，阴岑遮回半边日。孤根低蟠地底深，方顶高耸云间出。暮色入林生黯黪，阳光满野转萧瑟。稜々白石砺锋铓，惨惨黑纹傅髹桼。岂有藤萝缀长蔓，更无樝栗垂秋实。鬼神呼雨峰峦重，魍魉啸风崖壑溢。我行其下畏窅窱，人迹未逢增懔慄。径途在眼又辙迷，隶子攒眉愁路失。涧水曲注走蛇蚓，峡角束窘罗梏桎。最忧棘茨能破肌，为陷坑阱屡屈膝。负耒不见收野芋，登梯谁与割崖蜜。扪参历井古所难，履险乘危兹未毕。仙药旧闻采方壶，天池行且窥太乙。滈沣鄠杜不汝容，寂寂孤云闭石室。
　　唐仓道中望花石山
　　幽壑散曙色，寒烟开远汀。清澜卷白石，水激风泠泠。北上得平陆，孤村道所经。衰柳堕黄叶，晚花生微馨。南山独磊砢，百里罗高屏。近瞩烟漠漠，远眺云冥冥。作势欲飞去，屈蟠虬龙形。初日升海峤，雾散天容青。岧峣视吴岳，未始相迳庭。植基不得地，吾谂诮山灵。
　　庙儿岭
　　岭云横高天，石气青濛濛。暮色苍然至，万壑生阴风。跻攀千万仞，绝顶谁能穷。迂路至山脊，下视幽谷重。涧流怒奔峭，水石相撞舂。两山挟之走，攫拏飞双龙。秋树莽交叉，密竹森横纵。三五见聚落，惨澹茅茨空。注坡辗露草，蓦涧踏霜矼。巨石蹲当路，磊磊垂元熊。翘首见新月，悬挂苍厓东。旅栖尚何处，暝色逾昏蒙。谷口清风寺，市墟抱危峰。脱骖晚饭罢，倚枕听僧钟。
　　曹秉哲
　　曹秉哲，字吉三，番禺人。同治乙丑进士，改庶吉士，授编修，历官山东按察使。有《紫荆吟馆诗集》。
　　和吴梅村宫扇
　　宣皇避暑通明殿，碧槛丹幮开四面。照夜谁呈越国珠，招凉思换齐家扇。南内宫中御制奇，良工雕刻采章施。薄缫蛱蝶千丝茧，柄削珊瑚二尺枝。丁歌甲舞看不足，匣启玻璃环佩玉。纱晕轻摇烛焰红，罗纹细叠帘波绿。五月皇都富贵城，榴花十里晓霞明。昭容带醉交钗影，侍女承欢动钏声。离宫宴罢樱桃熟，一卷《豳风》挥汗说。九华殿角南薰来，在抱冰壶两清绝。禁苑颁传赐近臣，阁门携谢拜恩新。雉尾移来云五色，蛾眉捧出日双轮。水晶帘卷烟如绣，玳瑁筵开花献寿。入手争夸书画名，回头翻笑蒲葵陋。幽赏由来惬圣衷，清凉世界画屏中。银床冰簟芙蓉梦，雾鬓烟鬟茉莉风。玲珑绝代翻新式，转眼繁华增太息。一自秋风怨洛城，残纨断竹无人识。桐叶纷飞夕殿凉，菱花瘦损美人妆。彩线空教金凤系，丹符徒把玉麟张。旧宫零落新宫废，遗物摩挲悲割爱。宝匣萧条蠹粉残，华箱寂寞鱼鳞碎。苦忆君恩祇自哀，雕红镂翠总成灰。祇今惟有南楼月，犹似当年扇影开。
　　移家
　　十载怱怱疾若驰，一身泛泛渺何之。家如客燕频营垒，官似残蝉又过枝。检点琴书余长物，流连花竹胜前时。闲云一出浑难驻，惆怅还山未有期。
　　苔
</div>
    <div class="pagination">
<a href="晚晴簃诗汇_page478.html">上一页</a><span>...</span><a href="晚晴簃诗汇_page474.html">474</a><a href="晚晴簃诗汇_page475.html">475</a><a href="晚晴簃诗汇_page476.html">476</a><a href="晚晴簃诗汇_page477.html">477</a><a href="晚晴簃诗汇_page478.html">478</a><span class="current-page">479</span><a href="晚晴簃诗汇_page480.html">480</a><a href="晚晴簃诗汇_page481.html">481</a><a href="晚晴簃诗汇_page482.html">482</a><a href="晚晴簃诗汇_page483.html">483</a><a href="晚晴簃诗汇_page484.html">484</a><span>...</span><a href="晚晴簃诗汇_page480.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
