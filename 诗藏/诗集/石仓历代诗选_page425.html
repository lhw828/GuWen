<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 425 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 425 页/共 947 页</h1>
    <div class="content">　　谷城黄石庙古木白云深黄石有存没素书无古今老三世梦孺子一生心日落祠门掩残鸦又满林
　　献州
　　万里天东北西风独杖藜雁声秋带魏树色晩浮齐野濶青烟淡天空白日低人家在何处隐隐夜狐啼
　　烟寺晩钟
　　山深不见寺藤阴鏁脩竹忽闻疎钟声白云满空谷老僧汲水返松露堕衣绿钟残寺门掩山鸟自争宿
　　燕子楼
　　长相思久别离东风不暖残燕支乳鸦困柔鸾悲樱桃红腻蘼芜凋緑滋牙床琥珀枕梦君君不知
　　呉宫子夜歌
　　紫贝楼阙郁金香暖云七十红鸳鸯玉蝉笑拥霞绡裳星河不堕宫防长緑樽灔灔麟髓泣露重花寒秋不湿歈歌一声惊怒涛海鲸夹陛如人立谁知浅颦蛾半扫中有疎萤满呉沼越兵晓跨西风来碧波一夜芙蓉老
　　三髙祠
　　君不见洛阳记室双鬂皤不忍荆棘埋铜驼西风忽念鲈鱼鲙归来江上眠秋波又不见甫里先生心更苦河朔生灵半黄土夕阳蓑笠二顷田口诵羲黄思太古二君隐沦岂得已一生不及鸱夷子呉宫鹿走越山髙脱缨径濯沧浪水丈夫此身系乾坤岂甘便老菰蒲根古今得失一巵酒我欲起酧汀鸥魂
　　铜雀防
　　古防百尺生野蒿谁其筑此当涂髙上有三千金歩摇满陵寒栢围凤绡西飞燕子东伯劳尘间泉下路迢迢龙帐银笔紫檀槽怨入漳河翻夜涛人生过眼草上露白骨何由见歌舞独不念汉家长陵一抔土玉押珠襦锁秋雨
　　景州
　　聊摄之东一千里昔为青社太公履只今但有无棣沟榆叶乱拥沙水流车行半夜草露湿路傍土堠如人立丁当铎摇马不惊黒天倒垂参昴星吾生百年浪自苦悲笳一声残月吐
　　雄州
　　燕南垂赵北际昔年巍城铁可砺城上烽火明如彗只今残堞黄云曀老榆半枯悬薜荔市翁叱马声嘒嘒叩以瓦桥濳出涕英雄虎鬬空万世北风吹沙秋鹤唳
　　卢沟晓月
　　长桥弯弯饮海鲸河水不溅氷峥嵘逺鸡数声灯火杳残蟾犹映长庚横道上征车铎声急霜花如钱马鬛湿忽惊沙际金影摇白鸥飞下黄芦立
　　玉泉垂虹
　　雪波碧涌千崖髙落花防防浮寒瑶日斜忽有五彩气飞上太空横作桥古寺钟残塔铃语回首前村犹急雨轻绡欲剪一幅秋更逐西风过南浦
　　金防夕照
　　巍坡十二青云梯老树偃伏犹穹圭长裾已翳星辰去残阳空挂卢沟西召南六百年宗社一日黄金重天下精纒寳气夜不收又见残霞明朔野
　　鄂渚晩眺
　　黄鹤楼前木叶黄白云飞尽雁茫茫橹声摇月归巫峡灯影随潮过汉阳庾令有尘污简册祢生无土盖文章阑干只有当年栁留与行人记武昌
　　马平谒栁侯庙
　　词华一代日星尊茶臼村童俨尚存山左竟令驱疠鬼庭中巳悔乞天孙善和里隔生前泪文惠祠封死后魂欲奠荔蕉不知处满池榕叶拥朱门
　　史馆暮春有感呈承防野庄公
　　满箧诗章未必传微官束防正堪怜蘼芜满院巳三月苜蓿堆盘无一钱洛邑家书黄犬上巴山旧业子规前夜听儿女青灯话似觉朱顔老去年
　　与李子构读开元天寳遗事
　　四十乾坤拱紫宸东风只属倚阑人玉鳬波煗骊山晓金犊烟横绣岭春七夕有钗留羽客千秋无镜泣孤臣红尘一骑君休笑中有渔阳万骑尘
　　鳯凰山
　　浮屠百尺耸亭亭落日鸦啼野蔓青故国尽销熊虎气荒山空带鳯凰形金根辇路迎禅驾玉树歌防语梵铃惟有钱塘江上月年年随雁过寒汀
　　平江
　　沧浪亭下望姑苏千尺飞桥接太湖故里空传呉稻蟹寒祠犹记晋莼鲈芙蓉夜月开天镜杨栁春风拥畵图为问馆娃歌舞处莺花还似昔年无
　　常州
　　毗陵城西渔火红家家夜香烧碧空荻花离离季子塜枫叶索索春申宫鸡声人语三十里大船小船浪相倚鸂一双飞上天人在舵楼弄秋水
　　京口
　　昔日巍楼倚北门朱栏空销碧苔防金山风起水声急铁瓮雨来云气昏仙仗无灵花巳槁霸图遗恨石犹存渔舟只在沧浪上一笛斜阳断客魂
　　金山寺
　　万顷天光俯欲呑壶中别有小乾坤云移塔影横江口潮送钟声过海门僧榻夜随蛟室涌佛灯秋隔蜃楼昏年年只有中泠水不受人间浣污防
　　湖上感旧
　　昔日珠楼拥翠钿女墙犹在草芉芊东风第六桥边栁不见黄鹂见杜鹃
　　嘉兴
　　箫鼓声中十万家垂杨浅映绿窗纱象梳两两蝉鬟女笑拥红桥买藕花
　　髙邮军
　　呉通上国巳千秋日日长淮送客舟一巻麟经孤烛下夜深无语过防沟
　　文星已逐水西沈对客挥毫只此心今夜更游防上月不堪重照古藤隂
　　漂母塜
　　英雄未遇亦堪羞一饭区区不自谋莫笑千金酬漂母汉家更有颉羮侯
　　圯桥
　　履印青苔迹未消一编书佐圣明朝祖龙流毒如洪水济尽生灵是此桥
　　古宿迁
　　月落狐鸣野草黄雁飞无数水茫茫数星鬼火寒沙上知是何年旧战场
　　范増墓
　　七十衰翁两鬂霜西来一笑火咸阳平生竒计无他事只劝鸿门杀汉王
　　沛县歌风台
　　沛公一曲大风歌谁识尊前感慨多防木扬沙濉水上大风中有汉山河
　　原庙衣冠久巳灰断碑无首卧苍苔至今风起云飞夜犹想帝魂思沛来
　　吕仙翁庙
　　山形夭矫苍精劔日气曈昽紫磨丹度尽世人人不识午烟浓处是邯郸
　　磁州
　　漳水东流绕碧湾风蒲猎猎夕阳间帽檐不奈黄尘满赖有磁州数防山
　　灵川县观桂林山
　　碧波洗出万云鬟堆满残阳紫翠间三世眼根脩得到天教尽见桂林山
　　自永福县过八十里山
　　下山如井上如梯乱石嵯岈割马蹄正是行人行不得鹧鸪休在隔林啼
　　思明州
　　风吹蛮雨滴芭蕉杵臼敲残夜寂寥留得孤灯床榻畔思明州里过元宵
　　刺竹丛丛苦笋生山禽无数不知名元宵已似春深后龙眼花开蛤蚧鸣
　　回衡山县望南岳呈御史完顔脩撰厐夷简
　　雨洗松隂緑未干今朝山下倚栏干一天露重月华湿七十二峯生翠寒
　　其二
　　漠漠寒汀浮芰荷沈沈幽壑舞蛟鼍祝融峰顶定有雨一夜潇湘烟浪多
　　雕窠道中
　　车外尘沙十丈黄车中客子黒貂裳拂云堆上闲囬首无数征鸿带夕阳




　　石仓歴代诗选巻二百三十二
　　钦定四库全书
　　石仓歴代诗选巻二百三十三
　　明　曹学佺　编
　　元诗三
　　刘因
　　燕平学僊台
　　碣石际海隅西南奄全燕中有学僊台燕平欲升天燕平骨已朽遗台犹相传虽复生青松歳久摧为烟极目望海波不见三山巅三山巨鼇簪山人虮虱然使无不足论信有亦可怜大块与洪炉金石难久坚天地防有尽何物为神僊空山无笙鹤落日下饥鸢今古非一台浩叹秋风前
　　黄金台
　　燕山不改色易水无新声谁知数尺台中有万古情区区后世人犹爱黄金名黄金亦何物能为贤重轻德辉照九仭凤鸟才一鸣伊谁腐防弃坐见饥鸢争周道日东渐二老皆西行养民以致贤王业自此成黄金与山平不捄兵纵横落目下荒台山水有余清
　　张燕公读书堂
　　隂壁下寒泉阳崖隐深洞想像张幽州当年此弦诵遐情纳方寸灏露惊宵梦既有眞积功岂无致时用不然起絶学犹当垂后统济济唐开元儒臣相伯仲文虽数燕许名不并姚宋遂令百世下烟霞抱余痛寻幽纵歩贪怀古清歌送缅思白鹿翁眼中见连栋兹山有道气防遇或天纵聊以永今朝白云不可种
　　种松
　　万牛来丘山大厦高崔嵬当年虽辛苦遗此千岁材手持百松子与之俱倾颓殷勤嘱造物为防荒山隈今来见豪末喜溢苍烟堆十年望根立百年排风雷自此千万岁再见明堂开束家十年计戢戢千头栽岂不早有望求此良悠哉
　　和咏二疎
　　委质义有归乞骸老当去岂无恋阙心难忘首丘趣在礼此常典末世成高举汉廷多公卿图画雨疎传至今秦中吟感叹东门路目覩霍将军功髙擅恩顾一朝产危机千载损英誉仲翁幸及年安肯婴世务圣主赐臣金奉养行厥素造物佚我老余龄今自悟田园付子孙身后复无虑神交防漠中乐境尚森着
　　和咏三良
　　江山错如绣死与敝屣遗安用亲爱人共此丘土微秦人多尚气宜无儿女私乃亦如当途区区恋衣帷因伤秦政恶三叹王纲亏殉人已可诛而况收良归坐令百夫特含恨与世违祗应墓前柏直干千年希遥知作俑戒为感诗人悲重吟黄鸟章泪下霑人衣
　　燕歌行
　　蓟门来悲风易水生寒波云物何改色游子倡燕歌燕歌在何处盘郁西山阿武阳燕下都岁晩独经过青丘遥相连风雨堕嵯峨七十齐郡邑百二秦山河学术有管乐道义无丘轲蚩蚩鱼肉民谁与休干戈
</div>
    <div class="pagination">
<a href="石仓历代诗选_page424.html">上一页</a><span>...</span><a href="石仓历代诗选_page420.html">420</a><a href="石仓历代诗选_page421.html">421</a><a href="石仓历代诗选_page422.html">422</a><a href="石仓历代诗选_page423.html">423</a><a href="石仓历代诗选_page424.html">424</a><span class="current-page">425</span><a href="石仓历代诗选_page426.html">426</a><a href="石仓历代诗选_page427.html">427</a><a href="石仓历代诗选_page428.html">428</a><a href="石仓历代诗选_page429.html">429</a><a href="石仓历代诗选_page430.html">430</a><span>...</span><a href="石仓历代诗选_page426.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
