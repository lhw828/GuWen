<!DOCTYPE html>
<html>
<head>
    <meta charset="UTF-8">
    <title>全宋诗 - 第 6733 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6733 页/共 11672 页</h1>
    <div class="content">    举头忽睹明星现，因兹眼病见空华。
    今日还渠旧光彩，碧眸炯炯照尘沙。

释宗杲　偈颂一百六十首
    夷门昔日呈家丑，拈出无边栗棘蓬。
    今日瓯峰孤顶替，幸然无事又相逢。

释宗杲　偈颂一百六十首
    差之毫釐，失之千里。
    孟春犹寒，终而复始。
    释迦老子是击驴橛，一大藏教是破故纸。
    如我按指，海印发光。
    汝暂兴心，尘劳先起。

释宗杲　偈颂一百六十首
    百杂碎，没缝罅。
    明眼衲僧，盲聋瘖哑，
    金刚水际藏知，非非想天走马。

释宗杲　寂音尊者赞
    头如杓，面如榞。
    口无舌，说无竭。
    是而非，同而别。
    种空华，抽暗楔。
    死木蛇，活如蝎。
    击涂毒，脑门裂。
    是阿谁，甘露灭。

释宗杲　寄福胜长老
    真人十八界元空，三十一人同姓吕。
    分散游山各占山，三十一人又同处。

释宗杲　寄归宗华倒禅师
    坐断金轮第一峰，千妖百怪自潜踪。
    年来又得真消息，说道杨岐正脉通。

释宗杲　寄无垢居士
    上苑玉池方解冻，人间杨柳又垂春。
    山堂尽日焚香坐，长忆毗耶多口人。

释宗杲　江令人请赞
    渠本宣州人，生缘在宁国。
    前不尊释迦，后不敬弥勒。
    家贫无饭噇，出家去投佛。
    行脚走诸方，江南遍江北。
    才参临济禅，便作白拈贼。
    眼里有瞳人，肚中无点墨。
    还如破阿师，说得行不得。

释宗杲　金华圣者赞
    金华圣者谁识，撞著猪头便吃。
    虽然无爱无憎，其奈有损有益。
    合得破落僧徒，也道逆行顺行天莫测。
    若无末后一著，至今有口难分析。

释宗杲　九祖伏驮密多尊者赞
    墨坐半百春，无喜亦无瞋。
    东西行七步，抖擞旧精神。

释宗杲　李参政请赞
    这汉没量罪过，不合引惹措大。
    被渠笑时藏刀，杀却吾祖达磨，
    不知有底冤雠，一向兴灾作祸，
    杲上府诺，惺惺著，
    莫教话堕。

释宗杲　李参政转物庵
    若能转物，即同如来。
    咄哉瞿昙，诳唬痴獃。
    物无自性，我亦非有。
    转者为谁，徒劳心手。
    知无自性，复是何物。
    瞥起情尘，扪空揣骨。
    此庵无作，住者何人。
    具顶门眼，试辨疏亲。

释宗杲　李长者赞
    以一毛端智，遍量法界空。
    智空无自性，空智在其中。

释宗杲　廖知县请赞
    我赞我真，孰能委悉。
    火风煗动，地水坚湿。
    俱属现量，拟心则失。
    就而明之，是妄非实。
    背而捐之，土木瓦石。
    吾说是言，如箭射的。
    离此别求，幻惑无识。

释宗杲　临济和尚赞
    称鎚上捏出汁，枯骨里敲出髓。
    全无些子蕴藉，一味卖弄口嘴。
    更说甚麽三要三玄，四种料拣。
    大似青天白日，十字待头，
    见神见鬼。咄。

释宗杲　临寂颂
    生也只恁麽，死也只恁麽。
    有偈与无偈，是甚麽热大。

</div>
    <div class="pagination">
<a href="全宋诗_page6732.html">上一页</a><span>...</span><a href="全宋诗_page6728.html">6728</a><a href="全宋诗_page6729.html">6729</a><a href="全宋诗_page6730.html">6730</a><a href="全宋诗_page6731.html">6731</a><a href="全宋诗_page6732.html">6732</a><span class="current-page">6733</span><a href="全宋诗_page6734.html">6734</a><a href="全宋诗_page6735.html">6735</a><a href="全宋诗_page6736.html">6736</a><a href="全宋诗_page6737.html">6737</a><a href="全宋诗_page6738.html">6738</a><span>...</span><a href="全宋诗_page6734.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
