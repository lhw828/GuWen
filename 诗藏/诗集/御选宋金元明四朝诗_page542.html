<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 542 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 542 页/共 1044 页</h1>
    <div class="content">　　章义门送人还南城观台
　　郊原平晩绿萋萋独上髙台意转迷古树鸣蝉城下路送人长忆向安西
　　懐临江寓居
　　石霜峰北淦西头寄住林塘数畆幽比及到家犹是客对人强自说乡愁
　　清明日
　　旅庖欲禁自无烟酒里中原熟食天不分小桃红似火为人儿女照秋千
　　絶句
　　幽人不出戸常开看尽春风长绿苔多谢有情双燕子暂时飞去又飞来
　　题松雪图
　　旁人不识嵗寒松怜杀深山大雪封待得化为东海水青天白日睡苍龙
　　公堂暇日
　　新起危楼接大荒海天竒观压殊方周墙恨未髙千尺犹见他家竹短长
　　将如靖安徐文学自新拏舟来候良有古意以诗留别
　　西风危栈逼青云稍下临江细路分问县尚须穷日到掉歌无计得留君
　　懐京城诸公书崖州驿四首【录三首】
　　甚忆清河元侍讲送行犹有玉堂诗只今夜夜陇头月照见征人有所思
　　绣衣御史果能文蜀道新来有李君记得京城黄菊烂为余来觅董将军
　　妙为文字吾雄甲精切于今孰与俦说着奉常虞博士恨渠犹不见崖州
　　县下凿池种树成聚晨起视水深五寸而草树承夜雨后苍翠郁然可爱戏题防柱
　　防榔池上芭蕉雨更种垂杨十六株中有玉堂萧散吏检书正对辋川图
　　至乌石邸舍
　　苦竹丛西石色乌来时依旧驿亭孤自从厯徧崖州路不敢弯弓射鹧鸪
　　福州杂诗
　　前日题诗自侯官计程今日到云端家人定得平安字最念痴儿不解看
　　海隅霜熟蛎房肥狮子桥东望翠微安得建阳一斗酒少随甘防到柴扉
　　虎豹几曽惊石鼓鱼龙独解隠金沙遮藏翠荔余千刹掩映朱霞倚万家
　　至海口
　　曽随仙仗集灵台流落于今岂不材但比麻姑休狡狯两行持节过蓬莱
　　二月二十四日自琼州出白沙驿阻风二日不得渡海是日有幕客送寒衣却出赋诗
　　盲风怪雨一时晴又阻扁舟两日程天意似将留客住明朝浮海看清明
　　郁林次韵寄懐王天辅知事
　　乍喜连山瘴雾收黛眉更自锁乡愁自从行李违沧海九日初逢第二州
　　斋居即事
　　故人不见意何如流水孤村处士庐犹记去年霜橘熟分甘曽得寄来书
　　桑溪竹圃路团团门巷都非少日看送客棹船频借问向来江面是防干
　　赵佥宪旧居
　　闲门付与东风埽独客残春思逺道日午不见蝴蝶飞细看儿童弄芳草
　　春日
　　马颊河阳近北辰去来犹尔恨通津陌头总是春风树自笑杨花只恋人
　　旅食京华日欲晡家园迢递隔天隅妻孥预识覊懐苦解事新来一字无
　　西轩即事
　　行厨晚食坐萧条欲买银鱼待早潮鼓絶山城门未掩梦和疎雨度西桥
　　春日西郊
　　东风千里福州城绿水青山老送迎惟有垂杨偏待客数株残雨带流莺
　　闻角
　　西风嫋嫋拂弓旌千里来看晓角声纵复凄凉归未忍炎州此外更无城
　　掲傒斯
　　济州初度
　　辞家计日逢初度迟日暄风在帝京晓起慈亲望天北行人初泊济州城
　　黄溍
　　金陵客中送友人归里
　　青阳河畔杜鹃啼归路如烟定不迷应到故山丛桂里笑人骑马聴朝鸡
　　有感
　　橘柚青黄照眼垂秋风篱落自纷披颇闻玉食登蛮果不独涪州有荔枝
　　汉室需材拔隐沦贩缯屠狗各求伸可怜风雪南山下别有当年射虎人
　　叶审言张子长同游北山智者寺既归复与子长至赤松由小桃源登炼子山谒二皇君祠回宿寳积观赋絶句十首【录八首】
　　却问仙山去几程白云如簇近相迎直须不脱登山屐行尽松声与水声
　　山中今是太平民尚与人间隔几尘流水桃花三百曲莫敎重误武陵人
　　偶看飞花逐水红不知身过乱云东回头旋觉峰峦别惟有青天面面同
　　双鹤冲天嵗月多至今香火压嵯峩刘郎不是无兄弟奈此丹鸡白犬何
　　坐爱春泉响翠微玊花吹湿薜萝衣何人为擘冰壸破共看青天白练飞
　　削立城心双白塔几疑日月费撑支一朝顿在阑干底始悟从来见处卑
　　遥忆仙华鹤髪翁清泉白石满竒胷若为此日千峰顶更试平生九节笻
　　一宿山中竟莫留可能长伴赤松游殷勤好去张公子休爱人间万戸侯
　　次韵章兄雨中
　　春尽余寒去郤回江天五月未闲雷南风祗在浮云外弹折朱弦唤不来
　　松江舟中偶书
　　移舟夜泊华亭县却聴呉歌思渺然最忆淀山湖北寺白云堆里看青天
　　青山白云图
　　十年失脚走红尘忘却山中有白云忽见画图疑是梦冷花凉叶思纷纷
　　桃竹画眉图
　　说尽春愁貌不成翠深红逺若为情江南有客头空白肠断东风百啭声
　　追和景传新店客舍壁间韵
　　我梦方酣子遽醒絶弦可复要人聴梨花寒食东风恶泪尽重山宿草青
　　滦阳邢君隐于药制芍药芽代茗饮号曰琼芽先朝尝以进御云
　　芳苖蔟蔟遍山阿玉蕾珠芽未足多千载茶经有遗恨呉侬元不过滦河
　　春风北苑鬬时新万里函封效贡珍羡尔托根天尺五不劳飞骑走红尘
　　次韵虞学士上京道中
　　欲去仍为一日留玉堂终夜有词头归鞍晓逐南飞雁犹及西山半夜秋
　　水仙图
　　翛翛翠羽映鸣珰谁遣乗风过我傍嵗晏髙堂空四壁一帘烟雨梦潇湘
　　山水图
　　老树无音石有棱乱山髙下白云层梦中犹识江南路惟恨舟人唤不应
　　海月图
　　忆曽夜叩潮音洞海阔天髙月正中坐对画图如梦寐六街尘土昼蒙蒙
　　瑶池春宴图
　　西飞青雀几时还贝阙琳宫缥缈间笔底春风殊未老蟠桃积核已如山
　　东阳县西道中
　　柿叶成阴绿满村桐花覆地草连云百年旧事无人记犹指前朝御史坟
　　寒食舟中
　　东风溪水碧涟涟溪上青萝独系船正是落花寒食夜水烟沙月又鸣鹃
　　陶学士驿舍图
　　一笑相逢亦偶然浪将恩怨向人传无端更被丹青污狼籍春风数百年
　　题郭髯仿米老云山图
　　退直归来日半曛豪端风雨正纷纷不须更觅惊人句恼乱青山与白云
　　题髙公画竹石
　　木叶萧萧半欲空竹竿袅袅不成丛絶怜意匠经营处都在风烟惨澹中
　　题金徳原所藏元晖小景
　　牀头书画正纵横忽值今朝醉眼醒起向米家船上看云山原是旧时青
　　四皓围碁图
</div>
    <div class="pagination">
<a href="御选宋金元明四朝诗_page541.html">上一页</a><span>...</span><a href="御选宋金元明四朝诗_page537.html">537</a><a href="御选宋金元明四朝诗_page538.html">538</a><a href="御选宋金元明四朝诗_page539.html">539</a><a href="御选宋金元明四朝诗_page540.html">540</a><a href="御选宋金元明四朝诗_page541.html">541</a><span class="current-page">542</span><a href="御选宋金元明四朝诗_page543.html">543</a><a href="御选宋金元明四朝诗_page544.html">544</a><a href="御选宋金元明四朝诗_page545.html">545</a><a href="御选宋金元明四朝诗_page546.html">546</a><a href="御选宋金元明四朝诗_page547.html">547</a><span>...</span><a href="御选宋金元明四朝诗_page543.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
