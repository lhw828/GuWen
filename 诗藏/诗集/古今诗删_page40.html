<!DOCTYPE html>
<html>
<head>
    <meta charset="UTF-8">
    <title>古今诗删 - 第 40 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今诗删 - 第 40 页/共 48 页</h1>
    <div class="content">　　奉懐于鳞【谢榛】
　　十载交游满蓟门浮云囬首几人存古来意气谁当合老去文章尔共论北极寒星摇短剑西山暮雪照青樽于今尚醉平原馆何日能酬国士恩
　　寄张幼于呉山读书【黄姬水】
　　十载东林尘外踪渔歌樵唱上方钟诗成尽染烟霞色性定应同土木容破戒常持社中酒捐囊曾买路傍松重谿逥壑犹嫌近更上呉山第一峯
　　崔驸马山池【呉扩】
　　平阳池馆接青霄阆苑瀛洲路不遥帝女巧将霞制锦仙人长以鹊为桥楼前叠石云生座洞里探梅雪满条词客惯来陪赏洽月明酣听凤凰箫
　　奉访于鳞郡斋【黎民表】
　　揖客龙门意未轻北来风雨暗孤城青山不防襜帷色浊酒深知傲吏情岂谓汉庭疎汲黯翻令渤海重王生漫从华髪悲留滞岳牧于今有大名
　　灵岩寺【许邦才】
　　涧壑萦逥绕梵宫诸天色相坐来同岩崖隂积千年雪钤铎宵闻十里风寺抱五云金界丽塔衔孤月玉毫空石僧东岭縁何事似指莲花问朗公
　　除夕【许邦才】
　　万山深处石城闉廨宇荒凉积网尘鸟雀不疑随坐起烟岚常为染衣巾恩悬北极天边日家在东陵海上春乍客异乡兼嵗暮倍添华髪镜中新
　　于鳞宅送江山人【许邦才】
　　良夜琴尊兴不孤萧然行色防山湖天涯芳草思公子雪夜春风恋酒徒那惜十千供举白从来百万判呼卢河桥杨栁谁堪把况复梅花正满途
　　白雪楼二首【许邦才】
　　新题银牓象蓬莱浮动髙寒见楚才宋玉至今无和客马卿元自有琴台洞庭黄鹤凌秋度荆表清漳绕槛来得似词豪开絶唱岱云春树日徘徊
　　其二
　　郢人髙唱海西台气味同称絶代才客自藐姑山里到春从巴蜀水中来时看玉树三秋色遥接金茎片月开顾我梁园慙授简凭防忽忆此衔杯
　　赐见东宫于临保室赐酒馔谢恩【殷士儋】
　　诏许东朝谒帝储瑞云缥缈防斋居重辉快覩前星彩异渥叨承湛露余卜厯已知同海岳食珍深媿报琼琚伫看讲幄虚延问日觐龙姿侍直庐
　　云岑阁【李先芳】
　　天畔登楼俯翠屏万山回合抱岩扄城隣虎瞰风萧瑟地拥云岑昼杳雨后岚光摇粉堞潮来江气动青萍凭髙已觉乡心切何处秋蝉不可听
　　玉峡山练中丞祠【李先芳】
　　玉峡髙临渝水隂南台遗庙未全沈亦知六驾飞龙日自表孤臣扣马心白石粼粼江底见三峯矗矗雨中深百年松槚凋零尽荒冢残碑何处寻
　　滕王阁【李先芳】
　　髙阁嶙峋揽上游还将歌舞向东流凭轩作赋何年事逺水长天万古愁鸟外片帆生极浦雨中芳草遍青洲江湖满地无舟楫天畔何人独倚楼
　　送沈太守之浔州【李先芳】
　　万里褰帷岂薄游郁林虎竹汉诸侯郡隣勾漏三山逈城压黔江二水浮卧阁倦题青玉案行春遥系木兰舟蛮烟瘴海鸿难至珍重炎方桂树秋
　　送王侍御巡甘肃【李先芳】
　　君王西顾重筹边绣斧冲寒出酒泉絶塞倒悬青海月长风吹防玉门烟羌儿夜奏炖煌乐宛马春嘶苜蓿天何用先声报鞑旦霜威昨已到秦川
　　太液池春望【李先芳】
　　金海恩波向晓凝玻璃千顷碧澄澄半空夜落明河水二月春流太液氷帐殿楼船天上坐御沟杨栁镜中凭广寒更出蓬瀛外百丈虹桥挂玉绳
　　送李于鳞入觐【李先芳】
　　使君符竹下邢台双阙峥嵘北望开禹贡九州元防日汉家三辅出雄才流澌腊月催寒尽残雪春山积翠来此去朝正应有赋天涯防笔共谁裁
　　白燕【李先芳】
　　昭阳宫里洗新妆粉黛三千枉防肠不是楼台凉似水那教毛羽化为霜河边度影银生色花里衔泥玉作香莫向众中夸素质蛾眉妬杀雪衣娘
　　懐于鳞【王世贞】
　　燕京嵗晚竞鸣珂郢雪春来几和歌尚有乾坤容汝在空留日月向人过云横大麓低平野天拆飞流堕浊河满目黄金饶汉吏千秋屈宋自堪多
　　奉谒长陵敬志鄙感【王世贞】
　　长陵松栢似龙蟠象纬髙垂列汉官万里乾坤留剑舄百年丰镐见衣冠只今南粤虚传译闻道西羌未解鞍文帝威灵终在眼秋来霜露不胜寒
　　病甚懐于鳞【王世贞】
　　萧条落日罢衔杯寒入枫林梦乍逥我已河山甘付骨汝从天地更论才途穷万事轻相让意尽千秋莽自哀药饵渐扶双眼在未烦惊防素车来
　　送张户曹出计百粤暂如铜梁【王世贞】
　　蓟门擐甲待胡烽海内军须不自供赤羽去随新使者黄金归大司农界标铜柱天垂尽人度苍梧瘴几重闻道壮游仍昼锦春来车马入临卭
　　于鳞至分韵二首【王世贞】
　　把酒千门朔思生太行髙雪照天京道傍燕石昼俱陨匣里并刀风自鸣遂有羣灵开黯淡即看五马顿峥嵘相违嵗月无劳数屈指人间几大名
　　其二
　　自拟仙舟问李膺涛声寒压九河氷愀然啸日思雄剑忽尔垂天至大鹏过客传书成诅楚怜予颂酒尚如渑请看寂寞华阳馆海内何人有代兴
　　赠于鳞【王世贞】
　　醉尔春风金屈巵忽看山岳坐来移停鞭欲尽幽州色立马愁听出塞辞我自青云甘薄宦谁当白雪问相思苍茫大陆频囬首日暮乾坤未可期
　　寄送于鳞【王世贞】
　　舞劒鸣笳出蓟门停骖囬首视中原病余丘壑吾仍在别后风尘尔更尊岂为衣冠成落魄向来词赋失消魂何人泣抱陵阳石车马纷纷未可论
　　于鳞郡斋【王世贞】
　　飞传霜横九塞戈为君风雨又滹沱相怜白璧燕山尽未有黄金汉诏过坐客尊醪初北海郡人经术似西河不知清羽频移调萧飒城头落木多
　　于鳞郡阁【王世贞】
　　使君杯酒一登楼倚槛萧条落木愁不尽天风吹大陆何来山色满邢州匣中星动双龙夜柝里寒生万马秋为问郡斋诸记室几人能并李膺游
　　春日杂懐二首【王世贞】
　　故人相慰檄书稀又见徴兵解越围敢向东方夸赐履可因南国赋无衣家家砧杵鸣春日处处戈船系夕晖闻道封侯须健手羽林生长自轻肥
　　其二
　　闽峤除书问莫悲豫章迁客正相思但令懐璧俱堪罪何用投珠始见疑天外风流名士尽邺中星防旧游知只縁吾在能株累渔海樵山任所之
　　答张幼于【王世贞】
　　十年曾识凤凰毛囬首风烟梦寐劳书到闗河双玉案赋成湖海一绨袍握中明月谁相贵曲里青山且自髙闻道汉庭推仲蔚莫令秋思满蓬蒿
　　懐于鳞兼寄子与二首【王世贞】
　　紫气函闗客出迎谁堪起舞应鸡鸣千年泰华东西色万里江河日夜声自是文章生肮脏岂容吾辈擅峥嵘犹怜奉使还徐干车马无心老汉京
　　其二
　　汉省逶迤十载余即看髙议主恩虚何人北海怜精卫有客东门类爰居事往交游工变态时平偶语畏诗书亦知身外元萍梗泛泛江湖恣所如
　　提兵安东海上大阅【王世贞】
　　亲提千骑向东方剑客黄金尽解装桃叶初明珠勒马梨花半防緑沈枪拍天涛拥军声合驾海云扶阵色扬北阙尚虚南越首何人先领伏波章
　　登岱二首【王世贞】
　　轩辕皇帝有髙台鞭石千秋辇道开匹练天萦呉观出金泥日射汉封囬西盘瓠子河如带东挂扶桑海一杯谁为登坛论王气只应尘世有仙才
　　其二
　　尚忆秦松辇路傍至今风雨郁苍苍千崖忽敞中原日六月长飞使者霜在昔钧天青帝座即今封禅白云乡茂陵书就应犹渇自有池头玉女浆
　　和于鳞登太华山【王世贞】
　　落日中原太华隂客携秋色独登临俄添岳掌莲峯峻忽入关门紫气深六着仙人邀对博三浆玉女醉还斟谁怜此地余秦观西望双悬万古心
　　以呉丝酬于鳞【王世贞】
　　故人三径新蓬蒿鴈门太守徒尔劳斗酒风尘白日薄椷书海岱青天髙念欲报之呉缟带何以遗余秦复陶千秋衣被各无限世途往往称绨袍
　　答于鳞【王世贞】
　　嵗晏天髙首重逥中原万里一书来峥嵘未病惊人笔黯淡长浮避客杯鴈后江湖开气象灯前风雨失时才自怜身隠文焉用纵有微吟嬾向裁
　　再答于鳞【王世贞】
　　客有将归金错刀暮云寒色动江臯故人知未驯龙性小弟凭谁与凤毛名尽酒狂差自若病来诗态任儿曹相闻不浅埙箎思莫放阳春调转髙
　　白雪楼二首【王世贞】
　　平楚苍然万木齐嵯峨飞阁岱云低峯头玉蕋春长在槛外金茎夜不迷赋就梁园无左席书来郢曲有新题何人强责元龙礼不遣青樽吾辈携
　　其二
　　伏枕清秋海岱边髙楼中壁頫苍烟同云不尽千家晓寒月长开万古妍天上几看新玉树山中端合老朱弦夸他信美非吾土句就还应两地传
　　春日同张幼于辈过黄淳父【王世贞】
　　尘尾言日未斜隠囊匡坐自煎茶尊前白雪中郎调屋里青山处士家千里骥心降付酒十年蓬髩怯看花浮生幸有江湖在莫遣风尘负嵗华
　　春日集于鳞宅【王世贞】
　　辛盘栢酒故人携醉里无愁白日低嵗序风尘俱自失吾曹天地岂堪齐吟挥万象春谁在把照千门夜不迷诘旦如闻周太史何来云物帝城西
　　送徐子与谳狱江南【杨继盛】
　　寥落白云庭半虚有功此去更何如西曹月满幽人榻南国星随使者车塞鴈不堪行又防秋风况是叶飞初秼陵故旧如相问为道疎狂病未除
　　大风中王元美年兄赐顾言及先寄诗扇未到【杨继盛】
　　隂隂朔气满皇州烈烈悲风暗凤楼吹合冻云低欲暮俄添寒雨更生愁岂縁结袜知廷尉莫以琴鸣问楚囚闻説右军曾逺寄无因珠玉好谁投






　　古今诗删巻二十九
　　钦定四库全书
</div>
    <div class="pagination">
<a href="古今诗删_page39.html">上一页</a><span>...</span><a href="古今诗删_page35.html">35</a><a href="古今诗删_page36.html">36</a><a href="古今诗删_page37.html">37</a><a href="古今诗删_page38.html">38</a><a href="古今诗删_page39.html">39</a><span class="current-page">40</span><a href="古今诗删_page41.html">41</a><a href="古今诗删_page42.html">42</a><a href="古今诗删_page43.html">43</a><a href="古今诗删_page44.html">44</a><a href="古今诗删_page45.html">45</a><span>...</span><a href="古今诗删_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
