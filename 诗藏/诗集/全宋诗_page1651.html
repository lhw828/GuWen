<!DOCTYPE html>
<html>
<head>
    <meta charset="UTF-8">
    <title>全宋诗 - 第 1651 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 1651 页/共 11672 页</h1>
    <div class="content">范成大　再赋五杂
    五杂俎，侯门戟。
    往复来，道上檄。
    不得已，天涯客。

范成大　再赋五杂
    五杂俎，汉旌旆。
    往复来，宾鸿字。
    不得已，餐毡使。

范成大　再赋五杂
    五杂俎，非烟云。
    往复来，朝马尘。
    不得已，婴龙鳞。

范成大　再试茉莉二绝
    薰蒸沉水意微茫，全树飞来烂熳香。
    休向寒鸦看日景，袛今飞燕侍昭阳。

范成大　再试茉莉二绝
    忆曾把酒泛湘漓，茉莉球边擘荔枝。
    一笑相逢双玉树，花香如梦鬓如丝。

范成大　再题白傅诗
    香山岁晚错芳辰，索酒寻花一笑欣。
    列子御风犹有待，邹生吹律强生春。
    若将外物关舒惨，直恐中涂混主宾。
    此老故应深解此，逢埸聊戏眼前人。

范成大　再题瓶中梅花
    园林篱落冻芳尘，南北枝间玉蕊皴。
    风袂挽香虽淡薄，月窗横影已精神。
    雪霜春事年年晚，今古诗情日日新。
    铁石如翁犹索句，真成嚼蜡对横陈。

范成大　再题青城山
    万里清游不暇慵，双旌换得一枝筇。
    来从井络直西路，上到江源第一峰。
    海内闲身输我佚，山中佳气为人浓。
    题诗试刻岩前石，付与他年苏晕重。

范成大　再雪
    银竹方依檐住，瑶花又入帘窥。
    一白本怜麦瘦，重来庆为梅迟。

范成大　再用前韵
    休论今昨总皆非，世味诚甘与我违。
    蜀道虽如履平地，杜鹃终劝不如归。
    三冬自苦坐毛颖，一梦微官陪尉飞。
    夜久南枝翻倦鹊，茫茫月白众星稀。

范成大　再游上方
    僧共老花俱在，客将春鴈同回。
    范叔一寒如此，刘剆前度曾来。

范成大　再游天平，有怀旧事，且得卓庵之处，呈寿老
    访旧光阴二十年，残僧相对两依然。
    木兰已老无花发，石竹依前有麝眠。
    万户直须龟手药，一龛何用买山钱。
    从今半座须分我，共说昏昏一觉禅。

范成大　再韵答子文
    浮生饱外莫求余，羁旅东来计已疏。
    肩耸已高犹索句，眼明无用且翻书。
    百年子莫占元绪，万法吾今付子卢。
    惟有登临心未厌，黄山闻道胜衡庐。

范成大　再赠寿老
    澹斋寂莫澹庵空，玉柱金庭一梦中。
    我病君衰犹见在，莫嫌俱作白头翁。

范成大　早发周平驿，过清烈祠下
    物色近人境，喜欢严晓装。
    山月鸡犬声，野风麻麦香。
    登岭既开豁，入林更清凉。
    三呼独醒士，傥肯酹我觞。

范成大　早发竹下
    结束晨装破小寒，跨鞍聊得散疲顽。
    行冲薄薄轻轻雾，看放重重叠叠山。
    碧穗吹烟当树直，绿纹溪水趁桥弯。
    清禽百啭似迎客，正在有情无思间。

范成大　早衰
    早衰头脑已冬烘，信拙心情似苦空。
    僚旧姓名多健忘，家人长短总佯聋。
    一窗暖日棋声里，四壁寒灯药气中。
    晚景只消如此过，不堪拈出教儿童。

范成大　早衰不寐
    官事拘挛似力田，作劳归晚意茫然。
    按摩合体俱非我，展转通宵似远年。
    一叟披衣惟兀坐，群儿得榨便佳眠。
    人生元是华胥客，休向迷涂更著鞭

范成大　蚤晴发广安军，晚宿萍池村庄
    夜雨洗烦蒸，晓风荐清穆。
    云头聩铁山，日脚迸金瀑。
    暑涂一日凉，远客万事足。
    羁人正奔波，观者何陆续。
</div>
    <div class="pagination">
<a href="全宋诗_page1650.html">上一页</a><span>...</span><a href="全宋诗_page1646.html">1646</a><a href="全宋诗_page1647.html">1647</a><a href="全宋诗_page1648.html">1648</a><a href="全宋诗_page1649.html">1649</a><a href="全宋诗_page1650.html">1650</a><span class="current-page">1651</span><a href="全宋诗_page1652.html">1652</a><a href="全宋诗_page1653.html">1653</a><a href="全宋诗_page1654.html">1654</a><a href="全宋诗_page1655.html">1655</a><a href="全宋诗_page1656.html">1656</a><span>...</span><a href="全宋诗_page1652.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
