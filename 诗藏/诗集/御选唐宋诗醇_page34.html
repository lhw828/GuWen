<!DOCTYPE html>
<html>
<head>
    <meta charset="UTF-8">
    <title>御选唐宋诗醇 - 第 34 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐宋诗醇 - 第 34 页/共 129 页</h1>
    <div class="content">　　刘辰翁曰上六句意象髙逈自切事情结末古意选语
　　梦逰天姥吟留别
　　海客谈瀛洲烟涛微茫信难求越人语天姥云霓明灭或可覩天姥连天向天横势拔五岳掩赤城天台四万八千丈对此欲倒东南倾我欲因之梦呉越一夜飞度镜湖月湖月照我影送我至剡溪谢公宿处今尚在渌水荡漾清猨啼脚着谢公屐身登青云梯半壁见海日空中闻天鸡千岩万转路不定迷花倚石忽已暝熊咆龙吟殷岩泉栗深林兮惊层巅云青青兮欲雨水澹澹兮生烟列缺霹雳丘峦崩摧洞天石扇訇然中开青防浩荡不见底日月照耀金银台霓为衣兮风为马云之君兮纷纷而来下虎鼓瑟兮鸾廻车仙之人兮列如麻忽魂悸以魄动怳惊起而长嗟惟觉时之枕席失向来之烟霞世间行乐亦如此古来万事东流水别君去时何时还且放白鹿青崖间须行即骑访名山安能摧眉折腰事权贵使我不得开心顔
　　七言歌行本出楚骚乐府至扵太白然后穷极笔力优入圣域昔人谓其以气为主以自然为宗以俊逸髙畅为贵咏之使人飘扬欲仙而尤推其天姥吟逺别离等篇以为虽子美不能道盖其才横絶一世故兴防标举非学可及正不必执此谓子美不能及也此篇夭矫离竒不可方物然因语而梦因梦而悟因悟而别节次相生丝毫不乱若中间梦境迷离不过词意伟怪耳胡应麟以为无首无尾窈冥昏黙是真不可以说梦也特谓非其才力学之立见颠踣则诚然耳
　　范杼曰梦呉越以下梦之源也次诸节梦之波澜也其间显而晦晦而显非太白之胸次笔力亦不能发此
　　髙棅曰白逺别离长相思乌栖曲鸣臯歌梁园吟天姥吟庐山謡等作长篇短韵驱驾气势殆与南山秋色争髙可也
　　王世贞曰欧阳公自谓庐山髙明妃曲李杜所不能作非公言也无论其他只半壁见海日空中闻天鸡率尔语公能道否
　　留别广陵诸公
　　忆昔作少年结交赵与燕金羁络骏马锦帯横龙泉寸心无疑事所向非徒然晚节觉此疎猎精草太空名束壮士薄俗弃髙贤中回圣明顾挥翰凌云烟骑虎不敢下攀龙忽堕天还家守清真孤洁励秋蝉錬丹费火石采药穷山川卧海不闗人租税辽东田乗兴忽复起櫂歌溪中船临醉谢葛强山公欲倒鞭狂歌自此别垂钓沧浪前
　　金陵酒肆留别
　　风吹栁花满店香呉姬压酒唤客尝金陵子弟来相送欲行不行各尽觞请君试问东流水别意与之谁短长言有尽而意无穷味在酸醎之外
　　黄庭坚曰学者若不见古人用意处但得其皮毛所以去之甚逺如此诗若人复能为首句亦未是太白至于次句压酒字他人亦自难及三四句益不同五六句乃真太白妙处当潜心焉
　　钟惺曰不须多亦不须深写得情出
　　赠别郑判官
　　窜逐勿复哀惭君问寒灰浮云本无意吹落章华台逺别泪空尽长愁心已摧二年吟泽畔顦顇防时廻
　　黄鹤楼送孟浩然之广陵
　　故人西辞黄鹤楼烟花三月下扬州孤帆逺影碧空尽唯见长江天际流
　　语近情遥有手挥五目送飞鸿之妙
　　唐汝询曰目力已极离思无涯怅望之情俱在言外留别贾舎人至
　　大梁白云起飘飖来南洲裴回苍梧野十见罗浮秋鼇抃山海倾四溟扬洪流意欲托孤鳯从之摩天逰鳯苦道路难翺翔还昆丘不肯衔我去哀鸣慙不周逺客谢主人明珠难暗投拂拭倚天剑西登岳阳楼长啸万里风扫清胸中忧谁念刘越石化为绕指柔
　　秋风吹胡霜凋此檐下芳折芳怨嵗晚离别凄以伤谬攀青琐贤延我于北堂君为长沙客我独之夜郎劝此一杯酒岂惟道路长割珠两分赠寸心贵不忘何必儿女仁相防泪成行
　　深于比喻乃骚人之遗意其音哀婉情景正合
　　渡荆门送别
　　渡逺荆门外来从楚国逰山随平野尽江入大荒流月下飞天镜云生结海楼仍连故乡水万里送行舟项聨与杜甫之星垂平野濶月涌大江流句法相类亦气势均敌胡震亨以杜为胜亦故为低昻耳
　　南陵别儿童入京
　　白酒新熟山中归黄鸡啄黍秋正肥呼童烹鸡酌白酒儿女嬉笑牵人衣髙歌取醉欲自慰起舞落日争光辉游说万乗苦不蚤着鞭跨马渉逺道防稽愚妇轻买臣余亦辞家西入秦仰天大笑出门去我軰岂是蓬蒿人结句以直致见风格所谓辞意俱尽如截奔马
　　江夏别宋之悌
　　楚水清若空遥将碧海通人分千里外兴在一杯中谷鸟吟晴日江猨啸晚风平生不下泪于此泣无穷登髙而呼众山皆响
　　胡震亨曰项聨与达夫功名万里外心事一杯中似皆从庾抱之悲生万里外恨起一杯中来而达夫较厚太白较逸并未易轩轾
　　胡应鳞云髙虽浑厚易到李则超逸入神
　　南阳送客
　　斗酒勿为薄寸心贵不忘坐惜故人去偏令逰子伤离顔怨芳草春思结垂杨挥手再三别临岐空断肠从古诗十九首脱化而出词意俱古咏至五六可谓蕴借风流矣
　　钟惺曰项聨是客中送客语说得浑然不觉
　　送张舎人之江东
　　张翰江东去正值秋风时天清一鴈逺海濶孤帆迟白日行欲暮沧波杳难期呉洲如见月千里幸相思方回曰一雁孤帆之句亦以寓吾道不偶之叹下句引白日沧波而云行欲暮杳难期意可见也
　　送王屋山人魏万还王屋【并序】
　　王屋山人魏万云自嵩宋沿呉相访数千里不遇乗兴逰台越经永嘉观谢公石门后于广陵相见美其爱文好古浪迹方外因述其行而赠是诗
　　僊人东方生浩荡弄云海沛然乗天逰独往失所在魏侯继大名本家聊摄城巻舒入元化迹与古贤并十三弄文史挥笔如振绮辩折田巴生心齐鲁连子西渉清洛源颇惊人世喧采秀卧王屋因窥洞天门朅来逰嵩峰羽客何双双朝携月光子暮宿玉女牕鬼谷上窈窕龙潭下奔潨东浮汴河水访我三千里逸兴满呉云飘飖淛江汜挥手杭越间樟亭望潮还涛巻海门石云横天际山白马走素车雷奔骇心顔遥闻会稽美且渡耶溪水万壑与千岩峥嵘镜湖里秀色不可名清辉满江城人逰月邉去舟在空中行此中乆延伫入剡寻王许笑读曹娥碑沈吟黄绢语天台连四明日入向国清五峯转月色百里行松声灵溪恣沿越华顶殊超忽石梁横青天侧足履半月忽然思永嘉不惮海路賖挂席歴海峤廻瞻赤城霞赤城渐微没孤屿前峣兀水续万古流亭空千霜月缙云川谷难石门最可观瀑布挂北斗莫穷此水端喷壁洒素雪空蒙生昼寒却思恶溪去宁惧恶溪恶咆哮七十滩水石相喷薄路创李北海【李公邕昔为括州开此岭路】岩开谢康乐【恶溪有谢康乐题诗处】松风和猨声搜索连洞壑径出梅花桥双溪纳归潮落帆金华岸赤松若可招沈约八咏楼城西孤岧嶤岧嶤四荒外旷望羣川防云巻天地开波连浙西大乱流新安口北指严光濑钓台碧云中邈与苍岭对稍稍来呉都裴回上姑苏烟绵横九疑漭荡见五湖目极心更逺悲歌但长吁廻桡楚江濵挥策扬子津身着日本裘【裘则朝卿所赠日本布为之】昻藏出风尘五月造我语知非佁儗人相逢乐无限水石日在眼徒干五诸侯不致百金产吾友扬子云歌播清芬虽为江宁宰好与山公羣乗兴但一行且知我爱君君来防何时僊台应有期东窗緑玉树定长三五枝至今天坛人当笑尔归迟我苦惜逺别茫然使心悲黄河若不断白首长相思
　　就彼所述铺叙成文因其曲折纬以佳句大有帆随湘转水到渠成之致
　　胡震亨曰佁一作儓儓儗言痴也司马相如赋仡以佁儗丑吏鱼吏二切又音态碍注不前也虽似俗语其来已久
　　送友人寻越中山水
　　闻道稽山去偏宜谢客才千岩泉洒落万壑树萦廻东海横秦望西陵绕越台湖清霜镜晓涛白雪山来八月枚乗笔三呉张翰杯此中多逸兴早晚向天台
　　桂临川曰太白天才飘逸长律虽法度整严而清骨不泯
　　鲁郡尧祠送窦明府薄华还西京【自注时久病初起作】
　　朝防黧眉騧举鞭力不堪强扶愁疾向何处角巾防服尧祠南长杨扫地不见日石门喷作金沙潭笑夸故人指絶境山光水色青于蓝庙中往往来击鼓尧本无心尔何苦门前长跪双石人有女如花日歌舞银鞍绣毂往复廻簸林蹶石鸣风雷逺烟空翠时明灭白鸥歴乱长飞雪红泥亭子赤防干碧流环转青锦湍深沉百丈洞海底那知不有蛟龙蟠君不见緑珠潭水流东海緑珠红粉沉光彩緑珠楼下花满园今日曽无一枝在昨夜秋声阊阖来洞庭木落骚人哀遂将三五少年軰登髙逺望形神开生前一笑轻九鼎魏武何悲铜雀台我歌白云倚牕牖尔闻其声但挥手长风吹月度海来遥劝仙人一杯酒酒中乐酣宵向分举觞酹尧尧可闻何不令臯繇拥篲横八极直上青天挥浮云髙阳小饮真山公酩酊何如我竹林七子去道賖兰亭雄笔安足夸尧祠笑杀五湖水至今顦顇空荷花尔向西秦我东越暂向瀛洲访金阙蓝田太白若可期为余扫洒石上月
　　起灭在手变化从心初曷尝沾沾于矩矱而意之所到无不应节合拍歌行至此岂非神品
　　金乡送韦八之西京
　　客自长安来还归长安去狂风吹我心西挂咸阳树此情不可道此别何时遇望望不见君连山起烟雾
　　鲁郡东石门送杜二甫
　　醉别复防日登临徧池台何时石门路重有金樽开秋波落泗水海色明徂徕飞蓬各自逺且尽手中杯无限低徊有说不尽处可谓情深于辞
　　防陵行送别
　　送君防陵亭防水流浩浩上有无花之古树下有伤心之春草我向秦人问路岐云是王粲南登之古道古道连绵走西京紫阙落日浮云生正当今夕断肠处黄鹂愁絶不忍听
　　古之伤心人别有懐抱是诗之谓矣
　　送裴十八圗南归嵩山
　　君思颍水緑忽复归嵩岑归时莫洗耳为我洗其心洗心得真情洗耳徒买名谢公终一起相与济苍生沉刻之意以快语出之可令闻者惊竦
　　同王昌龄送族弟襄归桂阳
　　秦地见碧草楚謡对清樽把酒尔何思鹧鸪啼南园余欲罗浮隐犹懐明主恩踌躇紫宫恋孤负沧洲言终然无心云海上同飞翻相期乃不浅幽桂有芳根
　　萧士赟曰细味此诗非一饭不忘君者乎议者何厚诬太白之不如杜也
　　尔家何在潇湘川青莎白石长沙边昨梦江花照江日防枝正发东牕前觉来欲往心悠然魂随越鸟飞南天秦云连山海相接桂水横烟不可渉送君此去令人愁风帆茫茫隔河洲春潭琼草緑可折西寄长安明月楼桂临川曰情出至悃词调警絶
　　送崔度还呉【自注度故人礼部员外辅国之子】
　　幽燕沙雪地万里尽黄云朝吹归秋雁南飞日防羣中有孤鳯雏哀鸣九天闻我乃重此鸟緑章五色分胡为杂凡禽鸡鹜轻贱君举手捧尔足疾心若火焚拂羽涙满面送之呉江濆去影忽不见踌躇日将曛
　　哀痛之音笃于故旧自见深情
　　金陵送张十二再逰东呉
　　张翰黄花句风流五百年谁人今继作夫子世称贤再动防呉櫂还浮入海船春光白门栁霞色赤城天去国难为别思归各未旋空余贾生涙相顾共凄然
　　张翰杂诗青条若总翠黄华如散金








　　御选唐宋诗醇巻六
　　钦定四库全书
　　御选唐宋诗醇巻七
　　陇西李白诗七
　　目録
　　送杨山人归嵩山
　　送殷淑
　　送范山人归泰山
　　送友人
　　送友人入蜀
　　送张秀才谒髙中丞
　　饯校书叔云
　　与诸公送陈郎将归衡阳
　　赋得白鹭鸶送宋少府入三峡
　　宣州谢朓楼饯别校书叔云
　　泾川送族弟錞
　　送崔氏昆季之金陵
　　登黄山凌敲台送族弟溧阳尉济充泛舟赴华隂得齐字
　　送储邕之武昌
　　早秋单父南楼詶窦公衡
　　山中问答
　　答友人赠乌纱防
　　答长安崔少府叔封防终南翠防寺太宗皇帝金沙泉见寄
　　詶崔五郎中
　　金门答苏秀才
　　答髙山人兼呈权顾二侯
　　逰南阳白水登石激作
</div>
    <div class="pagination">
<a href="御选唐宋诗醇_page33.html">上一页</a><span>...</span><a href="御选唐宋诗醇_page29.html">29</a><a href="御选唐宋诗醇_page30.html">30</a><a href="御选唐宋诗醇_page31.html">31</a><a href="御选唐宋诗醇_page32.html">32</a><a href="御选唐宋诗醇_page33.html">33</a><span class="current-page">34</span><a href="御选唐宋诗醇_page35.html">35</a><a href="御选唐宋诗醇_page36.html">36</a><a href="御选唐宋诗醇_page37.html">37</a><a href="御选唐宋诗醇_page38.html">38</a><a href="御选唐宋诗醇_page39.html">39</a><span>...</span><a href="御选唐宋诗醇_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
