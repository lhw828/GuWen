<!DOCTYPE html>
<html>
<head>
    <meta charset="UTF-8">
    <title>粤西诗载粤西文载粤西丛载 - 第 1 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>粤西诗载粤西文载粤西丛载 - 第 1 页/共 153 页</h1>
    <div class="content">　　钦定四库全书　　　　　　集部八
　　粤西诗载　　　　　　　　总集类
　　粤西文载　　　　　　　　总集类
　　粤西丛载　　　　　　　　总集类
　　提要
　　【臣】等谨案粤西诗载二十五卷粤西文载七十五卷粤西丛载三十卷
　　国朝汪森撰森嘉兴人官广西桂林府通判其在粤时以广西志缺畧殊甚考据难资因取厯代诗文之有闗典故者详捜博采归田后复借朱彛尊家藏书荟萃订补共成诗载二十四巻附词一卷文载七十五巻又以纤小诸类不获入文者更辑为丛载三十卷其搜采殊见广备中间如録谢朓诗悮为晋人又唐郑愚蔡京授岭南节度使二制本文苑英华所引玉堂遗范之文初无撰人姓名乃讹玉堂为王堂此类亦颇有舛误然其体例明整所録碑版题咏之作多志乗所未备其文载中所分山川城郭官署学校书院宫室桥梁祠庙军功平蛮诸子目皆取其事之絶有闗系者故所收于形势扼塞控置得失兴废利诸大端纪録尤详洵能得其要领以视曹学佺全蜀艺文志赡富不及而谨严殆为胜之至丛载分为二十目所録虽颇近琐碎而遗文轶事有禆考证者悉已采辑无遗于一方文献亦有可借以徴信者焉乾隆四十四年四月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀



　　钦定四库全书
　　粤西诗载卷一
　　桂林府通判汪森编
　　四言
　　喻猛歌【汉和帝时苍梧太守喻猛以清白为治郡人颂之】
　　于惟苍梧交阯之域大汉唯宗逺以仁徳
　　淳四年二月既望靖江守臣张某奉诏劝农于郊乃作熙熙阳春之诗二十四章四句以示父老俾告于其乡之人而歌之　【宋】张　栻
　　熈熈阳春既发既舒翼翼南亩是展是图　嗟尔农夫各敬乃事往利尔器诫尔妇子　惟生在勤勤则及时惟时之趋时不尔违　祈祈甘雨膏我下土习习谷风和泽乃普　往即尔耕惟力之深往莳尔苗勿倦其耘于日于夕自遂自达尔心勿忘彼生孰遏　惟天之
　　心矜我下民民不违天使尔有成　既穟既实既坚既好尔获既周先养尔老　保尔家室抚尔幼穉既迄有年复思嗣嵗　嗟尔父老其训其诫俾务于本惟土物爱　不念其本则越其思所思既越害斯百罹　嗟尔父老其告其喻尔之有生君实覆汝　尊君亲上其笃勿忘小心畏忌率于宪章　嗟尔父老教之孝悌孰无父母与其同气　反于尔心孰无爱敬即是而推乌往不顺　嗟尔父老勿替谆谆其未率从警厉其身　告以祸患其使知惧无俾蹉跌以蹈罪罟　惟国之法其垂使尔知避岂欲尔施　尔或自陷予疚予恫曷使予懐寘于尔衷　于赫圣王敷徳流泽布宣弗厪时予之责　咨尔父老助予念兹岂予之助报国是宜粤以今日劝相于郊乃作此诗以懋尔劳　咨尔父老尚演厥义其讽其歌于乡于里　俾一其心服我训言撃鼓坎坎自古有年
　　傲暑栖霞洞　　　　　　　　　李彦弼
　　嵌窦栖霞歊虚转杓左骖鸾翼右耳鳯箫爽排酷烈境邈氛嚣静者多妙于焉消揺
　　浔州南山　　　　　　　　　　陈　谠
　　天造其山在贵之阳二十四峰拔地峭刚其山维何如彼玉苍宅位于离火徳之祥南山何有有方其岩若堂甚夷若门者三穹者圜葢植者羽参石像天成匪凿匪劖陟彼山巅有洞益竒南北户通千里頫闚伊晋之洪采荣于斯丹飞井霤木润草滋昔我太宗云章下贲于皇仁庙奎文狎至岩处有辉神防孔閟丕昭圣朝声化逺暨南山不骞天子万年南山不朽天子万夀无量惟夀与天齐久小臣作诗永飏于后
　　赠南溪郭显　　　　　　　　　栖霞子
　　有宋开国几二百年金兵入汴衣冠南迁桂独宜人嵗无岚烟溪山之胜间出神仙沁源郭显志慕精専卜筑嵓下凿井耕田榜揭归云养真自然烧炼丹药徜徉林泉峨峨藓壁排空插天
　　题水月洞　　　　　　　　　【元】陈　孚
　　铁崖万仞鬼斧所凿长啸一声白云惊跃
　　藤江雨中　　　　　　　　　【明】湛若水
　　腊月既望我徂自藤云木翳翳零雨其防有山如防有石如城云餐雨立仆夫于征聨我兰舟与子同行念彼室处感兹靡寜
　　爱日二首
　　爱日叹时命也自广徂横且霾且雨仆夫告劳
　　瞻彼爱日实慰我心自我室处天光下临我行千里弥月霾隂仆夫痡矣修途阻深我行不偶昊天何心爱日熈熈目撃我思于盘之子尔暄尔曦自我弥旬风雨凄凄我心忧矣阻于涂泥实命不偶昊天何私
　　平南遣兴
　　渔渊水深采芝云迷寄懐云水抗志髙栖严霜陨木归鸿背飞天寒日短途长行迟嵗云暮矣我心则悲神逰八极身囿两仪宇宙为旅万物为徒
　　贺张总戎凯旋诗【并序】　　　　　潘　恩
　　皇帝统极布昭文武薄于岭海罔不咸賔惟古田之夷负山保堑歴有嵗年敢扇枭风以张冦虐未驯声教廼十有五年春正月总戎三峰张君请于督府率旅徂征申命誓师冞入险阻斩获六十余人贼退守诸巢分命偏禆乘夜夹攻批亢捣虚燔烧积聚声震林木贼廼奔窜悉稽颡面缚愿纾残喘以比编氓君廼谕国徳威解缚还俘诸酋感泣要质明神永为外附于是籍其丁壮凡七千有竒分邑堡刋崖填谷道里通行夏四月癸卯旋师藩臬诸大夫咸嘉君绩属恩载笔纪其事廼撰诗一篇词义浅末不足揄扬厥美聊续凯章云尔
　　有枭萃止于此丛棘昼伏宵鸣形也斯慝蠢兹苗民稔于恶徳亦共戴天尔心靡极厥心维何饕敓是宣黑齿发椎执弩张弮登山遡岭猿捷鸟旋掠我子女肆彼顽黄源之西啸聚渊薮积衅弥彰歴年滋久彼美将军志歼戎首率我征夫风神赳赳幕云起素甲日辉爰整轻鋭授以成规棱威遐奋电发飚飞诸嵓失据视险如夷廼剪荆榛廼焚巢穴震慑蛮酋请缨羁绁皦日中天矢言弗越进比诸华岭外有截在昔孔明七纵与擒庸蜀臣附寔惟攻心张侯举职曰敬曰谌慎厥终始允矣国琛











　　粤西诗载卷一
　　钦定四库全书
　　粤西诗载卷二
　　桂林府通判汪森编
　　五言古
　　将逰湘水寻句溪　　　　　　【晋】谢　朓
　　既从陵阳钓挂鳞骖赤螭方寻桂水原谒帝苍山垂辰哉且未防乗景弄清漪瑟汨泻长淀潺湲赴两岐轻苹上靡靡杂石下离离寒草分花映戏鲔乘空移兴以暮秋月清霜落素枝鱼鸟余方翫缨緌君自縻及兹畅怀抱山川长若斯
　　酌修仁水赋诗　　　　　　　【梁】范　云
　　三枫何习习五渡何悠悠且饮修仁水不挹背邪流
　　咏桂树
　　南中有八树繁华无四时不识风霜苦安知零落期
　　侍宴饯湘州刺史张续　　　　　庾肩吾
　　洞庭资善政层城送逺离九歌扬妙曲八桂动芳枝雨足飞春殿云峰入夏池郢路方辽逺湘山转蔽亏何当好风日极望长沙垂
　　南征　　　　　　　　　　　【陈】苏子卿
　　一朝游桂水万里别长安故乡梦中近边愁酒上寛劒锋但须利戎衣不畏单南中地气暖少妇莫愁寒言离广府还望桂林去留怆然自述赠懐
　　【隋】释逵
　　标心之梵宇运想入仙洲婴痼乖同好沈情阻若抽叶落乍难聚情离不可收何日乘杯至详观演去流
　　安辑岭表事平罢归　　　　　【唐】季　峤
　　云端想京县帝乡如可见天涯望越台海路几悠哉六月飞鹏去三年瑞雉来境遥铜柱出山险石门开自我违瀍洛瞻途屡挥霍朝朝寒露多夜夜征衣薄白简承朝宪朱方抚夷落既天覆广且谕皇恩博皇恩溢外区憬俗咏来苏正朔臣天子坛塲拜老夫绛宫韬将略黄石寝兵符返斾收龙虎空营集鸟乌日落澄氛霭凭髙视衿带东瓯抗于越南斗临吴防春色绕边陲飞花出荒外卉服纷如积长川思逰客风生丹桂晩云起苍梧夕去舳舣清江归轩趋紫陌衣裳防百蛮琛賮委重闗不学金刀使空持寳劒还
　　始安秋日　　　　　　　　　　宋之问
　　桂林风景异秋似洛阳春晩霁江天好分明愁杀人卷云山碎日水粼粼世业事黄老妙年孤隠沦归欤卧沧海何物贵吾身
　　下桂江县黎壁
　　放溜觌前溆连山分上干江回云壁转天小雾峰攅吼沫跳急浪合流环峻滩敧杂出漩划缭绕避涡盘舟子怯桂水最云斯路难吾生抱忠信吟啸自安闲旦别已千嵗夜愁劳万端企予见夜月委曲破林峦潭旷竹烟尽洲香橘露团岂傲夙所好对之与俱欢思君罢琴酌泣此夜漫漫
　　桂林黄潭舜祠
　　虞帝廵百越相传葬九疑精灵游此地祠树日光辉禋祭忽羣望丹青图二妃神来兽率舞仙去鳯还飞日暝山气落江空潭霭微帝乡三万里乘彼白云归
　　入鬼门闗　　　　　　　　　　沈佺期
　　昔传瘴江路今到鬼门闗土地无人老流移几客还自从别京洛頽鬓与衰顔夕宿含沙里晨行冈路间马危千仞谷舟险万重湾问我投何地西南尽百蛮
　　廵按自漓水南行　　　　　　　张九龄
　　理棹虽云逺饮水寜有惜况乃佳山川怡然傲潭石竒峰岌前转茂树隈中积猿鸟声自呼风泉气相激目因诡容逆心与清晖涤纷吾谬执简行部将移檄即事聊独欢素懐岂兼适悠悠咏靡盬庶以穷日夕
　　湘川新曲二首　　　　　　　　杜易简
　　昭潭深无底橘洲浅而浮本欲凌波去翻为目成留愿君稍弭檝无令贱妾羞
　　二八相招携采菱渡前谿弱腕随桡起纤腰向舸低自解防花笑憎闻染竹啼
　　送任五之桂林　　　　　　　　王昌龄
　　楚客醉孤舟越水将引棹山为两乡别月带千里貌羇谴同缯纶僻幽闻虎豹桂林寒色在苦节知所效
　　赠别元十八协律　　　　　　　韩　愈
　　英英桂林伯实惟文武特逺劳从事贤来吊逐臣色南裔多山海道里屡纡直风波无程期所忧动不测子行诚艰难我去未穷极临别且何言有泪不可拭
　　势要情所重排斥则埃尘骨肉未免然又况四海人嶷嶷桂林伯矫矫义勇身生平所未识待我逾交亲遗我数幅书继以药物珍药物防瘴疠书劝养形神不知四罪地岂有再起辰穷途致感激肝胆还轮囷
　　吊栁子厚　　　　　　　　　　刘禹锡
　　元和乙未与故人栁子厚临湘水为别栁浮舟适栁州余登陆赴连州后五年余从故道出桂岭至前别处而君没于南中因赋以吊
　　忆昨与故人湘江岸头别我马映林嘶君帆转山灭马嘶循故道帆灭如流电千里江蓠春故人今不见
　　蛮子歌
　　蛮语钩辀音蛮衣斑烂布熏狸掘沙鼠时节祖槃瓠忽逢乘马起恍若惊麕腰斧上髙山竟行无旧路送华隂尉张苕赴邕府使幕【张即燕公之孙顷坐事除名】
　　昔忝南宫郎往来东观频尝披燕公传耸若窥三辰翊圣崇国本保贤正朝伦髙视缅今古清风夐无邻兰锜照通衢一家十朱轮酂国嗣矦絶为卿贵业贫夫子承大名少年振芳尘青袍仙掌下矫首陵烟旻公冶本非罪潘郎一为民风霜苦揺落坚白无缁磷一旦逢良时天光烛幽沦重为长裾客佐彼观风臣分野穷禹画人烟过虞巡不言此行逺所乐相知新雨起巫山阳鸟鸣湘水滨离筵出苍莽别曲多悲辛今朝一杯酒明日千里人从此孤舟去悠悠天海春
　　越亭二十韵　　　　　　　　　元　晦
　　乏才叨八使狥禄非三顾南服颁诏条东林证迷误未闻述职效偶脱嚣烦趣激水濬坳塘縁崖攲磴步西岩焕朝旭深壑囊宿雾颢气爽衣巾凉飔轻杖屦临髙神虑寂逺眺川原布孤帆逗汀烟翻鸦集江树独探洞府静怳若偓佺遇一瞬契真宗百年成妄故孱顔石户啓杳霭溪云度松籁韵宫商鸳甍势翔遡津梁危彴架济物虚舟渡环流驰羽觞金英妬妆嫭笳吟塞垒逈鸟噪空山暮怅望麋鹿心低徊车马路悬冠谢陶令褫佩懐疏傅遐想蜕缨緌徒惭防襦袴福盈祸之倚权胜道所恶何必栖禅关无言自防悟
　　别鹤词送令狐校书之桂府　　　杨巨源
　　海鹤一为别髙程方窅然影摇江汉路思结潇湘天皎然仰白日真姿栖紫烟含情九霄际顾侣五云前遐心属清渚凄响激朱弦招揺闻风雨迢逓各山川东南信多美防合当有年鹤飞唳防防此意竟何传
　　送公孙器自桂林归蜀　　　　　杨　衡
　　桂林浅复碧潺湲半露石将乘触物舟暂驻飞空锡蜀林异青眼蓬户髙朱防风度杳难寻云飘讵留迹旧户闲花草驯鸽傍檐隙挥手共忘怀日坠千山夕
　　秋夜桂州宴送郑十九侍御
</div>
    <div class="pagination">
<span class="current-page">1</span><a href="粤西诗载粤西文载粤西丛载_page2.html">2</a><a href="粤西诗载粤西文载粤西丛载_page3.html">3</a><a href="粤西诗载粤西文载粤西丛载_page4.html">4</a><a href="粤西诗载粤西文载粤西丛载_page5.html">5</a><a href="粤西诗载粤西文载粤西丛载_page6.html">6</a><span>...</span><a href="粤西诗载粤西文载粤西丛载_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
