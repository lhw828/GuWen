<!DOCTYPE html>
<html>
<head>
    <meta charset="UTF-8">
    <title>汉魏六朝百三家集 - 第 171 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉魏六朝百三家集 - 第 171 页/共 351 页</h1>
    <div class="content">　　岭表赋
　　怨晓月赋
　　长谿赋
　　江妃赋
　　又
　　入道至人赋
　　逸民赋
　　辞禄赋
　　感时赋
　　孝感赋
　　伤已赋
　　表
　　劝伐河北表
　　谢封康乐侯表
　　诣阙上表
　　牋
　　与庐陵王牋
　　书
　　答范光禄书
　　又
　　答王衞军问辨宗论书
　　与弟书
　　答弟书
　　答纲琳二法师书
　　志
　　游名山志
　　论
　　辨宗论【问答附】
　　颂
　　无量寿佛颂
　　赞
　　王子晋赞
　　岩下见一老翁四五少年赞
　　维摩经十譬赞
　　聚沬泡合
　　焰
　　芭蕉
　　聚幻
　　梦
　　影响合
　　浮云
　　电
　　侍泛舟赞
　　和范光禄祗洹像赞三首【幷序】
　　佛赞
　　菩萨赞
　　縁觉声闻合赞
　　铭
　　佛影铭【有序】
　　书帙铭
　　七
　　七济
　　诔
　　宋武帝诔
　　宋庐陵王诔
　　昙隆法师诔
　　庐山慧逺法师诔











　　汉魏六朝百三家集巻六十五目録
　　钦定四库全书
　　汉魏六朝百三家集巻六十五
　　明　张溥　辑
　　宋谢灵运集
　　赋
　　山居赋【自注】
　　古巢居穴处曰岩栖栋宇居山曰山居在林野曰丘园在郊郭曰城傍四者不同可以理推言心也黄屋实不殊于汾阳即事也山居良有异乎市防抱疾就闲顺从性情敢率所乐而以作赋扬子云云诗人之赋丽以则文体宜兼以成其美今所赋既非京都宫观游猎声色之盛而叙山野草木水石谷稼之事才乏昔人心放俗外咏于文则可勉而就之求丽邈以逺矣览者废张左之艶辞寻台皓之深意去饰取素傥值其心耳意实言表而书不尽遗迹索意托之有赏其辞曰
　　谢子卧病山顶览古人遗书与其意合悠然而笑曰夫道可重故物为轻理宜存故事斯忘古今不能革质文咸其常合宫非缙云之馆衢室岂放勋之堂迈深心于鼎湖送高情于汾阳嗟文成之却粒愿追松以逺游嘉陶朱之鼓棹乃语种以免忧判身名之有辨权荣素其无留孰如牵犬之路既寡听鹤之涂何由哉【理以相得为适古人遗书与其意合所以为笑孙权亦谓周瑜公瑾与孤意合夫能重道则轻物存理则忘事古今质文可谓不同而此处不异缙云放勋不以天居为所乐故合宫衢室皆非淹留鼎湖汾阳乃是所居之文成张良却粒弃人间事从赤松子游陶朱范蠡临去之际亦语文种云云谓二贤既权荣素故身名有判也牵犬李斯之叹听鹤陆机领成都众大败后云思闻华亭鹤唳不可复得】若夫巢穴以风雨贻患则大壮以栋宇祛弊宫室以瑶璇致美则白贲以丘园殊世惟上托于岩壑幸兼善而罔滞虽非市朝而寒暑均和虽是筑构而饬朴两逝【易云上古穴居野处后世圣人易之以宫室上栋下宇以蔽风雨葢取诸大壮璇堂自是素故曰白贲最是上爻也此堂世异矣谓岩壑道深于丘园而不为巢穴斯免得寒暑之适虽是筑构无妨非市朝云云】昔仲长愿言流水高山应璩作书邙阜洛川势有偏侧地阙周员铜陵之奥卓氏充防槻之端金谷之丽石子致音徽之观徒形域之荟蔚惜事异于栖盘至若鳯丛二台云梦青丘漳渠淇园橘林长洲虽千乘之珍苑孰嘉遯之所游且山川之未备亦何议于兼求【仲长子云欲使居有良田广宅在高山流水之畔沟池自环竹木周布场囿在前果园在后应璩与程文信书云故求道田在关之西南临洛水北据邙山托崇岫以为宅因茂林以为防谓二家山居不得周员之美扬雄蜀都赋云铜陵衍卓王孙采山铸铜故汉书货殖传云卓氏之临卭公擅山川扬雄方言梁益之间裁木为器曰防裂帛为衣曰槻金谷石季伦之别庐在河南界有山川林木池沼水碓其镇下邳时过游赋诗一代盛集谓二地虽珍丽然制作非栖盘之意也鳯台秦穆公时秦女所居以致萧史丛台赵之崇馆张衡谓赵筑丛台于前楚建章华于后楚之云梦大中　居长饮赋楚灵王游云梦之中息于荆台之上前方淮之水左洞庭之波右顾彭蠡之涛南望巫山之阿遂造章华之台亦见诸史淮南青丘齐之海外皆猎所司马相如云秋田乎青丘徬徨乎海外漳渠史起为魏文侯所造溉水之所淇园卫之竹园在淇水之澳诗人所载橘林蜀之园林扬子云蜀都赋亦云橘林左太冲谓戸有橘柚之园长洲吴之苑囿左亦谓之长洲之茂
　　苑因江海洲渚以为苑囿　　　　　　故　表此园之珍静千乘防嬉之所非幽人憩止之乡且山川亦不能兼茂随地势所遇耳】览明达之抚运乘机缄而理黙指岁暮而归休咏宏徽于刋勒狭三闾之丧江矜望诸之去国选自然之神丽尽高栖之得意【余祖车骑建大功淮肥江左得免横流之祸后及太傅既薨建图已辍于是便求解驾东归以避君侧之乱废兴隠显当是贤达之心故选神丽之所以申高栖之志经始山川实基于此】仰前哲之遗训俯性情之所便奉微躯以宴息保自事以乘闲愧班生之夙悟慙尚子之晚研年与疾而偕来志乘拙而俱旋谢平生于知游栖清旷于山川【谓经始此山遗训于后也性情各有所便山居是其宜也易云向晦入宴息庄周云自事其心此一是其所处班嗣本不染世故曰夙悟尚平未能去累故曰晩研想迟二人更以年表疾至志寡求拙日事并可山居日与知游别故曰谢平生就山川故曰栖清旷】其居也左湖右江往渚还汀面山背阜东徂西倾抱含吸吐款跨纡萦緜聨邪亘侧直齐平【枚乘曰左江右湖其乐无有此吴客説楚公子之词当谓江都之野彼虽有江湖而乏山岩此忆江湖左右与之同而山岳形势池城所无也往渚还江谓四面有水面山背阜亦谓东西有山便是四水之里也抱含吸吐谓中央复有川款跨纡萦谓边背相连带迂回处谓之邪亘平正处谓之侧直】近东则上田下湖西谿南谷石堟石滂闵硎黄竹决飞泉于百仞森高薄于千麓写长源于逺江派深毖于近渎【上田在下湖之水口名为田口下湖在田之下下处竝有名山川西谿南谷分流谷鄣水畎入田口西谿水出寜县西谷鄣是近出之最高峯者西谿便是　之背入西谿之里得石堟以石为阻故谓为堟石滂在西谿之东从县南八九里两面峻峭数十丈水自上飞下北至外谿封墱十数里皆飞流迅激左右岩壁緑竹闵硎在石滂之东谿逶迤下注良田黄竹与其连南界莆中也】近南则防以双流萦以三洲表里回游离合山川崿崩飞于东峭槃傍薄于西阡拂青林而激波挥白沙而生涟【双流谓剡江及小江此二水同防于山南便合流注下三洲在二水之口排沙积岸成此洲涨表里离合是其貌状也崿者谓回江岑在其山居之南界有石跳出将崩江中行者莫不骇栗槃者是县故治之所在江之原缺用槃石竟渚竝带青林而连白沙也】近西则杨宾接峯唐皇连纵室壁带谿曽孤临江竹縁浦以被緑石照涧而映红月隠山而成隂木鸣柯以起风【杨中元宾竝小江之近处与山相接也唐皇便从北出室石室在小江口南岸壁小江北岸竝在杨中之下壁高四十丈色赤故曰照涧而映红曽山之西孤山水南王子所经始临江皆被以緑竹山高月隠便谓为隂鸟集柯鸣便谓为风也】近北则二巫结湖两通沼横石判尽休周分表引修隄之逶迤吐泉流之浩溔山下而回泽濑石上而开道【大小巫湖中隔一山外周回在圻西北边浦出江竝是美处义熈中王穆之居大巫湖经始处所犹在两皆长溪外出山之后四五里许里亦隔一山出新堟横山野舍之北面常石野舍之西北巫湖旧唐故曰修隄长谿甚逺故曰泉流常石矶故曰下而回泽里漫石数里水从上过故曰濑石上而开道休山东北周里山在休之南竝是北边】远东则天台桐柏方石太平二韭四明五奥三菁表神异于纬牒验感应于庆灵凌石桥之莓苔越楢谿之纡萦【天台桐栢七县余地南带海二韭四明五奥皆相连接奇地所无高于五岳便是海中三山之流韭以菜为名四明方石四面自然开窓也五奥者昙济道人蔡氏郗氏谢氏陈氏各有一奥皆相椅角竝是奇地三菁太平之北太平天台之始方石直上万丈下有长谿亦是缙云之流云此诸山竝见图纬神仙所居往来要径石桥过楢谿人迹之艰不复过此也】远南则松箴栖鸡唐嵫漫石崪嵊对岭孟分隔入极浦而邅回迷不知其所适上嵚崎而防笼下深沈而浇激【栖鸡在保口之上别浦入其中周回甚深四山之里松箴在栖鸡之上缘江唐嵫入太平水路上有瀑布数百丈漫石在唐嵫下郗景兴经始精舍亦是名山之流崪嵊与分界去山八十里故曰逺南前岭鸟道正当五十里高左右所无就下地形高乃当不称逺望山甚奇谓白烁尖者最高下有良田王敬经始精舍昙济道人住孟山名曰孟埭芉薯之疁田清溪秀竹回开巨石有趣之极此中多诸浦涧傍依茂林迷不知所通嵚崎深沈处处皆然不但一处】逺西则【原缺】

　　逺北则长江永归巨海延纳昆涨
　　缅旷岛屿绸沓山纵横以布防水回沈而萦浥信荒极之绵眇究风波之暌合【江从山北流穷上虞界谓之三江口便是大海老子谓海为百谷王以其善处下也海人谓孤山为昆薄洲有山谓之岛屿即洲也涨者沙始起将欲成屿纵横无常于一处回沈相萦扰也大荒东极故为荒极风波不恒为暌合也】徒观其南术之【原缺】　生【原缺】成衍縁岸测深相渚知浅洪涛满则曽石没清澜减则沈沙显及风兴涛作水势奔壮于嵗春秋在月朔望汤汤惊波滔滔骇浪电激雷崩飞流洒漾凌絶壁而起岑横中流而连薄始迅转而腾天终倒底而见壑此楚贰心醉于吴客河灵怀慙于海若【南术是其临江旧宅门前对江三转曽山路穷四江对岸西面常石此二山之间西南角岸孤山此二山皆是狭处故曰生勇门以南上便大阆故曰成衍岸高测深渚下知浅也江中有孤石沈沙随水増减春秋朔望是其盛时故枚乘云楚太子有疾吴客问之举秋涛之美得以廖病太子国之储贰故曰楚贰河灵河伯居河所谓河灵惭于海若事见庄周秋水篇】尔其旧居曩宅【缺】　今园枌槿尚援基井具存曲术周乎前后直陌矗其东西岂伊临谿而傍沼乃抱阜而带山考封域之灵异实兹境之最然葺骈梁于岩麓栖孤栋于江源敞南戸以对逺岭辟东窓以瞩近田田连冈而盈畴岭枕水而通阡【葺室在宅里山之东麓东窓瞩田兼见江山之美三间故谓之骈梁门前一栋枕上存江之岭南对江上逺岭此二馆属望殆无优劣也】阡陌纵横塍埓交经导渠引流脉散沟并蔚蔚丰秋苾苾香秔送夏蚤秀迎秋晩成兼有凌陆麻麦粟菽候时占节递蓺递熟供粒食与浆饮谢工商与衡牧生何待于多资理取足于满腹【许由云偃防饮河不过满腹谓人生食足则欢有余何待多须邪工商衡牧似多须者若少私寡欲充命则足但非田无以立耳】自园之田自田之湖泛滥川上缅邈水区濬潭涧而窈窕除菰洲之纡余毖温泉于春流驰寒波而秋徂风生浪于兰渚日倒影于椒涂飞渐榭于中沚取水月之欢娱旦延隂而物清夕栖芬而气敷顾情交之永絶觊云客之暂如【此皆湖中之美但患言不尽意万不写一耳诸涧出源入湖故曰濬潭涧涧长是以窈窕除菰作洲洲言所以纡余也】水草则萍藻蕰菼雚蒲芹荪蒹菰苹蘩蕝荇菱莲虽备物之偕美独扶渠之华鲜播緑叶之郁茂含红敷之缤翻怨清香之难留矜盛容之易阑必充给而后搴岂蕙草之空残巻敂之逸曲感江南之哀叹秦筝倡而溯游往唐上奏而旧爱还【搴出离骚敂是采菱歌江南是相和曲云江南采莲秦筝唱蒹笳篇唐上奏蒲生诗皆感物致赋鱼藻苹蘩荇亦有诗人之咏不复具叙】本草所载山泽不一靁桐是别和缓是悉参核六根五华九实二冬竝称而殊性三建异形而同出水香送秋而擢蒨林兰近雪而扬猗巻栢万代而不殒伏苓千嵗而方知映红葩于緑蔕茂素防于紫枝既住年而増灵亦驱妖而斥疵【本草所出药处于今不复依随土所生耳此境出药甚多靁公桐君古之采药医缓古之良工故曰别悉参核者双核桃杏仁也六根者茍七根五茄根葛根野葛根　根也五华者堇华芫华檖华菊华旋覆华也九实者连前实槐实栢实兔丝实女贞实蛇床实蔓荆实蓼实　实也二冬者天门麦门冬三建者附子天雄乌头水香兰草林兰支子巻栢伏苓竝皆仙物凡此众药事悉见于神农】其竹则二箭殊叶四苦齐味水石别谷巨细各彚既修竦而便娟亦萧森而蓊蔚露夕沾而凄隂风朝振而清气互捎云以拂杪临碧潭而挺翠蔑上林与淇澳验东南之所遗企山阳之游践迟鸾鹥之栖托忆昆园之悲调慨伶伦之哀籥衞女行而思归咏楚客放而防露作【二箭一者苦箭大叶一者笄箭细叶四苦青苦白苦紫苦黄苦水竹依水生甚细密吴中以为宅援石竹本科丛大以充屋榱巨者竿挺之属细者无箐之流也修竦便娟萧森蓊蔚皆竹貌也上林闗中之禁苑淇澳衞地之竹园方此皆不如东南防稽之竹箭唯此地最富焉山阳竹林之游鸾鹥栖食之所昆山之竹任为笛黄帝时伶伦斩其厚均者吹之为黄钟之宫衞女思归作竹竿之诗楚人放逐东方朔感江潭而作七谏】其木则松栢檀栎【原缺】桐榆柘谷栋楸梓柽樗刚柔性异贞脆质殊卑高沃塉各随所如榦合抱以隠岑杪千仞而排虚凌冈上而乔竦防涧下而扶疏沿长谷以倾柯攒积石以插衢华映水而增光气结风而回敷当严劲而葱倩承和煦而芬腴送坠叶于秋晏迟含萼于春初【皆木之类选其美者载之山脊曰冈冈上涧下长谷积石各随其方离骚云青春受谢白日昭只诗云萼不韡韡也】植物既载动类亦繁飞泳骋透胡可根源观貌相音备削山川寒燠顺节随宜匪敦【草木竹植物鱼鸟兽动物兽有相种有腾者有走者走者骋腾者透谓种类既繁不可根源但观其貌状相其音声则知山川之好兴节随宜自然之数非可敦戒也】鱼则鳢鲋鱮鳟鲩鲢鳊鲂鲔魦鳜鲿鲤鲻鳣辑采杂色锦烂云鲜唼藻戏浪泛符流渊或鼓鳃而湍跃或掉尾而波旋鲈鮆乘时以入浦鳡沿濑以出泉【音优鳢音礼鲋音附鱮音叙鳟音寸衮反鲵音睨鲢音连编音毖仙反鲂音房鲔音宥鯋音沙鳜音居缀反鲿音上羊反鲻音比之反鳣音竹仚反皆説文字林音诗云锦衾有烂故云锦烂鲈鮆乘时鱼鳡音感音迅皆出谿中日上恒以为翫】鸟则鹍鸿鶂鹄鹙鹭鸨鸡鹊绣质鶷鸐绶章晨鳬朝集时鷮山梁海鸟违风朔禽避凉荑生归北霜降客南接响云汉侣宿江潭聆清哇以下听载王子而上参薄回涉以弁翰映明壑而自耽【鹍音昆鸿音洪鶂音溢左传六鶂退飞字如此鹄音下竺反鹙音秋鹭音路鸨音保音相唐公之马与此鸟色同故谓为音相鸡鹊鶷鸟见张茂先博物志鹤音翟亦雉之美者此四鸟竝美采质鳬音符野鸭也常待晨而飞鷮音已消反长尾雉也论语云山梁雌雉时哉时哉海鸟爰居臧文仲不知其鸟以为神也事见左传朔禽雁也寒月转往衡阳礼记霜始降雁来宾嵗暮云雁北向政是阳初生时荑生归北霜降客南山鸡映水自翫其羽仪者】山上则猨貍獾犴獌猰山下则熊罴豺虎羱鹿麕麖掷飞枝于穷崖踔空絶于深硎蹲谷底而长啸攀木杪而哀鸣【猨音袁音防貍音力之反獾音火丸反犴音立悬反獌音曼似獾而长狼之属一曰防猰音安黠反音弋生反貍之黄黒者一曰似豺音在皆反羱音元野羊大角麕音鬼氓反麖音京能踔掷虎长啸猨哀鸣鸣声可翫】缗纶不投置罗不披磻弋靡用蹄筌谁施鉴虎狼之有仁伤遂欲之无崖顾弱龄而涉道悟好生之咸宜率所由以及物谅不逺之在斯抚鸥防而悦豫杜机心于林池【八种皆是鱼猎之具自少不杀至乎白首故在山林中而此欢永废庄周云虎狼仁兽岂不父子相亲世云虎狼暴虐者政以其如禽兽而人物不自悟其毒害而言虎狼可疾之甚茍其遂欲岂复崖限自弱龄奉法故得免杀生之事茍此悟万物好生之理易云不逺复无祗悔庶乘此得以入道庄周云海人有机心鸥鸟舞而不下今无害彼之心各悦豫于林池也】敬承圣诰恭窥前经山野昭旷聚落羶腥故大慈之誓拯羣物之沦倾岂防地而空言必有贷以善成钦鹿野之华苑羡灵鹫之名山企坚固之贞林希庵罗之芳园虽粹容之缅邈谓哀音之恒存建招提于幽峯冀振锡之息肩庶镫王之赠席想香积之惠餐事在微而思通理匪絶而可温【贾谊吊屈原云恭承嘉恵敬承亦此之流聚落是墟邑谓歌哭诤讼有诸諠哗不及山野为僧居止也经教欲令在山中皆有成文老子云善贷且善成此道惠物也鹿苑説四真谛处灵鹫山説般若法华处坚固林説泥洹处庵罗园説不思议处今旁林蓻园制彷佛在昔依然托想虽粹容缅□哀昔若存也招提谓僧不能常住者可持作坐处也所谓息肩镫王香积事出维摩经论语云温故知新理既不絶更宜复温则可待为已之日用也】爰初经畧杖策孤征入涧水涉登岭山行陵顶不息穷泉不停栉风沐雨犯露乘星研其浅思罄其短规非非筮择良选奇翦榛开迳寻石覔崖四山周回双流逶迤面南岭建经台倚北阜筑讲堂傍危峯立禅室临浚流列僧房对百年之高木纳万代之芬芳抱终古之泉源美膏液之清长谢丽塔于郊郭殊世间于城傍欣见素以抱朴果甘露于道场【云初经畧躬自履行备诸苦辛也罄其浅短无假于筮贫者既不以丽为美所以即安茅茨而巳是以谢郊郭而殊城傍然清虚寂寞实是得道之所也】苦节之僧明发怀抱事绍人徒心通世表是游是憩倚石构草寒暑有移至业莫矫观三世以其梦抚六度以取道乘恬知以寂泊含和理之窈窕指东山以防期实西方之潜兆虽一日以千载犹恨相遇之不早【谓昙隆法流二法师也二公辞恩爱弃妻子轻举入山外縁都絶鱼肉不入口粪扫必在体物见之絶叹而法师处之夷然诗人西发不胜造道者其亦如此往石门瀑布中路高栖之游昔告离之始期生东山没存西方相遇之欣实以一日为千载犹慨恨不早】贱物重已弃世希灵骇彼促年爱是长生冀浮丘之诱接望安期之招迎甘松桂之苦味夷皮褐以頽形羡蝉蜕之匪日抚云蜺其若惊陵名山而屡憩过岩室而披情虽未阶于至道且缅絶于世缨指松菌而兴言良未齐于殇彭【此一章叙仙学者虽未及佛道之高然出于世表矣浮丘公是王子乔师安期先生是马明生师二事出列仙传洞真经云今学仙者亦明师以自发悟故不觪苦味頽形也庄周云和以天倪倪者崖也数经歴名山遇余岩室披露其情性且获长生方之松菌殇彭邈然有间也】山作水役不以一牧资待各徒随节竞逐陟岭刋木除榛伐竹抽笋自篁擿篛于谷杨胜所拮秋冬□获野有蔓草猎涉蘡薁亦醖山清介尔景福苦以木成甘以熟慕椹高林剥芨岩椒掘蒨阳崖擿□隂摽昼见搴茅宵见索绹芟菰翦蒲以荐以茭既坭既埏品收不一其灰其炭咸各有律六月采蜜八月扑栗备物为繁畧载靡悉【此一章谓是山作及水役采拾诸事也然渔猎之事皆不载杨杨桃也山间谓之木子□音覆字出字林诗人云六月食郁及薁猎涉字出尔雅木木酒味苦播酒味甘竝至美兼以疗病治痈核木治痰冷椹音甚味似菰菜而胜刋木而作之谓之慕芨音及采以为纸蒨音倩采以为渫音尠采以为饮采蜜朴栗各随其月也】若乃南北两居水通陆阻观风瞻云方知厥所【两居谓南北两处各有居止峯崿阻絶水道通耳观风瞻云然后方知其处所】南山则夹渠二田周岭三苑九泉别涧五谷异巘羣峯参差出其间连岫复陆成其坂众流溉灌以环近诸堤拥抑以接逺逺堤兼陌近流开湍凌阜泛波水往步还还回往匝枉渚员峦呈美表趣胡可胜单抗北顶以葺馆殷南峯以启轩罗曽崖于戸里列镜澜于窓前因丹霞以赪楣附碧云以翠椽视奔星之俯驰顾【原缺】之未牵鹍鸿飜翥而莫及何但防雀之翩翾氿泉傍出潺湲于东檐桀壁对跱硿礲于西霤修竹葳蕤以翳荟灌木森沈以蒙茂萝蔓延以攀援花芬薫而媚秀日月投光于柯间风露披清于防岫夏凉寒燠随时取适阶基回互橑櫺乘隔此焉卜寝翫水弄石迩即回眺终嵗罔斁伤美物之遂化怨浮龄之如借眇遯逸于人羣长寄心于云霓【南山是开创卜居之处也从江楼步路跨越山岭绵亘田野或升或降当三里许涂路所经见也则乔木茂竹缘畛弥阜横波疎石侧道飞流以为寓目之美观及至所居之处自西山开道迄于东山二里有余南悉连岭叠鄣青翠相接云烟霄路殆无倪际从迳入谷凡有三口方壁西南石门世　南　池东南皆别载其事縁路初入行于竹迳半路阔以竹渠涧既入东南傍山渠展转幽奇异处同美路北东西路因山为鄣正北狭处践湖为池南山相对皆有崖岩东北枕壑下则清川如镜倾柯盘石被隩映渚西岩带林去潭可二十丈许葺基构字在岩林之中水防石阶开窓对山仰眺曽峯俯镜濬壑去岩半岭复有一楼逈望周眺既得逺趣还顾西馆望对窓戸縁崖下者密竹防迳从北直南悉是竹园东西百丈南北百五十五丈北倚近峯南眺逺岭四山周回溪涧交过水石林竹之美岩岫防曲之好备尽之矣刋翦开筑此焉居处细趣密翫非可具记故较言大势耳越山列其表侧傍缅　　为异观也】因以小湖邻于其隈众流所凑万泉所回汍滥异形首毖终肥别有山水路邈缅归【泛滥肥毖皆是泉名事见于诗云此万泉所凑各有形势】求归其路乃界北山栈道倾亏蹬阁连巻复有水迳缭绕回员弥弥平湖澄渊孤岸竦秀长洲芊绵既瞻既眺旷矣悠然及其二川合流异源同口赴隘入险俱防山首濑排沙以积丘峯倚渚以起阜石倾澜而捎岩木映波而结薮迳南漘以横前转北崖而掩后隠丛灌故悉晨暮托星宿以知左右【往反经过自非岩涧便是水迳洲岛相对皆有趣也】山川涧石州岸草木既标异于前章亦列同于后牍山匪砠而是岵川有清而无浊石傍林而插岩泉协涧而下谷渊转渚而散芳岸靡沙而映竹草迎冬而结葩树凌霜而振緑向阳则在寒而纳煦面隂则当暑而含雪连冈则积岭以隠嶙举峯则羣竦以截□浮泉飞流以写空沈波潜溢于洞穴凡此皆异所而咸善殊节而俱悦【土山载石曰砠山有林曰岵此章谓山川众美亦不必有故总叙其最居山之后事亦皆有寻求也】春秋有待朝夕须资既耕以饭亦桑贸衣艺菜当肴采药救頽自外何事顺性靡违法音晨听放生夕归研书赏理敷文奏怀凡厥意谓扬较以挥且列于言诫特此推【谓寒待绵纩暑待絺绤朝夕餐饮设此诸业以待之药以疗病又在其外事之相推自不得不然至于听讲放生研书敷文皆其所好韩非有扬较班固亦云扬较古今其义一也左思曰为左右扬较而陈之】北山二园南山三苑百果备列乍近乍逺罗行布株迎早候晩猗蔚溪涧森疎崖巘杏坛防园橘林栗圃桃李多品梨枣殊所枇杷林檎带谷映渚椹梅流芬于回峦椑柿被实于长浦【庄周云渔父见孔子杏坛之上维摩诘经防树园杨雄蜀都赋云橘林左太冲亦云户有橘柚之园桃李所植甚多梨事出北河济之间淮颖诸处故云殊所也】畦町所艺含蘂借芳蓼蕺葼荠葑菲苏姜緑葵眷节以怀露白薤感时而负霜寒葱摽蒨以陵隂春藿吐苕以近阳【葑菲见诗栢舟中管子曰北伐山戎得寒葱庾阐云寒葱挺围灌溉自供不待外求者也】弱质难恒頽龄易丧抚鬓生悲视顔自伤承清府之有术冀在衰之可壮寻名山之奇药越灵波而憩辕采石上之地黄摘竹下之天门摭曽岭之细辛拔幽涧之溪荪访钟乳于洞穴讯丹阳于红泉【此皆往年之药即近山之所出有采拾欲以消病也】安居二时冬夏三月逺僧有来近众无阙法鼓朗响颂偈清发散华霏防流香飞越析旷刼之微言説像法之遗防乘此心之一豪济彼生之万理启善趣于南倡归清畅于北机非独防于予情谅佥感于君子山中兮清寂羣纷兮自絶周听兮匪多得理兮俱悦寒风兮骚屑面阳兮常热炎光兮隆炽对隂兮霜雪愒曽台兮陟云根坐涧下兮越风穴在兹城而谐赏传古今之不灭【众僧冬夏二时坐谓之安居辄九十日众逺近聚萃法鼓颂偈华香四种是斋讲之事析説是斋讲之议乘此之心可济彼之生南倡者都讲北机者法师山中静寂实是讲説之处兼有林木可随寒暑恒得清和以为适也】好生之笃以我而观惧命之尽吝景之懽分一往之仁心拔万族之险难招惊魂于殆化收危形于将阑漾水性于江流吸云物于天端覩腾翰之顽颉视鼓鳃之往还驰骋者傥能狂愈猜害者或可理攀【云物皆好生但以我而观便可知彼之情吝景惧命是好生事也能放生者但有一往之仁心便可拔万族之险难水性云物各寻其生老子云驰骋田猎令人心发狂猜害者恒以忍害为心见放生之理或可得悟也】哲人不存怀抱谁质糟粕犹在启縢剖裘见柱下之经二覩濠上之篇七承未散之全朴救已□于道术嗟夫六艺以宣圣教九流以判贤徒国史以载前纪家传以申世模篇章以陈美刺论难以覈有无兵技医日防筮梦之法风角冢宅算数律厯之书或平生之所流览竝于今而□诸验前识之丧道抱一德而不渝【庄周云轮扁语齐桓公公之所读书圣人之糟粕縢者金縢之流也柱下老子濠上庄子二七是篇数也云此二书最有理过此以往皆是圣人之教独狂者所□】伊昔龆齓实爱斯文援纸握管防性通神诗以言志赋以敷陈箴铭诔颂咸各有伦爰暨山栖弥歴年纪幸多暇日自求诸已研精静虑贞观厥美怀秋成章含笑奏理【谓少好文章及山栖以来别縁既防寻虑文咏以尽暇日之适便可得通神防性以永终朝】若乃乘摄持之告评养达之篇畏絶迹之不逺惧行地之多艰均上皇之自昔忌下衰之在旃投吾心于高人落宾名于圣贤广灭景于崆峒许遁音于箕山愚假驹以表谷涓隠岩以搴芳庚宅礨以葆和舆陟峨而善狂莱庇防以织畚徐韬魏而采芋皓栖商而颐志卿寑茂而敷词郑别谷而永逝梁去霸而长噫高居唐而胥宇台依崖而穴墀咸自得以穷年眇贞思于所遗【老子云善摄生者庄子云谓之不善持生又云养生有无崖达生者不务生之所无奈何絶迹上皇下衰宾名义亦皆出庄周广成子在崆峒之上黄帝之师也许由隠于箕山尧以天下让而不取愚公居于驹阜齐桓公逐鹿入山见之涓子隠于宕山好饵术告伯阳琴心三篇庚桑楚得老子之道居防礨之山楚狂接舆楚王闻其贤使使者聘之于是遂游诸名山在蜀峨眉山上徐无鬼岩栖魏侯劳之问先生苦山林矣乃肻见寡人无鬼问君绌嗜欲屏好恶则耳目察矣常采芋栗老莱子耕于防山之阳著书十五篇言道家之事织畚为业四皓避秦乱入商洛深山汉祖召不能出司马长卿髙才而处世不乐预公卿大事病免家居茂陵郑子真耕隠谷口大将军王鳯礼聘不屈遂与弟子别于山阿终身不反梁伯鸾隠霸陵山中耕织以自娱后复入防稽山台孝威居武安山下依崖为土室采药自给高文通居西唐山从容自娱也】暨其窈窕幽深寂寞虚逺事与情乖理与形反既耳目之靡端岂足迹之所践蕰终古于三季俟通明于五眼权近虑以停笔抑浅知而絶简【谓此既非人迹所求更待三明五通然后可践履耳故停笔絶简不复多云冀夫赏音悟夫此防也】
　　撰征赋
　　葢闻昏明殊位贞晦异道虽景度回革乱多治寡是故升平难于恒运剥丧易以横流皇晋受命河汾来迁吴楚数歴九世年逾十纪西秦无一援之望东周有三辱之愤可为积祸纒衅固以久矣况乃陵茔幽翳情敬莫遂日月推薄帝心弥逺庆灵将升时来不爽相国宋公得一居贞回干运轴内匡寰表外清遐陬毎以区宇未统侧席盈虑值天祚攸兴昩弱授机筮元谋符瑞景徴于是仰祗俯协顺天从兆兴止戈之师躬暂劳之讨以义熈十有二年五月丁酉敬戒九伐申命六军治兵于京畿次师于汳上灵樯千艘靁辎万乘羽骑盈涂飞旍蔽日别命羣帅诲谟惠防法奇于三畧义秘于六韬所以钩棘未曜殒前禽于金墉威弧始彀走钑隼于滑台曾不逾月二方献捷宏功懋德独絶古今天予感东山之劬劳庆格天之光大明发兴于鉴寐使臣遵于原隰余摄官承乏谬充殊役皇华愧于先雅靡盬顇于征人以仲冬就行分春反命涂经九守路逾千里沿江乱淮遡薄泗汳详观城邑周览丘坟眷言古迹其怀巳多昔皇祖作藩受命淮徐道固苞桑勲由仁积年月多歴市朝已改永为洪业纒怀清歴于是采访故老寻履往迹而逺感深慨痛心殒涕遂写集闻见作赋撰西征俾事运迁谢托此不朽其词曰
　　系烈山之洪绪承火正之光明立熈载于唐后申赞事于周王畴庸命而顺位锡宝珪以彻疆歴尚代而平显降中叶以繁昌业服道而德辉风行世而化扬投前踪以永冀省輶质以逺伤暌谋始于耆蔡违用舎于行藏庇常善之罔弃凭曲成之不遗昭在幽而偕煦赏弥久而愈私顾晚草之薄弱仰青春之葳防引蔓颖于松上擢纎枝于兰逵施隆贷而有渥报涓尘而无期欢太阶之休明穆皇道之缉熈惟王建国辨方定隅内外既正华夷有殊惟昔小雅逮于班书戎蛮孔炽是殛是诛所以宣王用棘于猃狁高帝方事于匈奴然侵镐至泾自塞及平闚郊伺鄙【原缺】慕携王之矫防阶丧乱之未宁窃强秦之三辅陷
　　隆周之两京雄崤渑以制险据绕霤而作扄家永怀于故壤国愿言于先茔俟太平之旷期属应运之圣明坤寄通于四渎干假照于三辰水润土以显比火炎天而同人惟上相之叡哲当草昧而经纶总九流以贞观协五才而平分时来之机悟先于介石纳隍之诫一援于生民策允臧人鬼同情顺天行诛司典详刑树牙选徒秉钺抗旍弧矢罄楚孝之心智戈棘单吴子之精灵迅三翼以鱼丽襄两服以鴈逝阵未列于都甸威已振于秦蓟洒严霜于渭城被和风于洛汭就终古以比猷考坟册而莫契昔西怨于东徂今北伐而南悲岂朝野之恒情动万乘之幽思歌零雨于豳风兴采薇于周诗庆金墉之凯定眷戎车之迁时伫千里而感逺涉望而怀期诏微臣以劳问奉王命于河湄夕饮饯以俶装旦出宿而言辞嵗既晏而繁虑日将迈而恋乖阙敬恭于桑梓谢履长于庭阶冒沈云之晻蔼迎素雪之纷霏凌结湍而凝清风矜籁以扬哀情在本而易阜物虽未而难怀眷余勤以就路苦忧来其城頽尔乃经雉门启浮梁眺钟岩越查塘览永嘉之紊维寻建武之缉纲于时内慢神器外侮戎狄君子横流庶萌分析主晋有祀福禄来格明两降览三七辞厄元诞德以膺纬肇回光于阳宅明思服于下武兴继代以消逆简文因心以秉道故冲用而刑废孝武舍已以仗贤亦宁外而治内观日化而就损庶雍熈之可对闵隆安之致寇伤玉之毁碎漏妖凶于沧洲纒衅难而盈纪时焉依于晋郑国有防于百里赖英谟之经营兼济以忘己主寰内而缓虞澄海外以渍滓至如昏祲蔽景鼎祚倾基黍离有叹鸿鴈无期瞻天命之贞符秉顺动而履机率骏民之思效普邦国而同归荡积霾之秽氛启披隂之光晖反平陵之杳蔼复七庙之依稀务役简而农劝每劳赏而
　　忠甄燮时雍于祖宗【原缺】　　　　扫逋丑于汉渚涤僭逆于岷山羁巢处于西木引鼻饮于源渊惠要□而思韪援冠弁而来防视冶城而北属怀文献之收扬匪元首之康哉孰股肱之惟良譬观曲而识节似缀组以成章业弥纒而弥微事愈有而莫伤次石头之双岸究孙氏之初基幸汉庶之漏网凭江介以抗维初鹊起于富春果鲸跃于川湄匝三世而国盛歴五伪而宗夷察成败之相仍犹唇亡而齿寒载十二而谓纪岂蜀灭而吴安众咸昧于谋兆羊独悟于理端请广武以诲情树襄阳以作藩拾建业其如遗沿万里而谁难疾鲁荒之诐辞恶京陵之谮言责当朝之惮贬对曩籍而兴叹敦怙宠而判违敌既勍而国圮彼问鼎而何阶必先贼于君子原性分之异托虽殊涂而归美或巻舒以愚智或治乱其如矢谢昧迹而托规卒安身以全里周显节而犯逆抱正情而丧已薄四望而尤眄叹王路之中鲠蠢百越之妖烬敢凌蹈于五岭崩双岳于中流拟凶威于荆郢隠雷霆于帝坐飞芒镞于宫省于时朝有迁都之议人无守死之志师旅痛于久勤城墉阙于素备安危势在不侔众寡形于见事于赫渊谋研其神防缓辔待机追奔蹑迹遇雷池而振曜次彭蠡而殱涤穆京甸以清晏撤多垒而宁役造白石之祠坛怼二竖之无君践掖庭以幽辱凌祧社而火焚愍文康之罪已嘉忠武之立勲道有屈于灾蚀功无谢于如仁讯落星之飨旅索旧栖于吴余迹阶戺而不见横榛卉以荒除彼生成之乐辰亦犹今之在余慨齐吟于爽鸠悲唐歌于山枢吊伪孙于徐首率君臣以奉疆时运师以伐罪偏投书于武王迄西北之落纽乏东南以振纲诚钜平之先觉实中兴之后祥据左史之攸徴胡影迹之可量过江乘而责始知遇雄之无谋厌紫微之宏凯甘陵波而逺游越云梦而南泝临淅河而东浮彀连弩于川上蛟龙于中流爰薄方与乃屇欧阳入夫江都之域次乎广陵之乡易千里之曼曼泝江流之汤汤洊赤圻以经复越二门而起涨眷北路以兴思防东山而怡目林丛薄路逶迤石参差山盘曲水激濑而骏奔日映石而知旭审兼照之无偏怨归流之难濯羡轻魵之涵泳观翔鸥之落啄在飞沈其顺从顾微躬而缅邈于是抑怀荡虑扬防易难利涉以吉天险以艰于敌伊阻在国斯便勾践行霸于琅邪夫差争长于黄川葛相发叹而思正曹后愧心于千魂登高堞以详览知吴濞之衰盛戒东南之逆气成刘后之駴圣借盐铁之殷阜临淮楚之剽轻盛几杖而弭心怒抵局而遂争忿爰盎之扶祸惜徒伤于家令匪条侯之忠毅将七国之陵正襃汉藩之治民竝访贤以招明侯文辩其谁在曰邹阳与枚生据忠辞于吴朝执义説于梁庭敷高才于兔园虽正言而免刑阙里既已千载深儒流于末学钦仲舒之晬容遵缝掖于前躅对园囿而不闚下帷幙而论属相端非之两骄遭偃之双慝恨有道之无时步险涂以侧足闻宣武之大阅反师旅于此防自皇运之都东始昌业以济难抗素旄于秦岭扬朱旗于巴川惧帝系之坠绪故黜昏而崇贤嘉收功以垂世嗟在嗣而覆旃德非陟而继宰亹逾禹其必颠造步兵而长想钦太傅之遗武思嘉遁之余风绍素履之落绪民志应而愿税国屯难而思抚譬乘舟之待楫象提钓之假缕总出入于和就兼仁用于黙语九流以四维复先陵而清旧宇却西州之成功指东山之归予惜图南之启运恨鹏翼之未举发津潭而逈迈逗白马以憩舲贯射阳而望防沟济通淮而薄甬城城陂陁兮淮惊波平原逺兮路交过面艽野兮悲桥梓遡急流兮苦碛沙夐千里而无山缅百谷而有居
　　被宿莽以迷径覩生烟而知墟【缺六字】　　　　谓信美其可娱身少长于乐土实长叹于荒余【原缺】　　具瘁傎嵗寒之穷节视曽云之崔巍聆悲飚之掩屑弥昼夜以滞滛怨凝隂之方结望新晴于落日起明光于跻月眷转蓬之辞根悼朔鴈之赴越披微物而疚情此思心其可説问徭役其几时骇阅景于兴没感曰归于采薇予来思于雨雪岂初征之惧对冀鹳鸣之在垤【原缺】逾宿骛吾楫于邳乡奚车正以事夏虺左相以辅汤
　　绵三代而享邑厠践土之一匡嗟仲几之宠侮遂舍存以徴亡喜薛宰之善对美士弥之能纲升曲垣之逶迤访淮隂之所都原入跨之达耻俟遭时以逺图舍西楚以择木迨南汉以定谟乱孟津而魏灭攀井径而赵徂播灵威于齐横振余猛于龙且观让通而告狶曷始智而终愚迄沂上而停枻登高圯而不进石幽期而知贤张揣景而示信本文成之素心要王子于云仞岂无累于清霄直有槩于贞吝始熈绩于武闗卒敷功于皇处夷险以解挫忧虞以时顺矜若华之翳晷哀飞骖之落骏伤粒食而兴念眷逸翮而思振戾臣山而东顾美相公之前代嗟残虏之将糜炽余猋于海济驱鲐稚于淮曲暴鳏孤于泗澨托末命【原缺】云冀灵武之北阅惟授首之在晨当盛暑而选徒肃严威以振响渐温泽而沾腴既云撤于朐城遂席巻于齐都曩四闗其奚阻道一变而是孚伤炎季之崩弛长逆布以滔天假父子以至爱借兄弟以伪恩相魏武以谲狂宄谟奋于东藩桴未噪于东郭身已馘于楼门审贡牧于前説证所作于旧徐聆泗川之浮磬翫夷水之蠙珠草渐苞于炽壤桐孤榦于峄隅慨禹迹于尚世惠遗文于夏书纷征迈之淹留弥怀古于旧章商伯文于故服咸徴名于彭殇眺灵壁之曽峯投吕县之迅梁想蹈水之行歌虽齐汨其何伤启仲尼之嘉问告性命以依方岂茍然于迂论聆寓言于达庄于是滥石桥登戏台防马钓渚息辔城隅永感四山零泪双渠怨物华之推驿慨舟壑之递迁谓徂嵗之悠濶结幽思之方根感皇祖之徽德爰识冲而量渊降俊明以镜鉴回风猷以昭宣道既底于国难惠有覃于黎元士颂歌于政教民謡咏于渥恩兼采芑之致美协汉广之发言强虎氐之搏翼灟云网于所禁驱黔萌以蕴崇取园陵而湮沈锡残落于河西序沦胥于汉隂攻方城而折扄扰谯颍其谁任世阙才而贻乱时得贤而兴治救祖考之邦壤在幽人而枉志体飞书之逺情悟犒师之通识迨明达之高览契古今而同事拔渊谟于潜机骋神锋于云斾驱斥泽而风靡防坑谷而鸟窜中华免夫左衽江表此焉缓带既克黜于肥六又作镇于彭沛晏皇涂于国内震天威于河外扫东齐而已宁指西崤而将泰值秉均而代谢实大业之兴废心无忝于乐生事有像于燕惠抱明哲之不伐奉宏勲而是税捐七州以爰来归五湖以投袂屈盛绩于平生申逺期于暮嵗访曩载于宋鄙采阳秋于鲁经晋申好于东吴郑凭威于南荆故反师于曹门将以塞于夷庚纳五叛以长寇伐三邑以侵彭美西鉏之忠辞快韩厥之奇兵追项王之故台迹霸楚之遗端挺宏志于总角奋英势于弱冠气葢天而倒日力拔山而倾湍始飚起于勾越中电激于衡闗兴偏虑于攸吝忘即易于所难忌陈锦而莫照思反乡而有叹且夫杀义害婴而懮丰疑緤贤不防失位谁持迨理屈而愈闭方怨天而怀悲对骏骓以发愤伤虞姝于末词陟亚父之故营谅谋始之非托遭衰嬴之崩纲值威炎之结络迄皓首于阜陵犹谬觉于然诺视一人于三杰岂在已之庸弱置丰沛而不举故自同于俎镬发卞口而游歴迄西山而弭辔观终古之幽愤怀元王之冲粹丁战国之权争方括心于道肆学浮丘以就德友三儒以成类洁流始于初源累仁基于前美拨楚族之休□傅芳素于来祀彊见誉于清虚德致称于千里或避宠以辞姻或遗荣而不仕政直言以安身骏絶才以丧已驱信道之成终表昧世之亏始悟介焉之已差则不俟于终日既防萌于未着虽念德其何益尔乃孟陬发节雷隠蛰惊散叶荑柯芳□饰萌麦萋萋于旄丘栁依依于髙城相雎鸠之集河观鸣鹿之食苹沂泗逺兮清川急秋冬近兮绪风袭风流蕙兮水増澜□愁衿兮鉴戚顔愁盈根而蕴际戚发条而成端嗟我行之弥日待征迈而言旋荷庆云之优渥周双七于此秊陶逸豫于京甸违险难于行川转归而眷恋望修樯而流涟愿闗邺之遄清迟华銮之凯旋穆淳风于六合溥洪泽于八埏颁贤愚于大小顺规矩于方圆固四民之获所宜税稷于莱田苦邯郸之难步庶行迷之易痊长守朴以终稔亦拙者之政焉
　　归涂赋
　　昔文章之士多作行旅赋或欣在观国或怵在斥徙或述职邦邑或羁役戎陈事由于外兴不自已虽髙才可推求怀未惬今量分告退反身草泽经涂履运用感其心赋曰
　　承百世之庆灵遇千载之优渥匪康衢之难践谅跬步之易局践寒暑以推换眷桑梓以缅邈褫簪带于穷城反巾褐于空谷果归期于愿言获素念于思乐于是舟人告办伫楫在川观鸟风望景测圆背海向溪乘潮傍山凄凄送归悠悠告旋时旻秋之杪节天既高而物衰云上腾而鴈翔霜下沦而草腓舍隂漠之旧浦去阳景之芳蕤林乘风而飘落水鉴月而含辉发青田之枉渚逗白岸之空亭路威夷而诡状山侧背而异形停余舟而淹留搜缙云之遗迹漾百里之清潭见千仞之孤石歴古今而长在经盛衰而不易
　　罗浮山赋
　　客夜梦见延陵茅山在京之东南明旦得洞经所载罗浮山事云茅山是洞庭口南通罗浮正与梦中意相防遂感而作罗浮山赋曰
　　若乃茅公之説神化是悉数非亿度道单悒憰洞四有九此惟其七潜夜隠辉幽境朗日故曰朱明之阳宫耀真之隂室洞穴之宝衢海灵之云术伊离情之易结谅沉念之罗浮发潜梦于永夜若遡波而乘桴越扶屿之细涨上増龙之合流鼓兰枻以水宿杖桂防以山游
　　岭表赋
　　若乃长山欵跨外内乖隔下无伏流上无夷迹麕鹿望冈而旋归鸿鴈覩峯而返翮既陟麓而践坂遂升降于山畔顾后路之倾巘眺前磴之絶岸防朝云之抱岫听夕流之注涧罗石棊布怪谲横越非山非阜如楼如阙班采类绣明白若月萝蔓絶攀苔衣流滑
　　怨晓月赋
　　卧洞房兮当何悦灭华烛兮弄晓月昨三五兮既满今二八兮将缺浮云褰兮收泛灔明舒照兮殊皎洁墀除兮镜鉴房栊兮澄澈
　　长谿赋
　　潭结绿而澄清濑扬白而载华飞急声之瑟汨散轻文之涟罗始镜底以如玉终积岸而成沙
</div>
    <div class="pagination">
<a href="汉魏六朝百三家集_page170.html">上一页</a><span>...</span><a href="汉魏六朝百三家集_page166.html">166</a><a href="汉魏六朝百三家集_page167.html">167</a><a href="汉魏六朝百三家集_page168.html">168</a><a href="汉魏六朝百三家集_page169.html">169</a><a href="汉魏六朝百三家集_page170.html">170</a><span class="current-page">171</span><a href="汉魏六朝百三家集_page172.html">172</a><a href="汉魏六朝百三家集_page173.html">173</a><a href="汉魏六朝百三家集_page174.html">174</a><a href="汉魏六朝百三家集_page175.html">175</a><a href="汉魏六朝百三家集_page176.html">176</a><span>...</span><a href="汉魏六朝百三家集_page172.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
