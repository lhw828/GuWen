<!DOCTYPE html>
<html>
<head>
    <meta charset="UTF-8">
    <title>全宋诗 - 第 10155 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 10155 页/共 11672 页</h1>
    <div class="content">    壮怀徒激烈，聊复以诗鸣。

岳珂　宿溪声阁望香炉峰偶成二律
    庐峰三万丈，鸟道度嶙峋。
    宿雨留前躅，清风绝后尘。
    谁怜石楼客，同是玉阶人。
    谢屐须乘兴，千年草木春。

岳珂　孙参政知命帖赞
    古称君相不言命。执国大政，
    而犹拳拳于富贵功名之竞。
    其言虽独应，予犹以为病。

岳珂　孙过庭摹洛神赋赞
    大令好书洛神赋，后人犹袭邯郸步。
    夫君草圣洞千古，笔下纵横敏风雨。
    凌波杳杳去无所，半幅尚能追媚妩。
    几年唐印阅振武，谁其别之视书谱。

岳珂　孙威敏及物帖赞
    有文事，有武备，
    公之笔札蔚然可占也。兵凶器，
    战危事，公之此事非直一谦也。
    以公之才，持必胜之策，
    而于雇虑如此其严也。嗟今之人，
    万一不逮，谈伊吾，
    望天山，乃抵掌而奋髯也。
    尔言则轻，不歼也。
    好谋而成，视吾奁也。

岳珂　孙莘老报状帖赞
    遗墨之四行，煜其如晨星之烂。
    是曰元佑之名臣，所当考而申之以赞。

岳珂　孙仲益和议帖赞
    事君有大义，彼国家不计，
    而惟雇乎之避地。则执笔舐痔，
    惟苟活是视，岸然不愧，
    固其素志。于予乎何议。

岳珂　塔灯六言四绝
    金轮示现清夜，火树高腾碧虚。
    说法未回坡应，册勋先到钟鱼。

岳珂　塔灯六言四绝
    七层灵焰自照，万里劫风不吹。
    烽信断无泽国，神光恰似天池。

岳珂　塔灯六言四绝
    中天半倚寥泬，大帝高居郁萧。
    已讶流铃掷火，还疑绛节来朝。

岳珂　塔灯六言四绝
    碧落星移象纬，红光影射鲛宫。
    甲煎千门初启，明珠九曲先通。

岳珂　太平宫遇雨
    山居五旬晴，山行一日雨。
    太平咫尺间，千里隔跬步。
    黄泥深三尺，风声更号怒。
    谁语逋客知，山灵倘留汝。

岳珂　太行道
    太行羊肠坂九折，云黑风乾尺深雪。
    堇泥道滑木叶寒，辘辘车声行复歇。
    华山有马久脱辕，归来牧野经几年。
    一从仓箱事居积，聊以知道烦长鞭。
    前车已覆覆道左，天井关头夜明火。
    后车趣驾开井陉，唱筹仍复催连营。
    关山青草春二月，单轨一冬曾结辙。
    鬃颓毛落双膊高，引领皮穿眼流血。
    去年搏手双弮空，今年三月甬道同。
    可怜驽力不敢惜，辕下亦觉盐车能。
    君恩天大示弗服，桃野已甘偕觳觫。
    感恩伏枥饱秣刍，犹为太行忧后车。

岳珂　太宗皇帝处分手札御书赞
    於赫炎图，真主勃兴，
    人文其昌。天开神机，
    海岳洗氛，龟龙发祥。
    明明庙谟，麾指变更，
    著于宸章。十行之颁，
    六合驿行，动罔不臧。
    片幅所传，神护鬼呵，
    积于缣缃。笔纵墨浓，
    奇正迭参，芸阁之藏。
    臣传此札，字体静严，
    意态斋庄。或指以疑，
    臣谓不然，各适所当。
    前朝大臣，帝心所祗，
    理异寻常。岂以军书，
    龙战鹰扬，而可比方。
    或敬而咨，或召而亲，
    都俞岩廊。帝心所形，
    帝札所存，默寓弛张。
    璯琅鸣琚，佩玉以趋，
    韬锋斂铓。辟阖坤乾，
    风霆云烟，万世所望。
    意春当时，左右拱承，
    日思赞襄。君臣同心，
</div>
    <div class="pagination">
<a href="全宋诗_page10154.html">上一页</a><span>...</span><a href="全宋诗_page10150.html">10150</a><a href="全宋诗_page10151.html">10151</a><a href="全宋诗_page10152.html">10152</a><a href="全宋诗_page10153.html">10153</a><a href="全宋诗_page10154.html">10154</a><span class="current-page">10155</span><a href="全宋诗_page10156.html">10156</a><a href="全宋诗_page10157.html">10157</a><a href="全宋诗_page10158.html">10158</a><a href="全宋诗_page10159.html">10159</a><a href="全宋诗_page10160.html">10160</a><span>...</span><a href="全宋诗_page10156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
