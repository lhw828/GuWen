<!DOCTYPE html>
<html>
<head>
    <meta charset="UTF-8">
    <title>全宋诗 - 第 6024 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6024 页/共 11672 页</h1>
    <div class="content">    开得眼来，月圆当户。

释可湘　佛光法师真相致藏主请赞
    僧中英，教中杰。
    挂宋朝金襕，肆台衡木舌。
    如天河翻，如岩石裂，
    萎花风扫雨新奇，电影已收雷未绝。
    若是五逆儿郎，见彻明彻描邈得彻。
    信知这老和尚，已说今说当如是说。
    白云推出团团月。

释可湘　高峰妙长老顶相沈一居士请赞
    去却一，拈得七。
    拶破疑团，咄咄咄。
    跳上天目山，据却狮子窟。
    返掷有余态，江湖声响出。
    且喜吾家有此郎，赛过天下大禅佛。

释可湘　观音赞
    观以耳观，听以眼听。
    道不虚行，谷不虚应。
    施无畏之力，灭烦恼之病。
    与诸佛同一慈心，与群生共一悲命。
    若非菩萨超越世出，世间焉能获二殊胜。

释可湘　观音赞
    声色海中，随波发现。
    驾一叶之优昙，开普门之方便。
    洛伽山，慈悲岸，
    无十万亿国之远。

释可湘　海南
    大地山河滚浪花，丙丁童子眼瞇{左目右麻}。
    回头打得重溟透，赤脚波斯进象牙。

释可湘　寒山赞
    一句子，少机杼。
    作是思惟时，吾心在何许。
    芭蕉叶上三更雨。

释可湘　寒山赞
    一见重岩壁立，挺然气宇争高。
    默默思量觅句，可怜走却金毛。

释可湘　杭州普圆庵请赞
    花插不萌枝，衣披无缝袄。
    百万人前辊绣扑，八十翁翁忘却老。
    挨开千圣门，乾坤只反一毛吞。
    拶透长安道，净秽不禁苕箒。
    当年曾蹈须弥卢，而今觉见众山小。
    布丹青，打之绕，
    猫儿洗面自道好。

释可湘　偈颂一百零九首
    祖翁阃域，扑地掀天。
    亲切一回打透，不妨垂手入廛。

释可湘　偈颂一百零九首
    摩竭陀国，亲行此令。
    从上以来，孰敢违命。

释可湘　偈颂一百零九首
    一释迦，二元和，
    三佛陀。阿呵呵，
    团栾且唱太平歌。

释可湘　偈颂一百零九首
    触目未尝无，临机道什么。
    钱是足陌，物是定价。
    坐破七个蒲团，卷帘方见天下。
    千里追风非骏马。

释可湘　偈颂一百零九首
    黄檗打临济，义出丰年。
    兴化赶克宾，虾为子屈。
    其功盖代，保要重论。
    一火铸成金弹子，棒头敲出玉麒麟。

释可湘　偈颂一百零九首
    净倮倮，赤洒洒。
    婷娉柳底花间，依约风前下。
    僧繇妙笔难描画。

释可湘　偈颂一百零九首
    □□□□理机梭，遍向园林织绮罗。
    唯有黄鹂知此意，才方偷眼又春过。

释可湘　偈颂一百零九首
    风不来，树不动。
    沩仰父子，互呈体用。
    三十乌藤话已行，万牛回首丘山重。

释可湘　偈颂一百零九首
    未举念，周游华藏。
    未下足，超越毗卢。
    若道一法在门外，笑倒文殊。

释可湘　偈颂一百零九首
    拨尘见佛，佛亦是尘。
    山僧脚布作炊巾，眼不见为净。
</div>
    <div class="pagination">
<a href="全宋诗_page6023.html">上一页</a><span>...</span><a href="全宋诗_page6019.html">6019</a><a href="全宋诗_page6020.html">6020</a><a href="全宋诗_page6021.html">6021</a><a href="全宋诗_page6022.html">6022</a><a href="全宋诗_page6023.html">6023</a><span class="current-page">6024</span><a href="全宋诗_page6025.html">6025</a><a href="全宋诗_page6026.html">6026</a><a href="全宋诗_page6027.html">6027</a><a href="全宋诗_page6028.html">6028</a><a href="全宋诗_page6029.html">6029</a><span>...</span><a href="全宋诗_page6025.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
