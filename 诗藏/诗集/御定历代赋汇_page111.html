<!DOCTYPE html>
<html>
<head>
    <meta charset="UTF-8">
    <title>御定历代赋汇 - 第 111 页/共 143 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代赋汇 - 第 111 页/共 143 页</h1>
    <div class="content">　　异矣哉毛族之中有至忠之表至直之风青衣翠羽突角孤峰骨如立铁心如渥丹耳通脑而匪鹗首卬定而非熊食必择夫芳荐栖必偶夫孤松步不罹于机擭鸣实中乎金舂葢尝出乎轩辕之世而用乎放勲之宫帷薄以之而取肃狴犴以之而折中迨乎国获兹神羊秦夺后服赐乎尔肱故任法吏象之则冠为惠文班为押纲朱绣乎衣裳铁石乎肝肠甘摧身以立勇誓碎首以全刚佞山触而必折狠石碎而莫当龙鳞敢于批逆薤本严于拔强故其防如咎繇决如章刺如葛鲍按如纲滂高台为之震电白简为之飞霜皇纲以之正国法以之张斯无愧任法兽之称号而有以立惠文冠之顔行故是兽也上应乎法星地尊乎柏府其扬若鹰其视若虎名配乎皁雕号侪吾骢马显则麟仪而凤师隠则狐号而鳅舞彼其峻酷有鸷硕贪有鼠貂不足兮狗续鹰既苍兮虎乳糜耗我谷禄流离我子女又有志枭兮声凤行獍兮躯麟懐狼子之性诡驺虞之仁杂糅我邪正回惑我伪真法虽严于疾恶帝实难于知人非尔一触兮枉直之行辨一咋兮正谲之论分则壬人何由而胆落善类何由而气伸呜呼蝉之戴也仅取其洁貂之服也徒尚其温曷比兹兽匡正义存此其仪在位而比德载于图而絶伦者也夫何不识字之有讥为任法臣之所辱遂有自截尔角自涂尔目踞南牀而成痴眊白笔以自福名或移于白檄或过于狼毒是不悖吾廌之辨紫朱而失吾廌之明直曲者乎乱曰皇天开乎正气兮比叶气而生嘉草为指佞兮兽为触邪莽师卖国兮李父悖家金谷拜尘兮柿林聚污何尔兽之弗如兮乃心异乎匪他冠铁柱兮峩峩循吾绳兮不颇虽不量凿以正枘兮矢余心其不阿
　　狐听冰赋【以将济大川慎　　　唐其所履为韵】杨　涛
　　风之壮兮长川凝闭狐之听兮将往复滞虑陷身之有咎常瞩耳而未济究隂冰之厚薄听潜溜之微细蹀足将举故轸坠泉之忧倾首不移酷似枕流之势岂不以禀心回惑澄思精専欲趦趄以未进恐凝沍之匪坚青荧在目慑栗临川蹑彼素姿恐有希夷之韵忧其翠潋忽生步武之前何危疑以立身匪果敢以行已不处其薄岂陷而止虫疑之理有殊鹤警之听可比俯连白之上惟恐有闻顾莫赤之躯重其所履若将坠而常怯致身谓葢厚而方敢举趾且夫冰结也徒称百文狐疑也何啻三思顾流音之蔑尔増杀气以凄其同夫不可陷也曷肯闻斯行之所以汔济等在梁之固保安同履地之时葢由乎惧彼其融处于不磷虽硙硙而罔释犹兢兢以克慎冯河有志且居安以思危濡尾是忧故易退而难进观其俯皓质映清光惟审固而后行或逗挠而不遑审固而或行或止逗挠而若迎若将猜忌罔恤虽称妖妇之化戒慎为意未逾君子之防所以志无坚决状若虚伫想清流之若惊知素履之有所谅蹑虚以为警将保全以为大俟无闻而后行岂贻乎灭趾之害狐听冰赋【以坚劲之上审　　　唐闻始行为韵】滕　迈
　　狐出潜穴冰胶广川俯皛皛而是听虑峩峩之未坚于是临渚曲傍河壖疑涓溜之在中厐茸不动审凝沍之彻厎雎盱欲前足缩缩而心感貌绥绥而听専积素之姿逾净莫赤之容潜映逼严凝以瞩耳宁惮苦寒思凅冱以投躯必资余劲若乃烟横古岸月照空崖寂无人而久听纷触物以多疑聆逺吹之飕飗谓波揺岸曲闻残铮之浙沥惊溜防河渚郄曲载移于短步忙懐屡变于妖姿望寒墟之在前庶斯逺矣惑夏颁之不至俯而听之逺近隂凝浅深风壮念兹道理在此冰上试之以耳犹回耳之可图试之以身将退身而何望况复穷隂惨凛川长难审征春鱼之欲上验时不同比夏虫之有疑执心弥甚及夫虚盈以测厚薄斯分飒为裘之毛知不可陷低正丘之首惟恐有闻既勃窣而投趾乃凌兢而慎履寻声不离于听表处薄恐成于祸始奋自扰之迹一却一前曳有芃之躯时行时止是知事欲审于未萌心无妨于若惊傥蹑虚以轻进必履险而忘倾则濡尾之忧至溺身之害并异哉一兽之智可以阶善必听而配规行者也
　　狐死正丘首赋【以乐生恋本仁　唐者之心为韵】白行简
　　狐者防物死乃可珍想彼丘而结恋正兹首以归仁生也有涯且不忘其本死而无二亦不丧其真可比德于先哲寔闻言于古人原夫委化将终微情有托面淇梁之窟穴目武都之林壑顾慕而首尾不差向背而东西必度死生契阔知归骨之莫从视瞻无回念旧乡之可乐矧兹异质蕴彼仁心宁九尾之足尚实三德而可钦岂不以懐旧诚切恋主志深等太公之于齐终闻返葬比庄舄之去越尚发哀吟想夫溘尔数穷隠然存盼叹青丘之永诀想南山之不见其心怀土望故处以増悲惟首正丘聊向隅而表恋知其恋本者合于礼恋旧者继乎情何绥绥之陋质叶仁人之美名观物化感平生颐指而千羊让德头防而百兽慙狞徒观其首也不回心乎惟恳殊听冰而表智异含沙而招捐正有芃之质志在慎终委莫赤之容仁无弃本想其美也合于礼者鄙坟首之牂羊符恋主之良马观跂行喙息之类其数则多察乐生念本之徒斯情葢寡繄兹兽之可竒谅古今而称之死不择音嗟逐鹿于往日生而隠雾叹豹于昔时曷若怀念逺之感轸去故之悲异哉首丘之仁也非众类之等夷
　　猎赋　　　　　　　　　　【晋】夏侯湛
　　尔乃乗露箱御良马盾戈接于广漠弓矢连于旷野端眺蒿莱侧盱榛秽落日攒慨傍窥蓊荟视毚之所隠乃精望而审发絶箭激惊伏并毙捜陵危险觅歴冈阜留罾挂于重林疎罝结于通薮密惊视于草间蹔见之于蒙茸拟以鋭殳规以良弓覩毫末而放镞乃殪之于窟中或纷歘赫以惊骛影跳竦而扬白擢轻足之茕茕振游形之跃跃弓不暇弯罝不及幕尔乃鹰鹞翻以飘扬劲翼谡而下猘马释控以长骋郁腾空而陵厉翕习于回阻之间缭绕于山泽之际盘纡游田其乐泄泄心既倦兮日迁命舆驾兮将还息徒兰圃秣骥芝田目送归鸿手挥五弦优哉游哉聊以永年
　　白赋【以至仁垂化灵　　　　唐物表祥为韵】蒋　防
　　圣理遐逺毛羣效灵有爰止载白其形乗金气而来居然正色因月轮而下大叶祥经岂不以应至道之神化彰吾君之德馨皎如霜辉温如玉粹毫素丝而可拟足琼枝而取类与三窟以殊归将五灵而共至洁朗贞质聨緜雅致名殊东郭韩卢不敢而前迹近中林苍鹰无由得鸷其容炳真其性懐仁饮玉池而冰光不散食瑶草而雪影长新理符守黒事异文身傥使衔钩殷帝之狼不若如令受彩江生之笔非神载寝载兴或驯或扰仰天鉴以昭晰托御林而皎皛为太白之材用作殊祥之标表原夫隂骘所为不识不知贲然练被炯若星驰白则西方其理且同于服顺为明眎其义取鉴于安危岂惟跧伏于庭侧踊跃于堂垂者哉观其闲暇沐浴鸿化笑鲁殿之浮名耻梁园之旧价俾夫守株之士几恨穷通过隙之驹空悲代谢是知隠雾而忧者其文蔚反袂而嗟者其道屈曷若保贞白以晖映承圣灵之翦拂同瑞牒而登高异周书而翫物所以充福应叶祯祥事资朴素匪亚文章知兽用之不扰审天符之允臧伴祥乌于苑囿隣瑞鴈于池塘懿夫以道德为筌蹄者其可忘
　　白赋【有序　　　　　　　　明】姚　涞
　　窃惟德协于治治协于瑞邃古以来葢莫不然赤文之箓尧也昭华之琯舜也白狼之钩汤也丹鸟之谷武也畴德之符有足征焉后世德薄化漓其不能继无惑也惟我皇上道贯三才智周万物孜孜为治化浃邦家是以一纪之间河清甘露灵鹊之类史不絶书叠贶骈祥独驾古昔属者西蜀宪臣获白以贡于阙下较诸他瑞尤为异常自非天无藏宝地无隠祥何以有此夫有至德者必有至治有至治者必有至瑞谅哉斯之为符也臣瞻依日月鼓舞鸢鱼待罪文署忻忭万倍是用作为歌赋以光赞圣德葢不独使渊云诸臣得専艺于汉世也谨献瑞赋一篇上尘睿览
　　赫皇明之昌厯启圣人而驭宇绍皇王之丕图振隂阳之宏纪象三光以垂照顺五行以立轨熙鸿醇于昊轩匹休光于姚姒放勲袭其钦明旱麓宗其岂弟仁恩衍而横流义声驰而遐靡焕采物以文遵彞常而崇礼洽德于幽明敷茂化于逺迩览隆古以独骛扬徽烈以齐美三灵协而胥庆百顺秘而来禔或吐秘以表贶或孕竒而荐祉纷嘉祯之雥集兆至和之所委邈西蜀之上游蟠龙郁而为冈育异以驯伏匪川泽之能藏陋中山与东郭何凡品之足方羡冠伦之仁兽传郡国以腾章凝皓辉于西陆披素彩于少商瞻蕊渊兮融魄感玉衡兮流光昭明眎兮庙祀应单阏兮岁阳毳如丝兮皎皎眸若珠兮煌煌璧月满兮露湑箕风入兮桂芳物与时兮竞爽望帝都兮开祥参根以比寿饮元气以为浆耀珍环于王母配纯雉于越裳跃升平之华囿仪清穆之朝堂映翠华于上苑栖朱草于中唐嗟彼防之为族亦既繁而孔庶骇降质之特殊乃呈姿以托寓验以瑞应之图稽以古今之注采之里俗之謡讯之筮龟之喻往纪之所尠闻先朝之所未遇察金柔之有征章皇风之广驭庶事敏而惟康高年逸而有誉既丕振乎文英复逺戢乎兵戍占以类而相从嘉协气之充裕臣工见而翔泳靁四域以同豫观合契而应符信龙德之当天恒逊美而弗居厉皇情之干干存寅畏于索驭切兢惕于临渊纷华陈而不御嗜好至而莫迁道既隆而愈恭精已励而尤坚辨敬怠于儒籍审劳逸于农阡敦德业于久大冺声臭之幽游高明兮浩浩履中正兮平平愿升歌以颂祷从八风以相宣茂本支以百世孚景命以万年
　　剧防赋　　　　　　　　　　【魏】卢元明
　　蹠实排虚巢居穴处惟饮噬于山泽悉潜决于林籞故寝庙有处茂草别所矧乃微虫乖羣异侣干纪而进于情难许尔雅所载厥类多种详其容质并不足重或处野而隔隂山或同穴而邻嶓冢或饮河以求饱腹或噏烟而游森耸然今者之所论出于人家之壁孔嗟乎在物最为可贱毛骨莫充于翫赏脂肉不登于俎膳故淮南轻举遂呕肠而莫追东阿体拘徒称仙而被谴其为状也憯惔咀吁雎离睒防须似麦穟半垂眼如豆角中劈耳类槐叶初生尾若杯酒余沥乃有老者羸防疥癞偏多奸计众中无敌托社忌器妙解自惜深藏厚闭巧能推觅或寻绳而下或自地高踯登机縁柜荡扉动帟忉忉终朝轰轰竟夕是以诗人为辞寔云其硕盗干汤之珍俎倾留髠之香泽伤绣领之斜制毁罗衣之重袭曹舒由是献规张汤为之被谪亦有闲居之士倦游之客絶庆吊以养真素摈左右而寻诗易庭院肃清房栊虚寂尔以羣防乗间东西撺掷或牀上捋髭或户间出额貌甚舒暇情无畏惕又领其党与欣欣弈弈欹覆箱奁腾践茵席共相侮慢特无宜适嗟天壤之含产此物其何益
　　黠防赋　　　　　　　　　　【宋】苏　轼
　　苏子夜坐有防方齧拊牀而止之既止复作使童子烛之有槖中空嘐嘐聱聱声在槖中曰嘻此防之见闭而不得去者也发而视之寂无所有举烛而索中有死防童子惊曰是方齧也而遽死邪向为何声岂其鬼邪覆而出之堕地乃走虽有敏者莫措其手苏子叹曰异哉是防之黠也闭于槖中槖坚而不可穴也故不齧而齧以声致人不死而死以形求脱也吾闻有生莫智于人扰龙伐蛟登龟狩麟役万物而君之卒见使于一鼠堕此虫之计中惊脱于处女乌在其为智也坐而假寐私念其故若有告余者曰汝惟多学而识之望道而未见也不一于汝而贰于物故一鼠之齧而为之变也人能碎千金之璧不能无失声于破釜能搏猛虎不能无变色于蜂虿此不一之患也言出于汝而忘之邪余俛而笑仰而觉使童子执笔记余之作
　　防赋　　　　　　　　　　　【明】桑　悦
　　桑子出倅龙城眇焉羇旅斜日沉山离羣索处酸风撼屋以长鸣苦雨滴檐而似语各妻孥于一方违君亲于万里澹孤灯而照影抱百忧以延伫梁间壁孔忽然有声肃肃谷谷呦呦嘤嘤俨若号猿倏若啼婴是羣防之变怪岂畸人之可听须臾就枕结阵杂沓轰屏震案偷餐浪唼温禺渡合罗而胡骑啁啾王寻败昆阳而人畜蹂踏使我寝焉而惊梦焉而愕隍中不迷难寻列子之鹿园内未经奚化庄周之蝶呜呼噫嘻尔生何为噏烟载尔雅之篇穴处纪禹贡之书翻瓮搅黄山谷之夜眠戴冠兆霍子孟之族诛曽子将歌而莫搏淮南轻举而被驱所以其形甚微诗咏其硕春秋纪异牛角被食子瞻谓之曰黠元明名之曰剧危侠客之是中枉飞鹓之受吓迁徙不常今古共恶坏永某物栁子厚文之鉴戒穿公家墉于公异宣于露布是非吾行之独遭乃尔所行之有素生育甚繁羽鳞间化渴何妨兮饮河巢可憎兮托社叹蒙贵之莫寻伟活褥之无价诛之不可胜诛纵之亦何所顾借也邪吾将收视返听兑聪塞明穴隙重熏衣笥牢扄自治严密外物孰撄小非大患众亦难胜无可奈何付之冥冥
　　蝙蝠赋　　　　　　　　　　【魏】曹　植
　　吁何奸气生兹蝙蝠形殊性诡每变常式行不由足飞不假翼明伏暗动尽似防形谓鸟不似二足为毛飞而含齿巢不哺鷇空不乳子不容毛羣斥逐羽族下不蹈陆上不冯木
　　御定歴代赋彚巻一百三十六
　　钦定四库全书
　　御定歴代赋彚巻一百三十七
　　鳞虫
　　神龙赋　　　　　　　　　　【晋】刘　琬
　　大哉龙之为德变化屈伸隠则黄泉出则升云贤圣其似之乎惟天神上帝之马含胎春夏房心所作轩辕照形角尾规矩
　　龙赋　　　　　　　　　　【宋】王安石
　　龙之为物能合能散能潜能见能弱能强能微能章惟不可见所以莫知其乡惟不可畜所以异于牛羊变而不可测动而不可驯则常出乎害人而未始出乎害人夫此所以为仁为仁无止则常至乎丧已而未始至乎丧已夫此所以为智止则身安曰惟知几动则物利曰惟知时然则龙终不可见乎曰与为类者常见之
　　龙瑞赋【有序　　　　　　　　魏】刘　劭
　　太和七年春龙见摩陂行自许昌亲往临观形状瓌丽
　　光色烛燿侍卫左右咸与覩焉自载籍所纪瑞应之致或翔集于邦国卓荦于要荒未有若斯之着明也惟殷眺之旧式乃展义而省方皇舆发于洛邑遂巡幸于许昌宪宸极之天居建正殿以当阳岁在析木时惟仲春灵威统方勾芒司辰阳升九四或跃于渊有蜿之龙来游郊甸应节合义象德效仁纡体鞶萦摛藻布文青耀章采雕琢璘玢灿若罗星蔚若翠云光舄奕以外照水清景而内分圣上观之无射左右察之既精聊假物以拟身忽神化而无形泉含物而不澹固保险而常宁昔太昊之初化首帝德以表名暨明后之隆盛又降见以扬声惟珍兽之真实殊异于四灵信应龙之道扬将天飞于泰清
　　黒龙饮渭水赋【以出为汉祥下　唐饮渭水为韵】白居易
　　龙为四灵之长渭居八水之一饮亹亹之清流浴彬彬之质翻若下降贲然跃出首蜿蜒以涌烟鳞错落而防漆动而无悔爰作瑞于秦川应必有征乃效灵于汉日观其攸止察其所为行藏不忒动静有仪睛眸炫燿文彩陆离下泉于焉表异守黒于以标竒不一徒尔异心有以顺春秋而隠见随晦暝而行止叶圣人之昌运飞而上天表王者之休征见而饮水于是下长流俯高岸状骙骙以矫矫光灿灿而烂烂紫云随而瑞气氤氲白日照而文章炳焕闻之者心骇而易色覩之者目眙而改观呼吸而声起风雷宛转而势超云汉尔其矫首陆梁拖尾回翔蹈流鸣跃劈波腾骧饮清澜之澹澹喷素浪之汤汤顿颔而碎珠迸落奋髯而细雨飞扬詟水族则鳣鲔奔走骇泉室则鼋鼍伏藏信可符帝王之度叶邦家之光表三秦之加瑞呈二汉之征祥且夫顺时出处凭虚上下度若水而斯驭知鼎湖而是驾同张华之劒飞见长房之竹化岂若炎精冥契水德潜禀黑质黯以凝黛文斐以摛锦逼而察也类天马出水以游逺而望之疑长虹截涧而饮既而跨白云腾清渭排冥冥之寥廓度浩浩之元气则知水物之灵鳞虫之贵展矣哉抑斯龙之所谓
　　叶公好龙赋【以所好非真见　　唐而増惧为韵】张　随
　　惟彼龙兮潜水府翔天路何叶公之多尚独神物之是慕假手于绘对蜿蜒以好之其形在堂俄惝怳而反惧初其终朝念兹寤寐求之嗟豢氏之莫遇望云津之逺而载雕其宇爰冩其姿周屋璧环阶墀辉辉之章不离其行坐矫矫之质常在于梦思至于春风啓序自暄而暑则谓仰重隂而可伫雨歇云收杳不知其处所其求虽阻其志无沮及其寒律方凝自霜而冰则谓窥濬壑而可征天高日朗空有见于澄其覩未能其诚益増既而天纵其欲物应其好龙乃拖其尾而登其堂矫其首而窥其奥垂锦带张翠鳞光流电转声发雷振起云而栋凝积气乗水而庭若通津而况于斯人得不挠其性而骇其真触类而广可明其征惟龙也世好之必归惟士也国招之必依姑务乎辨真去伪宁求乎似是而非故好龙如之何期真假无变好士如之何在贤愚无蜿蜿之状且逢子高之仪堂堂之贤莫失哀公之眷勉矣凡今君子必审之于闻见
　　汉武帝射蛟赋【以省括能中清　唐除水害为韵】独孤受
　　有汉武帝惟时巡省穷楚之望极江之永舳舻塞川旗甲荡景汹汹旭旭虬盘龙骋驻清跸则洪波可遏赫皇灵则潜怪可怛何彼蛟之夭矫据积水之空阔谓佽飞之劒莫前灭明之璧是夺天子乃戒无哗于羽卫思有用于括命舟牧回青翰而上诏弓人奉乌号以登肃天仪以山立将亲发以抗棱隂察变态雄猜跨腾古冶之伦眦裂不敢擅其勇逢防之党技痒不敢専其能我矢则直我斯控持满而英气顿飞命处而幽姿必中歘飇飕其电霍卒颈亸而胷洞赞履者鼓殷天之雷称庆者跃如熊之众始乎发若神兵爆其有声洪波雪涌白羽月倾突紫肉裂素缨余怒蚴蟉上浮澄踣质已靡于巨舰流血方走乎东瀛介以鳞莫能捍七札之劲神之化不能保重泉之生万灵震骇九派徐清然后海若扈跸阳侯洗兵山川肃其晏如云雾廓其四除涉者利乎涉渔者安乎渔于是左史趋进执简以书曰天子幸寻阳也亲射蛟而获诸遂翻龙斾韬象弭篙工奋櫂歌起威励乎防白蛇气雄乎絙青兕隘秦皇之观日追夏后之勤水且夫君以胜残为大臣以反德为害亦将制于彀中静此宇内俾贯革之艺息垂衣之道泰岂徒与射夫渔父校勇而论最
　　蜃楼赋【以海旁蜃气　　　　　唐象楼台为韵】王　起
　　伊浩汗之鹏壑有岧嶤之蜃楼不因材而结构自以气而飞浮閟然无朕赫矣难俦出彼波涛必丽天以成象化为轩槛宁假日以销忧足以掩鼇山于别岛漏蛟室于悬流若乃雾歇烟销云归月朗千里目极八纮心赏惟错之类咸伏阳侯之波无响于是吐氛氲腾泱漭隠隠迥出亭亭直上乍明乍灭舒渤澥而新鲜若合若离结丽谯而博敞虽舟子来萃国工是仰莫不惊天地之赫灵覩井干而成象赫奕奕而有光纷郁郁而难详影临贝阙彩曳虹梁比绳墨之曲直如规矩之圆方岳岳之仙乍窥于天表盈盈之女且媿于路傍八牕未工百尺非峻伴祥烟于巨浸杂佳气于重润仰层构之如翚必巨川之化蜃大壮冥立全模洞开吐嗽而侔华宇呼吸而象瑰材翔鲲拂而不散贺燕往而复来依稀碧落想像瑶台旁辉日域下莹珠胎比落星之流防缀疑明月之照徘徊则知夫霞駮云蔚有壮丽之贵栋折榱崩无压覆之畏既变态于倏忽亦凭虚而髣髴岂比夫鼎居汾水赩赩以腾文劒在丰城雄雄而増气方今圣功不宰海物咸在固知吐为楼阁以全其躯岂争彼鱼盐弗加于海
　　巨鼇冠灵山赋【以沧溟之上神　唐化不测为韵】杨　涛
　　海环四方东为之沧有巨鼇兮其大无极载仙山兮其力难量是山也根无附丽彼鼇也势则腾骧积浪沦涟拖其身而歘以动荡攒峰回互加于首而随以低昻岂不以禀兹魁大举其峻极当一动一息之际见翻海回山之力延颈而羣岭腾青耸身而半天映黑征物象之无比见神用之罕测亘横天极地之质邈尔形标冠蓬莱方文之尊轻如首饰然则神岳之高兮莫知大鼇之壮若兹视鲲鹏如纎芥比嵩华于毫厘嵚崟之容初结根于无地突兀之状终冠首于此时举其大呑舟不足称也喻于小戴胜有以似之观其转峰峦偃波浪万派沸渭特立放旷荷至重而非重见大壮之用壮风水之运赑屃而上摩天垠丘山可胜崷崪而高标海上蓬台之灵神仙之扃独冠岧亭横截沧溟莫究其广大之形谿谷陵阜崭岩纷纠仰戴于首无可无不可乃与夫天地相久者哉兹岭磅礴随流混沦耸切云之高且知其抗首鼓翻波之势想见其侧身顺时而或踊或跃推理而乃圣乃神比愚公之移有异想龙伯之钓无因兹可谓气冠渺弥力均造化则鼇之载山也以地载之力相亚
　　钓鼇赋【以一举而连　　　　　唐六鼇为韵】张友正
　　东海有三山山有六巨鼇鼇则偃蹇以戴山下横乎大壑山则穷崇以压海迥出乎洪涛哂鲸鲵兮琐细视嵩华兮秋毫此则鼇之所以为大山之所以为髙乃有龙伯之国巨人攸处谓天生之神物可以充乎鼎俎壮图方启髙足云举曽移十步之余已奄五山之所于是载揭长竿别纶巨缁俯沧溟其流如带垂芳饵有肉如坻既投之以潜下果食之而不疑其肉未入于口而钩已贯于颐争心既愤勇气相持崩腾渤澥磅礴嵎夷蹵天柱裂地维地虽广兮振矣天虽高而殆而欲出不出腾跃非一万川倒流八气旁溢血吞琼田之草波陷鲛人之室轻共工之触山小夸父之逐日岂长蛇趋阆风之足数大鹏徙天池而可匹尔其骇百神奔万族波臣荡而失水海若迸而登陆以鼇之灵凭帝之福谓优游以无穷何瞬息而连六犹将灼其骨岂惟离其肉于以洎之几竭东海之水于以燔之足尽南山之木羣仙于焉以垫溺三山由是而沦覆且山之峨然若与天连鼇以首戴之里数不知其几千彼大人兮并之于背负之而颠斯其为大也胡可得言而称天恃其人人有所不及恃于力力有所不全若使以隂阳为网以道德为筌以信智为机于其上以仁义为饵于其前则所为获物者其为鼇也大焉
　　鼋鼍为梁赋【以王师逺征水　　唐族冥感为韵】王　起
　　周穆穷辙迹之所经驾鼋鼍而感灵所以济浩汗所以通杳冥蜲蜲蜿蜿以代造舟之利匪雕匪刻皆连外国之形谅人力之不勦信神功而永宁当其师旅阗阗旌旗肃肃临九江而澶汗驻八骏而踡局望既济于未济终叹无梁思载沉而载浮孰能刳木得不乞灵于水府假道于介族则鼋也不得而深藏鼍也不得而潜伏既而擘波有声异状可惊出层潭而栉比驾飞浪而砥平连足俄维比浮柱之初立镂甲迭映同板筑之相成齐首而绳墨勿用曳尾而规模自呈其利惟博其安无倾殊沧海之龟构异银河而鹊征彼诡类之可览实至诚之所感假赑屃以临深托盘跚而习坎其势逦迤其状参差无逺不届惟危具持照赫爕之五刃度张皇之六师乗以周旋且异琴高之鲤载于沉溺还符毛宝之龟渔者徒惊工人有耻同罛共罗而罔及画鶂雄虹而莫拟题之不可殊长卿之见书抱之则难谢尾生之沉水是知伐鼍以冒鼓其用匪良解鼋而染指其谋匪臧孰若奋功于舟楫感圣于君王昔在深泉惧屑没于其宂今符至德忽结构而成梁固蹂躙而无害将腾跃而有光我皇仁洽道丰文修武偃要荒毕服淳离斯返何必驱鼍而驾鼋劳师而袭逺
　　神龟赋【有序　　　　　　　　魏】曹　植
　　龟寿千岁时有遗余龟者数日而死肌肉消尽唯甲存焉余感而赋之曰
　　嘉四灵之建德各潜位乎一方苍龙虬于东岳白虎啸于西冈武集于寒门朱雀栖于南郷顺仁风以消息应圣时而后翔嗟神龟之竒物体乾坤之自然下夷方以则地上规隆而法天顺隂阳以呼吸藏景曜于重泉餐飞尘以实气饮不竭于朝露步容趾以俯仰时鸾回而鹤顾忽万载而不恤周无疆于太素感白龙之翔翥卒不免乎豫且虽见珍于宗庙罹刳剥之重辜欲愬怨于上帝将等媿乎游鱼惧沈泥之逢殆赴芳莲以巢居安云而好静不淫翔而改度昔严周之抗节援斯灵而托喻嗟禄运之屯蹇终遇获于江滨归笼槛以幽处遭淳美之仁人昼顾瞻以终日夕抚顺而接晨遘淫灾以殒越命勦絶而不振天道昧而未分神明幽而难烛黄氏没于空泽乔松化于株木蛇折鳞于平臯龙蜕骨于深谷亮物类之迁化疑斯灵之解壳
　　寅月衅龟赋【以择兹上春防　　唐俟明火为韵】王　起
　　国家谨时以授人敬卜以事神每杀牲以献岁用衅龟于孟春法于天不失建寅之正位涂以血而皆祀骨之至珍是尊是奉必躬必亲周官之规不爽吕氏之令维新时也斗柄潜移葭灰稍畅簭氏之占有待龟人之职无旷由是发巾笥之下于庙堂之上干干兮捧九江之殊形翼翼兮出十朋之异状然后刲牲来思流血注兹映乎顔则渥丹初启运乎手则研朱乍施所以布幽泉之物于枯槁之姿必勾芒之用事俾偻句之不欺负图之处既占献兆之求必果迫而察也异太史之定墨逺而望焉谓卜师之扬火物以好生为德我则钻而坚物以受汚为累我方告其防不潜宁同于居蔡见珍皆得于巢莲阅山泽之形纷其维错染青黒之縁赫以相鲜木德式临官占有俟幽赞先知之道启迪従长之美岂比夫楚军鼍鼓虐执蹶由齐国鲸钟仁称孟子且车甲之衅也所以交于神明孰若考元吉谋永贞候青阳之辰是仪是准设朱殷之色必信必诚用能稽大疑决硕画罔椟中而致毁咸蓍下以慎择既衅之而有征愿保之而无斁
　　观鱼赋　　　　　　　　　　【晋】挚　虞
　　观鳞族于滮池兮睨羽羣于濑涯乃有洧泉之鲤濯陂之鰋瀺灂涌跃没浪赴逺集于曲涯之隈逐乎澹淡之深攒聚辐蹙或跃或沉倏烁攸驿昡目惊心徒极观而无获兮羡鲜肴之柔嘉于是六柱俱起参搆横罗编莞为筏撼木激波奔突转薄流不及澜鱼未惊而失行忽浪达于急湍谅形胜之得势实有而无反炰鲿脍鲤亦有庶羞肴核并陈既旨且柔泛溢爵于通沟因素波以献酬骋微巧于浮觞竞机防于迅流既欢豫而不倦愿穷昼而兼夜独临川而慷慨感逝者之不舍惟修名之求立恋景曜之西谢惧留连之败德遂收欢而命驾是时也含懐湛遁需于酒食盘衎宴安欢情未极选兴之言矫枉以直恱而不绎莫不叹息
　　羡鱼赋　　　　　　　　　　【唐】王　起
　　客有羡鱼者立河壖俯临泉窥緑藻瞰红莲弹铗之歌逾切欢濠之意弥坚则有赪尾殊品紫鳞异质或依蒲而自娱或拥芡而争出扬鬐奋鬛已见其由戢尾贯腮未知其术是用乗良辰守通津望噞喁而注目聆瀺灂以劳神乃叹曰深不测者水藏诸水者鳞营之何及获之何因彼不脱于泉徒求于泉下彼不荡于水奚求于水滨丧志而退问于渔人渔人曰噫子过矣君子谋不失利动必合理禽之中也先夫矰缴兽之获也资乎弓矢夫吾子坐金堤降玉趾无罾而窥其发发无笱而思其唯唯此所谓自包其羞不求诸已向若有具施之于水则和羮可待食肉兹始不为縁木之难自叶忘筌之美斯言冨哉惑激而回求詹公之术尽任子之才器必备艺咸该将中否之不惑希取舍之无猜羡之可以已也是以结网而复来
　　羡鱼赋【有序　　　　　　　　唐】敬　栝
　　闰正月旬有八日李崔二侯命余于邑之南涧以求鱼也洎至止人鲜力微网则虚设遂无所获愿莫我从且渔者卑事非其人犹不可力行特取岂容易哉因贻赋云
　　南有涧兮湜湜其流北有人焉温温寡侔涉春水兮以遨以游羡嘉鱼兮载沉载浮且人以功为志鱼以水为利功高则其事易成水深则其鱼易致况我网孔张我心匪臧网无及则鱼以遐遁鱼已遁而人犹未忘亦何异驱倚市者就战俾善驾者持航虽终朝而筋骨之劳备尽徒悉力而尺寸之功不扬振振者李胡为乎至此平陆不可以行舟干将不可以补履归止归止振振者崔胡为乎忽来过屠之嚼何益临川之羡空回归哉归哉
　　临川羡鱼赋　　　　　　　　【宋】范仲淹
　　彼何人斯在水之湄谓嘉鱼之美矣临长川而羡之瞻之在前殊有忘筌之意求之不得宁无结网之思徒观其纹浪不惊锦鳞咸遂或在藻以安性或戏荷而从类但见嬉游固难驯致当自适于清流若有待于芳饵在渊游泳疑庄叟之梦来依岸噞喁讶平子之书至泼泼晴波在彼中河可以登庖为笾豆之俎可以升鼎俟盐梅之和顾丝缗而则不俯漪涟而奈何凝睇依依控鲤之方安得含情黙黙思鲈之兴何多惜矣空拳眷乎颁首止疚懐而肆目自朶颐而爽口几悔恨于庖无徒讽咏于南有心乎爱矣媿疎破浪之能敏以求之惧速冯河之咎谋之未善烹鲜尚赊弗经营于纲网空顾慕于鲿魦非达士之识矣其愚人之意邪胡不为施罟之功岂劳弹铗胡不学投竿之术自取盈车又何必其志营营其图琐琐徘徊乎水泽之畔怏怅于泉源之左亦犹射雉之子即亡矢以胡为待之人非设罝而奚可然则有为者必先其器所羡者何止于鱼器则可为讵见力不足者鱼或空羡又岂得而食诸在临事而求已将触类而起予五饵不陈钓四夷而莫至三纲不缉罗兆民而则疎至如居人之常为邦之彦欲高位而是蹈当崇德而无倦修天爵而人爵从之何烦健羡
　　鱼在藻赋【以潜泳水府形　　　唐诸雅什为韵】李夷亮
　　鸿钧之代兮动植斯庆至德旁流兮潜鱼在泳忻藻荇之是依美隂阳之克正载颁其首将同宴镐之观不脱于泉自乐观濠之性极浦风霁澄潭月虚鲜鳞缭绕聚沫纡徐或在鲛人之室或过陵鲤之居莲花东西信可游而可息文竿上下徒欲钓而求诸岂不以当在宥之时处恬然之水乗灏灏之元气得生生之至理大信波及湛恩草靡无虑竭泽之灾自保深泉之美伊风之扇物物无细而不沾惟广运之铺时时或与之发潜
　　南有嘉鱼赋【以乐得贤　　　　唐者次用韵】杨　谏
　　后非贤不乂鱼非水不托贤岂晦以养防鱼在藻而自乐故比事思理以征以求如南有嘉鱼是网是缴此所谓旌别淑慝爱人治国为盐梅之器用作生灵之表则不然岂延故老于终南收钓翁于渭北张皇勲业者弃此曽未得我国家忧劳庶绩寤寐求贤且束帛戋戋每布之于寰海岂矰笱罩罩独烝然于巨川吴坂不遗于骐骥丙穴载咏于鱏鳣诗人格言必将兴之于王国老氏遗戒不可脱之于重泉所谓持竿执柄者未容易焉爰有深沉参对纯嘏虽临矰以及缴茍未高于天下徒噞喁于香饵终夷犹于取舍傥鼎味之见珍甘杀身于庖者
　　南有嘉鱼赋【以乐得贤　　　　唐者次用韵】李　蒙
　　惟帝王之应运孰无贤而能作虽道洽于唐虞尚翘翘于林壑彼嘉鱼之发兴实思贤而共乐葢风俗之盛衰以废兴为善恶惟鱼在渊兮其迹惟深贤在野兮其道惟黙植忠信以自保俟休明而观国属王度之清夷复何求而不得然后为衡为冲是效是则成天下之亹亹定众人之惑惑国冡化造往古政在求贤钓嘉鱼在丙穴得竒士于滋川故开辟之功作之于我太平之人匪降自天余是以知玉帛之礼至矣嘉鱼之诗大焉若乃日旰而食思彼贤者念兹在兹谁与天下心不忘于寝处足流咏于风雅斯葢嘉鱼之义故可得而述也北溟有鱼赋【以击水三千抟　　唐风九万为韵】独孤授
　　次天地之量者海为之大首鳞介之雄者鲲靡有敌禀形徒怪其恢诡造物孰根乎朕迹慌北溟之安流考南华之遗迹好竒焉得以心骇乗理可同乎目击且鱼之状有逾七日之尾而海之深葢积八纮之水静则高浪为之中辍动则连山为之四起鲜鳞俯首以骏奔冥投足而却视其有适也越孟诸之夕宿其自纵也岂盐田之陆死况风涛乍息空水相涵横巨鳞而海分为二赩双目而日为之三涾沲迆延载回载旋吓鳃则飞沬成雨击尾乃跳波荡天任公之术靡措龙伯之力徒然生无以伤庸识其长久大不可度莫知其几千固非海若之所俟属天鸡之所犯干不呑龙舟以作暴岂贪牛饵而自残遵坎德以独适随混元而变观本于鳞而孰知终始化为鸟而何足控抟一气潜融飞沉以通刺天之鬐拂日垂云之翼从风曜灵韬映以骤晦溟涨豁落而半空方鼓怒于澔漾歘腾凌于鸿蒙观其羽之化也将飞风之积也未厚六翮之力相切万流之波却走恐天衢之不容顾水府其何有嗟鸷鸟之累百异亢龙之上九彼鼋鼍之穴处而钓丝或困彼鸿鹄之云飞而网罗才逺曷若纵溟渤而抟扶揺其势固以相万
　　鱼跃龙门赋【以扬鬐鼔鳞撇　　唐波直上为韵】元　弼
　　彼龙门之津流水激射防山嶙峋厥功彰于夏禹斯险际乎苍旻河源炳灵以峻极水族候时而荐臻副天用也伫龙行兮骧首参神选也同鲲化兮脱鳞徒观其向天倪辞水府望霄汉之九越泥沙之五来如及门出若由户虽悬波而千仭终作气而一鼓我鬛既张彼川何长仰云路而抑扬终不息而自强我功既奬彼河徒广揖天衢而直上诚择利而攸往变化伊何升沉亦多潆洄曲渚泛滟长波背蛟室而大集指龙门而逺过至于激厉果决乗陵险絶虽迅湍奔雷骇浪喷雪终瞬息而上膺腾而撇挥其尾而不劳骋其力而不竭于是俄变鱼服倏为龙姿志气自负威灵自持岂同涂于防额宁较力于掀鬐哉于戏道有行藏运有通塞天资性灵神辅正直始有水而呀鳃忽升天而振翼然后随方受变千里一色风云际防未始有极慕李膺之往哲孰不愿游追老氏之踪而其不测傥真宰之可仰终进德于君门之侧
　　鱼登龙门赋【以跃白波入　　　唐青云为韵】苖　秀
　　有客有客栖于草泽观龙门壮禹迹目送跳沬千有余里心惊悬流千有余尺气蒙蒙而雾蒸声隠隠而雷激于是呑舟之伦吹潦将适奋泥沙而鱍剌鬐鬛以投掷鳞栉比而映水星攒目瞳眬而中流月白翔叠浪凌洪波当用取之既逞志而浩汗何往不可岂失溜而蹉跎遂脱鱼服入龙涡上既亲于天水下不离于鼋鼍天吴旁昧而莫测其以冯夷眙而孰知其他出彼处此载腾载跃违任公之钓饵逺渔父之矰缴昔常未达伏艰难以如兹今则获伸观变化之何若既禀受乎灵遂隠见乎形骛寥廓升窅防却讶泥蟠免翻身于尾赤旋惊意逸摩正色于天青然后知游濠浮沉在藻出入嗟所处之龌龊恨中区之于邑岂若一朝豹变千古名立当天衢而翺翔近日月而呼吸悬水之人文莫比赤鳞之巨鲤何及永无涸辙之忧宁有穷波之急别有志士卓然不羣名嗟岁晩寝必夜分思拜手于丹阙愿献赋于明君傥获比鱼而变龙必能行雨而吐云
　　穷鱼赋【有序　　　　　　　　唐】卢照邻
　　余曽有横事被拘为羣小所使将致之深议友人救护得免窃感赵壹穷鸟之事遂作穷鱼赋常思报德故冠之篇首云
　　有一巨鳞东海波臣洗静月浦涵丹锦津映红莲而得性戏碧浪以全身宕而失水届于阳濒渔者观焉乃具竿索集朋党鳬趋雀跃风驰电往竞下任公之犗争陈豫且之网蝼蚁见而甘心防獭闻而舐掌于是长舌利觜曳纶垂钩拖鬐挫鬛抚背扼喉动揺不可腾跃无由有懐纎润宁望洪流大鹏过而哀之曰昔予为鲲也与是游乎自予羽化之子其孤俄抚翼而下负之而趋南浮七泽东泛五湖是鱼也已相忘于江海而渔者犹怅望于泥涂
　　放盆池鱼赋【有序　　　　　　宋】张　咏
　　皇宋有天下十一年予自洛徂陜陜牧以近戚得侯不喜儒墨遂憩驾于易兵部之馆庭户之间有盆池焉緑萍小鲜杂其中以节儿童之乐乐则乐矣大违夫物之性也遂命放之感而成赋
　　粤若金张贵孙风壹露轩珠翠烂目烟华防魂未尽瓌异憀然绮思遂命破苔纹陷陶器上分红杏之隂下决莲塘之水于以诫童仆责女胥系蛛丝之罦网鍼纤之鱼鱼亦继致爰适我意宅于緑萍恩留香饵日兮夕戏汝弄汝想其鱼乎宁忘意欤禀天仁兮化质饮灵泉兮孕躯岂不有睎状运海之类岂不有慕力嗔雷之徒既履渐于鳞鬛安蹶媟于汚潴今者不乐动乃触乎四隅客有词轸穷辙诗歌荇苇将间童子之欲用汲生生之理无毁尔缶无覆尔水江湖可待与彼游泳之因罇俎不离解彼囚拘之耻去去鱼兮丁丁我私游必避其丑类食无贪于童饴比目义而可友文鳐贤而可师壮禹门之烧尾拟碣石之曝鳍如此则脱地堑排天池鲸鲵为之戢鬛波神为之惊嘻彼贵尺泽者曾何足知自迩图逺通溪泛谷一动一息爰长爰育斜流可畏蛙之声下多非浅渚那轻牧竖之钩头更曲得有怳若前事放乎大流钦王泽之下及职昆虫之盛游时奔云雨之乡神其救旱日警蝼蚁之制愠莫呑舟无忽我诫无后尔羞聊胜乎衔珠顾印之俦者也
　　御沟鱼赋　　　　　　　　　【明】刘定之
　　有玉堂先生曳轻霞之裾绾明月之佩雍容而朝委蛇以退蕴照世之文章负超羣之意态不自觉举武轩昻而扬袂慷慨也行尽乎龙尾之道渐涉乎鼇背之桥循玉防之迢递俯碧波之动揺若潜观而契志因缓步以逍遥顾而语予曰子亦知夫御沟之鱼乎拣羣鲜于江湖择众鳞于淮海穷孟潴之藏罄洞庭之汇河伯献其间生川后贡其妙英莫不金梭璀璨玉尺晶荧欲飞腾而现异能变幻而通灵然后得以濯天潢入银汉游渐池之沦漪泳太液之汗漫凤沼通其沦涟龙光映其焕烂箫韶时听岂比瓠巴之音翠辇闲临奚啻蒙庄之翫诚可谓竒逢希遇难得罕俦然而局蹐近地涵濡安流逐光景而出没随羣队而沉浮雄不足以掣饵巨岂至于呑舟而仅足危虞人之网逃任公之钩傥决诸沧溟放诸渤澥岂不能鼔浪而霆轰喣沫而雾洒见头角而阳侯惊张鬐鬛而冯夷骇者哉而吾侪养望明时叨荣中秘沐皇泽之溉霑滥词源之浸渍上之所以优我有乐而无所忧我之所以报上有志而无所事覩斯鱼之冥然而忘羞因重我之惕尔而增愧也予曰先生之托喻则已似矣先生之自期固尚賖也物不贵于速化静以待其来而时莫能舍事不贵于显施隠以操其机而功无能加不见沟中之鱼今为帝前之龙邪天矫郁屈腾骧蟠拏不动而奉日御不怒而鞭雷车沛为雨泽散为天葩民以之济国以之华孰与驰骋于云水决骤于泥沙与鰕蟹而争能共蝘蜓而夸也哉先生无言微笑相视若谓余之深望而浅谋短才而长志
　　鯸鮧鱼赋【有序　　　　　　　宋】张　咏
　　太平甲申岁余知邑罢归浮江而北有若覆瓯者漾于中流移晷不藏舟人曰此嗔鱼也触物即怒多为鸱鸟所食遂索书验名古谓之鯸鮧鱼耳因而赋此亦欲刺世人之褊薄者
　　鸿蒙积气化生品类顺天者自得美名逆天者谓之凶器天亦不问任性而已鯸鮧防物江汉有诸性本多怒俗号嗔鱼其或天晴日暖风微气和鳞者介者潜泳江波被大君之惠化共委委而佗佗鯸鮧愤悱迎流独逝偶物一触厥怒四起膨欲裂腹不顾天地浮于水上半日未已物或荐触怒亦复始意谓天昊旷越不与我遣大江之西流神龙俛黙不与我禁水族之勿游何巨鱼之矫首何灵龙之缩头何称义于比目何为祥之跃舟此类可怒其甚众使我卒岁之沈忧有若世之小人才荒性卑谓道德不可以称据谓仁义不可以取资咸呼志狂而识昧独谓量絶乎天维含妒泄愤冥眸自欺触藩増咎至死莫知尤恐鯸鮧之迁怒憎此善譬之非宜呜呼造化不能移尔之性万类不能与尔之竞虽海有纳亦物之病乃为辞曰鯸鮧褊僻常蕴怒色性不我移仁者尔惜殊不知老飞鸢伺隙翩翺鼓翼啄腹为食其怒方息鸢非尔贼尔自贻伊戚者也
　　鍼口鱼赋　　　　　　　　　【宋】梅尧臣
　　有鱼鍼喙形甚小常乗春波来不少人竞取之一掬不重乎铢秒其为鍼也颖不能刺肌肤目不能穿丝缕上不足以附医而愈疾下不足以因工而进补以口得名终亲技女大非脍材唯便鲊卤烹之则易烂贮之则易腐嗟玉色之可爱聊用实乎雕俎过此以往未知其所处
　　金鱼赋　　　　　　　　　　【明】王世贞
　　何水族之防淼承金仪之熠艴形表端乎帝符色征縁于灼日冠蹙浪之琼丙抱含书之丹乙鳞奕奕而垂锦沫霏霏而布瑟容与如泰彷徨如隘骈集如殢倏散如避乍逺乍近疑防疑畏纵横兮防飔之荡朝霞浮湛兮钩月之澹烟萝衡穿兮绰约曳篲而渡银河顺流兮芙蓉折苞而委素波欲跃兮四触鬛而皆隅将潜兮小罣尾而就游唼喋兮指萍苴充旦餔委翳兮借荇藻托宵居甘霖霈霂兮似有蠲白日兮竟焉舒从龙迈兮乗风好中獭忌兮几不保江湖邈兮故乡风雨淹兮中道念比目之伤折若刳肠而就槁幸脱身于鼎鼐敢辞羁乎盆沼鳅鳝迫兮自言亲蚌臝狎兮忘匪伦交喣沫兮匹俦寄食息兮他人君不见兮南溟之巨鳞秽天津兮戛昆仑粻余皇兮噏洪沦扬鬐甲兮恣膏龙伯逝兮缗不属嗟生命兮在天汝何为兮惆怅涸辙兮见怜清泠兮蒙放决兮荡溔兮朗携负滉瀁纵心调畅何庄惠之足论竟相忘于波浪辞曰款女丽罶芳其饵兮委身受绁中怖痗兮咫尺奫连隔千里兮凶吉樛伏曷终始兮譬彼呑舟制蝼螘兮优哉游哉聊卒岁兮
　　井鲋赋【有序　　　　　　　　明】徐　阶
　　余以避喧息机武水维时岁在巨蟹月在夷则有旧井在西庑之庭弃而勿收适掩扉读易井之九二曰井谷射鲋因念困蹇未升重坎日习余春秋迟暮同学少年翩翩待诏金马而余浪游如故唾壶欲碎坐井之观所自惧也遂感而作赋云
　　伊人事之尚通兮尔独临深而及泉清渫为我心测兮宁不材以得全开井养之不穷兮覩流之涓涓挹注兹而利用兮曾不施夫繘缏曰王明可用汲兮怵他人之我先哀飞禽之莫顾兮歴道傍之厌怜尺鲤不集于汚泥兮神龟左足之难前蛙鸣鼓腹自适兮惟涸鲋激射而扶颠惧羸瓶以中止兮似彭祖跰而指天雨露初滴疑泪咽兮日月忽忽如急辔孰云甘者易竭兮耿恭当出而相詈彼望林犹润吻兮畴鼎食其终委果奥援之无阶兮抑九仞尚亏一篑茍置通衢而遇高士兮齐得丧于一器岂知神龙之失水兮蝼蚁荡而得意纵扶揺可上下兮等蝘蜓而未试谷与泽其通气兮鱼泃沫兮自媚观至人之变化兮兴尺波而未坠烂泥沙之欲离兮岂朕时之难待舟野渡兮叩舷空歌车攻坚兮坎坎临河弃捐非前辙止水无风波思洞庭兮一方吞云梦兮潇湘辘轳兮饮皇后之冽贪泉兮回狂药之觞乐濠上兮跳东海止鲵桓兮梦防庄过临卭而涤罍兮非酒泉而荐香虷蟹不跨兮科斗成章痔漏过河兮鱼鸟両忘何异鹏翼三千兮奋起俄惊击波万顷兮汪汪媿此枯鱼之肆兮几同珠露之长揖帝子于北渚兮防漏巵若琼浆观劳民而劝相兮渺夔蚭与蛣羌
　　鼈赋【有序　　　　　　　　　晋】陆　机
　　皇太子幸于钓台渔人献鼈命侍臣作赋
　　其状也穹脊连脇甲四周遁方圆于规矩徒广狭以妨舟循盈尺而脚寸又取具于指掌鼻尝气而忌脂耳无听而受响是以栖居多逼出处寡便尾不副首足不运身于是从容泽畔肆志汪洋朝献兰渚夕息中塘越高波以燕逸窜洪流而潜藏咀蕙兰之芳荄翳华藕之垂房
　　鼈赋【有序　　　　　　　　　晋】潘　尼
　　皇太子游于圃遂命钓鱼有得鼈而献之者令侍臣赋之
　　翩衔钓以振掉吁骇人而可恶既颠坠于岩岸方盘跚而雅步或延首以鹤顾或顿足而鹰距或曳尾于涂中或缩头于壳里若乃秋水暴骇百川沸流有东海之巨鼈乃负山而呑舟
　　瑇瑁赋　　　　　　　　　　【元】陈　樵
　　繄鸿蒙之散英兮滋百昌于南纪邈灵海之于廓兮涵众珍之靡靡其广无垠其遐无涘日月之所亘四极之所被裸壤借其涯冰天薄其澨若夫蛮畿羌笮乌荒象卉莫不遐举而兼揽也于是沸唇椎髻之徒狼戾戎蜑之裔挟浮环以乱流掺霜纶与桂饵结精铤以为网控三翼之云驶檝为马兮舟为车陋洲与渠子披渊剔薮穷珍尽竒回轮顿缴倾于南垂磔明月于珠蠙撷贞球于文魮刋珠树之灵柯搴火齐之夕晖剸冰纨于潜鱼脱竒觡于明犀乃有鸿商富贾钜千之赀载糇舁糗据险乗危征榜人命水师披瘴云栉炎飔涉琼林走麻离厌西栩瞰吉慈陵厉三韩出没流睂絶诃陵与林邑歴麻兰与勿斯投鬼关而径度迫海童而遵蹊则有罟师奏美芦人效竒囊琛航贝转于京畿不踵而蹻不翮而飞纷纶夺视翠粲填眵天琛水异雾委星离虽仲宣之博雅张华之析防知崇文防辨洽碧鸡固莫能悉察而周知也客有遘归艎于番禺得文龟以遗余验神物于幽径实瑶光之所摅上规圆覆下准方舆龙脰宛宛山覆丘纡中跗絶甲或阖或舒郁承弇兮蚢綷矫反倪兮金铺縁纯被藻绕胁垂缃冒彤纹而缀黝披皓璞以含黄故其赩翼凌乱隆丽清靓则异文豹饰侍殿防也繁综纷纭彤融文璘则湘灵凝涕被丛篁也逺而视之若赤瑕杂袭照壁珰迫而察之若紫贝駮荦被龙堂俪鼊而方华混余眡而比瑜琼蜯鹦螺碧鲋丹鱼方斯蔑如也或遗鷇于瑚之丛或命羣于云精之潴若夫鲨鲕鮥鰝鳟魾鱊鮬鯼鳛鮡鱦鲲鱬莫不投吻委骨接景流腴至若赤水安流丹涯罢潮沈骇焱于穷髪晞扶光于沃焦敛璇台于蜃气结戎盐于翠条接耀含荣虞蓼垂苕雕蓬郁遏游龙森箾石蕴玉而吐华鲑隠甲而生苗魁禄含浆委其潏蠃蜬□填其防尔乃登珠泽薄无臯蹸山英猎神嚣喋海藻之雕葩防灵茒之緑苞出碧津之方羊溯琼田而逍遥唼血飞涎巻壳含膏于是豫且搆网卢亭施罻獠市抡材海人荐骨解甲刳肠剖酾血哲夫准量良工辨质或拟通犀而镂梳希粤象以为栉缀簪珥之燐乱糅灵钗之艳色压唐妃之义结鉴夏姬之光发虎髀敛姿宛珠罢洁精逾玉燕价倾宝叶顾三珠而未竒岂九雏之能夺委质而嫫母含荣潜辉则阳文艳灭耻借映于金苔谢浮光于海蛤或青殿授妃桂宫御服縆华擿之陆离搆宝台之采缛尊别鱼防饰隆荆玉制备翚褕礼均展鞠乍金炯之辞奁方紫珍之在御翠气菱荂素华月骛影丽云承葩垂萼附被玉水之余滋借金膏之防汚或摛华神屋效质望仙绾宝帐于灵台杂明玑以押帘错以金机照以玉函芳苡内朗丹髓外烻火齐牀明郁相荡瑚牕近青连钱彼偻句与大蔡虽殊用而同体为王国之大宝兮顾何辞于三衅羌杀身而无补兮合藻贝以为靡翳巾笥于庙庭兮岂神龟之可比幸寄身于斋房兮脱防生于泥滓征朱鳞以疗饥委丹粟以为饵或潜迹于金沙或扬波于翠水渺瀛海之东被呑百川之输委旦吾投于清流兮夕振荡于海尾茍未忘于反身岂沉光于沼沚
　　后蟹赋【有序　　　　　　　　宋】杨万里
　　昔赵子直漕江西饷予糟蟹因为赋之江西蔡师定夫复饷生蟹风味十倍曹丕再为赋之
　　司徒道明来自洛师至止江湄逢一湖海之仙貌似乎晋之解杨而其怒有赫骨像乎汉之彭越而其圜中规独爱其二执戈者前矣视其趾二四而有踦意以为吴中介士郭先生也不知其姓则彭其字则蜞也亟携其手而上曰吾自渡江以来取友不少矣如孔之金如王之琼吾皆得而友朋如魏之玉如庾之谷吾皆得而款曲夫子安在何相见之暮而不夙也于是齿牙嗜焉胸懐寄焉与之一饮一食而同醉焉夜半客起若有所刺者司徒腹心岑若有所祟者诘朝下逐客之令屏之阳侯之遐裔焉他日以天子之命作牧于豫章幕府初开遥见俊良望见一客又似乎彭越与解杨命典谒曰是尝祟我而几我伤者矣予不汝杀世无黄祖其生致之于是遡江而上之杨子杨子方晩饮闻其至揖而进之曰吾有二友惟彼麴生与尔郭索老夫与之同死生不减顔氏子之乐彼也日从予游尔也久于云邈何相忘江湖莫我肯顾也何使我清风明月必思元度也尔之德吾能言之洗手奉职德之上也就汤割烹德之次也餔灵均之糟卧吏部之瓮德斯为下矣客于是涕唾流沫圜视而颦谢曰士固有以赝乱真以逺间亲圣而受围肖乎形也孝而投杼同乎名也仆之主公昔以彭为郭今以郭为彭不遇蔡司徒幸遇扬子云愿借先生苍颉之篇与太后引之文详注尔雅彭郭之异族庶解嘲于司徒之门
</div>
    <div class="pagination">
<a href="御定历代赋汇_page110.html">上一页</a><span>...</span><a href="御定历代赋汇_page106.html">106</a><a href="御定历代赋汇_page107.html">107</a><a href="御定历代赋汇_page108.html">108</a><a href="御定历代赋汇_page109.html">109</a><a href="御定历代赋汇_page110.html">110</a><span class="current-page">111</span><a href="御定历代赋汇_page112.html">112</a><a href="御定历代赋汇_page113.html">113</a><a href="御定历代赋汇_page114.html">114</a><a href="御定历代赋汇_page115.html">115</a><a href="御定历代赋汇_page116.html">116</a><span>...</span><a href="御定历代赋汇_page112.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
