<!DOCTYPE html>
<html>
<head>
    <meta charset="UTF-8">
    <title>御选唐宋诗醇 - 第 103 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐宋诗醇 - 第 103 页/共 129 页</h1>
    <div class="content">　　芜没凋疎人地依然如故而俯仰已成今昔感怆何限轼自再至杭值水旱迭逢饥疫并作于是免上供米粜常平义仓作饘粥设病坊浚二河完六井去葑田筑湖堤凡所惠养杭民者至周且备而芜没者使之通凋疎者令之起此其为君子之用心不徒寄之感叹者也赵尧卿谓公游夀星院入门便悟有前生我已到杭州之句引之以与此诗似省前生覔手书一语相印证称为异人抑思君子之所以异于人者以其存心初不在此即是省前生诗人之语岂必征实他日到惠州亦有彷佛曽游之句何独无解耶
　　冷斋夜话曰东坡钱塘诗曰我识南屏金鲫鱼似童稚语然是记一时之事西湖南屏山兴教寺池有鲫十余尾金色道人斋余争倚槛投饼饵为戏东坡习西湖乆故寓于诗词耳
　　复斋漫録曰谁怜寂寞髙常侍老去狂歌忆孟诸髙适有两诗言孟诸其一云朝临孟诸上忽见芒砀间赤帝终已矣白云长不还其后又有封丘诗云我本渔樵孟诸野一生自是悠悠者乍可狂歌草泽中宁堪作吏风尘下东坡所用乃后一篇也
　　东坡先生年谱曰元祐四年三月内累章请郡除龙图阁学士知杭州以七月三日到杭州任谢表云江山故国所至如归父老遗民与臣相问以先生去杭州十五年故有是语耳
　　苏长公外纪曰钱塘西湖夀星寺先生作郡倅日始与参寥子同登方丈即顾谓参寥曰某生平未尝至此而眼界所视皆若素所经厯者自此上至忏堂当有九十二级遣人数之果如其言即谓参寥子曰某前生山中僧也今日寺僧皆吾法属耳后每至即解衣盘礴乆而始去
　　送子由使契丹
　　云海相望寄此身那因逺适更沾巾不辞驿骑凌风雪要使天骄识凤麟沙漠回看清禁月湖山应梦武林春单于若问君家世莫道中朝第一人
　　末用唐李揆事非以第一人相矜夸正是临别而望其遄归之意
　　文登蓬莱阁下石壁千丈为海浪所战时有碎裂淘洒嵗久皆圆熟可爱土人谓此弹子涡也取数枚以养石菖蒲且作诗遗垂慈堂老人
　　蓬莱海上峯玉立色不改孤根捍滔天云骨有破碎阳侯杀亷角隂火发光采累累弹丸间琐细或珠徘阎浮一沤耳真妄果安在我持此石归袖中有东海垂慈老人眼俯仰了大块置之盆盎中日与山海对明年菖蒲根连络不可解傥有蟠桃生旦暮犹可待
　　袖中东海语至竒而理至平进于易则天在山中通于禅则一毫端现寳王刹也
　　黄庭坚曰我持此石归袖中有东海此诗谓之句中眼学者不知此妙韵终不胜
　　参寥上人初得智果院防者十六人分韵赋诗得心字
　　涨水返旧壑飞云思故岑念君忘家客亦有懐归心三间得幽寂数步藏清深攒金卢橘坞散火杨梅林茶笋尽禅味松杉真法音云崖有浅井玉醴常半寻遂名参寥泉可濯幽人襟相携横岭上未觉衰年侵一眼呑江湖万象涵古今愿君更小筑嵗晚解吾簪
　　僧潜临平道中诗轼一见而刻诸石其后谪黄则潜自武陵访之轼馆之东坡至是又为卜精舍居潜及轼南迁犹有专使往返且有欲转海相访之词墨庄漫録云吕温卿为浙漕屡起大狱复欲网罗参寥参寥本名昙潜东坡改之曰道潜吕索牒勘騐竟坐刑还俗编管兖州葢亦以湖上懐轼之诗坐语含刺讥故也建中靖国间始因曽子开得还初服归老江湖轼平生多方外交而于潜尤有深契焉故此诗有嵗晚解吾簮之言而惠州寄诗犹云未尝一日忘湖山也
　　参寥泉铭序曰余谪居黄参寥子不逺数千里从余于东坡留期年尝与同游武昌之西山梦相与赋诗有云寒食清明都过了石泉槐火一时新语甚美而不知其所谓其后七年余出守钱塘参寥子在焉明年卜智果精舍居之又明年新居成而余以寒食去郡实来告行舍下旧有泉出石间是月又凿石得泉加冽参寥子撷新茶钻火煑泉而瀹之笑曰是见于梦九年卫公之为灵也乆矣坐人皆怅然叹息有知命无求之意乃名之参寥泉
　　参寥集曰余初入智果院苏翰林率宾客相送者十六人各赋诗一章用圎觉经云以大圆觉为我伽蓝身心安居平等性智为韵
　　故周茂叔先生濓谿
　　世俗名实至人疑有无怒移水中蟹爱及屋上乌坐令此谿水名与先生俱先生本全徳亷退乃一隅因抛彭泽米偶似西山夫遂即世所知以为谿之呼先生岂我辈造物乃其徒应同栁州栁聊使愚谿愚
　　作诗以颂大儒风格倍加峻洁如曰先生本全徳亷退乃一隅不烦言而得其体要前后布置铿然韵流无一毫道学诗习气也周子自题濓谿书堂诗曰吾乐葢易足名濓以自箴诗葢本此为説
　　林下偶谈曰山谷称周濓溪胸次如光风霁月又云西风壮士泪多为程颢滴东坡为濓溪诗云夫子岂我辈造物乃其徒葢苏氏师友未尝不起敬于周程如此惜乎后因嘻笑而成仇敌也
　　宋史道学传曰周敦頥字茂叔道州营道人熈宁初为广东转运判官提防刑狱以疾求知南康军因家庐山莲花峰下前有溪合于湓江取营道所居濓溪以名之
　　施元之曰周茂叔先生子焘字次元公守杭次元为两浙转运同在钱塘为赋此诗
　　次韵子由使契丹至涿州见寄四首【録二首】
　　胡羊代马得安眠穷髪之南共一天又见子卿持汉节遥知遗老泣山前
　　氊毳年来亦甚都时时鴂舌问三苏【自注余与子由入京时北使已问所在后余馆伴北使屡诵三苏文】那知老病浑无用欲问君王乞镜湖辙寄诗云谁将家集过燕都每被行人问大苏莫把文章动蛮貊恐妨谈笑卧江湖轼和之语语相呌应古人和诗有不次韵而但和其意者未有次韵而各不相顾者此诗亦其一证也
　　宋史苏辙传曰其使契丹也馆客能诵其茯苓赋及洵轼文云
　　渑水燕谈曰张芸叟奉使大辽宿幽州馆中有题苏子瞻老人行于壁间者闻范阳书肆亦刻子瞻诗数十篇谓之大苏集子瞻名重当代至逺人敬服如此香祖笔记曰昔阅髙丽史爱其臣金富轼之文又兄弟一名轼一名辙疑其当宣和时去元祐未逺何以已窃取眉山二公之名读游宦纪闻云徐兢以宣和六年使髙丽宻访其兄弟命名之意葢有所慕文章动蛮貊语不虚云
　　次韵刘景文周次元寒食同游西湖
　　絮飞春减不成年老境同乗下瀬船蓝尾忽惊新火后遨头要及浣花前【自注成都太守自正月二日出游谓之遨头至四月十九日浣花乃止】山西老将诗无敌洛下书生语更妍共向北山寻二士画桡鼍鼓聒清眠
　　湘素杂记曰苏鹗演义云今人以酒巡匝为啉尾即再命其爵也云南朝有异国进贡蓝牛其尾长三丈一云蓝頴水牛其尾三丈时人仿之以为酒令今两盏从其简也此皆非正行酒巡匝即重其盏葢慰劳其得酒在后也又啉云者贪也谓处于座末得酒最晚腹痒于酒既得酒巡匝更贪婪之故曰啉尾啉字从口是明贪婪之意此説近之余观宋景文公守嵗诗云迎新送故只如此且尽灯前婪尾杯又云稍倦持螯手犹残婪尾觞又东坡寒食诗云蓝尾忽惊新火后遨头要及浣花前注引乐天寒食诗云三杯蓝尾酒一楪胶牙饧乃用蓝字葢婪蓝一也
　　次韵林子中王彦祖唱酬
　　蚤知身寄一沤中晚节尤惊落木风【自注近闻莘老公择皆逝故有此句】昨梦已论三世事嵗寒犹喜五人同【自注余与子中彦祖子敦完夫同试举人景徳寺今皆健】雨余北固山围坐春尽西湖水暎空差胜四明狂监在更将老眼犯尘红
　　轼帅杭代林希及去杭希复来替其去杭时希葢守润也北固在润西湖在杭防缀无一泛设
　　夀星院寒碧轩
　　清风肃肃揺牕扉牕前修竹一尺围纷纷苍雪落夏簟冉冉緑雾沾人衣日髙山蝉抱叶响人静翠羽穿林飞道人絶粒对寒碧为问鹤骨何縁肥
　　语语兀傲自喜抜俗千寻
　　二老堂诗话曰苏文忠公诗初若豪迈天成其实闗键甚宻再来杭州夀星院寒碧轩诗句句切题而未尝拘清风肃肃四句寒碧各在其中第五句日髙山蝉抱叶响颇似无意而杜诗云抱叶寒蝉静并叶言之寒亦在其中矣人静翠羽穿林飞固不待言末句却説破道人絶粒对寒碧为问鹤骨何縁肥其妙如此
　　题杨公春兰
　　春兰如美人不采羞自献时闻风露香蓬艾深不见丹青写真色欲补离骚传对之如灵均冠佩不敢燕态浓意逺余味曲包故得骚经之流韵
　　次韵曹辅寄壑源试焙新芽
　　仙山灵草湿行云洗遍香肌粉未匀明月来投玉川子清风吹破武林春要知玉雪心肠好不是膏油首面新戏作小诗君勿笑从来佳茗似佳人
　　艶体作茶诗似不相称者结句特为防出
　　方回曰此谓壑源新茶自如玉雪不似饼茶团茶外若膏油之沃也故云佳茗似佳人
　　苕溪渔隠丛话曰壑源诸处私焙茶其絶品亦可敌官焙自昔至今亦皆入贡其流贩四方悉私焙茶耳东坡和曹辅诗称道壑源茶葢壑源与北苑为隣山阜相接才二里许其茶甘香特在诸私焙之上次韵刘景文登介亭
　　泽国梅雨余衰年困蒸溽髙堂磨新塼颇觉利腰足松根百尺井两绠飞净渌流觞聚儿童一笑为捧腹清风信可御刚气在岩麓始知共此世物外无三伏长歌入云去不待弦管逐西湖真西子烟树防眉目涛江少醖借髙浪翻飞屋俛仰拊四海百世飞鸟速逺追钱氏余近吊祖侯躅吾生如寄耳寸晷轻尺玉谁似刘将军逸韵谢边幅千言一挥手五车不再读春嵓彩鸡舞月峡哀猿哭朝先鶗鴂起暮与寒螀续我老废吟哦頼君时击触从今事逺览发轫此幽谷清游得三昧至乐谢五欲莫作狂道士气压刘师服
　　长篇次韵触如志中间题品江湖复有此卓杰之词抑何秀气磅礴
　　咸淳临安志曰介亭在凤凰山熈宁中郡守祖无择作天风泠然有缥缈凭虚之意
　　袁公济和复次韵答之
　　昏昏堕醉梦奈此六月溽君诗如清风吹我朝睡足登临得佳句江白照湖渌袖手独不言黙藁已在腹是时风雨过蔼蔼云归麓疎星带防月金火争见伏惜哉此清景变灭不可逐归来读君诗耿耿犹在目却思少年日声价争场屋文如翻水成赋作叉手速秋风起鸿鴈我亦继华躅那知君蹭蹬独泣荆山玉相见南新道青衫垂破幅蚤知事大缪恨不十年读莫嫌冯唐老终胜贾谊哭今年复为僚旧好许重续升沉何足道等是蛮与触共为湖山主出入穷涧谷众驰君不争人弃我所欲何时神武门相约挂冠服
　　此作专就和诗上用意与前作无一笔相犯众驰君不争二句収束通篇神完气足
　　安州老人食蜜歌【自注赠僧仲殊】
　　安州老人心似铁老人心肝小儿舌不食五谷惟食蜜笑指蜜蜂作檀越蜜中有诗人不知千花百草争含姿老人咀嚼时一吐还引世间痴小儿小儿得诗如得蜜蜜中有药治百疾正当狂走捉风时一笑看诗百忧失东坡先生取人亷防人相欢防人嫌恰似饮茶甘苦杂不如食蜜中边甜因君寄与双龙饼镜空一照双龙影三吴六月水如汤老人心似双龙井
　　游戏三昩掣电机锋合之以成絶世竒作昔轼尝引佛言譬如食蜜中边皆甜之语以论陶栁诗谓人食五味知其甘苦皆是能分别其中边者百无一二也如此篇其亦诗之中边皆甜者乎
　　志林曰苏州仲殊师利长老能文善诗及歌词皆操笔立就予曰此僧胸中无一毫髪事故与之游中吴纪闻曰殊初为士人尝与乡荐其妻以药毒之遂弃家为僧工于长短句东坡先生与之往来甚厚时时食蜜解其药人号蜜殊
　　老学庵笔记曰族伯父彦逺言少时识仲殊长老东坡为作安州老人食蜜歌者一日与数客过之所食皆蜜也豆腐麺筋牛乳之类皆渍蜜食之客多不能下筯惟东坡性亦酷嗜蜜能与之共饱
　　次韵苏伯固主簿重九
　　云间朱袖拂云和知是长松挂女萝髻重不嫌黄菊满手香新喜緑橙搓墨翻衫袖吾方醉纸落云烟子患多只有黄鸡与白日玲珑应识使君歌
　　苕溪渔隠丛话曰商玲珑余杭歌者乐天作郡日赋歌与之云谁道使君不解歌聴唱黄鸡与白日黄鸡催唱丑时鸣白日催年酉前没东坡用此歌夜饮次韵毕推官云红烛照庭嘶騕褭黄鸡催晓唱玲珑又次韵苏伯固云只有黄鸡与白日玲珑应识使君歌次韵杨公济梅花十首【録二首】
　　相逢月下是瑶台借草清樽连夜开明日酒醒应满地空令饥鹤啄莓苔
　　缟帬练帨玉川家肝胆清新冷不邪秾李争春犹办此更教踏雪看梅花
　　赠刘景文
　　荷尽已无擎雨葢菊残犹有傲霜枝一年好景君须记最是橙黄橘緑时
　　浅语遥情
　　苕溪渔隠丛话曰最是一年春好处絶胜烟栁满皇都此退之早春诗也一年好景君须记最是橙黄橘緑时此子瞻初冬诗也二诗意同而词殊皆曲尽其妙
　　再和杨公济梅花十絶【録二首】
　　人去残英满酒尊不堪细雨湿黄昏夜寒那得穿花蝶知是风流楚客魂
　　春入西湖到处花帬腰芳草抱山斜盈盈解佩临烟浦脉脉当垆傍酒家
　　予去杭十六年而复来留二年而去平生自觉出处老少麤似乐天虽才名相逺而安分寡求亦庶防焉三月六日来别南北山诸道人而下天竺惠净师以丑石赠行作三絶句
　　当年衫鬓两青青强説重临慰别情衰髪只今无可白故应相对话来生
　　出处依稀似乐天敢将衰朽较前贤便从洛社休官去犹有闲居二十年
　　在郡依前六百日山中不记防回来还将天竺一峰去欲把云根到处栽
　　三诗宛转闗生情曲意宻緜邈尺素　轼以己巳七月至杭以辛未三月去杭却是六百日其赠唐坰诗云我在钱塘六百日山中暂来不暖席意与此同皆用白诗语意也
　　王直方诗话曰东坡平日最爱乐天之为人而坡在钱塘与乐天所留嵗月略相似其诗云在郡依前六百日者是也
　　赵次公曰在钱塘六百日虽是纪实暗使白乐天诗在郡六百日游山十二回也
　　西湖游览志曰杭州之羙得白苏而益章考其治绩性情往往酷似乐天诗云闾里固宜勤抚防楼台亦要数跻攀子瞻亦云细雨晴时一百六画桡鼍鼓莫违民乐天诗云笙歌委曲声延耳金翠动揺光照身子瞻亦云剰看新翻眉倒晕未应泣别脸消红乐天诗云故伎数人频问讯新诗两首倩流传子瞻亦云休惊嵗嵗年年貎且对朝朝暮暮人乐天取天竺竒石受代诗云唯向天竺山取得两片石子瞻亦云还将天竺一峰去欲把云根到处栽葢子瞻景慕惟在乐天故摹拟之词比比歌咏如云出处依稀似乐天敢将衰朽较前贤殆有梦寐羮墙之想矣
　　赠武道士弹贺若
　　清风终日自开帘凉月今宵肎挂檐琴里若能知贺若诗中定合爱陶潜
　　以不説破解人之頥耦句共逸韵俱发
　　续湘山野録曰宫词中十小调子乃隋贺若弼所撰其声与意及用指取声之法古今无能加者十调者一曰不博金二曰不换玉三曰夹泛四曰越溪吟五曰越江吟六曰孤猿吟七曰清夜吟八曰叶下闻蝉九曰三清外一调最优古忘其名琴家只命曰贺若元祐六年六月自杭州召还汶公馆我于东堂阅旧诗巻次诸公韵三首
　　半熟黄粱日未斜玉堂隂合手栽花却寻三十年前味未饭钟时已饭茶
　　梦觉还惊屧响廊故人来炷影前香鬓须白尽成何事一帖空存老遂良
　　尺一东来唤我归衰年已迫故山期文章曹植今堪笑却巻波澜入小诗
　　西湖秋涸东池鱼窘甚因防客呼网师迁之西池为一笑之乐夜归被酒不能寐戏作放鱼一首
　　东池浮萍半黏块裂碧跳青出鱼背西池秋水尚涵空舞濶揺深吹荇带吾僚有意为迁居老守纵馋那忍脍纵横争看银刀出瀺灂初惊玉花碎但愁数罟损鳞鬛未信长堤隔涛瀬濊濊发发须臾间圉圉洋洋寻丈外安知中无蛟龙种尚恐或有风云防明年春水涨西湖好去相忘淮海
　　忽想到蛟龙云雨觉通篇字镂句琢尽成澎湃之观
　　复次放鱼韵答赵承议陈教授
　　扰扰万生同一块抢榆不羡培风背青丘已呑云梦芥黄河复缭天门带长讥韩子隘且陋一饱鲸鱼何足脍东坡也是可怜人披抉泥沙収细碎逝将归修八节滩又欲往钓七里瀬正似此鱼逃网中未与造物游数外且将新句调二子湖上秋髙风月防为君更唤木肠儿脚扣两舷歌小海
　　现身説法又一变以逰方之外为髙是前篇好去相忘淮海一句转语也
　　艺苑雌黄曰次韵滕元发诗云坐看青丘呑泽芥按子虚赋云秋田乎青丘徬徨乎海外吞云梦者八九于其胸中曽不芥蔕芥蔕刺鲠也非草芥之芥西湖诗亦有青丘已呑云梦芥之説皆非也
　　容斋四笔曰坐看青丘吞泽芥青丘已呑云梦芥用芥字可谓工新乃以为出处曽不芥蔕非草芥之芥如此论文章其意见亦浅矣
　　九月十五日观月聴琴西湖示坐客
　　白露下众草碧空巻防云孤光为谁来似为我与君水天浮四坐河汉落酒樽使我氷雪肠不受麴蘖醺尚恨琴有弦出鱼乱湖纹哀弹奏旧曲妙耳非昔闻良时失俯仰此见宁朝昏悬知一生中道眼无由浑
　　月色之明琴声之清诵诗以当卧逰亦得
　　泛颍
　　我性喜临水得颍意甚竒到官十日来九日河之湄吏民笑相语使君老而痴使君实不痴流水有令姿绕郡十余里不驶亦不迟上流直而清下流曲而漪画船俯明镜笑问汝为谁忽然生鳞甲乱我须与眉散为百东坡顷刻复在兹此岂水薄相与我相娱嬉声色与臭味颠倒小儿等是儿戏物水中少磷缁赵陈两欧阳同参天人师观妙各有得共赋泛颍诗
　　楞严圆觉之理栗里香山之笔昔沈敦谟引传灯録良价禅师过水观影偈曰我今独自往处处得逢渠渠今正是我我今不是渠以释此诗散为百东坡顷刻复在兹二语最为得之篇末赵陈两欧阳句时赵令畤在轼幕府陈师道教授颍州欧阳棐欧阳辩则修之二子皆适在颍也
　　韩退之孟郊墓铭云以昌其诗举此问王定国当昌其身耶昌其诗也来诗下语未契作此答之
　　昌身如饱腹饱尽还复饥昌诗如膏面为人作容姿不如昌其气郁郁老不衰虽云老不衰劫坏安所之不如昌其志志一气自随养之塞天地孟轲不吾欺人言魏勃勇股栗向小儿何如鲁连子谈笑却秦师慎勿怨谤谗乃我得道资淤泥生莲花粪壤出菌芝頼此善知识使我枯生荑吾言岂须多冷暖子自知
　　志一气随固是本诸孟子而谤谗得道则已与西铭忧戚玉成之防协合矣岂惟可与言诗
</div>
    <div class="pagination">
<a href="御选唐宋诗醇_page102.html">上一页</a><span>...</span><a href="御选唐宋诗醇_page98.html">98</a><a href="御选唐宋诗醇_page99.html">99</a><a href="御选唐宋诗醇_page100.html">100</a><a href="御选唐宋诗醇_page101.html">101</a><a href="御选唐宋诗醇_page102.html">102</a><span class="current-page">103</span><a href="御选唐宋诗醇_page104.html">104</a><a href="御选唐宋诗醇_page105.html">105</a><a href="御选唐宋诗醇_page106.html">106</a><a href="御选唐宋诗醇_page107.html">107</a><a href="御选唐宋诗醇_page108.html">108</a><span>...</span><a href="御选唐宋诗醇_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
