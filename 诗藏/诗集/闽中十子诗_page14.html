<!DOCTYPE html>
<html>
<head>
    <meta charset="UTF-8">
    <title>闽中十子诗 - 第 14 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽中十子诗 - 第 14 页/共 36 页</h1>
    <div class="content">　　塞下曲【二首】
　　横行羽林儿生小邯郸里出塞入塞时顾勲寜顾死去年战桑干今年战楼兰马上擒突厥帐下降可汗谁知百余战封侯竟艰难
　　登埤望烽火落日烟尘紫百战久不归空闺泪如水汉兵十万余尽没长城死城下有精灵啾啾月明里
　　明妃曲
　　行行出塞门饮血思长安穷庐冻不暖雪飞边草干汉国空外殁秋霜镜中寒金铛煑羊酪强接单于懽夜半鴈声急琵琶哀自弹
　　秋胡妻
　　河洲美王睢所托有深意委身事良人誓死终不二君行赴陈汝妾独深闺里采采陌上桑翩翩路傍骑黄金是何物视之若泥滓日夕采桑还行人已归止入门拜髙堂适来狂驰子相顾黙无言怀惭复何已羞与斯人俱将身赴河水
　　妾薄命
　　妾家丛台下花顔耀青春嫁得金吾壻飘飘事边尘昨闻羽书至阵殁交河滨战马委沙碛兵符属他人念此毎欲死淋浪泪沾巾罗襦为君解瑶瑟不复陈始信古人言容华多误身
　　游天台国清寺
　　飞歩赤城标连峰积空翠杳霭葱蒨间千秋隐灵异石桥孤鸟外香界清晖里羣壑澹归云遥林引寒吹遂造丰干庐垂萝覆溪外真僧五百人了了西来意愿此学无生超然谢尘滓
　　寻清泠台访洽上人
　　端居在人境久没尘壤中探奇不惮逺于焉得佳逢石怪互森列台髙絓虚空林端宿云去竹外微迳通岩壑深杳霭天花雨蒙茸洽师禅门秀戒臈同古松説法超上乘苦心归妙宗予惭善根浅迷方莫能从暂此松下石聊疎浮世踪
　　秋塘曲
　　妾家住寒塘夫壻平原客白马五陵游空闺断行迹忆昨别君时蒲生柳条碧及此君不归登舻感秋色
　　悼隣妇
　　入江水有鱼采山林有木栖栖东隣孀悲凉守空屋年荒鬻钗钏服食恒不足虽有膝下儿身为富人仆浮生几何时奄忽风中烛一旦寿命终萧条但牀蓐骨肉已不收亲情复谁哭徒然束缚去瘗彼沙冈麓为问里中豪畴能问穷独姬文昔埋胔千载耀芳躅
　　拟古
　　明月照我室揽衣起中堂北风巻帷幔罗袜微有霜崇兰委芳质寒螀啼近牀平生所亲者宛在天一方相思无由理况此寒夜长单居易为感不觉涕沾裳
　　暮秋过陈氏园林
　　幽人栖隐处苔迳连深曲秋至垂橘黄霜清大梨熟方池泛天影可以澄心目饮水共忘形何须徇荣禄
　　舟次镡津
　　木落川气凉鸿飞水容夕微灯射逺沙夜榜隣幽石月色栖处寒霜花生来白遥见九华峰苍苍但萝薜
　　书上方方壶醉墨山水
　　林下多白云溪日饶水木长啸鸾鹤羣翛然在空谷悠悠山色闲浩浩波光緑寄醉墨壶中唯应道机熟
　　与同志泛舟得浄字
　　登舻发清啸落日镜湖浄微月波上澄归云鸟边迥水木生夏凉孤崖破隂暝矧兹簪佩同复此沧洲兴中夜棹歌还遥峰响烟磬
　　秋日山行
　　清秋发佳兴着屐穷翠微鸟度黄叶涧猿啼白云扉野寺隐孤磬遥峰当夕晖浮云淡空宇石濑清心机缅怀苏门啸愿拂林中衣长歌望薜萝思与尘世违
　　独酌言怀
　　林居絶轮鞅独酌形亦忘百年防衰朽一室任荒凉寤寐友千古游心见羲皇所以陶潜翁頺然卧柴桑
　　九月一日过崇信兰若
　　荒山响清梵竟日无行迹释子支遁流相逢澹空寂云归天际闲鸟度林中夕境浄秋色多心逺羣机息妙契两忘言微钟出萝薜
　　送林汉孟游温陵
　　月出螺渚寒扁舟水容夕独树起鸣猿遥山带行客清源钟磬音金粟烟萝碧髙唱人莫酧探幽向禅寂
　　送别
　　鸡鸣海气白驱马临长陌远树带鸣蝉孤城对行客蓬藟我萧然萍流子何适相送独销魂青山澹寒色
　　仲秋送人之塞上
　　河洲始鸣鴈白露沾我衣念子背乡国秋风度金微举头见黄叶倐忽四散飞如彼远游子飘泊何当归人生无百年防面安可稀行当慎霜霰皓首以为期
　　雨中怀瓢所
　　积雨抱幽独斋舍何寥寥缅怀博陵子饮处唯一瓢濯足双涧深行歌七岩遥如何在城市巾舄生尘嚣蕙草日已萎松花日已凋相思不可见梦落寒江潮
　　夏日过憩天王寺
　　炎暑不可度端居日方永同袍四五人共爱山中静飞阁轶氛埃丛林逗萝迳潭静热已秋竹深午犹暝初沿双溪转稍入空中境婉婉林鸟声悠悠野僧定平生好幽玩尽日惬佳兴山水发清机风泉澹初性日夕徐徐归云间响孤磬
　　经友人故宅
　　防马孤城下经过泪盈襟闲门絓蟏蛸井灶莓苔深念彼泉下人凄然杳难防萧条故篱菊识我平生心揽辔向前路徘徊出寒林谁知山阳笛恻怆犹至今
　　送别陈平叔归黄山
　　置酒鴈峰上酣歌豁冲襟临觞不尽醉何以慰我心望望遥天云苍苍逺州树落日波上风残钟鸟边屿此别虽未逺重来复何时论交愧知己握手翻成悲君卧黄山云我弄沧洲月云月两悠悠相思坐超忽
　　连川医者许得明悠然楼
　　楼居结遐想髙超世人羣防栖寄寥廓心逺遥天云恬目见归鸟夕岚浮氤氛清晖旷无际揽之不盈分缅怀沉蛟井金绳閟苔纹灵贶亘千古英声耀前闻以言岐黄秘稽首长桑君毋令上池水独涴灵台焚
　　题松陵吴文刚长春轩
　　习隐向微道了然牝门口含金鹅蕋身寄桃花源结宇閟青阳寒林变氛氲逍遥太和际发生灵台根结想梦岐伯飞声继轩辕希君黄芽秘永矣驻精魂
　　清江散人为林孔逸写前林过雨图
　　清川带长林雨后宜水木澹沲天影寒孤光霁人目归云澹空青虚窻响悬瀑日夕山气佳心闲道机熟烟际下遥钟西岩数峯緑
　　寒夜宴集陈拙脩西轩
　　飞霰夜虚集寒飙鸣近林感君玉壶酒微昏忽盈襟中庖出丰膳剧饮成讴吟宾言无多酌主称宜再斟人生亦奚为所愿长盍簪何必离间临风想徽音顾慙悠悠者辱此惠爱深穷匮不能答嘿嘿以铭心
　　书懐寄所知
　　孟冬天气肃北风何凄凉引领望江介凝霜沾我裳非无越乡感别久以为常终懐首丘念欲往川无梁越乌辞旧林燕禽正南翔清川去悠悠离心日已长盛年不再至鬓忽已霜驾言适皇邑逺结金与张片言不合意东还守空堂因书诉知已恨恨中自伤
　　题郭熈水墨为陈沧洲作
　　飞流积天镜胜寄来花源寻林烟露晚扫石泉萝偏莹神庶遗境歴寂焉累烦身与鸟共逺兴将云独还以来沧洲侣永矣洗心言
　　题林彬家画
　　谷口翠微路深溪明药丛宴林巾舄巻幔来羣峰心逺鱼鸟狎迹幽猿鹿同行当复徙倚杳霭东林钟
　　送郑上舍缙省亲之朔州
　　解薜受圭组分符抚黎甿何意五马荣翻垂缦胡缨持法在权贵皇仁无此情狂歌夷门道感激谁为平驱车在宛洛悠悠念徂征恒山郁空翠晋水空流声部曲不相让嫖姚岂知名尔去且勿叹宁亲向边营何必儿女别临岐泪纵横
　　送新宁簿丹徒刘公之天官
　　翩翩瑶台鳯鸣声何嗈嗈本期金琅玕暂尔栖棘丛谁云小千室守道随汚隆三考未迁秩一官恒屡空兹晨复辞满祖道嘶华骢驿舫茘支雨江邮榕叶风輶轩上京口坐听金陵钟到家未几日谒帝明光宫余亦弹冠者何由托防鸿
　　九日宴集盘石得诸字
　　商飇号大野萧索如孟诸落日送飞鸿千岩寒木疎置酒登啸台云萝极空虚酣歌醉僊菊列坐飘长裾身寄猿鸟外神游元化初飞声瑶池鳯逺致麻姑书遥海上孤月寒潮带归鱼天空百泉响独鹤哀有余不见松柏路苍苍闭庐谁知委运去千载随荒墟且复酌美酒挥刀脍双鱼人生非乔松不饮当何如
　　歳宴别施伯予还冶城甥馆
　　沂泗不可极河汾亦悠悠真源了无迹谁知遡其流爱尔尚苦节担簦适来游披荒得微路稍见窥前修尔家新宁墅来往冶城秋夜雨梦甥馆残灯忆家楼腊日湖上别北风吹布裘寒山对緑酒大雪飘行舟我有跌宕懐翻然积离忧临歧叹孤鳯去去鸣丹丘
　　寄新宁林伯坚秀才
　　三峯过残雨独树防返照鸟外寻片云霞邉发孤笑若人沧浪心挂席凌海峤白社偶香縁清江隐渔钓缅懐中林期负我苏门啸荣贱非所知君其可同调
　　赠徳成岩道者
　　巢居逈无迹浮人岂知名振文掇霞采孤坐白云英神闲了遗境欲澹将寡营摽枝与野鹿邈然两忘形适来本何期倐别宁钟情长啸忽归去啾啾鸾鹤声
　　又
　　岩栖带灵境寥寥布金园跫然足音少所遇麋与猿井灶白云里枕席莓苔痕悬灯梦石榻蝙蝠飞前轩腹中楞伽经心解口不言众方委尘劫此独来真源笋笠挂絶壁巻衣弄潺湲夜半月出山泉萝四垂门了然忘天地独与静者论
　　题闽清林叔梅林畊隐巻
　　结宇隐空翠耦耕梅花林羣岭寄孤鸟众溪澄一心春至觇泉脉遥遥西顶岑夤縁片云上杳霭穷源深潭雨飒已至虹蜺生胸襟翩翩洪崖子采药青萝隂手持若木杖笑拂丘中琴以言得仙道岂必服黄金言既忽飞去诸峯龙夜吟榛篁閟秋影石洞闻幽音翘首望不及苍然何处寻还归理吾稼宁用竞华簪
　　梦游武夷吴十董大客建上
　　夕发紫霞想神游紫霞峯回飇泛轻棹九曲青芙蓉不见武夷君幽溪但蒙蒙九函閟仙蜕千载如花红白鹿行不返丹楼烟霭中羽士尚控鹤真人犹豢龙相携三姑石眺晚闻霜钟毛竹隐初月天鸡鸣万松夤縁金梯上更歴千数重双壁忽中断氤氲垂药丛平铺亘百里旷逺谐心胸居人半鸡犬鼎灶并房栊云衣巻山罽石牀疑鬼工洞中两神女莹色桃花容一笑粲玉齿再言情已通愿留就金液果然惬奇逢愁君乏仙骨兹去迷灵踪
　　题冯公夙家藏方壶神岳琼林图
　　吾爱方壶子翩翩列仙流咽津结龙虎逍遥与天游有时发仙秘戏扫琼林秋超然粉墨外坐使真宰愁兹峰表神岳漫漫元气浮祥飇转琪树萧飒瑚钩鳯隐朝景三花媚灵湫伐毛紫霞里濯足泉萝幽黄金变緑髓千歳栖蓬丘世人哂丹汞饭稻甘蜉蝣披图有遐想其将方外求
　　林思器席上燕别髙漫士得思字
　　月出东大堤含辉正流丽同心以绸缪何乃生离异置酒登髙台台中管弦思临觞不能御恨恨心已醉忆昔俱少年眷言不相弃及兹别离时衰境倐已至念君逺行游严驾越淮泗阿阁入云巾皇居俨迢递京邑多故人谁为顾微细恨无晨风翰随君发遐裔浮云东南翔夕景忽西逝安能守穷贱皓首以遗世
　　题林汉孟瓢所
　　东林富猿鹿下有静者庐四壁无长物一瓢常晏如青萝覆虚牖落叶纷前除初疑许由室终类顔子居饭糗常自乐饮泉非顾余双涧时浣衣七岩闲着书何须洗双耳始与尘事疎
　　赠周谷泰超召天京
　　王风变诸夏光岳生才彦遂令布衣臣歘起皆缨弁马卿宁久微戚岂长贱扈从甘泉宫承恩未央殿金陵郁龙虎佳气浮葱蒨天子坐明堂羣公牧州县奇君倜傥懐而无故乡恋耻学儿女仁含凄别亲串緑水映行辀青山对华饯兹去复何辞皇情有深眷
　　方壶渔隐图
　　沧波深不极孤棹独容与白髪尚渔竿何心恋珪组翛然水木兴浩荡沙鸥侣回首莓苔峰苍茫夜来雨
　　题郑氏家藏古画
　　凉雨静氛孤云结层隂飞流激荒涧嘉木澄幽林鸟啼谷中静人闲川上心谁为后来者当期此投簪
　　题山水小景二首
　　习静喜还山山水趣方永灌木澄幽隂风泉溜华顶清听空外遥吾心坐来醒
　　空山落叶时渡口潮初长逺树带虚亭闲云霁孤舫古路今人行浮生几回往
　　书问耕堂
　　厐公喻刘表仲尼小樊迟为学贵自广遗安亮无危若人隐耕稼取乐宁在兹用舍随所遇荣贱心弗移闭门面场圃开轩瞩清池棕叶覆我牖藤花垂我衣方春始微雨薄言往东菑田叟既相勉耰种恒及时稻苗日已长稂莠日已稀逺心易无闷悟物兼忘疲虽云体力倦斗酒聊自怡伐檀夙有戒素餐良可讥岂不羡微禄知命复奚疑
　　次韵奉畣郑助教
　　凉雨浄炎燠微风松下来眷言青云客晼晚沧洲懐翰墨冠时辈风流倾众才髙情表千仭逸足凌三台既欣簪佩狎复与缁锡谐清言方屡接又恐心期乖裋褐逐渔钓衡门翳蒿莱宁知枉髙驾酌我中林杯尽醉无复辞俱忘形与骸
　　书金碧山水
　　羣峰绚金碧积水澄天镜灌木生夏凉孤云破朝暝波深鱼鸟同地逺衣冠胜意惬遂忘机神闲庶遗境扰扰尘坌中吾将弄烟艇
</div>
    <div class="pagination">
<a href="闽中十子诗_page13.html">上一页</a><span>...</span><a href="闽中十子诗_page9.html">9</a><a href="闽中十子诗_page10.html">10</a><a href="闽中十子诗_page11.html">11</a><a href="闽中十子诗_page12.html">12</a><a href="闽中十子诗_page13.html">13</a><span class="current-page">14</span><a href="闽中十子诗_page15.html">15</a><a href="闽中十子诗_page16.html">16</a><a href="闽中十子诗_page17.html">17</a><a href="闽中十子诗_page18.html">18</a><a href="闽中十子诗_page19.html">19</a><span>...</span><a href="闽中十子诗_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
