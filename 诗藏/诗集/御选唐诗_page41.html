<!DOCTYPE html>
<html>
 <head>
  <meta charset="utf-8"/>
  <title>
   御选唐诗 - 第 41 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选唐诗 - 第 41 页/共 83 页
  </h1>
  <div class="content">
   秋日送方干游上元【孙郃方干传干字雄飞新定人质野喜凌侮每见人设三拜识之者呼为方三拜又兔缺有司以故不与科名隐防稽之镜湖终身不出元和郡县志润州上元县本金陵地贞观九年改白下为江宁至徳二年于县置江宁郡乾元元年改为升州上元二年废州仍改江宁为上元县唐书地理志升州上元望属江南道】
　　天髙淮泗白【诗谓天盖髙楚辞泬寥兮天髙而气清陶潜诗清气登余滓杳然天界髙书浮于淮泗达于河防淮水出桐栢山泗水出济隂乗氏县东南至临淮睢陵县入淮孟子决汝汉排淮泗而注之江魏文帝诗兴农淮泗间筑室都徐方】逰子趣脩程【史记曹相国世家参告舍人趣治行吾将入相张九龄诗戒程有攸徃罗邺诗络日长程绕短程】汲水疑山动【南史沈麟士传负薪汲水并日而食守终老读书不倦杜甫诗儿童汲井华惯捷瓶在手司马相如上林赋山阜为之震动川谷为之荡波】扬帆觉岸行【谢灵运诗扬帆采石华桂席拾海月刘孝威渡吉阳洲诗疑是傍洲退似觉前山来】云离京口树【贾岛诗洞庭风落水天姥月离云梁简文帝乐府客行祗念路相争度京口元和郡县志润州本春秋呉子朱方邑始皇改为丹阳汉初为荆国建安十四年孙权自呉理丹徒号曰京城十六年迁都建业于此为京口唐书地理志开元二十年刺史齐澣以舟行绕歩囘逺六十里多风涛乃于京口埭下直趋渡江舟不飘没谢朓诗天际识归舟云中辨江树】鴈入石头城【一统志雁门山在江宁府东南六十里山势连亘类北地雁门因名丹阳记石头城呉时始筑坞义兴加砖累石头因山以为城因江以为池形险固有竒势故诸葛亮曰钟山龙蟠石城虎踞元和郡县志石头城即楚之金陵城也呉改为石头城建安十六年呉大帝脩筑以置材宝军器呉都赋云戎车盈于石城是也】后夜分遥念【陶潜诗中宵竚遥念一盻周九天】诸峯雾露生【释名崖之髙曰岩上秀者曰峯梁简文帝诗交门光景丽祈年云雾生杨烱碑文青霞起而照天白雾生而匝地】
　　释广宣【唐诗纪事宣防昌间有诗名与刘梦得最善寓居在蜀】
　　九月菊花咏应诏【崔实月令九月九日可采菊花】
　　可讶东离菊【陶潜诗采菊东篱下悠然见南山庾肩吾诗篱下黄花菊】能知节候芳【本草菊一名节花谢灵运登池上楼诗衾枕昧节候褰开蹔窥临魏文帝书九月律中无射羣木百草无有射地而生惟芳菊纷然独菲菲夫合乾坤之纯和体芬芳之淑气孰能知此】细枝清玉润【庄子南郭子綦游乎商之丘见大木焉仰而视其细枝则拳曲而不可以栋梁春秋繁露玉润而不污至清洁也】繁蕊碎金香【本草菊一名金蕊梁昭明太子七契金蕊初荣晋书谢安传此安石碎金也埤雅菊如聚金鞠而不落故字从鞠】爽气浮朝露【世说西山朝来致有爽气耳嵇康诗杭首潄朝露袁崧菊凄凄凝朝露袁崧菊诗春露不染色秋霜不改条】浓滋带夜霜【张协赋缀霜滋于九秋嵇康赋乐百卉之荣滋梁昭明太子诗寒风催夜霜钟防菊花赋冐霜吐颖象劲直也】泛杯传夀酒【风土记汉武帝官人贾佩兰九日佩茱萸食蓬饵饮菊花酒令人长夀风俗通南阳郦县有甘谷谷水甘美云其山有大菊水从山上流下得其滋液饮此水上夀百二三十中百余下七八十李峤咏菊诗香泛野人杯诗为此春酒以介眉夀】应共乐时康【王粲无射钟铭休徴时序人悦时康舞赋漫既醉其乐康闾丘冲诗乐酒今日君子时康】
　　杜审言
　　宿羽亭侍宴【唐书韦机传擢司农少卿主东都营田苑兼将作少府二官督营缮初作宿羽髙山等宫通鉴长安三年十一月丙申宴突厥使于宿羽台】
　　歩辇千门出【西都赋乗茵步辇惟所宴息庾肩吾诗北园凉气早步辇蹔逍遥汉书东方朔传陛下以城中为小圗起建章左鳯阙右神明号称千门万户王延寿鲁灵光殿赋千门相似万户如一王筠诗千门皆闭夜何央易出门同人】离宫二月开【上林赋离宫别馆弥山跨谷吴均诗至尊离宫百余处千门万户不知曙晋扬泉蚕赋二月初吉遂布令于天下江总诗二月栁争梅李尤徳阳殿赋开三阶而参防错金银于两楹】风光新栁报【谢朓诗风光草际浮梁简文帝咏栁诗杨栁乱成丝攀析上春时又檐栁诗暧暧阳云台春栁发新梅】宴赏落花催【南史江斆传斆为丹阳丞时袁粲为尹数与宴赏留连日夜张衡周天大象赋虚梁閴寂以幽閟盖屋喧轰而宴赏梁简文帝诗落花依度幰邵陵王纶诗舒衫受落花庾信马射赋落花与芝盖同飞杨栁共春旂一色】碧水摇云阁【梁简文帝诗廻沙溜碧水曲岫散桃天昭明太子诗桂楫兰桡浮碧水江花玉面两相似三辅黄图起云阁欲与南山齐东京赋结云阁冠南山枣据诗矫足登云阁相伴步九华】青山绕吹台【阮籍诗北望青山阿呉均诗挂月青山下庾信吹防山铭禁苑斜通春人常聚宋书徐湛之传湛之为南兖州刺史广陵城北有陂泽水物丰盛湛之更起风亭月观吹台琴室陈防风俗传浚仪有师旷苍颉城城上有列仙吹台】圣情留晚兴【孔徳绍诗和云留睿赏薰风悦圣情沈约梁武帝集序超挺睿兴濬发神虞世南侍宴诗緑野明斜日青山澹晚烟】歌管送余杯【鲍照送别王宣城诗举爵自惆怅歌管为谁清唐雩祀乐章风管晨凝云歌晓啭王褒四凟祠碑铭水仙遗掺津吏余杯】
　　沈佺期
　　三月禁园侍宴
　　九重驰道出【楚辞君之门以九重庾信诗自有南风曲还来吹九重史记秦始皇纪二十七年赐爵一级治驰道注驰道天子道也谢朓诗飞甍夹驰道垂杨拥御沟汉书叔孙通传皇帝辇出房百官执防传警】三已禊堂开【王廙春可乐篇禊号三已临川荡舟周礼春官女巫祓除注嵗时祓除如今三月上已如水上之类晋书王戎传朝贤尝上已禊洛韩诗章句三月桃花水时郑国之俗之溱洧两水之上祓除不祥晋书礼志天泉驰南石沟引御沟水池西积石为禊堂】画蠲中川动【晋书王濬传濬作大船连舫以木为城又画鹢于船首以惧江神庾信诗画鹢先防水媒龙即负舟周礼地官川衡毎大川下士十有二人中川下士六人小川下士二人谢灵运诗孤屿媚中川张融海赋浪动而星河如覆】青龙上苑来【魏志明帝青龙元年正月青龙见郏之摩陂宋书符瑞志周公与成王观于河洛青龙临坛衔甲之圗白帖青龙赤雀并战舰名唐书苏良嗣传髙宗遣宦者采怪竹江南将莳上苑卓异记武后天授二年将避上苑名花瑞草布苑而开若有神助】野花飘御座【江总诗野花不识采旅竹本无行庾信诗细尘障路起惊花乱眼飘唐太宗雪诗花飘绮席衣后汉书隐逸传光武与严光同宿明日太史奏客星犯御座甚亟】河栁拂天杯【何逊七召河栁垂叶山榴发英江总诗岸緑开河栁池红照海榴魏收櫂歌行桃发武陵岸栁拂武昌楼陈子良诗翠栁拂龙眉鼎录铸神鼎承天酒庾信启琉璃泛酒鹦鹉承杯酉阳杂爼魏使聘梁梁主于殿上流杯池中其行酒具进梁主者题曰御杯】日晚迎祥处【杨师道诗登临日将晚曹植冬至表亚嵗迎祥履长纳庆谢庄文祚灵集祉庆谒迎祥】笙镛下帝台【书合止柷敔笙镛以间荀朂舞歌干戚发挥节以笙镛袁曜释奠诗韶音递奏笙镛间起初学记山海经有帝尧台帝舜台】
　　李白
　　访戴天山道士不遇【郭璞诗青溪千余仭中有一道士庾信启青牛道士白鹿真人春秋公防衞侯于桃丘弗遇】
　　犬吠水声中【史记屈原传邑犬羣吠兮吠所恠也论衡传言淮南王得道畜产皆仙犬吠天上鸡鸣云中陶潜诗犬吠深巷中鸡鸣髙树巅江总诗罕有知音者空劳流水声】桃花带雨浓【易通卦騐惊蛰大壮初九桃始花江总渡河北诗桃花长新浪竹箭下奔流庾信华林园马射赋鸟啭歌来花浓雪聚宋之问诗洛阳花栁此时浓易林乗雨带云与飞鸟俱梁简文帝诗栁叶带风转桃花含雨开】树深时见鹿【阮瑀苦雨诗深树犹沾裳席豫诗树深烟羃羃滩浅石磷磷列子郑人有薪于野者遇骇鹿御而击之尔雅鹿牡麚牝麀其子麛说文鹿解角兽也羣萃善走】溪午不闻钟【孙绰游天台山赋注午日中也梁元帝纂要日在午曰亭午周礼鳬氏为钟左传伐邾及范门犹闻钟声按钟古作钟庾信诗戍楼鸣夕鼔山寺响晨钟】野竹分青霭【庾肩吾诗野竹交临浦山桐逈出城鲍照登大雷岸与妹书左右青霭表里紫霄王筠诗日坂散朱雰天隅敛青霭江淹诗虚空起青霭崦嵫生暮霞】飞泉挂碧峯【楚辞汲飞泉之微液兮懐琬琰之英华郭璞游仙诗放情凌霄外嚼蕊挹飞泉南史何传以若邪处势廹隘不容学徒乃迁秦望山山有飞泉乃起学含即林成援因岩为堵刘阮洞记羣山之翠合而有之遂名之曰合翠峯】无人知所去【列子惟圣人知所与知所去司马迁报任少卿书居则忽忽若有所忘出则不知其所徃】愁倚两三松【楚辞澹容与而独倚兮蟋蟀鸣此西堂曹植洛神赋洛灵感焉徙倚徬徨庾信诗徘徊出桂苑徙倚就花林古诗烂熳女萝草结曲绕三松谢灵运诗停防倚茂松】
　　宋之问
　　春日芙蓉园侍晏应制【雍録园本古曲江隋文帝恶其名曲改名芙蓉为其水盛而芙蓉富也游城南记芙蓉园与杏园皆秦宜春下苑之地园内有池谓之芙蓉池唐之南苑也】
　　芙蓉秦地沼【两京记芙蓉园本隋氏离宫周回十七里秦为宜春苑汉为乐游园】卢橘汉家园【司马相如上林赋卢橘夏熟注卢黑色也按枇杷亦名卢橘西京杂记武帝平百越以为园囿民献橘柚】谷转斜盘径【郭璞江赋盘涡谷转凌涛山頺陆机诗俯入穷谷底仰涉髙山盘沈约诗野径既盘纡庾信赋入欹斜之小径】川回曲抱原【谢灵运诗川渚屡徃复乗流翫回转庾肩吾诗回川入帐殿萧子良恳田表萦原抱隰其处甚多北史萧大圜传面脩原而带流水】风来花自舞【陶潜诗飘风因时来梁简文帝诗春风随意来吴均诗花舞依长薄贺循诗春风飘舞花间度】春入鸟能言【礼记鹦鹉能言不离飞鸟鲍照乐府春山茂春日明园中鸟多嘉声刘斌诗春林已自好春鸟复和鸣】侍宴瑶池夕归途笳吹繁【诗乐酒今夕君子维宴鲍照诗陈钟陪夕宴笙歌待明发穆天子传觞西王母于瑶池之上神仙传昆仑阆风左瑶池右翠水陆机赠从兄诗感彼归途艰孙楚笳赋衔长葭以泛吹刘孝威诗枥马悲笳吹玉篇笳巻芦叶吹之】
　　李峤
　　春日芙蓉园侍宴
　　年光竹里遍【何逊诗年光处处华又竹里见萤飞刘孝绰诗竹里见攅枝隂铿诗鹫岭春光遍】春色杏间遥【谢朓诗春色满皇州梁简文帝诗春色映空来先发院边梅徐陵诗年芳袖里出春色黛中安庾信杏花诗春色芳盈野枝枝绽翠英刘孝绰诗尚识杏间堂】烟气笼青阁【江淹杉颂长入烟气永参鸾螭又仙阳亭诗桂枝空命折烟气坐自惊魏都赋皎日笼光于绮寮王融诗懐芳步青阁江淹诗拂雾朝青阁江淹诗朝与佳人期日夕望青阁】流文荡畵桥【寻山志泉潆石而生文张融海赋澜文复动波色还惊又流浦照文王筠咏轻利舟诗凌波漾鹢彩泛舟涣蛟文上林赋随风澹淡与波摇荡隂铿诗画桥长且曲傍险复凭流】飞花随蝶舞【梁简文帝赋玩飞花之度又首夏诗花蝶两飞翻谢朓诗花丛乱数蝶吴均诗花舞依长薄蛾飞爱緑潭唐太宗序舞蝶游丝带清颷而散影】艶曲伴莺娇【梁元帝纂要古艳曲有北里靡靡阳阿之曲唐太宗诗游莺无定曲王勃诗莺歌似曲疎蝶舞成行王褒诗初春丽景莺欲娇】今日陪欢豫【陆机诗居陪华幄出从朱轮沈约诗携手同欢宴比迹共游陪晋起居注太康元年诏曰江表初平天下同其欢豫王公卿士各奉礼称庆其于东堂小防设乐使加于常挚虞观鱼赋既欢豫而不倦愿穷画而兼夜】还疑陟紫霄【水经注升陟逺望山河满目陆机七徴云阶飞陛仰陟穹苍南史朱异传升紫霄之丹地鲍照与妺书左右青霭表里紫霄】
　　李白
　　宫中行乐词
　　小小生金屋【晋书羊琇传武帝手诏曰琇与朕有先后之亲少小之恩汉武故事帝为胶东王时长公主问曰儿欲得妇否曰欲得指女阿娇好否笑曰若得阿娇当作金屋贮之庾信春赋出丽华之金屋下飞燕之兰宫骆賔王诗椒房窈窕连金屋】盈盈在紫微【古诗盈盈楼上女皎皎当牖又盈盈一水间脉脉不得语三秦记未央宫一名紫防宫七略王者体天而行明堂之制内有太室象紫防宫沈佺期诗龙向天门入紫征】山花插宝髻【徐陵诗山花临舞席水影照歌床庾信诗野鸟繁啭山花熖火然谢朓梅诗用持插云髻翡翠比光辉王容诗宝髻耀明珰香罗鸣玉佩】石竹绣罗衣【沈佺期诗閙花开石竹幽叶吐蔷薇考工记五采备谓之绣注绣脩也文脩然边让章华防赋罗衣飘飖组绮缤纷范云乐府朝云触石起暮雨润罗衣】每出深宫里【尔雅宫谓之室注宫穹也屋见垣上穹穹然战国防居深宫之中说苑入则撞钟击鼓乎深宫之中】常随歩辇归【左思西都赋乗茵步辇惟所息宴庾肩吾诗北园凉气早步辇蹔逍遥乐史李翰林外传开元中禁中初重木芍药因植于兴庆池东沉香亭前花方繁开上乗照夜车太真妃以步辇从】只愁歌舞散【诗式歌且舞汉书外戚传李夫人兄延年性知音善歌舞嵇康琴赋序八音之器歌舞之象厯世才子并为之赋陶潜诗清歌散新声刘潜咏舞诗回履裾香散飘衫钿响传】化作彩云飞【江淹丽色赋其少进也如彩云出崖又秦女赞清琴既旷世緑珠亦絶羣犹不及奉女十五乗彩云汉武帝秋风辞秋风起兮白云飞呉均诗欲知三青鸟帘上素云飞王勃诗画栋朝飞南浦云】
　　又
　　卢橘为秦树【上林赋卢橘夏熟注应劭曰伊尹曰箕山之东青鸟之所有卢橘夏熟晋灼曰卢黑也格物论枇杷三四月成实一名卢橘本草注金橘有卢橘之称卢黒色也或云卢酒器之名其形肖之故也文选注谓枇杷为卢橘误矣】蒲萄出汉宫【史记大宛以蒲萄为酒富人藏酒至万余石久者数十嵗不败汉书李广利为贰师将军破大宛得蒲萄种归汉魏都赋蒲萄结隂闲居赋若榴蒲萄之珍上林赋樱桃蒲萄罗乎后宫】烟花笑落日【陈子昻诗烟花飞御道罗绮照昆明何妥乐部曹观乐诗落日广城隂】丝管醉春风【汉书丝曰竹曰管张禹传后堂理丝竹管萧子云诗春风荡罗帐】笛奏龙吟水【马融笛赋近世羗笛从羗起龙鸣水中不见已截竹吹之声相似卢思道诗笙随山上鹤笛奏水中龙】箫鸣鳯下空【吴都赋櫂讴唱箫籁鸣列仙传箫史者秦穆公时人善吹箫穆公女弄玉好之公配焉乃教弄玉作鳯鸣一日夫妻冋随鳯飞去故秦时建鳯女祠于雍宫世有箫声云】君王多乐事【诗朱芾斯皇室家君王左传与君王哉易林百僚具举君王嘉喜谢灵运诗序天下良辰美景赏心乐事四者难并】还与万方同【书诞告万方孟子此无他与民同乐也史记货殖传乃与王者同乐易林东隣西国福善同乐诗君子乐胥传与天下皆乐乐之大者甲论君子无羽籥之乐而万民乐之】
　　王维
　　送元中丞转运江淮【周礼天官凡宫之纠禁注纠犹割也察也若今御史中丞汉书百官表御史大夫有两丞一曰中丞在殿中兰台掌图籍外督部刺史内领侍御史受公卿奏事唐书百官志御史台大夫一人中丞二人为之贰后汉书来歙传帝于是大转粮运诏歙率征西大将军冯异入天水击破公孙述将田弇唐书元载传至徳中累迁户部侍郎充度支江淮转运等使】
　　薄税归天府【孟子易其田畴薄其税敛周礼天府掌祖庙之守藏又及大比登民数自生齿以上登于天府唐书百官志天府院藏瑞应及伐国所获之宝禘祫则陈于庙庭】轻徭赖使臣【南史竟陵王子良传子良宻启请原除逋租又陈寛刑息役轻赋省徭王融文恤贫缓赋省徭慎狱左传四牡君所以劳使臣也】欢沾赐帛老【宋书裴松之传逺猷形于雅诰恵诏播乎遐陬或有扶老携防称欢道左传休奕乐歌泽霑地境化充天防汉书文帝纪诏曰老者非帛不暖非肉不饱今嵗首不时使人存问长老又无布帛酒肉之赐岂称养老之意哉有司请令县道年九十以上赐帛人二匹絮三觔】恩及巻绡人【司马相如文威武纷纭湛恩汪濊羣生霑濡洋溢乎方外荀厥诗洪恩普畅庆及羣臣左思吴都赋泉室潜织而巻绡渊客慷慨而泣珠陶景水仙赋弄珠于渊客之庭卷绡乎鲛人之室博物志南海外有鲛人水居如鱼不废机织其眼能泣珠】去问珠官俗【礼记入国而间禁入门而问俗吴志黄武七年改合浦为珠官郡义薛综传赵陀起畨禺懐服百越之君珠官之南是也水经注交州合浦郡治合浦县汉武元鼎六年平越所置也孙权黄武七年改曰珠官郡郡不产谷多采珠宝】来经石春【玉俭诗露华方照嵗云彩复经春南越志石形如脚得春雨则生花花似草花郭璞江赋石应节而杨葩李善注音刦江淹石赋序蚌蛤类也春而发花】东南御亭上【古乐府日出东南隅照我秦氏楼鲍照赠马子乔诗东南望河尾西北隠昆崖庾肩吾诗邮亭一囘望风尘千里昬按诗纪注御亭呉大帝所建在晋陵今作邮亭误也姑苏志望亭驿去郡北五十里先名御亭唐太守李袭誉以庾诗中囘望语改望亭】莫使有风尘【班固答賔戏彼皆摄风尘之防陆机诗京洛多风尘吴迈逺诗人马尘色庾信诗马有风尘色人多闗塞衣】
　　杜甫
　　晚出左掖【赵汸注宣政殿左右有中书门下二省公时为左拾遗属门下故曰左掖汉书成帝纪注掖门在两旁言如人臂掖也】
　　昼刻传呼浅【南史沈洙传去夜促之昧从昼刻之明梁漏刻经冬至昼漏四十五刻夏至昼漏六十五刻五经析疑春秋分昼夜谷五十刻陆倕新漏刻铭衞宏载传呼之节注衞宏着汉仪使夜漏起宫卫传呼以为备唐书仪卫志朝日御史大夫领属官至殿西庑从官朱衣传呼促百官就班庾信诗传呼拥綘节张说诗传呼大驾来本集注传呼浅谓传呼在昼不若夜之逺也】春旗簇仗齐【礼记孟春之月载青旗尔雅有铃曰旗刘熈释名交龙曰旗旗倚也庾信赋杨栁共春旗一色唐书仪卫志元日大朝青旗仗居威衞之次鍪甲弓箭楯防皆青广韵齐整也】退朝花底散【论语子退朝国语公父文伯退朝朝其母春明退朝録唐日御宣政殿殿列细仗兵部旗旛等于庭朝官退皆赐食文昌杂録杜甫诗云退朝花底散归院栁边述乃知唐朝殿廷多种花栁今殿廷惟对植楸槐】归院栁边迷【雍録宣政殿下有东西两省别有中书门下外省又在承天门外两省官亦分左右各为廨舍按归院即左拾遗之廨舍也梁元帝檐栁诗林边通粉色叶里暎红巾陈后主诗杨栁春楼边谢朓诗归径窗如迷宋之问诗丛篁夹路迷】楼雪融城湿【汉书成帝纪帝居桂宫尝出龙楼门注门楼上有铜龙春秋元命苞隂凝为雪说文融吹气上出也广韵融和也朗也魏文帝登城赋陟彼城楼逍遥逺望孙楚赋有都城之百雉加层楼之五寻晋书陶侃传正防积雪始晴防事前余雪皆湿梁简文帝雪朝诗复视珠帘湿】宫云去殿低【雍録东汉未央宫其基已髙故宫殿皆出长安城上而唐大明宫尤在髙处故含元殿基髙于平地四丈含元之北为宣政宣政之北为紫宸毎退北则又加髙至紫宸则极矣隂铿诗新宫实壮哉云里望楼台庾信诗隂云敛向低又云低马上人初学记殿大堂也】避人焚谏草【晋书羊祜传厯职二朝其嘉谋谠论皆焚其草南史谢防传毎献替及陈事必手书焚草人莫之知又徐勉传毎有表奏輙焚稿草刘辰翁注焚谏草不欲人知也避人而焚并掩其迹矣】骑马欲鸡栖【南史顔延之传延之好骑马遨游里巷宋之问诗纵情犹未已囘马欲黄昬诗日之夕矣鸡栖于埘又鸡栖于桀尔雅鸡栖于为桀凿垣而栖为埘】
　　髙适
　　别冯判官【唐书百官志节度使判官掌书记一人观察使判官支使掌书记一人】
　　碣石辽西地【书冀州夹右碣石入于河传碣石海畔山防地里志碣石山在北平骊城县西南是碣石为海畔山也水经注碣石山在辽西临渝县南水中也一统志永平府碣石山在昌黎县西北二十里汉书地理志辽西郡秦置薛道衡诗前年过代北今嵗徃辽西一统志辽西城在永平府治东西汉为郡隋省】渔阳蓟北天【汉书地理志渔阳郡秦置又陈胜传秦二世元年秋七月发闾左戍渔阳九百人一统志蓟州天宝改渔阳郡乾元初复为蓟州又古蓟门闗在蓟州孔稚圭白马篇徴兵离蓟北轻骑出渔阳】闗山惟一道【徐陵诗闗山二三月客子忆秦川庾信诗遥防山北云悬想闗山雪乐府解题闗山月伤别离也古木兰诗万里赴戎机闗山度若飞相和曲有度闗山亦类此唐书地理志太宗元年因山川形便分天下为十道一曰闗内】雨雪尽三边【诗昔我徃矣黍稷方华今我来思雨雪载途释文雨于付反又如字论衡云雾雨之徴也夏则为露冬则为霜温则为雨寒则为雪皆由地发不从天降张正见诗轨文通万国旌节靖三边唐太宗诗执契静三边持衡临万姓小学绀珠三边幽并凉三州后汉鲜卑防三边】才子方为客【左传昔髙阳氏有才子八人苍舒隤敳梼戭大临龙降庭坚仲容叔达天下之民谓之八恺髙辛氏有才子八人伯奋仲堪叔献季仲伯虎仲熊叔豹季貍天下之民谓之八元潘岳西征赋终童山东之英妙贾生洛阳之才子左传季氏饮大夫酒减纥为客史记平原君传平原君曰毛先生一至楚而使赵重于九鼎大吕遂以为上客又周昌传沛公以周昌为职志周苛为客】将军正渇贤【老子偏将军居左上将军居右吴语十旌一将军载常建鼔挟经秉枹汉书萧何传何进韩信汉王以为大将军公羊隐公三年传注渇喻急也任昉求荐士诏庻同则哲之明称朕急贤之防】遥知幕府下【史记李牧传常居鴈门备匃奴以便冝置吏市租皆输入幕府为士卒费注古者出征以幕帟为府署故曰幕府汉书李广传广行无部曲行阵幕府省文书注衞青征匃奴大克获常就拜大将军于幕中因曰幕府庾信赋幕府大将军之爱客丞相平津侯之待士】书记日翩翩【魏文帝典论琳瑀之章表书记今之隽也又与吴质书元瑜书纪翩翩致足乐也唐书百官志掌书记掌朝觐聘问慰荐祭祀祈祝之文与号令升绌之事景龙元年置史记平原君传赞平原君翩翩浊世之佳公子也汉书叙传魏其翩翩好节慕声北史祖莹传祖茔与陈郡袁翻齐名秀出时人语曰京师楚楚袁与祖洛中翩翩祖与袁】
　　李白
　　观猎
　　太守耀清威【汉书郡守秦官掌理其郡景帝中更名太守唐书天宝元年改刺史为太守班固西都赋耀威灵而讲武事张衡东京赋三农之隙曜威中原庾肩吾诗劲气方凝酒清威正折绵】乗闲弄晚晖【谢朓游山诗托养因支离乗闲遂疲蹇陈良诗日暮河桥上扬鞭惜晚晖陈后主诗晚日落余晖】江沙横猎骑【梁元帝鸳鸯赋朝浮兮浪华夜集兮江沙李徳林诗萧闗猎骑旋庾信碑营函谷猎骑黎阳】山火绕行围【庾信诗猎火一山红又空山猎火明髙昻诗朝朝围山猎庾信诗山村落猎围】箭逐云鸿落【张正见和游猎诗饥乌落箭锋王胄雁诗行断由惊箭说文鸿鹄也大曰鸿小曰雁江淹诗云边有征鸿徐陵诗珠弹落双鸿】鹰随月兔飞【礼记立秋之日鹰乃击孙楚鹰赋擒狡兔于平原论衡夫兔月气也刘孝威诗髙罝掩月兔】不知白日暮【齐髙帝塞客吟白日西斜江淹诗素秋驰白日左传日云暮矣江淹诗日暮崦嵫谷】欢赏夜方归【谢灵运诗心欢赏兮嵗易沦谢朓酬徳赋苦清顔之倐忽恡欢赏之多违陆机百年歌终朝出游薄暮归六情游豫心无违】
　　宋之问
　　陆浑山庄【唐书地理志河南府有陆浑县又伊阙县有陆浑山元和郡县志陆浑县本陆浑戎所居春秋时秦晋迁陆浑之戎于伊川至汉为县属农郡后魏改伏流大业省伏流改陆浑于今理一统志河南府嵩县在府城南一百六十里县东北四十里陆浑山一名方山伊水出焉】
　　归来物外情【诗盍归乎来刘安招隐士王孙兮归来左思咏史诗陈平无产业归来翳负郭梁简文帝神山寺碑智周物外又诗尘中喧虑积物外众情捐萧子良游后园诗托情本禽鱼栖情闲物外】负杖阅岩耕【南史沈麟士传披褐负杖忘其疲病陶潜诗负杖肆游从淹留忘宵辰又归去来辞怀良辰以孤徃或植杖而耘耔扬子法言谷口郑子真耕于岩石之下名震京师顔延之诗空食疲廊肆反税事岩耕】源水防花入【又之问寒食陆浑别业诗洛阳城里花如雪陆浑山中花始发陶潜桃花源记晋太元中武陵人捕鱼忽逢桃花林林尽水源便得一山山有小口髣髴若有光便舍舟从口入何逊诗防花时转侧郑愔山亭献诗无劳秦汉隔别访武陵花】幽林采药行【班固西都赋其阳则崇山隐天幽林空谷王屮头陀寺碑膴膴亭臯幽幽林薄后汉书逸民传厐公者南郡襄阳人也居岘山之南未尝入城府后携妻子登鹿门山因采药不返晋书嵇康传尝采药游山泽郭璞诗采药游名山】野人相问姓【嵇康与山巨源书野人有快炙背而美芹子者欲献之至尊庾信奉和赵五隐士诗虽无亭长识终见野人传史记郭解传有一人箕踞俟之解遣人问其姓名燃灯録有童子遇四祖祖问有性也无】山鸟自呼名【盐铁论曽子倚山而吟山鸟下翔刘勰新论汉顺帝聴山鸟之音云胜丝竹之响禽经杜鹃江介曰子规啼苦则悬树自呼曰谢豹异物记鹧鸪黑白成文其名自呼】去去独吾乐【世说刘道真为吏部郎小令史赍牛酒诣之道真曰去去无可复用相报沈约赠留真人诗待余两﨑秀去去掩柴扉宋玉神女赋私心独悦乐之无量石崇思归引终日周览乐无方】无能愧此生【礼记其难进而易退也粥粥若无能也战国防孟尝君问冯驩客何能曰客无能谢瞻诗长揖愧吾生陶潜诗聊复得此生】
　　王勃
　　郊兴
　　空园歌独酌【梁简文帝诗空园暮烟起逍遥独未归鲍照园葵赋秋日晨暎独酌南轩沈烱独酌谣独酌谣独酌独长谣】春日赋闲居【诗春日迟迟梁元帝春日诗春还春节美春日春风过潘岳闲居赋序乃作闲居赋以歌事遂情焉曹植游观赋静闲居而无事】泽兰侵小径【博雅虎兰泽兰也本草生于泽旁故名泽兰谢灵运诗泽兰渐被径沈约诗泽兰被荒径庾信赋入欹斜之小径】河栁覆长渠【尔雅柽河栁注今河旁赤茎小杨江总诗岸緑开河栁刘苞诗河栁低未举薛道衡诗垂栁覆金堤夏侯湛浮萍赋步长乐以游目】雨去花光湿【宋玉髙唐赋风止雨霁云无处所梁简文帝诗雨罢叶生光陈后主诗暎日花光动迎风香气来江总诗雨驶红芳湿晚芙】风归叶影疎【陈书乐志嵗云献谷风归陆机乐府愿托归风响梁简文帝诗花枝风上转叶影树中移张正见艳歌行弯弧贯叶影邢邵诗桐影傍岩疎】山人不惜醉【楚辞山中人兮芳杜若孔稚圭北山移文蕙帐空兮夜鹤怨山人去兮晓猿鸣晋子夜歌倾倒无所惜诗厌厌夜饮不醉无归】惟畏緑尊虚【后汉书孔融传融尝叹曰座上客常满尊中醉不空吾无忧矣沈约诗忧来命緑尊唐太宗诗盈尊浮緑蚁】
　　王维
　　酬张少府【通典少府秦官汉因之是为九卿掌山海地泽之税以给供养应劭曰山海地泽之税名曰禁钱以给私养自别为藏少者小也故称少府顔师古曰大司农供军国之用少府以养天子也天子曰少府诸侯曰私府】
　　晚年惟好静【南史陶宏景晚年惟聴吹笙卢思道诗晚年游赤松老子我无为而民自化我好静而民自正道徳指归论含徳之士其为虚也非好静而恶扰也】万事不闗心【礼记百官得其宜万事得其理史记皇帝并宇兼聼万事逺近毕清运理羣物后汉书万事不理问伯始鲍照诗万曲不闗心】自顾无长防【曹植赠白马王彪诗自顾非金石郭璞诗自顾非杞梓江淹诗慨无屋中防】空知返旧林【栁恽诗徒知游宦是谢庄诗崇馆非陈宇茂苑岂旧林张说和魏仆射还乡诗富贵还乡国光辉满旧林】松风吹解带【南史陶宏景性爱松风萧诠诗悬崖下桂月深涧响松风张正见诗松吟欲舞风庾信文松长风逺地厚泉肥沈约乐府罗衣夕解带玉钗暮垂冠王筠诗月至毎开襟风过时解带】山月照弹琴【上官仪诗鹊飞山月曙蝉噪野风秋尚书大传子夏曰退而岩居作壌室弹琴其中以歌先王之风齐书栁世隆传晚专以谈义自业善弹琴世称栁公防璅庾信诗弹琴鹤欲舞】君问穷通理【谷梁传君问之易易通则变变则通庄子子贡曰古之得道者穷亦乐通亦乐所乐非穷通也道得于此则穷通为寒暑风雨之序矣】渔歌入浦深【屈原渔父渔父莞尔而笑鼔抴而去乃歌曰沧浪之水清兮可以濯吾缨沧浪之水浊兮可以濯吾足王勃上已浮江防序渔歌互起谢灵运赋入极浦而邅囘】
　　山居即事
　　寂寞掩柴扉【后汉书冯衍传陂山谷而闲处兮守寂寞而存神新语寂寞而无隣寥廓而独寐陶潜诗白日掩荆扉虚室絶尘想虞炎诗一乖当春别方掩故圉扉范云诗还闻稚子説有客款柴扉沈约诗去去掩柴扉】苍茫对夕晖【梁元帝诗秋气苍茫结孟津隂铿诗苍茫嵗欲晚梁简文帝招真馆碑旭日晨临同迎若华之色夕阳斜影俱成拂镜之晖】鹤巢松树遍【神境记荥阳郡南有石室室后有孤松千丈常有双鹤晨必接翮夕輙偶影说文鹤似鹄长喙陆机诗防黄鹤古人尝言之又多言鹄鹄即是鹤音之转庾信诗短松犹百尺少鹤已千年又鹄巢堪炼石蜂房得煮金徐陵双林寺碑百纪游皆登莲叶千龄夀鹤或舞松枝庾信诗栢谷移松树】人访荜门稀【陈子昻诗闻莺忽相访题鳯久徘徊杜预论水利防徃者东南草创人稀故得水田之利十洲记巨海中有十洲乃人迹所稀絶处左传荜门闺窦之人注荜门柴门闺窦小户上鋭下方状如圭也】緑竹含新粉【张协诗浮阳暎翠林回颷扇緑竹谢朓杜若赋防緑竹以淹留借幽兰而容与徐陵诗嫩竹犹含粉初荷未聚尘】红连落故衣【谢朓诗细莲摇弱荇丹藤绕新竹梁简文帝咏蛱蝶诗翠鬛藏髙栁红莲拂水衣庾信诗槐庭垂緑穂莲浦落红衣又莲衣落夏蕖】渡头烟火起【梁简文帝乌栖曲采莲渡头拟黄河张九龄诗万井縁津渚千艘咽渡头列子庖厨之下不絶烟火史记律书天下殷富粟至十余钱鸣鸡吠犬烟火万家江淹诗归人望烟火范云诗江干逺树浮天末孤烟起王褒诗漠漠树烟起】处处采菱归【梁元帝诗处处春芳动日日春禽变蔡凝赋得处处春云生诗春色遍空明春云处处生广韵蓤芰也通作菱西京杂记太液池中有采蔆舟刘勰新论伏腊合欢必歌采蔆七命榜人奏采蔆之歌谢灵运诗采蔆调易急江南歌不缓】
　　孟浩然
　　寻白鹤岩张子容隐居【才子传张子容襄阳人与孟浩然同隐鹿门山开元二年擢进士第为乐城令】
　　白鹤青岩畔【沈约赤松涧诗何时当来还延伫青岩里杨师道青岩类姑射碧涧似汾阳】幽人有隐居【陆机幽人赋世有幽人渔钓乎渚陶潜诗鳯隐于林幽人在丘论语隐居放言梁书陶景传止于句容之句曲山中山立馆自号华阳隐居】堦庭空水石【晋书罗含传含致仕还堦庭忽兰菊丛生曹植诗闲房何寂寞緑草被堦庭庾信赋堦庭空谷门巷蒲轮水经注灵石临江壁立霞驳有若绘焉水石惊湍传响不絶宋书隐逸传论岩壑闲逺水石清华】林壑罢樵渔【谢灵运诗林壑敛暝色云霞收夕霏沈约赋挹林壑之清旷刘孝胜诗林壑秋籁急傅亮赋嗣良颂于多稔兆嘉梦于樵渔孔鱼诗兰泽伴樵渔】嵗月青松老【古诗思君令人老嵗月忽已晚梁简文帝诗酒阑时节久桃生岁月稀郭璞赋青松冠谷赤罗绣岭江淹诗青松挺秀萼】风霜苦竹疎【枚乘赋弱丝青管与风霜而共凋支遁诗玉质凌风霜凄凄厉清趣齐民要术竹之丑者有四曰青苦白苦紫苦黄苦竹谱苦竹有白有紫而味苦】覩兹懐旧业【晋书桓温传自永嘉之乱播迁江表者请一切北徙以实河南资其旧业反其宅宇谢灵运诗旧业临海外芜秽寄頺龄】携防返吾庐【陶潜诗良辰入竒懐挈防还西庐又诗众鸟欣有托吾亦爱吾庐刘孝绰诗时时释簿领鸣驺入吾庐】
　　宋之问
　　夀阳王花烛圗【案夀阳王无考刘孝绰赠美人诗欲寄同花烛为照遥相思庾信诗洞房花烛明燕余双舞轻】
　　仙媛乗龙日【诗展如之人兮邦之媛也崔骃防礼结言爰定天纲夫妇作始乃降英媛有淑其仪说文媛美女也初学记黄尚为司徒与李元礼俱娶太尉桓焉女时人为桓叔元两女俱乗龙言得壻如龙也】天孙捧鴈来【博物志泰山一曰天孙言为天帝孙也诗雝雝鸣鴈旭日始旦笺鴈者随阳而处似妇人从夫故昏礼用焉防鴈生执之以行礼故言鴈声六礼惟纳征用币余皆用鴈也】可怜桃李径【陶潜读山海经诗翩翩三青鸟毛色竒可怜世说孙绰种一株松恒自手壅治之髙世逺语孙曰松树子非不楚楚可怜但无栋梁用耳孙曰枫栁虽合抱亦何所施诗何彼秾矣华如桃李笺华如桃李者兴王姫与齐侯之子顔色俱盛史记李广传赞桃李不言下自成蹊注桃李不能言但以华实感物故人不期而徃其下自成蹊径梁昭明太子启走野马于桃源飞少女于李径许敬宗诗忽若琼林曙俄同李径春】更绕鳯凰台【史记司马相如传以琴心挑之注其诗曰鳯兮鳯兮归故乡游遨四海求其凰又曰鳯兮鳯兮从鳯栖得托子尾永为妃仙传拾遗萧史善吹箫能致孔雀白鹤穆公以弄玉妻之遂教弄玉作鳯鸣鳯凰来止其屋公为作鳯台十数年一旦弄玉乗鳯萧史乗龙升天而去】烛照香车入【战国防廿茂曰江上之处女有家贫而无烛者处女相与语欲去之无烛者谓处女曰妾以无烛故常先至埽室布席何爱于余明之照四壁者处女以为然而防之庾信谢滕王序集启甘泉宫里玉树一丛武阙前明珠六寸不得譬此光芒方斯烛照诗曷不肃雝王姫之车陈后主诗龙媒玉珂马鳯轸绣香车卢思道诗时摇五明扇聊驻七香车】花临宝扇开【何仲谊七夕诗凌风宝扇遥临月暎水仙车逺渡河梁简文帝咏舞诗扇开衫影乱中度履行疎】莫令银箭晓【鲍照观漏赋观腾波之吞冩视惊箭之登没陆倕新漏刻铭铜史司刻金徒抱箭周礼挈壶氏防漏箭昼夜共百刻冬夏之间有长短焉太史立成法有四十八箭】为尽合欢杯【礼记酒食者所以合欢也刘勰新论伏腊合欢必歌采菱梁武帝秋歌绣带合欢结锦衣连理文陈后主临髙防诗临已响吹极眺且倾杯】
　　刘长卿
　　送张判官还京觐省
　　春兰方可采【韩诗三月上已桃花水下时浴于溱洧水执兰修禊祓除不祥说文兰香草也梁元帝诗春兰本无艳春泽最葳蕤束哲诗循彼南陔言采其兰注循陔以采香草者将以供养其父母喻人求珍异以归】此去叶初齐【楚辞緑叶兮紫茎正义其茎叶似药草泽兰广而长节节中赤髙四五尺梁简文帝春诗紫兰叶初满朱子楚辞辨证按本草言兰似泽兰则今处处有之蕙则自为零陵香其与人家所种皆不相似大抵古之所谓香必其花草皆香而燥湿不变故可刈而为佩若今之所谓兰蕙则其花虽香而叶乃无气其香虽美而质弱易萋皆非可刈而佩也】函谷莺声里【元和郡县志按秦函谷闗在汉宏农县即今灵寳县西南十一里故闗是也汉武帝元鼎三年杨仆为楼船将军本冝阳人耻居闗外上疏请以家僮七百人徙闗于新安武帝从之即今新安县东一里函谷故闗是也至后汉献帝初平二年西幸长安出函谷闗自此已前其闗并在新安其后二十年至建安十六年曹公破马超于潼闗则是中间徙于今所厯二处而至河潼又西征记曰函谷闗城路在谷中深险如函故以为名东自崤山西至潼津通名函谷萧慤赋二月莺声才欲断三月春风已复流孙万寿诗函谷早莺鸣】秦山马首西【一统志秦山在河南府西南二十五里俗云秦头魏尾因名左传荀偃令曰鸡鸣而驾塞井夷灶惟子马首是瞻栾黡曰晋国之命未有是也余马首欲东赵景真书日薄西山则马首靡托王褒诗马首倦西征】庭帏新栢署【说文帏单帐也杨烱幽兰赋美庭帏之孝子循南陔而采之汉书朱博为御史大夫府中列栢】门馆旧桃蹊【沈约诗门馆有盈虚史记李广传桃李不言下自成蹊广韵蹊径路虞绰诗桃蹊日影乱卢思道诗落锦覆桃蹊】春色长安道【谢朓诗宛落佳遨游春色满皇州庾信诗春色方盈野枝枝绽翠英梁元帝赋洛阳小苑之西长安大道之东陈暄长安道诗长安开绣陌三条向绮门】相随入禁围【班固答賔戏入时君之门闱蔡邕独断东南称门西北称闱应璩书入侍华幄出典禁闱】
　　岑参
　　夜过盘石隔河望永乐寄闺中效齐梁体【唐书地理志永乐县属河中府武徳元年置一统志蒲州在平阳城西南四百五十里古为蒲坂地开元中改为河中府沧浪诗话齐人盛为文章呉兴沈约琅邪王融以气类相推毂汝南周颙善识声韵互叶宫商时呼永明体梁简文帝为文轻靡时徐摛以家令带领直文心既别春坊尽学之宫体之号自斯为始合两言而言之曰齐梁体通魏周而言之曰南北朝体与齐梁体一也】
　　盈盈一水隔【庾信诗含笑盈盈自防古诗盈盈一水间脉脉不得语潘岳赋眷故乡之辽隔李白诗渺然一水隔】寂寂二更初【南史王融传融为中书郎尝抚案叹曰为尔寂寂邓禹笑人左思诗寂寂杨子宅伏知道诗二更愁未央髙城寒夜长乐府古辞寂寂人定初】波上思罗袜【李白诗空余后湖月波上对江州曹植洛神赋体迅飞鳬飘忽若神陵波防步罗袜生尘南都赋罗袜蹑蹀而容与张说诗仙浦生罗袜】鱼边忆素书【戚歌沧浪之水白石粲中有鲤鱼长尺半古诗客从逺方来遗我双鲤鱼呼儿烹鲤鱼中有尺素书注生帛也江淹赋承逺书于江澨】月如眉已画【骆賔王诗峨眉山上月如眉梁武帝游女曲容色玉耀眉如月刘孝威纳凉诗月纎张敞画海録碎事唐画工画十眉圗六曰月棱眉又名却月】云似鬓新梳【陈后主诗山云逺相似张正见诗王孙春好游云鬓不胜愁王勃春思赋蝉鬓梳时鬟欲斜】春物知人意【沈约赋眷春物而懐之闻好音于庭树何逊诗旅客长憔悴春物自芳菲后汉书窦融传诏曰将军数执谦退何不晓人意李白诗緑水解人意】桃花笑索居【礼记仲春之月桃始华王维辋川别业诗水上桃花红欲然沈攸之诗持底唤欢来花笑莺歌咏礼记子夏曰吾离羣而索居亦已久矣谢灵运诗索居易永久离羣难处心】
　　沈佺期
　　和洛州康士曹庭芝望月有懐【一作康庭芝诗又作宋之问诗旧唐书地理志河南府隋河南郡武徳四年讨平王世充置洛州总管府开元元年改洛州为河南府一统志东魏改司州为洛州寻改豫州唐初复为洛州髙宗以此为东都唐六典京兆河南太原牧及都督刺史各有士曹司士参军掌津梁舟车舍宅百工众艺之事启塞必从其时役使不夺其力国秀集庭芝河隂令】
　　天使下西楼【尸子使星司夜月司时犹使鸡司晨也鲍照翫月诗始见西南楼纎纎如玉钩庾肩吾诗天禽下北阙织女入西楼】光含万里秋【潘岳秋兴赋月胧胧而含光刘孝威诗月丽嫦娥影星含织女光梁简文帝诗玉署清余热金城含暮秋】台前疑挂镜【世说温娇从姑有一女甚有姿慧姑属公觅壻公宻有自婚意却后少日报姑云已觅得壻身名宦尽不减峤因下玉镜台一枚姑大喜玉镜台是公为刘越石长史北征刘聪所得谢朓镜防诗垂龙挂明月庾信镜赋能横却月巧挂回风梁武帝歌珊瑚挂镜烂生光古诗破镜飞上天乐府解题破镜者月半缺也】帘外似悬钩【虞骞视月诗清夜未云疲珠帘聊可发刘孝绰望月诗髣髴鉴帘张正见诗分帘疑碎壁隔幔似悬钩梁武帝诗落月似悬钩简文帝乌栖曲浮云似帐月如钩】张尹将眉学【汉书张敞传敞为妇画眉长安中传张京兆眉怃注怃音妩鲍照翫月诗娟娟似娥眉虞骞诗冷冷玉潭水暎见娥眉月庾信赋京兆新眉遂惰约】班姫取扇俦【汉书外戚传成帝游于后庭常欲与班媫妤同辇载媫妤辞太后闻之喜曰古有樊姫今有班婕妤班媫妤诗新裂齐纨素鲜洁如霜雪裁为合欢扇团团似明月江淹咏班媫妤诗纨扇如圆月】佳期应借问【谢庄月赋佳期可以还防霜霑人衣谢朓诗宿昔梦佳期张协诗借问此何时江总诗借问蔵书处】为报在刀头【古诗何当大刀头乐府解题大刀头者刀头有环也何当大刀头者何日当还也】
　　杜甫
　　春夜喜雨
　　好雨知时节【诗零雨既零注喜雨也礼记季春之月时雨将降下水上腾史记甘露降时雨至司马相如封禅文甘露时雨厥壤可游曹植诗白日曜青春时雨静飞尘礼记飨帝于郊而风雨节寒署时史记歴书明时正度则隂阳调风雨节魏文帝令风雨应节祯祥触类而见王褒诗时节无春冬】当春乃发生【抱朴子藏华于当春尔雅春为青阳一曰发生楚辞春气奋发万物遽只庄子春气发而百草生潜夫论春梦发生夏梦髙明秋冬梦熟藏此谓应时之梦也】随风潜入夜【列子心凝神释随风东西庾信启行云逐雨回雪随风张正见梅林轻雨诗讵得零陵燕随风时共舞盐铁论周公太平之时旬而一雨雨必以夜傅咸喜雨赋方中降雨亘夜迄今生我百谷粒我烝民埤雅鸾入夜而歌鳯入朝而舞】润物细无声【易雨以润之吴志减均曰继之以云雨因以润物晋书凉武昭王传信乾坤之相成庻物希风而润雨刘孝威晚雨诗交枝含晚润隂铿诗緑野含膏泽青山带濯枝拾遗记行者歌曰清风细雨杂香来梁简文帝诗冷风杂细雨张正见诗细雨濯梅林礼记聴于无声骆賔王冐雨寻菊序滴沥空庭竹响共雨声相乱】野径云俱黒【沈约诗野径既盘纡杨师道诗野径香恒满山阶笋屡侵鲍照赋云径兮海冲上潮兮送风史记天官书云气有兽居上者胜自华以南气下黒上赤黄子发相雨书常戊申日候日欲入时上有冠云黒者大雨青者小雨】江船火独明【宋书武帝纪公单船过江迳至京口梁元帝望江中月影诗裂纨依岸草斜桂逐行船何逊诗澄江照逺火夕霞隐连樯隂铿诗溜船惟识火惊鳬但聴声礼记三公一命巻防火取其明庾信诗暗岩朝石湿空山夜火明】晓防红湿处【古乐府神仙篇紫府事朝防刘逖对雨诗湿槐仍足緑沾桃更上红梁简文帝诗风髙暗緑凋残栁雨驶芳红湿晚芙虞世南逢雨诗陇麦霑逾翠山花湿更燃】花重锦官城【梁简文帝赋得入堦雨诗渍花枝觉重湿鸟羽飞迟华阳国志成都西城故锦官也锦江织锦濯其中则鲜明濯他江则不好故名曰锦里也益州记锦城在益州南笮桥东流江南岸昔蜀时故锦官地其处号锦里城元和郡国志锦城在成都县南十里故锦官城也一统志锦官城在万里桥南因其有锦官故名犹合浦之珠官也梁元帝谢赍锦启江波可濯岂借成都之水卢照隣诗锦里淹中馆岷山稷下亭】
　　孟浩然
　　和张丞相春朝对雪
　　迎气当春至【后汉书明帝纪建初五年冬始行迎气乐注马防上言臣愚以为可因嵗首发太蔟之律奏雅吹之音以逆和气蔡邕答斋议诏召尚书问立春当斋迎气东郊王僧孺诗旅心已多恨春至尚离羣】承恩喜雪来【晋书刘传赞季和承恩建旟南服王防卿诗承恩奉教义方当宏受持徐陵雪诗三农喜盈尺六出舞崇花　呉均诗雷逐春风来飞集巫山野】润从河汉下【古诗河汉清且浅相去复防许晋书天文志天汉起东方经箕尾之问谓之天河亦谓之汉津书水曰润下沈约雪赞火竞乃上炎隂矫亦下润】花逼艶阳开【庾肩吾花雪诗飞花洒庭树庾信诗雪花开六出鲍照咏雪诗兹晨虽为美当避艶阳年】不覩丰年瑞【诗传丰年之冬必有积雪谢惠连雪赋盈尺则呈瑞于丰年】安知爕理材【书燮理隂阳庾信义谷铭序燮理余暇披闵山经】撒盐如可拟【世説谢太傅寒雪日内集俄而雪骤下公曰白雪纷纷何所似兄子胡曰撒盐空中差可拟兄女道韫曰未若栁絮因风起】愿糁和梅【释名糁黏也相黏也书若作和尔惟盐梅王融防秀才文盐梅之和实有赖焉】
　　卢照隣
　　春晚山庄率题【谢朓诗胡宁昧千里解佩拂山庄梁昭明太子诗栖乌犹未翔命驾出山庄李百药诗懐音自兰室徐步返山庄】
　　顾步三春晚【隋书音乐志顾步阶墀阮徳如诗顾步怀想像陆机诗俯仰纷阿那顾步咸可懽梁元帝采莲赋纎腰束素迁延顾步班固终南山赋三春之季孟夏之初陈后主诗绮殿三春晚玉烛四时平卢思道诗惟畏三春晚勿言千载忧唐太宗诗北阙三春晚南荣九夏初】田园四望通【汉书汲黯传隐于田园者数年义灌夫传陂池田园陶潜归去来辞田园将芜胡不归楚辞登昆山兮四望王粲赋登兹楼以四望兮晋书王徽之传尝居山隂夜雪初霁月色清朗四望皓然江总诗山云四望通隂铿诗王城野望通】游丝横惹树【梁武帝诗晻暧瞩游丝沈约诗游丝暎空转又游丝暧如网萧大圜竹花赋暄条絮满暖路丝横唐太宗初夏诗哢莺犹响殿横丝正网天古辞至今衣防惹天香増韵惹引着也陈后主乐府长相思怨成悲蝶萦草树连丝】戱蝶乱依丛【萧大圜赋戯蝶飞而带英徐悱妻刘氏诗戯蝶花间骛元万顷诗花轻蝶乱仙人杏谢朓诗花丛乱数蝶风帘入双燕王筠诗丛兰已飞蝶杨栁半藏鸦潘岳诗托身依丛麻】竹懒偏宜水【穆天子传天子西征至于池乃奏广乐三日是曰乐池乃树之竹沈佺期诗花蝶飞殊惰梁元帝诗拂檐应有意偏冝桃李人淮南子竹以水生江淹诗緑竹夹清水庾肩吾诗水暎寄生竹】花狂不待风【齐民要术种枣候大蚕入簇以杖击枝振落其狂花庾信赋落叶半床狂花满屋孙万寿诗布叶共承露闻花共待风沈约诗短榦未摇风徐孝先诗香来讵经火花散不随风】惟余诗酒意【朱超诗惟余故楼月逺近必随人岑之敬诗惟有将军酒川上可除寒南史袁粲传粲独步园林诗酒自适歴代吟谱梁祐尝与朝廷名贤泛舟洛水以诗酒自娯易书不尽言言不尽意】当了一生中【晋书毕卓传卓尝谓人曰右手持酒杯左手持蟹螯拍浮酒船中便足了一生矣】
　　二
　　田家无四隣【应璩诗田家无所有酌醴焚枯鱼又照隣诗田家自有乐周礼遂人掌邦之野以土地之图经田野造县鄙形体之法五家为隣五隣为里庾信诗昨夜鸟声春惊鸣动四隣朱超诗孤舟无四隣】独坐一园春【阮籍诗独坐空堂上开元天寳遗事都人士女毎正月半后各乗车跨马供帐于园圃为探春之宴庾信诗人衣香一园梁简文帝诗欲道春园趣复忆春时人梁元帝诗无令春色晚】莺啼非选树【梁简文帝诗莺啼春欲驶无为空掩扉隂铿诗莺啼歌扇后花落舞衫前吴都赋鸟不择木广韵选择也唐太宗诗緑树巧莺啼】鱼戯不惊纶【汉相和歌鱼戯莲叶间谢朓诗鱼戯新荷动晋书张骏传姑减谣曰鸿从南来雀不惊说苑吕望钓于渭渚鱼无食者农人谓曰子将复钓必细其纶徐徐而投之无令鱼骇列子詹何以独茧丝为纶】山水弹琴尽【左思诗山水有清音韩诗外传伯牙鼓琴钟子期听之志在髙山子期曰巍巍如防山志在流水子期曰洋洋乎若江湖琴赋浩兮汤汤郁兮峩峩晋书嵇康传今但欲守陋巷教养子孙时时与亲旧叙离濶浊酒一杯弹琴一曲志意毕矣马融长笛赋曲终阕尽余更兴羯鼓録蜀客李琬夜闻羯鼓声月下步寻鼔工曰曲下意尽乎工曰尽琬曰意尽即曲尽矣工曰柰声不尽何琬曰以他曲解之可尽其意也】风花酌酒频【晋白苎歌阳春白日风花香梁简文帝诗风散花兮传馨香虞世南诗惊鸟排林度风花隔水来晋书王徽之传尝居山隂夜雪初霁月色清朗四望皓然独酌酒咏左思招隐诗鲍照诗酌酒以自寛列子尹生从列子居因间请蕲其术十反而不告尹生退数月又徃从之列子曰汝何去来之频】年华已可乐【庾信诗年华改嵗隂游客喜登临陈叔逹诗金铺照春色玉律动年华王羲之兰亭序所以游目骋懐足以极视聴之娯信可乐也夏侯湛赋春可乐兮乐东作之良时杨恽执孙防宋书人生行乐耳】髙兴复留人【殷仲文诗独有清秋日能使髙兴尽庾信赋小山则丛桂留人扶风则长松系马陈后主诗留人不留人不留人也去】
　　王维
　　山居秋暝【旧唐书王维传晚得宋之问蓝田别墅在辋口辋水周于堂下竹洲花屿弹琴赋诗啸咏终日】
　　空山新雨后【沈佺期诗山空闻鬬象江静见游犀张说诗空山寂厯道心生宋玉髙唐赋遇天雨之新霁兮史记防传新雨已天清静无风潘岳闲居赋防雨新晴六合清朗】天气晚来秋【楚辞泬寥兮天髙而气清魏文帝燕歌行秋风萧瑟天气凉庾肩吾诗春寒及晚秋李适诗鳯辇乗朝霁鹦林对晚秋楚辞悲哉秋之为气也】明月松间照【左思诗明月出云崖皎皎流素光沈约髙松赋流蓬不息明月孤悬谢朓髙松赋懐风音而送声当月露而流影宋之问下山歌松间明月长如此君再游兮复何时】清泉石上流【诗泉流既清曹植洛神赋或戯清流或翔神渚王羲之兰亭叙又有清流激湍映带左右南史萧思话传尝从文帝登钟山中道有盘石清泉上使于石上弹琴因赐以银酒钟谓曰相赏有泉石间意】竹喧归浣女【王维辋川集序余别业在辋川山谷其游止有斤竹岭竹里馆伏知道诗林喧山鸟动庾信诗浦喧征棹发卢思道诗菱歌不惜唱须待暝归时述异记夜郎县其先有女子浣纱忽三节竹流入竹间白帖梁州女郎山张鲁女浣衣于石上其浣衣石犹在】莲动下渔舟【谢灵运诗鱼戏荷花动沈约郊居赋动红荷于轻浪覆碧叶于澄湖楚辞将运舟而下浮兮顔氏家训伍员之托渔舟季布之入广栁王勃滕王阁序渔舟唱晚响穷彭蠡之滨】随意春芳歇【梁简文帝咏栁诗栁枝无极软春风随意来庾信荡子赋游尘满床不用拂细草横阶随意生陆机诗游客芳春林春芳伤客心唐太宗诗凭轼玩春芳楚辞苹蘅槁而节离兮芳已歇而不比谢朓诗无论君不归君归芳菲歇】王孙自可留【刘安招隐士王孙游兮不归春草生兮萋萋又王孙兮归来山中兮不可以久留】
　　孟浩然
　　晚春
　　二月湖水清【书嵗二月东巡守至于岱宗江总诗二月春晖晖水经注湖水广圆五百余里日月若出没于其中古诗水清石自见湘中记湘水至清虽深五六丈见底了了然】家家春鸟鸣【杨雄解嘲家家自以为稷契洛阳伽蓝记夀丘里民间号为王子坊髙台芳榭家家而筑古乐府春鸟翻南飞栁防阳春歌春鸟一转有千声诗鸟鸣嘤嘤洛阳伽蓝记景林寺有园多饶竒果春鸟秋蝉鸣声相续】林花扫更落【吴均诗林花合复分顾野王虎丘山序林花翻丽乍飘飏于兰臯梁昭明太子诗落叶纷可扫刘希夷代秦女赠行人诗梅花待君扫呉均诗花落更霏霏梁元帝诗池红早花落刘令嫺诗落花扫更合】径草踏还生【南史孔淳之传茅室蓬户庭草芜径卢照隣诗径草疏王篲荆楚嵗时记三月三日四民踏百草千金月令三月三日上踏青履谢灵运诗池塘生春草】酒伴来相命【沈约论酒之为用非可独酌宜须用侣然后成欢公羊传胥命者相命也曹植诗命俦啸匹侣列坐竟长筵陆机诗闲夜命欢友置酒迎风馆】开樽共解酲【金华山栖志田家野老提壶共至班荆林下陈尊置酌汉书礼乐志防尊柘浆析朝酲注应劭曰取甘柘汁以为饮也酲病酒也析解也言柘浆可以解朝酲也晋书刘伶传天生刘伶以酒为名一饮一斛五斗解酲梁元帝刘生诗菊花连夜饮竹叶解朝酲】当杯已入手【晋书毕卓传卓曰右手持酒杯左手持蟹螯拍浮酒船中便足了一生矣】歌妓莫停声【鲍照乐府歌伎舞女今谁在吴均乐府歌姫舞女逹天曙梁简文帝诗从妓新歌终晋书谢安传安虽放情丘壑然毎游赏必以妓女从南史张欣防传声妓杂艺颇多开解沈君攸夜出妓诗举肩起歌声】
　　寒食宴张明府宅【周礼司烜氏仲春以木铎脩火禁于国中注为季春将出火也荆楚嵗时记去冬节一百五日即有疾风甚雨谓之寒食邺中记寒食三日作醴酪煮粳米及麦为酪捣杏仁煮作粥】
　　瑞雪初盈尺【徐陵雪诗岂若天庭瑞轻雪带风斜三农喜盈尺六出儛崇花张正见观春雪诗瑞雪近浮空卢照隣歌日观千门随鳯辇天门瑞雪照龙衣谢惠连雪赋盈尺则呈瑞于丰年又雪赞权陋瑶台蹔践盈尺】寒宵始半更【诗三之日于耜注豳土晚寒防豳土寒多虽春犹寒也徐陵诗薄夜迎新节当垆却晚寒王筠宵情诗月出霄将半星流晓未央】列筵邀酒伴【曹植诗命俦啸匹侣列坐竟长筵张协赋罗樽列爵周以长筵宋书乐志髙门启双阙长筵列嘉賔谢灵运诗张组眺倒影列筵瞩归潮谢朓乐府玉杯邀上客沈约七贤论酒之为用非可独酌宜须用侣然后成懽史记郦生曰吾髙阳酒徒也木兰诗出门防火伴刘邈诗逐伴西城路】刻烛限诗成【南史王防传防每预朝宴刻烛赋诗文不加防又王僧孺传竟陵王子良尝夜集学士刻烛为诗四韵者则刻一寸萧文琰曰顿烧一寸烛而成四韵诗何难之有乃与丘令楷江洪共打铜鉢立韵响防诗成皆可观庾肩吾诗烧香知夜漏刻烛騐更筹隋书周罗防传罗防为左衞率参宴席陈后主曰周左率武将诗毎前成文士何后也】香炭金炉暖【梁简文帝拟夜夜曲兰膏昼更益薰炉防复香徐陵诗竒香分细雾石灰轻纨子夜歌炭炉却夜寒重抱坐叠褥邺中记石季龙冬月为复帐四角安纯金银镂凿香炉陶景铭兰缸列烛金炉飏薰张正见诗名香散绮席石砚雕金炉骆賔王诗促席鸾觞满当炉兽炭然】娇玉指清【梁武帝子夜歌朱唇发艳歌玉指弄娇弦史记小弦亷折以清者商也蔡邕琴赋问闗丸弦出入律吕屈伸低昻十指如雨陆云荣启期赞鸣弦清楚抚节髙徽郭璞诗静啸抚清弦孔徳绍诗钧天金石响洞庭弦管清】厌厌不觉醉【诗厌厌夜饮不醉无归陶潜诗厌厌竟良月吴志周瑜传与周公瑾交若饮醇醪不觉自醉谢灵运诗酣饮不知醉谢灵运诗山中不知醉】归路晓云生【陶潜诗行行循归路谢灵运诗始得傍归路范云诗桂山清晓云梁简文帝诗祈年云雾生薛道衡诗石湿晓云生】
　　沈佺期
　　九日临渭亭侍宴应制得长字【荆楚嵗时记九月九日四民并借野饮宴全唐诗话景龙三年九月九日幸临渭亭与羣臣作诗】
　　御气幸金方【庄子乘天地之正而御六气之辨王融三月三日曲水诗序臣闻出豫为象钧天之乐张马时乗既位御气之驾翔焉汉书五行志兊在西方为秋为金王褒上祥瑞表岂止唐帝沈壁气合金方姫后望河形如车盖】冯髙荐羽觞【沈约应诏诗冯髙讲武功中天起遐眷齐书武帝纪永明五年九月九日出商颷馆登髙宴羣臣齐民月令重阳日必以餻酒登髙眺逈以畅秋志萧子良九日侍宴诗轻觞特荐落英可餐楚辞瑶浆蜜勺实羽觞些西京赋促中堂之陿坐羽觞行而无算何逊九日侍宴诗羽觞欢湛露演繁露诸家释羽觞不同惟李善引汉书音羲曰作生爵形者是也孟康亦曰羽觞作生爵形有头尾羽翼】魏文颁菊蕊【魏文帝与钟繇九日送菊书是月律中无射言羣木百草无有射地而生惟芳菊纷然独荣非夫含乾坤之纯和体芬芳之淑气孰能如此辅体延年莫斯之贵谨奉一束以助彭祖之术唐太宗诗花生圆菊蕊】汉武赐萸囊【初学记汉武帝宫人贾佩兰九月九日佩茱茰食蓬饵饮菊花酒云令人长夀续齐谐记汝南桓景随费长房游学长房谓之曰九月九日汝家当有灾厄急宜去令家人各作绛囊盛茱萸以系臂登髙饮菊酒此祸可消今世人每至九日登山饮菊酒妇人带茱萸囊是也】去鹤留笙吹【列仙传王子乔好吹笙作鳯鸣后于缑氏山头乘白鹤而去王勃序徘徊去鹤将别盖而同飞沈约诗箫歌美嬴女笙吹悦姫童】归鸿识舞行【礼记季秋之月鸿雁来賔谢瞻九日诗遵渚有来鸿谢朓诗防烛聴归鸿沈约诗送归鸿于碣石又凄锵笙管遒参差舞行乱梁简文帝诗参差覩雁行】年年重九庆日月奉天长【陶潜诗年年见霜雪谁谓不知时又九日闲居诗序余闲居爱重九之名秋菊盈园而持醪靡由王筠诗重九惟嘉节抱一应元贞张华歌节庆伐序万国同休魏文帝与钟繇书嵗徃月来忽逢九月九日九为阳数而日月并应俗嘉其名以为宜于长久故以享宴髙防老子天长地久天地所以能长且久者以其不自生故能长生隋书音乐志国圗日镜家歴天长】
　　春夜宿直【案唐诗纪作和中书侍郎杨再思春夜宿直陶潜诗遥遥春夜长齐书周颙传宋明帝颇好理以颙有辞义引入殿内亲近宿且】
　　西禁青春满【魏书赵修传纂业之初仍引西禁按雍録唐太极宫图中书省在西徧安仁门内独断省中本为禁中门阁有禁非侍御之臣不得复入孝元皇后父名禁避之故曰省中楚辞青春受谢白日昭只何晏景福殿赋结实商秋敷华青春　何逊七召翫竒花之春满摘甘实于夏成】南端皓月防【张衡东京赋启南端之特闱立应门之将将薛综注端门南方正门何晏景福殿赋开南端之豁达张笋虡之轮豳左思魏都赋岩岩北阙南端攸遵谢庄月赋情纡轸其何托愬皓月而长歌顔延之诗流云霭青阙皓月鉴丹宫何承天芳树篇皓月盈素手凉风拂中闺沈约安陆昭王碑泽无不渐蝼蚁之穴靡遗明无不察容光之防必照】千庐宵驾合【傅咸桑树赋序世祖昔为中垒将军于直庐种桑树一株张衡西京赋徼道外周千庐内附注传宫外向为庐舍昼则廵行非常夜则惊备不虞史记平原君传虞卿欲以信陵君之存邯郸为平原君请封公孙龙闻之夜驾见平原君陆机乐府肃肃宵驾动翩翩翠盖罗梁简文帝京洛诗此时车马合兹晨冠盖通】五夜晓钟稀【汉官仪昼漏尽夜漏起省中黄门持五夜五夜者甲夜乙夜丙夜丁夜戊夜陆倕新漏刻铭六日无辨五夜不分孔徳绍诗暎流防夜月临风聴晓钟徐陵玊防新咏序厌长乐之疎钟劳中宫之缓箭】星斗横纶阁【礼斗威仪审候五色注北斗七星有五色宫商角徴羽各应其星晋书元帝纪论星斗呈祥金陵表庆萧慤诗钩陈应警徼河汉晓参横晋书天文志天津九星横河中晋书王湛等传论或寄重文昌允厘于衮职或任华纶阁宻勿于王言】天河度闱【诗倬彼云汉昭囘于天笺谓天河也博物志天河与海通物理论水之精气上浮宛转随流名之曰天河范云与王中书诗摄官青闼遥望鳯凰池尔雅宫中门谓之闱】烟花章奏里【鲍照防枯杨寒炭遂起烟花洛阳伽蓝记姜质赋曰烟花雾草或倾或倒汉书魏相传相明易经好观汉故事及便宜章奏注观前人所奏便宜之章后汉书明帝纪公车以反支日不受章奏帝曰民废农桑来诣阙而复拘以禁忌岂为政之意乎命蠲其制又班彪传窦融徴还京师光武问曰所上章奏谁与参之融对曰皆从事班彪所为】纷向夕郎飞【唐书沈佺期传拜起居郎兼脩文馆直学士汉旧仪黄门郎属黄门令日暮入对青闱拜名夕郎梁元帝牛渚矶碑花飞拂防荷香入衣张正见耤田诗草发青坛外花飞苍玉边】
　　孟浩然
　　寒食
　　闺夕绮闭【谢惠连诗夕坐苦多虑行歌践闺中邓铿月夜闺中诗闺中日已暮楼上月初华徐彦伯拟古诗晓吟日坐闺夕秉烛游夏侯惠景福殿赋仰观绮周览菱荷左思蜀都赋列绮而瞰江古诗十九首交疏结绮阿阁三重阶梁元帝诗防烛拟花影重台闭绮】佳人罢缝衣【淮南子佳人不同体美人不同面而皆悦于目李延年歌北方有佳人长门赋夫何一佳人兮步逍遥以自虞洛神赋嗟佳人之信脩兮羗习礼而明诗隋无名氏囬纥曲隂山瀚海使难通幽闺少妇罢裁缝虞世南诗还恐裁缝罢无信逹交河乐府古辞不惜故缝衣荀防诗中妇缝罗衣梁简文帝诗何时玉里夜夜更缝衣】理琴开寳匣【续齐谐记王彦伯喜鼓琴一日维舟中渚秉烛理琴嵇康琴赋理重华之遗掺既逺慕而长想卢思道从驾诗大川开宝匣福地下金防北堂书钞魏武上杂物疏云御物有银镂漆匣四枚】就枕卧罗帏【张华诗拊枕独啸叹梁简文帝诗北聊就枕沈约诗就枕更须牵又愁人掩轩卧风赋跻于罗帏经于洞房范云诗自君之出矣罗帐咽秋风】夜久灯花落【鲍照诗夜久膏既竭启明旦未央隋炀帝诗更移斗柄转夜久天河横西京杂记陆贾曰目瞤则得酒食灯火花则得钱财梁元帝赋灯花开而夜燃王筠诗蔺灯空结花江总赋百枝灯花复羞燃又诗鲸灯落花殊未尽】薰笼香气防【东宫旧事有漆画薰笼二大被薰笼三衣薰笼三刘瑗诗绣被共笼薰陈子良诗拂尘开肩匣巻帐却薰笼梁简文帝诗薰炉防复香陈后主乐府迎风香气来庾信对烛花赋夜风吹香气随黄庭内景经三田之中精气防】锦衾重自暖【诗锦衾烂兮古诗十九首锦衾遗落浦同袍与我违鲍照诗七防芙蓉之羽帐九华蒲萄之锦衾张华诗重衾无暖气陆机诗朝游忘轻羽夕息忆重衾南史谢超宗传超宗诣东府门自通其日风冷帝曰此客至使人不衣自暖沈约诗锦衾无独暖】遮莫晓霜飞【搜神记燕惠王墓上有狐化为少年书生持刺谒张华谈论三日不屈华疑必妖也呼猎犬试之笑曰我之才智天地产之遮莫千试万虑其能为患乎谢灵运诗晓霜枫叶丹禽经霜蜚则霜露翥则露七命风厉霜飞】
　　杜甫
　　数陪李梓州泛江有女乐在诸舫戱为艳曲【又甫送梓州李使君之任诗近防除刺史还喜得吾贤元和志梓州秦为蜀郡汉分置广汉郡今州即广汉郡郪广汉二县地宋于此置新城郡梁于郡置新州隋改梓州因梓潼水为名又涪江水经郪县东去县四里唐书地理志梓州梓潼郡天宝元年更名通典州城左带涪水右挟中江太平寰宇记中江水在县西南三里源从武县东界流入当县西南八十里入涪江方舆纪要涪江在州城北自绵州罗江县流经州城西北又东南流经州城东厯射洪县及遂宁县至重庆府合州而合于嘉陵江又郪江在州城西南源自中江县铜官山流至废飞乌县防众流绕牛头山下又东南经射洪县至遂宁县界而合于涪江其合处谓之郪口后汉书马融传尝坐髙堂施綘纱帐前授生徒后列女乐南史羊侃传尝有诏命侃延阳斐同宴賔客三百余人食器皆金玉杂寳奏三部女乐纂要古艳曲有北里靡靡阳阿之曲】
　　上客回空骑【史记晏婴传越石父贤晏子于是延入为上客汉书楼防传防与谷永俱为王侯上客庾肩吾诗兰堂上客至绮席清抚阮卓长安道诗羣公驺御廻王勃诗归舟归骑俨成行】佳人满近船【淮南子佳人不同体而皆悦于目曹植洛神赋嗟佳人之信脩兮羗习礼而明诗阮籍咏懐诗西方有佳人皎若白日光张九龄诗薄暮津亭下余花满客船】江清歌扇底【孟浩然诗江清月近人李白诗晚登髙楼上木落双江清庾信春赋月入歌扇花承节鼔刘孝威诗池月怜歌扇张正见诗歌扇掩团纱卢照隣诗鸾沉仙镜底】野旷舞衣前【谢灵运诗野旷沙岸净天髙秋月明江淹诗时寒原野旷庾信诗飞燕舞衣长卢照隣诗风花落舞衣隂铿诗花落舞衫前】玉袖凌风并【古乐府西洲曲防干十二曲垂手明如玉鲍照白纻歌朱唇动素袖举梁简文帝诗风吹玉袖香洞防记汉宫人丽娟体弱常恐随风轻举唱回风曲庭叶翻落如秋陶潜诗亭亭凌风桂八干共成林又甫诗隔巢黄鸟并】金壶隐浪偏【拾遗记浮图之国献善书二人出肘间金壶四寸吴均诗文酒满金壶郭璞江赋冰夷倚浪以傲睨又甫诗顺浪翻堪倚宇文融诗俱承雨露偏】竞将明媚色【焦仲卿妻诗好事相扶将又甫诗楚客惟聼棹相将剧谈録曲江池花卉环周烟水明媚鲍照芙蓉赋烁彤辉之明媚陶潜闲情赋表倾城之艳色梁简文帝诗繁华炫姝色】偷眼艳阳天【杜阳杂编李可及善转喉舌弄媚眼梁武帝四时歌卖眼拂长防又甫诗偷眼蜻蜓避伯劳鲍照诗当避艳阳年注艳阳春也张九龄诗幸因清切地还遇艳阳时张说诗鸿飞白露天】
　　卢照隣
　　十五夜观灯【艺文类聚汉家以望日祀太乙从昬时到明今人正月望日夜游观灯是其遗迹】
　　锦里开芳宴【梁简文帝对烛赋茱萸幔里铺锦筵庾信马射赋防则锦市俱移钱则铜山合从按照隣东尝入蜀此锦里泛指豪贵里第非蜀之锦里也谢朓诗嘉乐旧矣芳宴在斯】兰缸艳早年【王融诗俱愿置尊酒兰缸当夜明旧唐书音乐志每初年望夜御勤政楼观灯作乐庾信春赋新年鸟声千种转】缛彩遥分地【任昉王文宪集序公自防及长作述不倦固已理穷言行事该军国岂直雕章缛彩而已哉晋书夏侯湛賛堪称弄翰缛彩雕焕礼记分地建国置都立邑陶景水仙赋中天起浪分地防波】繁光逺缀天【史记封禅书天子始郊拜太乙列火满坛有司云祠上有光焉及昼黄气上属天傅休奕诗枝灯若火树庭燎继天光梁元帝咏雾诗五里浮长隰三晨晦逺天张正见诗髙栁横遥塞长榆接逺天】接汉疑星落【唐太宗帝京篇连甍遥接汉庾信赋辨常星之夜落又灯赋蛾飘则碎花乱飞风起则流星细落】依楼似月悬【梁元帝诗杨栁非花树依楼自觉春晋书陆机传论髙词逈暎似朗月之悬光沈约髙松赋流蓬不息明月孤悬卢思道诗初月正如钩悬光入绮楼】别有千金笑【车诗别有倾人处佳丽夜相逢陈子良诗何必桃将李别有代春晖鲍照诗千金顾笑买芳年庾信诗无复千金笑徒劳五日归】来暎九枝前【郭璞赞光彩流暎气如红霞庾肩吾诗团沙暎似月蝉翼望如空梁简文帝阻归赋蹑九枝而耀景总六翮以抟风元帝诗邯郸九枝朝始成金巵玉盌共君倾王筠灯檠诗百花曜九枝鸣鹤暎冰池】
　　刘长卿
　　幽琴【礼记舜作五之琴以歌南风之诗而天下治新论神农氏削桐为琴绳丝为以通神明之徳合天人之和焉广雅神农氏琴长三尺六寸六分上有五曰宫商角徴羽文王増二曰少宫少商风俗通琴者乐之统与八音并行君之所常御也和乐作者其曲曰畅言其道畅美也忧愁作者其曲曰言不失其操也】
　　月色满轩白【江淹别赋月上轩而飞光杨希道诗南轩月初进李白诗蹔就东山賖月色酣歌一夜送泉明王褒关山月天寒光转白李白诗黄鹤楼前月华白】琴声宜夜阑【礼记君子聴琴瑟之声则思志义之臣搜神记呉人有烧桐以防者蔡邕闻其爆声曰此良桐也请削以为琴因名焦尾琴有殊声焉嵇康琴赋英声发越蔡琰胡笳十八拍更深夜阑兮梦汝来斯王昌龄诗髙殿秋砧响夜阑杜甫诗夜阑接软语】飗飗青丝上【博雅飗飗风也嵇康琴赋以园客之丝岑参诗娇歌急管杂青丝】静聴松风寒【刘伶酒徳颂静聴不闻雷霆之声鲍照书静聴无闻极视不见风俗通河间杂歌二十一内有风入松南史陶景传宏景爱松风庭院皆植松每闻其响欣然为乐萧诠诗深涧响松风薛道衡诗松风逺更清刘希夷夏弹琴诗弹为风入松崖谷飒已秋】古调虽自爱【隋书音乐志近代书纪所载缦乐鼔琴吹笛之法多云三调三调之声其来久矣请存三调而已杜审言诗忽闻歌古调归思欲沾巾老子圣人自知不自见自爱不自负】今人多不弹【杜甫诗不薄今人爱古人鲍照诗取琴试一弹沈烱诗为我弹清琴】向君投此曲【古诗谁能为此曲嵇康琴赋理正声奏妙曲庾信诗方调琴上曲】所贵知音难【韩诗外传孔子鼔琴曽子曰殆有贪狼之志邪僻之行子贡以告子曰参其习知音矣向者有防出游狸见于屋循梁防行造焉而避厌目曲脊求而不得丘以琴滛其声参以丘为贪狼邪僻不亦宜乎列子伯牙鼓琴志在髙山钟子期曰峩峩然若泰山志在流水曰洋洋然若江河子期死伯牙絶弦以无知音者古诗不惜歌者苦但伤知音希王褒洞箫赋知音者乐而悲之不知音者恠而伟之】
　　王维
  </div>
  <div class="pagination">
   <a href="御选唐诗_page40.html">
    上一页
   </a>
   <span>
    ...
   </span>
   <a href="御选唐诗_page36.html">
    36
   </a>
   <a href="御选唐诗_page37.html">
    37
   </a>
   <a href="御选唐诗_page38.html">
    38
   </a>
   <a href="御选唐诗_page39.html">
    39
   </a>
   <a href="御选唐诗_page40.html">
    40
   </a>
   <span class="current-page">
    41
   </span>
   <a href="御选唐诗_page42.html">
    42
   </a>
   <a href="御选唐诗_page43.html">
    43
   </a>
   <a href="御选唐诗_page44.html">
    44
   </a>
   <a href="御选唐诗_page45.html">
    45
   </a>
   <a href="御选唐诗_page46.html">
    46
   </a>
   <span>
    ...
   </span>
   <a href="御选唐诗_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
