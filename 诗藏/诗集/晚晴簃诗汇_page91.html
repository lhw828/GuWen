<!DOCTYPE html>
<html>
<head>
    <meta charset="UTF-8">
    <title>晚晴簃诗汇 - 第 91 页/共 633 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚晴簃诗汇 - 第 91 页/共 633 页</h1>
    <div class="content">　　安阳道中次雪崖韵
　　野雾苍茫里，寒碪远近间。溪明秋见石，云密树连山。木叶经霜落，渔歌倚棹还。何时倦行役，小筑自闲闲。
　　黄之鼎
　　黄之鼎，号讷庵，元城人。康熙丁未进士。
　　西园雅集
　　结客从莲社，携琴过竹扉。莺花春欲老，京国梦初归。槛曲迟明月，台空落远晖。一尊堪永日，莫自羡轻肥。
　　李默
　　李默，字湖翁，泉州人。康熙丁未武进士，官至肇庆总兵。有《吹剑集》。
　　上谷晤林羽夫
　　昔年曾在蓟门游，歧路东西二十秋。握手岂期惊喜半，论交转觉别离愁。风尘老大余青眼，书剑飘零笑白头。一忆故园松菊冷，归心乡梦两悠悠。
　　谭吉瑄
　　谭吉瑄，字左羽，嘉兴人。康熙己酉举人，历官礼科给事中。
　　吊战场
　　祁连山下草，寂寞少人烟。魂魄千年后，还思渡酒泉。
　　寄怀维扬诸子
　　忆昔尝北征，挂席渡扬子。铁瓮城边王气收，三山明灭海云里。一夜西风入广陵，沸天歌地动芜城。千秋万载伤心地，明月高楼酒自倾。诸君意气动南国，甘泉山畔逢颜色。为歌长铗上君堂，感君倾盖开胸臆。高堂灭烛正留宾，燕歌赵舞欢无极。翠釜晶盘金叵罗，珠帘绮阁映微波。筵前未歇莲花舞，道傍忽听《骊驹》歌。骊驹不可驻，新知渐成故。杨柳落邗沟，佳人渺天路。江水东流北固高，冲风骇浪难飞渡。男儿三十未成名，今朝白眼向谁青。萋萋碧草江南陌，两度相思空月明。
　　廖腾煃
　　廖腾煃，字占五，号莲山，将乐人。康熙己酉举人，官至户部侍郎。有《慎修堂诗集》。
　　报恩塔
　　琳宫创自报恩年，突兀浮屠势插天。万井莺花随地见，九层金碧半空悬。远波帆影秋风里，绝顶人行晓日边。最好三更铃铎静，镫光遥接大江烟。
　　初入贡院行署
　　层楼遥望越王台，五月披襟亦快哉。万舍秋镫铃柝静，三声画角棘门开。昔同群彦青衫至，今拥中丞赤棒来。四十四年真一梦，冰壶涤笔有新裁。
　　郭九会
　　郭九会，字绎兹，猗氏人。康熙己酉举人，官临安知县。有《存斋草》。
　　燕山道中
　　燕地秋声起，辞家忆自春。关山云外道，风雨梦中身。客久知金贵，途穷觉仆亲。微名何足恋，悔作远游人。
　　即事
　　扫地勤童子，开关忆故人。车来花外月，诗入瓮头春。好事耽幽僻，忘机任喜嗔。常疑青白眼，终未避嚣尘。
　　重九前三日
　　休官莫道计全疏，千载风流在遂初。但使开笼放飞鸟，不须激水活枯鱼。归程预数三冬雪，行李新添几卷书。白发倚闾劳望眼，浮云散尽见吾庐。
　　潘德徵
　　潘德徵，字道子，贵阳人。康熙己酉举人，由学正历官武定推官署知府。有《玉树亭诗集》、《贫居集》。
　　三月十五日雨坐
　　地僻无嫌雨，幽斋景自清。万峰烟际落，一鹭蓼边明。吟苦神还逸，身闲病亦轻。晚来云渐薄，片月报新晴。
　　张端亮
　　张端亮，字寅揆，号退庵，蒙化人。康熙己酉举人，官濰县知县。有《抚松吟集》。
　　赠张汉冲先生村居
　　白发先朝客，丹丘处士家。修筠屯古翠，浅水籀回沙。箧启留侯帙，帆收客使槎。一从高卧稳，梦老亦松霞。
　　不寐
　　乡思浓于酒，倾来讵易乾。坐驰千里短，愁结一宵难。晚叶吟风细，秋碪捣夜寒。不知天上月，今夜为谁圆。
　　瓦角村山路见奇石
　　娲鼎何年泼余汁，化作狰狰神虎立。风雷一啸破溟濛，山鬼野狐应夜泣。耸肩侧视几回痴，百窍玲珑琢削奇。玉裂冰纹苔绣铁，祗留皴法米家知。高呼石丈石无语，石若有情应共吐。何事空山老岁华，暮迎秋月朝秋雨。爱而不忍便弃捐，以手拍之声铿然。谁信神奇有如此，故令冷落伴荒烟。我不能谈经令汝头自点，又不能大袖纳汝避俗眼。振袍且下深深拜，从此相思知不浅。
　　井鎡
　　井鎡，字待庵，文安人。康熙己酉举人，官山海教授。有《半学山房诗钞》。
　　寒食舟中
　　春风江上柳如烟，夹岸桃花远趁船。令节再逢寒食候，滩声不断石桥边。布帆无恙随流水，明月多情媚远天。舣棹清宵临野寺，不堪钟鼓伴愁眠。
　　张紫文
　　张紫文，字原质，号集庭，澂江人。康熙己酉举人。有《罡吹亭诗》。
　　晤钱鉴涛
　　乱世身还在，遐方子再过。几年收涕泪，此日话关河。黔楚三生梦，悲欢一曲歌。肯来昆水上，相共老渔蓑。
　　张云程
　　张云程，曲沃人。康熙己酉举人。
　　春日偕友人集坦园
　　老至耽春色，浮生讬醉乡。懒师嵇叔夜，痴学顾长康。风柳初垂槛，山花远映墙。不须嗟濩落，泉石足徜徉。
　　曹鉴章
　　曹鉴章，字达夫，号適园，嘉善人。康熙己酉拔贡，官万载知县。
　　赠魏交让
　　君有鸾凤质，超逸青云中。高蹈齐彭泽，达识比林宗。闭户益著书，草玄追遗踪。雄采振大雅，高音存古风。况乃崇明德，寥寥谁与同。层岩松桧林，幽谷兰蕙丛。根幹同山川，弱植难自丰。我怀景仰志，师资良可通。
　　杨白花
　　杨白花，何不飞来却飞去。江南三月春草芳，杨花飞去落何处。
　　杨花去不归，春风入绛帏。含情不语日初斜，愁杀江边杨白花。
　　春洲曲
　　微波潋滟澄空碧，紫陌春风漾春色。谁家女儿出浣沙，芳洲惊起双飞翼。双飞双宿两鸳鸯，戏啄桃花锦浪香。忽伤荡子无消息，见此踌躇泪沾臆。
　　送友人之山阴
　　客路斜阳外，征帆去不停。过江秋水白，隔岸暮山青。旅雁霜前落，哀猿月里听。扁舟探禹穴，几日到兰亭。
　　李光地
　　李光地，字晋卿，号厚庵，又号榕村，安溪人。康熙庚戌进士，改庶吉士，授编修。官至文渊阁大学士。谥文贞。有《榕村集》。
　　和京江相国西郊偕行原韵
　　长信晓钟稀，白露涂寒楚。百执起居罢，归蹄乱禾黍。裴公未绿野，即辰欢啸侣。池荷明夏残，河杨结风绪。谁忝京洛行，追陪惭马吕。提拂念衾裯，倾输忘龃龉。席地醉香醪，从庖纷菜茹。亮节当朝钦，高标暇日举。芳音难属和，循诵祇含咀。
　　读书有感
　　西土有虎贲，于越聚君子。不逾三六千，国甲岂尽此。此其腹心者，熊罴不二士。然后亿万多，无难臂指使。我论读书方，要道亦云尔。泛滥同飘风，精熟乃根底。汉人重专经，宋人务穷理。
　　榕村
　　卜筑三经前，落成三纪后。游宦如涉波，邈不知其久。榕树加远条，杂植颇阴黝。涧水无消添，稍复导源首。抗榭观遥山，辟亭通四牖。前轩及南舍，皆俯鲁侯茆。为此将藏修，不量倡士友。薄遽遂周星，行复朝北斗。匪我老未休，命有驿神守。
　　王掞
　　王掞，字藻儒，太仓人。康熙庚戌进士，改庶吉士，授编修，官至文渊阁大学士。有《西田集》。
　　虹友兄斋同汉槎夜话
　　海内争传季子名，相逢执手喜还惊。廿年塞外空归梦，一夕镫前似隔生。铁岭风沙销战骨，金河笳鼓驻雄兵。知君具有凌云笔，得藉陈汤返汉京。
　　望岱
　　山色周遭信马蹄，岱宗高峙绝攀跻。巃嵸未许儿孙并，崱屴浑疑星汉齐。风定天门悬日月，雨收石角挂虹霓。他年定拟穷游屐，秦观峰头倚醉题。
　　张鹏翮
　　张鹏翮，字运青，号宽宇，遂宁籍麻城人。康熙庚戌进士，改庶吉士，由刑部主事官至武英殿大学士。赠少保，谥文端。有《张文端公集》。
　　海船口夜泊
　　灏渺东风折柳条，涛声天半别魂销。苍茫野色迷津岸，明灭鱼镫趁晚潮。半枕易惊三峡梦，孤舟谁念一身遥。思乡滴尽千行泪，愁听哀猿倍寂寥。
　　居庸关早发
　　谁道边城景物凄，三更斜月早闻鸡。光连古戍摇河影，塞逐清霜入马蹄。龙虎台高秋色迥，军都山晓曙云齐。天公有意怜行役，雨洗征尘路不迷。
　　赵申乔
　　赵申乔，字慎旃，号松伍，武进人。康熙庚戌进士，官至户部尚书。谥恭毅，雍正元年追赠太子太保。有《赵恭毅公剩稿》。
　　洪都道中立春
　　摇落江城愧此身，惊心岁晚又回春。穷年草土愁依旧，胜地风云景渐新。息浪乘流轻画桨，负暄吹黍见村人。但祈大有从今始，归向溪头撷野莼。
　　归舟
　　一棹乘流下，苍茫云树边。归心朝雨后，客路夕阳前。有梦知何地，无家欲问天。半生飘泊处，应不受人怜。
　　关山岂历遍，知己竟何如。轻薄嗟行路，优游忆旧庐。无心谄富贵，有意访樵渔。寂寂城东舍，诛茅愿荷锄。
　　庚辰仲冬内召感赋
　　七载投闲感圣恩，每亲药裹掩柴门。充廷岂乏鹓行侣，下秩何当凤綍存。散弃自甘怜病骨，驰驱无计定惊魂。小臣进退宁须数，微悃谁能吁九阍。
　　陆陇其
　　陆陇其，初名龙其，字稼书，平湖人。康熙庚戌进士，官灵寿知县，行取四川道试监察御史。赠内阁学士，谥清献，从祀孔庙。有《三鱼堂集》。
　　田家行
　　谁云田家苦，田家亦可娱。上年虽遭水，禾黍多荒芜。今年小麦熟，妇子尽足哺。所惧欠官钱，目下便当输。昨夜府檄下，兵饷尚未敷。里长惊相告，少缓自速辜。不怕长吏庭，鞭挞伤肌肤。但恐上官怒，谓我县令懦。伤肤犹且可，令懦当改图。阳春变霜雪，尔悔不迟乎。急往富家问，倍息犹胜无。田中青青麦，已是他人租。闻说朝廷上，方问民苦荼。贡赋有常经，谁敢咨且吁。不愿议蠲免，但愿缓追呼。
　　赠姚亘山
　　丈夫志四方，此言须细详。四方虽云乐，何如在家乡。况复多变态，前途更难量。网罗到处有，不可不慎防。所以先圣训，教人善行藏。进礼退以义，穷达视彼苍。滔滔虽皆是，我必择康庄。人生贵知道，岂必登庙廊。君不见诗人，拳拳十亩桑。子陵老布衣，咄咄胜侯王。尧夫安乐窝，至今仰耿光。此中有真味，难与世人商。君诚熟反覆，知吾言不狂。
</div>
    <div class="pagination">
<a href="晚晴簃诗汇_page90.html">上一页</a><span>...</span><a href="晚晴簃诗汇_page86.html">86</a><a href="晚晴簃诗汇_page87.html">87</a><a href="晚晴簃诗汇_page88.html">88</a><a href="晚晴簃诗汇_page89.html">89</a><a href="晚晴簃诗汇_page90.html">90</a><span class="current-page">91</span><a href="晚晴簃诗汇_page92.html">92</a><a href="晚晴簃诗汇_page93.html">93</a><a href="晚晴簃诗汇_page94.html">94</a><a href="晚晴簃诗汇_page95.html">95</a><a href="晚晴簃诗汇_page96.html">96</a><span>...</span><a href="晚晴簃诗汇_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
