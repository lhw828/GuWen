<!DOCTYPE html>
<html>
<head>
    <meta charset="UTF-8">
    <title>宋元诗会 - 第 57 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 57 页/共 221 页</h1>
    <div class="content">　　王安国
　　【字平甫安石弟也防敏悟未尝从学而文词天成年十二逐以文章闻于世举进士又举茂才异等以母丧不试庐墓三年熙寕初召试赐及第除西京国子教授官满至京师上以安石故赐对安国所言皆劝帝务徳化民如汉文帝者视有才之主加一等及帝问卿兄秉政外论如何则对曰恨知人不明聚敛太急耳帝黙然不悦由是别无恩命止授崇文院校书屡以新法力谏安石因谓其兄当逺侫人盖指吕惠卿也惠卿衔之及安石罢祠惠卿引郑侠事陷安国夺官卒年四十七】读魏世家
　　亹亹谈先王古今谁有得施为虽绪余要在情不匿嗟彼三代后沦胥入战国翟璜防一言僶俛慙李克论材称权衡轻重无物惑吾心能如此乃可任人责
　　夏日独居【二首】
　　竹苗敷夏隂萝蔓蔽朝亮感此节物佳百骸适无恙委蛇投广厦箫瑟絶遗响稍讐简编余俄得冠裾放身虽势利乖心遂弦歌尚黙然想圣贤游世无得丧抱关秉翟间未分弃冗长人生适意难聊各安所乡
　　晳晳池沼儵绿萍随下上黳黳堂庑燕白昼容俛仰顾我一宴如环庐花药长无材助太平得地幸闲旷稍披千古书日觉神明王乘间盼物情自适忘外奬涵濡覆载仁难废鱼丽唱黄尘洮陇戍黑雾荆衡饟奔波暍道边毕命营边障吾此独何为飞潜乐相向何时闻解严慰彼西南望当使少陵翁得见亷耻将
　　忘言
　　宋国旌孝子东门毁已毙楚王好细腰后宫馁而殪物情信可怜狥外易生死身存宠可夸已矣安所恃扰扰智惊愚卑卑学阿世吹嘘出虹蜺顿挫入尘滓爱憎虽人为荣辱乃天使恩无斯须懐怨已塞天地百年呼吸中毫发谁预已适者黙然窥隂阳驱意气始终本何有一息累万世由来适人适夙昔多如此喟余聊自箴安得忘言士
　　杭州呈胜之
　　游观须知此地佳纷纷人物敌京华林峦腊雪千家水城郭春风二月花彩舫笙歌吹落日画楼灯烛映残霞如君援笔宜摹冩付与尘埃北客夸
　　金明池
　　霓旌逺逺拂楼船满地春风锦绣筵三岛路深浮阆苑九霞觞满奏钧天仗归金阙浮云外人望池台落日边最引平生江海趣波澜一叚草如烟
　　和魏道辅雨中见示
　　移病憛憛久雨中鸣驺时听六街东忽吟佳客诗消暑逺胜前人檄愈风海运我殊惭斥鷃陆沈君合伴翔鸿更酬珠玉思谈笑裹饭何须厌屡空
　　黄梅花
　　庾岭时开媚雪霜梁园春色古中央莫教莺过毛无色已觉蜂归蜡有香弄月似浮金屑水飘风如舞麯尘场何人剰着栽培力太液池边想菊裳
　　送马子山给事赴扬州
　　都人供帐国门东淮海兵符节制中青琐议思虚夜月朱轓游衍值秋风侯嗟谁在思张仲民喜重临得次公内外忘懐能自适何时谈笑一樽同
　　春隂
　　似雨非晴意思深宿酲牵率卧春隂苦怜燕子寒相并生怕梨花晩不禁薄薄帘帷欺欲透遥遥歌管压来沈北园南陌狂无数只有芳菲会此心
　　元　绛
　　【字厚之其先临川危氏迁杭州易姓曰元绛五岁能诗长登进士调江宁推官知永新县移知通州海门擢江西转运判官知台州入为度支判官中歴转运盐铁副使知福州徙广越荆南召为翰林学士参知政事以太子太保致仕绛所至有威名而无特操工于文词为流辈所许惟谄事王安石父子时论鄙之】
　　永新县春风亭
　　三年到此别无功种得桃花满县红此日不能収拾去一时分付与东风
　　卢　秉
　　【元丰初官两淛提防刑狱其为江南郡掾时曾题诗驿壁王安石见而称之力荐于朝不数年致位卿贰】
　　书驿舎
　　青衫白髪病参军旋粜黄粱置酒樽但得有钱留客醉也胜骑马傍人门
　　吕惠卿【附】
　　【字吉甫闽人初导王安石力行新法见上意稍移即叛安石以自解安石罢相退处金陵常书福建子三字于壁间盖深悔为其所误也】
　　答王逢原
　　晨出趋长司跪坐与之言偶然脱龃龉相送顔色温归舍未休鞍簿书随满门相仍賔客过敧午仅朝餐平生性懒惰应接非吾真况乃重戕贼良气能防存就夜甫得息阅我几上文开卷未及读睡思已昏昏自知小人归昭昭复何云每于清夜梦多见夫子魂侧耳聴髙议如饮黄金樽觉来不得往欲飞无羽翰昨日得子诗我心子先论怪我书苦迟友道宜所敦岂不旦夕思实苦案牍繁岂无同官贤未免走与奔相见鞅掌间有言无暇陈嗟嗟兹世士无食同所患念我力难任闻子处更艰久知属之天安敢怨窭贫吾防君子仕行义而已焉亦将达吾义肯遂为利牵东海有沧溟西极有昆仑古来到者谁不过数子尊子已具车航吾亦为楫轮欲一送子游不知何时然













　　宋元诗防卷二十八
　　钦定四库全书
　　宋元诗会卷二十九
　　兵部主事陈焯编
　　张舜民
　　【字芸叟邠州人登进士为襄崇令王安石倡新法舜民上书言便民所以穷民强内所以弱内富国所以蹙国时人壮之朝廷讨西夏环庆帅髙遵裕辟舜民掌机宻王师无功作诗寓讽坐谪赴鄜延诏狱赦还用司马光荐为监察御史歴殿中进秘少出运陜西知陜潭青三州元符中罢职徽宗立擢谏议大夫居职七日上事已六十章徙吏侍出知同州坐元祐党谪置商州复殿撰卒舜民善为文自号浮休居士】
　　打麦
　　打麦打麦彭彭魄魄声在山南应山北五月太阳出东北才离海峤麦尚青转到天心麦已熟鹖旦催人夜不眠竹鸡呼雨云如墨大妇腰鎌出小妇具筐逐上垅先捋青下垅已成束田家以苦乃为乐敢惮头枯面焦黑贵人荐庙已尝新酒醴雍容会所亲曲终厌饫劳僮仆岂信田家未入唇尽将精好输公赋次把斗升求市人麦秋正急又秧禾丰岁自少凶岁多田家辛苦可奈何将此打麦词兼作挿禾歌
　　纵歩湘西
　　今朝不易得天晴闲过江西取意行忽然林外见山色又向桥边闻水声绿竹长松间桃李天然翠幙围罗绮日暮归舟醉不知晩风吹过湘江水
　　闻赦有作
　　撃鼓填街道传声过水濵国严三岁礼恩洗万家春舟楫亲南斗衣冠拱北辰岭南并岭北多少望归人
　　纨扇
　　纨扇本招风曾将热时用秋来挂壁上却被风吹动许　将
　　【字冲元福州闽人举进士第一欧阳修谓其词气似沂公未可量也签判昭庆军还当试馆职不就通判明州神宗召对除集贤校理累擢直舍人院判流内铨进知制诰使朔方应对合机宜馆伴屈服回知审官院判尚书兵部迁翰林学士权知开封为蔡确舒亶所陷逮入御史府得释黜知崭州用待制起知秦扬郓三州召为兵侍元祐三年为翰林学士拜尚书右丞罢为资政殿学士出知定州移杨州又移大名府绍圣初入为吏尚拜左丞中书侍郎居政地十年以中丞朱谔言罢知河南府晩为祐神观使卒年七十五諡文定】
　　成都运司西园亭诗
　　飞阁出方池修曲见空莽低临花坞近平觉春波长返景澄余晖夕隂带浮爽从容观鱼乐不减游濠上茅茨以为庵环顾萧然虚内乐茍自足容人即有余旁依脩竹宻上翳青松疎勿言此中陋中有君子居
　　东山碧岩亭
　　旧室曽留古岸边新亭同赏碧岩前日生狮子峰头木烟伴榴花洞口泉黄叶入秋山出地白云临晓海垂天飘然踪迹今何定别去江湖又一年
　　潘大临
　　【字邠老从黄鲁直游学其为诗吕居仁作江西诗图以邠老与韩子苍谢无逸辈为鲁直法嗣云】浯溪
　　公泛浯溪春水船系帆啼鸟青崖边次山作颂今防年当时治乱春风前明皇聪明真晩谬乾坤付与哥奴手骨肉齐伤九庙焚蜀山骑骡不囘首天下宁知再有唐皇帝紫袍迎上皇神器苍茫吾敢惜儿不终孝听五郎父子防何不豺虎君臣宁能责【阙】　南内凄凉谁得知人间称家作端午平生不识顔真卿去年不答髙将军老来读碑泪横臆公诗与碑当共行不赏边功宁有计不杀【阙】皇犹敢语雨淋日炙字未讹千秋万岁所鉴多
　　江上晩歩
　　白鸟没飞烟微风逆上船江从樊口转山自武昌连日月县终古乾坤别逝川罗浮南斗外黔府古河边
　　答王立之惠书
　　归自江南即定居谩劳亲友问何如刚肠肯为藜羮转病骨聊凭竹杖扶南圃膏腴千树橘东湖春水百金鱼明年生计应堪説待倩君侯买异书
　　春日书懐
　　舟楫凌漳水风涛接蠡湖龙媒戒跬歩骊颔脱微躯乐土供游戏深文苦絷拘胸中虽磈磊墙外或歌呼老去嵇康懒归来寗子愚千钟真臭腐十畆借膏腴春雨何曾宻园花竟自都小桥藏细栁方沼出新蒲酒熟拈巾漉经传带雨锄行盘随所有坐客防时无日转槐隂暮门通鸟迳迂仰头看哺鷇引手出将鶵抚事盆缫茧劳生戸转枢形骸浮大块毛髪燎洪炉世论防胶柱人心尽好竽屠龙非至计射雉屈良图借箸方隆汉推枰已灭呉从渠画麟阁吾自着潜夫
　　林敏功
　　【字子仁蕲州人下第归杜门不出者二十年与弟敏修以诗赋相友善当哲宗时世号二林】赠赵正之
　　君为稻田官君非力田科我今耕田夫为君奏田歌南畆茨梁稼东郊烟雨簔田家不作苦奈此岁暮何悯悯望有年一失成蹉跎立苖非不疎稊稗常苦多小人剥良善蓬蒿贱嘉禾去恶借老农芟夷戒骈罗夫君邦之彦妙年加切磋治国与治身此道终靡他人心不相逺如以斧伐柯愿君日显荣吾言期不磨
　　春日有懐
　　风髙収雨急日薄过微梅蘂初迎腊春溪欲染衣形容今日是游衍昔人非节物关愁绪归鸿正北飞林敏修
　　【子仁之弟传见前】
　　张牧之竹溪
　　张牧之隐于竹溪不喜与世接客来蔽竹窥之或韵人佳士则呼船载之或自刺舟与语俗子十反不一见怒骂相踵弗顾也人或以少漫郎余独喜与古人意合乃作竹溪诗
　　幽闲古城隂结屋清溪曲溪流湛回映上有青青竹漫郎欣得之绿髪咏空谷髙风及前修胜趣随逺瞩恶客徒扰人立谈非我欲麾去宁汝嗔真意聊自足或言不当尔往往相谤讟答云岂吾私恐作林泉辱源流别泾渭臭味同草木肯当百事胜容此一物俗独余嵇阮辈荡桨戒臣仆浊醪浇古胸日没还秉烛仆忝葛后意气颇相属平生防两屐共老三径菊行年事无定此计诺已宿径须买牛衣儿亦荷书簏从子竹间游溪鱼刴寒玉
　　孔文仲
　　【字经父临江新喻人少刻苦问学举进士第一调余杭尉转台州推官熙宁初对防九千言力论王安石政术之非安石怒启神宗御批罢归廷臣交章奏留仅得国子监直讲俄出通判保惪军元祐初以秘省郎召进礼部员外迁起居舍人擢谏议改中舍同知贡举疾甚出院而卒年五十一】将至南都途中感旧二首寄钱穆父
　　北风吹雪满皇州携手同为落魄游霄汉路岐腾万里江湖尘土积千忧世情共逐飞蓬转人事都如激浪流只待清谈慰愁病月明防夜促归舟
　　苒苒星霜七换年故人已上碧云天书凭去鴈虽无便路出名都亦有缘秋晩楼台风作雪雨余碕岸栁生烟应烦北道开樽爼又费公庖防万钱
　　孔武仲
　　【字常父举进士调谷城主薄直讲国子防二亲毁瘠特甚右肱为不举元祐初歴秘省正字累迁司业力诋王氏学请以诗赋取士进起居郎拜中舎直学士院擢给事中迁礼侍出知洪州徙宣州坐元祐党夺职居池州卒年五十七所着经义杂诗文共百余卷】
　　徒歩吟
　　严风驾雪霜吾轿颇温燠白日暖郊原吾马快驰逐二者皆得用翩如两黄鹄马骄倦提防轿狭厌挛束何以救斯奔驰有吾足副之两革靴随以一笻竹鳬趋上髙冈虎歩出平陆折花得低枝照影临深谷道逢田间叟时访以耕牧北音稍入耳俚语俄满腹行行及前堆小汗已霡霂芳草可为茵吾眠不须褥人生已太佚终岁居华屋醉饱耳目昏软暖筋骸缩今吾异于此千里干微禄朝随麏麞骋夜侣鸿雁宿户枢劳乃久金矿鍜方熟聊歌以自娱不作杨朱哭
　　祠二庙之明日未得顺风呈同行
　　岳州西祠从古有控带洞庭湖之口前对隐显明防之湘山下接渊沦汹涌之长川茫茫白沙连絶屿淡淡古木蟠苍烟昭灵王左安流右翠帐朱幡拥前后锯牙虎视森两厢气骨生狞欲奔走我来缆舟日已昏袍鞾跪听祠官言伏兴进退如法式四顾诡谲惊心魂平明结束舟将解叱吸仍闻北风大焚香奏酒殊无计伏渚藏汀姑有待二王威神世所传钤摄鬼怪賔灵仙好风相送势不难舒卷造化须臾间波回草动似有意举櫂开帆即千里吟诗赏月岳阳楼买鱼沽酒巴陵市
　　平阳叹
　　坏云如山压齐垒六军顔色如灰死髙郎元自解琵琶万岁无愁作天子伯升何曾上青天溅血遗痕芳草间长城万里自推仆骏马只防冯小怜奸臣百计为蟊贼不但妖娥解倾国熊罴哮鬬蹙平阳冯妃对镜娇栊妆死生契濶不相弃双双刎颈长安市
　　旅枕
　　旅枕春风底翛然一梦惊漏移清禁逺天入小窻明桂玉梁园费山椒楚客情萧条过百五犹有卖花声
　　登湘隂北寺江亭
　　古县峩新刹孤亭占上头野苔侵坐緑江水带天流丝断湘灵瑟苹荒帝子洲人寰真似梦顷刻已千秋
　　草石寺【寺有潘阆题壁权徳舆宴坐记】
　　髙士去已久余踪犹可知竹隂侵宴坐山影在平池尘蚀参军墨苔侵相国碑漫寻潇洒趣俯仰惬心期
</div>
    <div class="pagination">
<a href="宋元诗会_page56.html">上一页</a><span>...</span><a href="宋元诗会_page52.html">52</a><a href="宋元诗会_page53.html">53</a><a href="宋元诗会_page54.html">54</a><a href="宋元诗会_page55.html">55</a><a href="宋元诗会_page56.html">56</a><span class="current-page">57</span><a href="宋元诗会_page58.html">58</a><a href="宋元诗会_page59.html">59</a><a href="宋元诗会_page60.html">60</a><a href="宋元诗会_page61.html">61</a><a href="宋元诗会_page62.html">62</a><span>...</span><a href="宋元诗会_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
