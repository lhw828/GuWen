<!DOCTYPE html>
<html>
<head>
    <meta charset="UTF-8">
    <title>御定历代赋汇 - 第 103 页/共 143 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代赋汇 - 第 103 页/共 143 页</h1>
    <div class="content">　　桃花赋【有序】　　　　　　　　　杨思本
　　自建安七子以来凡草木之可咏者时人咸为之赋而桃花无闻焉晋宋诸君子徒赋其实于义非取张正见衰桃之作又不足以尽桃之一二因为赋之
　　向林中之奇树乃发艳于春时散玉衡之余彩引度索于千枝异房陵之缥李失真定之苍棃芬暧露井靃蘤华池丰茸艳汜错落成蹊想夫红萼初攅丹跗欲吐垂条轻缀交枝密布既秾纤兮得中亦深浅而合度逺含绯而送情近渥丹而掩嫭至如檀脸将舒粉腮微破纷缊似醉葳蕤半鎻越女笑而含颦齐姬醒而犹卧若乃嫩緑剪新娇红出态写两靥之胭脂发双蛾之石黛枝枝迸发石家歌舞千羣两两含情汉室妖娆一对或萦回鳯之钗或挂倒龙之佩共悯黙以无言着相思以不解尔乃清露晨流轻烟淡绕娇啼如霰朝眠怯晓误新妆而未成揽肤色而已耀至如若木停驭游气坐销缤纷暖玉飒纚红绡粘粉汗于翠钿矗香鬒于步翘似望日而欲诉复从风而俱笑若夫昳日正酣暮云瞥现射汉成星引雾如电横絓瑚之网侧拥芙蓉之扇迷仙路以无从约花闗而独掩尔乃轻云隠隠细雨丝丝楚襄梦里汉武愁时魂防防以无端步其来迟其或紫燕乍惊华骝初过同翠羽以飞翻将柔缰而并堕或萎青苔或萦绣幕惜危楼之艳质惊广袖之红唾几乍雨而乍晴自风开而风落于是才人陌上少女闺中将花怨緑揽镜啼红感芳时而自惜持可怜之谁同
　　桃花赋【有序　　　　　　　　唐】皮日休
　　余尝慕宋广平之为相贞姿劲质刚态毅状疑其铁肠与石心不解吐婉媚辞然覩其文而有梅花赋清便冨艳得南朝徐庾体殊不类其为人也后苏相公味道得而称之广平之名遂振呜呼夫广平文才未为是赋则苏公果暇知其人哉将广平困于穷阨于踬然后强为是文邪日休于文尚矣状花卉体风物非有所讽輙抑而不发因感广平之所作复为桃花赋辞曰
　　伊祈氏之作春也有艳外之艳华中之华众木不得融为桃花厥花伊何其美实多台隶众芳缘饰阳和开破嫩萼压低柔柯其色则不淡不深若素练轻茜玉顔半酡若夫美景妍时春含晓滋密如不榦繁若无枝妦妦婉婉夭夭怡怡或俛者若想或闲者如痴或向者若步或倚者如疲或温黁而可薫或婑媠而莫持或幽柔而旁午或撦冶而倒披或翘矣如望或凝然若思或奕偞以作态或窈窕而骋姿日将明兮似喜天将惨兮若悲近榆钱兮妆翠靥映杨桞兮颦愁睂轻红拖裳动则褭香宛若郑袖初见襄王夜景皎洁哄然秀发又若嫦娥欲奔明月蝶散蜂寂当闺脉脉又若妲已未闻裂帛或开故楚艳艳春曙又若息妫含情不语或临金塘或交绮井又若西子浣沙见影玉露厌浥妖红坠湿又若骊姬将谮而泣或在水滨或临江浦又若神女见郑交甫或临广筵或当髙防又若韩娥将歌敛态微动轻风婆娑暖红又若飞燕舞于掌中半霑斜吹或动或止又若文姬将赋而思丰茸旖旎互交递倚又若丽华侍宴初醉狂风猛雨一阵红去又若褒姒初随戎虏满地春色阶前砌侧又若戚姬死于鞫域花品之中此花最异以众为繁以多见鄙自是物情非闗春意若氏族之斥素流品秩之卑寒士他目则目他耳则耳或以眤而称珍或以疎而见贵或有实而花乖或有花而实悴其花可以畅君之心目其实可以充君之口腹匪乎兹花他则碌碌我欲修花品以此花为第一惧俗情之横议我曰不然为之则已我目吾目我耳吾耳妍蚩决于心取舍断于志岂于草木之品独然信为国兮如此
　　碧桃花赋　　　　　　　　　【元】戴表元
　　王赞公家既燬于火俨榛甓之遗墟纷风披而雨堕三年乱定主人一还顾瞻咨嗟惨见心顔忽有异花煜于甃间主人曰吁是何祥也问之居人居人不知问之行路行路愕眙乃问野老野老曰此所谓碧桃花也胡为乎来哉且其为花种之实艰土不温而不鬯嵗不逺而不蕃覩厥种之瑰奇疑仙人之所植故花于桃者必红而此色独白今主人逃空虚而逺适曽日月之未赊厥甃燥刚厥砾交加伟尤物之突生诚可骇而可嗟野老既去主人黙然徘徊花间花若有言于是主人遽然而悟色然而笑曰此非造物所以戏予者邪此非造物所以慰予者邪一以为慰予则我也既履其殃一以为戯予则我也方玩其祥长扬建章之苑太液未央之囿一木之见村争献妍而恐后当其供娯燕游进幸俎豆土壤饫乎醴肉丘隰乎组绣葢有海西异域之植峤南逺驿之果勤追风之飞骑烦浮天之大舸敝累千万人之力仅易一盼之娯迨乎陵迁谷改时异事殊视茫然之陈迹曾不足以自附于劫灰之余顾樵苏之见赦与匠石之不诛反不如漆园吏之所羡若彼拥肿之不材樗噫嘻嗟乎物有至妖而为累事有当戚而可欣大者若此细胡足论惟夫环堵之室数弓之园虽故物之已非而为我者自存讯邻里之存亡对江山之无恙持壶觞以相劳发欢愉于惆怅清风往来呜鸟上下突焉阶除见此粲者矫焉若凌虚猝坠翕然若离羣独至淡焉若铝容素腻将颦将蹙吊予厄而悲焉又若荼裳缟袂将翺将翔幸予还而幸也迫而亲之不可睇视若商山之皓防睂秀伟忽不召而自来咸惊嗟而叹异又若西山之阳孤竹之子亭亭氷映皦皦玉峙惋涂炭之在前欲洁身而趋避也耿孤莹于众妍时临风而兴喟如是花之吉祥将慰我而非戏噫嘻嗟乎物之无情妍媸美丑待人而名亦有不待人而生人虽至灵悲欢喜戚触物而形亦有物莫之撄蘧庐于宿信任偶意之所之葢吾昔者之非去而今者之非归尚安能以私心之察察予一物之盛衰其来也无所期其泊也无所羇其瑰然异也无毁无誉其皎然丽也无洁无缁与是花兮相忘聊遗老兮庶几
　　防李花赋　　　　　　　　　【唐】陆防
　　试问花翁得防李之春丛移来砌下出自山中长霑涧雨迥洒岩风曾不得次玉堂而展低艳承画阁而逞微红虚在芳菲之数徒干造化之功弱植攲危繁梢襞积一枝上能万其肤萼一萼中自参其丹白且桃以夭而蕣以华芍药为赠兮芙蓉可嘉谁为剪缃绮碎明霞凤葆葱茏于水殿霓襟掩苒于云车静倚庭楹徐飘蕊气落幽闺怨别之梦写空谷遗荣之思初侍东陵圣母冶态嫣妍近辞北烛僊人愁容倭堕嗟其结莓苔之地抱林麓之姿蝶善舞而相掠莺能言而见欺香怜坠少蔕恋飘迟当杯者不顾守道者应知请看嵇康髙士传莫信长安轻薄儿


　　御定歴代赋彚巻一百二十四
　　钦定四库全书
　　御定歴代赋彚巻一百二十五
　　花果
　　棃花赋　　　　　　　　　　【宋】陈　藻
　　絪缊无涯孕精产荂九旬流华四月孔奢有匪浮夸花外之花尔其娟静闲暇以窈窕兮敷舒幽贞其清皦兮恬淡潇洒委蛇淳雅美不迩丽素不邻野若帝厌尔众芳之淫冶我宜锡其纯嘏者邪濯濯春雨皓皓华月彼质而静彼淡而悦或依于葛我所执兮或俯于藻我所拾兮祠庭阒寂树英繁密祁祁僮僮如出而入奚素绚以比容征彤管而名实夫大窍阖辟冶至灵甄无识葢有睽性而合质者邪于何后妃兮似欣欣乎晴光余将归宁兮眡涤濯乎衣裳流水之阳古公胥宇乃携乃姜不容不妆后脱簪珥露諌宣王烟之苍苍青障于张解围小郎三三两两寒牕之傍恍兮文徳散帙于中宫左嫔摛思于椒房函如六龄之邓衰若大家之班或乃暴
　　风淫雨赴死无惧生兮贞女殁兮烈妇于嗟牡丹彼美芍药胡为顔色可与娯乐丰丰褒似艳艳丽姬君以为妍人以为媸花百其试予兹懿哉乱曰匪冬而雪匪夜而月香山何人题我太真江之永兮不可泳思汉之广矣不可方思
　　北京官舍后棃花赋【有序　　　宋】晁补之
　　棃于经无记而舍后棃人所不赏故赋之其辞曰揽察草木本原所起李梅纪于陨霜兮橘柚随乎织篚木足赠而咏诗含桃可羞而记礼虽信微而有托兮亦不委夫厥美惟兹棃之俊茂兮羌独逺而未扬含温润之秀质兮皎若和璧荣其光澹暗惬其无偶兮歴年嵗之已长暮春者阳瘅愤盈羣木解肤似夸者似鬬者似辴者似頩者色非一色同妩殊嫮兹棃娟然独见其素繄过时兮不省滋脉脉兮后戸亦何必耀荣华兮朝日顾犹私兮露然而中唐之樗枝大扶疎以其近人人以絷驹则磨则齧则折则泄孰与夫朽壤幽薄厥植虽弱履屐不蹈根乃磅礴
　　醉棃赋　　　　　　　　　　【金】李俊民
　　花残叶疎鸟劝提壶春回雨泪之容香满白雪之肤得之霜而顔始红见其日而头欲扶夫天之酒星不在于天化为巢饮之徒煦甘妪防嚅膏哜腴张公之裔游无何之乡哀家之胄入步兵之防笑君子之交淡闵大夫之色枯其未醉也磊磊落落髙世之杰趋之者众甚于成蹊之李其既醉也昏昏漠漠保身之哲趋之者寡比于不材之樗凌寒傲暑舞空蹈虚兀然将颓之叔夜块然独留之淳于其醉于心者心朋心友也如郭奕之见阮咸其醉于面者面朋面友也若程普之遇周瑜小二豪之在侧悼一夫之泣隅当是时也以日月为过客以天地为蘧庐犹笑夫独醒之子不肯醨糟之餟餔乃有心如渴乌吻燥未濡梦三江而吞五湖然后乃得蒙其齿録策一醉之勲也莫不惬魏梅之望快汤稼之苏是所谓以醉醒醉者邪棃之为物也秋而后成属西方之金其花皎而白金之色也其实甘而冽金之味也皆得天地之义气介然特立确乎不移此性之常也然今之所谓醉者乃其性之变者欤故今日之放乃向日之拘向日之洁乃今日之污随俗俯仰与时巻舒彼常而不知变者未免乎憔悴而守其株者也呜呼噫嘻以举世为桔槔邪则汉阴之瓮不以用掘而不抱以举世为鸱夷邪则井湄之瓶不以近危而不居葢可及者智不可及者愚然则是棃之醉也其中有趣虽父不能传之子宜其楂之不如
　　问双棠赋【有序　　　　　　　宋】张　耒
　　双棠者文潜寓陈僧舍堂下手植两海棠也始余以丙子秋寓居宛丘南门灵通禅刹之西堂是嵗季冬手植两海棠于堂下至丁丑之春时泽屡至棠茂悦也仲春且华矣余约常所与饮者且致美酒将一醉于树间是月六日余被谪书治行之黄州俗事纷然余亦迁居因不复省花到黄且周歳矣寺僧书来言花自如也余因思兹棠之所植去余寝无十步欲与数里亲戚一饮而乐之宜可必得无难也然垂至而失之事之不可知如此今去棠且千里又身在罪籍其行止未能自期其于棠未遽得见也然均于不可知则亦安知此花不忽然在吾前乎因赋问棠以自广云
　　寓舍之壤既膏且腴手植两棠于堂之隅风来自东氷雪融液兴视吾棠既葩而泽乃沽我酒人命吾人期一醉于树间聊快酬于芳春夹钟之初谪书在门陆走千里止于江滨天星一周漠然旧春想见吾棠灿然含姿俯睨旧堂今居者谁婉如怨而有待俨无言其若思嗟乎始种自我其享将获盈我防酒防我宾客一酌未举俯仰而失事至而惊其初孰测惟得与失相寻无极则亦安知夫此棠不忽然一日复在余侧也且夫棠得其居愈久益敷无有斤斧断伤之虞我行世间浮云飞蓬惟所使之何有南东夫以不移俟彼靡常久近衡从其志必偿歌以讯之用着不忘
　　垂丝海棠赋　　　　　　　　【元】陈　樵
　　幼余爱此春华兮阅草木之文章左光车而右服马兮饮余菲而食余芳于时青气流辉荣生佳植天集累巧雨标五色抽神缄于鬼秘宛葩刓而萼刻沃紫淳红抽黄添白比秀推荣莫之省识惟春皇之尽艺兮有海上之名姿方梅蘤之雨别属杏艳之云乖被春泽以成光兮表独立而太奇于是羣芳沮废不知所营桃伤李仆让为先登虽体裁么防而态有余荣丽不废清纤不伤陋芙蓉袤丈落花盈斗桂花明密山樊孤瘦清不掩纤秾伤丰茂秾纤失度兹花则否花必待族共气分荣取萼红棃借跗山樱俪美聮芳为花之选未若他花解手背面郑緜染色魏花荐紫来禽木拟之非是伊淛河之佳植信羣离而类絶丹徒芳裔名均种别宣华丽质风马不接葢其为状也兰秀同心蕙华并弱委蓝丝而缀蘤垂彤纷而防萼若四体之无骨睢匍匐于秦槖头抢地而不举迁对吏以增愕始而望之则辉邻珠树色比紫烟非云等润丹露均繁若处子之颖秀兮方春睡之烂漫挟春矫而无力兮色韡韡其可餐其少进也春透缃枝芳苞微解秀外朱融黄中金赭黼藻林池金玉芳榭尔乃湛酒溷肴徘徊清夜红妆翠袂效奇樽下香风入座桂烛流华播明安于密焰同夜笑于釭花时乃掺觚成咏醉墨垂葩才华比秀缛防同姱及夫红芳满国香雨转繁扶玉兰而欲压伤桃李之盛年方玉啼之承脸又嫣然而破涕酒色未消玉色微起故月新日朝改夕异叹解携之无几兮恐云散而风流忽堕环而遗带兮遡风帘而并游曾青阳之未艾兮怨花时之未暮吾方尚友于名芳兮乂遽先于朝露羣花纷其啼笑兮嵗复嵗其人虽不言之桃李兮犹暗掷于春心繄明艳之藻质兮将感勾呉而靡楚君何兹花之絶俗兮甘与蝴蝶而同梦起拂衣而髙谢兮羞与悦已以为容朝吾游于平林兮见丹铅之满地虽壮夫其犹扼腕兮铸黄金以为泪忽百端之交集兮折遗荣以搔首叹光尘之阻奉兮临春风而举酒指朱鸟以为期兮致芳情之扣扣于是徘徊起舞以为迎繁送谢之歌歌曰归华落兮丹秀分转秾艳兮清露尘委春事于蔓草将奈何兮愁伤人座客闻之又续而为之迎繁之歌曰景已絶兮迹已徂问花事兮无有余虽舞袖之翩翩幸嵗期之未渝思投分兮寄飞仙无迟子兮长愁予嗟周亲与狎友髪易华兮嵗易除朝荣暮巳悴兮保金石躯
　　垂丝海棠赋　　　　　　　　【明】夏允彛
　　有名葩之新艳托瑶海而擢枝疑红酥之凝滴学霞绡以抽丝剪夭桃而缛碎琢芙蓉而红垂开千房而罗薄圆万颗而珠蕤于时薇帐晨开缃帘画巻芳茵翠深石钱紫浅映宝粟于朝幌叠琼鳞于砌碝念秀枝之绀柔惜娟体之盈愞弱顔畏见春风面面向玉阶逗微线海绡遥拂动纤客紫燕轻捐觉红颤楚妃束素不胜衣延娯怯举游飘扇赵女飞仙裠带留旋怀纒蔓露羞罥匀光晃日泣红疑雨丹爵梦灯蛟妾织缕低覆羊车斜牵鳯股蒲桃少酦琼玖环舞罗衫薄兮香酥寒云鬟重兮瑶钿俯乃有石闺仙子甲帐宫娥戏垂檀袖笑绾春罗振幡铃而揺蕊弄方丝而浩歌歌曰丽娟十四玉肤软明离曲帐置妖娈黄金步揺不自持薄倚瑚息芳喘又歌曰知琼来是紫皇宫结得葳蕤珠万丛不向朝阳妒肥婢宜直天上值青童姿冉冉而宜约晕魂魂而半朣落粉销白披霞殢红杏烟轻绕蝶扇吹融敛修裾兮香自语缬醉眼兮娇欲通重为乱曰么嬛浓睡暖云止轻洗胭脂赤玉玼停停帖妥倚雕栏笼罩香泥怜月姊
　　垂丝海棠赋　　　　　　　　【明】陈子龙
　　发晓帘以选春触澹欢于微眴冯小栏以垂手背初酣而障面约暖魂而扣红俯琼肌之秘倦倒嬾妆其投怀湿妖情以低颤引轻容于雾文防柔心以双纒锁烟架而扶醒吐温酥以徐巻梦清粉之娟娟委凝珠之串串学照靥而临波荐软肢以斜眄浴薇露而迎风擘莲苏而总□漾游丝于皎月袅飞鬟于碧烟蘸明眸之静注倚花肩而密緜剪毵绒于蛮锦挂萝屏之绛仙系娇夜之情睡荡芳思而尚牵拟幼眇之欢初佯含羞以自怜掩媚姿而神抑破嫣痕于晓眠妩弱性之愁秀拾丽影之弃妍飔紫梢以向夕解幽贞而露儇偎丁香以乱罥裁霞縠而染蝉堕月姊之半铢织江妾之鬖巻殢劳宠以攲逗軃身而防弦頽帐舞之璎珞拖鸾骑之鞭绰氷肤以娇晕冉柔菲之纤褼若乃晴刷山睂风翻娃袣氷线钩抛花容波裔扇蜂翼而零斜抱蛾髯而揺曳星宫绕瑰之都蛟室分绡之第则有玉女开愁瑶姬通慧伴滟滟之慵顔带婓婓之堕髻对薄醉于绮疏揉曼情于鞶帨防蟾汁而莹脂挑獭髓而修嫕襞幽纹以聮萝撮丹缕之孱系至于春虚珉戺雨涨玑帘褪粉朱而魅散沉的紫而魄黏断婳絩以留碧烂明缃而割纤短红其媚媚大垂废其掺掺啼伤掩帐冶革空匳堆陈英而悼蠧僵去艳而流乱悲人之荣窄折思妇之柔尖秾华絶兮难续慨色命兮不兼余有意兮天姝命余邮兮飞帘恐迟暮兮齐轨睇仙途兮云幨渺何接兮梦迂抱奇根兮防防
　　琼花赋【有序　　　　　　　　宋】张　问
　　扬州后土祠琼花经兵火后枯而复生今嵗尤盛邦人喜之以为和平之证乃赋之赋曰
　　伟赤社之防都滋黒壤之饶沃萃温润之秀气发英华于地轴是为琼花异于凡木香凝媚服之兰色莹光明之玉托根后土之祠擢榦蜀冈之麓曾不知其歳年亦弗纪于图録欲问司花之女但注诗人之目谓天下之一株冠羣花之芳馥岂唐昌之余芳载后庭之遗曲者乎当其风入琳宫春归华屋萼折青绡色凝寒緑枝珊瑚兮镂氷雪蕊珠玑兮烂金粟真庭静兮朝曦丽其纤秾仙籞深兮瑞露滋其芬郁瑶林瑰艳之葱蒨阆苑琪英之燿煜若盖而绣似璧而谷如黄琮瑚琏璀璨而禋坛而文佩环琚玲珑乎衣鞠桂娥竞爽借月影于氷蟾阿母来观下云軿于皓鹄俪靓质于茉莉抗素馨于薝卜笑玫魂于尘凡鄙茶防于浅俗惟水仙可并其幽闲而江梅似同其清淑真絶代之无双久弥芳其幽谷乃聚八仙之殊种玉蝴蝶之别族叶扶疎而韵不胜色近似而香不足犹瑾瑜琬琰之粹温岂碔砆坚珉之碌碌葢艳冶争妍者众之所同而蠲洁向白者我之所独是以兵火不能禁胡尘不能辱根常移而复还本已枯而再续疑神物之防持偏化工之茂育抑将荐瑞于中兴而效祥于玉烛
　　琼花赋【有序　　　　　　　　元】郝　经
　　中统二年春三月制使李公致琼花数枝是年冬十月而梦二客相邀至维扬之后土祠饮于花下啸歌为乐既醉而觉乃作赋马解曰
　　江风吹云枕压霜月神不栖目轶思超越栩栩曳曳境与世别天宇辟凡縦絶歴兰路开桂阙飘飘乎冯髙御空不知身之几何而造乎虚白已而扶揺颉颃恍惚莫量疑在钧天亦如巫阳孤鹤飞来缟衣裳翩然负予背风翺翔下视淮海雉堞相望贝错珠莹接屋连墙绣帘雕摆绮疏緑房十里一市金纱煌煌混灏海之鱼龙骇飞埃而陆梁忽丹霄之二仙翥青鸟以相将指仙花以为言可釂月以飞觞是阆苑之仙根来瑞世而呈芳坼腻雪以揺碧刻春氷而带黄喷蕊牒于花心引轻丝而不狂天风収其落英不委地而飘扬彼众卉则俗死漫红妖而緑倡玉阴婆娑徙倚徜徉清香忽来莫知其方乃诵明月之曲歌窈窕之章倚歌横箫锵鳯鸣凰挹芳澜之浩渺倾坠露之淋浪巻琼瑶于杯盘吸霜露于肺肠欲折枝而不敢惧眞宰之或伤且对花而举酒浇遯世之茫茫修焉玉女隔花而语髣髴花神是为花主谪自瑶华以临后土剪氷绡以为裳染麝尘于金镂拂白霓而下征曳秋霞而轻举现仙姿于尘寰寓风神于月府且曰有妹其字飞琼适来瑶池善为新声与君佐酒以荐予诚遽作穿云振揺琼英説仙家之幽香咏蓬壶与赤城阅花朝以逍遥驻芳姿以轻盈嗟胡为乎斯世而沉防于此生也时予既醉二仙亦去花落尊空歌残玉树斗转参横脱惊寤余香冉冉月满牕戸乃为记梦之歌歌曰玉宇春兮花始开与二仙兮飘然而来花亦喜兮揺揺乎琼瑰掇飞英兮泛酒杯飞仙为我兮歌以累累亦既醉兮胡不归花满袖兮香满帏谓予是梦兮余不疑嗟时之人兮孰非梦之为
　　舜华赋【有序　　　　　　　　晋】傅　咸
　　佳其日新之美故种之前庭而为之赋
　　览中唐之奇树禀冲粹之至精应青春而敷蘖逮朱夏而诞英布天夭之纤枝发灼灼之殊荣红葩素蔕翠叶素茎含晖吐曜烂若列星朝阳照灼以舒晖逸藻采粲而光明罄天壤而莫俪何菱华之足营
　　款冬花赋【有序　　　　　　　晋】傅　咸
　　余曾逐禽登于北山于时仲冬之月也氷凌盈谷积雪被崖顾见款冬炜然始敷赋曰
　　惟兹奇卉款冬而生原厥物之载育禀淳粹之至精用能托体固阴利此坚贞恶朱紫之相夺患居众之易倾在万物之并作故韬华而弗逞逮皆死以枯槁独保质而全形华艳春晖既丽且殊以坚氷为膏壤吸霜雪以自濡非天然之眞贵曷能弥寒暑而不渝
　　凌霄花赋　　　　　　　　　【宋】梅尧臣
　　厥草惟夭厥木惟乔草有柔蔓木有繁条縁根兮附蔕布叶兮敷苖朱华粲兮下覆本榦蔽兮不昭嗟兮此木几嵗几年而至于合抱夫何此草一旦一夕而遂曰凌霄是使藜藿蒿艾慕髙艳而仰翘翘也安知苹藻是洁蕙兰自芳芙蓉出污而自丽芝菌不根而自长或纫佩带或采顷筐或制裳于骚客或登歌于乐章故得为馨为荐为嘉为祥皆无附着亦以名扬奚必托危柯而后昌吾谓木老多枯风髙必折当是时将恐摧为朽荄不复萌蘖岂得与百卉并列也邪
　　木槿赋　　　　　　　　　　【陈】江　总
　　日及多名蕤宾肇生东方记乎夕死郭璞赞以朝荣潘文体其夏盛嵇赋悯其秋零此则京华之丽木非于越之舜英南中新草众花之宝雅什未名骚人失藻雨来翠润露歇红燥叠萼疑擎低茎若倒朝霞映日殊未妍瑚照水定非鲜千叶芙蓉讵相似百枝灯花复羞然暂欲寄根对沧海大愿移华厠绮钱井上桃虫难可杂庭中桂蠧岂见怜乃为歌曰啼妆梁冀妇红妆荡子家若持花并笑宜笑不胜花赵女垂金珥燕姬挿宝珈谁知红槿艳无因寄狭邪徒令万里道攀折自咨嗟同崔少监作双槿树赋【有序　　唐】卢照邻
　　日昨于著作局见诸著作竞写双槿树赋蓬莱山上即对神仙芸香阁前仍观秘宝金悬秦市杨子见而无言纸贵洛城陆生闻而罢笑故知柔条朽榦吹嘘变其死生落叶雕花剪拂成其光价方且传石渠之故事得槿树之新名足以脂粉仙台丹青秘府者也若布衣藜杖岩栖藿食当尧时而非吏处汉代而无田学涉芜浅文多瞽陋宜其屏窜用其静黙葢穷而思达人之情也卑而应高物之理也故疾雷作而蛰虫飞浮云兴而石磶润不可废也虽云圣朝多士而公实居之草泽有人亦国家之美事故复奬刷刍鄙作双槿树赋辞义猥薄退增慙腼谨啓赋曰
　　方丈蓬莱邈矣悠哉芸居石室图天揆日若乃羲和掌地太史观星铜浑玉防宝笥金铭地则图书之府人则神仙之灵中有芳蕣郁郁亭亭观其两砌分植双阶并耀叶镂五衢荣回四照纷广庭之靃霏隠重廓之窈窱青陆至而莺啼朱阳升而花笑紫蔕红蕤玉蕊苍枝露华的皪风色徘徊糁糁衰风婀娜隈緌迫而视之鸣环动佩歌扇开逺而望之连珠合璧星汉回状仙人之羽葢疑佚女之瑶台寂寞攸利栖闲此地委命巻舒随时荣顇外无婴夭之祸内有逍遥之致朝朝暮暮落复开嵗嵗年年红似翠若夫游蜂戏蝶封其萼轻烟弱雾结其条来不谓之茍去不为之饶故能出君子之殊俗入诗人之旧謡齐显昧于两曜放生死于一朝同防我之非我固虽雕而不雕则有亭伯儒门令思诗友翰苑旷其吞梦文綘髙而照斗咏芜滋之朝夕悲积薪之先后缛绣起于缇纷烟霞生于灌莽岂与岩幽弱篠涧厎枯松徒冐霜而停雪空集鳯而吟龙讵得奉仙闱之广价连笔匠之为容已矣哉东方生闻而叹曰故年花落不留人今年花发非故春倏兮夕陨忽兮朝新侏儒何功兮短饱曼倩何负兮长贫聊寄辞于庭树傥有感于平津
　　朱槿赋　　　　　　　　　　【明】李梦阳
　　司阳兮煽烈涉秋兮逾炽览逝兮中蕴游物兮揄志韪庭木之荣丽闵含芳之不修倾朝羲以擢华夕景至而殒枯伊赋形之靡移谅天道而奚移幸见标于哲典厥登咏于删诗何有性而易迁恒随所而盘据条荏苒而孔弱叶萦阴而繁布蒙薰风之拂披爰条妍而运缛既抽铝以剖绛遂希芬而效馥濡溥露以膏韵借垂光于杲日熨炎阳之静彩褒絶代之英质态疑层而遽损媚若敛而复出恍若流霞过茂草烂若庆云游春沼宛娈窈窕翋防缥缈或尔托文堂之隙寓奉君子之荣辉侧朱陛以敷荫竞葵榴于赤墀屈纤枝于皓腕征瓠齿而清歌叹形微而宠重屡回笑而增酡天暮日夕顔销华落辞髙垫卑飘芜泛浊槛尘池纬扑帘缤幙或委空曲或飞土苴飐丛回波蹂蹋坐隅觞停镫昏主倦客烦舄履无序折钗碎钿几席狼籍命驾归旋于是弃媵摈嫱愁女怨姬出幽房步苔阶揺金扃吟殿月掩团扇而涕零徙长门而望阙攀斯木以凝盼掇霣萼而中热足将进而踟蹰立长廊之肃阴轸兰台而首疾咎増城而痛襟思惝怳以攒内泗交颈而淫淫嗟容色之难恃慨欢懮而异营佩薫芳以顺委庶生荣而没宁
　　木莲赋　　　　　　　　　　【唐】阙　名
　　蔽茅珍树森林绮堂庇根天壤擢秀春光虽违性于旧国终奉恩于此乡违性何苦主人有勿剪之怙奉恩何其主人有挈瓶之滋君既加我以惠好我亦报君以葳蕤弱其枝圆其叶乱阶前之蓂荚跗緑缛萼芊茸状中浦之芙蓉既因其理又怜其美懐香则十步必闻含笑则千金可市有实虽漏于贡纳有阴足延乎憩止此木也诚则不材必姑树其桃李
　　桂林一枝赋【以题　　　　　　唐为韵】崔　琪
　　倬彼众木者其桂林一枝淮南擢秀月上标奇光雨露之新沐拂香风以徐吹故能使颢气凌空孤阴耀质心既丹而不二花又白而纯一凝霜殒而色鲜严景雕而叶密若然者固将与大椿而争长岂徒挺小山而间出至如孙已落郄诜未第沮尘色于灰心然粒玉而烬桂孰谓连巻衔半死之质特达承再生之惠淹留君之庭芳郁君之砌惜矣哉向使便辞仙客永弃幽林委根不用之境灭影空山之阴又焉能擅昆玉之髙价吐嵗寒之宿心彼徒见零落焦梧再斵恩深于既往殊不知摧残朽桂一枝重遇于当今
　　木犀花赋　　　　　　　　　【宋】杨万里
　　秋气已末秋日巳夕杨子觞客客醉欲出偶云物之浄尽吐霁月之半璧杨子鼻观若有触焉澹空山之何有惊妙香之郁然急谓客曰是必有异吾与子盍小观之行而求之无物可即也舍而不求又不能自息也天风忽来其香浩荡杨子乃凝神而从之忽欣然而独往盖吾履未出于柴门之里吾身巳超于广寒之上矣水国湛湛不足以为其空明而深靓也雪宫皑皑不足以为之髙寒而迥映也玉阶之前有团其隂蔚乎瑠璃之叶槭乎琴瑟之音天葩芬敷匪玉匪金细不逾粟香满天地盖向者之所闻乃于兹其良是摩挲玉蟾蜍而问焉亦不知其名而字之曰桂吾甚爱之欲求其裔将刈其枝以修身之玉斧瀹其根于银河之秋水移之以归艺我庭砌羿妃頩然而不恱曰余将白之于帝杨子耸然而寤月尚未午客亦未去顾而见木犀之始花宛其若天上之所覩笑而问客曰吾之兹游梦邪醉邪惘然不知其处
　　白山茶赋【有序　　　　　　　宋】黄庭坚
　　姨母文城君作白山茶赋兴寄髙逺盖以自况类楚人之橘颂感之作后白山茶赋
　　孔子曰嵗寒然后知松柏之后雕也丽紫妖红争春而取宠然后知白山茶之韵胜也此木彦于临川之崔嵬是为麻源第三谷仙圣所庐金堂琼榭故是花也禀金天之正气非木果之匹亚乃得骨于昆阆非乞灵于施夏造物之手执丹青而无所用析薪之斤虽睥睨而幸见赦髙洁皓白清修闲暇徘回冰雪之晨偃蹇霜月之夜彼细腰之子孙与庄生之物化方坏户以思温故无得而陵跨盖将与日月争光何苦与洛阳争价惟是当时而见尊显处于瑶台玉墀之上是以闭藏而无闷淡然于干枫枯栁之下江北则上徐庾江南则数鲍谢盖不能刻画嫦娥藩饰姑射谅无地以寄言故莫传于脍炙况乎见素抱朴难乎郢人故徐熙赵昌舐笔和铅而不敢画或谓山丹之皓质足以争长而更霸知我如此不几乎骂虽琼华明后土之祠白莲秀逺公之社皆声籍甚盛俗态不舍挟脂粉之气而蕴兰麝与君周旋其避三舍
　　黄蔷薇赋【有序　　　　　　　明】俞允文
　　周于舜得斯卉一茎植于园亭迄今七载矣顾见两花始验其异意甚玩之遂作斯赋
　　有中园之嘉卉兮体天质之纯清陋众芳之秾艳兮昭粹色之竒英羌移根而永托兮遂挺栽乎前庭含内美以俟时兮越七禩而始荣解轻黄于绿苞兮乃夭娇乎朱明润琼膏于夕露兮潄金芽于朝阳缀雨丝之霏防兮澹浮霭而委倾送遥芬于柔飇兮敛绰态于弱茎枝袅长而施散兮叶鳞次而繁兴乍纚纵以钩带兮忽飘逺其若惊合厚隂于阶墀兮育翠景于轩櫺匹芳蓠而惭烈兮比崇兰而匪馨彼美人之采捋兮奚逺涉乎江濆顾斯种之独珍兮宜象徳而肖形岂絶处而遵晦兮阙故记于幽经肆予情而流咏兮庶蕲显夫修名
　　山黄花赋【有序　　　　　　　明】髙　出
　　北方久寒二月多不见花偶于北山之麓得黄花一树柯条颇类桑木时未着叶花着榦上一苞数蕚蕚各五出柔冉纤缀繁弱多姿询诸山人亦无能举其名予悲其早开而遇晩也赋云
　　沸沸春飇曀曀北山闻振柯而折叶亦霜重而雪烦骞松柏以髙秀无桃李以开顔属青阳之啓节敛羣卉而无言嗟何为乎后时山中人兮聊咏叹覛彼黄花榛莽为伍名无可称火燔樵斧胡先春之早信冒枯荄而乍覩条挺挺以儗佁华冉冉而微吐跗离榦以繁缀俨剪防之虚着纷一蕚其五出又一苞而五蕚非有馨香飘然荏弱虽纤琐兮靡绥庶光耀兮沃若标贞质以孤寂幸有辞于轻薄谢佳色于浮艳贵兹托乎丘壑擢汉殿之金防纷旖旎以葳蕤掩茂先之侈赋陋渇羌之诞词近雪兮映额黄于妆粉侧风兮垂绣领于柔荑比腊梅兮巳迟聊堪赠兮一枝渺金粟兮清影对幽石兮髙月旷寥阒兮自如人不见兮鸟谒忆江南之丛桂懐湘楚之秋英怵零露其朝泛悲清霜之夜零悼擥采其萎絶遂袭美而失贞吟骚颂以侘傺弄潺湲以屏营呜呼物欣所遇夫亦何情处幽任质天全无名不闻社树不才无倾又孰知人之悲喜与夫贱荣者哉
　　落花赋【有序　　　　　　　　明】叶宪祖
　　武林张次公旧有落花赋脍炙人口余未之见也乙丑秋日晤次公于都门始得快读才艳鲜秾情寄凄恻巳极词人之致第赋与兴比不同始末诠叙各有厥体兹赋纵横言之若以之入歌行可与卢骆同风余不揣芜陋效颦一篇深愧拘于所闻聊博知已之览笑云尔原夫芳丛茂苑绮合上林条风布暖淑气垂隂吐鲜华于杂树纷丽色之交森临轩之鼓堪催连夜之符待发河阳之仙令争看邺下之清歌未歇恣王孙之宴赏兮盻驻景于朝霞重骚人之题讽兮欲留春于碧月夫何容华尽兮憔悴风雨妒兮飘揺含姿别榦抱馥辞条防苍苔而尚媚瞥秀目兮空撩惜繁华之易坠恨好物之非牢繄惟缀庾岭之琼蕤发罗浮之清梦顾瘦影兮云横挹幽芬兮月送冷蕊惊飞关山一弄乃若影碎百株之锦春迎十里之红指前村兮沽酒探御宴兮登龙残妆欲褪丽彩俱空粤若红饶一捻栏开百宝姚黄魏紫倾富贵之家国色天香极形容之巧曽欢赏之无多亦摧残之恨蚤亦有西府之产特异垂丝之种还妍迎风兮若纤腰之怯舞着雨兮宜冶态之増憨觅佳人于空谷竟形影之难探若夫都之树新栽紫陌之尘自满忆避秦兮何年嗟乞浆兮期短乱红雨兮其如掷春风兮不管复有西湖十里玉井一枝六郎之面姣好妖妃之步逶迤勌红衣之欲卸忽凌乱于涟漪爰及招揺之种吕览攸称贲禺之树禹经所荟托幽丛于小山荡天香于云外惟金粟之缤纷亦秋风之无赖于是花云异状落亦殊顔坠梨花之纷兮白晢洒杜鹃之血兮红殷豆蔲之相思散漫酴醿之倚架防木兰飘雪蔷薇陨露榴照眼兮轮丹栁飞緜兮失素或绕砌以依栏或沾泥而扑路其乍零也翩弱态于回风其既落也付香魂于流水蝶蹴舞于低枝燕衔归于旧垒伊造物之多情似徘囘而未巳若夫身坠玉楼容惨夀阳咏寂寞则阿娇之长门乍掩悲弃置则班姬之纨扇初藏还故枝而不得徒垂涕于空房嗟夫物畴荣而不萎世靡盛而不衰信芳菲之易谢宜为欢之及时濡毫兮太息落花兮凝思







　　御定歴代赋彚巻一百二十五
　　钦定四库全书
　　御定歴代赋彚巻一百二十六
　　花果
　　桃赋　　　　　　　　　　　【晋】傅　
　　有东园之珍果兮承隂阳之灵和结柔根以列树兮艳长畞而骈罗夏日先熟初进庙堂辛氏践秋厥味益长花落实结与时刚柔既甘且脆人口消流亦有冬桃冷侔冰雪放神适意恣口所尝华升御于内庭兮饰佳人之令顔实充虚而疗饥兮信功烈之难原嘉放牛于斯林恱万国之乂安望海岛而慷慨兮怀度索之灵山何兹树之独茂兮条枝纷而丽闲根龙虬而云结兮弥万里而屈盘御百鬼之妖慝兮列神荼以司奸辟凶邪而济正兮岂唯荣美之足言
　　园桃赋　　　　　　　　　　【晋】伍辑之
　　嗟王母之竒果特华实兮兼副既陶煦以夏成又凌寒而冬就嗟异植兮难拔亦晩枯兮先茂农黄品其味汉
　　帝惊其珍林休反耕之牛宅树伺恶之神景毙勇于不足弥増罪于甘分虽无言兮成蹊叵充肴于魏君时令载始周南申章瞻择有制药齐惟良鲁拂柩以悔荆楚供弧以事王
　　蟠桃赋【以髙捧文明以　　　　唐观环照为韵】独孤授
　　东海神木是曰蟠桃可得闻其广而未量其髙盖苍龙之所临据白日之所先照结根于凌北之峰禀气乎衡星之耀其生植也与乾坤始其蟠萦也至三千里上鸣天鸡下宅郁垒徒骇于説莫原其以配若木以相望冠扶桑而特起尔乃焕初阳之杲杲压巨海之漫漫太皞司方以流盼羲和防御而上干倾髙柯而飞鸟罕及随巨叶而青云共蟠何帝休之名志岂姑繇而变观穷海陆以标竒抗蓬瀛而争耸疑蒸林之相合乃一木之所拥照溟海则攀其若浮升日轮则逺视如捧霜雪莫能以雕换风涛庸得其震倾拂垂云之脩翼防吹潦之长鲸非有歳之可纪毎先晨之效明拂青桂于隂魄掩白榆于太清信植物之神秀壮元化之曲成木无与俦其谁骋两鬬之术子不可获安有被三窃之名是知瑰异之説或处明而若晦区域之心多玩小以疑大天无所不育地无所不载莫出混茫之中咸居耳目之外伟蟠桃之遐絶宜列仙之游防安得探神物而驻韶顔涉沧海而登朔山骖素虬之夭矫驾彩凤之回环庻因此以捧日愿脩条而一攀
　　李赋　　　　　　　　　　　【晋】傅　
　　植中州之名果兮结脩根于芳园嘉列树之蔚蔚兮美弱枝之爰爰既乃长条四布密叶重隂夕景回光傍隂兰林于是肃肃晨风飘飘落英潜实内结丰彩外盈翠质未变形随运成清角奏而微酸起大宫动而和甘生既变洽熟五色有章种别类分或朱或黄甘酸得适美逾蜜房浮彩防駮赤者如丹入口流溅逸味难原见之则心恱含之则神安乃有河沂黄建房陵缥青一树三色异味殊名乃上代之所不覩兮咸升御乎紫庭周万国之口实兮充荐飨于神灵昔怪古人之感贶乃答之以宝琼玩斯味之竒玮兮然后知报之为轻
　　荔支赋　　　　　　　　　　【汉】王　逸
　　暧若朝云之兴森如横天之彗湛若大厦之容郁如峻岳之势脩榦纷错緑叶蓁蓁灼灼若朝霞之映日离离如繁星之着天皮似丹罽肤若明珰润侔和璧竒喻五黄仰叹丽表俯甞嘉味口含甘液腹受芳气兼五滋而无常主不知百和之所出卓絶类而无俦超众果而独贵
　　荔枝赋【有序　　　　　　　　唐】张九龄
　　南海郡出荔枝焉毎至季夏其实乃熟状甚瓌诡味特甘滋百果之中无一可比余徃在西掖尝盛称之诸公莫之知而固未之信惟舎人彭城刘侯弱年迁累经届南海一闻斯谈倍复嘉叹以为甘防之极也又谓龙眼凡果而与荔枝齐名魏文帝方引蒲桃及龙眼相比是时二方不通传闻之大谬也每相顾闲议欲为赋述而世务卒卒此志莫就及理郡暇日追叙徃心夫物以不知而轻味以无比而疑逺既不可验终然永屈况士有未效之用而身在无誉之间茍无深知与彼亦何异也用导扬其实遂作此赋云
　　果之美者厥有荔枝虽受气于震方实禀精于火离乃作酸于此裔爰负阳以从宜防休和之所播涉寒暑而匪亏下合围以擢本傍防畆而抱规紫纹绀理黛叶缃枝蓊茸霮防环合棼纚如盖之张如帷之垂云烟沃若孔翠于斯灵根所盘不髙不卑陋下泽之沮洳恶层崖之崄巇彼前志之或妄何侧生之见疵尔其勾芒在辰凯风入律肇气含滋芬敷谧溢緑穂靡靡青英苾苾不丰其华但旨其实如有意乎敦本故微文而妙质蔕药房以攒萃披龙鳞以骈比肤玉英而含津色江萍以吐日朱苞剖明珰出炯然数寸犹不可匹未玉齿而殆销虽琼浆而可轶彼众味之有五此甘滋之不一伊醇淑之无准非精言之能悉闻者欢而竦企见者讶而惊仡心恚可以蠲忿口爽可以忘疾且欲神于醴露何比数于甘橘援蒲桃以见拟亦古人之深失若乃华轩洞开嘉賔四防时当燠煜客或烦愦而斯果在焉莫不心侈而体泰信雕盘之仙液实玳筵之绮缋有终食于累百逾益气而理内故无厌于所甘虽不贪而必爱沉李美而莫取浮甘而自退岂一座之所荣冠四时而为最夫其贵可以荐宗庙珍可以羞王公亭十里而莫致门九重兮曷通山五峤兮白云江千里兮青枫何斯美之独逺嗟尔命之不逢每被诮于凡口罕获知于贵躬柿何称乎梁侯棃侯何幸乎张公亦因地之所遇孰能辨乎其中哉
　　荔支赋【有序　　　　　　　　宋】李　纲
　　张曲江尝赋荔支美则美矣然未尽善也余来闽中始得食其生者因感而赋之其辞曰
　　伊天地之大美种火徳于炎方结荔支之嘉实禀纯气于至阳含滋润于雨露违严凝于雪霜碧叶素荣缥蔕丹房肤如龙鳞颗如裹囊绛绡为殻白玉为瓤液贮甘露核藏丁香醖难言之妙味吐自然之清香此荔支之大略也全而观之亘如丹凤之方卵而未雏破而窥之莹如老蚌之既剖而见珠掇而出之粲如姣姬褪红裳而露玉肤咀而嚼之旨如琼醴吸沆瀣而羞醍醐谈辩莫及丹青难图百果退避孰敢争腴至如厥包橘柚先荐含桃岭表龙眼西域蒲萄色沮情恧逊美推髙矧夫剥枣浮爪来禽青李张公大谷之梨梁侯乌椑之柿曽何足以比万分之一二哉秋夏之交蒸暑歊然畏景驰至薫风入弦着花结实耀日含烟一望万株列于名园璀璨荧煌若繁星之丽天一食千颗置之华筵匀圆磊落若火齐之堆盘溢甘芳于齿颊实元气于丹田宿醒可解沈疴可痊若夫色味与香变于三日曝之为干渍之以蜜泛鲸海之巨航入金张之要室譬之神药致佳人之尸千金市骏马之骨气格精神初不得其髣髴也昔者曲江尝为之赋寓意卒章惜其不遇殊不知草木之性各安其土玩物防志亦所不取开元之末妃子最怜万里驿致来自蜀川死百马于山谷望一骑而嫣然荔支则遇而天下病焉爰有狷介之士负罪逺谪适丁其时偶得而食不烦传送之劳以资口腹之适快平生之素愿饱珍味而无斁正犹卫懿不可以好鹤而幽人得之适所以増其逸阮籍之徒得全于酒而羲和湎淫乃废时而乱日且食荔支此非我力
　　荔支后赋【有序　　　　　　　宋】李　纲
　　宣和已亥歳余谪官沙阳次年夏始食荔支尝为之赋后十二年歳在辛亥寓居长乐于今又四夏矣备尝佳品究见荔支本末作后赋以订之其辞曰
　　客谓梁谿病叟曰玉局翁以荔支比江瑶柱与河豚岂其然乎病叟曰否拟人必于其伦惟物亦尔彼河豚与瑶柱在海物而推美厥臭惟腥厥状惟诡借姜桂之余滋荐樽罍之芳旨快一嚼而称珍非鼎俎之正味何足以得荔支之髣髴也惟此荔支产于炎方緑蔕团团丹实煌煌香吐芝兰液凝琼浆色味兼美自然芬芳宛如佳人丽服靓妆冰肌玉骨锦衣绣裳又如明珠包裹绛囊焕彩外耀皓质内光其品则有陈紫方红江緑宋香细若鸡舌赩若硫黄虎皮斓斑龙牙锐长蚶殻匾仄玳瑁文章皱玉丰肤星毬照江千类万族不可殚详夫岂瑶柱河豚之所能比方也客曰然则何物可以拟之病叟曰建溪腊茗仙草之英采掇以时制作惟精苍璧忽破素尘乍惊瓯泛霏霏之乳花汤飕飕之松声涤烦蠲渴愈病析酲此亦天下之至味也洛阳牡丹百卉之王鹤白鞓红魏紫姚黄嫣然国色郁乎天香艳玉栏之流霞列锦幄之明釭价重千金冠乎椒房此亦天下之至色也相彼二物标格髙竒名虽一概种有多岐絜长度美可并荔支永叔君谟序而谱之如三国之鼎峙各擅据于一陲角力争胜未可以决其雄雌也客曰腊茗牡丹则吾既得闻命矣敢问百果之中孰与为比魏帝方之蒲萄唐人推于緑李亦有谓乎病叟曰荔支之生厥土惟三西则巴蜀连亘峤南肉薄浆多酸而不甘与闽粤之所产殆不可同日而谈也汉贡南海唐驿西川皆荔支之下驷乃并惊于中原当时所见得其粗焉冝乎品藻之失而议论之偏试使闽粤者进则二累慙恧将逊美以推先而况其凡乎若夫洞庭之柑瓤凝玉雪清香潠手累日不歇苕霅之芡实侔珠玑咀嚼不倦玉池生肥思其次焉亦皆荔支之亚匹也然柑可食而不可多芡疗饥而不疗渴惟食多之益办与饥渇之兼解微荔支吾谁与归方将休影息踪遗物离人倒冠落佩买山灌园植千种之陆离择万颗之匀圆上滋绛宫下灌丹田怡性养夀超然自得以尽吾之天年子能弃世事而从我游乎客黙然慙逡廵而辞退
</div>
    <div class="pagination">
<a href="御定历代赋汇_page102.html">上一页</a><span>...</span><a href="御定历代赋汇_page98.html">98</a><a href="御定历代赋汇_page99.html">99</a><a href="御定历代赋汇_page100.html">100</a><a href="御定历代赋汇_page101.html">101</a><a href="御定历代赋汇_page102.html">102</a><span class="current-page">103</span><a href="御定历代赋汇_page104.html">104</a><a href="御定历代赋汇_page105.html">105</a><a href="御定历代赋汇_page106.html">106</a><a href="御定历代赋汇_page107.html">107</a><a href="御定历代赋汇_page108.html">108</a><span>...</span><a href="御定历代赋汇_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
