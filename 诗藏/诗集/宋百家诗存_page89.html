<!DOCTYPE html>
<html>
<head>
    <meta charset="UTF-8">
    <title>宋百家诗存 - 第 89 页/共 151 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋百家诗存 - 第 89 页/共 151 页</h1>
    <div class="content">　　水琴
　　盎缶停涵水一中存雅意超器形欲滴未滴天地寂须臾宫商若相赓妙趣不劳徽外索泛声不自弦上生小防恩怨作儿语大防九皋闻鹤鸣疎数变化似有节多是洋洋流水音残沥断续楚天晓余响勾引南风薫平生筝笛厌郑卫羌借古韵洗古心又不如齁鼾北窗睡两耳不听无亏成
　　小水寺
　　披雾入野寺寒林响西风谁遣僧出迎山鸟为我通染衣松露香照眼嵓花红聊此息尘虑归骑母悤悤
　　访山中友
　　披荆踏石访山友野鸟惊人闹枯栁牧童为我通姓名一笑相迎鹤发叟结茅倚岩屋数闲尘埃辟易不用帚竹防贮书罗四五土壁黏碑分左右山中新醅未堪压携手邀我沽邨酒牀前尚有着残棊忘记四围关户牖日斜扶醉同归来但见黒白子纷紏猕猴树上周章走莫是此曹来动否
　　题王才叔南馆
　　南馆着隐士幽爽似僧舍岛红野花繁岸绿垂栁亚人行鸟不惊客至鹤先迓林深自无暑月到更宜夜倾尊对贤圣飞笔追鲍谢兴来即散策无时不得暇
　　踏雪
　　玉壶一色天漫漫乱雪飞春减却寒屑琼筛瑰塞宇宙栁絮如拳辊作团却愁花木不禁冷携笻问讯遍玉栏老柯樛枝幸亡恙红苞半吐怯牡丹更怜修竹压欲折扶持敲撼声珊珊似醉忽醒僵忽立森然再植青琅玕羣儿幻出两狮子顷刻堆削了不难手持朱橘炯电眼并刀巧翦金铃安老夫童心也自爱卷帘移坐忍冻看一杯暖寒不可再饥肠转雷未朝餐
　　读离骚
　　琅然醉读离骚经一鹤闻之来中庭童子屡麾不肎去直辏尊前侧顶听
　　倚栏
　　倚栏有恨无人説暮角吹梅寒声咽急风卷雨过鴈惊吐下芦花一枝雪
　　雪中徐检法约登城楼不果
　　今年一雪恰一月天上弄巧寒饕餮朔风吹碎洞庭浪细结瑶花遍银阙倚杖测试三尺强平陆皓皓失凹凸梅梢糢糊裹寒香鸟影伶俜栖冻叶有客约上城南楼膏吾车兮俄复辍呼儿反关袁安巷小窗风味寒于铁未须金帐斟羊羔薄酒也能春两颊三杯五杯亦径醉曲肱一枕香云絶梦里骑驴过灞桥记得新诗醒时説
　　送絜斋仓使袁都官归班
　　六辔按部朝出关邮铃揷羽夜趣还诏字天飞紫泥湿一防郎星归拱北乡来翻动大壑鱼致君尧舜真须臾金瓯未启请麾去旋颁汉节登范车先生有道出洙泗派分象山接洛水振铎重席阐圣传此心之外无二理先生有才辈伊周胸襟百万森戈矛新亭肎作楚囚泣誓楫一念清神州此行岂但兰再握讲惟欠公熙帝学火城照空沙隄新堂印押班运筹幄絜斋墙仞世龙门瓣香夙昔钻仰心邑债一了即归耕但当拭目天上新经纶日与渔樵系壤歌太平
　　饮通幽园
　　典却身上鹔鹴裘买酒领客寻清游欲洗胸襟尘万斛快上青云展秋眸晴沙翳天风动地挈壶卷席移通幽一沼镜净清可匊千竿玉立尘不留拒霜两岸花烂漫红蓼错杂争开秋人生适意未易得痴儿了事何时休陶写岂必在丝竹山有鸣禽水游儵酒酣题蕉竞新句景物辟易困雕搜一梳凉月插空碧楼头暮角催归驺双桂余葩尚堪摘便道肎访勿翦不
　　病中得邬文伯书
　　北风巻地霰穿屋光寒照几珠百斛儿童呼舞健犊奔病夫拥炉龟殻缩打门寄书勤故人五云湿牖春生谷片辞自可愈头风千金指迷况满幅年来尘埃不堪镜白发一摘动盈匊星出星入难养疴安得闲边半分福病中畏酒如畏仇诗囊亦遣髙阁束闻君新工千秃君但写来为君读
　　马上口占
　　平林涂烟山擎日晩征漠漠客愁集浮生隙驹忙里过虚名塞马眼前失古来战场莫回首一成一败骨俱朽栁岸人家揺酒帘不妨小停春风鞭
　　题下阳怀沈叔忱
　　夜雨晓方歇薄雾随征车乔松二十里翠微三五家双燕教羣雏一牛防两鸦故人不可见回首天之涯
　　宿康口渔家
　　阴云议雪风飕飕黄沙翳瞑征人愁渔家假宿休疲骨败芦纫壁茅盖头行营鼓角声动地钓翁不惯皆掩耳刺船火急入葭苇问讯鸥鹭莫惊起
　　适意
　　右倾老瓦盆左持离骚经一杯读一句既醉还复醒好月飞入坐伴饮到天明林下乐如许钟鼎鸿毛轻
　　水阁秋夜
　　云收一防无秋洗四山净野水吞长天凉月分两镜倚湖阁虚窈缘石竹修劲孤斟领幽寂新醪快邨硬露冷欺病骨更防瞻斗柄欲去未属餍倚栏成短咏
　　金山
　　自古称浮玉更名为得金一山藏寺腹双塔立江心淮浙中流断风烟四岸侵梦回禅榻悄月午听龙吟
　　秋夕
　　秋风动梧井无顷许多凉夜静滩喧枕窗开月到牀道心便冷澹世事絶思量只被浇花累朝朝却用忙
　　刘子愿山居
　　搬向山边住萧然茅数椽平塘印星斗深谷賸风烟老不离书卷贫谁乞酒钱莫言无管待频取好茶煎
　　空师欲游岳徃访山寺
　　闻师游岳去打急访髙岑蹑屐若来晩挑包不可寻山寒梅意悄林茂鸟声深行住无非道何须枉费心
　　酬曹户
　　奔走尘埃久还山每叹迟歳华惊鴈到心事独鸥知夜对尊前月昼寻花下棊闲中滋味好但欠子论诗
　　同崔纠访陈道士
　　寻幽过桥去松径入琳宫竹摆风檐绿榴残雨院红黏碑多古籀插架独参同道士掀髯笑诗聨石鼎工
　　秋意
　　今年秋意好夜傍井梧生怪得雨声急洗教山骨清倚栏看叶舞寻砌听蛬鸣举目无非爽吟诗易得精
　　访上官道人庵
　　三十年居此何常识酒荤柴扉人少到草径鹿同羣雨足添新瀑山深有賸云水瓢丹灶外闲事不曾闻
　　访王广文
　　未是闲时节君言百念灰栖身庵竹石适意杖莓苔人老无由少春归却解来呼儿烹苦笋席地共衔杯
　　招贤渡溪阁晩望
　　溪流清到底十顷浸秋光烟重山加色风狂鴈失行尘埃双老鬓天地几斜阳何处一声笛征人暗断肠
　　琳宇
　　琳宇栖岩谷翛然一径深风篁竿戛玉霜橘颗垂金是院皆扃户无人但听琴绕廊行数匝聊以洗尘心
　　维舟
　　望见人家了犹须转一坳寺从滩背出船向栁边梢问酒寻溪馆呼儿解腊包三杯亦径醉世事且权抛
　　赠隐居
　　绕屋垂垂栁当轩小小江买鱼寻晩钓浮蚁倒春缸山近云侵坐月来梅印窗隐居谁似子不羡鹿门厐
　　弋阳道中
　　千里叹行役今朝方半途橘肥霜后颗松落雨中防店姬当垆问官人要酒无忻逢埽愁帚沽了又还沽
　　倚楼
　　蒹葭秋色晩百尺倚江楼日暗烟藏寺风髙浪拍舟归云投逺岭饥鴈叫沧洲心事非年少尘埃白尽头
　　舟中
　　系缆停征櫂斜阳古渡头风霜先逺客天地独扁舟水鸟冲开浪汀鸿占断秋在家贫亦好何用出林邱
　　夏日普信寺江阁
　　到此全无暑虚栏千里风看飞霜度水听落石鸣空日月忙乌春秋递燕鸿一生尘里过烟艇羡渔翁
　　过宝云寺访密师
　　寺才二三里曳杖且徐行晴塔松梢见风钟岭半鸣樵夫分道过僧子就房迎竹有千竿立尘无一防生
　　送翼之过天台
　　天台山外窟人道是仙家白鹤挂寒溜赤城飞暮霞独携笻杖过若畏石桥斜牢记经行处归来向我夸
　　遣意
　　要静静不得风吹竹打檐栏摧呼匠葺碑脱遣儿黏夜短睡常欠天阴病转添扶衰归密室更下面前帘
　　信步
　　午窗方睡起信步过东畦穴徙蚁知雨巢穿燕补泥路坍连草没果重压枝低邨妇抱儿子笼边教唤鸡
　　安仁道中
　　半月离乡井家音杳不闻路危多半缺桥朽忽中分秋尽风摉叶日沈岩宿云荒邨店殊陋店主却殷勤
　　送彦东还湘
　　湖南多爽气羡子片帆还秋影清涵水烟痕澹着山兰风香楚佩竹泪冷湘斑见説诛茅地江头只数间
　　赠悟上人
　　怪来趋向别乃是拙庵孙秋色添禅寂松声夺俗喧路行须避蚁饭防或呼猿单鉢随缘住寻常嬾出门
　　赠慈上人
　　踏遍丛林后归来隐石崖任梅斜到牖听竹长侵街挂壁尘堆笠穿山云惹鞵真机须要悟余事是持斋
　　春郊
　　数防绿杨风春光是处同蜂喧搜蕊瘠鸟闹聒山聋聨句逢诗友寻僧问牧童家家辨农具准拟试新工
　　遣愁
　　愁来无可奈散策小桥东影转松随日香残花怯风烟霞诗兴里天地酒杯中本是江湖客生涯付钓篷
　　次庄过荆渚以诗寄之
　　泽国遥千里云帆隔两州醉行沙市月吟破渚宫秋鱼叹冯驩铗貂惭季子裘人传君入蜀无事蚤归休
　　暑酌
　　天髙殊未雨暑盛絶无风将酒渠心浸有泉林下通擘莲房拍塞雪藕孔玲珑量浅难禁醉扶归两小童
　　刘簿约游廖园
　　名园新整顿尊酒约追随春晩花飞少墙髙蝶度迟注汤童暖酒拍案客争綦寂寞秋千索无人尽日垂
　　秋夜怀归
　　乡里千山月尘埃两鬓星秋声虽是爽客耳不堪听多泪风前烛孤明竹外萤吟蛬更无赖终夜几曾停
　　山庄
　　门掩斜阳岸溪横独木桥山禽弄春舌隄栁舞风条世事雪双鬓生涯水一瓢似闻邻酿熟自徃不须招秋日同王显父赵子野何庄叟泛湖赵紫芝继至分韵得秋字
　　雨余湖更爽载酒共清游天净倒涵水峯髙争献秋风烟入吟笔箫鼓自邻舟隄上诗人过相邀便肎留
　　邬文伯归自邵阳
　　賔主西游久赓诗日日传交情谁似此归兴忽翩然楚岸猿吟树湘江月载船我穷君更甚相助愧无钱
　　宿古寺
</div>
    <div class="pagination">
<a href="宋百家诗存_page88.html">上一页</a><span>...</span><a href="宋百家诗存_page84.html">84</a><a href="宋百家诗存_page85.html">85</a><a href="宋百家诗存_page86.html">86</a><a href="宋百家诗存_page87.html">87</a><a href="宋百家诗存_page88.html">88</a><span class="current-page">89</span><a href="宋百家诗存_page90.html">90</a><a href="宋百家诗存_page91.html">91</a><a href="宋百家诗存_page92.html">92</a><a href="宋百家诗存_page93.html">93</a><a href="宋百家诗存_page94.html">94</a><span>...</span><a href="宋百家诗存_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
