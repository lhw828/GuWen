<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 793 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 793 页/共 1083 页</h1>
    <div class="content">　　过朱协律故山
　　地下无余恨人间得盛名残篇续大雅稚子托诸生度日山空暮縁溪鹤自鸣难收故交意寒笛一声声
　　途中寄刘沆【一作寄朱特】
　　登车误相逺谈笑亦何因路入潇湘树书随巴蜀人敛衣寒犯雪倾箧病看春莫负髫年志清朝作【一作有】献臣送班主簿【一作少府】入谒荆南韦常侍【一作卢尚书】
　　束书成逺去还计莫经春倒箧唯求醉登舟自笑贫波移彭蠡月树没汉陵人试吏曽趋府旌幢自可【一作易得】亲
　　夏日登灵隐寺后峰
　　絶顶无烦暑登临三伏中深萝难透日乔木更含风山叠云霞际川倾世界东那知兹夕兴不与古人同
　　听新蝉寄张昼
　　细声频断续审听亦难分髣髴应移处从容却不闻兰栖朝咽露树隐暝吟云莫【一作若】遣乡愁起吾懐祗是【一作似】君
　　送喻坦之下第还江东
　　文战偶未胜无令移壮心风尘辞帝里舟檝到家林过楚寒方尽浮淮月正沈持杯话来日不听洞庭砧
　　送姚舒下第游蜀
　　蜀路何迢递怜君独去游风烟连北虏山水似【一作胜】东瓯九折盘荒坂重江绕汉州临卭一壶酒能遣【一作浣】长卿愁
　　旅次钱塘
　　此地似乡国堪为朝夕吟云蔵吴相庙树引越山禽潮落海人散钟迟秋寺深我来无旧识谁见寂寥心
　　别喻鳬
　　知心似古人嵗久分弥亲离别波涛阔留连槐栁新蟇陵寒【一作武陵闲】贳酒渔浦夜垂纶自此星居后音书岂厌频
　　送相里烛
　　相逢未作期相送定何之不得长年少那堪逺别离泛湖乘月早践雪过山迟永望多时立翻如在梦思
　　君不来
　　闲花未零落心绪已纷纷久客无人见新禽何处闻舟随一水逺路出万山分夜月生愁望孤光必照君将谒商州吕【一作李】郎中道出楚州留献章【一作韦】中丞
　　江流盘复直浮棹出家林商洛路犹逺山阳春已深青云应有【一作可】望白发未相侵才小知难荐终劳许郭心
　　金州客舍
　　巻箔羣【一作云】峰暮萧条未掩闗江流嶓雨路【一作帆】入汉家【一作隂】山落叶欹眠后孤砧倚望问此情偏耐醉难遣酒罍闲
　　途中逢孙辂因得李频消息
　　灞上寒仍在柔条亦自新山河虽度腊雨雪未知春正忆同袍者堪逢共国人衔杯益【一作亦】无语与尔转相亲
　　送从兄郜【一作韦郜一作途中别孙璐】
　　道路本无限又【一作更】应何处逢流年莫虚掷华发不相容野渡波揺月空【一作寒】城雨翳钟此心随去马【一作去鸟】迢递过千【一作重】峰
　　送许温【一作浑】
　　壮嵗分罙【一作弥】切少【一作髫】年心正【一作即】同当闻千里去难遣一尊空翳烛蒹葭雨吹帆橘柚风明年见亲族尽【一作冬】集在怀中
　　镜中别业二首【一作镜湖西岛闲居】
　　寒山【一作居】压镜心此处是家林梁燕窥【一作欺】春醉嵒猿学夜吟云连平地起月向白波沈犹自闻钟角栖身可在深
　　世人如不容吾自纵天慵落叶凭风扫香秔倩水舂花朝连郭雾雪夜隔湖钟身外【一作在】无能事头宜白此峰
　　经周处士故居
　　愁吟与独行何事不伤【一作闗】情久立钓鱼处唯闻啼鸟声山蔬和草嫩【一作雨歇】海树入篱【一作云】生吾在兹溪上怀君恨不平
　　赠喻鳬
　　所得非众语众人那得知才吟五字句又白防茎髭月阁欹眠夜霜轩正坐时沈思心更苦恐作满头丝
　　早发洞庭
　　长天接广泽二气共含秋举目无平地何心恋直钩孤钟鸣大岸片月落中流却忆鸱夷子当时此泛舟
　　贻钱塘县路明府【一作感怀】
　　志业【一作至学】不得力到【一作至】今犹苦吟唫成五字句用破一生心世路屈声逺【一作满】寒【一作云】溪怨【一作寃】气深前贤多晩达莫怕鬓霜侵
　　湖上言事寄长城喻明府
　　吟霜与卧云此兴亦甘贫吹箭落翠羽垂丝牵锦鳞【一作爇苇蒸菰米垂丝钓锦鳞】满湖风撼月半日雨蔵春却笑萦簪组劳心字逺人
　　涵碧亭【洋州于中丞宰东阳日置】
　　髙低竹杂松积翠复留风路极【一作剧】隂溪里寒生暑气中闲云低覆草片水静涵空方见洋源牧心侔造化功
　　除夜
　　永怀难自问此夕众愁兴晓韵侵春角寒光隔嵗灯心燃一寸火泪结两行氷煦育诚非逺阳和又欲升
　　赠许牍山人
　　才子醉更逸一吟倾一觞支颐忽有得揺笔便成章王粲实可重祢衡争不狂何时应防靣梦里是潇湘
　　赠功成将
　　定难在明畧何曾劳战争飞书谕强防计日下重城深雪移军【一作营】夜寒笳【一作沙】出塞情苦心殊易老新发早年生
　　白【一作自】艾原客
　　原上桑柘瘦再来还见贫沧州防年隐白发一茎新败叶平空堑残阳满近隣闲言说知已半是学禅人
　　朔管
　　寥寥落何处一夜过胡天送苦秋风外吹愁白发边望乡皆下泪久戍尽休眠寂寞空沙晓开眸片月悬
　　忆故山
　　旧山长系念终日卧边亭道路知已逺梦魂空再经秋泉凉好引乳鹤静宜听独上髙楼望蓬身且未【一作保】宁
　　冬夜泊僧舍
　　江东寒近腊野寺水天昏无酒能消夜随僧早闭门照墙灯焰细着瓦雨声繁漂泊仍千里清吟欲断魂
　　新秋独夜寄戴叔伦
　　遥夜独不卧寂寥庭户中河明五陵上月满九门东万里亲朋散故园沧海空归懐正南望此夕起秋风
　　送沛县司马丞之任
　　举酒一相劝逢春聊尽欢羇游故交少逺别后期难路上野花发雨中青草寒悠悠两都梦小沛与长安
　　送卢评事东归【一作戴叔伦诗题云送友人东归】
　　万里杨栁色出闗随故人轻烟覆【一作拂】流水落日照行尘积梦江湖阔忆家兄弟贫裵回灞亭上不语共伤春
　　清明日送邓芮还乡【一作戴叔伦诗】
　　钟鼓喧离室车徒促【一作役】夜装晓榆【一作厨】新变火轻栁暗飞霜转镜看华发传杯话故乡每嫌儿女泪今日自沾裳







　　御定全唐诗巻六百四十八
　　钦定四库全书
　　御定全唐诗巻六百四十九
　　方干
　　送崔拾遗出使江东
　　九门思谏诤万里采风謡闗外逢秋月天涯过晩潮雁飞云杳杳木落浦萧萧空怨他乡别回舟暮寂寥
　　重阳日送洛阳李丞之任
　　为文通絶境从宦及良辰洛下知名早腰边结绶新且倾浮菊酒聊拂染衣尘独恨沧州侣愁来别故人
　　江州送李侍御归东洛
　　独乗骢马去不并旅人还中外名卿贵田园髙步闲暮春经楚县新月上淮山道路空瞻望轩车不敢攀
　　送郭太祝归江东
　　乡人去欲尽北雁又南飞京洛风尘久江淮音信稀旧山知独徃一醉莫相违未得解羇旅无劳问是非
　　送李恬及第后还贝州
　　成名年少日就业圣人书擢桂谁相比籝金已不如束城送归客秋日待征车若到清潭畔儒风变里闾
　　收两京后还上都兼访一二亲故
　　离堂千里客归骑五陵人路转函闗晩烟开上苑新天涯将野服阙下见乡亲问得存亡事裁诗寄海濵
　　送汶上王明府之任
　　何时到故乡归去佩铜章亲友移家尽闾阎百战伤背闗余草木出塞足风霜遗老应相贺知君不下堂
　　湖南使院遣情送江夏贺侍郎
　　云雨一消散悠悠闗复河俱从泛舟役遂隔洞庭波楚水去不尽秋风今更过无由得相见却恨寄书多
　　过申州作
　　万人曾死战防户免刀兵【一作防处见休兵】井邑初安堵儿童未长成凉风吹古木野火烧【一作入】残营寥落千余里山髙水复清
　　汝南过访田评事
　　移家近汉隂不复问华簪买酒宜城逺烧田梦泽深暮山逢鸟入寒水见鱼沈与物皆无累终年惬本心
　　送道上人游方
　　律仪通外学诗思入闗烟景随人别风姿与物闲贯花留静室咒水度空山谁识浮云意悠悠天地间
</div>
    <div class="pagination">
<a href="御定全唐诗_page792.html">上一页</a><span>...</span><a href="御定全唐诗_page788.html">788</a><a href="御定全唐诗_page789.html">789</a><a href="御定全唐诗_page790.html">790</a><a href="御定全唐诗_page791.html">791</a><a href="御定全唐诗_page792.html">792</a><span class="current-page">793</span><a href="御定全唐诗_page794.html">794</a><a href="御定全唐诗_page795.html">795</a><a href="御定全唐诗_page796.html">796</a><a href="御定全唐诗_page797.html">797</a><a href="御定全唐诗_page798.html">798</a><span>...</span><a href="御定全唐诗_page794.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
