<!DOCTYPE html>
<html>
<head>
    <meta charset="UTF-8">
    <title>晚晴簃诗汇 - 第 50 页/共 633 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚晴簃诗汇 - 第 50 页/共 633 页</h1>
    <div class="content">　　王紫绶
　　王紫绶，字金章，号蓼航，祥符人。顺治丙戌进士，改庶吉士，历官浙江督粮道布政司参政。有《咫尺堂诗集》。
　　送李霖九时由凤翔少参谪汉中
　　纱笼诗句壁曾留，满目苍凉感旧游。函谷主人关令尹，扶风属吏汉诸侯。莲花云黑三秦雨，栈道霜红万木秋。梦里不知君去远，更随明月到梁州。
　　酬张元公中丞自秦抚移豫见怀
　　八郡诸侯百二同，秦中才罢又天中。河流犹带东西陕，云气忽来大小嵩。梁苑楼台新挂月，隋隄杨柳细摇风。信陵食客多如许，座左犹云待老翁。
　　登嵩岳绝顶
　　独倚中天览大荒，西来秋色更苍苍。日翻木叶红千顷，雨过芙蓉翠几行。玉女寒棂惟皎月，汉皇辇路满清霜。回看磴道深无际，转欲凌风渡铁梁。
　　喜孙徵君复归夏峰
　　月出夏峰空，风高乔木冷。夜来雪色多，门外添人影。
　　白云不在山，松顶一巢间。昨夜海风至，翩翩带鹤还。
　　旧宫人
　　旧日常随玉辇游，朝钟暮管夜箜篌。闲来细语繁华事，不尽神宗四十秋。
　　景阳宫井出云鬟，秦帝衣裳卷不还。碧玉搔头镌赐字，朝来易米到人间。
　　吕缵祖
　　吕缵祖，字峻发，号修祉，沧州人。顺治丙戌一甲二名进士，授编修，历官弘文院侍讲学士。
　　过僧舍
　　林端梵影插秋天，正在长流夹岸边。散步莫疑因病酒，偶来非是为逃禅。尘门不禁贫人履，僧榻偏酣高士眠。檐际松风波底月，久忘身世隔尘烟。
　　郜焕元
　　郜焕元，字凌玉，号雪岚，长垣人。顺治丙戌进士，历官湖广提学道按察使佥事。有《猗园存笥稿》。
　　魏雍伯招游鹿泉诸胜
　　跨马出西郊，倦眼豁疏放。远景带日斜，清游恣元畅。秋气下苍嵓，空翠殆难状。同行得佳侣，泉石激微尚。行看岩岫舒，坐爱流滮漾。瞻眺韩侯祠，英风飒甲仗。剥藓读残碑，寄兴忽悲壮。回望羽人居，丹栱绝壁上。虚洞有云封，老树为之障。急雨溜层巅，攀烟遵复嶂。初寻惊奥奇，径转得平旷。中有龙象藏，丹碧郁相望。微步惬幽寻，阴洞何年创。嵌空入杳窅，白日划光亮。造化钟灵异，神工非意匠。累累号连珠，透辟绝依傍。冰雪泠然入，披襟为神王。空亭延翠花，日暮欣跌宕。生平丘壑心，对此树高贶。愿得休粮居，乘风采瀣沆。
　　走笔别程伯建
　　前年别，城之隈。今年别，江之浒。黄鹄高骞野惊翔，苍龙昼立瘦蛟舞。沙洲烟草绿茫茫，棕笠泥鞋九日雨。欧长卿，李云田，偕子同来送别船。别船日暮芙蓉老，满酹清酤问秋昊。相逢意气感须眉，二子不言子更悲。昨日上书不见收，低头幕府终何为。闻君杖策向长安，水落桑乾木叶寒。黄金谁荐中涓马，易水空怜壮士冠。君不见郎官湖上李白游，至今魂魄尚堪留。又不见蓬荆深没楚王台，阴雨啾啾鬼夜哀。登祝融，望吴越。我欲扶筇鼓柁，上八万之天台，探千年之禹穴。安能俯仰随世网，牺牛文身入庙遭羁绁。
　　夏人叔从禹峰先生为湖南之游
　　之子湖南去，扁舟意若何。白云衡岳满，青草洞庭多。幕府裁铙曲，迁人依棹歌。只愁扬子宅，蚤暮少经过。
　　草檄真能事，从军亦壮游。况逢汉陆贾，同注《晋阳秋》。雨幔临湘浦，风帆近岳楼。赖君传古迹，赋压楚江头。
　　送姜铁夫南归
　　白首家无定，青山尔又归。京华词客贱，秋雨故人稀。钟动催霜叶，潮平载夕晖。鉴湖南月好，为我选渔矶。
　　申凫盟见访
　　自枉高人驾，悠然淡旅情。狂真疏礼法，老益厌诗名。万树霜前色，连碪苑外声。乡心剧岁晚，迟我碧山耕。
　　访赵锦帆于报国寺解官南归怅然有怀
　　白首官仍谪，黄河客竟还。春明无故旧，秋色冷乡关。叶落松房定，风吹海月闲。苏门归倘遂，同钓碧溪湾。
　　晤张海旭
　　尚记南奔日，艰危借一舟。孤帆淮浦月，百战岛门秋。身世还青眼，山河竟白头。草堂尊酒在，万里慰离忧。
　　寄遯山子
　　别后俱多难，归来独可怜。兴吟吴苑草，泪尽郢门烟。万事还乡井，孤身历岁年。白头新赋草，零落竟谁传。
　　江上逢黄坤五太史
　　白发承明旧侍臣，天涯沦落晚堪亲。箧中岁月存诗史，世外江湖有钓缗。往事伤心辞洛日，他乡垂老避秦人。开元朝士君仍在，听到宫词泪满巾。
　　赴东壑遥望五龙雪色
　　径行初日千峰上，俯瞰苍烟一郡西。朔塞天连三晋险，晴空雪压五龙低。山腰拾级樵争入，树杪盘云岛乱啼。万壑乡园吾独往，岭猿溪月待幽栖。
　　赠彭禹峰先生
　　扬舲五月下蛮方，醉踏江楼草色长。公子椒兰新七泽，将军裘带旧三湘。君从绛幄论前辈，我向青云认父行。万里长缨须蚤系，汉家将相本南阳。
　　赠李将军戍楚
　　铁衣十载临戎日，尚忆围城转战功。射虎未闻封李广，雕虫犹复困扬雄。千群代马悲笳里，独戍江湖险塞中。氛祲扶桑忧不细，捷书蚤寄楚天鸿。
　　王幼舆以近诗见贻即有禹州之游作此奉送兼致怀兵使沈绎堂
　　闲门尽日补烟萝，竹里逢君有啸歌。一卷诗才传白雪，三春客又渡黄河。风归禹甸山川丽，路入梁园词赋多。好问故人东郡长，楼中《八咏》定如何。
　　过顺德有怀沧溟先生
　　中原二子盛当时，历下文章晚更奇。识得峨嵋天半意，黄榆高处自题诗。
　　领袖宗徐气尚骄，秋生郡阁雁萧萧。文章未老山河在，词客英灵正可招。
　　王伯勉
　　王伯勉，字子建，号东皋，汤阴人。顺治丙戌进士，授吏部主事，历官山东道监察御史。
　　游香山寺
　　落日满香山，禅门倍觉闲。莲花疑海上，法雨渺云间。修竹森丹观，流泉汇碧湾。上方钟欲静，尘虑一时删。
　　蔡含灵
　　蔡含灵，字子虚，宁晋人。顺治丙戌进士，历官河南睢成道佥事。
　　寓斋晚坐
　　自笑懒成癖，一官今又闲。客疏安用避，门静不须关。睡稳高吟后，凉生落照间。旷遐诚有分，莫强论时艰。
　　窦遴奇
　　窦遴奇，字德迈，号松涛，大名人。顺治丙戌进士，历官江南徽宁广道。有《倚雉堂集》。
　　杂兴
　　韝鹰具利爪，攫物厉秋风。使不逢狐兔，亦与凡鸟同。丈夫当无事，何以异凡庸。边徼忽多故，擐甲效从戎。灵鹊化金印，旗纛建交龙。铭勋膺上赏，晋爵列侯封。平时论豪杰，管乐亦无功。
　　仙人
　　瑶台十二玉兰干，夜半天阶下紫鸾。说是仙人君不信，空留秋色满山寒。
　　赵宾
　　赵宾，字锦帆，阳武人。顺治丙戌进士，官刑部主事。有《学易庵诗集》。
　　后杂兴
　　日月经天上，光景常新鲜。人生一世内，形状倏变迁。几日红颜子，鸡皮雪盈巅。所以苦志士，决计在深山。采药袪诸病，服食学神仙。神仙岂易得，无恙尽天年。
　　散行阅畦蔓，一叶藏一瓜。蕊而不实者，满目炫黄花。方悟古至人，不苟露英华。隆中抱膝客，棘津卖浆家。
　　寄怀苏生紫
　　十载天涯鬓各苍，铜鞮碣石两茫茫。关山不隔怀人梦，夜逐东风度太行。
　　高玮
　　高玮，字握之，号绳东，淄川人。顺治丙戌进士，官河间推官。有《留耕堂诗稿》、《南游草》。
　　和四弟寄龙膺韵
　　兴尽其如返棹何，牵衣暂乞罢耕蓑。一瓢春酒孤怀壮，万里青山放眼多。岸帻且吟豪士赋，隔墙初奏雪儿歌。风光如此不成醉，辜负新条挂薜萝。
　　过村居和五弟韵
　　平桥斜绕小亭西，久不来游路欲迷。泛水落花随石转，冲人燕子到帘低。酒嫌市酿开邻瓮，壁拂尘封觅旧题。暝色催归留不得，莫嗔枝外子规啼。
　　题瞻明壁
　　曲曲溪流处处花，绿杨影里有人家。谁能载酒听春雨，共踏平桥一道斜。
　　苏宏祖
　　苏宏祖，字恪甫，汤阴人。顺治丙戌进士，官和顺知县。有《敦朴堂诗集》。
　　定州道上
　　潦倒书生兴已阑，何缘好梦到渔竿。冲霄岂是羽毛满，曳尾曾经道路难。侯骨自知非李广，缺唇今竟补方干。入官先效蛮娘舞，旧样时人不喜看。
　　谢宾王
　　谢宾王，字起东，临淄人。顺治丙戌进士，官南康推官。有《兰雪堂集》。
　　过安庆怀黎天锡
　　埤堄秋深落木空，十年重听皖江鸿。潮声暝接千峰雨，塔顶高盘万里风。吴楚上游新组练，中原落日旧艨艟。欲商尊酒同心远，惆怅龙门意未穷。
　　南昌遇赵宪副韫退
　　青山小队拥纶巾，华发论兵侍从臣。十载疏传明主纳，天涯宦似故人贫。秋镫乡语听鸿久，行幄人过问字频。莫望长安多踯躅，邹枚几见画麒麟。
　　李源
　　李源，字江余，号星来，德州人。顺治丙戌进士，官河津知县。有《见可园集》。
　　夏夜
　　夜月清如洗，冰心讬玉壶。竹君千个在，石丈一峰孤。独酌开青眼，微吟撚白须。故人书昨至，远道忆吾徒。
　　李浃
　　李浃，字霖瞻，号陶州，德州人。顺治丙戌进士，官芮城知县。有《陶庵集》。
　　夏日杂言
　　长夏敞幽轩，开窗依萝樾。燕寝乐虚明，房廊步曲折。松响风初来，云归雨乍歇。仰视天宇清，林暝山吐月。月色孤泠泠，素心讬高洁。
　　久雨逢戊晴，戊日雨不止。晻晻阴晦凝，四野连蓄水。秀颖等浮萍，登场禾生耳。爰轸昏垫情，医疮从兹起。天行岂不若，难参玄化理。怨咨念小人，思艰望君子。
　　天津
　　津门连渤海，曲折抱长安。食货喧商市，鱼盐乱钓滩。鼍鸣潮信早，龙过雨声寒。泼刺银刀重，庖人进脍盘。
</div>
    <div class="pagination">
<a href="晚晴簃诗汇_page49.html">上一页</a><span>...</span><a href="晚晴簃诗汇_page45.html">45</a><a href="晚晴簃诗汇_page46.html">46</a><a href="晚晴簃诗汇_page47.html">47</a><a href="晚晴簃诗汇_page48.html">48</a><a href="晚晴簃诗汇_page49.html">49</a><span class="current-page">50</span><a href="晚晴簃诗汇_page51.html">51</a><a href="晚晴簃诗汇_page52.html">52</a><a href="晚晴簃诗汇_page53.html">53</a><a href="晚晴簃诗汇_page54.html">54</a><a href="晚晴簃诗汇_page55.html">55</a><span>...</span><a href="晚晴簃诗汇_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
