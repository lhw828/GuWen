<!DOCTYPE html>
<html>
<head>
    <meta charset="UTF-8">
    <title>全宋诗 - 第 1656 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 1656 页/共 11672 页</h1>
    <div class="content">    无法可示人，但见雨花落。
    不知龙湫胜，何似鱼潭乐？
    夜深山四来，人静天一握。
    惊看松桂白，月影到林壑。
    门前六月江，世界尘漠漠。
    宝瓶有甘露，一滴洗烦浊。
    扪天援斗杓，请为诸君酌。

范成大　钟山阁上望雨
    天阔山长雨似烟，忽然飞去暗平川。
    粳禾未宝籼禾瘦，不用廉纤便霈然。

范成大　种竹了题爱山亭
    洒扫宣华舍此君，烟中月下绿生尘。
    他年叶叶清风满，莫忘今年借宅人。

范成大　种竹叹。向在成都，种竹满西园，偶苦寒疾朼来金陵，复种绕池，未
    宣华种万竿，寒疾适相值。
    玉麟种千竿，偶复须药饵。
    僮奴狃今昨，竞道竹相祟。
    如将圣作狂，似以儒为戏。
    此君来声冤，林神亦短气。
    我梦不平鸣，霍然推枕起。
    明当还石湖，胜种千亩地。
    未论比封君，且用执谗喙。

范成大　仲行再示新句，复次韵述怀
    神仙懒学古浮丘，祖意慵参老赵州。
    四壁尘埃心似水，一生风露鬓先秋。
    病衰谨谢吴中客，技拙甘同楚国优。
    斥鷃蓬蒿元自足，世间何必卧高楼％

范成大　重读唐太宗纪
    父子情深苦亦深，盖天神武一沾襟。
    想当拔刃投床际，也忆海池舟里心。
    承乾谋父保天年，青雀图兄亦两全。
    隐刺诸儿却孥戮，一私知隔几山渊。
    更张聊欲亢吾宗，仁孝承家合至公。
    天发杀机那可料，正投阿武祸胎中。

范成大　重九独登赏心亭
    谁教佳节滞天涯？强展愁眉管物华。
    每岁有诗题白鴈，今年无酒对黄花。
    悠悠造化占斜日，草草登临记落霞。
    宇宙此身元是客，不须弹铗更思家。

范成大　重九独坐玉麟堂
    江上西风动所思，又将清赏负东篱。
    年年客路黄花酒，日日乡心白雁诗。
    笼月秦淮无旧曲，驰烟钟阜有新移。
    人生笑口真稀阔，况值官忙闵雨时。

范成大　重九日行营寿藏之地
    家山随处可行楸，荷锸携壶似醉刘。
    纵有千年铁门限，终须一个土馒头。
    三轮世界犹灰劫，四大形骸强首丘。
    蝼蚁乌鸢何厚薄，临风拊掌菊花秋。

范成大　重九赏心亭登高
    忆随书剑此徘徊，投老双旌重把杯。
    绿鬓风前无几在，黄花雨后不多开。
    丰年江陇青黄遍，落日淮山紫翠来。
    饮罢此身犹是客，乡心却附晚潮回。

范成大　重送文处厚，因寄蜀父老三首
    江上连樯叠鼓行，不争微利即争名。
    算来无似君潇洒，来往空船载月明。

范成大　重送文处厚，因寄蜀父老三首
    下峡东归十五年，因君话旧意茫然。
    烦将远道悠悠梦，直到天西暑雪边。

范成大　重送文处厚，因寄蜀父老三首
    灌口江源不断流，峨眉山月几番秋。
    江山好处吾能记，为问江山记客否？

范成大　重午
    熨斗薰笼分夏衣，翁身独比去年衰。
    已孤菖渌十分劝，却要艾黄千壮医。
    蜜粽冰团为谁好？丹符彩索聊自欺。
    小儿造物亦难料，药里有时生纲丝。

范成大　重阳不见菊二绝
    节物今年事事迟，小春全未到东篱。
    可怜短发空欹帽，欠了黄花一两枝。

范成大　重阳不见菊二绝
    冷蕊萧疏蝶懒飞，商量何日是花时。
    重阳过后开无害，只恐先生不赋诗。

范成大　重阳后，半月天气温丽，忽变奇寒，晦日大雪，乡人御冬之计多未办
    狂飙吹小春，刮面剧剑鋩。
    云气泼浓墨，午窗变曛黄。
    六花大如掌，浩荡来无乡。
    青女正熟睡，不记行新霜。
    寒暑故密移，滕巽乃尔狂。
    南邻炭未买，北邻绵未装。
    敢论酒价涌，束薪逾桂芳。
    岂不解蚤计，善舞须袖长。
    频年田薄收，十家九空囊。
</div>
    <div class="pagination">
<a href="全宋诗_page1655.html">上一页</a><span>...</span><a href="全宋诗_page1651.html">1651</a><a href="全宋诗_page1652.html">1652</a><a href="全宋诗_page1653.html">1653</a><a href="全宋诗_page1654.html">1654</a><a href="全宋诗_page1655.html">1655</a><span class="current-page">1656</span><a href="全宋诗_page1657.html">1657</a><a href="全宋诗_page1658.html">1658</a><a href="全宋诗_page1659.html">1659</a><a href="全宋诗_page1660.html">1660</a><a href="全宋诗_page1661.html">1661</a><span>...</span><a href="全宋诗_page1657.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
