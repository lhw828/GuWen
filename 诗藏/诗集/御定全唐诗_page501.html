<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 501 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 501 页/共 1083 页</h1>
    <div class="content">　　吾雏
　　吾雏字阿罗阿罗才七龄嗟吾不才子怜尔无弟兄抚养虽骄騃性识颇聪明学母画眉様効吾咏诗声我齿今欲堕汝齿昨始生我头发尽落汝顶髻初成老幼不相待父衰汝孩婴缅想古人心慈爱亦不轻蔡邕念文姬于公叹缇萦敢求得汝力但未忘父情
　　题小桥前新竹招客
　　鴈齿小红【一作虹】桥垂檐低白屋桥前何所有苒苒新生竹皮开坼褐锦节露抽青玉筠翠如可餐粉霜不忍触闲吟声未已幽玩心难足管领好风烟轻欺凡草木谁能有月夜伴我林中宿为君倾一杯狂歌竹枝曲
　　病中逢秋招客夜酌
　　不见诗酒客卧来半月余合和新药草寻检旧方书晩霁烟景度早凉窗户虚雪生衰鬓乆秋入病心初卧簟蕲竹冷风襟卭葛疎夜来身校健小饮复何如
　　食饱
　　食饱拂枕卧睡足起闲吟浅酌一杯酒缓弹数弄琴既可畅情性亦足傲光隂谁知利名【一作名利】尽无复长安心严十八郎中在郡日改制东南楼因名清辉未立标牓徴归郎署予旣到郡性爱楼居宴游其间颇有幽致聊成十韵兼戏寄严
　　严郎置兹楼立名曰清辉未及署花牓遽征还粉闱去来三四年尘土登者稀今春新太守洒埽施帘帏院栁烟婀娜檐花雪霏防看山倚前户待月阐【一作辟】东扉碧窗戛瑶瑟朱阑飘舞衣烧香巻幕坐风燕双双飞君作不得住我来幸因依始知天地间灵境有所归
　　南亭对酒送春
　　含桃实巳落红薇花尚熏冉冉三月尽晩莺城上闻独持一杯酒南亭送残春半酣忽长歌歌中何所云云我五十余未是苦老人刺史二千石亦不为贱贫天下三品官多老于我身同年登第者零落无一分亲故半为鬼僮仆多见孙念此聊自解逢酒且欢欣
　　玩新庭树因咏所懐
　　霭霭四月初新树叶成阴动揺风景丽盖覆庭院深下有无事人竟日此幽寻岂非玩时物亦可开烦襟时与道人语或聼诗客吟度春足芳色入夜多鸣禽偶得幽闲境遂忘尘俗心始知真隐者不必在山林
　　仲夏斋戒月
　　仲夏斋戒月三旬断腥羶自觉心骨爽行起身翩翩始知絶粒人四体更轻便初能脱病患乆必成神仙御宼驭冷风赤松游紫烟常疑此说谬今乃知其然我今过半百气衰神不全巳垂两鬓丝难补三丹田但减荤血味稍结清浄縁脱巾且修养聊以终天年
　　除官去未闲
　　除官去未闲半月恣游讨朝寻霞外寺暮宿波上岛新树少于松平湖半连草跻攀有次第赏玩无昏早有时骑马醉兀兀冥天造穷通与生死其奈吾懐抱江山信为美齿发行将老在郡诚未厌【平声】归乡去亦好
　　三年为刺史二首
　　三年为刺史无政在人口唯向城郡中题诗十余首慙非甘棠咏岂有思人不
　　三年为刺史饮冰复食蘗唯向天竺山取得两片石此抵有千金无乃伤清白
　　别萱桂
　　使君竟不住萱桂徒裁种桂有留人名萱无忘忧用不如江畔月歩歩来相送
　　自余杭归宿淮口作
　　为郡已多暇犹少勤吏职罢郡更安闲无所劳心力舟行明月下夜泊清淮北岂止吾一身举家同燕息三年请禄俸颇有余衣食乃至僮仆间皆无冻馁色行行弄云水歩歩近乡国妻子在我前琴书在我侧此外吾不知于焉心自得
　　舟中李山人访宿
　　日暮舟悄悄烟生水沈沈何以延宿客夜酒与秋琴来客道门子来自嵩髙岑轩轩举云貌豁豁开清襟得意言语断入滋味深默然相顾哂心适而忘心
　　洛下卜居
　　三年典郡归所得非金帛天竺石两片华亭鹤一只饮啄供稻粱包裹用茵席诚知是劳费其奈心爱惜逺从余杭郭同到洛阳陌下檐拂云根开笼展霜翮贞姿不可杂髙性宜其适遂就无尘坊仍求有水宅东南得幽境树老寒泉碧池畔多竹隂门前少人迹未请中庶禄且脱双骖易【买履道宅价不足因以两马偿之】岂独为身谋安吾鹤与石
　　洛中偶作【自此后在东都作】
　　五年职翰林四年涖浔阳一年巴郡守半年南宫郎二年直纶閤三年刺史堂凡此十五载有诗千余章境兴周万象土风僃四方独无洛中作能不心悢悢今为青宫长始来游此乡裵回伊涧上睥睨嵩少傍遇物輙一咏一咏倾一觞笔下成释憾巻中同补亡往往顾自哂眼昏须鬓苍【一作鬓苍苍】不知老将至犹自放诗狂
　　赠苏少府
　　籍甚二十年今日方欵顔相送嵩洛下论心杯酒间河亚【一作何为】嬾出入府寮多闭关苍发彼此老白日寻常闲朝从携手出暮思聨骑还何当挈一榼同宿龙门山
　　移家入新宅
　　移家入新宅罢郡有余赀既可避燥湿复免忧寒饥疾平未还假官闲得分司幸有俸禄在而无职役覊清旦盥漱毕开轩巻帘帏家人及鸡犬随我亦熙熙取兴或寄【一作不过】酒放情不过【一作或作】诗何必苦脩道此即是无为外累信巳遣中懐时有思有思一何逺默坐低双眉十载囚窜客万里征戍儿春朝鏁笼鸟冬夜支牀驿马走四蹄痛酸无歇期硙牛封两目昏闭何人知谁能脱放去四散任所之各得适其性如吾今日时
　　琴
　　置琴曲几上慵坐但含情何烦故挥弄风自有声
　　鹤
　　人各有所好物固无常宜谁谓尔能舞不如闲立时
　　自咏
　　夜镜隐白发朝酒发红顔可怜假年少自笑须防间朱砂贱如土不解烧为丹鬓化为雪未闻休得官咄哉个丈夫心性何堕顽但遇诗与酒便忘寝与餐髙声发一吟似得诗中仙引满饮一醆尽忘身外縁昔有醉先生席地而幕天于今居处在许我当中眠眠罢又一酌酌罢又一篇囘面顾妻子生计方落然诚知此事非又过知非年岂不欲自改改即心不安且向安处去其余皆老闲
　　林下闲歩寄皇甫庶子
　　扶杖起病初策马力未任既嬾出门去亦无客来寻以此遂成闲闲歩绕园林天晓烟景澹树寒鸟雀深一酌池上酒数声竹间吟寄言东曹长当知幽独心
　　宴起
　　鸟鸣庭树上日照屋檐时老去慵转极寒来起尤【一作独】迟厚薄被适性髙低枕得宜神安体稳暖此味何人知睡足仰头坐兀然无所思如未凿七窍若都遗四肢缅想长安客早朝霜满衣彼此各自适不知谁是非
　　池畔二首
　　结构池西廊疏理池东树此意人不知欲为待月处持刀剽【一作间】密竹竹少风来多此意人不会欲令池有波
　　春葺新居
　　江州司马日忠州刺史时栽松满后院种栁荫前墀彼皆非吾土栽种尚忘疲况兹是我宅葺艺固其宜平旦领仆使乘春亲指挥移花夹暖室徙竹覆寒池池水变绿色池芳动清辉寻芳弄水坐尽日心熙熙一物茍可适万縁都若遗设如宅门外有事吾不知
　　赠言
　　捧籯献千金彼金何足道临觞赠一言此言真可寳流光我巳晩适意君不早况君春风面柔促如芳草二十方长成三十向衰老镜中桃李色不得十年好胡为坐脉脉不肯倾懐抱
　　泛春池
　　白苹湘渚曲绿篠剡溪口各在天一涯信美非吾有何如【一作如何】此庭内水竹交左右霜竹百千竿烟波六七亩澄动阶砌澹泞【一作沱】映户牖蛇皮细有纹镜面清无垢主人过桥来双童扶一叟恐汚清冷波尘缨先抖擞波上一叶舟舟中一樽酒酒开舟不系去去随所偶或绕蒲浦前或泊桃岛后未拨落杯花低冲拂面栁半酣迷所在倚榜兀回首不知此何处复是人寰否谁知始疏凿几主相传受杨家去云逺田氏将非乆天与爱水人终焉落吾手【此池始杨常侍开凿中间田氏为主予今有之蒲浦桃岛皆池上所有】








　　御定全唐诗巻四百三十一
　　钦定四库全书
　　御定全唐诗巻四百三十二
　　白居易
　　西明寺牡丹花时忆元九
　　前年题名处今日看花来一作芸香吏三见牡丹开岂独花堪惜方知老闇催何况寻花伴东都去未回讵知红芳侧春尽思悠哉
　　伤杨贞
　　顔子昔短【一作知】命仲尼惜其贤杨生亦好学不幸复徒然【一作今复然】谁识天地意独与鹤【一作蛇】年
　　权摄昭应早秋书事寄元拾遗兼呈李司录
　　夏闰秋候早七月风骚骚渭川烟景晩骊山宫殿髙丹殿子司谏赤县我徒劳相去半日程不得同游遨到官来十日览镜生二毛可怜趋走吏尘土满青袍邮传拥两驿簿书堆六曹为问纲纪掾何必使铅刀
　　新栽竹
　　佐邑意不适闭门秋草生何以娱野性种竹百余茎见此溪上色忆得山中情有时公事暇尽日绕阑行勿言根未固勿言阴未成已觉庭宇内稍稍有余清最爱近窗卧秋风枝有声
　　秋霖中过【一作遇】尹纵之仙游山居
　　惨惨八月暮连连三日霖邑居尚愁寂况乃在山林林下有志士苦学惜光阴嵗晩千万虑幷入方寸心岩岛共旅宿草虫伴愁吟秋天牀席冷夜雨灯火深怜君寂莫意携酒一相寻
　　寄江南兄弟
　　分散骨肉恋趋驰名利牵一奔尘埃马一泛风波船忽忆分手时悯黙秋风前别来朝复夕积日成七年花落城中池【一作地】春深江上天登楼东南望鸟灭烟苍然相去复几许道里近三千平地犹难见况乃隔山川
　　曲江早秋【三年作】
　　秋波红蓼水夕照青芜岸独信马蹄行曲江池四畔早凉晴后至残暑暝来散方喜炎燠销【一作清】复嗟时节换我年三十六冉冉昏复旦人寿七十稀七十新过半且当对酒笑勿起临风叹
　　寄题盩厔防前双松【两松自仙游山移植县防】
　　忆昨为吏日折腰多苦辛归家不自适无计慰心神手栽两树松聊以当【去声】嘉宾乘春日一溉【一作春来日一往】生意渐欣欣清韵度秋在绿茸随日新始怜涧底色不忆城中春有时尽掩关双影对一身尽日不寂莫意中如三人忽奉宣室诏征为文苑臣闲来一惆怅恰似别交亲【一作情】早知烟翠前攀玩不逡廵悔从白云里移尔落嚣尘
　　翰林院中感秋懐王质夫【王居仙游山】
　　何处感时节新蝉禁中闻宫槐有秋意风夕花纷纷寄迹鸳鹭行归心鸥鹤羣唯有王居士知予忆白云何日仙游寺潭前秋见君
　　禁中月
　　海水眀月出禁中清【一作秋】夜长东南楼殿白稍稍上宫墙浄落金塘【一作盘】水眀浮玉砌霜不比人间见尘土汚清光
　　赠卖松者
　　一束苍苍色知从涧底来斸掘经几日枝叶满尘埃不买非他意城中无地栽
　　初见白髪
　　白髪生一茎朝来眀镜里勿言一茎少满头从此始青山方逺别黄绶初从仕未料容鬓间蹉跎忽如此
　　别元九后咏所懐
　　零落桐叶雨萧条槿花风悠悠早秋意生此幽闲中况与故人别中懐正无悰勿云不相送心到青门东相知岂在多但问同不同同心一人去坐觉长安空
　　禁中秋宿
　　风飜朱【一作来】里幕雨冷通中枕耿耿背斜灯秋牀一人寝
　　早秋曲江感懐
　　离离暑云散嫋嫋凉风起池上秋又来荷花半成子朱顔易【一作自】销歇白日无穷已人寿不如山年光急于水青芜与红蓼嵗嵗秋相似去嵗此悲秋今秋复来此
　　寄元九
　　身为近密【一作约】拘心为名检缚月夜与花时少逢杯酒乐唯有元夫子闲来同一酌把手或酣歌展眉时笑谑今春除御史前月之东洛别来未开顔尘埃满樽杓蕙风晩香尽槐雨余花落秋意一萧条离容两寂莫况随白日老共负青山约谁识相念心韝鹰与笼鹤
　　暮春寄元九
　　棃花结成实燕卵化为雏时物又若此道情复何如但觉日月促不嗟年嵗徂浮生都是梦老小亦何殊唯与故人别江陵初谪居时时一相见此意未全除
　　早梳头
　　夜沐早梳头窗明秋镜晓飒然握中发一握知一少年事渐蹉跎世縁方缴绕不学空门法老病何由了未得无生心白头亦为夭
</div>
    <div class="pagination">
<a href="御定全唐诗_page500.html">上一页</a><span>...</span><a href="御定全唐诗_page496.html">496</a><a href="御定全唐诗_page497.html">497</a><a href="御定全唐诗_page498.html">498</a><a href="御定全唐诗_page499.html">499</a><a href="御定全唐诗_page500.html">500</a><span class="current-page">501</span><a href="御定全唐诗_page502.html">502</a><a href="御定全唐诗_page503.html">503</a><a href="御定全唐诗_page504.html">504</a><a href="御定全唐诗_page505.html">505</a><a href="御定全唐诗_page506.html">506</a><span>...</span><a href="御定全唐诗_page502.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
