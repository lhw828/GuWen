<!DOCTYPE html>
<html>
<head>
    <meta charset="UTF-8">
    <title>御选唐宋诗醇 - 第 94 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐宋诗醇 - 第 94 页/共 129 页</h1>
    <div class="content">　　续丽人行
　　起伏龙行
　　次韵荅刘泾
　　闻辩才法师复归上天竺以诗戏问
　　仆曩于长安陈汉卿家见吴道子画佛碎烂可惜其后十余年复见之于鲜于子骏家则己装背完好子骏以见遗作诗谢之
　　雨中过舒教授
　　次韵荅舒教授观余所藏墨
　　荅仲屯田次韵
　　芙蓉城
　　和鲜于子骏郓州新堂月夜二首
　　中秋月三首
　　中秋见月寄子由
　　与顿起孙勉泛舟探韵得未字


　　钦定四库全书
　　御选唐宋诗醇卷三十五
　　眉山蘓轼诗四
　　除夜大雪留潍州元日早晴遂行中途雪复作
　　除夜雪相留元日晴相送东风吹宿酒瘦马兀残梦葱昽晓光开旋转余花弄下马成野酌佳哉谁与共须臾晚云合乱洒无缺空鹅毛垂马自怪骑白凤三年东方旱逃户连欹栋老农释耒叹泪入饥肠痛春雪虽云晚春麦犹可种敢怨行役劳助尔歌饭瓮
　　即雪霁以致重粟勤民之意壮厉忼忾不借侔色揣称矜抽秘骋妍之殊絶
　　送范景仁游洛中
　　小人真闇事闲退岂公难道大吾何病言深听者寒忧时虽蚤白住世有还丹得酒相逢乐无心所遇安去年行万里蜀路走千盘投老身弥健登山意未阑西游为樱笋东道尽鹓鸾杖屦擕儿去园亭借客看折花斑竹寺弄水石楼滩鬻马衰怜白惊雷怯笑韩藓书标洞府【自注欧阳永叔尝游嵩山日暮于絶壁上见苔藓成文云神淸之洞明日复寻不见】松葢偃天坛试与刘夫子重寻靖长官【自注刘几云曽见人嵩山幽絶处眼光如猫意其为靖长官也唐末五代人得道不死】
　　景仁能累疏诋王安石致安石持其疏而手颤固是豪杰之士而通篇乃盛称洛中之胜举仙踪神境以之语值微然正是诗人温柔敦厚遗意
　　乌台诗案曰此诗言小人真闇事闲退岂公难意以讥今时之小人闇于事理以进为荣以退为辱范镇贤者难进而易退小人不知也又云言深听者寒谓范镇旧日多论时事其言深切听者为恐意言范镇所言为当时事多不便也
　　苕溪渔隠丛话曰东坡送范景仁游洛中诗藓书标洞府松葢偃天坛注云欧阳永叔尝游嵩山日暮于絶壁上苔藓成文云神清之洞明日复寻不见又六一居士集有戏占唐山隠者诗我昔曾为洛阳客偶向岩前坐盘石四字丹书万仭崖神清之洞琐楼台葢纪此事余谓二公人物文章俱为天下第一自是神仙中人应居紫府阆苑固宜所梦所见之异也次韵景仁留别
　　公老我亦衰相见恨不数临行一杯酒此意重山岳歌词白纻清琴弄黄钟浊诗新难和饮少仅可学欲参兵部选有力谁如荦且作东诸侯山城雄鼓角南游许过我不惮千里邈防当闻公来倒屣髪一握
　　书韩干牧马图
　　南山之下汧渭之间想见开元天宝年八方分屯隘秦川四十万匹如云烟骓駓骃骆骊骝騵白鱼赤免骍皇防龙颅凤颈狞且妍竒姿逸德隠驽顽碧眼胡儿手足鲜岁时剪刷供帝闲柘袍临池侍三千红妆照日光流渊楼下玉螭吐清寒往来蹙踏生飞湍众工防笔和朱铅先生曹覇弟子韩廐马多肉尻脽圆肉中画骨夸尤难金羁玉勒绣罗鞍鞭棰刻烙伤天全不如此图近自然平沙细草荒芊绵惊鸿脱争后先王良挟策飞上天何必俯首服短辕
　　马诗有杜甫诸作后人无从着笔矣千载独有轼诗数篇能别出一竒于浣花之外骨干气象实相等埒　篇中骓駓骃骆骊骝騵葢本昌黎陆浑山火诗鸦鸱雕鹰雉鹄鹍之句王士祯谓并是学急就篇句法由其气大故不见其累重之迹即如此诗本是则效少陵而此二句乃全似昌黎亦不觉也
　　乌台诗案曰意以骐骥自比讥执政大臣无能尽我才如王良之御者何必折节干求进用也
　　送鲁元翰少卿知衞州
　　冗士无处着寄身范公园桃花忽成阴荠麦秀己繁闭门春昼永惟有黄蜂喧谁人肯擕酒共醉榆栁村髯卿独何者一月三到门我不往拜之髯来意弥敦堂堂元老后亹亹仁人言忆在钱塘岁情好均弟昆时于氷雪中笑语作春温欲饮径相覔夜开丛竹轩搜寻到箧笥鲊醢无复存毎愧烟火中玉腕亲炮燔别来今几何相对如梦魂告我当北渡新诗侑清樽坡陁太行麓汹涌黄河翻仕宦非不遇王畿西北垣斯民如鱼耳见网则惊奔皎皎千丈清不如尺水浑刑政虽首务念当养其源一闻襦袴音盗贼安足论
　　始述近事中叙旧游末段见网惊奔等语本指新法言之亦是元翰本事然却隐而不言但以作赠行者劝勉之词气味深厚如此而山语录乃谓坡诗只是讥诮怒骂何耶
　　施元之曰公自宻移守河中至京师改徐州时有防不许入国门寓城外范蜀公园故首句云云鲁元翰名有开乃肃简公之侄自知南康代还王介甫问江南如何元翰对新法当为异日患介甫怒仅得倅杭公时亦为杭倅与鲁同官鲁先代去前有寿星院饯鲁少卿诗即元翰也
　　和李邦直沂山祈雨有应
　　髙田生黄埃下田生苍耳苍耳亦己无更问麦有几蛟龙睡足亦解慙二麦枯时雨如洗不知雨从何处来但闻吕梁百歩声如雷试上城南望城北际天菽粟靑成堆饥火烧肠作牛吼不知待得秋成否半年不雨坐龙慵共怨天公不怨龙今朝一雨聊自赎龙神社鬼各言功无功日盗太仓谷嗟我与龙同此责劝农使者不汝容因君作诗先自劾
　　每于转接处见其笔力之竒矫如二麦枯时雨如洗以下忽接不知雨从何处来际天菽粟以下忽接饥火烧肠作牛吼神鬼言功以下忽接无功日盗太仓谷波诡云属殆是莫可思议昌黎云不待弹劾还耕桑此诗云因君作诗先自劾贤者惟时深食禄之耻所以政事多卓然可观
　　乌台诗案曰此诗言本因龙神懒惰不行雨却使人怨天公以讥执政大臣不任职不能调理阴阳却使人怨天子以天公比天子以龙神社鬼比执政大臣及百执事某自言无功窃禄与大臣无异
　　东栏棃花
　　棃花淡白栁深青栁絮飞时花满城惆怅东栏二株雪人生看得几清明
　　浓至之情偶于所见发露絶句中几与刘梦得争衡容斋随笔曰张文潜好吟东坡棃花絶句毎吟一过必击节赏叹不能已文潜盖有省于此云
　　次韵荅邦直子由四首【录二首】
　　簿书颠倒梦魂间知我疎慵肯见原闲作闭门僧舎冷病闻吹枕海涛喧忘怀杯酒逢人共引睡文书信手翻欲吐狂言喙三尺怕君嗔我郤须呑【自注邦直屡以此见戒】君虽为我此迟留别后凄凉我已忧不见便同千里逺退归终作十年游恨无扬子一区宅懒卧元龙百尺楼闻道鹓鸿满台阁网罗应不到沙鸥
　　自写疎慵潦倒令人意恻
　　司马君实独乐园
　　靑山在屋上流水在屋下中有五畆园花竹秀而野花香袭杖屦竹色侵盏斚樽酒乐余春棋局消长夏洛阳古多士风俗犹尔雅先生卧不出冠葢倾洛社虽云与众乐中有独乐者才全德不形所贵知我寡先生独何事四海望陶冶儿童诵君实走卒知司马持此欲安归造物不我舍名声逐吾軰此病天所赭抚掌笑先生年来效喑哑
　　言景如画言情如话令人神游其地想见其人　时钱公辅在鄞县建众乐亭司马光赠以诗曰使君如独乐众庶必深颦葢独乐之与众乐道本同然此诗云虽云与众乐中有独乐者最得其意　儿童诵君实走卒知司马二句以姓对字唐贤所未有然非无本也刘越石诗云宣尼悲获麟西狩泣孔某谢惠连诗云虽好相如达不学长卿慢正此诗所则效其他史传所载如万事不理问伯始天下中庸有胡公甑中生尘范史云釜中生鱼范莱芜之类尤不胜指数矣
　　乌台诗案曰司马光在西京葺一园名独乐园作诗寄之此诗言四海望光执政陶冶天下以讥见任执政不得其人又言儿童走卒皆知其姓字终当进用縁光曾言新法不便某亦曾言新法不便既言终当进用光意亦讥新法不便终用光改变此法也又言光却瘖黙不言意望光依前上言攻击新法也渑水燕谈曰司马文正公髙才全德大得中外之望士大夫识与不识称之曰君实下至闾阎畎畆匹夫匹妇莫不能道司马公身退十余年而天下之人日冀其复用于朝子瞻独乐园诗葢纪实也
　　子由将赴南都与余防宿于逍遥堂作两絶句读之殆不可为怀因和其诗以自解余观子由自少旷达天资近道又得至人养生长年之诀而余亦窃闻其一二以为今者宦游相别之日浅而异时退休相从之日长旣以自解且以慰子由云
　　别期渐近不堪闻风雨萧萧巳断魂犹胜相逢不相识形容变尽语音存
　　但令朱雀长金花此别还同一转车五百年间谁复在防看铜狄两咨嗟
　　二诗惟语语解慰乃益见别恨之深低囘欲絶
　　冷斋夜话曰用事琢句妙在言其用而不言其名此诗云犹胜相逢不相识形容变尽语音存是用事而不言其名也
　　蘓辙逍遥堂诗序曰辙防从子瞻读书未尝一日相舎旣壮将游宦四方读韦蘓州诗至那知风雨夜复此对牀眠恻然感之乃相约早退为闲居之乐故子瞻始为凤翔幕府留诗为别曰夜雨何时听萧瑟其后子瞻通守余杭复移守胶西而辙滞留于淮阳济南不见者七年熙宁十年二月始复防于澶濮之间相从彭城留百余日时宿于逍遥堂追感前约为作二小诗
　　容斋随笔曰东坡守彭城子由来访之留百余日而去作二小诗曰逍遥堂后千寻木长送中宵风雨声误喜对牀寻旧约不知漂泊在彭城秋来东阁凉如水客去山翁醉似泥困卧北牕呼不醒风吹松竹雨凄凄东坡以为读之殆不可为怀乃和其诗以自解至今观之尚能使人凄然也
　　过云龙山人张天骥
　　郊原雨初足风日清且好病守亦欣然肩舆白门道荒田咽蛩蚓村巷悬棃枣下有幽人居闭门空雀噪西风髙正厉落叶纷可扫孤童卧斜日病马放秋草墟里通有无垣墙任摧倒君家本冠葢丝竹閙隣保脱身声利中道德自濯澡躬耕抱羸疾奉养百岁老诗书膏吻颊菽水媚翁媪饥寒天随子杞菊自撷芼慈孝董邵南鸡狗相乳抱吾生如寄耳归计失不蚤故山岂敢忘但恐廹华皓从君好种秫斗酒时自劳
　　垣墙任摧倒以上村落园林摹绘如见昔人谓诗中有画画犹有所不能到诗则无所不到也然非具四通六明之力亦岂能以达之
　　初别子由
　　我少知子由天资和而清好学老益坚表里渐融明岂独为吾弟要是贤友生不见六七年微言谁与赓常恐坦率性放纵不自程防合亦何事无言对空枰使人之意消不善无由萌森然有六女包裹布与荆无忧頼贤妇藜藿等大烹使子得行意靑衫陋公卿明日无晨炊倒牀作雷鸣秋眠我东閤夜听风雨声悬知不久别妙理难细评昨日忽出门孤舟转西城归来北堂上古屋空峥嵘退食悮相从入门中自惊南都信繁防人事水火争念当闭閤坐頽然寄聋盲妻子亦细事文章固虚名防须扫白髪不复用黄精
　　辙为轼题像赞则云人曰吾兄我曰吾师轼此诗亦云岂独为吾弟要是贤友生想见兄弟间自相师友极天伦之乐事也至于不见而恐放纵不自程旣见而使不善无由萌读之令人凛然若无此数句而但有后幅叙述家常之词即与凡俗何异
　　赵次公曰南都则南京也时子由从张文定签书南京判为此别也
　　河复【并序】
　　熈宁十年秋河决澶渊注钜野入淮泗自澶魏以北皆絶流而济楚大被其害彭门城下水二丈八尺七十余日不退吏民疲于守御十月十三日澶州大风终日旣止而河流一枝巳复故道闻之喜甚庶几可塞乎乃作河复诗歌之道路以致民愿而迎神休葢守土者之志也
　　君不见西汉元光元封间河决瓠子二十年钜野东倾淮泗满楚人恣食黄河鳣万里沙囘封禅罢初遣越巫沈白马河公未许人力穷薪刍万计随流下吾君仁圣如帝尧百神受职河神骄帝遣风师下约束北流夜起澶州桥东风吹冻收微渌神功不用淇园竹楚人种麦满河淤仰看浮槎栖古木
　　赋古事以证时事不更加论断而于中间入题处提曰吾君仁圣如帝尧则知瓠子筑宫有不足道矣更挽一笔云神功不用淇园竹以与前文相呌应其沈雄雅健要与瓠子二歌不同其音调而同其气骨
　　王宗稷东坡先生年谱曰熙宁十年徐州水患大作七月十七日河决澶州曹村埽八月二十一日及徐州城下先生治水有功至十月五日水渐退城以全朝廷降诏奬谕作河复诗
　　黄河
　　活活何人见混茫昆仑气脉本来黄浊流若解汚清济惊浪应须动太行帝假一源神禹迹世流三患梗尧乡灵槎果有仙家事试问靑天路短长
　　黄河浑浑泡泡从天而来非此才笔赋之不称
　　韩干马十四匹
　　二马并驱攒八蹄二马宛颈騣尾齐一马任前双举后一马却避长鸣嘶老髯奚官骑且顾前身作马通马语后有八匹饮且行微流赴吻若有声前者旣济出林鹤后者欲渉鹤俛啄最后一匹马中龙不嘶不动尾揺风韩生画马真是马蘓子作诗如见画世无伯乐亦无韩此诗此画谁当看
　　韩子画记只是记体不可以入诗杜子观画马图诗只是诗体不可以当记杜韩开其端蘓乃尽其极叙次歴落妙言竒趣触绪横生真堪独立千载
　　容斋五笔曰韩公人物画记其叙马处云马大者九匹于马之中又有上者下者焉行者牵者奔者渉者陆者翘者顾者鸣者寝者讹者立者龁者饮者溲者陟者降者痒磨树者嘘者嗅者喜而相戏者怒相踶齧者秣者骑者骤者走者载服物者载狐兎者凡马之事二十有七焉马大小八十有三而莫有同者焉秦少游谓其叙事该而不烦坡公赋韩干十四马诗之与记其体虽异其为布置铺写则同诵坡公之语葢不待见画也
　　赠写御容妙善师
　　忆昔射策干先皇珠帘翠幄分两厢紫衣中使下传诏跪奉冉冉闻天香仰观晃目生晕但见晓色开扶桑迎阳晚出歩就坐绛纱玉斧光照廊野人不识日月角彷佛尚记重瞳光三年归来真一梦桥山松桧凄风霜天容玉色谁敢画老师古寺昼闭房梦中神授心有得觉来信手笔巳忘幅巾常服俨不动孤臣入门涕自滂元老侑坐防眉古虎臣立侍冠剑长平生惯写龙凤质肯顾草间猿与麞都人踏破铁门限黄金白璧空堆牀尔来摹写亦到我谓是先帝白髪郎不须览镜坐自了明年乞身归故乡
　　许顗论此诗似深实浅诗以射策干先皇起以先帝白髪郎结考嘉祐辛丑轼应制科其冬赴凤翔签判任及治平甲辰还朝不得复见仁宗故中有三年归来真一梦之语诗虽为妙善而作而意则眷恋先皇无句不是惓惓忠爱之忱此即轼所谓发乎情止乎忠孝而不仅止乎礼义者也
　　许顗诗话曰此诗美甚美矣然不若丹青引微而显得春秋之法
　　哭刁景纯
　　读书想前辈每恨生不蚤纷纷少年场犹得见此老此老如松柏不受霜雪槁直从毫末中自飬到合抱宏才乏近用千载自枯倒文章余正始风节贯华皓平生为人耳自为薄如缟是非虽难齐反覆看愈好前年旅吴越把酒庆寿考扣门无晨夜百过迹未扫但知从德公未省厌丘嫂别时公八十后防知难保昨日故人书连年防翁媪【自注景纯妻先亡】伤心范桥水漾漾舞寒藻华堂不见人瘦马空恋皁我欲江东去匏樽酌行潦镜湖无贺监恸哭稽山道忍见万松冈荒池没秋草
　　老成凋谢为世道之忧不仅一人交情而己此诗言之最为真切沈痛按刁约齿长于轼者四十二年而相与为友忘年之义不同流俗前有寄题景纯藏春坞诗云白首归来种万松又和冈字韵赠景纯诗有为翁栽插万松冈之句万松冈即在所居藏春坞前是诗称此老如松柏而结之以忍见万松冈非但不忘其居亦縁其人实有卓尔贞松之操故足悼也
　　施元之曰刁景纯名约丹徒人少卓越刻苦学问能文章始应举京师与欧阳永叔富彦国声誉相髙下天圣二年登进士第屈于为郎施不大耀士友叹惜而景纯未尝以为恨好急人之难海内识与不识多归之不治产业宾客故人常满其门尊酒燕娱无虚时重义轻施有古人之风寿八十四
　　荅吕梁仲屯田
　　乱山合沓围彭门官居独在悬水村【自注悬水村吕梁地名】居民萧条杂麋鹿小市冷落无鸡豚黄河西来初不觉但讶淸泗流奔浑夜闻沙岸鸣罋盎晓看雪浪浮鹏鹍吕梁自古喉吻地万顷一抹何由吞坐观入市卷闾井吏民走尽余王尊计穷路断欲安适吟诗破屋愁鸢蹲岁寒霜重水归壑但见屋瓦留沙痕入城相对如梦寐我亦仅免为鱼鼋旋呼歌舞杂诙笑不惜饮釂空缾盆念君官舎氷雪冷新诗美酒聊相温人生如寄何不乐任使绛蜡烧黄昏宣房未筑淮泗满故道堙灭疮痍存明年劳苦应更甚我当畚锸先黥髠付君万指伐顽石千锤雷动苍山根髙城如铁洪口决谈笑郤扫看崩奔农夫掉臂免狼顾秋谷布野如云屯还须更置软脚酒为君击鼓行金樽
　　全诗分列三段黄河西来以下纪河决也岁寒霜重以下纪河复也宣房未筑以下则言将伐石筑城为民捍御尤为淋漓尽致或疑诗有歌舞诙笑之句谓不于此时殷忧恻怛而以行乐为言似为失体然此语乃在河复之后幸不勉为鱼鼋因而饮釂固是人情所有正见其率真不作妄语耳
　　张寺丞益斋
　　张子作斋舎而以益为名吾闻之夫子求益非速成譬如逺游客日夜事征行今年适燕蓟明年走蛮荆东观尽沧海西涉渭与泾归来闭户坐八方在轩庭又如学医人识病由饱更风雨晦明滛跛躄瘖聋盲虚实在其脉静躁在其情荣枯在其色寿天在其形茍能阅千人望见知死生为学务日益此言当自程为道贵日损此理在旣盈愿言书此诗以为益斋铭
　　似记似铭核其大防只是老子为学日益为道日损二句而巳却先以逺游譬之又以学医譬之此文章离合变化之法
　　送李公恕赴阙
　　君才有如切玉刀见之凛凛寒生毛愿随壮士斩蛟蜃不愿腰间纒锦绦用违其才志不展坐与胥吏同疲劳忽然眉上有黄气吾君渐欲収英髦立谈左右俱动色一语径破千言牢我顷分符在东武脱畧万事惟嬉遨尽壊屏障通内外仍呼骑曹为马曹君为使者见不问反更对饮持双螯酒酣箕坐语惊众杂以嘲讽穷诗骚世上小儿多忌讳独能容我真贤豪为我买田临汶水逝将归去诛蓬蒿安能终老尘土下俯仰随人如桔橰选词琢句多出昌黎激宕雄竒得骨得髓不可皮相也
　　防州八境图八首【录六首】
　　涛头寂寞打城还章贡台前暮霭寒勌客登临无限思孤云落日是长安
　　白鹊楼前翠作堆萦云岭路若为开故人应在千山外不寄梅花逺信来
　　朱楼深处日微明皁葢归时酒半醒薄暮樵渔人去尽碧谿靑嶂绕螺亭
　　郤从尘外望尘中无限楼台烟雨蒙山水照人迷向背只寻孤塔认西东
　　烟云缥缈鬰孤台积翠浮空雨半开想见之罘观海市绛宫明灭是蓬莱
　　囘峰乱嶂郁参差云外髙人世得知谁向空山弄明月山中木客解吟诗
　　漫叟诗话曰东坡作防州八境诗云山中木客解吟诗十道四蕃志记防州上洛山有木客鬼与人交甚信未尝言能作诗也后得续法帖记木客诗云酒尽君莫沽壶倾我当发城市多嚣尘还山弄明月方知得句之因徐铉谓鄱阳山中有木客自言秦时造阿房宫采木者岂铉未尝见十道四蕃志耶
　　读孟郊诗二首
</div>
    <div class="pagination">
<a href="御选唐宋诗醇_page93.html">上一页</a><span>...</span><a href="御选唐宋诗醇_page89.html">89</a><a href="御选唐宋诗醇_page90.html">90</a><a href="御选唐宋诗醇_page91.html">91</a><a href="御选唐宋诗醇_page92.html">92</a><a href="御选唐宋诗醇_page93.html">93</a><span class="current-page">94</span><a href="御选唐宋诗醇_page95.html">95</a><a href="御选唐宋诗醇_page96.html">96</a><a href="御选唐宋诗醇_page97.html">97</a><a href="御选唐宋诗醇_page98.html">98</a><a href="御选唐宋诗醇_page99.html">99</a><span>...</span><a href="御选唐宋诗醇_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
