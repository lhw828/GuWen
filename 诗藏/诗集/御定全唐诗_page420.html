<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 420 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 420 页/共 1083 页</h1>
    <div class="content">　　池上无风有落晖杨花晴后自飞飞为将纎质凌清镜湿却无穷不得归
　　赠贾岛【以下二首见万首絶句】
　　孟郊死葬北邙山从此风云得暂闲天恐文章浑断絶更生贾岛着人间
　　赠译经僧
　　万里休言道路赊有谁教汝度流沙只今中国方多事不用无端更乱华















　　御定全唐诗卷三百四十五
　　钦定四库全书
　　御定全唐诗巻三百四十六
　　王涯
　　王涯字广津太原人博学工属文贞元中擢进士又举宏辞调蓝田尉以左拾遗为翰林学士进起居舎人宪宗元和初贬虢州司马徙袁州刺史以兵部员外郎召知制诰再为翰林学士累迁工部侍郎涯文有雅思永贞元和间训诰温丽多所槀定拜中书侍郎同中书门下平章事寻罢再迁吏部侍郎穆宗立出为劒南东川节度使长庆三年入为御史大夫迁户部尚书盐铁转运使敬宗寳厯时复出领山南西道节度使文宗嗣位召拜太常卿以吏部尚书总盐铁嵗中进尚书右仆射代郡公久之以本官同中书门下平章事俄检校司空兼门下侍郎李训败乃及祸集十卷今编诗一卷
　　享恵昭太子庙乐章【送神】
　　威仪毕陈备乐将阕苞茅酒缩膋萧香彻宫臣展事肃
　　雍在列迎精送徃厥鉴昭晰
　　望禁门松雪
　　宿云开霁景佳气此时浓瑞雪凝清禁祥烟羃小松依稀鸳瓦出隠映鳯楼重金晴光照琼枝瑞色封叶铺全类玊柯偃乍疑龙讵比寒山上风霜老昔容
　　广宣上人以诗贺放榜和谢
　　延英面奉入春闱亦选功夫亦选竒在冶只求金不耗用心空学秤无私龙门变化人皆望莺谷飞鸣自有时独喜至公谁是证弥天上人与新诗
　　九月九日勤政楼下观百僚献夀
　　御气黄花节临轩紫陌头早阳生防仗霁色入仙楼献夀皆鹓鹭瞻天尽冕旒菊樽过九日鳯歴肇千秋乐奏薫风起杯酣瑞影収年年歌舞度此地庆皇休
　　春游曲二首
　　万树江边杏新开一夜风满园深浅色照在緑波中上苑何穷树花间次第新香车与丝骑风静亦生尘
　　太平词
　　风俗今和厚君王在穆清行看采华曲尽是泰阶平
　　送春词
　　日日人空老年年春更归相欢在尊酒不用惜花飞
　　塞上曲二首
　　天骄逺塞行出鞘寳刀鸣定是酬恩日今朝觉命轻塞虏常为敌边风已报秋平生多志【一作意】气箭底觅封侯
　　陇上行
　　负羽到边州鸣笳度陇头云黄知塞近草白见边秋
　　思君恩
　　鸡鸣天汉晓莺语禁林春谁入巫山梦唯应洛水神
　　春闺思
　　雪尽萱抽叶风轻水变苔玉闗音信断又见发庭梅
　　春江曲
　　揺漾越江春相将采白苹归时不觉夜出浦月随人
　　闺人赠逺五首
　　花眀绮陌春栁拂御沟新为报辽阳客流芳【一作光】不待人
　　逺戍功名薄幽闺年貌伤妆成对春树不语泪千行形影一朝别烟波千里分君看望君处只是起行云啼莺【一作莺啼】緑树深语燕【一作燕语】雕梁晚不省出门行沙场知近逺
　　洞房今夜月如练复如霜为照离人恨亭亭到晓光
　　从军词三首
　　戈【一作旍】甲从军久风云识阵难今朝拜韩信计日斩成安
　　燕颔多竒相狼头敢犯边寄言班定逺正是立功年旄头夜落防书飞来奏金门着赐衣白马将军频破敌黄龙戍卒防时归
　　塞下曲二首
　　辛勤防出黄华戍迢逓初随细栁营塞晚毎愁残月苦边愁更逐断蓬惊【一作声】
　　年少辞家从冠军金妆寳劒去邀勲不知马骨伤寒水唯见龙城起暮云
　　平戎辞
　　太白秋髙助发兵长风夜卷虏尘清男儿解却腰间劒喜见从王道化平
　　游春词二首
　　曲江緑【一作丝】栁变烟条寒谷氷随暖气销才见春光生绮陌已闻清乐动云韶
　　经过栁陌与桃蹊寻逐春光着处迷鸟度时时冲絮起华繁衮衮压枝低
　　秋思二首
　　网【一作丝】轩凉吹动轻衣夜聼更长玉漏稀月度天河光转湿鹊惊秋树叶频飞
　　宫连太液见沧波暑气微消秋意多一夜清风苹末起露珠翻尽满池荷
　　汉苑行
　　二月春风遍栁条九天仙乐奏云韶蓬莱殿后【一作后殿】花如锦紫阁阶前雪未销
　　秋夜曲
　　桂魄初生秋露微轻罗已薄未更衣银筝夜久殷勤弄心怯空房不忍归
　　献夀辞
　　宫殿参差列九重祥云瑞气捧堦【一作皆】浓微臣欲献唐尧夀遥指南山对衮龙
　　秋思赠逺二首
　　当年只自守空帷【一作□】梦里闗山觉别离不见乡书传鴈足唯看新月吐蛾眉
　　厌攀杨栁临清阁闲采芙蕖傍碧潭走马台边人不见拂云堆畔战初酣
　　春闺思【一作闺人春思】
　　愁见游空百尺【一作丈】丝春风挽【一作惹】断更伤离闲【一作桃】花落尽【一作徧】青【一作苍】苔地尽日无人谁得知
　　宫词三十首【存二十七首】
　　白【一作内】人宜着紫衣裳冠子梳头双眼长新睡起来思旧梦见人忘却道□常
　　春来新插翠云钗尚着云头踏殿鞋欲得君王回一顾争扶玉辇下金阶
　　五更初起觉风寒香炷烧来夜已残欲卷珠帘惊雪满自将红烛上楼看
　　各将金鎻鎻宫门院院青娥侍【一作待】至尊头白监门掌来去问频多是防承恩
　　夜久盘中蜡滴稀金刀剪起尽霏霏传声总是君王唤红烛台前着舞衣
　　筝翻禁曲觉声难玉柱皆非旧处安记得君王曾道好长因下辇得【一作防】先弹
　　一丛髙鬓緑云光官【一作宫】様轻轻淡淡黄为看九天公【一作宫】主贵外边争学内家装
　　宜春院里驻仙舆夜宴笙歌总不如传索金笺题宠号镫前御笔与亲书
　　永巷重门渐半开宫官着鎻隔门回谁知曾笑他人处今日将身自入来
　　春风帘里旧青娥无奈新人夺宠何寒食禁花开满树玉堂终日闭时多
　　碧绣檐前栁散垂守门宫女欲攀时曾经玉辇从容处不敢临风折一枝
　　鸦飞深在禁城墙多绕重楼复殿傍时向春檐瓦沟上散开朝【一作防】翅占朝光
　　白雪猧儿拂地行惯眠红毯不曾惊深宫更有何人到只晓金阶吠晩萤
　　百尺仙梯倚阁边内人争下掷金钱风来竞看铜乌转遥指朱干在半天
　　春风摆荡禁花枝寒食秋千满地时又落深宫石渠里尽随流水入龙池
　　墙【一作雕】墙不断接宫城金榜皆书殿院名万转千回相隔处各调弦管对闻声
　　霏霏春雨九重天渐暖龙池御栁烟玉辇逰时应不避千廊万屋自相连
　　禁门【一作前】烟起紫沉沉楼阁当中复道深长入暮天凝不散掖庭宫里动秋砧
　　炎炎夏日满天时桐叶交加覆玉墀向晚移镫上银簟丛丛緑鬓坐弹棋
　　曈曈日出大明宫天乐遥闻在碧空禁树无风正和暖玉楼金殿晓光中
</div>
    <div class="pagination">
<a href="御定全唐诗_page419.html">上一页</a><span>...</span><a href="御定全唐诗_page415.html">415</a><a href="御定全唐诗_page416.html">416</a><a href="御定全唐诗_page417.html">417</a><a href="御定全唐诗_page418.html">418</a><a href="御定全唐诗_page419.html">419</a><span class="current-page">420</span><a href="御定全唐诗_page421.html">421</a><a href="御定全唐诗_page422.html">422</a><a href="御定全唐诗_page423.html">423</a><a href="御定全唐诗_page424.html">424</a><a href="御定全唐诗_page425.html">425</a><span>...</span><a href="御定全唐诗_page421.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
