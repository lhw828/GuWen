<!DOCTYPE html>
<html>
<head>
    <meta charset="UTF-8">
    <title>全宋诗 - 第 4154 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 4154 页/共 11672 页</h1>
    <div class="content">    富贵诚可乐，幽栖端足尚。
    牵黄复出上蔡门，李斯悔杀为秦相。
    介推有母须求禄，不应决意归绵上。
    吴夫子，听我歌。
    当朝剑佩冠峨峨，趋营未免伤天和。
    古来隐者亦已多，洁身乱伦如彼何。
    君今非仕亦非隐，京尘不染白玉珂。
    青衫从事今十载，万事忘怀真实在。
    但令堂上笑平反，岂计庭前罗翠黛。
    是中不减山中乐，底用青鞋游物外。
    吴夫子，吾所敬。
    兼隐名斋足相称，谁其尸之勾漏令。

刘宰　喜客泉
    物我未忘情，无情惟止水。
    底事山中泉，客来如有喜。
    悠然镜面平，倏尔鱼眼生。
    少焉开笑面，似与客逢迎。
    客喜泉岂知，泉笑客何有。
    邂逅深山中，聊结无情友。

刘宰　喜王节夫过访
    在方乷角子胜冠，我才童乷即窥斑。
    溟鹏已击三千里，天骥犹遗十二闲。
    五字饱闻傅有位，尺书枉用到穷山。
    春风得句能相寄，待我犹存季孟间。

刘宰　喜西崗桥成并书邦美东西桥记后
    西崗水与洮湖通，修梁自昔横西东。
    百年兴废人不同，谁其记者竹庵翁。
    喜君架木续前功，朝曦夕照明垂虹。
    地脉不断和气钟，纡朱曳紫还家风。
    邂逅归来一亩宫，幽花野草迷青经。
    躬耕会有年谷丰，笑咏五柳卑扬雄。
    可但日高花影重，罗帷醉起酣笙钟。

刘宰　喜延陵从事还任
    闻道古延邑，欢迎旧尹归。
    邻翁争扫舍，学子竞牵衣。
    賸喜陈编在，还欣俗物稀。
    樽前重怀想，葵日映清晖。

刘宰　喜雨柬權邑蔡丞
    高槐障午暑，巨竹摇清风。
    中郎百世英，一官此从容。
    心事付盟鸥，年光占候蟲。
    客来欲有言，一笑抚双松。
    曰余不负丞，哦诗有新工。
    天意亦怜才，要施及物功。
    适此岁荐饥，旱气日蕴隆。
    雨应长官祈，犹未周四封。
    雁鹜抱文书，朋来立庭中。
    公曰旱既甚，此理贵感通。
    洁齐走群望，精意格苍穹。
    西山殷其雷，万叠聋云峰。
    南湖飞霹雳，彷佛追蛟龙。
    斯须天壤间，万象俱晦蒙。
    飞湍连日夜，一洗旱魃空。
    树世走丁壮，欢呼沸儿童。
    岁功已權舆，馀间清缿筩。
    行歌何所云，丞哉宁负公。

刘宰　戏呈南池同游诸兄
    方池事南郊，胜践又西风。
    多稼天连碧，芳莲水映红。
    渔歌来席上，鸟影度屏中。
    想见垂杨里，诗成又暮钟。

刘宰　戏傅老
    锦绣囊开一夜风，万家花柳斗青红。
    谁知一点阳和气，尽在高禅杖锡中。

刘宰　戏和荆公读汉书
    当年此笔笑愚忠，后日私书迹更穷。
    自是京刘异恭显，未知君意与谁同。

刘宰　戏谢张端衡惠牡丹并汤鹅
    右军浑脱从花王，老子开盘喜欲狂。
    拟插一枝无称面，浪餐鹅炙愧刘郎。

刘宰　谢陈佥惠红绿柿
    红绿分佳果，丹青让好辞。
    遥怜霜落叶，岸帻坐题诗。

刘宰　谢纪倅惠梅
    翠实堆盘对绿樽，清香尚想月黄昏。
    主人合试调羹手，病叟难忘止渴恩。

刘宰　谢荐医
    容貌天黥二十年，刳肠一洗帐无缘。
    祗今纵使逢医缓，却顾霜毛已飒然。

刘宰　谢汤生惠酒和来韵
    闻道吾犹及老成，高秋离索不胜情。
    朋缄已喜贤从事，二缶那堪对曲生。
    多病吾今同退鷁，壮怀君同掣长鲸。
    能来共醉西风否，木落千山夕照明。

刘宰　谢乌鹊
    朝来不成寐，啼鸟绕西东。
</div>
    <div class="pagination">
<a href="全宋诗_page4153.html">上一页</a><span>...</span><a href="全宋诗_page4149.html">4149</a><a href="全宋诗_page4150.html">4150</a><a href="全宋诗_page4151.html">4151</a><a href="全宋诗_page4152.html">4152</a><a href="全宋诗_page4153.html">4153</a><span class="current-page">4154</span><a href="全宋诗_page4155.html">4155</a><a href="全宋诗_page4156.html">4156</a><a href="全宋诗_page4157.html">4157</a><a href="全宋诗_page4158.html">4158</a><a href="全宋诗_page4159.html">4159</a><span>...</span><a href="全宋诗_page4155.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
