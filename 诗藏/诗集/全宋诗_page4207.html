<!DOCTYPE html>
<html>
<head>
    <meta charset="UTF-8">
    <title>全宋诗 - 第 4207 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 4207 页/共 11672 页</h1>
    <div class="content">刘子翚　夜行潭溪上念仲原致中乔年茂元伯达皆有入山期以诗趣之
    长夏不见雨，袢暑故相病。
    及兹颢气回，一夕飞洒并。
    揽衣步新凉，宇宙涵清润。
    月离南山高，水循双涧静。
    流观外既洽，至乐中潜应。
    缅怀平生友，契阔时光运。
    石峰许寻盟，有约殊未定。
    事纷莽如尘，欲扫那得尽。
    年衰觉世浮，虑澹知心胜。
    良游莫蹉跎，小暇即乘兴。

刘子翚　夜饮
    良宵乐未央，促席团栾坐。
    佳人意殷勤，唱歌属余和。
    幽期贵阔略，醉语多丛脞。
    沈沈玉卮酒，量浅难负荷。
    岂不怀极欢，恐重宾友过。
    褰惟望明河，山朋衔半破。
    回轩互追奔，伞指檐瓦堕。

刘子翚　夜坐
    客裹惊秋晚，慵眠但曲肱。
    夜阑深院雨，人过隔墙灯。
    远思千端恶，寒威一倍增。
    梦孤浑易破，哀柝故登登。

刘子翚　一树
    一树梅开早，清香袭客衣。
    夕阳箫鼓散，半是折残枝。

刘子翚　悠然堂和致明绝句
    清霜一夜倒蒹葭，放出湖光彻远沙。
    漠漠浮烟收欲尽，晚风轻浪蹴银花。

刘子翚　游北岩
    溅溅小水暗通池，熠熠高花乱出篱。
    知有精庐潜寂寞，更忻蜡屐共襟期。
    茗芽未辨三汤试，麦饼先尝十字炊。
    几许幽奇待知已，品题政在一篇诗。

刘子翚　游龙潭
    四客同笑言，一僧陪杖屦。
    徜徉山水窟。适意忘晨暮。
    疏钟岩北寺，细竹溪南路。
    中流石参错，不碍潺湲注。
    泓澄小龙潭，润气金碧聚。
    时惊木叶坠，俯见鱼虾度。
    斯游非预期，偶尔造佳处。
    幼舆丘壑情，陶令琴觞趣。
    淹留慰所愿，惟以宾友故。
    夕阳淡寒山，迟回不能去。

刘子翚　游密庵三首
    半参樵径绕危岑，仿佛精庐若可寻。
    怪底扶筇箸力健，暖风晴日送登临。

刘子翚　游密庵三首
    病身偏与静相宜，著意悠悠定自痴。
    兀坐南窗了无语，篆花索处一星移。

刘子翚　游密庵三首
    幽兴无边未遽穷，泉声随屐下寒空。
    一秋梦桂仙洲碧，盘礴才能半日中。

刘子翚　游密庵致明有喜雨诗次原韵
    雨气经岩上，僧窗暗复明。
    溪流生急响，松吹助狂倾。
    {左禾右罢}稏无边润，蘧簒一味清。
    仁心乐同饱，拥鼻发吟声。

刘子翚　游鲦
    禹凿天门浪渺茫，游鲦也解化龙翔。
    风云得路夸头角，岁旱争寻窟穴藏。

刘子翚　游武夷山
    回薄湍流漾翠岑，夷犹一舸纵幽寻。
    幔亭落日笙箫远，毛竹连云洞府深。
    似有碧鸡翔木杪，谁将丹鹤写岩阴。
    神仙可学非身外，多少游人浪苦心。

刘子翚　游朱勔家园
    晨晕丽丹槛，翼翼侔帝居。
    向来堂上人，零落烟海隅。
    联翩际进会，振迹皆刑余。
    闺帷尚帝王，皁隶乘轩车。
    流威被东南，生杀在指呼。
    楼船载花石，里苍无裤襦。
    至今江左地，风云亦嗟吁。
    叨荣已过量，受祝如偿逋。
    荒凉戟门路，尚想冠盖趋。
    客舸维岸柳，邻人罾池鱼。
    徘徊极幽观，曲折迷归途。
    夜月扃绮户，春风散罗裾。
    繁华能几时，丧乱实感予，
    曹郐予何讥，此曹真人奴。

刘子翚　有感
    抱石亲征泽潞时，艰难犹想旧开基。
    官军不守河阳渡，回首桥山泪欲垂。
</div>
    <div class="pagination">
<a href="全宋诗_page4206.html">上一页</a><span>...</span><a href="全宋诗_page4202.html">4202</a><a href="全宋诗_page4203.html">4203</a><a href="全宋诗_page4204.html">4204</a><a href="全宋诗_page4205.html">4205</a><a href="全宋诗_page4206.html">4206</a><span class="current-page">4207</span><a href="全宋诗_page4208.html">4208</a><a href="全宋诗_page4209.html">4209</a><a href="全宋诗_page4210.html">4210</a><a href="全宋诗_page4211.html">4211</a><a href="全宋诗_page4212.html">4212</a><span>...</span><a href="全宋诗_page4208.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
