<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 425 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 425 页/共 1083 页</h1>
    <div class="content">











　　御定全唐诗巻三百四十九
　　钦定四库全书
　　御定全唐诗巻三百五十
　　柳宗元
　　柳宗元字子厚河东人登进士第应举宏辞授校书郎调蓝田尉贞元十九年为监察御史里行王叔文韦执谊用事尤竒待宗元擢尚书礼部员外郎会叔文败贬永州司马宗元少精警絶伦为文章雄深雅健踔厉风发为当时流辈所推仰既罹窜逐渉履蛮瘴居闲益自刻苦其堙厄感欝一寓诸文读者为之悲恻元和十年移柳州刺史江岭间为进士者走数千里从宗元游经指授者为文辞皆有法世号栁栁州元和十四年卒年四十七集四十五卷内诗二卷今编为四卷
　　奉平淮夷雅表
　　臣宗元言臣负罪窜伏违尚书牋奏十有四年圣恩寛宥命守遐壤懐印曳绂有社有人臣宗元诚感诚荷顿首顿首伏惟睿圣文武皇帝陛下天造
　　神断克清大憝金鼓一动万方毕臣太平之功中兴之徳推校千古无所与让臣伏自忖度有方刚之力不得备戎行致死命况今已无事思报国恩独惟文章伏见周宣王时称中兴其道彰大扵后罕及然徴扵诗大小雅其选徒出狩则车攻吉日命官分土则嵩髙韩奕烝人南征北伐则六月采芑平淮夷则江汉常武铿鍧炳耀荡人耳目故宣王之形容与其辅佐由今望之若神人然此无他以雅故也臣伏见陛下自即位以来平夏州夷劒南取江东定河北今又发自天衷克剪淮右而大雅不作臣诚不佞然不胜愤懑伏以朝多文臣不敢尽専数事谨撰平淮夷雅二篇虽不及尹吉甫召穆公等庶施诸后代有以佐唐之光眀谨昧死再拜以献臣宗元诚恐诚惧死罪死罪谨言皇武命丞相度董师集大功也【元和十二年以宰相裵度为中书侍郎同平章事充淮西宣慰处置使讨吴元济】
　　皇耆其武于溵于淮既巾乃车环蔡具【一作其】来狡众昬嚚甚毒于酲狂奔呌呶以干【一作扞】大刑【溵水名唐溵水县属陈州】皇咨于度惟汝一徳旷诛四纪其徯汝克锡汝斧钺其徃视师师是蔡人以宥以厘【音禧】
　　度拜稽首庙于元既祃【莫驾切】既类于社是宜金节煌煌锡盾雕戈犀甲熊旂威命是荷
　　度拜稽首出次于东天子饯之【度赴淮西上御通化门送之】罍斚是崇鼎臑【汝朱奴刀二反】爼胾【侧吏切】五献百笾凡百卿士班以周旋
　　既渉于浐乃翼乃前孰图厥犹其佐多贤【度表马总为宣慰副使韩愈为行军司马李正封与冯宿李宗闵备幕府皆朝廷之选】宛宛周道于山于川逺扬迩昭陟降连连
　　我斾我旗于道于陌训于羣帅拳勇来格公曰徐之无恃頟頟【一作额额】式和尔容惟义之宅
　　进次于郾【许州郾城县与蔡州为邻】彼昬卒狂裒凶鞠顽锋猬斧螗赤子匍匐厥父是亢【下郎切】怒其萌芽以悖太阳
　　王旅浑浑是佚是怙既获敌师若饥得餔【音歩】蔡凶伊窘悉起来聚左其虚靡愆厥虑【李祐言于李愬曰蔡之精兵皆在洄曲及四境拒守守城者皆羸卒可乗虚直抵愬从之遂克蔡州】
　　载辟载祓丞相是临【度建彰义节将降卒万余人入蔡州】弛其武刑谕我徳心其危既安有长如林曽是讙譊化为讴吟
　　皇曰来归汝复相予爵之成国【一作公于有晋】胙以夏区【一作墟度防勲晋国公晋地即夏所都】度拜稽首天子圣神度拜稽首皇祐下人
　　淮夷既平震是朔南宜庙宜郊以告徳音归牛【一作刃】休马丰稼于埜我武惟皇永保无疆
　　右皇武十有一章章八句
　　方城命愬守也卒入蔡得其大丑以平淮右【方城山名在唐州元和十一年以李愬为唐邓隋节度使与元济战数有功眀年冬愬乗大雪夜驰至蔡城破其门取元济以献】
　　方城临临王卒峙之匪徼匪竞皇有正【一作王】命皇命于愬徃舒余仁踣【蒲墨切】彼艰顽柔恵是驯
　　愬拜即命于皇之训既砺既攻以后厥刃王师嶷嶷熊罴是式衔勇韬力日思子【一作奋】殛【一作思奋于殛】
　　冦昏以狂敢蹈愬疆士获厥心大袒髙骧长防酋矛粲其绥章右翦左屠聿禽其良【谓元济骁将丁士良吴秀琳陈光洽诸人也】其良既宥告以父母恩柔于肌卒贡尔有维彼攸恃乃侦乃诱【愬厚待秀琳与谋取蔡秀琳曰非得李祐不可愬擒祐释不杀用其防有功】维彼攸宅乃发乃守
　　其恃爰获我功我多隂谍厥图以究尔讹雨雪洋洋大风来加于燠其寒于迩其遐
　　汝隂之茫悬瓠【悬瓠蔡州城】之峩是震是防大殱厥家狡虏既縻输于国都示之市人即社行【一作以】诛
　　乃谕乃止蔡有厚喜完其室家仰父俯子汝水沄沄既清而弥【一作夷】蔡人行歌我歩逶迟
　　蔡人歌矣蔡风和矣孰纇【一作类】蔡初胡甈【丘例切】尔居式慕以康为愿有余是究是咨皇徳既舒
　　皇曰咨愬裕乃父功昔我文祖惟西平是庸【愬父晟事徳宗平朱泚之乱封西平王】内诲于家外刑于邦孰是蔡人而不率从蔡人率止惟西平有子西平有子惟我有臣畴【汉书畴其爵邑畴等也】允【一作亢】大邦俾恵我人于庙告功以顾万方
　　右方城十有一章章八句
　　唐铙歌鼓吹曲十二篇【并表】
　　臣宗元言臣幸以罪居永州受食府廪窃活性命得视息无治事时恐惧小闲又盗取古书文句聊以自娱伏惟【一作观】汉魏以来代有铙歌鼓吹词唯唐独无有臣为郎时以太常聨礼部尝闻鼔吹署有戎乐词独不列今又攷汉曲十二篇魏曲十四篇晋曲十六篇汉歌词不眀纪功徳魏晋歌功徳具今臣窃取晋魏义用汉篇数为唐铙歌鼓吹曲十二篇纪髙祖太宗功能之神竒因以知取天下之勤劳命将用师之艰难毎有戎事治兵振旅幸歌臣词以为容且得大戒宜敬而不害臣沦弃即死言与不言其罪等耳犹冀能言有益国事不敢效怨怼黙已谨冒死上
　　隋乱既极唐师起晋阳平奸豪为生人义主以仁兴武为晋阳武第一
　　晋阳武奋义威炀之渝【一作沦】徳焉归氓毕屠绥者谁皇烈烈専天机号以仁扬其旗日之升九土晞【一作熙】斥【一作诉】田坼流洪辉有其二翼余隋斮【侧略切】枭鷔【鷔不祥鸟也一作骜】连熊螭枯以肉勍者羸后土荡穹弥合之育莽然施惟徳辅庆无期
　　右晋阳武二十六句【句三字】
　　唐既受命李宻自败来归以开黎阳斥东土为兽之穷第二
　　兽之穷奔大麓天厚黄徳狙犷服甲之櫜弓弭矢箙皇旅靖敌逾蹙自亡其徒匪予戮屈□【与暴同】猛防栗栗縻以尺组噉以秩黎之阳土茫茫富兵戎盈仓箱乏者徳莫能享【叶香】驱豺兕授我疆
　　右兽之穷二十二句【十八句句三字四句句四字】
　　太宗师讨王充窦建徳助师奋撃武牢下擒之遂降充为战武牢第三
　　战武牢动河朔逆之助图掎角怒鷇麛抗乔岳翘萌牙傲霜雹王谋内定申掌握铺施芟夷二主缚【一作鏄】惮华戎廓封略命之瞢【母恒切】卑以斮归有徳唯先觉
　　右战武牢十八句【十六句句三字二句句四字】
　　薛举据泾以死子仁杲尤勇以暴师平之为泾水黄第四
　　泾水黄陇野茫负太白腾天狼有鸟鸷立羽翼张钩喙决前钜【一作距】趯【音惕】傍怒飞饥啸翾【音宣】不可当老雄死子复良巢岐饮渭肆翺翔顿地纮提天纲列缺掉帜招揺耀铓鬼神来助梦嘉祥脑涂原野魄飞扬星辰复恢一方
　　右泾水黄二十四句【十五句句三字九句句四字】
　　辅氏慿江淮竟东海命将平之为奔鲸沛第五
　　奔鲸沛荡海垠吐霓翳日腥浮云帝怒下顾哀垫昏授以神柄推元臣手援天矛截脩鳞披攘防霿【武赋切】开海门地平水静浮天根羲和显耀乗清氛赫炎溥畅融大钧
　　右奔鲸沛十八句【十句句三字八句句四字】
　　梁之余保荆衡巴巫穷南越良将取之不以师为苞枿【牙葛牙结二切】第六【枿伐余木也】
　　苞枿【音队】矣惟根之蟠弥巴蔽荆负南极以安曰【音冒】我旧梁氏缉绥艰难江汉之阻都邑固以完圣人作神武用有臣勇智奋不以众投迹死地谋猷纵化敌为家虑则中浩浩海裔不威而同系缧降王定厥功澶漫万里宣唐风蛮夷九译咸来从凯旋金奏象形容震赫万国防不龚【音恭】
　　右苞枿二十八句【十六句句四字三句句五字九句句三字】
　　李轨保河右师临之不克变或执以降为河右平第七
　　河右澶漫顽为之魁王师如雷震昆仑以穨上聋下聪骜不可廻助讐抗有徳惟人之灾乃溃乃奋执防归厥命万室防其仁一夫则病濡以鸿泽皇之圣威畏徳懐功以定顺之于理物咸遂厥性
　　右河右平十八句【十一句句四字五句句五字二句句三字】
　　突厥之大古夷狄莫强焉师大破之降其国告于庙为铁山碎第八
　　铁山碎大漠舒二虏劲连穹庐背北海専坤隅嵗来侵边或傅【音附】于都天子命元帅奋其雄图破定襄降魁渠穷竟窟宅斥【一作并】余吾百蛮破胆边氓苏威武辉【一作燀】耀眀鬼区利泽弥万祀功不可逾官臣拜手惟帝之謩右铁山碎二十二句【十一句句三字九句句四字二句句五字】
　　刘武周败裴寂咸有晋地太宗灭之为靖本邦第九
　　本邦伊晋惟时不靖根柢之揺枝叶攸病守臣不任勚于神圣惟越【一作钺】之兴翦焉则定洪【一作徃】惟我理式和以敬羣顽既夷庶绩咸正皇謩载大惟人之庆
　　右靖本邦十四句【句四字】
　　李靖灭吐谷浑西海上为吐谷浑第十
　　吐谷浑盛彊背西海以夸嵗侵扰我疆退匿险且遐帝谓神武师徃征靖皇家烈烈斾其旗熊虎杂龙蛇王旅千万人衔枚黙无哗束刃逾山徼张翼纵漠沙一举刈羶腥尸骸积如麻除恶务本根况敢遗萌芽洋洋西海水威命穷天涯系虏来王都犒乐穷休嘉登髙望还师竟【一作竞】野如春华行者靡不归亲戚讙要遮凯旋献清庙万国思无邪
　　右吐谷浑二十六句【句五字】
　　李靖灭髙昌为髙昌第十一
　　麴氏雄西北别絶臣外区既恃逺且险纵傲不我虞烈烈王者师熊螭以为徒龙旂翻海浪驲骑驰坤隅贲育搏婴儿一扫不复余平沙际天极但见黄云驱臣靖执长缨智勇伏囚拘文皇南靣坐夷狄千羣趋咸称天子神徃古不得俱献号天可汗以覆我国都兵戎【一作戍】不交害各保性与躯
　　右髙昌二十二句【句五字】
　　既克东蛮羣臣请图蛮夷状如周书王会为东蛮第十二
　　东蛮有谢氏冠带理海中自言我异世虽圣莫能通王卒如飞翰鹏骞骇羣龙轰然自天坠乃信神武功系虏君臣人累累来自东无思不服从唐业如山崇百辟拜稽首咸愿图形容如周王会书永永传无穷睢盱万状乖吚嗢【乙骨切】九译重广轮抚四海浩浩知皇风歌诗铙鼓闲以壮我元戎
　　右东蛮二十二句【句五字】
　　贞符【并序】
　　负罪臣宗元惶恐言臣所贬州流人吴武陵为臣言董仲舒对三代受命之符诚然非邪臣曰非也何独仲舒尔自司马相如刘向扬雄班彪彪子固皆防袭嗤嗤推古瑞物以配受命其言类滛巫瞽史诳乱后代不足以知圣人立极之本显至徳扬大功甚失厥趣臣为尚书郎时尝着贞符言唐家正徳受命于生人之意累积厚久宜享无极之义本末闳濶会贬逐中辍不克备究武陵即叩首【一作头】邀臣此大事不宜以辱故休使圣王之典不立无以抑诡类防正道表覈万代臣不胜奋激即具为书念终泯没蛮夷不闻于时犹不为也茍一眀大道施扵人世死无所憾用是自决臣宗元稽首拜手以闻曰孰称古初朴蒙空侗而无争厥流以讹越乃奋鬬怒振动専肆为滛威曰是不知道惟人之初总总而生林林而羣雪霜风雨雷雹暴其外扵是乃知架巢空穴挽草木取皮苹饥渇牝牡之欲敺其内扵是乃知噬禽兽咀果谷合偶而居交焉而争暌焉而鬬力大者抟齿利者齧爪刚者决羣众者轧兵良者杀披披借借草野涂血然后强有力者出而治之徃徃为曹扵险阻用号令起而君臣什伍之法立徳绍者嗣道怠者夺于是有圣人焉曰黄帝逰其兵车交贯乎其内一统类齐制量然犹大公之道不克建扵是有圣人焉曰尧置州牧四岳持而纲之立有徳有功有能者防而维之运臂率指屈伸把握莫不统率尧年老举圣人而禅焉大公乃克建由是观之厥初防匪极乱而后稍可为也而非徳不树故仲尼叙书于尧曰克明峻【一作俊】徳于舜曰濬哲文眀于禹曰文命祗承于帝于汤曰克寛克仁彰【一作章】信兆民于武王曰有道曽孙稽揆典誓贞哉惟兹徳实受命之符以奠永祀后之妖滛嚚【一作嚣】昬好怪之徒乃始陈大电大虹鸟巨迹白狼白鱼流火之乌以为符斯为诡谲濶诞其可羞也而莫知本于厥贞汉用大度克懐于有氓登贤【一作能】庸能【一作贤】濯痍煦寒以瘳以熙兹其为符也而其妄臣乃下取虺蛇上引天光推类号休用夸诬于无知氓増以驺虞神鼎脇敺纵防【一作踊】俾东之泰山石闾作大号谓之封禅皆尚书所无有莽述承效卒奋骜逆其后有贤帝曰光武克绥天下复承旧物犹崇赤伏以玷厥徳魏晋而下尨乱钩裂厥符不贞邦用不靖亦罔克久駮乎无以议为也积大乱至于隋氏环四海以为鼎跨九垠以为鑪防以毒燎煽以虐熖其人沸涌灼烂号呼腾蹈莫有救止于是大圣乃起丕降霖雨濬涤荡沃蒸为清氛疎为泠风人皆漻然休然相睎以生相持以成相弥以宁琢斮屠剔膏流节离之祸不作而人乃克完平舒愉尸其肌肤以达于夷途焚拆抵掎奔走转徙【一作死】之害不作而人乃克鸠类集族歌舞恱怿用祗于元徳徒奋袒呼犒迎义旅讙动六合至于麾下大盗豪据阻命遏徳义威殄戮咸坠厥绪无刘于虐人乃并受休嘉去隋氏克归于唐踯躅讴歌灏灏和宁帝庸威栗惟人之为敬奠厥赋积藏于下是谓丰国乡为义廪敛发谨饬嵗丁大侵人以有年简于厥刑不残而惩是谓严威小属而支大生而孥恺悌祗敬用底于理凡其所欲不谒而获凡其所恶不祈而息四夷稽服不作兵革不竭货力不扬于后嗣用垂于帝式十圣济厥理【一作治】孝仁平寛惟祖之则泽久而逾深仁増而益髙人之戴唐永永无穷是故受命不于天于其人休符不于祥于其仁惟人之仁匪祥于天匪祥于天兹惟贞符哉未有防仁而久者也未有恃祥而夀者也商之王以桑谷昌以雉雊大宋之君以法星夀郑以龙衰鲁以麟弱白雉亡汉黄犀死莽恶在其为符也不胜唐徳之代光绍眀濬深鸿庬大保人斯无疆宜荐于郊庙文之雅诗祗告于徳之休帝曰谌防乃黜休祥之奏究贞符之奥思徳之所未大求仁之所未备以极于邦治以敬于人事其诗曰
　　于穆【一作穆穆】敬徳黎人皇之惟贞厥符浩浩将之仁函于肤刃莫毕屠泽熯【一作寒】于防【同沸】炎以澣殄厥凶徳乃敺乃夷懿其休风是喣是吹父子熙熙相宁以嬉赋彻而藏厚我糗粻【一作粮】刑轻以清我肌【一作完一作儿】靡伤贻我子孙百代是康十圣嗣于理【一作治】仁后之子子思孝父易患于【一作丁】已拱之戴之神具尔宜载扬于雅承天之嘏【音假】天之诚神宜鍳于仁神之曷依宜仁【一作人】之归濮防于北祝栗于南【尔雅东泰逺西邠国南濮防北祝栗为四极】幅员西东祗一乃心祝唐之纪后天罔坠祝皇之夀与地咸久曷徒祝之心诚笃之神协人同道以告【姑沃切】之俾弥亿万年不震不危我代之延永永毗之仁増以崇曷不尔思有号于天佥曰呜呼咨尔皇灵无替厥符
　　眎民诗
　　帝眎民情匪幽匪眀惨或在腹已如色声亦无动威亦无止力弗动弗止惟民之极帝懐民眎乃降眀徳乃生眀翼眀翼者何廼房廼杜惟房与杜实为民路廼定天子廼开万国万国既分廼释蠧民廼学与仕廼播与食廼器与用廼货与通有作有迁无迁无作士实荡荡农实董董工实蒙蒙贾实融融左右惟一出入惟同摄仪以引以遵以肆【音曳】其风既流品物载休品物载休惟天子守乃二公之久惟天子眀乃二公之成惟百辟正乃二公之令惟百辟谷乃二公之禄二公行矣弗敢忧纵是获忧共二公居矣弗敢泰止是获泰已既柔一徳四夷是则四夷是则永懐不忒







　　御定全唐诗巻三百五十
　　钦定四库全书
　　御定全唐诗巻三百五十一
　　柳宗元
　　同刘二十八院长【禹锡】述旧言懐感时书事奉寄澧州张员外使君【署】五十二韵之作因其韵增至八十通赠二君子【刘禹锡初与公同为监察御史故称院长】
　　弱嵗逰圃先容幸弃瑕名劳长者记文许后生鷃翼尝披隼蓬心类倚麻继酬【酬当作校讐之讐】天禄署【署为校书郎子厚时亦为集贤殿正字】俱尉甸侯家【署为京兆武功尉子厚亦为蓝田尉】宪府初收迹【署至武功拜监察御史子厚亦自集贤殿正字为监察御史】丹墀共拜嘉分行参瑞兽传防乱宫鸦执简宁循枉持书毎去邪鸾凰标魏阙熊武负崇牙辨色宜相顾倾心自不哗金炉仄流月紫殿启晨赮【音遐】未竟迁乔乐俄成失路嗟【署贬临武也】还如渡辽水更似谪长沙别怨秦城暮途穷越岭斜讼庭闲枳棘吏逐麋【一作麏】防三载皇恩畅【张自贞元十九年癸未贬官至元和元年乙酉宪宗即位三年矣故云】千年圣厯遐朝宗延驾【一作架】海师役
　　罢梁溠【左传楚除道梁溠谓作桥于溠水上也】京邑搜贞干【署自江陵掾入为京兆府司録参军】南宫歩渥洼【署自司録迁尚书刑部员外郎】世惟材是梓【一作杼】人仰骥中骅歘刺苗人地仍逾赣石崖【署自员外出为防州刺史】礼容垂防琫戍备响铔鍜【头铠也音鸦瑕】宠即郎官旧威从太守加建旟翻鸷鸟负弩绕文蛇册府荣八命【周礼八命作牧】中闱盛六珈【韩愈作张公墓志云娶河东栁氏子则子厚盖与张为亲故言及中闱】肯随胡质矫方恶马融奢褒徳符新换【自防州迁澧州】懐仁道并【一作迸】遮俗嫌龙节晚【周礼泽国用龙节】朝讶介圭賖禹贡输苞匦周官赋秉秅【宅加切】雄风吞七泽异产控三巴即事观农稼因时展物华秋原被兰叶春渚涨桃花令肃军无扰程悬市禁贳不应虞竭泽宁复叹栖苴蹀驺先驾笼铜鼓报衙染毫东国素濡印锦溪砂货积舟难泊人归山倍畬【音賖】吴歈工折栁楚舞旧传芭隠几松为曲倾罇石作污寒初荣橘柚夏首荐枇杷祀变荆巫祷风移鲁妇髽【庄华切】已闻施恺悌还覩正竒衺慕友惭连璧言姻喜附葭沈埋全死地流落半生涯入郡腰恒折逢人手尽叉敢辞亲耻污唯恐长疵瘕善幻迷兵火齐谐笑柏【一作泊】涂【音茶】东门牛屡饭中散虱空爬逸戏看猿鬬殊音辨马挝渚行狐作孽【一作防】林宿鸟为【病也音嗟本作瘥】同病忧能老新声厉似姱岂知千仭坠秪为一毫差守道甘长絶眀心欲自贮愁聼夜雨隔泪数残葩枭族音常聒豺羣喙竞呀【张口貌】岸芦翻毒蜃磎竹鬬狂犘【犘牛兽名重千觔出巴中音麻】野鹜行看弋江鱼或共扠瘴氛恒积润讹火亟生煆【讹火野火也煆火气】耳静烦喧蚁魂惊怯怒蛙风枝散陈叶霜蔓綖【一作缒】寒雾宻前山桂氷枯曲沼蕸【音遐】思乡比庄舄遯世遇眭【音虽】夸渔舎茨荒草村桥卧古槎御寒衾用挹水勺仍椰窓蠧惟潜蝎甍涎竞缀蜗引泉开故窦防药插新笆树怪花因槲虫怜目待虾骤歌喉易嗄饶醉鼻成皻【音查】曳捶牵羸马垂簑牧艾豭【音加】已看能【奴来切】类鳖犹讶雉为鷨【鷨鸟似雉音华】谁采中原菽徒巾下泽车俚儿供苦笋伧【七衡切】父馈酸樝【樝似梨而酢音查】劝策扶危杖邀持当酒茶道流徴短【一作裋】褐禅客会袈裟香饭春菰米珍蔬折五茄方期饮甘露更欲吸流霞屋鼠从穿兀【一作穴】林狙任攫拏春衫裁白纻朝帽挂乌纱屡叹恢恢网频揺肃肃罝衰荣因蓂荚盈缺防虾蟇路识沟边栁城闻陇上笳共思捐佩处千骑拥青緺【楚词遗余佩予澧浦今澧州也緺绶也东郭先生拜二千石佩青緺】
　　农公以硕徳伟材屈于诬枉【农公杨慿也为御史李夷简所弹】左官三嵗复为大僚天监昭眀人心感恱宗元窜伏湘浦拜贺末由谨献诗五十韵以毕微志
　　知命儒为贵时中圣所处心齐宠辱遇物任行藏关识新安地封传临晋乡挺生推豹蔚遐歩仰龙骧干有千寻竦精闻百链钢茂功期舜禹髙韵状【一作上一作抶】羲黄【一作皇】足逸诗书囿锋揺翰墨场雅歌张仲徳颂祝鲁侯昌宪府初腾价神州转耀铓右言盈简防左辖备条纲响切晨趋佩烟浓近侍杳司仪六礼洽论将七兵扬合乐来仪鳯尊祠重饩羊卿材优柱石公器擅岩廊峻节临衡峤和风满豫章人归父母育郡得股肱良细故谁留念烦言肯过防璧非真盗客金有误持郎虎休前寄貂蝉冠旧行训刑方命吕理剧复推张直用眀销恶还将道胜刚敬逾齐国社恩比召南棠希怨犹逢怒多容竞忤强火炎侵琬琰鹰击谬鸾凰刻木终难对焚芝未改芳逺迁逾桂岭中徙滞余杭顾土虽懐赵知天讵畏匡论嫌齐物诞骚爱逺逰伤丽泽周羣品重眀照万方斗间収紫气台上挂清光福为深仁集妖从盛徳禳秦民啼畎亩周士舞康庄采绶还垂艾华簮更截肪髙居迁鼎邑遥传【一作传】好书王碧树环金谷丹霞映上阳留欢唱容与【音预】要醉对清凉故友仍同里常僚毎合堂渊龙过许劭氷鲤吊王祥玉漏天门静铜驼御路荒涧瀍秋防灔嵩少暮微茫遵渚徒云乐冲天自不遑降神终入辅种徳会眀敡独弃伧人国难窥夫子墙通家殊孔李旧好即潘杨世议排张挚时情弃仲翔不言缧绁枉徒恨纆徽【一作牵】长贾赋愁单阏邹书怯大梁炯心那自是昭世【一作代】懒佯狂鸣玉机全息懐沙事不忘恋恩何敢死垂泪对清湘
　　酬韶州裵曹长使君寄道州吕八大使因以见示二十韵一首【并序】
</div>
    <div class="pagination">
<a href="御定全唐诗_page424.html">上一页</a><span>...</span><a href="御定全唐诗_page420.html">420</a><a href="御定全唐诗_page421.html">421</a><a href="御定全唐诗_page422.html">422</a><a href="御定全唐诗_page423.html">423</a><a href="御定全唐诗_page424.html">424</a><span class="current-page">425</span><a href="御定全唐诗_page426.html">426</a><a href="御定全唐诗_page427.html">427</a><a href="御定全唐诗_page428.html">428</a><a href="御定全唐诗_page429.html">429</a><a href="御定全唐诗_page430.html">430</a><span>...</span><a href="御定全唐诗_page426.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
