<!DOCTYPE html>
<html>
<head>
    <meta charset="UTF-8">
    <title>清诗别裁集 - 第 58 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清诗别裁集 - 第 58 页/共 104 页</h1>
    <div class="content">○送毛亦史入都
三月莺花紫陌春，曳裾何处逐风尘。毛生初作平原客，莫使轻他十九人。
○苏堤口号
六桥遥带两峰孤，烟水茫茫旧宋都。一向鄂王坟上拜，回头不忍见西湖。（责高宗之溺于偏安，不欲复仇也。余旧有句云：“却怜一片临安月，同照龙沙五国城。”亦是此意。）
○同钱太史泛舟东湖座有女郎湘烟戏题
酒绿灯青夜语中，家乡同隔海云东。伤心一种天涯客，卿是飞花我断蓬。（“我未成名君未嫁”，感旧也。此则暂时相遇，而飞花断篷同伤漂泣，于无关合处生出关合，一往情深。）
○送春
客舍长安十丈尘，闭门终日苦吟身。一花一草何曾见，却道今朝是送春。（极陈因题偏得此新色。）
☆陆韬
字亦岸，浙江山阴人。
○白云
白云缕缕青山出，云自忙时山自闲。唯有野人忙不了，朝朝洗砚写云山。（以忙写闲，如许措辞，纯乎天籁。）
☆方登峄
字凫宗，江南桐城人。官工部主事。著《述古堂诗》。
○水曹以朋友负罪牵连谪戍，处极危苦之境，而能种花赋诗以寻乐意，所养定也。迨奉诏赦归，已殂谢塞外矣。以孙问亭宫保贵赠如其官。
○秦女休行（自注：女报仇也，女秦人，名休。）
一尺髻，三尺刀。仇人头，在女腰。渭水深，华山高。血风腥，天冥冥，手提髑髅气峥嵘。法吏执之付以理，女欲报仇，先办一死。后来又有庞娥亲，千古英雄在女子。（两女子能复父仇，惟志坚而气定也。宋高宗辈能毋愧死？）
○盘中诗
木刻鸠，纸剪马，飞山头，走山下。露贯殊，纫为襦。云裁衣，烂光辉，是耶非，孰辨之。六月桑，吐蚕丝，冬之蕙，茁新枝，尔所思，非其时。素者发，丹者泪，心恻恻，老已至，骨肉残，风雨驶。寸有长，尺有短，双轮驰，不可挽，我所急，天所缓。击瓦鼓，声乌乌。白云满天歌且呼，歌周四角旋中区。初言似者之不能为真，次言过时者之归于无用，末言年命之速，时不可挽，而一付之悲歌也。中间隐分五解。
○老枪来
〔俄罗斯国，即古大食，善用火枪，故又以其技名之。相传元世祖得其地，立弟为可汗镇之，至今国主，犹元裔也。边界泥扑处城，与艾浑接，水陆道皆通，岁一至卜魁互市。人性好斗，至则弁兵监之。作新乐府纪事。〕
老枪来，江边滚滚飞尘埃。七月维秋。鬻彼马牛。马牛泽泽，易我布帛。大车是将，爰集于疆。来莫入城，俟天子命以行。天子曰都，远人适馆饩以糈。高颧眢目卷髭须，狐冠草履游中衢。观者鼓掌相轩渠，岁以为期兮日月徂。归去，归去，豢尔牛马驹。（言外有防其扰乱意。）
○古诗
勿效步兵哭，应比士龙笑。有时笑亦哭，不在音与貌。钟鼓可以哀，长歌可以吊。寸心无营求，流泉净泥淖。味淡声亦希，渊然涵众妙。笑哭两不关，天半发清啸。（孙登之品自高于步兵、士龙。哭与笑俱胸中不能平也。笑亦是哭，无人见到。）
○村北
野旷朝霭清，峰高日半规。远风吹水气，澹林结幽姿。策蹇访故人，村北路逶迤。碧阴漾千亩，凉露沁心脾。刈麦走田父，妇子相追随。老翁欣得食，回头顾其儿。大儿束麦把，小儿抱豆枝，歌笑偕邻叟，饮濯清湍湄。留连缓去路，寓目心情怡。田间有真乐，朝市知者谁？
○出西郊道过摩诃庵经前明宦寺葬地
易代一А土，累累葬宦官。馀威剩碑碣，流毒在衣冠。树接宫云密，钟敲佛火残。东京乔固冢，鬼哭北邙寒。（姝奸宦，悲忠直，侃侃棱棱，诗不徒作。）
○望南信不到
不见儿书至，应知下笔难。有心慰衰老，无计说平安。关塞寒云早，门庭落叶残。倘逢南雁过，便当室家完。
○霜迟乐
七月不落霜，卜魁城边糜子黄。八月霜不落，千夫下田总欢乐。官田刈谷载满车，官兵急公先完租。毳帐牛车十日路，驱向城中易茶布。和茶煮谷布裁衣，卒岁不忧寒与饥。人人尽乐霜迟好，荞麦沙田收更早。但愿年年不出兵，官兵皆作农夫老。
○七兄以诗慰病和答
形骸百炼后，心事五更中。苦海终无岸，愁城岂易攻。道危迷老马，边远失归鸿。谁谓青天阔，浮云亦碍空。
○纪事
争看金甲健儿装，玉辇云移下凤皇。（城名）都尉鱼丽开细柳，将军猿臂射长杨。蟊孤露冷摇秋月，风高带晓霜。大阅至尊非好武，良弓不为太平藏。
○与毛会侯
耆英洛社旧登坛，四十归来早罢官。赴召有谁谗贾谊，输租今已累宽。休嫌华发功名薄，毕竟青山岁月难。诗酒柴桑堪闭户，文章千古不凋残。（会侯以邑宰罢官，应鸿博之召，而又不遇，故惋惜之，而复叹其隐居之高，立言之不朽，见人之所重，在此不在彼。）
☆蒋苦
字荆名，江南长洲人。
○河堤曲
走河堤，风凄凄，黄云黯黯落日低。沙边丛树半枯死，荒村无人鸦乱啼。走河堤，风凄凄。
走河曲，风簌簌，填柴作岸芦作屋。西风一夜钜野流，鱼头赤子千家哭。走河曲，风簌簌。（似谣似谚，胚胎变风。）
☆濮淙
字澹轩，浙江桐乡人。
○闻梁蘧玉已寓京口
容易相逢尚未逢，老年亲故喜相从。已辞野店中山酒，望断烟江北固峰。一夜梦游千里月，五更霜落万家钟。莫言人远天涯近，书到楼头第几封？（中有名句。）
○赠方望子入黄山修炼
诗成当代说方干，何事辞家久不还。梦里汤泉非故国，眼前云海是名山。花深古灶凭烧药，月冷啼猿为守关。只是白头慈母在，不教容易别人间。（入山修炼，非儒者事，况有慈亲在耶？送之即以招之，得赠人以言之体。）
☆杨宾
字可师，浙江山阴人。
○考安城为友人累，戍宁古塔，可师赴阙讼冤，得旨之柳条边迎亲，归作《柳边纪略》，塞外人称杨夫子。书法不染宋、元习气，诗体考主沉著，身后散如云烟矣。惟于其门人处得《塞外诗》一册，故所录皆辛苦愁惨之音。
○纳木窝稽
跋涉过混同，所历已奇峭。结束入窝稽，一望更深奥。阴霾不可开，白石安能照？古雪塞危途，哀湍喧坏道。更无人迹过，惟闻山鬼啸。车驱苦艰涩，换马欲前导。霜蹄偶一蹶，流血沾乌帽。魂魄已莫收，童仆徒慰劳。死亦分所当，生岂人所料。但苦历穷荒，庭闱终未到。
○至宁古塔二首
望望古林峰，白云绕其下。登顿及今朝，亦得依亲舍。父母骤相逢，注视还相讶。别时发覆眉，故乃成老大。邻舍争慰劳，应接苦不暇。姓氏未及知，空言聊慰藉。日暮细挑灯，恍若梦中夜。喜极乃更悲，不觉泪如泻。（“父母骤相逢”二句，与“妻孥怪我在，惊定还拭泪”同一真至，而父子至情则又过之。“姓氏未及知，空言聊慰藉”，非身亲其地者不能道也。此种诗岂在语言声律之工。）
上书不得达，生男亦胡为？四十始省亲，问心良可悲。戏彩愧老子，挽须同小儿。西山日已薄，乡国归何时？叹息谓季弟，尔独无分离。承欢廿八载，此乐人谁知？（季弟随侍戍所，故羡其承欢之乐。然不有行者，谁奉晨昏？不有居者，谁陈冤抑？杨氏可云有子。）
○换车行
冰冻马蹄行不止，历尽千山复千水。边门未出已难堪，况出边门二千里。沈阳城外换柴车，柴车换得无人使。坡陀木石相枝撑，谷口泥淖多呀坑。日日辕摧与毂折，翻云覆雨如人情。人情翻覆乌可识，出门步步行荆棘。涕泪沾巾向北风，但见庭闱。死亦得。（直白语，从少陵出，不从白傅出。）
○出威远边门
黄沙漠漠暗乾坤，威远城头欲断魂。芦管一声催过客，柳条三尺认边门。乱山雪积人烟绝，老树风回虎豹蹲。从此征鞍随猎马，东行夜夜宿云根。
☆王戬
字孟，湖广汉阳人。著有《突星阁诗集》。
○王渔洋谓孟《池阳山行》长句，过欧公《庐山高》远甚，而其诗却平直，故不及录。
○秋日游白茅寺次少陵韵
天空灵籁发，入耳心逾静。何许微风过，月林摇客影。人生五浊世，为欢苦不永。争如羝触藩，有如瓶堕井。及兹清夜游，无辞烛共秉。佛香一院深，僧梵四山迥。身尚依迦叶，足真践箕颍。禅灯照宵梦，妄念未能屏。金篦开倦眼，慧目陟东岭。他时礼白云，应上最高顶。
○读放翁集
南流四杰俱惊才，醉心尤在渭南伯。江翻海立富篇章，跃马弯弓老梁益。一寸丹心常炯然，归来垂钓镜湖边。却怜老死空家祭，不见王师北定年。（略其诗集，表其忠义，立言识轻重处。）
☆顾希
字有典，江南长洲人，太学生。
○先生与惠研溪太史为汪纯翁入室弟子，五经纷纶，有井大春之目，诗其偶然作也。然吉光片羽，弥用宝贵。
○姑苏杨柳枝词
行春桥下午风和，画舫楼船次第过。一面青山三面水，不知何处柳阴多？越国佳人旧有名，吴中娇舞不胜情。柳腰合是芳魂化，长向胥台一路生。（原唱系钝翁先生，时和者甚多。几同济南《秋柳》，然风神摇曳，无逾二作。）
☆许润
字俭农，福建闽县人，以子松佶官江苏布政使司，赠如其官。
○己巳六月拜别家慈之楚
荒鸡断续天将曙，游子辞亲寸心悸。霜鬓携灯立槛前，频语加餐暗垂涕。舟子招招促行李，残书数卷裹破被。解维咫尺是天涯，回首空闾人独倚。（发乎至情，可使妪解，东野《游子吟》后，乃有嗣音。）
○闽溪舟行即事
天设南闽多险阻，古今劳役几时休？下滩疑泛银河水，上濑如牵陆地舟。响应风湍歌Ы乃，身藏云木叫勾。笔床茶灶延缘好，准拟浮生托白鸥。
○戊子春自岭南奉老母挈家旋闽
行囊带得岭头春，荔浦珠江过眼频。半世总为天外客。一家今是故乡人。回看东粤名山远，好补《南陔》乐事真。莫问田庐在何处？洛阳季子本清贫。远客旋归，人生乐事，况一家全归，尤天伦至乐也。此种真诗，读者亦为色喜。
○舟泊剑津怀亡友刘复庵
分手齐安隔数春，何缘龙剑合延津。可堪风雨孤舟夜，白发盈头哭故人。（哭故人一层，白发盈头一层，孤舟一层，夜一层，风雨一层，合并写来，如听猿鸣三峡）
☆毛世楷
字古愚，江南吴县人。官光禄寺典簿。
○武昌
百战江山一水萍，武昌宫阙旧亭亭。枝梧蜀汉争持角，控制东南欲建瓴。未定中原安枕席，底思建业厌鱼鲭。只今铁锁销沉后，浪打寒潮入穴青。（自注：销穴尚在。
○此合吴大帝后三嗣主言之，盛衰之感，浑括无遗。）
○秋日感怀
秋夜焚香醮玉真，秋河靥靥动星辰。人间何处投金濑，天上徒闻析木津。同学少年悲杜甫，美人迟暮感灵均。青天碧海吾无悔，且泛南溪采白。（此《感士不遇赋》意也。三四虚含，五六正写，最得浅深次叙。）
☆杨横
字子式，浙江仁和人。以孝闻。生平不惑二氏，布衣中有卓识者。
○汉阳旅中送蔡子汇征游湘潭
相送斜阳外，相逢更几时？共来荆楚地，还赋别离诗。祖席杯堪把，河桥柳挂丝。洞庭他夜月，千里系遐思。
○闰六月初七夜月
南讹莫认火西流，顾兔高悬略似钩。四日魄生方入夜，七回弦上未成秋。先期乞巧穿针线，后月舒光照女牛。半露娥能却暑，广寒深处玉为楼。（字字雅切，第四语疑有鬼工。）
☆沈
字田子，江南吴县人。廪生。
○荒亭
荒亭古墓南，远见车尘灭。墓前双石人，送尽人离别。
</div>
    <div class="pagination">
<a href="清诗别裁集_page57.html">上一页</a><span>...</span><a href="清诗别裁集_page53.html">53</a><a href="清诗别裁集_page54.html">54</a><a href="清诗别裁集_page55.html">55</a><a href="清诗别裁集_page56.html">56</a><a href="清诗别裁集_page57.html">57</a><span class="current-page">58</span><a href="清诗别裁集_page59.html">59</a><a href="清诗别裁集_page60.html">60</a><a href="清诗别裁集_page61.html">61</a><a href="清诗别裁集_page62.html">62</a><a href="清诗别裁集_page63.html">63</a><span>...</span><a href="清诗别裁集_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
