<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 19 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 19 页/共 1044 页</h1>
    <div class="content">




　　御选宋诗卷四
　　钦定四库全书
　　御选宋诗巻五
　　乐府歌行二
　　龚宗元
　　捣砧词
　　星斿耿耿寒烟浮白龙衔月临霜楼谁家砧弄细腰杵一声捣破江城秋双桐老翠堕金井髙低冷逐西风静如秋籁暗穿云天半惊鸿断斜影哀音散落愁人耳何处离情先唤起长信宫中叶满堦洞庭湖上波平水万里征夫眠未成揺风捣月何丁丁楚关秦岭有归客一枕夜长无限情
　　刘敞
　　魏京
　　上二十年始建北京以章明先帝廵狩之徳以孝思逮下于时野之处士或相与议曰盖文王都丰武王都镐丰镐之间不能数百里文武之位不过
　　侯伯而诗人乃以圣人之徳天子之事歌之有如圣朝徳位相侔述作相继而无遹骏烝哉之诗此乃处士之罪非公卿之过也乃考声譔辞以继大雅垂之无穷其文曰
　　皇作大都大都雄雄奄定北固四方来同皇曰卿士在昔圣考只遹文武维慈幼老天监在上既有明徳乃命于下防有不复匪允命之亦章庆之匪允服之亦保育之时维玁狁侮予之疆靡度靡虞跳呼以狂业业烝黎载震载惊侵魏及澶羣心不宁帝奋厥武百万其士匪怒以棘于三十里如虎如貔如霆如雷靡有逺迩天子其来天子来止士增其喜孰偷其生以不奋兴驱之浑浑攘之贲贲靡有辀张殱厥鲸鲲或献其寳或请其命帝振于旅维时既定屹屹魏土山河之固匪山河则固维上帝伊怒既閟尔弓既櫜尔矛玁狁臣之四方是休皇曰卿士圣孝之徳允于孝思孝思维则尔眎于魏以作我都以赫厥灵俾后勿逾皇曰卿士维帝时功时亦维人维宼莱公尔敬尔止弼予于治期尔前人用廸尔事皇曰卿士维帝作武垂是万年莫敢予侮泰山之封后土之禅予监若兹维天是眷翼翼魏土天子国之穆穆原庙圣人则之孰为彊暴来觏来觐俾砻于威于忠是训显显天子孝徳自躬率是休烈覃之北戎河水东注昭哉禹绩时万斯年天子之徳
　　杨白花
　　飞飞杨白花随风渡江水江水来不极杨花去无已鸦啼浅深树雪落千万里春气伤人心緜緜复如此
　　刘攽
　　上书行
　　仕不至二千石贾不至五百万此事夸者忧而非志士叹君不见下邳少年受书起幄中运筹制千里功成不受三万戸拂衣归从赤松子君不见计倪半防诛强呉鸱夷扁舟浮五湖三致千金不自擅至今籍籍宗陶朱大贤富贵不为已心事邈与常人殊逢时致身如反掌云烝龙变无时无君勿爱上书献赋称贤豪刺绣倚市相矜髙丈夫昔曾笑徒劳商贾旦旦争锥刀
　　司马光
　　华星篇
　　凉风浄埽云无迹海月未生星歴歴贝聨珠贯拱北辰三五纵横此何夕重楼叠榭出秋空鳷鹊露寒连桂宫瑶井防临丹阙外玉绳斜挂琐窻中征人逺别空闺悄钟漏萧疎天不晓碧纱展转无复眠卧视寒光度华沼汉家贤将戍临洮结发从军今二毛谁怜身老心犹壮深入长占太白髙丰城古劔沈沦乆匣中夜半双龙吼乃知神物不自藏紫气依稀见牛斗有客离居望所亲遥知清夜防荀陈隄繇未息无由去不及浮槎河畔人【时视役河上寄郡中诸同舎】
　　杨白花
　　劝君勿嫌杨花太轻薄篱下沟中纷漠漠翠鬟婢子不胜愁埽尽还飞满朱阁晩来风雨送行春天无游丝地无尘雪狂絮乱安可得孤树青青愁杀人
　　海山歌
　　东望海波苍茫浩渺无所极髙浪红涛黯风色飜星倒汉天地黑隂灵出没互相索东方曈昽景气清庆云合防吐赤精蓬莱瀛洲杳如萍遥观五楼十二城羣仙劔佩朝玊京祥风飘渺钧天闻彩幢翠盖烟霞生鸾歌凤舞入帝乡紫麟徐驱白鹤翔餐芝茹术饮玉浆千年万年乐未央
　　天马歌
　　大宛汗血古共知青海龙种骨更竒网丝旧画昔尝见不意人间今见之银鞍玉镫黄金辔广路长鸣増意气富平公子韩王孙求买倾家不知贵芙蓉髙阁北向开金印紫绶从天来路人囬首无所见流风瞥过惊浮埃如何弃置归皁栈踠足垂头困覊绊精神惨淡筋骨羸举目双睛犹璀璨伏波马式今已无子阿肉腐骨乆枯举世无人相骐骥憔悴不与驽骀殊神兵淬砺精芒在寳劒游尘肯终晦君今鬋剔被鸣鸾尚能腾踏昆仑外
　　洛阳少年行
　　铜駞陌上桃花红洛阳无处无春风青丝结尾连钱骢相从射猎北邙东流鞭纵镝未云毕青山团团载红日云分电散无影迹黄鸡未鸣已复出
　　乌衣曲二首
　　风透金铺结绮钱穿帘入幌舞垂莲可怜无人夜不晓起视西窻月华皎
　　星疎月明漏水长罗帏翠帐华灯光佳人起舞玉钗堕门外乌栖雁南过
　　冯山
　　侠少行
　　山东自古多才雄辍耕陇上羞为农乡兵名在万选中一日声价闻天聪十石弩力三石弓殿前野战如飘风白锦战袍腰勒红诏容走马出阊阖都人仰看如飞鸿归来意气人谁及道逢刺史独长揖邯郸白日袖劒行振武青楼乗醉入传闻留后收兰州姓名御笔亲防抽府金百镒轻一掷且向塞外随遨游自此锄犁变任侠夜事椎埋昼驰猎有田无人耕有予不养家田间父老长嗟
　　沈括
　　江南曲
　　新秋拂水无行迹夜夜随潮过江北西风巻雨上半天渡口防凉含晩碧城头鼓响日脚垂天际笼烟锁山色髙楼索莫临长陌黄竹一声无北客时平田苦少人耕惟有芦花满江白
　　沈辽
　　箫鼔曲
　　乐不在欢合悲不在生离感此箫鼔曲已堪华发衰月明大隄路雨暗浙江西狼籍一杯酒凄凉千里期谁言天涯恨逸韵起相思清角竟不返悒然心不怡
　　龟兹舞
　　龟兹舞龟兹舞始自汉时入乐府世上谁传此乐名不知此乐犹传否黄扉朱邸昼无事美人亲寻教坊谱衣冠尽得画图看乐器多因西域取红緑结茵坐后部长笛短箫形制古鸡娄提鼓旧所识铙贝流蘓分白羽玉顔二女髙髻花孔雀罗衫金画缕红靴玉带踏筵出初惊翔鸾下悬圃中有一人鼓羯鼓头如山兮手如雨其间曲调杂晋楚歌词至今传晋语湏臾曲罢立前庑叹息平生未尝覩清都阆苑昔有梦寂寞如今在何所我家家住江海涯上国乐事殊未知玊顔邀我索题诗他时有梦与谁期
　　踏盘曲二首
　　湘水东西踏盘去青烟白雾将军树社中饮酒不要钱乐神打起长腰鼓女儿带环着缦布欢笑捉郎神作主明年二月近社时载酒牵牛看父母
　　胡卢笙不着簧细腰鼓三尺长吹笙击鼔山之旁噭跳宛转乐盘王盘王一去三千年古曲旧调至今传山祥水气不断处壊木烧作兜娄烟
　　白苹花
　　白苹花生水中緑叶牵紫茎浩荡向西风西风日夜冷落日河洲静
　　王令
　　江上词【渡江遇风作】
　　江之水兮东流防湍流兮望归舟舟来归兮何时歩芳洲兮濯足陟南山兮采薇江风波兮日暮望夫人兮未来
　　噫田操四章章六句
　　田彼黍矣则食于秋我人之耕载芟载薅耨岂不惮劳将食无敖
　　田彼黍矣几不螽蝝我人之耕而不谋年唯其不谋年是用卒食于田
　　伐木伐木无废于勤不足柱櫰犹用以薪岂弟君子无易于人
　　谁能采芹不适有获果蓏树之则食其实岂弟君子孔敬且力
　　张载
　　短箫歌
　　灵旗指不庭方大风泱泱天外扬短箫歌歌恺康朝廷万年继明重光曽孙稼如茨梁嘉与万邦纯嘏有常
　　文同
　　大垂手
　　华堂合乐轰春昼凤呌龙嘶画鼍吼琼猊压地开组绣美人舞兮献君夀红婆娑兮翠蚴蟉雪飜花兮风入桞曵轻裾兮扬防绶金鸾飞兮玉麟走入急破大垂手香檀札札江雨骤情凝力定方举袖烟收雾敛曲彻后锦盈车兮珠满斗
　　采莲曲
　　緑缬裆红绣裳衫盘蜂蝶裙鸳鸯雕瑰错寳垂鬓长紫冐翠盖行新妆蹁跹曲堤下回塘画桡送入波中央罗袖巻起金钏光揺轻撼脆敲短芒丹琼绀玉低复昻霑裛轻粉扑嫩黄蚕腰蛛腹丝飘扬列坐防舫求比方笑声吃吃动明珰挨蒲拂蓼次岸旁风吹落霞供晩凉西城鵶鵶啼女墙归来索酒酌满觞呉屏蜀帐围象牀困卧不起灯烛张琉璃盎缶丛生香
　　吴趋曲
　　万顷平湖水晴光射早霞红裙鬭画楫相结采荷花岸上相将叠鼔催青翰齐上碧波开防防属玉不惊起惯见兰桡日日来
　　荡漾水中舟徘徊岸邉马相看两不语密意待谁写
　　贵侯行
　　将军功勲满旂常昨日赐对开明光腰悬槖防紫金钮爵号进拜诸侯王防衣翩翩弄春影大第髙门临万井但愿囊书絶邉警常官中都奉朝请
　　贞女吟
　　身外无一簮何以供铅华饬行不饬容浊水白藕花藕心乱如丝妾心圆如珠丝乱端绪多珠圆瑕纇无焉得偶君子奉之比髙节所生虽至亲此意安可説
　　织妇怨
　　掷梭两手倦踏蠒双足趼三日不住织一疋才可剪织处畏风日剪时谨刀尺皆言邉幅好自爱经纬密昨朝持入库何事监官怒大字雕印文浓和油墨汚父母抱归舎抛向中门下相看各无语泪迸若倾泻质钱解衣服买丝添上轴不敢輙下机连宵停火烛当须了租赋岂暇恤襦袴前知寒切骨甘心肩骭露里胥踞门限呌骂嗔纳晩安得织妇心变作监官眼
　　折杨桞
　　垂杨百尺临池水风定烟浓盘不起欲折长条寄逺人想到君邉已憔悴
　　拾羽曲
　　新罗砑红裙襵齐防缕刺衫花倒提新晴暖日丽烟草金兽齧锁藏春闺朱桥逼江晓沙白锦带交风大堤窄兰洲遗翎得浅碧归来惊飞上娇额
　　巫山髙
　　巫山髙髙凝烟十二碧簮寒插天危岩絶壁已飞动况复下压万丈之苍渊波冲浪激作深井虎眼彻底时一漩长风澒涌发滟滪恶色怒势因谁然我欲截中流虹梁莫得施蜷东西相望逺不到两目欲断心将穿囬看髙唐庙下洒灵雨遣我归意常翩翩
　　芳树
　　庭前有芳树秾隂满轩碧莫惜更携酒醉此青春色朝来见鶗鴂飞鸣绕其侧光景不可留徒遣君叹息
　　起夜来
　　晓窗明緑纱蜀锦压春卧横腮虎魄冷惊起新梦破玲珑转条脱缥缈梳倭堕髙轴响银牀时误君车过
　　苏轼
　　续丽人行【并引】
　　李仲谋家有周昉画背面欠伸内人极精戏作此诗
　　深宫无人春日长沈香亭北百花香美人睡起薄梳洗燕舞莺啼空断膓画工欲画无穷意背立东风初破睡若教囬首却嫣然阳城下蔡俱风靡杜陵饥客眼长寒蹇驴破防随金鞍隔花临水时一见只许腰肢背后看心醉归来茅屋底方信人间有西子君不见孟光举案与眉齐何曽背面伤春啼
　　四时词
　　春云隂隂雪欲落东风吹冷惊罗幕渐看逺水緑生漪未放小桃红入萼佳人瘦尽雪肤肌眉敛春愁知为谁深院无人剪刀响应将白纻作春衣
　　垂桞隂隂日初永蔗浆酪粉金盘冷帘额低垂紫燕忙蜜脾已满黄蜂静髙楼睡起翠眉颦枕破斜红未肯匀玉腕半揎云碧袖楼前知有断膓人
　　新愁旧恨眉生緑粉汗余香在蕲竹象牀素手熨寒衣烁烁风灯动华屋夜香烧罢掩重扃香雾空蒙月满庭抱琴转轴无人见门外空闻裂帛声
　　霜叶萧萧鸣屋角黄昏斗觉罗衾薄夜风揺动镇帷犀酒醒梦囬闻雪落起来呵手画双鵶醉脸轻匀衬眼霞真态生香谁画得玉奴纎手嗅梅花
　　襄阳乐府三篇
　　野鹰来
　　野鹰来万山下荒山无食鹰苦饥飞来为尔系防丝北原有兔老且白年年养子秋食菽我欲击之不可得年深兔老鹰力弱野鹰来城中有台髙崔巍台中公子着皮袖东望万里心悠哉心悠哉鹰何在嗟尔公子归无劳使鹰可呼亦凡曹天隂月黒狐夜嘷
　　上堵吟
</div>
    <div class="pagination">
<a href="御选宋金元明四朝诗_page18.html">上一页</a><span>...</span><a href="御选宋金元明四朝诗_page14.html">14</a><a href="御选宋金元明四朝诗_page15.html">15</a><a href="御选宋金元明四朝诗_page16.html">16</a><a href="御选宋金元明四朝诗_page17.html">17</a><a href="御选宋金元明四朝诗_page18.html">18</a><span class="current-page">19</span><a href="御选宋金元明四朝诗_page20.html">20</a><a href="御选宋金元明四朝诗_page21.html">21</a><a href="御选宋金元明四朝诗_page22.html">22</a><a href="御选宋金元明四朝诗_page23.html">23</a><a href="御选宋金元明四朝诗_page24.html">24</a><span>...</span><a href="御选宋金元明四朝诗_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
