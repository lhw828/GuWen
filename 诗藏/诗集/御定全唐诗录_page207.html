<!DOCTYPE html>
<html>
<head>
    <meta charset="UTF-8">
    <title>御定全唐诗录 - 第 207 页/共 207 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗录 - 第 207 页/共 207 页</h1>
    <div class="content">　　白苹洲吟
　　碧水色堪染白莲香正浓分飞俱有恨此别几时逢藕隐玲珑玉花藏缥缈容何当假双翼声影暂相从【张确尝游霅上白苹洲见二碧衣女子携手吟此确逐之化为翡翠飞去】
　　殷七七
　　七七名文祥又名道筌尝自称七七俗因呼之不知何所人游行天下人久见之不测其年寿每日醉歌云云周寳镇浙西师敬之尝试其术于九月令开鹤林寺杜鹃花有验
　　阳春曲
　　愁见唱阳春令人离肠结郎去未归家栁自飘香雪【七七有异术过润州与客饮云某有艺侑欢顾屏上画妇人曰可歌阳春曲妇人应声遂歌其音清亮似从屏中出如此者十余曲】
　　李真
　　真唐末仙人
　　丈人山诗
　　春冻晓鞯露重夜寒幽枕云生岂是与山无素丈人着帽相迎
　　崔常侍
　　聫句
　　牀头锦衾斑复斑架上朱衣殷复殷空庭朗月闲复闲夜长路逺山复山【有中官宿官坡馆灯下见有三人至皆古衣冠相谓曰崔常侍来何迟俄有一人续至凄凄然有离别之意盖崔常侍也举酒赋诗聫句末即崔常侍之词也中官将起四人相顾大啸而去】
　　西鄙人【以下无名氏诗】
　　近体诗
　　哥舒歌
　　北斗七星高哥舒夜带刀至今窥牧马不敢过临洮无名氏【见韦縠才调集】
　　古体诗
　　春
　　褭褭春风吹水国金鸦影暖南山北蒲抽小剑割湘波栁拂长眉舞春色白铜堤下烟苍苍林端细蕊参差香绿桑枝下见桃叶回看青云空断肠
　　乌足迟迟日宫里天门击鼓龙蛇起风师剪翠换枯条青帝挼蓝染江水蜂蝶缤纷抱香蕊锦鳞跳掷红云尾绣衣白马不归来双成倚槛春心醉
　　夏
　　赤帝旗迎火云起南山石裂呉牛死绣楹夜夜箔虾须象榻重重簟湘水彤彤日脚烧冰井古陌尘飞野烟静汉帝高堂汗若珠班姬明月无停影
　　秋
　　月色驱秋下穹昊梁间燕语辞巢蚤古苔凝紫贴瑶阶露槿啼红堕江草越客羇魂挂长道西风欲揭南山倒粉蛾恨骨不胜衣映门楚碧蝉声老
　　冬
　　苍茫枯碛阴云满古木号空昼光短云拥三峰岳色低冰坚九曲河声断浩汗霜风刮天地温泉火井无生意泽国龙蛇冻不伸南山瘦柏消残翠
　　鸡头
　　湖浪参差叠寒玉水仙晓展钵盘绿淡黄根老栗皱圆染青刺短金罂熟紫罗小囊光蹙一掬真珠藏猬腹樷樷引觜傍莲洲满川恐作天鸡哭
　　红蔷薇
　　九天碎霞明泽国造化工夫潜剪刻浅碧眉长约细枝深红刺短钩春色晴日当楼晓香歇锦带盘空欲成结谢豹声催麦陇秋春风吹落猩猩血
　　斑竹簟
　　龙鳞满牀波浪湿血光防防湘娥泣一片晴霞冻不起深沈尽讶鲛人立百朶排花蜀缬明瑚枕滑葛衣轻闲独卧晓不起冷浸羇魂锦江里
　　听琴
　　六律铿锵间宫征伶伦写入梧桐尾七条瘦玉叩寒星万派流泉哭纎指空山雨脚随云起古木灯青啸山鬼田文堕泪曲未终子规啼血哀猿死
　　石榴
　　蝉啸秋云槐叶齐石榴防老庭枝低流霞色染紫罂粟黄蜡纸苞红瓠犀玉刻冰壶含露湿斒斑似带湘娥泣萧娘初嫁嗜甘酸嚼破冰精千万粒
　　小苏家
　　双月讴防辗秋碧细风斜掩神仙宅麦门冬长马鬛青茱萸蕊绽蝇头赤流苏斗帐悬高壁防鳯盘龙缴香额堂内月娥横剪波倚门肠断虾须隔
　　斑竹
　　浓绿疎茎绕湘水春风抽出蛟龙尾色抱霜花粉黛光枝撑蜀锦红霞起交戛敲欹无俗声满林风曳刀枪横瘢痕苦雨洗不落犹带湘娥泪血腥嫋娜梢头埽秋月影穿林下疑残雪我今慙愧子猷心解爱此君名不灭
　　天竺国胡僧水晶念珠
　　天竺胡僧踏云立红精素贯蛟人泣细影疑随烂火销圆光恐滴袈裟湿夜梵西天千佛声指轮次第驱寒星若非月下滴秋露则是井底圆春冰凄清妙丽应难并眼界真如意珠静碧莲花下独提携坚洁何如幻泡影
　　白雪歌
　　皇穹何处飞琼屑散下人间作春雪五花马踏白云衢七香车碾瑶墀月苏嵒乳洞拥山家涧藤古栗盘银虵寒郊复叠铺栁絮古碛烂漫吹芦花流泉不下孤汀咽断臂老猿声欲絶鸟啄冰潭玉镜开风敲檐溜水晶折拂户初疑粉蝶飞看山又讶白鸥归孙康冻死读书闱火井不暖温泉微
　　琵琶
　　粉胸绣臆谁家女香拨星星共春语七盘岭上走鸾铃十二峯头弄云雨千悲万恨四五弦弦中甲马声骈阗山僧扑破琉璃钵壮士击折瑚鞭瑚鞭折声交戞玉盘倾泻真珠滑海神驱趂夜涛囘江娥蹙踏春冰裂满座红妆尽泪垂望乡之客不胜悲曲终调絶忽飞去洞庭月落孤云归
　　近体诗
　　留赠偃师主人
　　孤城漏未残徒侣拂征鞍洛北去愁逺淮西归梦防晓灯回壁暗晴雪卷帘寒更尽主人酒出门行路难
　　宴李家宅
　　画屏深掩瑞云光罗绮花飞白玉堂银榼酒倾鱼尾倒金炉灰满爇心香轻揺绿水青蛾饮乱触红丝皓腕狂今日恩荣许同听不辞沈醉一千觞
　　长信宫
　　细草侵堦乱碧鲜宫门深锁绿杨天珠帘欲卷擡秋水罗幌微开动冷烟风引漏声过枕上月迁花影到前独挑残焰魂堪断恨却青娥悮少年
　　骊山感怀
　　武帝寻仙驾海游禁门高闭水空流深宫带日年年色翠栢凝烟夜夜愁鸾鳯影沈归万古歌钟声断梦千秋晚来惆怅无人会云雨能飞傍玉楼
　　游朱坡故少保杜公林亭
　　杜陵池馆洛城东孤岛回汀路不穷高岫乍疑三峡近逺波初似五湖通梧桐叶暗萧萧雨菱荇花香澹澹风还有昔时巢燕在飞来飞去画堂空
　　经汉武泉
　　芙蓉池苑起清秋汉武泉声落御沟他日江山映蓬鬓二年杨栁别渔舟竹间驻马题诗去物外何人识醉游尽把归心付红叶晚来随水向东流
　　杂诗
　　近寒食雨草萋萋着麦苗风映栁堤早是有家归未得杜鸥休向耳边啼
　　春光冉冉归何处更向樽前把一杯尽日问花花不语为谁零落为谁开
　　水纹珍簟思悠悠千里佳期一夕休从此无心爱良夜任他明月下西楼
　　数日相随两不忘郎心如妾妾如郎出门便是东西路把取红牋各断肠
　　无定河边暮角声赫连台畔旅人情函关归路千余里一夕西风白发生
　　花落长川草色青暮山重叠雨冥冥逢春便觉飞蓬苦今日分飞一涕零
　　洛阳才子邻箫恨湘水佳人锦瑟愁今昔两成惆怅事临卭春尽暮江流
　　浙江轻浪去悠悠望海楼吹望海愁莫怪乡心随魄断十年为客在他州
　　听唱鹧鸪
　　金谷歌传第一流鹧鸪清怨碧云愁夜来省得曾闻处万里月明湘水流
　　杂诗
　　青天无云月如烛露泣棃花白如玉子规一夜啼到明美人独在空房宿
　　空赐罗衣不赐恩一薰香后一销魂虽然舞袖何曾舞常对春风裛泪痕
　　不洗残妆凭绣牀却嫌鹦鹉绣鸳鸯回鍼刺到双飞处忆着征夫泪数行
　　眼想心思梦里惊无人知我此时情不如池上鸳鸯鸟双宿双飞过一生
　　一去辽阳系梦魂忽传征骑到中门纱不肯施红粉徒遣萧郎问泪痕
　　莺啼露冷酒初醒罨画楼台晓角鸣翠羽帐中人梦觉寳钗斜坠枕函声
　　两心不语暗知情灯下裁缝月下行行到阶前知未睡夜深闻放剪刀声
　　杂词
　　行人南北分征路流水东西接御沟终日坡前怨离别漫名长乐是长愁
　　偏倚绣牀愁不起双垂玉筯翠鬟低巻帘相待无消息夜合花开日又西
　　悔将泪眼向东开特地愁从望里来三十六峰犹不见况伊如燕这身材







　　御定全唐诗录巻一百
</div>
    <div class="pagination">
<a href="御定全唐诗录_page206.html">上一页</a><span>...</span><a href="御定全唐诗录_page202.html">202</a><a href="御定全唐诗录_page203.html">203</a><a href="御定全唐诗录_page204.html">204</a><a href="御定全唐诗录_page205.html">205</a><a href="御定全唐诗录_page206.html">206</a><span class="current-page">207</span>
    </div>
    <div class="pagination"><a href="index.html">返回目录</a></div>
</body>
</html>
