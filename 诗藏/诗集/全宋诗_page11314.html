<!DOCTYPE html>
<html>
<head>
    <meta charset="UTF-8">
    <title>全宋诗 - 第 11314 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 11314 页/共 11672 页</h1>
    <div class="content">    风雨飘零长是客，干戈悲梗独忧时。
    平生爱作惊人句，博得如今杜拾遗。

郑刚中　读光明经舍身品
    摩诃萨埵真奇特，虎口捐知资福德。
    却有同时畏避人，后来亦自成弥勒。

郑刚中　读兰台诗
    天遣长庚下碧空，再将主白作坡翁。
    不然安得四二九，还宿浔阳太极宫。

郑刚中　读柳子厚若为化得身千亿散上峰头望故望乡之句有感
    茅屋三间书掩扉，遮藏足得讼前非。
    雨馀燕踏竹梢下，风动蝶随花片飞。
    闲自钩帘通野色，时因酌酒见玄机。
    思乡化作身千亿，底事柳侯深念归。
    
    
郑刚中　读坡诗
    公诗如春风，著物便新好。
    春风常自然，初不费雕巧。
    又如荆山玉，不问与多少，
    传流落人间，皆作希世宝。
    吾得恨造物，生我殊不早。
    不得拜堂下，朝夕事洒埽。
    追扳邈难入，清泪出幽抱。

郑刚中　读苏子美文集
    嗟乎，吾不及识子美，
    诵读遗文泪如洗。公文意气何所似，
    猛虎负山蛟得水。或如秋风入松竹，
    或如春温煦桃李。文章乃尔人可知，
    何事亨衢半途止。定应豪气压凡夫，
    不学持圆媚唇齿。孤芳独寄丛林中，
    安得飘风不狂起。一杯失举强名之，
    包裹锋芒扼而死。天乎天乎庸可问，
    如子美者使作沧浪之钓民尔。

郑刚中　独坐
    午枕幽禽破梦时，明窗过日竹阴稀。
    小炉翻转香残烬，犹有清香一缕飞。

郑刚中　杜门
    柴门深闭岂须开，谓可张罗亦陋哉。
    闲听竹间幽鸟语，绝胜门外俗人来。

郑刚中　度金沙岭
    两行古木影交加，山欲侵云水见沙。
    最好岭前鸥鹭起，竹林深处两三家。

郑刚中　渡胡源口二绝
    暂出箯舆上小航，眼明重喜见江乡。
    梦魂孤寄浪头宿，一夜随潮入富阳。

郑刚中　渡胡源口二绝
    梨枣迎霜树压黄，盖茅新屋渐成行。
    人情喜见兵戈息，路上时闻酒瓮香。

郑刚中　对菊
    渊明不可作，遗芳落天涯。
    幽香抱孤蕊，正色敷金蕤。
    眷言出俗韵，寒透方相宜。
    南方十月温，不见落叶飞。
    江氛与岭祲，负此傲霜姿。
    向晚过微雨，月波湛明辉。
    风高便觉好，独酌临东篱。
    对之不须寐，要看清露滋。

郑刚中　对月再用韵
    团团满庭月，冷侵华相重。
    何人万里外，与此孤光共。
    摩云度片鸿，天阔目难送。
    三杯见妙理，一静服群动。
    陶然夜气中，可以观幻梦。

郑刚中　对竹
    劳生分素定，大患天所辱。
    时於法埃中，许我对修竹。
    此君风味高，瘦骨不生肉。
    烟梢堕新箨，当面变苍玉。
    风邀嘉月过，众叶乱相触。
    寒光下照之，到地影犹绿。
    谁能相从饮，莫听人间曲。
    纲响侑孤斟，洗却一生俗。

郑刚中　二绝寄章氏女子
    女子有家难恋汝，外甥似舅岂忘渠。
    春风万里空相忆，但愿平安数寄书。

郑刚中　二绝寄章氏女子
    益昌春晚百花开，骨肉今朝对酒杯。
    共说相思悲复喜，就中怜汝不同来。

郑刚中　二月二十一日枕上闻莺时霖雨之后
    山前急雨促春耕，废我徜徉小圃行。
    今日定知晴有意，咤然林际一声莺。

郑刚中　二月十七日马上
    愁多发白惟知老，病起花飞不见春。
    我得此生真偶尔，休贪画饼作痴人。
</div>
    <div class="pagination">
<a href="全宋诗_page11313.html">上一页</a><span>...</span><a href="全宋诗_page11309.html">11309</a><a href="全宋诗_page11310.html">11310</a><a href="全宋诗_page11311.html">11311</a><a href="全宋诗_page11312.html">11312</a><a href="全宋诗_page11313.html">11313</a><span class="current-page">11314</span><a href="全宋诗_page11315.html">11315</a><a href="全宋诗_page11316.html">11316</a><a href="全宋诗_page11317.html">11317</a><a href="全宋诗_page11318.html">11318</a><a href="全宋诗_page11319.html">11319</a><span>...</span><a href="全宋诗_page11315.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
