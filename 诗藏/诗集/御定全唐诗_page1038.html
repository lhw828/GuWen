<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 1038 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 1038 页/共 1083 页</h1>
    <div class="content">　　自无忧
　　学道初从此处修断除贪爱别娇柔长守静处深幽服气餐霞饱即休
　　作甚物
　　贪贵贪荣逐利名追游醉后恋欢情年不永代君惊一报身终那里生
　　疾瞥地
　　万劫千生得个人须知先世种来因速觉悟出迷津莫使轮回受苦辛
　　常自在
　　闭目寻真真自归珠一颗出辉辉终日翫莫抛离免使阎王遣使追
　　口占【洞賔游长沙持小瓦罐乞钱得钱无算而罐常不满有僧驱一车钱戏曰汝罐能容之否及推车入罐戞戞有声俄不见僧曰神仙耶幻术耶】
　　非神亦非仙非术亦非幻天地有终穷桑田防迁变身固非我有财亦何足恋曷不从吾游骑鲸腾汗漫
　　敲爻歌
　　汉终唐国飘蓬客所以敲爻不可测纵横逆顺没遮栏静则无为动是色也饮酒也食肉守定胭花断淫欲行歌唱咏胭粉词持戒酒肉常充腹色是药酒是禄酒色之中无拘束只因花酒悮长生饮酒带花神鬼哭不破戒不犯淫破戒真如性即沉犯淫坏失长生宝得者须由道力人道力人真散汉酒是良朋花是伴花街栁巷觅真人真人只在花街翫摘花戴饮长生酒景里无为道自昌一任羣迷多笑怪仙花仙酒是仙乡到此乡非常客姹女婴儿生喜乐洞中常采四时花时花结就长生药长生药采花心花蘂层层艳丽春时人不逹花中理一诀天机直万金谢天地感虚空得遇仙师是祖宗附耳低言妙旨提上蓬莱第一峰第一峯是仙物惟产金花生恍惚口口相传不记文须得灵根骨髓坚坚骨髓炼灵根片片桃花洞里春七七白虎双双飬八八青龙总一斤眞父母送元宫木母金公性本温十二宫中蟾魄现时时地魄防天魂铅初就汞初生玉炉金鼎未经烹一夫一妇同天地一男一女合乾坤庚要生甲要生生甲生庚道始萌拔取天根并地髓白雪黄芽自长成铅亦生汞亦生生汞生铅一处烹烹炼不是精和液天地乾坤日月精黄婆匹配得团圆时刻无差口付传八卦三元全借汞五行四象岂离铅铅生汞汞生铅夺得乾坤造化权杳杳冥冥生恍惚恍恍惚惚结成团性须空意要专莫遣猨防取次攀花露初开切忌触锁居上釡勿抽添玉炉中文火烁十二时中惟守一此时黄道防阴阳三性元宫无漏泄气若行眞火炼莫使珠离宝殿加添火切防危初九潜龙不可炼消息火刀圭变大地黄芽都长遍五行数内一阳生二十四气排珠宴火足数药方成便有龙吟虎啸声三铅只得一铅就金果仙芽未现形再安炉重立鼎跨虎乘龙离凡境日精才现月华凝二八相交在壬丙龙汞结虎铅成咫尺蓬莱秪一程坤铅干汞金丹祖龙铅虎汞最通灵逹此理道方成三万神龙防水晶守时定日明符刻专心惟在意防诚黒铅过采清眞一阵交锋定太平三车搬运珍珠宝送归宝藏自通灵天神佑地祗迎混合乾坤日月精虎啸一声龙出窟鸾飞鳯舞出金城硃砂配水银停一派红霞列太清铅池迸出金光现汞火流珠入帝京龙虎媾外持盈走圣飞灵在宝瓶一时辰内金丹就上朝金阙紫云生仙桃熟摘取饵万化来朝天地喜斋戒等一阳生便进周天参同理参同理炼金丹水火薫蒸透百关养胎十月神丹结男子怀胎岂等闲内丹成外丹就内外相接和谐偶结成一块紫金丸变化飞腾天地久丹入腹非寻常阴阳剥尽化纯阳飞升羽化三清客名遂功成达上苍三清客驾璚轝跨凤腾霄入太虚似此逍遥多快乐遨游三界最清奇大虚之上修眞士朗朗圆成一物无一物无唯显道五方透出眞人貌仙童仙女彩云迎五明宫内传真诰传真诰话幽情只是真铅炼汞精声闻缘觉氷消散外道修罗缩项惊防枯骨立成形信道天梯似掌平九祖先灵得超脱谁羡繁华贵与荣寻烈士觅贤才同安炉鼎化凡胎若是悭财并惜宝千万神仙不肎来修真士不妄说妄说一句天公折万劫尘沙道不成七窍眼睛皆迸血贫穷子发誓切待把凡流尽提接同越蓬莱仙防中凡景煎熬无了歇尘世短更思量洞里乾坤日月长坚志苦心三二载百千万劫寿弥疆达圣道显真常虎兕刀兵更不伤水火蛟龙无损害拍手天宫笑一场这些功真奇妙分付与人谁肎要愚徒死恋色和财所以神仙不肎召真至道不择人岂论髙低富与贫且饶帝子共王孙须去繁华锉锐分嗔不除憨不改堕入轮回生死海堆金积玉满山川神仙冷笑应不采名非贵道极尊圣圣贤贤显子孙腰间跨玉骑骄马瞥见如同隙里尘隙里尘石中火何在留心为乆计苦苦煎熬唤不囘夺利争名如鼎沸如鼎沸永沉沦失道迷真业所根有人平却心头棘便把天机说与君命要传性要悟入圣超凡由汝做三清路上少人行畜类门前争入去报贤良休慕顾性命机关须守防若还缺一不芳菲执着波查应失路只修性不修命此是修行第一病只修祖性不修丹万劫阴灵难入圣达命宗迷祖性恰似鉴容无宝镜寿同天地一愚夫权物家财无主柄性命双修又海底洪波驾法船生擒活捉蛟龙首始知匠手不虚传
　　三字诀
　　这个道非常道性命根生死窍说着丑行着妙人人憎个个笑大闗键在顚倒莫厌秽莫计较得他来立见効地天泰为眹兆口对口窍对窍吞入腹自知道药苖新先天兆审眉间行逆道滓质物自继绍二者余方絶妙要行持令人叫气要坚神莫耗若不行空老耄认得真老还少不知音莫语要些儿法合大道精气神不老药【读作要翁晋人方音如此】静里全明中报乘凤鸾听天诏
　　百字碑
　　养气忘言守防心为不为动静知宗祖无事更寻谁真常须应物应物要不迷不迷性自住性住气自回气回丹自结壶中配坎离阴阳生返复普化一声雷白云朝顶上甘露洒须弥自饮长生酒逍遥谁得知坐听无曲明通造化机都来二十句端的上天梯
　　句
　　莫道神仙无学处古今多少上升人【景福寺题】








　　御定全唐诗巻八百五十九
　　钦定四库全书
　　御定全唐诗巻八百六十
　　孙思邈
　　孙思邈京兆华原人隐太白山通百家阴阳推歩医药隋文帝以国子博士召不就太宗召诣京师欲官之亦不受高宗上元初还山
　　四言诗【缺一字】
　　取金之精合石之液列为夫妇结为魂魄一体混沌两精感河车覆载鼎无忒洪鑪烈火烘焰翕赫烟未及黔焰不假碧如畜扶桑若藏霹雳姹女气索婴儿声寂透出两仪丽于四极壁立防多马驰一驿宛其死矣适然从革恶黜善迁情囘性易紫色内达赤芒外射熠若火生乍疑血滴号曰中环退藏于宻雾散五内川流百脉骨变金植顔驻玉泽阳德乃敷阴功　积南宫度名北斗落籍
　　叶法善
　　叶法善字道元一字太素家于松阳遍厯名山得道术高宗徴之驻景龙观明皇朝试法多灵验开元八年年一百七嵗化去留三诗于座侧
　　留诗
　　昔在禹余天还依太上家忝以掌仙録去来乗烟霞暂下宛利城渺然思金华自此非久住云上登香车适向人间世时复济苍生度人初行满辅国亦功成但念清微乐谁忻下界荣门人好住此翛然云上征退仙时此地去俗久为荣今日登云天归真游上清丸空示世腾举不为名为报学仙者知余朝玉京张果
　　张果两当人先隐中条山后于鸑鷟山登真洞往来天后召之不起明皇以礼致之肩舆入宫擢银青光禄大夫赐号通先生未几还山
　　题登真洞
　　修成金骨链归真洞锁遗踪不计春野草谩随青秀闲花长对白云新风揺翠篠寒玉水丹砂走素鳞自是神仙多变异肯教踪迹掩红尘
　　许宣平
　　许宣平新安歙人景云中隐城阳山南坞结庵以居时或负薪卖担挂一花瓠及曲竹杖每醉拄之以归尝于同华间题诗传舍李白东游览之曰此仙诗也及新安累访之不得后咸通七年郡人许明奴家有妪入山采樵见一人坐石上食桃甚大自称明奴之祖即宣平也与一桃食妪妪后却食轻健入山不归
　　负薪行
　　负薪朝出卖沽酒日西归路人莫问归何处穿入白云行翠微【一作借问家何在穿云入翠微一作穿白云行入翠微】
　　庵壁题诗
　　隐居二十载石室南山巅静夜翫明月清朝饮碧泉樵人歌垅上谷鸟戯岩前乐矣不知老都忘甲子年见李白诗又吟【白访宣平不得乃题诗于庵壁曰我吟传舍诗来访仙人居烟岭迷高迹云林隔太虚窥亭但萧索倚杖空踌蹰应化辽天鹤归当千载余宣平归庵见壁诗作此】
　　一池荷叶衣无尽两畆黄精食有余又被人来寻讨着移庵不免更深居
　　成真人
　　成真人者不知其名亦不知所自开元末有中使自岭外回谒金天庙神奠祝毕戏问巫曰大王在否对曰不在中使讶其所荅诘之曰闗外迎成真人耳中使遽使人于闗之有一道士弊衣负囊而来问之姓成因延于传舍以驿骑载归馆于私第宻以其事奏之明皇大异召入内殿诏问道术及所修之事皆拱黙不对复恳乞归山许之挈囊而去所司扫洒其居见壁上题句刮洗愈明以事上闻上黙然良久其后禄山起燕明皇幸蜀皆如其防
　　题壁
　　蜀路南行燕师北至本拟白日升天且看黑龙饮渭朱子真
　　朱子真明皇时人居南山下别墅甚盛出游尝以绣衣女子数人自随长安少年赵颍造之求饮令侍女及木凤歌舞侑酒子真自歌仍取一丸丹赐颍銮舆幸蜀忽失子真家颍服丹得二百余嵗
　　对赵颍歌【第三句缺一字】
　　人间几日变桑田谁识神仙洞里天短促共知有　异且须欢醉在生前
　　申欢【一作宗】
　　申欢不知何许人开元中前进士张佐尝遇之鄠杜逆旅乗青驴背鹿革囊自言扶风人生宇文周时又云有占梦者言欢前生为梓潼薛君胄好服食多寻异书日诵黄老一百纸八月十五日长啸独饮忽觉两耳有车声因穨然思寝头才至席遂有小车朱轮青盖驾赤犊出耳中各长二三寸有二童子緑帻青帔亦长二三寸谓君冑曰吾自兠国来君胄大骇曰君适出吾耳何谓兠国来二童子曰兠国在吾耳中君耳安能处我因倾耳示之乃别有天地俄从二童子谒蒙真伯授为主箓大夫即有黄帔三四人引至一曹署其中文簿多所不识每月亦无请受但意有所念左右必先知当便供给因暇登楼逺望忽有归思赋诗一首二童子见诗怒曰以君质性冲寂引至吾国鄙俗余态果乃未去遂逐之复自童子耳中出占梦者前生即耳中童子也言讫吐朱绢尺余令吞之遂复童子形而灭
　　兠国怀归诗
　　风软景和煦异香馥林塘登高一长望信美非吾乡李遐周
　　李遐周有道术开元中召入禁中后求出住都观天寳末安禄山防扈遐周一旦隐去但于其所居壁上题诗言禄山哥舒翰及幸蜀之事时人莫晓后方騐诗一首
　　题壁
　　燕市人皆去函闗马不归若逢山下鬼环上系罗衣赵恵宗
　　赵宗硖州人通晓法箓天寳末忽积薪自焚坐火中诵度人经火既烬其下草犹緑得遗简有诗二首
　　遗简诗
　　生我于虚置我于无至精为神元气为躯散阳为明合阴为符形为灰土神为仙居众垢将毕万事永除吾驾时马日月为卫洞耀九霄上谒天帝明明我众及我门人伪道养形真道养神懋哉懋哉余无所陈栾清
　　栾清字浑之贞元时与徐戡俱好道术游江南舟遇二客问其姓名客笑持二莲叶遗之上各有诗一叶题曰摅浩然一叶题曰泛虚舟有顷遗浑之酒一巵甚馨香饮讫别去失所在浑之大醉吐出数斗物戡视之皆五脏烂黑在地浑之欢然起抚掌而歌遂仙去戡亦不知所之
　　遇莲叶二客诗
　　得饮摅公酒复登摅公舟便得神体清超遥旷无忧【清
　　附】莲叶二客诗
　　行时云作伴坐即酒为侣腹以元化充衣将云霞补纣虐与尧仁可惜皆朽腐【摅浩然】
　　檝櫂无所假超然信萍查朝浮旭日辉夕防清月华营营功业人朽骨成泥沙【泛虚舟】
　　韩湘
　　韩湘字清夫愈之犹子也落魄不羁愈强之婚宦不聼学道仙去
　　言志
　　青山云水窟此地是吾家后夜流琼液凌晨咀绛霞琴弹碧玉调鑪炼白硃砂寳鼎存金火元田养白鸦一瓢藏世界三尺斩妖邪解造逡巡酒能开顷刻花有人能学我同去看仙葩
　　荅从叔愈【愈谪蓝闗湘来逆同传舍愈仍留之作诗云才为世用古来多如子雄文世孰过好待功名成就日却收身去卧烟萝湘荅此诗竟去】
　　举世都为名利醉伊予独向道中醒他时定是飞升去冲破秋空一防青
　　侯道华
　　侯道华蒲人大中时仙去
　　题院诗【河中永乐县道浄院有道士邓太錬药贮院内道华在院供给使常好子史手不释巻众或问要此何为荅曰天上无愚懵仙人咸大笑之一旦失之亡所见惟脱双履衣挂松上中留一诗时大中五年五月也方验道华窃太药仙去节度郑公先以其事闻诏赐名升仙观】
　　帖里大还丹多年色不移前宵盗吃却今日碧空飞慙媿深珍重珍重邓天师他年炼得药留着与内芝吾师知此术速炼莫为迟三清専相待大罗的有期【下列细字称去年七月一日蒙韩君赐姓李名内芝配住上清善进院】
　　裴航
　　裴航长庆中进士
　　赠樊夫人诗【长庆中航下第游鄂渚偶与樊夫人同载航见其有国色慕之赂侍妾袅烟以诗达意夫人得航诗若不闻使袅烟持诗荅航航亦未荅诗之防趣后经蓝桥驿渴甚向老妪求浆妪呼女云英擎浆与航英色芳丽航忆夫人诗句异之愿纳聘焉妪言已有灵丹须玉杵臼之有此当相与航购得之妪仍令航药百日妪吞之先入洞告姻戚来迎航及女就礼引见诸賔一仙妪谓航应相识否航不省曰不忆鄂渚同舟事乎航惊怛陈谢始知夫人即云英之姊后航及妻入玉峯洞为上仙】
　　向为胡越犹怀想况遇天仙隔锦屏傥若玉京朝防去愿随鸾鹤入青冥
　　【附】樊夫人荅裴航
　　一饮琼浆百感生霜尽见云英蓝桥便是神仙窟何必﨑岖上玉清
　　钟离权
　　钟离权咸阳人遇老人授仙诀又遇华阳真人上仙王甫传道入崆峒山自号云房先生后仙去
　　题长安酒肆壁三絶句
　　坐卧常擕【一作将】酒一壶不教双眼识皇【一作东】都乾坤许大【一作世界】无名姓疎散人中一【一作大】丈夫
　　得道高僧【一作真仙】不易逢几时归去愿相从自言住处连沧海别是蓬莱第一峯
　　莫厌追欢笑语频寻思离乱好伤神闲来屈指从头数得见【一作到】清平有几人
　　赠吕洞賔
　　知君幸有英灵骨所以教君心恍惚含元殿上水晶宫分明指出神仙窟大丈夫遇真诀须要执持心猛烈五行匹配自刀圭执取蛇颠倒诀三尸神须打彻进退天机明六甲知此三要万神归来驾火龙离九阙九九道至成真日三界四府朝元节气翺翔兮神烜赫蓬莱便是吾家宅羣仙防饮天乐喧双童引入升客道心不退故传君立誓约言亲洒血逢人兮莫乱説遇友兮不须诀莫怪频发此言辞轻慢必有阴司折执手相别意如何今日为君重作歌说尽千般妙理未必君心信也麽子后分明说与汝保惜吾言上大罗
　　御定全唐诗巻八百六十
　　钦定四库全书
　　御定全唐诗巻八百六十一
　　马湘
　　马湘字自然杭州盐官人貎丑齇鼻秃鬂大口饮酒石余醉卧即以拳入口游行处多题诗句大中十年归乡忽死明年又于梓桐县白日上升有司奏闻勅浙西发冢视之乃一竹杖而已
　　登杭州秦望山
</div>
    <div class="pagination">
<a href="御定全唐诗_page1037.html">上一页</a><span>...</span><a href="御定全唐诗_page1033.html">1033</a><a href="御定全唐诗_page1034.html">1034</a><a href="御定全唐诗_page1035.html">1035</a><a href="御定全唐诗_page1036.html">1036</a><a href="御定全唐诗_page1037.html">1037</a><span class="current-page">1038</span><a href="御定全唐诗_page1039.html">1039</a><a href="御定全唐诗_page1040.html">1040</a><a href="御定全唐诗_page1041.html">1041</a><a href="御定全唐诗_page1042.html">1042</a><a href="御定全唐诗_page1043.html">1043</a><span>...</span><a href="御定全唐诗_page1039.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
