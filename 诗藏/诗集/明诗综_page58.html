<!DOCTYPE html>
<html>
<head>
    <meta charset="UTF-8">
    <title>明诗综 - 第 58 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗综 - 第 58 页/共 242 页</h1>
    <div class="content">　　送梁瑾赴春闱
　　江亭日落鹧鸪啼酒尽沙头惜解携离思不堪成去住宦情无那易东西清秋野戍闻寒角残月山城听晓鸡明日思君还北望暮云烟树晚凄凄
　　张　和【三首】
　　和字节之昆山人正统巳未进士授南京刑部主事进员外郎陞浙江提学副使有篠庵集【顾言云节之寓目成韵风采蕴借】
　　送刘文羽入京
　　临岐一杯酒为君歌逺游人生如浮萍聚散焉能谋落日照大江长风吹行舟江花与江水离恨同悠悠
　　过桐君山
　　雾断山疑合川廻路忽分秋声两岸叶晓色万峰云旅鴈冲帆度寒蝉隔水闻严陵遗迹在我欲问桐君
　　送龚进士文彦
　　雪后闗河见鴈稀感时伤别思依依呉门烟月期同醉天路云山又独归官驿暮帆随雨落江城寒鸟背人飞京华此去谁先逹惆怅丘园只布衣
　　祝　颢【一首】
　　颢字惟清长洲人正统巳未进士授南京刑科给事中陞山西左参议转右参政
　　夜宿无锡
　　辞家无百里离思巳纷纷旅泊今宵始乡音此地分汀沙笼宿雾星月挂疎云回首寒山寺钟声杳不闻成始终【一首】
　　始终字敬之无锡人正统巳未进士河南道御史出为湖广按察佥事有蓬庵观光纪行等集
　　山家
　　竹篱茅屋似侬家细路縁江尽白沙落日叩门山客至鹧鸪啼上石楠花
　　倪　谦【一首】
　　谦字克让钱塘人徙上元正统巳未赐进士第三人累官南京礼部尚书赠太子少保諡文僖有玉堂南宫上谷归田等稾
　　题白鹿仙人圗
　　百尺松隂石磴重千年白鹿涧边逢仙人月底吹箫去知向缑山第防峯
　　吕　原【十首】
　　原字逢原秀水人正统壬戌赐进士第二除翰林编修厯右春坊大学士转通政司右参议仍入为翰林院学士以母丧归卒赠礼部右侍郎諡文懿有介庵集【李原徳云公端谨笃实士也诗有典则音律浑厚无纤巧靡丽之态】
　　【诗话文懿不以诗名所为古风引伸曲喻不求工而自然精切此有徳者之言也】
　　古风【十首】
　　天运无停机造物有消息雪见睍曰消日逢中乃昃飘风固须臾暴雨亦顷刻沟潦寜常盈江河无久溢枯杨华暂生朽壤茵虚植防英易憔悴病叶早狼籍浮云能防时初月岂终夕细推皆自然逹观又奚惑慨彼声利徒扰扰竟何益
　　泰终否斯受贲尽剥乃续日中渐西移月盈竟东朒平久鲜无陂往久靡不复乐极悲自来进锐退恒速安弗持则危满不损乃覆髙位多疾颠厚味每藏毒至盛当遭衰苦寒必生燠万事无不然祸福相倚伏
　　通犀为角戕文豹縁皮剥蚌懐珠致剖麝含香被搏翠因羽美残以甲灵灼鹦鹉慧入笼雕鹘鸷受缚铎以声自毁膏以明自烁的张弓矢中林茂斧斤斫直木取易摧甘井汲先涸忠直志常蹇聪明命多薄行髙毁或来事修谤或作取祸因天才君子当自度
　　薫莸不同藏冰炭不同器枘凿毎龃龉兰艾常嫌忌燕禽肯恋吴越马匪思冀水投石难入矛遇盾弗利道异不相谋事殊不相为学古而居今落落与时背
　　隂阳匪齐盛日月弗并明五行难俱旺四时岂同更一渊不两蛟一池无二鲸鸷鸟少双集猛兽稀羣行秦暴楚乃弱呉强越乃争邻薄君必厚都大国始倾左长右斯短首重尾即轻两雄肯俱立两贵弗相能谗进众贤退正消羣枉升四凶如不去元凯何由登保身在明哲吾嗟古人情
　　木从绳则正薪受斧乃析轻重平以衡长短度于尺规矩制方员绳墨司曲直浣布须赖灰攻玉必资石金就砺方利火被水斯熄凡物有相制用之在人识
　　湛露晞于阳冰雪消以日咻出众楚人齐傅窘无术爇彼满车薪杯水救奚恤一君子独爱百小人羣嫉不敌有如斯势力固难必
　　泮林集飞鹗食葚懐好音恶人谨斋沐承祀亦居歆瓦石变和玉铅鐡成南金化恶以为美君子当存心爱敬舍吾亲徳礼悖所事少者或陵长贱者或妨贵骨肉情巳疎而笃朋友义妾媵欺令妻螟蛉剿同气阘茸列尊显圣贤皆退避谗谀志得伸方正多遗弃盗跖称守亷伯夷号贪利不肖谓为贤不才谓为智用人积薪然居髙乃后至足上首顾下冠屦易其位曲钩荣侯封直弦毙路次黄老先六经大道俱埽地狼莠正防滋芳兰亦憔悴本末既舛逆事理斯倒置君子安其常勿为时轩轻
　　懐人寘顷筐巻耳采不盈爵禄靡入心饭牛有肥牲左规右执矩方贠岂竝成目明非两视耳聪非两听心专使二用智者亦鲜能
　　姚　防【一首】
　　防字大章桐庐人正统壬戌进士累官礼部尚书调吏部加太子少保卒赠少保諡文敏有防矗堆稾
　　【诗话文敏久领容台修明礼乐其于先贤祀典闻必举行因钱长沙澍之请而建祠贾谊之井因章布政绘之疏而树碑比干之祠因商学士辂之章追封董仲舒等伯爵因左吏部赞之奏而修护李泰伯之茔他若为金华四先生及刘因立祠皆有禆名教自公没而程敏政建议于前张孚敬顺之于后举凡戴圣刘向郑众贾逵何休马融服防郑卢植王肃王弼杜预范等一十三人从祀孔子之庑者皆罢之真天资刻薄人所为也文敏过忠州吊陆宣公墓赋诗云一读遗文数行泪拜瞻松栢不胜悲因而访李吉甫白居易胡旦诸公皆谪此地问有祠否土人为言故有今废乃检行嚢廪米一石倡之属州守广文修举作诗以勉其成焉可以媿程张诸老也巳】
　　下峡
　　瞿塘天下险巫峡势相连夹岸千寻辟中流一罅天山空无兽迹江逼少人烟唯听咚咚鼓朝牵百丈船韩　雍【一首】
　　雍字永熙呉县人正统壬戌进士累官总督两广军务右都御史卒赠襄毅有集
　　江行懐天全侗轩诸老
　　西江北塞岭南壖奔走风尘三十年勇退未能心巳倦专征才歇梦犹悬自縁衰体纒多病敢向明时话独贤苦忆乡园诸大老西风先泛五湖船
　　项　忠【二首】
　　忠字荩臣嘉兴人正统壬戌进士授刑部主事厯员外郎中陞广东按察副使改山东迁陜西按察使陞右副都御史进左都御史刑部尚书改兵部卒赠太子太保諡襄毅有藏史居集【诗话襄毅以功业显诗文罕传其里居日结檇李耆英之防月一集于僧房道院中同防者云南布政司参议金礼敬之四川按察司佥事梅江文渊福建按察司佥事戴祜元吉漳州知府姜谅用真武冈知州伍方公矩砀山知县包鼐汝和通判杨彦和教授陈防福主之者公也防始于治戊午春所赋诗文文渊彚为一集府学教授新淦萧子鹏序之比于香山洛社云】
　　出清逺峡野望
　　行尽溪中路苍茫见逺天归猨啼【一作平林开】晓日飞鸟入寒烟緑树江头驿黄茅郭外田孤懐无限思望断白云边
　　题宋徽宗画碧桃鸜鹆
　　五国城边掩泪时汴梁宫阙巳无遗争如鸜鹆知春色独占东风第一枝
　　商　辂【一首】
　　辂字载淳安人正统乙丑赐进士第一累官少保兼太子少保吏部尚书谨身殿大学士赠太傅諡文毅有素庵集【李徳恢云太傅诗冩性情雍容雅澹有陶韦风】
　　题春景山水
　　爱此佳山水春来景更妍四郊青嶂合孤岫白云连地迥轮蹄絶峰危石磴悬小桥临曲涧逹浦接平田郁郁林间寺潺潺竹下泉桑麻凝暮蔼榆柳绕晴川寳殿凌千尺茅堂敞数椽僧归西岭月渔钧北溪烟倒浸沈波塔闲横古渡楼髙平见日松老不知年鸟度浮岚外鸥飞落照边吟笻芳草径酒斾杏花天隔岸闻莺语开轩待鹤旋砌苔深染黛林籁细鸣有路通仙境无尘逺市廛家山在圗画触目思飘然
　　叶　盛【四首】
　　盛字与中昆山人正统乙丑进士授兵科给事中出为山西右参政累官吏部左侍郎卒諡文庄有泾东稾
　　【诗话文庄中外敭厯不遑寜居而见一异书虽残编蠧简必依格缮写储藏之目为巻止二万余然竒秘者多亚于册府二百年来子姓蕃衍分豆剖难以复聚今披菉竹堂书目譬诸商盘泗鼎要非近代物惜不可得而覩矣诗特余事选家恒置不録近其裔孙始重锓刻行之然有徳必有言后之学者所当讽诵也】
　　题画
　　緑树青山漾碧流画中风景似扬州隔江明灭渔人火出岸髙低估客舟去燕来鸿千古事闲花野草一春愁不知谁在红尘外独向蕃厘观里游
　　重送徐汝阳
　　绣衣骢马瑚鞭看君文采何翩翩河梁话别未三月天府论功今六年近郭好山碧于玉边淮逺树青堆烟归涂有懐须寄我莫惜便鸿云锦笺
　　和尚原
　　和尚原头日未西肩舆来此重攀跻可怜宋主功垂就不道金人计巳迷往事巳随深谷变青山还与白云齐道傍草树凄风起疑是将军铁马嘶
　　曲子驿
　　戎衣脱却下萧闗坐对环泉半日闲未是老来筋力倦马蹄归自贺兰山
　　史　敏【一首】
　　敏字徳敏淮安卫人【一云定海人】正统乙丑进士厯官河南右参政
　　岳武穆祠
　　鄂国英风万古存当时一死不堪论难将片石补天缺空恨浮云蔽日昬南渡自安新割据中原谁复旧乾坤至今人过朱仙庙便对斜阳拭泪痕
　　刘　昌【二首】
　　昌字钦谟呉县人正统乙丑进士授南京工部主事厯员外转工部郎中出为河南提学副使迁广东参政有胥台凤台金台嵩台越台诸稾【诗话钦谟无题五首不脱元人旧染而世顾称之昔晋人之讥刘舆也谓舆犹腻近则污人若钦谟及瞿宗吉杨君谦张君玉之艳诗其不污人也仅矣】
　　春眺
　　端居秉髙志道与黄绮谋耿耿千歳懐安能一朝酬青阳肇嘉节羲驭逝不留树木发华滋緑叶扬芳柔上有鸣春鸟嘤嘤求匹俦踟蹰不能寐揽衣起行游况复有良朋分若金石投携手出西郭眷言山水幽祓除激清波眺彼陟髙丘西北临广路巍巍列飞楼谁人为燕防交亲结绸缪光景忽西驰娯乐殊未休岂不念合并欲迈路阻修顾望勿复道囬身驾轻舟折彼蕙兰花聊以忘我忧【缪天自云是篇特能絶去肥腻】
　　八月三日直内阁杨少保延话率口呈此
　　翠玉楼台映碧虚上皇曽此驻銮舆当时侍【一作官】从皆能事只说相如有諌书
　　卞　荣【三首】
　　荣字华伯江阴人正统乙丑进士官户部郎中有兰堂集【丘念先云兰堂集诗防二千篇独无五言古而五言近体亦少盖非其所长云】
　　林良双鴈圗为王学士廷贵兄廷彦赋
　　林君善画天下无海注墨汁倾金壶金门承诏屡挥洒余子碌碌非吾徒既不画丹凤栖碧梧又不画文鸳依緑蒲特作槐堂双鴈圗凉风飒飒吹黄芦一鴈俯啄秋江菰一鴈翘首如相呼乗轩耻随卫懿鹤化舄嬾逐王乔鳬吾知林君有深意此圗将以比兄弟槐堂兄弟今二难同徳同心本同气芳名岂但动一时胜事终当传百世丹青我巳重林君手足谁能似王氏宣王有道美鸿鴈周公多才赋常棣顾予浅薄敢题诗三月紫荆花厎醉
　　寄隠者
　　曽访岩栖处金鹅石榻前歌君紫芝曲和我白云篇火宿烧丹灶烟生种玉田林泉无限好三聘未幡然
　　归来吟
　　日落春申港云归巫子门沙洲半江水杨栁数家邨陈献章【二十八首】
　　献章字公甫新防人正统丁卯举人用荐授翰林检讨卒諡文恭从祀孔庙有白沙集【李宾之云白沙诗极有声韵有风致但世人未之择耳　林待用云先生诗涵养粹完脱落清洒独超造物牢笼之外而寓言寄兴于风烟水月之间盖有舞雩陋巷之风焉　杨用修云白沙诗五言冲淡有靖节遗意然赏识者少徒见其七言近体效简斋康节之渣滓至于筋斗様子打乖个里如禅家呵佛骂祖之语殆是传灯録偈子非诗也王元美云公甫诗不入法文不入体又不入题而其妙处有超出法与体及题之外者　俞汝成云白沙诗从击壤中来当另作一家看要之艺林不可无者】
　　【诗话成化间白沙诗与定山齐称号陈庄体然白沙虽宗击壤源出柴桑其言曰论诗当论性情论性情先论风韵无风韵则无诗矣故所作犹未堕恶道非定山比也其云百链不如庄定山盖谦辞尔】
　　赠陈秉常
　　逺色霁初景清风振遥林子来入我室弄我花间琴正声一何长幽思亦巳深愿留一千载赠子瑶池音
　　藤蓑
　　新蓑藤叶青旧蓑藤叶白新故理则然胡为浪忻戚扁舟西浦口坐望南山石东风吹新蓑浩荡沧溟黑须臾月东上万里天一碧安得同心人婆娑共今夕
　　拉马真看山
　　宫府治簿书倥偬多苦辛文士弄笔砚著述劳心神而我独无事隠几忘昏晨南山转苍翠可望亦可亲歳暮如勿往枉是最闲人近来饮酒者惟我与子真能移栁间舫同泛江门津
　　紫菊吟寄林时嘉
　　严霜百卉枯三径挺秋菊緑叶明紫英微风递寒馥懐哉种花人杳在江一曲遗我盎中金南窗伴幽独时无续骚手憔悴谁当録且脱头上巾茅柴今可漉
　　秋兴
　　西风振庭木虚堂夜萧萧揽衣歩明月归鴈双飘飖天地岂予独知音不可招冥心析有合怅望空云霄
　　有懐世卿
　　时雨日夕来郊原蔼新緑白云被重崖下映寒塘曲情结竹上言魂销井边躅三年隔潇湘书至不可读
　　题新村书斋壁
　　茅栋依岩静柴门斫竹通桑榆巷南北烟火埭西东一迳渔樵入孤村井臼同邻家得美酒吹笛月明中
　　晚歩
　　水国秋先至江村晚更幽泥筌収郭索山网落辀凉入社门树隂连渡口舟独怜经略地吾得放歌游
　　龙谿寄马元真
</div>
    <div class="pagination">
<a href="明诗综_page57.html">上一页</a><span>...</span><a href="明诗综_page53.html">53</a><a href="明诗综_page54.html">54</a><a href="明诗综_page55.html">55</a><a href="明诗综_page56.html">56</a><a href="明诗综_page57.html">57</a><span class="current-page">58</span><a href="明诗综_page59.html">59</a><a href="明诗综_page60.html">60</a><a href="明诗综_page61.html">61</a><a href="明诗综_page62.html">62</a><a href="明诗综_page63.html">63</a><span>...</span><a href="明诗综_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
