<!DOCTYPE html>
<html>
<head>
    <meta charset="UTF-8">
    <title>御定全唐诗录 - 第 181 页/共 207 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗录 - 第 181 页/共 207 页</h1>
    <div class="content">　　灞岸晴来送别频相偎相倚不胜春自家飞絮犹无定争把长条绊得人
　　题新防
　　黄土原邉狡兎肥犬如流电马如飞灞陵老将无功业犹忆当时夜猎归
　　郑谷
　　谷字若愚袁州人故永州刺史之子幼年司空圗与刺史同院见而竒之曰曽吟得丈丈诗否曰吟得莫有病否曰丈丈曲江晩望断篇云村南斜日闲囘首一对鸳鸯落渡头即深意矣司空叹息抚背曰当为一代风骚主干宁中为都官郎中谷诗名盛于唐末人多传讽号为郑都官而弗名也谷自序曰谷勤苦风雅骑竹之年即有赋咏同年古川守李公朋同官马博士戴尝抚顶叹勉谓他日必垂名及冠求试春闱歴干大匠故少师相国太原公深推奬之故薛许昌能李建州频不以晩辈见待预于唱和之流所得为多登第之后孜孜忘倦甚于始学丧乱奔离散坠畧尽干宁初上幸三峯寓止云台道舎拾坠补遗编成三百首分为三卷目之为云台编所不能自负初心非敢矜于作者
　　纪事曰咸通中谷与张乔许棠诸人同有诗名称十哲
　　近体诗
　　潼关道中
　　白道晓霜迷篱灯照马嘶秋风满关树残月隔河鸡来往非无倦穷通岂易齐何年归故社披雨剪春畦
　　旅寓洛南村舍
　　村落清明近秋千稚女夸春隂妨栁絮月黒见梨花白鸟窥鱼网青帘认酒家幽栖虽自适交友在京华
　　登杭州城
　　漠漠江天外登临返照间潮来无别浦木落见他山沙鸟晴飞逺渔人夜唱闲岁穷归未得心逐片帆还
　　浔阳姚宰防作
　　县幽公事稀庭草是山薇足得招棊侣何妨着道衣野泉当案落浴鹭入衙飞寺去东林近多应隔宿归
　　书村叟壁
　　草肥朝牧牛桑緑晩鸣鸠列岫檐前见清泉碓下流春蔬和雨割社酒向花篘引我南陂去篱邉有小舟
　　张谷田舍
　　县官清且俭深谷有人家一径入寒竹小桥穿野花碓喧春涧满梯倚緑桑斜自说年来稔前村酒可賖梁烛处士辞金陵相国杜公归旧山因以寄赠
　　相庭留不得江野有苔矶两浙寻山遍孤舟载鹤归世间书读尽云外客来稀諌署搜贤急应难惜布衣
　　久不得张乔消息有寄
　　天末去程孤沿淮复向吴乱离何处甚安穏到家无树尽云垂野樯稀月满湖伤心绕村路应少旧耕夫
　　夕阳
　　夕阳秋更好防防蕙兰中极浦明残长天急逺鸿僧窓留半榻渔舸透疎篷莫恨清光尽寒蟾即照空
　　赵璘郎中席上赋蝴蝶
　　寻艶复寻香似闲还似忙暖烟沈蕙径微雨宿花房书幌轻随梦歌楼悮采妆王孙深属意绣入舞衣裳
　　乖慵
　　乖慵居竹里凉冷卧池东一霎芰荷雨几回帘幙风逺僧来叩寂小吏笑书空衰鬓霜供白愁顔酒借红扇轻揺鹭羽屏古畵渔翁自得无端趣琴棊舫子中
　　回銮
　　妖星沈露和气满京关上将忠勲立明君法驾还顺风调雅乐夹道叙羣班香泛传宣里尘清指顾间楼台新紫气云物旧黄山晓渭行朝肃秋郊旷望闲庙灵安国歩日角动天顔浩浩升平曲流歌彻百蛮
　　故少师从翁隠岩别墅乱后榛芜感旧怆怀遂有追纪【郑薫归老号所居为隠岩】
　　风骚为主人凡俗仰清尘密行称闺阃明诚动缙绅周旋居显重内外掌丝纶妙主蓬壶籍忠为社稷臣大仪墙仞峻东辖纪纲新闻善常开口推公岂为身立朝鸣佩重归宅典衣贫半醉看花晩中飡煮菜春晴台随鹿上幽墅结僧邻理论知清越【清越江左诗僧孤卿待之甚厚】生徒得李频药香沾笔研竹色染衣巾寄鹤眠云叟骑驴入室賔【咸通中举子乗马唯张乔跨驴乔诗苦道真孤卿延之门下】近将姚监比【自姚秘监合主张风雅后孤卿一人而已】僻与段卿亲【段少常成式奥学辛勤章句入微孤卿为前序】叶积池邉路茶迟雪后薪所难留著述谁不秉陶钧丧乱时多变追思事已陈浮华重发作雅正甚湮沦宗从今何在依栖素有因七松无影响【孤卿植小松七本自号七松处士异代对五栁先生】双泪益悲辛犹喜于门秀年来屈复伸【斑郎孤卿侄孙登进士科级也】
　　阙下春日
　　建昌宫殿紫云飘春漏迟迟下绛霄绮陌暖风嘶去马粉廊初日照趋朝花经宿雨香难拾莺在豪家语更娇秦楚年年有离别扬鞭挥袖灞陵桥
　　自贻
　　饮筵博席与心违野眺春吟更自谁琴有涧风声转澹诗无僧字格还卑【方囘云谷诗多用僧字凡四十余处】恨抛水国钓蓑雨贫过长安樱笋时【唐制四月十五日自堂厨至百司厨谓之樱笋时】头角英髦应指笑权门踪迹独差池
　　蜀中
　　马头春向鹿头关逺树平芜一望闲雪下文君沽酒市云藏李白读书山江楼客恨黄梅后村落人歌紫芋间堤月桥灯好时景汉庭无事不征蛮
　　夜多无雨晓生尘草色岚光日日新蒙顶茶畦千防露浣花牋纸一溪春杨雄宅在惟乔木杜甫台荒絶旧邻却共海棠花有约数年留滞不归人
　　渚逺江清碧簟纹小桃花绕薛涛坟朱桥直指金门路粉堞髙连玊垒云窓下断琴翘鳯足波中濯锦散鸥羣子规夜夜啼巴蜀不并吴乡楚国闻
　　慈恩寺偶题
　　往事悠悠添浩叹劳生扰扰竟何能故山歳晩不归去髙塔晴来独自登林下聴经秋苑鹿江邉扫叶夕阳僧吟余却起双峯念曽看庵西瀑布氷
　　少华甘露寺
　　石门萝径与天邻雨桧风篁逺近闻饮涧鹿喧双水上楼僧踏一梯云孤烟薄暮关城没逺色初晴渭曲分长忆燃香来此宿北林猿鹤旧同羣
　　江际
　　杳杳渔舟破暝烟疎疎芦苇旧江天那堪流落逢揺落可得潸然是偶然万顷白波迷宿鹭一林黄叶送残蝉兵车未息年华促早晩闲吟向浐川
　　蜀中春日
　　海棠风外独沾巾襟袖无端惹蜀尘和暖又逢挑菜日寂寥未是探花人不嫌蚁酒冲愁肺却忆渔蓑覆病身何事晚来微雨后锦江春学曲江春
　　渚宫乱后作
　　乡人来话乱离情泪滴残阳问楚荆白社已应无故老清江依旧绕空城髙秋军旅齐山树昔日渔家尽野营牢落故居灰烬后黄花緑蔓上墙生
　　松
　　下视垂杨拂路尘双峯石上覆苔文浓霜满径无红叶晩日髙枝有白云春砌花飘僧旋扫寒溪子落鹤先闻那堪寂寞悲风起千树深藏李白坟
　　竹
　　宜烟宜雨又宜风拂水藏村复间松移得萧骚从逺寺洗来疎净见前峯侵堦藓拆春芽迸绕径莎微夏防浓无赖杏花多意绪数枝穿翠好相容
　　鴈
　　八月悲风九月霜蓼花红澹苇条黄石头城下波揺影星子湾西云间行惊散渔家吹短笛失羣征戍锁残阳故乡闻尔亦惆怅何况扁舟非故乡
　　燕
　　年去年来来去忙春寒烟暝渡潇湘低飞緑岸和梅雨乱入红楼拣杏梁闲几砚中闚水浅落花径里得泥香千言万语无人防又逐流莺过短墙
　　鹧鸪
　　暖戏烟芜锦翼齐品流应得近山鸡雨昏青草湖邉过花落黄陵庙里啼游子乍闻征袖湿佳人才唱翠眉低相呼相唤湘江濶苦竹丛深春日西【谷以此诗得名时号为郑鹧鸪】
　　温处士能畵鹭鸶以四韵换之
　　昔年吟醉绕江篱爱把渔竿伴鹭鸶闻説小毫能縦逸敢凭轻素写幽竒防防浪溅牵菱蔓戛戛风披折苇枝得向晩窓闲挂翫雪蓑烟艇恨无遗
　　嘉陵
　　细湿萋萋人稀江日西春愁肠已断不待子规啼
　　静吟
　　骚雅荒凉我自安月和余雪夜吟寒相门相客应相笑得句胜于得好官
　　乱后灞上
　　栁丝牵水杏房红烟岸人稀草色中日暮一行髙鸟处依稀合是望春宫
　　重访黄神谷东禅者
　　初尘芸阁来禅阁却访支郎是老郎我趣转卑师趣静数峯秋雪一炉香
　　淮上渔者
　　白头波上白头翁家逐船移浦浦风一尺鲈鱼新钓得儿孙吹火荻花中
　　席上贻歌者
　　花月楼台近九衢清歌一曲倒金壶座中亦有江南客莫向春风唱鹧鸪
　　淮上与友人别
　　扬子江头杨栁春杨花愁杀渡江人数声风笛离亭晩君向潇湘我向秦
　　蜀中赏海棠
　　浓澹芳春满蜀乡半随风雨断莺肠浣花溪上堪惆怅子美无心为发扬【杜工部居两蜀诗集中无海棠之题】
　　曲江春草
　　花落江堤簇暖烟余草色逺相连香轮莫碾青青破留与愁人一醉眠
　　张乔
　　乔池州人有诗名咸通中与许棠郑谷张璸诸人同号十哲巢冦之乱罢举隠九华
　　郑谷云咸通举子乗马乔独乘驴乔诗苦道真郑少师薰尝延之门下亦受知于薛尚书能
　　近体诗
　　曲江春
　　寻春与送春多绕曲江濵一片鳬鹥水千秋辇毂尘防凉随众木波影送游人自是游人老年年管吹新
　　秋夕
　　春恨复秋悲秋悲难到时每逢明月夜长起故山思巷僻行吟逺蛩多独卧迟溪僧与樵客动别十年期
　　游少华山甘露寺
　　少华中峯寺髙秋众景归地连秦塞起河隔晋山微晩木蝉相应凉天鴈并飞慇勤记岩石秖恐再来稀
　　滕王阁写望
　　昔人登览处遗阁大江隅叠浪有时有闲云无日无早凉先鷰去返照后帆孤未得营归计菱歌满旧湖
　　华山
　　谁将倚天剑削出倚天峯众水背流急他山相向重树黏青霭合崖夹白云浓一夜盆倾雨前湫起毒龙
　　郢州即事
　　孤城临逺水千里见寒山白雪无人唱沧洲尽日闲鸟归残烧外帆出断云间此地秋风起应随计吏还
　　江行夜雨
　　江风木落天游子感流年万里波连蜀三更雨到船梦残灯影外愁积苇丛邉不及樵渔客全家住岛田
　　题郑侍御蓝田别业
　　秋山清若水吟客静于僧小径通商岭髙窓见杜陵云霞朝入镜猿鸟夜窥灯许作前峯侣终来寄上层
</div>
    <div class="pagination">
<a href="御定全唐诗录_page180.html">上一页</a><span>...</span><a href="御定全唐诗录_page176.html">176</a><a href="御定全唐诗录_page177.html">177</a><a href="御定全唐诗录_page178.html">178</a><a href="御定全唐诗录_page179.html">179</a><a href="御定全唐诗录_page180.html">180</a><span class="current-page">181</span><a href="御定全唐诗录_page182.html">182</a><a href="御定全唐诗录_page183.html">183</a><a href="御定全唐诗录_page184.html">184</a><a href="御定全唐诗录_page185.html">185</a><a href="御定全唐诗录_page186.html">186</a><span>...</span><a href="御定全唐诗录_page182.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
