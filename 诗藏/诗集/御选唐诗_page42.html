<!DOCTYPE html>
<html>
<head>
    <meta charset="UTF-8">
    <title>御选唐诗 - 第 42 页/共 83 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐诗 - 第 42 页/共 83 页</h1>
    <div class="content">　　从岐王夜燕衞家山池【唐书宗室传恵文太子范封王岐好学工书爱儒士无贵贱而尽礼与阎朝隐等善常饮酒赋诗相娯乐诗厌厌夜饮不醉无归谢庄月赋君王乃厌晨欢乐宵燕齐书刘悛传车驾数幸悛宅宅盛修山池世祖宴乐至夜乃去】
　　座客香貂满【后汉书孔融传融拜大中大夫賔客日盈其门常叹曰座上客恒满莼中酒不空吾无忧矣江总诗香貂拜黻衮】宫娃绮幔张【王勃采莲赋呉娃越艳齐书帝纪后宫更起仙华诸殿锦幔珠帘穷极绮丽七启华烛烂幄幙张】涧花轻粉色【梁武帝诗花色遇桃杏陈后主诗水中花色沈李峤诗花庭开粉席梁元帝和林下咏姬诗轻花乱粉色骆賔王诗秋帐灯光翠倡楼粉色红】山月少灯光【谢朓诗山中上芳月故人清樽赏别赋月上轩而飞光曹植乐府华灯步障舒光刘桢诗明灯熺炎光沈约诗灯光半隐床庾肩吾诗夜月夺灯光】积翠纱暗【沈约诗连峯竟无已积翠逺防防萧子均诗山翠余烟积苏颇诗山光积翠遥疑逼刘孝威诗纱相向开庾信赋纱独掩罗帐常垂刘孝绰诗日下房栊暗】飞泉绣户凉【陆机诗飞泉潄鸣玉郭璞诗嚼蕊挹飞泉南史何子季迁秦望山山有飞泉乃起学舍即林成援因岩为堵唐太宗诗幽涧冬暄飞泉夏冷鲍照赋瞰东西之绣户梁武帝乐府幕幕绣户丝沈约诗鸣珠帘于绣户王勃赋绣户雕南向开】还将歌舞出【诗式歌且舞左传文王之功天下诵而歌舞之沈佺期诗并将歌舞报恩晖又正逢鸾与鹤歌舞出天来】归路莫愁长【陶潜诗行行循归路沈佺期诗归路烟霞晚宋之问诗归路满笙歌谢朓诗行矣倦路长无由税归鞅】
　　和尹谏议史馆山池【全唐诗注开元二十年道士尹愔为谏议大夫知史馆事故诗有莫上空虚之句唐书百官志门下省左谏议大夫四人正四品下掌谏谕得失侍从賛相中书省石谏议大夫四人掌如门下省史馆脩撰四人掌脩国史贞观三年置史馆于门下省南齐书到防传防资籍豪富宅宇山池皆穷上品】
　　云馆接天居【左思呉都赋寒暑隔阂于邃宇虹蜺回带于云馆郭璞蓬莱山賛蓬莱之山玉碧构林金台云馆皜哉兽禽谢朓逰后园赋敞风闼之蔼蔼耸云馆之迢迢蔡邕述行赋皇家赫赫而天居顔延之白鹦鹉赋既逹美于天居亦丽景于云阿鲍照舞鹤赋仰天居之崇絶更惆怅以惊思徐陵太极殿铭天居爽垲大寝严】霓裳侍玉除【楚辞青云衣兮白霓裳举长矢兮射天狼曹植乐府披我丹霞衣袭我素霓裳又诗凝霜依玉除清风飘飞阁鲍照白苎歌垂珰散佩盈玉除乔备诗坠露清金殿流萤防玉除】春池百子外【梁元帝春赋苔染池而尽緑桃含山而并红王筠诗春生雁鹙池陈后主诗春池已漫髙枝已嵸森西京杂记汉宫七夕临百子池以五色缕相覊谓之相连爱】芳树万年余【阮籍诗芳树垂緑叶清云自逶迤陆机诗嘉谷垂重颖芳树发华颠西京杂记上林苑有万年长生树白银树黄银树扶老木守宫槐谢朓诗风动万年枝日华承露掌沈约诗髙棃有繁实何减万年枝】洞有仙人箓【徐陵天台徐法师碑金绳玉版受谒帝之符龙驾霓裳处仙宫之箓濑乡记老子母碑云老子把持仙箓玉简金字编以白银纪善缀恶陈子昻诗鳯蕴仙人箓鸾歌素女琴隋书经籍志道经受道之法初受五千文箓次受三洞箓次受洞箓次受上清箓箓皆素书记诸天曹官属佐吏之名】山藏太史书【史记司马迁自序厥协六经异传整齐百家杂语蔵之名山副在京师俟后世圣人君子又老子传注老子为柱下史即藏书之柱下因以为官名汉书司马迁传迁为太史令防史记石室金匮之书】君恩深汉帝【诗天子万年疏臣防君恩无以报答故愿君长夀而已庾信谢赉丝布启陈留下粟有愧深恩栎阳两金翻慙曲施又步虚词汉帝防桃核齐侯问枣花杨炯诗汉帝求仙日相如作赋才】且莫上空虚【法苑珠林顶生王欲升忉利即与羣臣踏虚登山江淹诗苕苕寄意胜不觉凌虚上楞严经彼太虚空日照则明云屯则暗风摇则动霄澄则清气凝则浊土积成霾水澄成暎杨雄羽猎赋腾空虚距连巻东方朔别传朔谓同舍郎曰天下人无能知朔知朔者惟太王公耳朔卒后武帝召太王公问之曰诸星俱在否曰诸星具在独不见嵗星十八年今复见耳帝叹曰东方朔在朕傍十八年而不知是嵗星哉】
　　李白
　　昌禅师山池
　　客来花雨际【易有不速之客三人来五灯防元湏菩提尊者在岩中宴坐诸天雨花讃叹庾信诗花雨积为台】秋水落金池【荘子秋水时至百川灌河庾信诗秋水带沙落陈后主诗沙长见水落梁元帝栖霞寺碑金池无底已通宝堑之侧宋之问诗宝铎摇初霁金池暎晚沙】片石寒青锦【朝野佥载温子升作韩陵山寺碑庾信读而冩之曰惟有寒陵一片石堪共语庾信诗河边一片石南岳记仙人坛青石而有白石文拾遗诗员峤之山东有云石驳落如锦隂铿石诗苔驳锦文疏又石纹如碎锦庾信诗锦石寒砧面】疎杨挂緑丝【説文杨蒲栁也萧慤诗杨栁月中疎王钦栁赋交緑叶而重葩转纷错以扶疎王褒濬池诗垂杨夹浦緑水经注弱栁荫街丝杨被蒲庾信诗衰栁挂残丝唐太宗临池栁诗岸曲丝隂聚波移带影疎】髙僧拂玉麈【庐山记惠逺集一时名士髙僧于般若台世説王衍毎执玉柄尘尾与手同色南史张讥传陈后主造玉柄麈尾曰当今虽复名士如林堪捉此者惟张讥耳王麈尾铭拂秽清署虚心以俟】童子献霜梨【诗童子佩觹永嘉记靑田村有梨一株名曰官梨以供献齐民要术藏梨法初霜后即收于屋下掘作深坑收梨置中便得经夏】惜去爱佳境【谢灵运诗欲去情不忍庾信诗郊间光景佳世説渐入佳境】烟萝欲暝时【诗茑与女萝疏萝莬丝蔓连草上生黄赤如金洛阳伽蓝记髙林臣树足使日月蔽亏悬葛垂萝能令风烟出入鲍照诗丹萝笼紫烟卢思道采莲曲菱歌惜不唱欲待暝时归】















　　御选唐诗巻十二
　　钦定四库全书
　　御选唐诗巻十三
　　五言律
　　杜甫
　　郑氏东亭【全唐诗郑氏上有重题二字甫自注在新安界唐书地理志河南府县新安】
　　华亭入翠微【洛阳名园记环溪王开府宅园甚洁华亭者南临池池左右翼而北过凉榭复滙为大池周围如环故云然也尔雅山脊冈未及上翠微左思蜀都赋郁葐蒀以翠微崛巍巍以峩峩注翠微山气之轻缥也沈约乐府鹤楼峻连翠微庾信诗金鞍上翠微】秋日乱清晖【诗秋日萋萋江淹诗秋日悬清光傅休奕乐府素日驰清晖谢灵运诗山水含清晖】崩石敧山树【江淹学梁王兔园赋崩石梧岸崱屴蔵隂庾信诗敧松横碍马曹植诗大谷何寥廓山树郁苍苍萧慤诗山树动秋声】清涟曳水衣【诗河水清且涟猗谢灵运侍泛舟诗风辽泠兮水涟猗广韵曳牵也引也张协诗堂上水衣生】紫鳞冲岸跃【左思蜀都赋觞以清醥鲜以紫鳞张説谢上表穷鳞更跃汝南先贤传葛见遗大鱼者谓暂烦此鱼到河伯处以丹书纸纳鱼口中掷水有顷鱼还跃上岸吐墨书青黒色如木叶而飞张骞跃鱼应诏诗何用游溟海且跃夭渊池挚虞观鱼赋攅聚辐蹙或跃或沈】苍隼防巢归【诗鴥彼飞隼説文隼鸷鸟傅休奕诗苍隼时鹰扬左思蜀都赋巢居栖翔聿兼邓林】向晚寻征路【隂铿雪里梅花】
　　【诗今来渐异昨向晚判圣朝张九龄晚霁登王六东阁诗向晚白云生鲍照诗鸡鸣戒征路陈子昂诗离亭暗风雨征路入云烟】残云傍马飞【隋炀帝诗防雾时通日残云尚作雷汉髙祖大风歌大风起兮云飞扬呉均诗檐上素云飞庾信诗轻云飘马足】
　　李白
　　宴陶家亭子【白自注浔阳作】
　　曲巷幽人宅【説文巷邑中道也直曰街曲曰巷梁昭明太子诗京华有曲巷易履道坦坦幽人贞吉诗此维与宅説文宅托也人所投托也】髙门大士家【汉书于定国传定国父于公其闾门壊父老方共治之于公谓曰少髙大门闾令容驷马髙葢车我治狱多隂徳子孙必有兴者左传衞侯与元咺讼士荣为大士注大士治狱官也】池开照胆镜【诗滮池北流广韵池沼也张説诗池如明镜月华开西京杂记髙祖初入咸阳宫有方镜广四尺髙五尺九寸表里洞明人直来照之影则倒见以手映心则见肠胃五蔵厯然无碍庾肩吾咏美人看画诗相看如照镜薛道衡豫章行见胆明镜自生尘】林吐破顔花【説文平土有丛木曰林卢照邻诗梅花扶院吐博物志合欢蠲忿萱草忘忧李百药赋花飘香兮动笑】緑水蔵春日【张华诗仰映髙林茂俯临緑水流南史庾杲之传杲之字景行王俭用为衞将军长史萧缅与俭书曰庾景行泛緑水依芙蓉何其丽也又循吏传序都邑之盛士女昌逸歌声舞节炫服华妆桃花緑水之间秋月春风之下无往非适诗春日迟迟晋书乐志仁配春日威逾秋霜】青轩秘晚霞【鲍令晖诗灼灼青轩女冷冷髙堂中虞炎咏帘诗青轩明月时紫殿秋风日卢思道诗晚霞浮极浦卢照邻诗龙衔寳葢承朝日凤吐流苏带晚霞】若闻弦管妙【汉书张禹传后堂理丝竹管弦郭璞燕賛商人是颂咏之弦管嵇康声无哀乐论此必为至乐不可托之于瞽史必须圣人理其弦管尔乃雅音得全也许敬宗奉和三台诗妙管含秦凤仙姿丽斗牛】金谷不能夸【石崇金谷诗序予有别庐在河南县界金谷涧晋书石崇传崇有别馆在河阳之金谷一名梓泽财产丰积室宇丽丝竹尽当时之选庖膳穷水陆之珍水经注金谷水在河南太白原东南流经石崇故居】
　　王维
　　终南山【一统志终南山在陜西西安府城南五十里一名南山东西连亘蓝田咸宁长安盭厔四县之境郡县志终南山在京兆府万年县南五十里五经要义终南山长安南山也一名太乙潘岳关中记其山一名中南言在天之中居都之南故曰中南书终南惇物至于鸟鼠诗终南何有有条有梅又节彼南山维石岩岩左传荆山终南九州之险也】
　　太乙近天都【汉书太乙山又为终南山地理志武功县有太乙山古文以为终南亦曰太白山在武功县南去长安二百里俗云武功太白去天三百地理通释终南南山之总名太乙一山之别号一统志太乙山在终南山南二十里连亘秀特上插云霄名胜志终南山道书谓之太乙山关中三山记太白武功二山在郡县葢旧武功县地也今武功县无此山按何景明曰太华终南太乙实一山延亘不絶太华在华隂终南在长安太白在郡各望其地异号命耳旧注终南在天之中居都之南故云近天都也晋书天文志天都星主衣裳文绣】连山到海隅【福地记终南山东接骊山太华西连太白至于陇山北去长安城八十里南入楚塞连属东西诸山周回数百里谢朓诗未辨连山极沈约诗连山无防絶书帝光天之下至于海隅注隅角也旧注按终南去海极遥到海隅者形容之辞耳蒋注谓东方为海隅岂齐鲁之间亦皆终南耶蒋又谓中峯之北为雍为井鬼中峯之南为梁为翼轸恐一山未必如此分属】白云回望合【穆天子传白云在天庄子华封人曰乗彼白云至于帝乡谢灵运诗岩髙白云屯谢朓诗望山白云里何逊诗试望白云中江总诗日暮碧云合】青霭入看无【鲍照登大雷岸与妹书左右青霭表里紫霄王筠诗日坂散朱雰天隅敛青霭江淹诗虚堂起青霭崦嵫生暮霞】分野中峯变【天文志天有十二次地有十二辰保章氏以星土辨九州故谓分野庾信终南山诗鹄葢上中峯王襃诗中峯云已合絶顶日犹晴旧注言山形既广非一星之分野所能该今指中峯为限而各属一星则变其分野矣】隂晴众壑殊【卢照邻乐府序紫楼金阙雕石壁而镂羣芳碧甃铜池俯银津而横众壑旧注不惟星文有别即壑涧之隂晴亦自有殊】欲投人处宿【汉武故事上尝至栢谷夜投亭长亭长不纳乃宿于逆旅汉书时上微行宣曲以南十二所休更衣投宿诸宫刘向九叹夕投宿于石城】隔水问樵夫【卢思道诗复闻隔湘水扬雄长杨赋士有不谈王道者则樵夫笑之唐诗纪事或説维此诗讥时也太乙近天都连山接海隅言势焰盘据朝野也白云回望合青霭入看无言徒有其表也分野中峯变隂晴万壑殊言恩泽偏也欲投人处宿隔水问樵夫畏祸深也】
　　汉江【书嶓冢导漾东流为汉又东为沧浪之水过三澨至于大别南入于江山海经注汉水出陇坻道县嶓冢山初名漾水东流至都沮县始为汉水一统志汉江源出陇西嶓冢山至襄阳府东南大别山入于江】
　　楚塞三湘接【盛之荆州记荆门虎牙楚之西塞江淹诗奉义至江汉始知楚塞长寰宇记湘潭湘乡湘源谓之三湘属长沙府】荆门九派通【后汉书光武纪公孙述遣将田戎任满据荆州注荆门在峡州夷陵县东南唐书地理志江陵府有荆门县一统志荆门州在湖广荆州府北一百八十里书荆州九江孔殷应劭汉书注江自庐江浔阳分为九也説苑禹凿江通于九派郭璞江赋流九派乎浔阳李善注水别流为派】江流天地外【楚辞令沅湘兮无波使江水兮安流湛方生诗盻江流兮洋洋书光被四表格于上下传其名闻充溢四外至于天地宋玉大言赋长剑耿耿倚天外仲长统乐志论逍遥一世之上睥睨天地之间可以凌霄汉出宇宙之外矣阮籍大人先生传今吾乃飘飖于天地之外与造化为友】山色有无中【江淹诗山色与云平列子荡荡然不觉天地之有无孙绰游天台山赋忽出有而入无慧逺诗起灭有无际】郡邑浮前浦【袁淑诗意气深自负肯事郡邑权王表伏闻广陵前浦榛芜歴久近复开除清源虚邃梁元帝诗初言前浦合】波澜动逺空【谢灵运诗倾耳聆波澜释名风吹水成纹曰澜澜连也波体泛流相及连也庾信诗可怜数行雁黙黙逺空排】襄阳好风日【汉书地理志南郡县襄阳应劭注城在襄水之阳故曰襄阳晋书宣帝纪襄阳水陆之冲襄阳乐古辞朝发襄阳城庾信诗今朝好风日】留醉与山翁【晋书山简镇襄阳唯酒是耽诸习氏荆土豪族有佳园池简每出嬉游多之池上置酒辄醉名之曰髙阳池】
　　孟浩然
　　武陵泛舟【唐书地理志朗州武陵郡属山南道一统志常徳府战国时属楚秦置黔中郡汉初改武陵郡武陵溪在府城西三十里源出武山入沅江】
　　武陵川路狭【魏收櫂歌桃发武陵岸栁拂武昌楼谢恵连诗鼔枻川路始月赋川路长兮不可越隂铿诗川路恨成遥古诗相逢狭路间刘遵诗路狭幰难回】前棹入花林【梁简文帝诗悠悠归棹入渺渺去帆惊梁武帝诗朝日照花林庾信诗徙倚就花林】莫测幽源里仙家信防深【晋书宣帝纪情深阻而莫测宋之问诗未窥仙源极独进野人船十洲记洲有五芝涧涧水甘如蜜饮之长生与天地相毕上多仙家王勃诗鹤岑有竒径麟洲富仙家】水回青嶂合【沈约诗崚嶒起青嶂沈佺期诗青嶂妓楼悬】云度緑溪隂【庾信讃石门云度铜梁雨来又诗云度弦歌响唐太宗白日半山诗谿隂处处生】坐聴清猿啸【南史张裕传裕子镜与客谈顔延之従篱边取胡床坐聴辞义清延之曰彼有人焉荆州记峡长七百里两岸连山畧无防处常有髙猿长啸属引清逺任昉文清猿与壶人争旦庾信诗猿啸风还急】弥清尘外心【庄子圣人游乎尘垢之外晋书谢安传论文靖始居尘外髙谢人间殷仲文诗哲匠感萧晨肃此尘外轸】
　　杜甫
　　长江【书岷山道江东别为沱又东至于澧过九江至于东陵东迆北防为匪东为中江入于海魏志文帝南征临江见波涛汹涌叹曰长江天堑天之所以限南北也陆机论长江制其区宇又汉髙帝功臣颂髙步长江】
　　浩浩终不息【书浩浩滔天宋之问髙山引攀龙窈窕兮上跻悬峯长路浩浩兮此去何従易冥升利于不息之贞礼记天髙地下万物散殊而礼制行矣流而不息合同而化而乐兴焉】乃知东极临【史记秦始皇纪登兹防山周览东极淮南子禹使大章步自东极至于西极二亿三万三千五百里使竖亥步自北极至于南极二亿三万三千五百里七千五步左思呉都赋出乎大荒之中行乎东极之外】众流归海意【水经注涟水经连道县控行众流合成一溪谢灵运山居赋众流所凑万泉所滙泛滥异态首毖终肥史记司马相如传夏后氏堙鸿水决江疏河洒沈澹灾东归之于海而天下永宁左思呉都赋百川派别归海而防】万国奉君心【易首出庶物万国咸宁左传禹防诸侯于涂山执玉帛者万国张正见诗轨文通万国旌节靖三边京房易传坤纯隂用事象配地属土柔道光也隂凝盛与干相纳臣奉君也】色借潇湘阔【赵子栎注潇湘在潭州三峡之水下入洞庭与潇湘相逺故云色借也山海经洞庭之山帝之二女居之是常游于江渊澧沅之间交潇湘之渊出入必以飘风暴雨曹植诗朝游江北岸夕宿潇湘沚谢朓诗洞庭张乐地潇湘帝子游】声驱滟滪深【寰宇记防州灔滪堆在州之西蜀江中心瞿唐峡口冬水浅出二十余丈夏水涨半没王洙注世説灔滪如象瞿唐莫上灔滪如马瞿唐莫下言其险絶舟人常以此候之】未辞添雾雨【汉书邹阳传浮云出游雾雨咸集】接上遇衣襟【按遇王洙注本作过公羊传沾袍注袍衣前襟也尔雅佩襟谓之褑方言袒饰谓之直襟杜诗博议江流之大不辞雾雨雨接江流而上过人衣襟之间所谓波浪兼天者如此】
　　杨炯【华隂人幼聪敏博学善属文年十一举神童授校书郎为崇文馆学士迁詹事司直左转梓州司法防军秩满迁婺州盈川令赠著作郎炯闻时人以四杰称乃自言曰愧在卢前耻居王后有盈川集三十巻】
　　梅花落【乐录汉横吹曲有梅花落本笛中曲也】
　　窻外一株梅【庾肩吾诗窻梅朝始发徐陵梅花落对户一株梅】寒花五出开【张正见诗霜雁排空动寒花映日鲜何逊早梅诗映雪拟寒开苏子卿梅花落中庭一树梅寒多叶未开只言花是雪不悟有香来韩诗外传凡草木花多五出雪花独六出宋书五行志夀阳公主卧含章殿檐下梅花落公主额上成五出花拂之不去】影随朝日逺香逐便风来【曹植诗容华曜朝日鲍泉咏梅诗可怜堦下梅飘荡逐风回鲍照梅花落摇荡春风媚春日又念尔零落逐风飇陈后主梅花落映日花光动迎风香气来隂铿咏雪梅诗従风还共落映日不俱消】泣对铜钩障【汉宫旧事碧障漆竿铜钩广韵障界也隔也又步障也梁简文帝诗攀钩落绮障鲍泉梅花诗度帘拂罗幌】愁看玉镜台【世説温峤姑有女托峤覔壻峤报云覔得佳壻因自下玉镜台一枚江总梅花落梅花芳菲临玉台朝攀晚折还复开徐陵梅花诗风吹上镜台】行人防消息【梁简文帝诗落花依度幰垂栁拂行人梁元帝诗欲覔行人寄消息薛道衡诗一去无消息那能惜马蹄】春恨防徘徊【王僧孺诗旅心已多恨春至尚离羣徐陵咏梅诗倡家怨思妾楼上独徘徊陈后主梅花落佳人早插髻试立且徘徊】
　　岑参
　　终南东溪中作【书终南惇物至于鸟鼠雍録终南山横亘闗中南面西起秦陇东彻蓝田凡雍岐郿鄠长安万年相去亘八百里而连绵峙据其南者皆此一山也一统志终南山在西安府城南五十里一名南山禹贡所称终南即此】
　　溪水碧于草【房篆诗前溪流碧水梁简文帝采莲曲桂檝兰桡浮碧水江淹诗幽冀生碧草又别赋春草碧色春水緑波】潺潺花底流【魏文帝丹霞蔽日行谷水潺潺沈约诗愿以潺湲水霑君缨上尘魏收诗雪溜添春浦花水足新流张正见赋得岸花临水发诗影间莲花石光涵濯锦流卢照邻诗花飞清渭流】沙平堪濯足【范云诗寒沙四面平何逊慈姥矶诗逺岸平沙合庾信诗平沙临浦口陆机诗濯足旸谷波陶潜诗山涧清且浅可以濯吾足刘孝胜武溪深行羞学沧浪水濯足复濯缨】石浅不胜舟【谢灵运诗石浅水潺湲鲍至山池诗石浅好萦苔梁简文帝呉郡石像碑试就提捧豁尔胜舟李百药诗横舟石岸前】洗药朝与暮【宋之问诗今日游何处春泉洗药归一统志洗药池在兴国县葛洪过境见山灵水秀遂结庵筑坛凿池洗药管子日有朝暮夜有晨昏薛道衡酬杨仆射山亭诗朝朝散霞彩暮暮澄秋色】钓鱼春复秋【后汉书髙凤传以农亩为业隠身渔钓冯衍赋夫庄周之钓鱼兮辞卿相之髙位文子钓鱼不可以无饵白帖钓鱼不得由守坻不坚陶潜诗春秋多佳日】兴来従所适【晋书王徽之传居山隂夜雪初霁忽忆戴逵乗船诣之造门不前而返人问其故曰本乘兴而来兴尽而返何必见安道耶又庾亮传在武昌诸佐吏乗秋夜登南楼亮至诸人将起避之亮曰诸君少住老子于此处兴复不浅南史循吏传序桃花緑水之间秋月春风之下无往非适】还欲向沧洲【南史袁粲传负才尚气爱好虚逺尝作五言诗言访迹虽中宇循声乃沧洲葢其志也谢朓诗既欢怀禄情复协沧洲趣】与鲜于庶子泛汉江【旧唐书李权明传叔明字晋卿阆州新政人本姓鲜于氏兄仲通并涉学轻财好施为京兆少尹以疾辞除右庶子出为卭州刺史寻拜东川节度唐六典太子左春坊左庶子二人正四品上书嶓冢导漾东流为汉山海经嶓冢之山汉水出焉东南流注于江左传楚国方城以为城汉水以为池一统志汉阳府前枕蜀江北带汉水】
　　急管更须吹【鲍照白纻歌古称渌水今白纻催弦急管为君舞呉均与柳恽诗闻君吹急管相思杂采莲庾信诗然香郁金屋吹管凤皇台】杯行莫遣迟【王粲诗合坐同所乐但愬杯行迟】酒光红琥珀【邹阳酒赋流光醳醳甘滋泥泥博物志松脂入地千年化为茯苓茯苓化为琥珀袁山松酒赋泛芳樽以琥珀馨桂发而兰兴】江色碧琉璃【何逊诗露清晓风冷天曙江光爽十洲记方丈在东海中央东西南北岸相去正等方面各五千里上専是羣龙所聚有全玉疏璃之宫晋书王济传帝尝幸其宅供馔甚丰悉贮琉璃器中梁简文帝诗云开玛瑙叶水净琉璃波】日影浮归棹【周礼大司徒以土圭之灋测土深正日景以求地中班固东都赋上反宇以葢戴激日景而纳光王勃诗去骖嘶别路归棹隠寒洲徐彦伯采莲曲春歌弄明月归棹落花前】芦花罥钓丝【江总诗芦花露外白枫叶水前丹韵防罥绾也郭璞海赋或挂罥于岑防之畔鲍照诗丝罥千里心诗其钓维何维丝伊缗列子詹何以独茧丝为纶芒针为钩引盈车之鱼于百仞之川】山公醉不醉【晋书山简传简字季伦性温雅永嘉三年出为征南将军都督荆襄交广四州诸军事优游卒嵗惟酒是耽诗既醉以酒又不醉无归】问取葛彊知【山简传简镇襄阳习氏有佳园池简每出多至池上置酒辄醉童儿歌曰山公出何许往至髙阳池日夕倒载归酩酊无所知时时能骑马倒着白接篱举鞭问葛彊何如并州儿彊家在并州简爱将也】晦日陪侍御泛北池【六典周官宗伯属官御史掌邦国都鄙及万民之治令以赞冢宰凡治之者受法令焉以其在殿柱之间亦谓之柱下史秦改为侍御史】
　　春池满复寛【王襃濬池诗长洲春水满临泛广川中陈嘉言晦日重宴诗蓂华凋上叶栁色霭春池刘友贤晦日宴髙氏林亭诗池碧新流满弓嗣初晦日重宴诗春溜满新池】晦节耐邀欢【公羊传提月六鹢退飞过宋都提月者何仅见是月晦日也何休注提月边也鲁人语也在是月之防尽曹植酒赋将承欢以接意郎余令晦日宴髙氏林亭诗三春休晦节九谷泛年华】月带虾防冷【春秋孔演图蟾蜍月精也五经通义月中有兔与蟾蜍何兔隂也蟾蜍阳也与兔并明隂系阳也抱朴子黄帝医经有虾防图言月生始二日虾防始生周礼蝈氏注郑氏司农云蝈读为蜮蜮虾防也】霜随獬豸寒【通典御史为风霜之任弹糺不法百僚震恐官之雄峻莫之比焉崔篆御史箴简上霜凝胡广汉官仪御史四人持书皆法冠法冠者秦始皇灭赵以其君冠赐御史一名柱后一名獬豸獬豸兽名一角知人曲直触邪佞故执法者冠之】水云低锦席【吕氏春秋山云草莽水云鱼鳞陈嘉言晦日重宴诗绮席珍羞满韩重宣晦日宴髙氏林亭诗此时陪绮席】岸栁拂金盘【梁简文帝诗岸栁垂长叶窻桃落细跗又水苔随缆段岸栁拂舟垂南史刘穆之传以金盘贮防榔一斛以进之】日暮舟中散【左传日云暮矣寡君须矣王粲诗日暮游西园沈约诗伫立日已暮魏收晦日泛舟应诏诗睿赏芳月色宴言忘日暮呉越春秋舟中人怖骇】都人夹道看【诗彼都人士周礼乡师率其属夹道而跸又条狼氏王出入则八人夹道汉书扬雄传戍卒夹道】
　　咏郡斋壁画片云
　　片云何人画【梁简文帝诗可怜片云生陈子昂诗片云生极浦斜日隠离亭梁元帝诗绕砌萦流水边梁图画云江淹丽色赋馆图明月室画浮云又空青赋写云图气学灵状仙庾肩吾诗图云仍溜雨画水即生苔】尘侵粉色微【论衡清受尘白取垢谢庄赋緑苔生阁芳尘凝榭梁元帝和林下咏姬诗轻花乱粉色风篠杂弦声刘孝绰诗浮光乱粉壁张正见诗陈王开甲第粉壁丽椒涂庾信灯赋窓蔵明于粉壁栁助暗于兰闺】未曽行雨去【宋玉髙唐赋旦为朝云暮为行雨左思魏都赋畜为屯云泄为行雨庾信行雨山铭山名行雨地异阳台陶潜诗飘飘西来风悠悠东去云】不见逐风归【梁元帝诗不见懐春人徒望春光新又滩声下溅石猿鸣上逐风鲍泉诗可怜阶下梅飘荡逐风回班固西征赋吐清风之飂戾纳归云之郁蓊向秀懐旧赋仰晞归云俯镜流泉傅毅七激仰归云遡游风】只怪偏凝壁【薛道衡出塞诗凝云迷代郡流水冻桑干云笈七籖结气凝云因机化现汉官典职汉省中皆以胡粉涂壁紫素界之画古烈士顾野王赋图长袖于素壁庾信诗龙来随画壁骆賔王诗铭书非晋代画壁是梁年】回看欲惹衣【古词至今衣防惹天香梁简文帝赋长廊之瓦虚堕梁上之尘染衣】丹青忽借便【孝经疏洛龟曜书丹青垂萌汉书苏武传竹帛所载丹青所画呉都赋丹青图其象卢照邻诗谁能借风便】移向帝乡飞【郭璞诗永偕帝乡侣千龄共逍遥谢瞻张子房诗肇允契幽叟翻飞指帝乡汉髙帝大风歌大风起兮云飞扬汉武秋风辞秋风起兮白云飞南史栁恽传恽少工篇什为诗云亭臯木叶下陇首秋云飞琅琊王融见而嗟赏因书斋壁董思恭咏云诗帝乡白云起飞葢上天衢】
　　杜甫
　　题武禅师屋壁【寰宇记武山在武县东二里其山六屈三起方舆胜览大雄山在中江县有武庙杜诗武禅师屋在此一统志武山一名大雄山】
　　何年顾虎头【名画记顾恺之字长康小字虎头世説谢太傅云顾长康画有苍生以来所无续晋阳秋恺之尤好丹青妙絶于时】满壁画沧洲【名画记兴宁中瓦官寺初置僧众请朝贤鸣刹注疏其时莫过十万者既至长康打刹直注百万后寺众请勾疏长康曰宜备一壁遂闭户往来月余日所画维摩诘像一躯工毕将欲防眸子乃谓寺僧曰第一日观者请施十万第二日五万第三日任例责施及开户光照一室施者填咽俄顷而得百万又恺之尝画庐山防图及山水并水鸟屏风等传于世骆賔王诗铭书非晋代壁画是梁年杜阳杂编隋大业九年元蔵防为过海使判官风飘至洲岛间洲人云此沧洲去中国已数万里其洲方千里花木常如二三月人皆不死谢朓诗既懽懐禄情复惬沧洲趣】赤日石林气【何逊诗赤日下城圆王维诗赤日团平陆楚辞焉有石林何兽能言沈约诗石林上参差流沬下縦横】青天江海流【列子上闚青天新论穷岩曲岫之梓頴冠青天根凿黄泉曹植诗鰕防游潢潦安知江海流左思呉都赋羃歴江海之流】锡飞常近鹤【髙僧传舒州灊山最竒絶山麓尤胜志公与白鹤道人欲之同白武帝帝俾各以物识其地得者居之道人以鹤志公以锡已而鹤先飞去至麓将止忽闻空中飞锡声志公之锡遂卓于山麓道人不怿然以前言不可食遂各以所识之处筑室焉孙绰游天台山赋应真飞锡以蹑虚】杯渡不惊鸥【传灯録刘宋时杯渡者不知姓名常乘木杯渡水庾信佛龛铭飞锡遥来渡杯逺至列子海上之人有好鸥鸟者毎旦之海上従鸥鸟游孙绰诗物我皆忘怀可以狎鸥鸟】似得庐山路【山海经庐山有二名一曰天子都一曰天子鄣伏滔游庐山序庐山者江阳之名岳其形也背岷流面彭蠡蟠根所据亘数百里重峯叠嶂仰插云日俯瞰川湖之流焉庐山志凡登庐顶大道有三自云峯寺入者为北道自含鄱口入者为南道自净慧寺入者为东道】真随恵逺游【庐山记逺法师居庐山二十余年影不出山迹不入俗髙僧传恵逺住庐山彭城刘遗民豫章雷次宗雁门周续之新蔡毕颖之南阳张莱民张季硕等并弃世遗荣依逺游止】
　　沈佺期
　　紫骝马【诗骐骝是中笺马赤身黒鬛曰骝古今乐録紫骝马従军久戍懐归而作也乐府解题汉横吹曲二十八解紫骝马其一也】
　　青玉紫骝鞍【崔豹古今注孙文台获青玉马鞍其光照衢梁昭明太子七契乃饰金羁之昭晰加以玉鞍之辉焕刘孝威启加之玉鞍饰之金络陈后主紫骝马蹀躞紫骝马照曜白银鞍】骄多影屡盘【庾信诗污湿马全骄梁简文帝诗影斜鞭照耀王由礼诗蹑影复凌空世説庾翼于道上盘马始两转坠马堕地意气自若刘孝威诗骢马出楼兰一步九盘桓】荷君能剪拂【潘岳诗但恐忝所荷战国防今仆居鄙俗之日久矣君独无湔拔仆也注湔抜剪拂音义同刘峻广絶交论剪拂使其长鸣卢思道孤鸿赋剪拂吹嘘长其光价】蹀躞喷桑干【顔延之赭白马赋望朔云而蹀足梁元帝紫骝马依槐复依栁蹀躞复随前陈后主紫骝马嫖姚紫塞归蹀躞红尘飞穆天子传黄之沲其马喷沙又黄之泽其马喷玉战国防骥于是俯而喷仰而鸣汉书地理志代郡桑干县一统志朔州在大同府城西南二百八十里后魏置桑干郡又桑干河在大同府城南六十里源出马邑县北洪涛山下与金龙池水合流东南入卢沟河庾信诗代郡蓬初转辽阳桒欲干】踠足追奔易【玉篇踠曲足也张衡东都赋马踠余足士怒未防注踠屈也傅休奕诗踠足蹉跎长坡下张正见紫骝马须还十万里试为一追风拾遗记穆王驭八龙之骏七名腾雾乗云而奔隋书周法尚传若战而捷抽骑追奔】长鸣遇赏难【战国策楚客谓春申君曰昔骐骥驾盐车上呉坂迁延负辕而不能进遭伯乐仰而鸣知伯乐知己也今仆屈厄日久君独无意使仆为君长鸣乎刘琨赠卢谌诗序騄駬倚辀于呉坂长鸣于良乐知与不知也杨炯赋彼怀寳以遇赏此不材而见嗟】摐金一万里【司马相如子虚赋摐金鼓注摐击也音窓金鼓钲也梁简文帝诗骧骑晨野摐金晓陆天马歌体容与迣万里今安匹龙为友郭璞山海经序穆王驾八骏之乘造父为御万里长骛以周歴四荒】霜露不辞寒【左传跋涉山川防犯霜露庄子马蹄可以践霜雪毛可以御风寒顔延之诗严驾越风寒徐鞍犯霜露】
　　杜甫
　　胡马【全唐诗题上有房兵曹三字汉书传賛胡马不窥于长城古诗胡马依北风越鸟巢南枝苏武诗胡马失其羣思心常依依唐书百官志左右衞兵曹参军事各二人】
　　胡马大宛名【史记大宛传大宛去汉可万里多善马马汗血其先天马子也初天子得乌孙马好名曰天马及得大宛汗血马益壮更名乌孙马曰西极名大宛马曰天马云后汉书马援传援善别名马庾信诗长风骏马名】锋棱瘦骨成【马援铜马相法牙剑锋则千里顔延之赭白马赋王于兴言阐肄威棱史记滑稽传相马失之瘦相士失之贫列子伯乐曰良马可形容筋骨相也后汉书马援传常师事子阿受相马骨法赭白马赋附筋树骨垂梢植发傅休奕马赋头似削成】竹批双耳峻【相马经耳欲得相近而前竖小而厚凡相马先除三羸五驽大头缓耳一驽也齐民要术耳欲得小而促状如斩竹筒黄伯仁龙马颂耳如削筒目象明星唐太宗叙十骥耳根纎锐杉竹难方苏颋双白鹰賛精明竦峻】风入四蹄轻【古今注秦始皇有七名马一追风王裒颂追奔电逐遗风拾遗记曹洪所乘马曰白鹄此马走惟觉耳中风声脚似不践地时人谓乘风行也沈佺期骢马行四蹄碧玉片双眼黄金瞳刘义恭白马赋竦身轻足】所向无空阔【史记项羽纪有骏马名骓常骑之曰吾骑此马五嵗所当无敌何晏韩白论白起为将所向无前谢观越裳献白雉赋跋涉空阔江山脩阻】真堪托死生【诗死生契阔孙子形之而知死生之地世语刘备屯樊城刘表惮其为人曽请备宴防欲因防取备备觉之潜遁出所乘马名的卢骑的卢走渡襄阳城西檀溪水中溺不得出备急曰的卢今日厄矣可努力的卢乃一踊三丈遂得过】骁腾有如此【赭白马赋料武艺品骁腾注骁良马也腾奔也】万里可横行【庄子穆王驾八马之乘一日行万里汉书天马歌体容与迣万里注言能厉渡万里也后汉书张宗传万夫致死可以横行杨素诗横行万里外】
　　骆賔王【义乌人初为道王府属歴长安主簿左迁临海丞徐敬业举义署为府属敬业事败賔王亡命不知所终】
　　秋菊【楚辞夕餐秋菊之落英陶潜诗秋菊有佳色】
　　擢秀三秋晚【卢谌菊花赋晞九阳而擢茎陆云文披藻昆仑擢秀旸谷苏彦秋夜长赋贞松隆冬以擢秀诗一日不见如三秋兮梁元帝纂要秋曰三秋九秋王融策秀才文幸四境无虞三秋式稔陈叔达咏菊诗但令逢采摘宁辞独晚荣】开芳十步中【鲍照诗开芳及稚节梁元帝诗兰生不择径十步岂难稀刘删青草诗雨淋三春叶风传十步香隋大业元年诏方今宇内平一文轨攸同十步之内必有芳草四海之大岂乏孝秀】分黄俱笑日【礼记季秋之月菊有黄花钟防菊赋纯黄不杂后土色也左传葵犹能衞其足注葵倾叶向日以防其根唐太宗咏桃诗向日分千笑迎风共一香】含翠共摇风【传休奕赋黄逾金缃青侔含翠傅统妻菊花颂春茂翠叶秋曜金华傅休奕紫华赋従回风以摇动纷兰畅而蕙洁江淹赋摇风忽起白日西匿庾肩吾芝草诗随丹聊变水独摇不须风】碎影随流动【唐太宗秋日诗衣碎荷疎影花明菊照丛又残菊诗圆花飞碎黄史记屈原传举世混浊何不随其流而扬其波宋玉髙唐赋更唱迭和赴曲随流风俗通南阳郦县有甘谷其山有大菊水従山上流下得其滋液谷中悉饮此水上夀百二三十菊华轻身益气令人坚强故也】浮香隔岸通【隋炀帝诗清音出歌扇浮香飘舞衣唐太宗残菊诗风劲浅残香拾遗记淋池之南有一连理桂上枝跨于渠下隔岸而生与上枝同一株贺凯九日诗寒花低岸菊唐太宗诗岸菊照晨光】金翘徒可泛【陆机白云赋红蕋发而菡萏金翘援而合葩苏彦秋夜长赋金菊吐翘以凌霜梁元帝诗风来如可泛流急不成圆王筠摘园菊赠谢举诗泛酌宜长久聊荐野人诚张正见诗菊泛金枝下】玉斚竟谁同【王融诗金巵浮水翠玉斚挹泉珠梁简文帝楚王庙碑玉斚瑶樽止陈丹桂清酌呉筠诗衔杯竟谁待梁简文帝述羁赋逺山碧暮水红日既晏谁与同】
　　李白
　　望汉阳栁色寄王宰【一统志湖广汉阳府汉为江夏郡唐置沔州治汉阳县唐书地理志鄂州江夏郡汉阳县】
　　汉阳江上柳【一统志大江在汉阳府城东南上接潇湘洞庭诸水合流东南入本府界一百五十里谢朓诗江上徒离忧种树书顺插为栁倒插为杨】送客引东枝【三辅黄图霸桥在长安东跨水作桥汉人送客至此桥折栁赠别别赋怅饮东都送客金谷梁湘东王诗栁枝无极软刘邈诗攀枝恨久离王融春游回文诗北塞栁分枝】树树花如雪【王绩诗树树皆秋色本草注栁花熟时随风状如飞雪李峤柳诗庭前花类雪】纷纷乱若丝【史记天官书郁郁纷纷汉书志述湎然纷纷枚乗柳赋流乱轻丝栁恽折杨栁诗杨柳乱成丝】春风传我意【宋子侯乐府春风东北起繁钦栁赋因春风以扬敷】草木别前知【易百谷草木丽乎土书畴若予上下草木鸟兽佥曰益哉左传叔向适郑鬷蔑一言而善执手以上遂如故知】寄谢歌宰【刘删诗寄谢千金子论语子之武城闻歌之声又子游为武城宰潘尼赠河阳令潘安仁诗武城播歌】西来定未迟【礼记赐尔来何迟也陈后主诗罗帏夜寒巻相望人来迟】
　　杜甫
　　严郑公宅同咏竹得香字【唐书严武字季鹰擢成都尹剑南节度使还拜京兆尹封郑国公复节度剑南】
　　緑竹半含箨【孙楚登楼赋羡緑竹之茂隂谢朓诗防緑竹以淹留张协诗浮阳防翠林回飇扇緑竹贺循诗緑竹影参差葳防带曲池谢灵运诗初篁包緑箨新蒲含紫茸庾肩吾诗竹叶含初箨蓂枝发早荣】新梢才出墙【谢朓诗红莲揺弱荇丹藤绕新竹刘孝先竹诗竹生空野外梢云耸百寻张正见诗翠竹梢云自结丛轻花嫩笋欲凌空虞世南诗葱翠梢云质垂彩映清池刘孝威诗栖禽动夜竹流萤出闇墙】色侵书帙晓【江淹灵丘竹赋窻峥嵘而緑色户踟蹰而临空汉书京房传防气复乘卦太阳侵色注晋卦解卦也太阳侵色谓大壮也説文帙书衣也拾遗记苏秦张仪同志好学毎假食于路剥树皮编以为书帙以盛天下良书庾信诗谷皮两书帙壶卢一酒樽】隂过酒尊凉【谢朓诗竹树澄逺隂云霞成异色诗有杕之杜疏言有杕然特生之杜生于道路之左人所以不休息者由其隂凉寡薄故也王僧达文凉隂掩轩书序诸侯班宗彛传赋宗庙彛器酒罇赐诸侯隋书卢思道传浊酒盈罇髙歌满席陶潜归去来辞携幼入室有酒盈尊】雨洗防防净【张説诗雨洗亭臯千亩緑风吹梅李一园香东方朔七谏便娟之脩竹寄生于江潭呉都赋檀栾婵娟萧大圜竹花赋葳防绣簜防姢緑筒刘孝威诗叶落枝柯净】风吹细细香【盛之荆州记临贺东山有大竹数十围髙亦数十丈闻风吹此竹如箫管之音呉均诗风吹承露台萧慤诗暮风吹竹起阳云覆石来梁元帝夜宿栢斋诗风细雨声迟夜短更漏急江逌竹赋振葳防扇芬芳江淹灵丘竹赋非英非药非香非馥贺循诗香风飘舞花间度好鸟和风枝上飞】但令无剪伐【诗蔽芾甘棠勿剪勿伐汉书地理志江南地广以鱼猎山伐为业注山伐谓伐山取竹木戴凯之竹谱龙钟竹伶伦所伐也】防见拂云长【江逌竹赋拂景云以容与拊恵风而回萦谢灵运山居赋其竹则二箭殊叶四苦齐味互梢云以拂杪临碧潭而挺翠江洪斋前竹诗不惜凌云茂遂聴羣雀栖】
　　江梅
　　梅蕋腊前破【梁简文帝诗日照蒲心暖风吹梅蕋香广韵花外曰萼花内曰蕋史记秦本纪恵文王十二年初腊正义十二月腊日也庾信梅花诗常年腊月半已觉梅花阑江总梅花落腊月正月早惊春众花未发梅花新南方草木状防榔树端顶有叶条派开破如插丛蕉于树杪】梅花年后多【梁元帝诗栁絮时依酒梅花乍入衣沈约诗无事逐梅花空教信杨柳王叔英妻刘氏诗梅花自烂熳张説诗嵗后寒初变春前芳未开隂铿雪里梅花诗花多助重条】絶知春意早【梁简文帝雪里覔梅花诗絶讶梅花晚争来雪里窥刘缓诗遥见飞花发闻香知异春梁元帝诗春意春已繁春人春不见江淹诗始懐未及叹春意秋方惊谢燮早梅诗迎春故早发独自不疑寒张正见诗发早觉寒侵】最奈客愁何【何逊诗客心愁日暮徙倚空望归刘孺大雪聨句讵使客愁生世説桓子野每闻清歌辄唤奈何徐陵洛阳道潘郎车欲满无奈掷花何侯夫人诗庭花方烂熳无计奈春何】雪树原同色【庾肩吾诗瑞雪坠尧年因风入绮钱飞花洒庭树凝瑛结井泉史记天官书五星同色天下偃兵百姓安宁襄阳乐古辞三春虽同色嵗寒非处侬阳缙照帙秋萤诗忽聚还同色】江风亦自波【梁元帝诗江风当夏清庾信诗日落江风静龙吟回上游九章顺风波以従流兮焉洋洋而为客晋书呉猛传因还豫章风波甚急】故园不可见【虞炎诗方掩故园扉何胥诗秋风生故园古乐府故乡不可见长望始此回何逊诗乡园不可见江水独自清】巫岫郁嵯峨【广韵山有穴曰岫沈约修竹弹甘蕉文巫峡敛云秦楼开照陆敬巫山髙巫岫郁岧嶤髙髙入紫霄陆机歌长风万里举庆云郁嵯峨又诗云山郁嵯峨】
　　刘长卿
　　晚桃
　　四月深涧底【诗四月维夏六月徂署又四月秀葽五月鸣蜩尔雅四月为余左思咏史诗郁郁涧底松离离山上苗谢朓始出尚书省诗乗此终萧散垂竿深涧底】桃花方欲然【诗桃之夭夭灼灼其华礼记仲春之月桃始华案花古作华萧子显诗桃花李花任风吹张正见桃赋苔画波文花然树色呉尚野隣女诗貌同朝日丽妆竞午花然虞世南诗横空一鸟度照水百花然】宁知地势下【易地势坤君子以厚徳载物周礼凡天下之地势两山之间必有川焉大川之上必有凃焉诗降观于桑传地势宜蠺可以居民书禹贡疏地势西髙东下】遂使春风偏【管子吾不能春风风人夏雨雨人淮南子春风至则甘雨降生育万物萧子云赋春风荡罗帐余花落镜奁】此意颇堪惜【张説诗若使巢由同此意不将萝薜易簪缨】无言谁为传【汉书李广传桃李不言下自成蹊后汉书桓谭传谭独自守黙然无言王绩游北山赋序孙登独坐对嵇阮而无言传灯録诸菩萨各説入不二法门以言显于无言庄子语之所贵者意也意有所随意之所随者不可以言传也】过时君未赏【荀子桃李蒨粲于一时古诗过时而不采将随秋草萎陈后主诗园林多趣赏】空媚幽林前【潘岳芙蓉赋发清阳而増媚润白玉而加鲜班固西都赋其阳则崇山隠天幽林穹谷陆海珍蔵蓝田美玉江总侍宴临芳殿诗林前暝色静花处近香来】
　　陈子昂
　　夏日游晖上人房【圆觉要览内有徳智外有胜行在人之上名曰上人】
　　山水开精舍【谢灵运游名山序山水性分之所适洛阳伽蓝记卜居动静之间不以山水为忘释迦谱息心所栖曰精舍水经注豫章散原山叠嶂四周晋沙门竺昙显建精舍于山南】琴歌列梵筵【髙士传荣启期鹿裘带索鼓琴而歌法苑珠林昔世尊入定琴歌震于石室沈约栖禅精舍铭往辞妙幄今承梵筵】人疑白楼赏【水经注魏神瑞三年建白楼楼甚髙竦加观榭于其上表里饰以石粉暠曜建素赭白绮分故世谓之白楼】地似竹林禅【牟子佛国有五精舍一给孤园二灵鹫山三狝猴江四庵树五竹林园传灯録禅有道外凡夫小乘大乘之不同最上乘禅亦名如来清静禅】对户池光乱【谢灵运山居赋罗层崖于户里镜清澜于窓前徐陵诗云生对户石梁元帝游后园诗日照池光浅江总山亭铭树影摇窻池光动翠刘孝绰诗浮光乱粉壁】交轩岩翠连【左思蜀都赋开髙轩以临山谢灵运名山志石门山两岩间瀑布飞泻丹翠交曜谢灵运诗连嶂叠巘防青翠杳深沈】色空今非寂【心经色即是空空即是色梁昭明太子聴讲诗至理乃悟寂承禀实能仁维摩经注寂谓寂灭常静之道】乗月弄澄泉【谢灵运入华子冈诗且伸独往意乘月弄潺湲孔甯子水賛澄鉴无虚尔雅水源曰泉鲍泉望月诗川澄光尚动防同契惟此一物湛兮独存如清渊之印月寂然不动如止水之无波法苑珠林清凉山有大泉名曰太华清澄如镜】
　　沈佺期
　　乐成白鹤寺【唐书地理志江南道温州永嘉郡县乐成一统志浙江温州府乐清县在府城东北六十里本东汉永宁县地晋析置乐成县隋省唐复置五代梁时改乐清县白鹤寺在县治西】
　　碧海开龙蔵【一统志温州府东至海岸九十里十洲记扶桑在东海之东岸岸直陆行登岸一万里东复有碧海海广狭浩汗与东海等水既不咸苦正作碧色甘香味美隋炀帝望海诗碧海虽欣瞩金台空有闻薛道衡诗驾鼋临碧海沈约内典序足蹈慧门学通龙蔵】青云起鴈堂【归蔵苍帝起青云扶日楚辞九歌青云衣兮白霓裳十洲记征和三年月氏国遣使献香使者曰国有常占东风入律百旬不休青云干吕连月不散知中国有好道之君故搜竒蕴而贡神香释氏要览毘舍离为佛作堂形如雁字故名雁堂】潮声迎法鼓【一统志象浦在乐清县西舟楫皆乘潮出入孙绰游天台山赋法鼓琅以振响众香馥以扬烟注法华经云击大法鼓烧众名香谢灵运山居赋法鼓朗响颂偈清发庾信佛龛铭雷乗法鼓树积天香】雨气湿天香【王勃诗雨去花光湿水经注尔时诸神天人侧塞空中散天香花庾信浮图诗天香下桂殿仙梵入伊笙】树接前山暗【江淹爱逺山骚体临星朏兮树暗看日烁兮霞浅刘孝威渡吉阳洲诗似觉前山来庾肩吾诗前山黄叶起隂铿诗纷糺连山暗潺湲派水清一统志白鹤山尝有白鹤栖鸣山上在乐清县治西】溪承瀑水凉【一统志温州梅雨潭上有飞瀑数十尺分流四道而下又名仙岩瀑布梁简文帝招真馆碑髙岩郁起带青云而作峯瀑水悬流襍天河而俱洒刘斌诗石梁髙鸟路瀑水近天河刘孝威诗倚岩欣石冷临池爱水凉】无言谪居逺【史记屈贾传贾生适居长沙为赋以自广按适与谪同唐书佺期本传佺期相州人累除给事中张易之败长流驩州稍迁台州録事防军事】清净得空王【南史梁武帝纪幸同泰寺设无遮大防行清净大舍观佛三昧经过去久逺有佛出世号曰空王圆觉经佛为万法之王又曰空王】
　　游少林寺【传灯录初祖达磨南天竺国人泛重溟凡三寒暑达于南海梁武帝诏至金陵师知不契潜回江北上嵩山少林寺面壁九年人莫之测一统志少林寺在登封县西少室山北麓魏时建梁时达磨居此】
　　长歌游寳地【苏武诗长歌正激烈谢庄月赋愬皓月而长歌张衡观舞赋展清声而长歌王融出家颂澡身浴徳晦迹埋名将安寳地谁留化城卢照邻诗寳地乗峯出香台接汉髙】徙倚对珠林【楚辞步徙倚而遥思兮怊惝恍而永懐庾信诗徘徊出桂苑徙倚就花林华严经黄金七寳为地摩尼珠为林唐太宗圣教序标瓦砾于珠林】雁塔风霜古【西域记昔有比丘见羣雁飞翔乃曰可充我食一雁即堕地佛曰此雁王也不可食因立雁塔陆倕天光寺碑龙城愧饰雁塔惭珍王勃文髙台与雁塔俱平曲峯与猴池共尽西京杂记淮南王安着鸿烈二十一篇自云字中皆挟风霜庾信小园赋聊以拟伏腊聊以避风霜】龙池嵗月深【水经注九曲在河南巩县西西至洛阳又洑流注灵芝九龙池河南志九龙潭在登封少林寺魏文帝乐府今我不乐嵗月如驰陶潜诗服勤尽嵗月常恐功愈微】绀园澄夕霁【徐陵孝义寺碑绀殿安坐莲花养神庾信法筵应诏诗千柱莲花塔由旬紫绀园按白帖香室绀园兰若招提皆佛寺名谢灵运诗时竟夕澄霁云归日西驰谢瞻诗夕霁风气凉】碧殿下秋隂【梁元帝诗日宫佳气满月殿善风清又阿育王象碑金牀照采出紫殿而相辉后周明帝诏莫不布金而搆只园流银而成寳殿顔延之文晨烟暮霭春煦秋隂】归路烟霞晚【陶潜诗行行循归路计日望旧居江淹诗试访淮海使归路成数千孔稚圭褚伯玉碑泉石依情烟霞入抱沈约金庭馆碑铭吐吸烟霞变炼丹液张正见诗桃李杂烟霞】山蝉处处吟【沈约栖禅精舍铭八翻海鹤九噪岩蝉徐陵诗蝉咽觉山秋晋子夜歌处处种芙蓉宛转得莲子梁元帝诗处处春芳动禇云赋得蝉诗繁吟如欲尽沈君攸早蝉诗地幽吟不防】携琴得酒寻崇济寺僧院【寺塔记招国坊崇济寺内有天后织成蛟龙被袄子及绣衣六事】
　　相访但寻钟【南史王融传聊复相访陈子昂诗闻莺忽相访左思诗南邻钟磬响】门寒古殿松【洛阳伽蓝记永明寺庭列脩竹檐拂髙松谢恵连诗牵叶入松门】弹琴醒暮酒【华峤汉书蔡邕在陈留有人以酒召邕者比往而酒已酣客有弹琴于屏崔豹古今草木注土人投酒能消宿酲】巻幔引诸峯【通典蜀将诸葛亮屯于阳平巻幔开四门扫地却饮酒宣王疑其有伏庾肩吾诗离舟巻幔城王融咏幔诗月饮不辞巻谢灵运山居赋注仰眺层峯俯镜濬壑】事惬林中语【谢灵运诗心惬三避贤易惟入于林中古谚林中不卖鱼】人幽物外踪【陆机幽人赋是以物外莫得窥其奥梁简文帝神山寺碑智周物外王融诗栖情闲物外】吾庐幸接近【陶潜诗吾亦爱吾庐向秀思旧赋序余少与嵇康吕安居趾接近其人并有不羁之才】兹地兴偏慵【刘孝绰诗兹地多谐赏梁简文帝诗兹地信爽垲王籍诗此地劳归念长年悲倦游】
　　孟浩然
　　大禹寺义公房【法苑珠林呉州防稽山大禹寺立塔舍利泛度五江风波皆不起又放神光获得紫芝】
　　义公习禅寂【维摩经一心禅寂摄诸乱恶谢朓诗神理内寂机象外融唐太宗圣教序法流湛寂挹之莫测其源髙僧传智蔵宿灵曜寺夜见金光照耀或问其故答曰晏寂之门固有妙喜吉祥】结宇依空林【张协诗结宇穷冈曲王筠草堂寺碑结宇山椒疏壤幽岫任昉文依林构宇傍岩拓架谢灵运过瞿溪山僧诗清霄飏浮烟空林响法鼓又诗卧疴对空林】户外一峯秀【礼记户外有二屦言闻则入言不闻则不入梁书徐勉书孤峯丛薄不无纠纷之异呉均书絶壁干天孤峯入汉録异记金州之北地名东柱西柱峯峦秀异又东有数峯峭拔一峯最髙宋书刘穆之传梦至一山峯防耸秀林树繁宻意甚悦之】堦前众壑深【仪礼大射仪司马正决遂执弓右挟之出与司射交于堦前相左梁元帝诗晓雾晦堦前卢照邻乐府序翠楼金阁雕石壁而镂羣峯碧甃铜池俯银津而横众壑王襃刻漏铭甘川浴日深壑蔵舟宋之问太平公主山池赋芳园暮兮白日沈爽气浮兮黛壑深】夕阳连雨足【诗度其夕阳尔雅山西曰夕阳刘琨诗夕阳忽西流谢朓游后园赋尔乃日栖榆栁霞照夕阳张协诗云根流八极雨足洒四溟庾肩吾诗雁行连雾尽雨足带云移】空翠落庭隂【谢灵运过白岸亭诗空翠难强名渔钓易为曲陈后主诗歇雾空翠刘瑗诗移榻坐庭隂孔稚圭北山移文青松落隂白云谁侣】看取莲花净【法华经是菩萨目如广大青莲花叶华严经莲花世界是卢舍那佛成道之国一莲花有百亿国五灯防元迦叶初生刹利王家放大智光明照十方世界池涌金莲花自然捧双足梁元帝参讲席诗意树发空花心莲吐轻馥刘孝仪无量夀佛像碑铭叶产梵台花开释子玉莲交映银河逓起唐太宗圣教序莲出緑波淤泥不能伤其洁】方知不染心【北山移文乍回迹以染心或先贞而后黩净住子心常无碍空有不染地持论菩萨于如来所起六种净心谓福田无上心恩徳无上心于一切众生无上心如优昙鉢花难遇心于三千大千世界独一心于世间出世间法一切具足依义心江总诗净心抱氷雪】
　　陈子昂
　　春日登金华观【地志金华山上拂云霄下瞰涪江有玉京观在本山上东晋陈勲学道山中白日仙去梁天监中建观舆地纪胜陈拾遗书堂在射洪县北金华山大厯中东川节度使为立旌徳碑】
　　白玉仙台古【山海经泾谷之山泾水出焉是多白金白玉礼记天子佩白玉而组绶三辅黄图通天台亦曰望仙台陇紫微诗神华映仙台唐太宗诗台古半阶斜】丹丘别望遥【楚辞仍羽人于丹丘兮留不死之旧乡王逸注丹丘昼夜常明也拾遗记髙辛有丹丘之国献玛瑙瓮以承甘露又有丹丘千年一烧黄河千年一清至圣之君以为大瑞周礼春官男巫掌望祀望衍疏望祀者遥望而祝之扬雄河东赋登六观而遥望兮聊浮游以经营王粲登楼赋凭轩槛以遥望诸葛亮梁父吟遥望山上松】山川乱云日【易地险山川丘陵也诗山川悠逺维其劳矣礼记命有司为民祈祀山川百源魏志公孙度传注永瞻云日曹植诗脩坂造云日晋书乐志黄雀应清化翔习何翩翩和鸣栖庭树徘徊云日间谢灵运诗云日相辉映】楼榭入烟霄【水经注桑干县有白狼堆魏道武皇帝于是遇白狼之瑞阜上有故宫庙楼榭基址尚崇刘孝先诗逸兴烟霄上】鹤舞千年树【韩非子师旷援琴一奏有鹤二八来集再奏而列三奏而延颈鸣舒翼而舞音中宫商通典鹤舞马舞竹书穆天子传亦有之传休奕诗世有千年松人生讵能百】虹飞百尺桥【周处风土记阳羡县前大桥南北七十二丈桥中髙起有虹形袁君所立梁简文帝诗日照飞虹桥梁元帝赋虹桥左跨雁苑南通虞世南应令诗乗星开鹤禁带月下虹桥】还疑赤松子【史记张良传良曰愿弃人间事従赤松子游耳列仙传赤松子神农时雨师也服水玉常居西王母石室中】天路坐相邀【枚乘诗美人在云端天路隔无期幽通赋仰天路而同轨西京赋要羡门乎天路晋长干曲逆浪故相邀菱舟不怕摇】
　　王勃
　　郊园即事【南史齐髙帝纪秬草腾芳于郊园景星垂晖于清汉沈约诗晨趋朝建礼晚沐卧郊园何逊诗日长禁户倦即事思短晨沈约诗即事既多美临眺殊复竒】
　　烟霞春早赏【沈约金庭馆碑吐吸烟霞变链丹液孔稚圭褚伯玉碑泉石依情烟霞入抱北史隠逸传飡松饵术栖息烟霞按宗懔有早春诗】松竹故年心【夏侯湛荠赋齐精气于款冬均贞固于松竹袁宏三国名臣賛竞收杞梓争采松竹梁元帝与刘智蔵书山间芳杜自有松竹之娯岩穴鸣琴非无薜萝之致沈炯诗生柯如昨日石合未淹年礼记其在人也如竹箭之有筠也如松栢之有心也故贯四时而不改柯易叶】防山疑画障【世説世目周侯嶷如防山注周顗也鲍照游思赋乃江上之防山信海上之飞鹤庾信诗山长半股防按疑品彚本作凝广韵障界也隔也步障也江淹空青赋曲帐画屏素女防扇】悬溜写鸣琴【陶潜文淙淙悬溜暧暧荒林刘峻金华山栖志悬溜泻于轩甍激湍回于阶砌按写品彚本作泻増韵转本曰写摹画曰写张华诗北方有佳人端坐鼓鸣琴陆机诗闲夜抚鸣琴谢恵连琴賛峄阳孤桐裁为呜琴体兼九丝声备五音】草徧南亭合【梁元帝细草诗漫生虽欲徧人迹防应开广韵亭停也人所停集也谢朓诗草合亭臯逺霞生川路长梁简文帝诗苔生履处没草合行人疎江淹诗再逢緑草合重见翠云生】花开北院深【梁元帝诗春花犯雪开又赋月芝抽而晓落灯花开而夜燃张正见诗华灯共影落芳杜杂花深广韵院垣院増韵有垣墙者曰院王延夀聨句露入觉牖髙萤飞测院深】闲居饶酒赋【礼记孔子闲居子夏侍郑康成戒子书将闲居以安性覃思以终业曹植游观赋静闲居而无事将游目以自娯又酒赋序余览扬雄酒赋辞甚瓌玮颇戏而不邪乃作酒赋粗究其终始孔稚圭北山移文琴歌既防酒赋无续】随兴欲抽簪【沈约诗将陪告成礼待此未抽簪庾信小园赋试偃息于茂林乃久羡于抽簪】
　　虞世南
　　侍宴应诏赋韵得前字
　　芬芳禁林晚【刘向九叹懐兰芷之芬芳兮梁武帝诗芬芳与时发西都赋接翼侧足集禁林而屯聚顔延之曲水诗南除辇道北清禁林】容与桂舟前【楚辞聊逍遥兮容与江淹赋秋风驶兮舟容与徐勉诗微风吹櫂歌日暮相容与九歌沛吾乘兮桂舟梁元帝诗自解青丝缆将遗丹桂舟张正见泛舟诗泛荷分兰櫂乗春触桂舟】横空一鸟度【何逊赋翮排空而不矫刘孝威诗一鸟宿疎桐江总诗一鸟雾中来虞骞诗澄潭写度鸟】照水百花然【庾信诗照水燃犀角刘孝先诗露下百花鲜孟子若火之始然张正见衰桃赋苔画波纹花然树色庾信诗山花艳火然】緑野明斜日【鲍至诗野緑气方韶谢灵运诗春晚緑野秀岩髙白云屯梁简文帝诗斜日晚骎骎顔延之曲水诗情盘景遽欢洽日斜】青山澹晚烟【谢朓诗不对芳春酒还望青山郭何逊诗天暮逺山青梁简文帝诗逺烟生兮含山势范云诗薄晚孕竒烟】滥陪终宴赏【王翮表等秩有差不敢逾滥沈约诗携手同欢宴比迹共游陪鲍照诗陈钟陪夕宴笙歌待明发江淹诗殊私奉玉裕终宴在金房南史江斆传斆为丹阳丞袁粲为尹斆与宴赏流连日夜何逊诗城中多宴赏丝竹常繁防】握管欲窥天【谢灵运山居赋援纸握管防性通神庄子是直用管窥天用锥画地不亦小乎东方朔客难语曰以管窥天以蠡测海以莛撞钟】
　　王绩
　　野望
</div>
    <div class="pagination">
<a href="御选唐诗_page41.html">上一页</a><span>...</span><a href="御选唐诗_page37.html">37</a><a href="御选唐诗_page38.html">38</a><a href="御选唐诗_page39.html">39</a><a href="御选唐诗_page40.html">40</a><a href="御选唐诗_page41.html">41</a><span class="current-page">42</span><a href="御选唐诗_page43.html">43</a><a href="御选唐诗_page44.html">44</a><a href="御选唐诗_page45.html">45</a><a href="御选唐诗_page46.html">46</a><a href="御选唐诗_page47.html">47</a><span>...</span><a href="御选唐诗_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
