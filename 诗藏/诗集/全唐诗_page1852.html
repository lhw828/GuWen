<!DOCTYPE html>
<html>
<head>
    <meta charset="UTF-8">
    <title>全唐诗 - 第 1852 页/共 1883 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐诗 - 第 1852 页/共 1883 页</h1>
    <div class="content">洞房深，画屏灯照，山色凝翠沈沈。听夜雨，冷滴芭蕉，
惊断红窗好梦。龙烟细飘绣衾，辞恩久归长信。      
凤帐萧疏，椒殿闲扃¤  
辇路苔侵，绣帘垂，迟迟漏传丹禁。蕣华偷悴，      
翠鬟羞整。愁坐望处，金舆渐远，何时彩仗重临。    
正消魂，梧桐又移翠阴。
   卷891_2  【忆江南】崔怀宝                    
平生愿，愿作乐中筝。得近玉人纤手子，            
砑罗裙上放娇声。便死也为荣。                  
   卷891_3  【闲中好】郑符                      
闲中好，尽日松为侣。此趣人不知，轻风度僧语。  
   卷891_4  【闲中好】段成式                    
闲中好，尘务不萦心。坐对当窗木，看移三面阴。  
   卷891_5  【闲中好】张希复                    
闲中好，幽磬度声迟。卷上论题肇，画中僧姓支。  
   卷891_6  【南歌子（歌或作柯，一名春宵曲）】温庭筠                      
手里金鹦鹉，胸前绣凤凰。偷眼暗形相，不如从嫁与，
作鸳鸯。            
似带如丝柳，团酥握雪花。帘卷玉钩斜，九衢尘欲暮，
逐香车。            
倭堕低梳髻，连娟细扫眉。终日两相思，为君憔悴尽，
百花时。            
脸上金霞细，眉间翠钿深。欹枕覆鸳衾，隔帘莺百转，
感君心。            
扑蕊添黄子，呵花满翠鬟。鸳枕映屏山，月明三五夜，
对芳颜。            
转盼如波眼，娉婷似柳腰。花里暗相招，忆君肠欲断，
恨春宵。            
懒拂鸳鸯枕，休缝翡翠裙。罗帐罢炉熏，近来心更切，
为思君。            
   卷891_7  【荷叶杯】温庭筠                    
一点露珠凝冷，波影，满池塘。绿茎红艳两相乱，肠断，
水风凉。            
镜水夜来秋月，如雪，采莲时。小娘红粉对寒浪，惆怅，
正思惟。            
楚女欲归南浦，朝雨，湿愁红。小船摇漾入花里，波起，
隔西风。            
   卷891_8  【忆江南】温庭筠                    
千万恨，恨极在天涯。山月不知心里事，            
水风空落眼前花。摇曳碧云斜。                  
梳洗罢，独倚望江楼。过尽千帆皆不是，            
斜晖脉脉水悠悠。肠断白蘋洲。                  
   卷891_9  【蕃女怨】温庭筠                    
万枝香雪开已遍，细雨双燕。钿蝉筝，金雀扇，      
画梁相见。雁门消息不归来，又飞回。            
碛南沙上惊雁起，飞雪千里。玉连环，金镞箭，      
年年征战。画楼离恨锦屏空，杏花红。            
   卷891_10  【遐方怨】温庭筠                   
凭绣槛，解罗帏。未得君书，断肠潇湘春雁飞，      
不知征马几时归，海棠花谢也，雨霏霏。          
花半拆，雨初晴。未卷珠帘，梦残惆怅闻晓莺，      
宿妆眉浅粉山横，约鬟鸾镜里，绣罗轻。          
   卷891_11  【诉衷情（一名一丝风）】温庭筠     
莺语，花舞，春昼午，雨霏微。金带枕，宫锦，凤凰帷。
柳弱燕交飞，依依。辽阳音信稀，梦中归。        
   卷891_12  【定西番】温庭筠                   
汉使昔年离别，攀弱柳，折寒梅，上高台¤          
千里玉关春雪，雁来人不来。羌笛一声愁绝，月裴回。
海燕欲飞调羽，萱草绿，杏花红，隔帘栊¤          
双鬓翠霞金缕，一枝春艳浓。楼上月明三五，琐窗中。
细雨晓莺春晚，人似玉，柳如眉，正相思¤          
罗幕翠帘初卷，镜中花一枝。肠断塞门消息，雁来稀。
   卷891_13  【思帝乡】温庭筠                   
花花，满枝红似霞。罗袖画帘肠断，卓香车。        
回面共人闲语，战篦金凤斜。惟有阮郎春尽，不归家。
   卷891_14  【酒泉子】温庭筠                   
花映柳条，闲向绿萍池上。凭栏干，窥细浪，雨萧萧¤
近来音信两疏索，洞房空寂寞。掩银屏，垂翠箔，度春宵。                    
日映纱窗，金鸭小屏山碧。故乡春，烟霭隔，背兰釭¤
宿妆惆怅倚高阁，千里云影薄。草初齐，花又落，燕双飞。                    
楚女不归，楼枕小河春水。月孤明，风又起，杏花稀¤
玉钗斜篸云鬟重，裙上金缕凤。八行书，千里梦，雁南飞。                    
罗带惹香，犹系别时红豆。泪痕新，金缕旧，断离肠¤
一双娇燕语雕梁，还是去年时节。绿杨浓，芳草歇，  
柳花狂。            
   卷891_15  【玉蝴蝶】温庭筠                   
秋风凄切伤离，行客未归时。塞外草先衰，江南雁到迟¤
芙蓉凋嫩脸，杨柳堕新眉。摇落使人悲，断肠谁得知。
   卷891_16  【女冠子】温庭筠                   
含娇含笑，宿翠残红窈窕。鬓如蝉，寒玉簪秋水，    
轻纱卷碧烟¤          
雪胸鸾镜里，琪树凤楼前。寄语青娥伴，早求仙。  
霞帔云发，钿镜仙容似雪。画愁眉，遮语回轻扇，    
含羞下绣帏¤          
玉楼相望久，花洞恨来迟。早晚乘鸾去，莫相遗。  
   卷891_17  【归国遥（国一作自，遥一作谣）】温庭筠                       
香玉，翠凤宝钗垂s4[zy _blank ]。钿筐交胜金粟，越罗春水绿¤                
画堂照帘残烛，梦馀更漏促。谢娘无限心曲，晓屏山断续。                    
双脸，小凤战篦金飐艳。舞衣无力风敛，藕丝秋色染¤
锦帐绣帏斜掩，露珠清晓簟。粉心黄蕊花靥，黛眉山两点。                    
   卷891_19  【菩萨蛮】温庭筠                   
小山重叠金明灭，鬓云欲度香腮雪。懒起画蛾眉，    
弄妆梳洗迟¤          
照花前后镜，花面交相映。新帖绣罗襦，双双金鹧鸪。
水精帘里颇黎枕，暖香惹梦鸳鸯锦。江上柳如烟，    
雁飞残月天¤          
藕丝秋色浅，人胜参差剪。双鬓隔香红，玉钗头上风。
蕊黄无限当山额，宿妆隐笑纱窗隔。相见牡丹时，    
暂来还别离¤          
翠钗金作股，钗上蝶双舞。心事竟谁知，月明花满枝。
</div>
    <div class="pagination">
<a href="全唐诗_page1851.html">上一页</a><span>...</span><a href="全唐诗_page1847.html">1847</a><a href="全唐诗_page1848.html">1848</a><a href="全唐诗_page1849.html">1849</a><a href="全唐诗_page1850.html">1850</a><a href="全唐诗_page1851.html">1851</a><span class="current-page">1852</span><a href="全唐诗_page1853.html">1853</a><a href="全唐诗_page1854.html">1854</a><a href="全唐诗_page1855.html">1855</a><a href="全唐诗_page1856.html">1856</a><a href="全唐诗_page1857.html">1857</a><span>...</span><a href="全唐诗_page1853.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
