<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 363 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 363 页/共 1083 页</h1>
    <div class="content">　　御定全唐诗巻二百九十一
　　钦定四库全书
　　御定全唐诗卷二百九十二
　　司空曙
　　司空曙字文明【一作初】广平人登进士第从韦臯于剑南贞元中为水部郎中终虞部郎中诗格清华为大厯十才子之一集三卷今编诗二卷
　　题玉眞观公主山池院
　　香殿留遗影春朝玉户开羽衣重素几珠网俨轻【一作尘】埃石自蓬山得泉经太液来桞丝遮緑浪花粉落青苔镜掩鸾空在霞消鳯不廻唯余古桃【一作坛】树传是上仙栽
　　送永阳崔明府
　　古国羣舒地前当桐柏闗连绵江上雨稠叠楚南山沙馆行帆息枫洲【一作州又作舟】候吏还乗篮若有暇精舍在林间
　　送曹三同【一作原】猗【一作桐椅】游山寺
　　山蹋青芜尽凉秋古寺深何时得连策此夜更闻琴穷水云同穴过僧虎共林殷勤如念我遗尔挂冠心
　　送崔校书赴梓幕
　　碧峰天柱下鼓角镇南军管记催飞檄蓬莱辍校文栈霜朝似雪江雾晩成云想出褒中望巴庸方路分
　　送夔州班使君
　　鱼【一作蜀】国巴庸路麾幢汉守过晓樯争市隘夜鼓祭神多云白当山雨风清满峡波夷陵旧人吏犹诵两岐歌
　　送菊潭王明府
　　业成洙泗客皓髪着儒衣一与游人别仍闻带印归林多宛地古云尽汉山稀莫爱浔阳隐嫌官计亦非
　　送太易上人赴东洛
　　遥见登山处青芜雪后春云深岳庙火寺宿洛阳人饵药将斋折唯诗与道亲凡经几回别麈尾不离身
　　和王卿【一作太常】立秋即事
　　秋宜何处看试问白云官暗入蝉鸣树微侵蝶绕兰向风凉稍动近日暑犹残九陌浮埃减千峯爽气攅换衣防竹暮沈果讶泉寒宫响传花杵天清出露盘髙禽当侧弁游鲔对凭栏一奏招商曲空人继唱难
　　和李员外与舍人咏玫【一作冬】瑰花寄徐侍郎
　　仙吏紫薇郎竒花共翫芳攒星排緑蒂照眼发红光暗妬翻堦药【一作叶】遥连直署香游枝蜂绕易碍刺鸟衔妨露湿凝衣粉风吹散蕊黄防茏珠树合焕烂锦屛张留客胜看竹思人比爱棠如传采苹咏逺思满潇湘
　　冬夜耿拾遗王秀才就宿因伤故人
　　旧时闻笛泪今夜重沾衣方恨同人【一作】少何堪相见稀竹烟凝涧壑林雪似芳菲多谢劳车马应怜独掩扉
　　早春游慈【一作报】恩南池
　　山寺临池水春愁望逺生蹋桥逢鹤起寻竹值泉横新栁丝犹短轻【一作柔】苹叶未成还如虎溪上日暮伴僧行
　　雨夜见投之作
　　出户繁星尽池塘暗不开动衣凉气度遰树逺声来灯外初行电城隅偶【一作忽】隐雷因知谢文学晓望比尘埃
　　龙池寺望月寄韦使君阎别驾
　　清光此夜中万古望应同当野山沈雾低城树有风花宫纷共邃水府皓相空遥想髙楼上唯君对【一作望】庾公
　　秋夜忆兴善院寄苖发
　　右军多住寺此夜后池秋自与山僧伴那因洛客愁卷帘霜霭霭满目水悠悠若有诗相赠期君忆惠休
　　病中寄郑十六兄【一本题下有防字】
　　倦枕欲徐行开帘秋月明手便笻杖冷头喜葛巾轻緑草前侵水黄花半上城虚消此尘景不见十年兄
　　卫明府寄枇杷叶以诗答
　　倾筐呈緑叶重叠色何鲜讵是秋风里犹如晓露前【一作传】仙方当见重消疾本应便全胜甘蕉赠空投谢氏篇
　　过庆寳寺【一作耿湋诗题作废宝光寺】
　　黄叶前朝寺无僧寒【一作闲】殿开池晴出曝松暮【一作暝】鹤飞廻古井【一作砌】碑横草隂廊画杂苔禅宫亦销【一作衰】歇尘世转堪哀
　　奉和张大夫酬髙山人
　　野客居铃阁重门将校稀豸冠亲谷弁印识荷衣座右【一作坐久】寒飚【一作泉】爽谈余暮角微苍生须太傅山在岂容归
　　送严使君游山
　　家楚依三戸辞州选一钱酒杯同寄世客櫂任销年赤烧兼山逺青芜与浪连青春明月夜知上鄂君船
　　送栁震归蜀
　　白日双流静西看蜀国春桐花能乳鸟竹节竞祠神蹇歩徒相望先鞭不可亲知从江仆射登榻更何人
　　送乐平苖明府
　　天际山多处东安古邑【一作邑更】深緑田通竹里白浪隔枫林诗有江僧和门唯越客寻应将放鱼化一境表吾心
　　赠送郑钱二郎中
　　梅含栁已动昨日起东风惆怅心徒壮无如鬓作翁百年飘若水万绪尽归空何可宗禅客迟廻岐路中酬郑十四望驿不得同宿见赠因寄张参军
　　逢君喜成泪暂似故乡中谪宦犹多惧清宵不得终月烟髙有鹤宿【一作霜】草净无虫明日郄超防应思下客同
　　暮春野望寄钱起【一作耿湋诗】
　　草长花落树羸病强寻春无复少年意空余华髪新青原髙【一作晴】见水白社静逢人寄谢南宫客轩车不可【一作见】亲
　　送王使君小子孝亷登科归省
　　年少通经学登科尚佩觿张冯本名士蔡廓是佳儿鞍马临岐路龙钟对别离寄书胡太守请【一作清】与故人知
　　云阳寺石竹花
　　一自幽山别相逢此寺中髙低俱出【一作有】叶深浅不分丛野蝶难争白庭榴暗让红谁怜芳最久春露到秋风
　　送髙胜重谒曹王
　　江上【一作水】青枫岸隂隂万里春朝辞郢城酒暮见洞庭人兴比乗舟访恩懐倒屣亲想君登旧榭重喜扫芳尘
　　闲园书事招畅当
　　闻蝉昼眠后欹枕对蓬蒿羸病嬾寻戴田园方咏陶傍檐虫挂静出树蝶飞髙惆怅临清镜思君见鬓毛
　　过钱员外
　　为郎头已白迹向市朝稀移病居荒宅安贫着败衣野园随客醉雪寺伴僧归自説东峰下松萝满故扉
　　赠庾侍御
　　年少身无累相逢忆此时雪过云寺宿酒向竹园期白髪今催老清琴但起悲唯应逐宗炳内学愿为师
　　赠李端
　　共忆南浮【一作楼】日登髙望若何楚田湖草逺江寺海榴多载酒寻山宿思人带雪过东西几回别此防各蹉跎
　　送流人
　　闻説南中事悲君重窜身山村枫子鬼江庙石郎神童稚留荒宅图书托故人青门好风景为尔一沾巾
　　过胡居士【一作湖上】覩王右丞遗文
　　旧日相知尽深居独一身闭门空【一作唯】有雪看竹永无人毎许前山隐曽怜陋巷贫题诗今尚在暂为拂流【一作留】尘
　　送郎使君赴郢州
　　使君持节去云水满前程楚寺多连竹江樯逺暎城登楼向月望赛庙傍山行若动思乡咏应贻谢歩兵
　　贼平后送人北归
　　世乱同南去时清独北还他乡生白髪旧国见青山晓月过残垒繁星宿故闗寒禽与衰草处处伴愁顔
　　观猎骑【一作公子行】
　　纒臂绣纶巾貂裘窄称身射禽风助箭走【一作骤】马雪翻【一作飞】尘金埒争开道香车为驻轮翩翩不知处传【一作应】是霍家亲
　　同苖员外宿荐福常师房【一作秋喜卢纶同宿寺】
　　浮生共多故聚宿喜君同人息时闻磬灯揺乍有风霜堦疑【一作寒霜疑】水际夜木似山中一愿持【一作投】如意长来事逺公
　　送乔广下第归淮南
　　遥想长淮尽荒堤楚路斜戍旌标白浪罟网入青葭啼【一作归】鸟仍临水愁人更见【一作看】花东堂一枝在为子惜年华
　　风筝
　　髙风吹玉柱万籁忽齐飘飒树迟难度萦空细渐销松泉鹿门夜笙鹤洛滨朝坐与真僧聼支颐向寂寥
　　闲居寄苖发
　　渐向浮生老前期竟若何独身居处静永夜坐时多厌逐青林客休吟白雪歌支公有遗寺重与谢【一作戴】安过
　　送王先生归南山
　　儒中年最老独有济南生爱子方传业无官自耦耕竹通山舍逺云接雪【一作玉】田平愿作门人去相随隐姓名
　　寄天台秀师
　　天台瀑布寺传有白头师幻迹示【一作是】羸病空门无住持雪晴看鹤去海夜与龙期永愿亲缾屦呈功【一作澄心】得问疑
　　送夏侯审赴宁国
　　青圻连白浪晓日渡南津山叠陵阳树舟多建业人烟霞髙占【一作古】寺枫竹暗停【一作亭】神如接晖集江丞独【一作城犹】见亲
　　云阳馆与韩绅【一作韩升卿】宿别
　　故人江海别几度隔山川乍见翻疑梦相悲各问年孤灯寒照雨湿竹暗浮烟更有明朝恨离杯惜共传
　　送卢使君赴防州
　　铙管随旌斾髙秋逺上巴白波连雾雨青壁断蒹葭凭几双童静登楼万井斜政成知变俗当应画轮车
　　夜闻回雁
　　雁响天边过髙髙望不分飕飗传细雨嘹唳隔长云散向谁家尽归来几客闻还将今夜意西海话苏君
　　赋得的的帆向浦
　　向浦参差去随波逺近还初移芳草里正在夕阳间隐暎回孤驿微明出乱山向空看不尽归思满江闗
　　秋思呈尹植裵説【一本题下有郑洞二字】
　　静向嬾相偶年将衰共催前途懽不【一作未】集徃事恨空来昼景委红叶月华销【一作铺】緑苔沈思竟何有坐结玉琴哀
</div>
    <div class="pagination">
<a href="御定全唐诗_page362.html">上一页</a><span>...</span><a href="御定全唐诗_page358.html">358</a><a href="御定全唐诗_page359.html">359</a><a href="御定全唐诗_page360.html">360</a><a href="御定全唐诗_page361.html">361</a><a href="御定全唐诗_page362.html">362</a><span class="current-page">363</span><a href="御定全唐诗_page364.html">364</a><a href="御定全唐诗_page365.html">365</a><a href="御定全唐诗_page366.html">366</a><a href="御定全唐诗_page367.html">367</a><a href="御定全唐诗_page368.html">368</a><span>...</span><a href="御定全唐诗_page364.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
