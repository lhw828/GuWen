<!DOCTYPE html>
<html>
<head>
    <meta charset="UTF-8">
    <title>御定历代题画诗类 - 第 64 页/共 269 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代题画诗类 - 第 64 页/共 269 页</h1>
    <div class="content">　　武夷胜槩自籛铿叠嶂层峦积翠烟古径崎岖缘絶壁小泾盘折入通川太王山背杉应老玉女峰头花欲然丹灶临流存古迹仙舟驾壑是何年游人醉坐三杯石神力遥开一线天
　　题武夷九曲櫂歌图　　　　　【明】周　斌
　　我昔武夷山下过好山多向马前看晴云堕地晩不湿翠壁插天秋正寒岩下岂无仙子宅洞中亦有老龙蟠即今便欲归林壑与子相逢别更难
　　题武夷九曲櫂歌图　　　　　【明】王　燧
　　曽开武夷景未向武夷游清溪凡九曲曲曲是瀛洲昔贤有遗宅乔木春森寂千古仰高风百年存古迹我欲往追寻烟花几转深櫂歌何处发山水答清音
　　题徐良夫九曲櫂歌图　　　　【明】李　铎
　　徐君海上人雅有山林想逺游赋幽寻徘徊脱征鞅长揖虹桥仙飘飘欲偕往牵舟坼岸回着屐缘崖上万壑风泉渟层岩土花长彩鸾载玉笙隐隐遗清响幻迹杳难穷真源豁而敞永怀紫阳翁防然契心赏
　　题武夷山图【用何光禄匪莪原　明韵赠林纳言省庵】董其昌
　　两丸熠煜跳天门风凥气马无停辕欲界仙都瓯海裹幔亭自昔曽孙里神霄高外更无高神瀵水穷重得水凌倒景兮乘云搆取清防大赤文叩洞天兮搜福地婆婆鸟迹鱼虫字九曲櫂歌丹九转十年尘土肠为遣卢敖竹杖亘千寻黄石隂符遗一卷回思九陌走黄埃浮名于我何有哉渔父桃源岂再来天公粉本深徘徊不贪大药化黄金只爱清音叶素琴故人持赠好东绢仙人属我开生面布韤青鞵不用将云鬟雾髻长相见有美林夫子偏怜虎头痴披图选其胜卜筑将因之西岭烟井焚寳鸭东峰日上苍龙夹依依蝴蝶梦中归所欠鹓鸾揷翅飞直是舜耕田已熟直缘商战貎多肥解道仙凡途岂隔朝凡暮圣忽复易武夷洞口憇灵踪紫阳祠畔荒行迹省雨须从好雨星积风但养摩天翮宦路无穷素作缁学人漫看朱成碧我袖长懐一瓣香更添下拜岩岩石
　　题张一邨画山隂岩壑图　　　　　【明】僧大圭
　　张侯写山工写奇笔力可追黄大痴鲈鱼江头一斗酒墨花散作秋淋漓前峰崒嵂如束笋后峰盘拏来不尽突马方惊滟滪高啼猿忽觉蓬莱近水风离离开锦屏峡泉歴歴鸣瑶筝幽葩自炫晨露洁小草不奈繁霜零兵余僧舍总揺落何意空林见楼阁十年碌碌走河城重忆山隂旧岩壑秋来日日愁炎蒸解衣思濯松风清轻包锡杖从此去何处水边无月明别峰和尚方丈题唐子华山隂圗　【明】刘　基
　　连山走坡陀大谷入晻暧屋藏深树中路出巨石背烟雨时有无涧壑互显晦轻盈曵飞绡缥缈沃浮黛雄梁矫修鼍骍璧駮文瑇峥嵘紫霞高屈曲白水汇隂森神鬼宅奋迅龙马队风云气象寛日月光炯碎借问此何乡或有捐余佩答云越山隂信美无与对自从永和来燕游推胜槩佳人去不还盛集嗟未再唐令实好奇掇拾归画绘上人逺公徒我亦渊明辈防晤属时艰观览増慷慨故园没灌莽举足蛇豕碍放歌自太息激烈惊厚载
　　象山图　　　　　　　　　　　【元】呉师道
　　突兀山如象东南缥缈间先生説经罢仙伯御风还瑶草晩谿碧桃花春洞闲神京看图画尘土愧人顔
　　题象山环溪图　　　　　　　　【元】黄　溍
　　崇山标地灵万古聚清淑堂堂故相家高风在乔木仙翁上天去逸响今谁续优哉四千石接轸飞华毂夫君冰雪姿乃尔抱幽独翩然来帝傍霞裾俨初服侍祠明廷上厌直斋庐宿言怀旧居结构依山麓轩牕对晴岚林杪出悬瀑散为百道泉喷薄翻珠玉余润之所防秔稻丰比屋春事日向深桃源酒方熟往来无俗驾异书仍可读归欤定何时专此溪一曲相逢京洛间红尘眯人目披图觌佳致山水増新绿先贤止息处杖屦存遗躅爱山锡嘉名惠幸及樵牧于于后来者犹或被膏馥安得从君游青云两黄鹄
　　孤屿图【为雁山徳　　　　　　元长老题】僧大防
　　澹烟疎树月朦胧路隔寒潮断复通添个芽庵分我住明年飞锡海门东
　　僧有示西湖墨本者就孤山左侧林萝秘邃间状出衡茅之所且题云林山人隐居谨书二韵以
　　呈之　　　　　　　　　　【宋】林　逋
　　泉石年来偶结庐冷挨松雪瞰西湖高僧好事仍多艺已共孤山入画图
　　题林若拙画孤山图　　　　　【元】张　翥
　　孤山处士孤吟处水影月香余妙句鹤声叫絶陵谷秋修竹祠空几愁莫白云生根着湖水力尽西风飞不去何人鞭石下崔嵬中流截断鱼龙路丹青楼观花如雾葵麦无情仅前度何似槎枒半死枝百年犹是咸平树荒烟坏柳断桥冰宿葑田深散鸥鹭画船歌舞不须防落落诗名自如故野人亦有沧洲趣安得数椽相近住长待天寒欲雪时杖藜来访梅边墓
　　五云山图　　　　　　　　【元】戴表元
　　林庐深插紫孱顔一防渔舟带暝还但得身闲无俯仰人间处处五云山
　　题浮玉山居图　　　　　　　【元】钱　选
　　瞻彼南山岑白云何翩翩下有幽栖人啸歌乐徂年丛石映清泚嘉木澹芳妍日月无终极陵谷从变迁神襟轶寥廓兴寄挥五弦尘彯一以絶招隐奚足言
　　九霞听松图　　　　　　　　【元】李孝光
　　不到茅山又五年煮茶更试碧云泉山中百事便静者惟若松声搅醉眠
　　铁崖图　　　　　　　　　　【元】赵　奂
　　铁崖道人吹铁笛一声吹破云烟色却将写入画图中云散青天明月白
　　周苍厓入吾山作图诗赠之　　【宋】文天祥
　　三生石上结因缘袍笏横斜学米颠渔父几忘山下路仙人时访岭头船乌猨白鹤无根树淡月疎星一线天为我醉呼添蒙澒倦来平卧看云烟
　　系舟山图【裕之先大夫尝　　　金居此山之东岩】赵秉文
　　山头佛屋五三间山势相连石岭闗名字不经从我改便称元子读书山
　　李平甫为裕之画系舟山图闲闲公有诗某亦继
　　作　　　　　　　　　　　【金】杨云翼
　　名利走朝市山居良独难况复山中人读书不求官东岩有佳致书室方丈寛彼美元夫子学道如观澜孔孟泽有余曽顔膏未残向来种德深直与山根蟠之子起其门孤鳯鶱羽翰计偕聊尔耳平步青云端朅来游京师士子拭目观礼部天下士文盟今欧韩一见折行辈殆如平生欢舞雩咏春风期着曽防冠五言造平淡许上苏州坛我尝读子诗一倡而三叹世人非无才多为才所谩高者足诋诃下者或辛酸吾子忠厚姿不受薄俗漫晴云意自高渊水无声湍他日传吾道政要才行完防使兹山名与子俱不刋
　　霅溪翁雪霁望弁山图【并序　　元】钱　选
　　至元二十九年余留太湖之滨雪霁舟行溪上西望弁山作此图且赋诗云
　　弁山之阳冠吴兴峮嶙望不平焕然仙宫隐其下众山所仰青复青雪花夜积山如换乗兴行舟须放缓平生不识五老峰且写吾乡一奇观
　　偶阅昌国志赋得补怛洛迦山图【元】吴　莱
　　涌东东际控东荒蓬莱北界跨石梁天风吹来黒水国海雨洒过青龙洋寳陀山高此孤絶善财洞近争巉裂黄金沙土结香云白玉树花飘瘴雪扶桑岛上接鲛人棋子湾头望马秦安期先生脱赤舃羲和朱子扶朱轮晨鸡鸣声日观立老蜃楼阁潮候急释迦方域舶船通娑极世家宫殿湿君不见海人稽首叩海矶鲛鼍不动护仙衣紫竹旃檀何处所毗陵频加独飞舞
　　赤松山图　　　　　　　　　【元】吴师道
　　昔年曽蹋山中路路入桃源正春暮落花扑面东风来飞觥遥向流泉去拂衣起随醉道士为指黄君牧羊处山空石化草芊芊祗有荒祠映高树神仙之馆多飞楼铺牀对卧楼上头松声涧响两娱客终夜琴笙不肯休十年身堕黄尘底乍喜归来山尺咫开图眼中赤霞起万嶂千峰翠相倚寄书约我同心子再曳青鞵从此始
　　百尺山图【为辉东　　　　　　元阳赋】吴师道
　　岩岩大雄峰故是洪都望若人真有力独坐不复让穹崇构台殿金碧开岩嶂天华百谷满钟呗层云上缅怀季唐主诗语留奇壮至今昭囘光草木变姿状上人东阳秀法筵拥龙象缩地入秋毫御袖有百丈山川禀瑰异宅据神滋王矧复此道崇奔走有信向弱质阻攀缘披图但惆怅
　　题龛山图【二首　　　　　　　明】葛征英
　　嶙峋石势插空青起伏山川一望明放眼江隈芳草徧卷帏天半淡云横桃花锦浪流莺软杨柳春堤骏马轻俗虑顿然都涣释好携家室老渔耕
　　寄身絶顶俯沧溟壑转岩回入杳防隔防云峦微隐见连天芳草傍沙汀邨墟歴落平烟树海气奔腾走电霆壮志乗风犹未已画图重喜对山灵
　　西岩图　　　　　　　　　　【明】孙　蕡
　　欲写沧浪媿不才画图今喜见君开峰峦影落寒潭静欸乃声从返照来千顷白波龙伯国百重高兴子陵台闻君早晚趋金阙风雨渔矶长绿苔
　　久雨抱病郡斋无聊中忽忆吴兴旧隐因画鸥波
　　春雨亭　　　　　　　　　【明】张　宁
　　一櫂烟波载雨还白鸥相对主人闲如何误落红尘里夜夜寒灯梦小山
　　题五侯笔架峰图　　　　　　【明】黄　相
　　我昔曽到五侯峰五峰如指何巃嵸天生欲架如椽笔白云压徧溪南松松梢有路通山顶松风吹入双屐冷仙掌高擎北斗杓笔峰倒抹银河影孤村烟火三两家小桥流水抱村斜逺寺钟声雨初歇烟蓑雨笠未还家别来彷佛十余载明月清风不相待几见桃花逐水流洞中仙子今安在我今对画心茫然丹青满目飞云烟跻攀分寸不可到掀髯欲赋归来篇
　　题毕鉢山图　　　　　　　　【明】陈继儒
　　毕鉢罗峰迥入霄不通猨鸟不通樵横空独木如飞栈半月仙人一换桥
　　写括苍山景　　　　　　　　【明】李日华
　　蒙蒙结元气落落负奇姿想象摩胸久形容脱手迟移家新作计问俗旧能知乳酒松花饭无烦染鬓丝
　　烟雨楼图　　　　　　　　　【明】范　氏【名壶贞】
　　烟岚无限雨中情逺近楼台一望平吴菀草荒麋鹿走越江春尽鹧鸪鸣长隄杨栁迷春渚白水菰茭绕郡城最是晚来新月下万家烟火隔湖明












　　御定厯代题画诗类卷二十八
　　钦定四库全书
　　御定歴代题画诗类卷二十九目录
　　名胜类
　　题潇湘八景【元戴良】
　　题仲经家江贯道潇湘八景图【元程钜夫】题陈氏潇湘八景图【元陈旅】
　　潇湘八景画【明宣宗】
　　宋复古画潇湘晚景图【宋苏轼三首】
　　少隐惠所画潇湘雪景【宋邹浩三首】
　　观徐明叔画湘西磨崖图【宋王廷珪】
　　五日观潇湘图【宋谢翺】
　　题宗之家初序潇湘图【金吴激】
　　题东玉帅府所藏潇湘图【元戴良】
　　题王山仲所藏潇湘八景图巻走笔作潇湘夜雨【元掲傒斯】
　　题董简卿所藏潇湘图【元贡奎】
　　湘江秋逺图【元成廷珪】
　　题米元晖潇湘图【明刘基】
　　题湘湖图【明刘基】
　　湘江秋意图【明杨基】
　　湘汉秋晴图【明杨基】
　　壁间画潇湘八景【明于谦】
　　题写云梦图【明廖道南】
　　题钱叔昂潇湘图【明孙蕡】
　　潇湘雨意图【明胡直】
　　湘山障子【明汤显祖】
</div>
    <div class="pagination">
<a href="御定历代题画诗类_page63.html">上一页</a><span>...</span><a href="御定历代题画诗类_page59.html">59</a><a href="御定历代题画诗类_page60.html">60</a><a href="御定历代题画诗类_page61.html">61</a><a href="御定历代题画诗类_page62.html">62</a><a href="御定历代题画诗类_page63.html">63</a><span class="current-page">64</span><a href="御定历代题画诗类_page65.html">65</a><a href="御定历代题画诗类_page66.html">66</a><a href="御定历代题画诗类_page67.html">67</a><a href="御定历代题画诗类_page68.html">68</a><a href="御定历代题画诗类_page69.html">69</a><span>...</span><a href="御定历代题画诗类_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
