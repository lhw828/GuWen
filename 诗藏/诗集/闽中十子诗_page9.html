<!DOCTYPE html>
<html>
<head>
    <meta charset="UTF-8">
    <title>闽中十子诗 - 第 9 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽中十子诗 - 第 9 页/共 36 页</h1>
    <div class="content">　　散疴衡门歩睇目南山南天髙气候肃林壑敛氛岚手种篱下菊繁花已毵毵览物念流景吾年竟何堪岂无一壶酒发我衰顔酣赖兹逹生趣可以齐彭聃归鸟托乔木潜鱼志深潭嗤彼当世士日晏犹清谈
　　董司征爱日堂
　　去日已可惜来日苦无多事亲期百年百年能几何捧檄万里行单车越关河禄养敢言薄流光恐蹉跎亲夀亦有期子心固无他安得鲁阳手为君驻羲和
　　夜泊古﨑
　　寒山夜苍苍清猿数声响风生芦苇鸣水落洲渚广月出知潮来时闻人荡桨
　　夏夜对月有怀王甥至之
　　白日苦炎歊良游寄夜永微风度荷香霁月散林影境幽神已澄坐久虑絶屛不见心所亲寥寥此清景
　　送别诗
　　白日照大川清空无埃扬防向海岛正值南风来汀移深树隐棹急羣鸥回水气涤炎暑扣舷信悠哉忆与王子别登舻尚徘徊江干片时话少慰襟期乖遥知今宵月正照碧潭隈因之托逺梦一寄相思怀
　　同诸子灵隐寺石上野饮
　　世路多喧嚣春山自幽静偶从澹荡人共陟招提境沙明日在野林暝云起岭憩石歌且吟倾瓢醉还醒方欣灵府旷渐觉尘虑屏预恐解携归愁襟复难整
　　冬日游屿南登石赋诗贻同志
　　畴昔过兹乡驻马望石蹉跎两鬓华始作登临客是时久向深气候未萧瑟追随得良友周览访奇迹浮云散轻阴日霁见海色千岩含暮景湖影侵空碧郊原纷绮错左右罗第宅向来多贤豪声誉何籍籍良辰作佳游此地几登厯我来一感慨俯仰今视昔落日松风生迟回景将夕
　　寄郑孟宣文学
　　佳士不易得结交良独难十年倾慕意未获一承顔君负青云器局促处笼樊余乏济时防白首甘泥蟠安得凌风游双飞振羽翰佳期且寥邈素襟何由殚明月在霄汉芳草满江干幽情不可寄聊取玉琴弹
　　澹虚亭为何明府作
　　结宇临清旷賔客日过从有时抱幽独深觉心赏通霁月澄清景微云含水容羣动喧已寂众色望俱空了与世氛逺豁然心境同防怀信足乐王事徙劳衷何日拂衣去髙攀陶令风
　　六月初七夜与岭南族中长少二十二人乗月泛西湖纪兴一首示诸同游
　　落日动髙兴轻舟过碧浔方欣齐桡乐复惜羣山阴时爱波上月清光犹未沈乍离洲渚浅稍入蒲荷深花香袭人衣水风凉我襟杯行吸素彩曲度飘清音昔闻此湖间画舫相追防繁华不可问新赏良在今佳宴共桃园胜游同竹林宁知今宵乐不协古人心
　　再送唐进士士昭之京
　　鸷鸟刷劲翮志欲凌九霄神鱼鼓巨浪岂惮禹门遥十年磨干将试用在一朝学富名早着才髙擢宜超衰年辱见知聴言生风飚将期白首好无奈青云招春风吹江水草色满河桥追攀不可及伫立送行镳
　　五月十一日雨中防饮马氏西楼分得众字
　　索居畏离羣取乐欢与众既同仁里居复美襟期共芳年足致力衰蹇果何用谬谐文字饮深荷情意重鸣琴晚雨至灭烛明光动诗思浩萦怀西楼不成梦
　　赠琴师朱宗铭
　　夜思何寥閴聴君调玉琴岂惟惬素赏兼得闻正音一鼓月当户再弹风满林回轸拂清商寒云澄幽阴尽将湖海气写入秋鸿吟感叹未终曲令人伤古今夙昔顔鬓苍今来雪盈簪何意暌离后沛然山水深观光信可学衰蹇自难任聊传白雪调一寄嵗寒心
　　答林良箴客中见寄
　　置酒怅不乐孤吟对黄花忽承尺书问尚觉幽期賖忆昨束书去幡然莫能遮所思避网罟岂惮栖幽遐似闻鹿门居山水多清华题名遍僧宇挥翰满人家处困乃如此怀才良足夸新知且为乐旧友徒咨嗟久别临沧亭欲乗浮海槎终当访陆羽一赏春山茶
　　夏日闲居感怀寄浮丘皆山二知己
　　炎夏日方永幽斋如道居牀头有遗帙展玩一起予嘉树荫衡门鸟雀鸣阶除时物得所适我怀胡不舒仲子贡成均经年无尺书仍闻抱疢疾逺道今何如处世本无机探囊久空虚余年免忧患庶以狎樵渔君子吾知音迩来防面踈书堂谅多暇所望恵琼琚
　　同欧阳彦中赋西湖路
　　杳杳西湖路曾经大建年昔时湖上坡今作湖下田人世几变易山水尚清妍惟应西湖上闲弄钓鱼船
　　江南桥纳凉咏怀
　　火星出东方逺水摇光芒羣山际大野夜色何苍苍客舍苦炎热江风有余凉烦襟轻一浣王事殊未央黙黙故园想中情那可忘
　　题夏日幽居图亡壻景振家藏
　　氛氲溪上云绿缛云间树一径入烟萝山人读书处长怀永日游文酒展清晤回首秋风深凄凉碧山暮
　　观陈抟传
　　寰宇方板荡有道在山林矫首云台馆悠悠白云深五姓若传舍戈鋋日相防虽怀蹙额忧终作大睡淫世运岂终穷大明已照临乗驴闻好语一笑归华阴区区諌大夫富贵非我心










　　闽中十子诗巻六
　　钦定四库全书
　　闽中十子诗巻七　　　　　明　袁表
　　马荧　编
　　陈徴君集二
　　七言古诗
　　赠皆山隐者兼寄良箴
　　食粟不为农学书不为儒青年蹭蹬无名士白首蹉跎一野夫故交零落今谁在时人白眼那相待欲从东海招鲁连还向夷门揖朱亥沧溟万里波连天太行九折摧车辕道旁小儿抵掌笑笑我老人空大言以兹偃蹇送日月独抱穷愁依故园故园追逓连沧洲白沙翠竹多鳬鸥云山满目不能赋三径未荒谁与游忽覩髙文絶潇洒知君不是防常者勺水宁藏起蛰龙盐车岂困长鸣马倾葢相逢未有期击筑邀歌当有时兴来欲访能琴客防歌一曲髙阳池
　　赋得沧海月别南乡诸子
　　我家住在沧海涯海上长看月出时海风吹月到天上清光夜夜长相随紫薇峯前秋月白此时却照禅宫客南中佳士一时来几夜同看明月色月光自古有盈亏人生最是多别离明朝复向沧海去只因见月长相思饮张宗献家至之席间索赋忆旧游一首
　　张君白面双眉修不逐少年肥马牛传家有书一万巻十年灯火城南秋忆昔西湖初识面宪府山郎接高防开帘把酒对三山一片湖光坐中见沧浪矶下弄扁舟太宰台前泛月游黄昏玩景欢不足相携更上环青楼楼中偃卧青云客曾与张君交莫逆问余何处新知懽聨佩追游不知夕自从投合数经过城北城南胜事多时从博士谈经史肯逐骄儿醉绮罗知君殊度能飘洒好古探奇仍爱画王孙妙迹余所好解骖欲换千金马河桥一别又经春索寞离居应念羣题书不得飞鸿便空对南天日暮云春城握手重欢防合浦堂深竹光翠博奕投壶送落晖向来行乐今朝最人生知己不易知古来管鲍同襟期相逢何必论穷逹对酒惟当惜别离寒夜林熙绩董伯元集同赋折梅寄逺
　　我思美人在空谷路逺天寒想幽独解佩何以慰所怀聊寄孤芳写心曲寒梅不比琼树枝见之但言别经时山林政欲同心赏冰雪终为嵗晏期花开莫问枝南北两地开花总相忆江头几度见春归毎惜馨香留不得盛时欢防去莫追中年更觉多愁思慿将此夜花间月照入君怀君始知
　　壬辰春淮南有警报元帅呉公首议筑城求故趾刘氏祠堂在其地焉伤其毁拆慨然有作
　　涌泉门北湖西偏刘公祠堂垂百年华榱杰栋压湖曲老榕修竹摩苍烟羽书昨日淮南至官司已卜城南地毁垣折屋行见嗟累嵗经营旬日废风亭月榭一时空回首旧游如梦中更説当年樗里智谁令卜宅近秦宫
　　题画竹
　　王维逺矣萧郎死墨竹古来俱可数自从老笔出湖州世人始信前无古此图髙古不知名欲与湖州相抗衡森森矛防自相向淅淅枝条如有声髙堂素壁时张挂潇洒浑疑却炎夏莫言无地种琅玕自有清风满图画
　　题边孟屯为欧阳彦中画皓岩幽居
　　李范山水妙絶伦以后众史徒纷纷应同米家构新思披墨却写鸿蒙云房山髙史有奇蕴更假丹青美清润迩来作者颇相继边郎下笔尤神俊边郎始着从事衫十年牢落依江南昔从海上防髙隐乗兴挥毫写皓岩羣峯苍苍雨新沐白云油然出空谷奔泉曲折赴前川小径萦纡到茅屋一重一掩极幽深哲匠经营良苦心看君岩穴雅相称明牕静几有书琴忆来我欲共忘返一别髙林春事晚自从写入画图看渭北江东无近逺
　　悼犬行
　　沙村月黒无人行猛兽咆哮绕舍鸣时来攫取村中犬突入篱落居人惊韩卢乌喙夸疾足平地宁知罹虎毒十家九室无吠声更恐穿牢噬黄犊君不见岑君昔在魏郡时吠狗不惊足生牦又不见九江当年有循吏羣虎渡河俱逺避方今政美时复平那得此物来纵横谁能驱屛入穷谷却使驺虞地上行
　　雪山歌送人宰蜀邑
　　西山嶻嶭连云起东望锦城如井底四时积雪不曾消春来尽作巴江水郎官未识蜀山川马首西行如上天归到琴堂长对雪益思美政答丰年文翁旧化今如梦期月应知蔼弦诵蜀人解道杜陵诗尽説公来雪山重戱简彦衡彦賔昆仲兄客陆庄弟客镇右
　　陆浑庄上多芳树旧识徳成岩下路书堂正对大溪头犹是仲蒙旧居处读书何必傍溪山书阑幽兴自相关亦知林下云泉好应恨隄中日月闲客衣未垢宁辞浣湖上月明随往返却忆恵连深下帷一去不知春事逺近隄蒲叶已含滋五日归心岂肯迟预拂东林松下石与君永日话襟期
　　思和助教嵗暮返自金陵有约新春省墓竟不复至且寄集贤楼游西湖诗文见示因赋以答
　　不见故人二载余每访人行无尺书忽闻嵗晚赴京国攀车不及情何如十年儒冠何草草嗟君西向金陵道家余儋石岂忧贫坐对琴书不知老醉游曾赏上林花写咏归来对客夸尽説客中山水好书来应是不思家
　　送林孔逸从军北上
　　脱却逢掖衣更结曼胡缨安能郁郁事笔砚男儿本自重横行越王山下秋风起塞北此时严堡垒皇家选士重防秋迢逓征途从此始从军莫问所从谁抱艺怀才无不宜筹边亦自有奇防専事弓刀徒尔为此行壮气何激烈酌酒送君那忍别万里封侯非所难玉关功成须早还
　　送朱以义还樵川
　　六平客舍秋风早枫叶苹花满江岛此时游子正思乡束装西向樵川道自言读书三十秋窃慕子长湖海游匣中长剑且未用爨下枯桐非有求鴈塔峯前忽相遇五旬能向沧洲住逸兴方防幽壑云离心已挂长亭树怜君有志未获伸鍼砭犹言可济人由来絶技堪医国莫学韩康终隐沦
　　送林延卿之嘉定求族人
　　仗剑对尊酒江湖千里心男儿重义不贵货何论白璧千黄金春洲三月花冥冥解防正值南风生东南羣山入胜览天平看到姑苏城昔时族人去为客一经随行无长物他年生计比陶朱却向呉门买田宅君今才学追故人温良孝友皆天真呉中兄弟见宗谱欢宴且叙平生亲缅怀伯父有遗恵更买义田修嵗祭迩来转觉贫者多安得挥金继髙谊范公祠堂何处防瓣香好致逺来心世人设心总如此何愁家有贫孙子君行少发汗漫怀我当饮饯顔亦开秋风叶落呉江冷还望扁舟江上回
　　行路难
　　我欲叩天阍天髙无穷手难扪我欲浮大海八月仙槎不相待出门四顾空徬徨归来览巻坐髙堂感彼古来人逢世能激昻安得如鲁仲连飞书约矢以遗燕解纷排难不受赏拂衣长啸归园田安得如田子泰仗剑西行气慷慨掉头不顾都亭侯回心肯卖卢龙塞髙风逸节不可攀世无斯人空长叹浮云蔽日尘满眼击剑空歌行路难行路难多岐路何处深山有薇蕨我欲携家入山去
　　榕轩书隐为髙甥景玉赋时宰蜀资县
　　龙门佳气何郁葱髙氏诸郎俱若龙昔人树叶几年代门外长榕今蔽空长榕影底书连屋甥也奇标冠诸玉水田负郭多丰年虽有文章不干禄风清鹤唳闻九臯始信才名难自逃布衣直取紫鸾诰小邑暂试烹牛刀峨眉雪山连剑阁逺游应叹微官缚琴堂讼简公事稀相忆从前读书乐我家亦有万巻储穷年何曾剔蠧鱼山林钟鼎俱失意旁人却笑空藏书昔时图史同欢赏今日相思独西望尺书感尔渭阳情欲答篇诗几惆怅吾闻蜀中山水天下奇濯锦江头多锦机政成还许庭闱觐伫看春风衣锦归
　　赋得万石冈为宗献刘君作
　　苍山西来争骏奔众峯独有筹峯尊连冈坡陀走平陆参错万石如云屯我疑秦人鞭石走来与人间作冈阜又疑仙子遗羊羣有形犹似猛兽蹲乃知元气自凝结异状奇姿纷突兀秋风不挥白云根晓雾长迷豹穴曾闻山下有髙坟彭城余泽多子孙声名能与崇冈并他日当为万石君
　　赠延平王指挥
　　将军英年负才武坐镇闽藩乐风土斾拂九华峯际云防开双剑津头雨太平不复事刀弓对酒投壶如祭公胜游随处题名在何必燕然纪战功
　　简刘宗鲁
　　君隐云松门我藏绿绮琴忆昔聴君弹泠泠阳春白雪吟我琴岂无弦素尘日相侵期君一来调雅音佳期迢迢旷难防春风桃李月夕临江头草色青春深君不来愁人心












</div>
    <div class="pagination">
<a href="闽中十子诗_page8.html">上一页</a><span>...</span><a href="闽中十子诗_page4.html">4</a><a href="闽中十子诗_page5.html">5</a><a href="闽中十子诗_page6.html">6</a><a href="闽中十子诗_page7.html">7</a><a href="闽中十子诗_page8.html">8</a><span class="current-page">9</span><a href="闽中十子诗_page10.html">10</a><a href="闽中十子诗_page11.html">11</a><a href="闽中十子诗_page12.html">12</a><a href="闽中十子诗_page13.html">13</a><a href="闽中十子诗_page14.html">14</a><span>...</span><a href="闽中十子诗_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
