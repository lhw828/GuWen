<!DOCTYPE html>
<html>
<head>
    <meta charset="UTF-8">
    <title>古诗镜唐诗镜 - 第 106 页/共 142 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗镜唐诗镜 - 第 106 页/共 142 页</h1>
    <div class="content">　　游晋祠上李逢吉相公
　　不歴晋祠三十年白头重到一凄然泉声自昔锵寒玉草色虽秋耀翠钿少壮同逰寕有数尊荣再防便无縁相思临水下双泪寄入并汾向洛川
　　【三四嚼之有声】
　　五言絶句
　　思君恩
　　小苑莺声歇长门蝶舞多眼看春又去翠辇不经过
　　游春词
　　阊阖春风起蓬莱冰雪消相将折杨栁争取最髙条
　　七言絶句
　　少年行
　　弓背霞明剑照霜秋风走马出咸阳未収天子河源地不拟囘头望故乡






　　唐诗镜巻三十五
　　钦定四库全书
　　唐诗镜卷三十六
　　明　陆时雍　编
　　中唐第八
　　刘禹锡【字梦得中山人贞元九年进士登博学宏词科为监察御史时王叔文得幸刘与之交叔文败贬朗州司马召还复出刺播州易连州又徙防州后徙和州入为主客郎中裴度荐为翰林学士迁太子賔客防昌间检校礼部尚书卒禹锡恃才而废褊心不无怨望年益晏偃蹇寡所合乃以文章自适晚节尤精乐天常推之为诗豪云集四十卷】
　　五言古诗
　　圑扇歌
　　团扇复团扇奉君清暑殿秋风入庭树从此不相见上有乘鸾女苍苍网虫遍明年入懐袖别是机中练
　　【意迫】
　　寄陜州姚中丞【时分司东都】
　　八月天地肃二陵风雨収旌旗阙下来云日闗东秋禹迹想前事汉台余故丘徘徊襟带地左右帝王州留滞悲昔老恩光荣彻侯相思望棠树一寄商声讴
　　【径洁】
　　奉酬湖州崔郎中见寄五韵
　　山阳昔相遇灼灼晨葩鲜同逰翰墨场和乐埙箎然一落名宦途浩如乘风船行当衰暮日卧理淮海边犹期谢病后共乐桑榆年
　　【依切情事】
　　秋晩题湖城驿池上亭
　　秋次池馆上林塘照南荣尘衣纷未解幽思浩已盈秋莲坠故萼露菊含晚英恨为一夕客愁听晨鸡鸣
　　【矫劲】
　　登司马错古城
　　【秦昭王命错征五溪蛮城在武陵沅江南】
　　将军将秦师西南奠遐服故垒清江上苍烟晦乔木登临直萧辰周覧壮前躅堑平陈叶满墉髙秋蔓緑废井抽寒菜毁台生鲁谷耕人得古器宿雨多遗镞楚塞鬰重叠蛮溪分诘曲留此数仞基几人生逺目
　　【实而不俚】
　　卧病闻常山旋师防勲宥过王泽大洽因寄李六侍郎
　　寂寂重寂寂病夫卧秋斋夜蛩思幽壁槁叶鸣枯堦南国异气火旻尚昏霾瘴烟跕飞羽沴气伤百骸昨闻凯歌旋饮至酒如淮无战陋丹水垂仁轻槀街清庙既策勲圜丘俟燔柴车书一以混幽逺靡不懐逐客顦顇乆故乡云雨乖禽鱼各有化予欲问齐谐
　　【一起清出见骨】
　　和董庻中古散调词赠尹果毅
　　昔听东武吟壮年心已悲如何心濩落闻君辛苦辞言有穷巷士弱龄颇尚竒读得女符生当事邉时借名游侠窟结客幽并儿徃来长秋间能带双鞬驰崩腾天寳末尘暗燕幽陲爟火入咸阳诏征神武师是时占军幕挿羽扬金羁万夫列辕门观射中防支誓言雪国讐亲爱从此辞中宵倚长剑起视蚩尤旗介马晨萧萧阵云竟天涯隂风列白草旗槊光参差勇气贯中肠视身忽如遗生擒白马将虏骑不敢追贵臣上战功姓名随意移终歳肌骨苦他人印累累谒者既清宫诸侯各罢戏上将赐甲第门防不可窥眦血下沾襟天高问无期却寻故乡路孤影空相随行逢里中旧扑宿昔所嗤一言合侯王腰佩黄金问我何自苦可怜真数竒迟囘顾徒御得色悬双眉翻然悟世途抚已昧所宜田园已芜没流浪江海湄鸷禽毛翮摧不见髙翔姿衰容蔽逸气孑孑无人知寂寂草徒长吟下书帷闻君发哀韵粲若瑶林枝有客识其真潺湲涕交頥饮尔一杯酒陶然足自怡
　　【叙次最有情色复径净可爱】
　　客有为余话登天坛遇雨之状因以赋之
　　清晨登天坛平路逢隂晦疾行穿雨过却立视云背白日照其上风雷走于内滉瀁雪海翻槎枒玉山碎蛟龙露鬐鬛神鬼含变态万状互生防百音以繁防俯观羣动静始觉天宇大山顶自晶明人间已霶霈豁然重昬敛涣若春氷溃反照入松门瀑流飞缟带遥光泛物色余韵吟天籁洞府撞仙钟村墟起夕霭却见山下侣已如迷世代问我何处来我来云雨外
　　【写出真际处最佳　疾行数语殊自竒快结语穏足】
　　有僧言罗浮寺因为诗以写之
　　君言罗浮上容易见九垠渐髙元气壮汹涌来翼身夜宿最高峯瞻望浩无邻海黒天宇旷星辰来逼人是时当朏魄隂物恣腾振日光吐鲸背剑影开龙鳞倐若万马驰旌旗耸奫沦又如广乐奏金石含悲辛疑其有巨灵恠物尽来賔隂阳迭用事乃俾夜作晨咿喔天鸡鸣扶桑色昕昕赤波千万里涌出黄金轮下视生物息霏如隙中尘醯鸡仰瓮口亦谓云汉津世人信耳目方寸度大钧安知视听外恠愕不可陈悠悠想大方此乃桮水滨知小天地大安能识其真
　　【辩才】
　　和令狐相公晚泛汉江书懐寄洋州崔侍郎阆州高舎人二曹长
　　雨过逺山出江澄暮霞生因浮济川舟遂作适野行郊树映缇骑水禽避红旌田夫捐畚锸织妇窥柴荆古岸夏花发遥林晚蝉清沿洄方翫境鼔角已登城部中有良牧望中寄深情临觞念佳期泛瑟动离声寂寞一病士夙昔接羣英多谢谪仙侣防时还玉京
　　【一起二语耸秀】
　　和武中丞秋日寄懐简诸僚故
　　退朝还公府骑吹息繁音吏散秋庭寂鸟啼烟树深威生奉白简道胜外华簮风物清逺目功名懐寸隂云衢念前侣防翰写冲襟凉菊照幽院败荷攅碧浔感时江海思报国松筠心空愧寿陵步芳尘何处寻
　　七言古诗
　　城西行
　　城西簇簇三叛族叛者为谁蔡吴蜀中使提刀出禁来九衢车马轰如雷临刑与酒杯未覆雠家白官先请肉守吏能然董卓脐饥乌来觇桓目城西人散泰阶平雨洗血痕春草生
　　【选意成词】
　　唐侍御寄游道林岳麓二寺诗并沈中丞姚员外所和见征继作
　　湘西古刹双蹲蹲羣峰朝拱如骏奔青松步障深五里龙宫黯黯神为阍髙殿呀然压翠巘俯瞰长江如欲吞橘洲泛浮金实动水郭缭绕朱楼骞语余百响入天籁众竒引步轻翩翻泉清石布博棊子萝宻鸟语如簧言囘廊架险高且曲新径穿林明复昬浅流忽浊山兽过古木半空天火痕星使双飞出禁垣元侯饯之逰石门紫髯翼从红袖舞竹风松雪香温黁逺持青琐照巫峡一戛惊断三声猿灵山防中身不预吟想峭絶愁精魂恨无黄金千万饼布地买取为丘园
　　【写色漫烂毕着】
　　和牛相公南溪醉歌见寄
　　脱屣将相守冲谦唯于山水独不亷枕伊背洛得胜地鸣臯少室来轩檐相形靣势黙指画言下变化随顾瞻清池曲榭人所致野趣幽芳天与添有时转入潭岛间珍木如幄藤为帘忽然便有江湖思沙砾平浅草纎纎怪石钓出太湖底珠树移自天台尖崇兰迎风緑泛滟坼莲含露红襜修廊架空逺岫入弱栁覆槛流波霑渚蒲抽尖剑脊动岸荻迸笋锥头铦携觞命侣极永日此防虽数心无厌人皆置庄身不到富贵难与逍遥兼唯公出处得自在决就放旷辞炎炎座賔尽欢恣谈谑愧我掉头还奋髯能令商于多病客亦觉自适非沉潜
　　【清激】
　　叹水别白二十二
　　水至清尽美从一勺至千里利人利物时行时止道性浄皆然交情淡如此君逰金谷堤上我在石渠署里两心相忆似流波潺湲日夜无穷已
　　和乐天春词依忆江南曲拍为句
　　春去也多谢洛城人弱栁从风疑举袂丛兰裛露似霑巾独坐亦含嚬
　　【髣髴隋音】
　　五言律诗
　　送鸿举师赴江南
　　学画长廊遍防僧一径幽小池兼鹤净古木带蝉秋客至茶烟起禽归讲席収浮杯明日去相望水悠悠
　　【六语幽趣】
　　再经故元九相公宅池上作
　　故池春又至一到一伤情雁鹜羣犹下蛙螟衣已生竹丛身后长台势雨来倾六尺孤安在人间未有名
　　【结语沉摰】
　　酬令狐相公歳暮逺懐见寄
　　别侣孤鹤怨冲天威鳯归容光一以间梦想是耶非芳讯逺弥重知音老更稀不如湖上鴈北向整毛衣
　　【四语无意而成】
　　姑苏台
　　故国荒台在前临震泽波绮罗随世尽麋鹿古时多筑用金锤力摧因石防窠昔年雕辇路唯有采樵歌
　　【四语深感】
　　南中书来
　　来书问风俗此地接炎州滛祀多青鬼居人少白头旅情偏在夜乡思岂唯秋毎羡朝宗水门前尽日流
　　【三四痛絶】
　　陜州河亭陪韦伍大夫雪后眺望因以留别与韦有布衣之旧一别二纪经迁贬而归
　　雪霁太阳津城池表里春河流添马颊原色动龙鳞万里独归客一杯逢故人登髙向西望闗路正飞尘【附秋日送客至潜水驿　吏立沙际田家连竹溪枫林社日鼔茅屋午时鸡鹊噪晚禾地蝶飞秋草畦驿楼宫树近疲马再三嘶意象偪窄是中唐的】
　　七言律诗
　　西塞山懐古
　　西晋楼船下益州金陵王气漠然収千寻鐡锁沉江底一片降幡出石头人世防囘伤往事山形依旧枕寒流从今四海为家日故垒萧萧芦荻秋
　　【三四似少琢链五六凭吊正是中唐语格】
　　秋日题窦贠外崇德里新居窦氏判度支业
　　长爱街西风景闲到君居处便开顔清光门外一渠水秋景墙头数防山疎种碧松过月朗多栽红药待春还莫言堆案无余地认得诗人在此间
　　【三四浅削六语饶有余致】
　　春日书懐寄东洛白二十二杨八二庻子
　　曽向空门学坐禅如今万事尽防筌眼前名利同春梦醉里风情敌少年野草芳菲红锦地游丝撩乱碧罗天心知洛下闲才子不作诗魔即酒颠
　　【四语佳别是感意】
</div>
    <div class="pagination">
<a href="古诗镜唐诗镜_page105.html">上一页</a><span>...</span><a href="古诗镜唐诗镜_page101.html">101</a><a href="古诗镜唐诗镜_page102.html">102</a><a href="古诗镜唐诗镜_page103.html">103</a><a href="古诗镜唐诗镜_page104.html">104</a><a href="古诗镜唐诗镜_page105.html">105</a><span class="current-page">106</span><a href="古诗镜唐诗镜_page107.html">107</a><a href="古诗镜唐诗镜_page108.html">108</a><a href="古诗镜唐诗镜_page109.html">109</a><a href="古诗镜唐诗镜_page110.html">110</a><a href="古诗镜唐诗镜_page111.html">111</a><span>...</span><a href="古诗镜唐诗镜_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
