<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 810 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 810 页/共 947 页</h1>
    <div class="content">　　水驿隔风雨湖天吹浪花湖南使君舫夜宿近渔家渔家崩防侧疎篱逐江斜小艇昏黒归网罟映寒沙寂莫复寂莫屡问无酒赊
　　芒洲夜泊别陈生师鲁
　　溪晚风力恬波面澹凝碧停桡向林皋系缆傍矶石烟汀隠幽草香气飘几席隔水苍翠多归鸟三两翼佳景不独赏得士欣拱璧风前共展卷露坐忘防帻妙理自心悟奇论惊出格吾道有骨肉好善岂为癖明日衡山阳惆怅江天夕
　　过彭泽县
　　挂防过匡庐舣舟向江县彭泽旧知名渊明今不见岩松露沾盖堤栁风拂面虽非当时物过客生爱恋公如素玉姿不以缁湼变又如瑶台鹤凡鸟亦知羡我欲赋吊词清诗公所擅我欲酹一觞薄酒不堪荐涨泽晓乗舟秋涛夜驰传区区葵藿心琐琐芹曝善因公懐昨非归里今得便
　　游天池山
　　千山万山招欲来龙翔虎跃青崔嵬突然抜地势莫测擎天一柱何雄哉崖倾石走骇神怪涧呼谷吼驱风雷振衣絶顶纵双目烟涛浩沧溟开帆樯参差戏鳬鴈岛屿聮络浮罂罍贮云承露有三窟石泉寒浸千年苔澄凝静涵天日影更想星月光昭回探奇索怪不知倦凌虚歴险遭颠頽烟村指顾辨桑梓兄弟三五同追陪坐临飞泉各分厯更籍磐石深徘徊自惭康乐山水癖斯游胸次何恢恢天下名山几经过衡庐鴈宕徒惊猜逺游正欲学司马龙门禹穴探奇瓌胸中一吐金石响肯使万巻徒兼该笑杀余生老环堵牀头蠧简空成堆短歌草草识发轫划然笑出烟霞隈
　　题溪山烟树图
　　逺山防蒙入烟雾近山参差头角露园榆防栁色不分篱落村墟欲迷路鹁鸠布谷处处鸣野渡溪桥春水生屋外青帘湿不舞万家蚕事千家耕右丞之画多妙思画中有诗无乃是忽然烟润生髙堂瑟瑟衣裾避空翠凤皇台下春可怜闽客对景心茫然披图不觉动野兴清宵有梦岊江田
　　题何乔年墨竹横
　　有客过我嵩东屋手里琅玕开一幅何意潇湘堕我前幽轩十竹空揺绿想当兔頴翻墨池嫩叶新梢出片时笼烟蓄雨饱润色吟风弄月呈幽姿絶谷泉凝氷砺节独石崖枯霜鬬洁化龙老榦横葛陂栖凤髙枝拂丹穴繁隂翠影久不收耳边似听锵琳球开迳何须纳裘仲斸苔却笑种王猷湖州逸气坡翁赏遗楮尺竿观数丈东吴少卿风格妍西畨一枝金十两古今能者曽几人心与竹契乃入神种竹漫山不解写此君遗恨造物嗔此图传自盱江曲少卿家法韵不俗披图人对六平山坐觉清风生嶰谷
　　杭东卿佥宪邀至西湖四贤堂小饮
　　前日游湖诗压船今日来游无一篇巧匠傍观我缩手诗翁方耸双吟肩须臾笔落如流泉骊龙之珠堕我前燃犀牛渚万怪走胸中云梦飞云烟岩风飘飘度铁笛江月皎皎闻湘弦湖波无风自击撞两髙踊跃为争姸诗成朗诵惊四贤湖中无此三百年游人正败乃公意一破孤寂皆辴然诗翁脉脉似未快渊泉万斛来涓涓直从湖中了公事尽吐险语人间传
　　夜宿毘陵驿前
　　寒雨滴滴晴未晴狂飇夜深作雷鸣蓬牕衾裯凛栗生客子不寐听打更更长辗转梦屡惊揽衣起坐坐复行防朦月色河水明驿楼突兀城峥嵘悄然孤影诗自成家僮正作鼾睡声此时此夜难为情
　　题蒲萄图
　　蒲萄汉代来西域移向凉州家徧植何人写入此图中逼真妙手时难得初疑沧海跃骊龙明珠颔下光玲珑吐雾嘘云犹带湿扬须鼔鬛势拏雄又如垂旒耀初日紫艳颗颗聮缀密水晶马乳品不同模写总入画工笔烟藤漏日翠纠纒风叶含露青连绵髙堂阅画巳快意何如结架齐檐前我欲走使逺截取賸得长条种兹土秋风乱剪落筠筐酿熟千缸万缸醹不羡云安麯米春何劳汉官桐马乳凉州新酿属闽南画图束阁不须覩
　　题松厓睡鹤
　　巅崖太古松忘老零露瀼瀼月杲杲髙寒逈絶鸟不栖上有千年双鹤皜松枝无风鹤睡穏不梦黄梁梦蓬岛我将唤醒双梦魂飞去仙坛啄瑶草瑶草长春可奈何万里松厓迹如扫
　　雪夜林翠庭恽东麓同饮岳阳楼
　　春堤急雪横扑面鏖空撇野为白战岳阳楼上一大奇洞庭浪花忽不见茫茫万象归虚无此时之景不可孤安得奇胸吐云梦尽写连天雪里湖雪湖雪湖奈何尔琼楼瑶阁城头起乾坤清气入诗肠此身已在氷壶里凭栏似泛银河槎晃晃炫炫眼生花岂是骊龙初出穴颔珠照夜无纎瑕楼上樽空各醉别独卧衾裯冷如铁却愁七泽冻合成春风万古吹不裂吕仙三人寄风流此楼一别成千秋急将妙境报蓬岛立待朗吟骑鹤游
　　别蔡霞山
　　美人扁舟舣湘防木落江寒惊嵗晏相思千里忽相逢清歌彻夜千杯空江梅细花照红烛却疑身在罗浮屋送君情应如三湘波深不洗离别肠怅望天南鹤一只安得垂风生羽翼
　　题魏尚黙新亭
　　新亭方丈地到眼景偏奇鱼沫冲花片荷珠泻砚池坐深忘世虑赏屡与朋期心逺居人境因思靖节诗赏心频有约胜境在邻西竹下窥苔石花隂听午鸡微躯空物役适意即岩栖坐对蟾光上瓶封屡折泥
　　次静夫留行韵
　　嵗暮辞诗社寒空激劒歌日髙苍岛静天濶碧山多世事浮云幻光阴健翼过长吟梁甫者天意竟如何
　　兰谷兄同至源口舟中酌别
　　话别惟兰谷芳樽出水村髙榕遮斗柄新水动沙痕衰病増离恨忠勤荷赠言倚篷回首处月色在江门
　　客路
　　倦客将投宿村家已吠厖溪烟初隠屋岩月半临牕举盏闻山鸟凭栏看石淙此中有佳趣诗兴浩难降
　　望京畿
　　微云髙北塞轻翠叠西山秋入烟霄路风生虎豹闗沧江人久卧丹陛客初还故旧知谁在冯唐鬂已斑
　　万松书院次许啓衷韵
　　磴道堪时憩岩萝记昔攀烟波浮海岛丹碧染湖山石洞归云湿松枝梦鹤闲游人入仙境愁望市尘还
　　初宿湖亭口占
　　湖边开小馆池上试疎帘天镜涵城静峰莲倚郭尖交香花近席揺绿竹齐檐何用寻盘谷栖迟足养恬
　　东栏
　　野老全无事终朝独倚栏千峰横晚翠五月避空寒鱼泳波先縠蜩鸣芡始盘一笻时或往泽畔采芳兰
　　郭外
　　郭外炎埃隔轩牕午自凉湖光浮雉堞野色上鱼梁客转池坳迳农归谷口庄老贪称隠逸乗夏制荷裳
　　西牕
　　年衰人少睡冬半夜初长欹枕闻更漏重衾觉晓霜鸟声来别岛海色接扶桑何事喧哗早樵夫上北冈
　　睡起
　　谢家庄上景篱落接湖塘枕畔闻林鸟牕间见野航日髙山紫翠雨过海苍凉夏至三农慰田畴穗渐黄
　　月夜独坐
　　夕阳初隠地人意喜新晴屋阁乗潮月帘飞度水萤波平城突兀野静漏分明一榻无三伏翛然夜气清
　　少眠
　　人今过半宿诗每续残篇谯鼔双湖月僧钟万井烟官清闻善政秋近庆丰年枕席心夷旷何妨夜少眠
　　晨起
　　海日荡晨晖湖边尚掩扉梳头临竹槛盥手坐苔矶多病梅争痩清斋瓠摘肥戴星驰驿路往事是耶非
　　春旱得雨
　　朝来何所喜时雨及春分湖面波光动桥头涧响闻听莺依水阁叱犊入溪云賸有田家兴初秋望防勲
　　小景山水
　　隠室傍山筑衡门临水开舟因问字至人有抱琴来鹿友浑相狎鸥羣亦不猜久无轩冕梦嵗月任悠哉
　　次韵答思泉妹夫并谢失迓
　　野居聊自适鱼鸟欲相忘枕转来山翠帘开得水光汀花依鹭出堤草入秋长拟约豪吟客湖头坐晚凉
　　舟泊徳州枕上作【知州因黎镇守取金五百不从径去】
　　夜寒人少睡嵗暮客思乡犬吠三更月鸡啼万井霜老知彭泽是忧作少陵狂闻说新州主飘然弃印章
　　夜过南望闸
　　坐问龙王庙眠听水部更镜悬霜月正练挂晓河倾鴐鹳鸣湖防凫静海城清风楼可倚醉眼定双横
　　过济宁懐李白
　　清风楼上客独忆谪仙人海岳元无恙文章自有神倾樽一吊古搔首几迷津忽动乗槎兴飘然徧八垠
　　夜泊石门甚寒
　　斜阳皂林驿暗月石门桥雨禁桑难叶烟封栁未条客懐空耿耿春事竟寥寥今夜舟中梦闽山翠欲飘
　　淮河雨夜崦西同饮次韵
　　细斟秋露白共听水村更海雨昏仍急湖风晓自生话多匡世策诗切爱君情我有还家兴因之梦不成
　　游法华寺
　　烟水藏仙岛天开佛刹幽鹤鸣长傍石僧出惯乗舟梵罢销香篆泉清试茗瓯龙宫送微雨沼上且淹留
　　赠宗人
　　源流真有自闽楚各为生世代于今合江山与我盟孤舟西泝念双鴈北飞情黄鹤楼前水凄其动别声
　　宿永峰不果逾十里宿桐林彭家
　　数程过百里天色已黄昏客问溪头馆农归树里村鸡豚各篱落烟火几柴门乗夜求安枕桐林上绿原
　　大荆驿途中
　　日行村落少烟火见新墙树色当山观溪风动野航二蚕皆上箔新麦未登塲北里多藏粟何人肯发仓
　　王才铺枕上作
　　肩舆下碧岑晚市隠青林雨过溪头枕凉生夜半衾容衰惊节换梦穏爱山深自笑匆匆客将求静者心治癸丑元日同实兄王仲广何季周林廷吉游金山寺
　　客中元日试扁舟岂作寻常览胜游鼇极半空跻絶顶龙门千丈泝惊流青山脉到波心出沧海潮来地势浮日暮梵音听未了聊将醉墨壁间留
　　次韵答吴梦麒子玉才志超迈领乡荐而不夀予时在太学麒乃尊亚卿名原漳浦县人
　　一腹便便六籍含古今名理恣沈酣九苞文彩鸣阳凤五色胸肠食锦蚕策拟河汾还自秘门深光范岂轻叅弱流未鼓凌风楫蓬阙巍巍接蔚蓝
　　林宗谅先生彻讲
　　先生归兴定何如欲向晴牕理蠧鱼白社有人寻旧约青山无恙回车儿孙把酒供迟暮弟子修函问起居颇忆蓝田登眺迹诗筒莫遣往来疎
　　车盘驿次黄元续韵
　　北归初盼最髙峰石磴穿云迤逦通村落暮烟遮屿白林皋霜叶映溪红民勤絶类闽风美嵗歉翻怜海邑穷闻道诸公忧赤子那令转徙叹飘蓬
　　将乐报恩寺次髙五宜都宪壁间韵
　　墙角桃花报改年寺前耕犊试春鞭空山雨后双溪涨隔防烟开万瓦连借榻禅房谈永夜归朝官舸系晴川廿年旅寓今重过自喜丛林有宿缘
　　大安驿次黄源续内翰
　　鸡犬千家入万峰武陵幽絶划然通春隂云气连村白夜雨桃花满涧红试按方舆探地脉偶询风俗念民穷年来已觉经过数莫叹浮生迹类蓬
　　问安次谢方石先生韵
　　臣工瞻仰腊将残问金门立早寒望切鸾舆闻警跸喜传天语得平安天申夀考同山岳运抚盈成拟石磐垂拱穆清治化岂伊汉武慕神丹
　　兰谷兄偕余邦应弟同游天池时兰谷新瘥予登第后公干归省应弟防试初还庚申四月九日
　　步尽郊原上碧岑扫开磐石憩幽林平沙断岛苍茫外叠嶂穹崖紫翠深过眼韶光仍夏景娱人清响有山禽浮生至乐惟兄弟况是登髙共醉吟
　　送平哲舅宰雩都
　　送君作宰雩都县尚忆当年此地游公馆壶觞凝逺翠人家牕戸瞰清流官闲休仗诗为课乡近毋劳信置邮须念逺人凋敝久劳心抚字缓征收
　　送萧逹夫之繁昌教谕
　　过江牛渚暂维舟先望浮丘紫翠流儒秩宜清山水邑文风盛接帝王州晨厨荐绿秋莼滑采石驰春腊蚁浮遥想文章贤令尹闲吟时到泮池头
　　过姚定之园亭不遇
　　暮春疲马踏苔痕剥啄空敲竹下门髙士亦知嗔俗客尘踪应愧负芳园偶依幽处聊澄虑忽对残花欲断魂却忆春风红紫烂名亭锦瑟倒金樽
　　竹墅
　　为嫌城市土如金徧种修篁绕碧岑蒋迳四时秋色里渭川千亩翠云隂露零湘女凝珠泪月出仙人散佩音一踏京尘嗟嵗月故园烟雨望中深
</div>
    <div class="pagination">
<a href="石仓历代诗选_page809.html">上一页</a><span>...</span><a href="石仓历代诗选_page805.html">805</a><a href="石仓历代诗选_page806.html">806</a><a href="石仓历代诗选_page807.html">807</a><a href="石仓历代诗选_page808.html">808</a><a href="石仓历代诗选_page809.html">809</a><span class="current-page">810</span><a href="石仓历代诗选_page811.html">811</a><a href="石仓历代诗选_page812.html">812</a><a href="石仓历代诗选_page813.html">813</a><a href="石仓历代诗选_page814.html">814</a><a href="石仓历代诗选_page815.html">815</a><span>...</span><a href="石仓历代诗选_page811.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
