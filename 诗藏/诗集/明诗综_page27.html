<!DOCTYPE html>
<html>
<head>
    <meta charset="UTF-8">
    <title>明诗综 - 第 27 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗综 - 第 27 页/共 242 页</h1>
    <div class="content">　　张　庸【九首】
　　庸字惟中慈谿人元季兵乱窃据者署为上虞山长不就明初聘不仕有全归集【乌继善云处士律诗浑沦雄伟铿锵典丽不待论矣其歌行性所喜而尤用意者如长江万里其静也湛然一碧云汉万里参错其内及其怒也波涛奋迅蛟龙鱼鼈出入其中而莫之测　冯损之云先生与寓公都事龙子髙编修马易之少监揭汯正字桂彦良为倡和交风晨月夕意有所到一于诗发之诗话惟中髙遯世之节然与龙提学子髙桂正字彦良乌永新继善诸君子先后徃还酬和其送胡维舟金陵歌云金陵帝都天下壮万国防同天浩荡昔年聘我我曽游曽上凤皇台上头则明初亦尝受聘币而未通籍者殆昔人所云隠不违亲贞不絶俗者邪】
　　桃花牛歌为桃源山人王敏功赋
　　五陵年少五花马两耳生风汗流赭金络丝缰白玉鞭鬬鸡每过长杨下桃源山人桃花牛青蒲为鞯绳作秋不与年少争风流来徃桃源溪水头桃源由来风景羙桃花无数乱红绮花飞片片防牛身几度春风吹不起春风浩荡日色和款款骑牛行且歌唐虞世逺知奈何笑指落日如流梭君不见中原战争时已久白骨相撑豺虎走五陵年少家何有流落江南衣露肘江南又复兵甲兴天下纷纷何日宁我欲骑牛亦向桃源去只恐渔郎知住处
　　杀犬謡
　　君不见天媚蟇被蟇瞎人养虎被虎齧玉川作诗何激烈主人养犬忘施恩一朝难作身取灭当时得犬一尺髙身上褵褷覆金毛朝夕呼之餧饲劳一月不见大如獒金铃悬项食人食家人睥睨那敢叱风吹帘影闻吠声日转花隂见行迹毛色才深亲为剪舞裀容卧不教巻犬心有恃挟其曹防铛翻瓮日骄蹇主家绮席罗髙堂豹胎熊掌杂羔羊厌犬之横蹴犬去利主之食齧主吭壮士闻之气愤结手挥金锤犬脑裂磔犬之肉祭犬血主人之雠始一雪呜呼世降忠义销不独人间犬作妖项家有奴类如此试作王公杀犬謡
　　卖驴买牛歌为胡维舟赋
　　驴可以跨不可耕牛可以耕还可跨山人卖驴归买牛买得牛来颇同价溪雨初收水绕门山人晓耕溪上云土膏不觉秋成早香秫酿成新酒浑翻思养驴竟何益空将刍豆饱其食躯小蹄薄终无力有时跳梁蹶侧石草深牛背稳于舟浩歌白石南山秋却笑哦诗防桥上满身风雪归来休
　　腰带铃
　　腰带铃邮夫传命风火生夜逢猛虎当前行衔入南山铃有声铃有声被虎食夜夜山邉候人隙十里严程时四刻后知来者还络绎君不见官拾断铃重铸锣虎怕锣声将渡河
　　行路难书所见
　　昨朝杀虎潘家园今朝杀虎芦浦团猎人羽箭铜牙弩连朝杀虎来送官送官归去日将夕沙路纷纷皆虎迹四山哮吼刮腥风手惊弩堕那能射君不见一虎死百虎生行路难路难行
　　癸丑嵗梅溪闻鹃
　　杜鹃生子百鸟巢百鸟哺之成羽翼饥鹰反目不敢亲百鸟亦自逃荆棘千年遗恨只自怜四野无营何处食空将愤气结春愁劝人归去成何益我家只在鄞江头欲归未归汝知不有人正逐中原鹿无心更理梅溪舟汝身胡不自归去锦官城里多髙树尾长翼短路复迷雨横风狂春已暮且向庭前树上栖莫向天津桥畔啼
　　丙午嵗感懐
　　中原无限好山河都付尊前感慨歌斗酒十千愁里醉三春一半雨中过落花寂寞浑无数短髪飘萧白更多苦欲山深延暮景凭谁一举鲁阳戈
　　扬子江晚泊与同舟刘伯瑾诸公
　　东鄞倦客家何许北固钟声暝却闻小汛候潮船已泊上看月镜初分凭谁贳酒酬三益且自题诗咏五君谩忆南湖垂钓处矶头新水緑生纹
　　梅
　　拄杖寻春路不賖小桥流水野人家千年老榦屈如铁一夜东风都作花
　　蓝　仁【二十四首】
　　仁字静之崇安人明初内附随例徙濠寻放还有蓝山集【蒋师文云静之昆仲切磨埙篪迭奏和平雅澹辞意融怡语不雕锼气无脂粉出乎性情之正而有太平之风惜其不列承明著作浮湛闾里傲睨林泉有逹士之襟怀无骚人之哀怨即屡更患难而心恒裕如要其所作皆治世之音也　张云松云静之诗平居时优柔冲澹处患难则愤激而忧思交朋友则眷恋而情深箴规而意笃不怒骂不谀谄不蹈袭以掠羙不险怪以求竒丽则而不苟隽永而有余深得诗史之遗意　陈廷器云蓝山诗力追盛唐规员矩方靡不合度　蒋仲舒云二蓝势力相敌已入作者之室】
　　【诗话二蓝学文于武夷杜清碧学诗于四明任松卿其体格専法唐人间入中晚葢十子之先闽中诗实其昆友倡之蓝涧仕而蓝山隠其戏题絶句云朝野文章自不同壤歌何敢敌黄钟山林别有钧天奏长在松风涧水中然其述懐诗云无才甘下位有识笑庸人又云何事渔矶弃空烦鹊印随又有甲寅仲冬摄官诗题则静之亦不终于山林者也集有蒋易张榘二序易字师文自号橘山真逸尝选皇元风雅予有其书榘字孟方自号云松樵者静之赠诗云文宗曽子固篆逼李阳冰惜其著作罕传矣】
　　秋山怀友
　　天寒草木疎落日照平野孤云西北驰独鸟东南下仰聆寒蝉悲俯见惊湍泻物情自索寞秋色正潇洒良朋久相违离思何由写
　　拟贫士【二首】
　　蟏蛸网我戸蟋蟀号我壁被褐不掩胫采薇岂充食嵗有饥寒忧巷无车马迹岂知旷逹观不以贫病迫昔闻孔顔圣亦有陈蔡厄澹然忘世虑歌自朝夕
　　蓬门有一士被褐恒苦饥朝饮南涧流暮食西山芝虽有二顷园芜秽亦不治妻子共寂寞弹琴咏书诗荒林积雪深古屋炊烟迟髙卧自有适何必他人知
　　宿田家望武夷山
　　仙厓蓄灵异怪石盘空曲一水隔花村千峰入茅屋金芝暖逾秀瑶草寒更緑云中武夷仙一一顔如玉白马去不归猨叫相逐昔陪丹丘侣酣歌紫霞谷鸡鸣洞天晓落月在林木空瞻仙子髙旧梦那可续荒林激悲风日入对樵牧伫立望归云觧衣田舎宿
　　暮宿田家作
　　木落天正寒山空日将暮荒林倦鸟归乱水行人渡穷年滞草莽短褐被霜露晚宿依田家主人情亦故汲水泉满涧烧竹烟在戸钟残溪上村月照阶前树浊酒初泼醅嘉蔬亦时具且慰饥渴怀况谙村野趣老翁八十余有子没征戍秔稻嵗莫收官司日加赋我愿息兵戈海宇重农务媿乏经济才徒然守章句
　　正月十四日西山感兴
　　久旷山水游今晨愿无违松林收残雨郊园澹朝晖憩涧弄清泚縁冈陟翠微池鱼暖始游岩花寒尚稀髙人坐空堂深竹对岩扉山中闻犬吠谷口见樵归心赏适有契仙游讵能希赖此一樽酒暂然息尘机古来朝市间荣华多是非所以首阳士白首尚采薇
　　风雨不已川流渺漫感事叙怀简我同志
　　云雷中夜兴风雨逹清旦开门山木昬隠几波澜乱鹳鹊下空庭蛟螭上髙岸舟航逺树杪石壁中流半黍豆或漂流蓬蒿乃滋蔓北风不埽除南海尽弥漫乃知兵戈气郁结久不散坤轴恐欹倾阳乌失光灿伤哉转凄凉渉世正忧患微躬媿鸟雀何由塞天汉
　　暮秋怀郑居贞
　　季秋霜露降草木日已衰暮登城门丘遥望沧海涯鸟鸤求其羣况在逺别离羙人顔如玉梦寐恒见之飘萧紫鳯毛照耀瑚枝海水不可越丹砂讵能期灎灎杯中酒泠泠桐上丝岂无一日欢念子来何时少壮难合并流光倐如驰悠悠逝川叹渺渺停云思
　　宿橘山田家怀蒋先生
　　苍峰落日微白鹤秋风逺客路入疎钟田家背山阪孤烟桑柘寒归鸟茅茨晚欲覔紫芝翁山深白云满
　　西山暮归
　　凉叶坠微风秋山正萧爽天寒独鸟归日夕百虫响偶从桂树招遂有桃源想石磴阒无人山猨自来徃
　　暮归山中
　　暮归山已昬濯足月在涧衡门栖鹊定暗树流萤乱妻孥候我至明灯共蔬饭伫立松桂凉疎星隔河汉题郑徳彰员外所藏髙彦敬画楚江春晓图
　　旭日未出羣山昬苍茫楚江多白云芳洲无人采蘅杜落花飞絮春纷纷晴岚满戸渔家晓花枝髣髴闻啼鸟巫阳梦断三峡空湘渚愁深九疑小风流文采髙尚书如此江山归画图平湖烟霭水空阔隂壑松桧天糢糊左司郎官何处得髙堂紫翠生春色是中疑有五湖人一叶扁舟荡空碧
　　云峰秋霁图为方焕赋
　　茅屋溪头红树村石梁秋水清无痕枌榆过雨鸟鸣涧秔稻如云山对门老翁日髙睡未起穉子读书牕戸里干戈如此赋敛烦鸡犬晏然乡曲喜山中酒熟黄花开仙人候我芙蓉台云林今夜好明月拟跨幔亭黄鹤来
　　赠武夷魏士逹
　　武夷山水天下无层峦叠嶂皆画图山川直疑浑沌凿秦汉而下灵仙都中天积翠开宫殿石壁虹光夜如电鸾凤常骖神姥游猨猱共醉曽孙宴洞中别有升真天琼林遗蜕如枯蝉露盘仙掌千年药春水桃花九曲船万松冈头羽衣客更入三山采真诀神游不计海天遥梦觉长怀海天白归来髙隠万年宫天香时降双青童道参元始鸿蒙外身寄虚空象纬中嗟予久慕烟霞侣天遣空山作诗苦清歌曽绕幔亭云冻笔空题草堂雨金丹儗就玉蟾分木叶西风铁笛闻野老只知尧舜世樵夫或遇武夷君
　　寄余复婴
　　道士清溪住扁舟久未回井垂霜后橘门掩雨前苔鳬舄长相候鱼书杳不来虹桥他日宴又负紫霞杯
　　石村除夕
　　衰病身为累穷愁嵗又除枕戈邻境静卜宅逺村居海舶追编戸山田责簿书应门儿不暇休问过庭踈
　　寄张兼善
　　故人卜隐依山寺野老迁居到石村浊酒近篘谋共醉新诗未穏许同论南风吹笋初成竹宿雨移松已引根肯向草堂寻杜甫百年地僻有柴门
　　病起偶成
　　春来春去总悤悤九十光隂卧病中缓歩也愁平地险加餐不与去年同生憎野草侵阶緑可惜残花过眼空昨日邻童偶相值不知何处一衰翁
　　寄云松
　　云松隠者巢居处上有屏山下借溪花径夕阳眠鹿豕钓矶春雨集鳬鹥十年种术春林逺万巻藏书草屋低久欲相从叩羲画负苓长徃碧岩西
　　梅村与云壑防宿
　　清泉白石趣难忘又得春前防草堂对酒先今夕醉题诗还倚少年狂山林寂寞形容老氷雪间关道路长共爱鸡鸣聴山雨后期何处更连牀
　　小楼对雪有怀西山道人
　　西山白雪一丈深北风吹倒长松林千厓无人虎豹死中夜有客乌鸢吟髙楼此时最相忆弱水隔海知难寻凡身毛骨更萧爽愿借黄鹤栖云岑
　　云壑寄恵黄杨木簪并诗
　　黄杨为木至精坚寸榦三春长未全偶乞余材簪短髪兼烦佳句寄衰年箨冠不用傍人正槲笠还宜覆顶圆惭媿病躯梳沐少髼防双鬓日髙眠
　　赋网巾
　　白头难掩雪霜踪纎手穿成络索同映带暮年微矍铄遮藏秋色久髼防牵丝祗讶蛛临戸览镜翻愁鹤在笼便与黄花相见好不愁破帽落西风
　　【诗话网巾之制相传明孝陵微行见之于神乐观遂取其式颁行天下冠礼加此以为成人三百年未之改然题咏者寡独蓝静之有三诗予録其一焉其二诗谢刘兰室见恵而作一云故人于我最相亲分恵青丝作网巾镜里形容如束缚眼中纲目细条陈少遮白髪安垂老转衬鸟纱障俗尘更与箨冠藜杖称世间还有葛天民一云故人念我鬓毛疎结网裁巾寄敝庐白雪盈簪收已尽乌纱着纸画难如门临寒水频看镜篱掩秋蓬不用梳昨日客来应怪问衰容欲变少年余】
　　题青山白云图
　　茅屋何人共住石林似我曽游白云只在半岭青山谁到上头
　　王　沂【八首】
　　沂字子与泰和人洪武初征为诸王说书授福建盐运司副使以老辞归学者称为竹亭先生后以孙直贵赠光禄大夫少傅兼太子太师吏部尚书与弟佑俱以诗名有竹亭遗稾【乌继善云子与四言诗春容娴雅如陶渊明五言冲澹莹洁如魏晋齐梁七言宫词情景悠逺如王建七律歌行典丽铿锵莫非方轨盛唐诸君子　胡行简云子与诗根于学问之功发乎性情之正冲澹髙雅音韵铿锵卓然成家非世之琢句链字极意模仿者比　彭声之云先生五言迥出流辈莹如冬氷清如秋露馥如春兰润如夏箨歌行有天骥之驰骤无寒蜩之悲鸣而律絶之佳者若秋水芙蓉映照初日清丽无尘　胡光大云子与诗舂容典则优入盛唐　杨东里云竹亭先生于诗古体用意魏晋以上近体不肯出中唐下　梁用之云先生昆弟肆力于诗与大梁辛好礼杨伯谦上元周伯宁清江彭声之豫章万徳躬倡诗学于东南触景遇事凡可喜可愕可怒骂可太息者一寓于诗音调格律之严必合于典则所传二妙集者门人萧翚所收辑直十百中一二耳　邹仲熙云先生之诗平澹简逺如酒在尊而自有至味非世俗夸靡相尚者可企及也】
　　【诗话子与诗格清婉如水墨云山絶胜调铅杀粉】
　　题观泉图
　　毖彼泉水其清浏浏既出于山亦经于丘原则有坎陆则有岐汪汪洋洋莫知所之奔壑西驰经天东注夫岂性然势激而寓敛此涓滴至于寻丈随波同流惟海是向彼观泉者朋簪童琴洗耳其操濯缨其心鸣雨林臻霏雪厓至时不待人图不尽意漆园防庄妙契渊黙君子人与果行育徳养正之功有渐无已朂尔后来是之取尔
　　由竹垻望锦川桃李春色如画有懐陈邑令
　　渉浅上舆梁凭髙眺乡县灼灼桃李花层层逺皆见兵余草根尽此地芳菲徧气暄雉双雊景淑莺百啭邑里齿故繁弦歌俗丕变懐贤思如渴敷政速于传孰是潘安仁而犹宓子贱
　　九月十一日邻宼逼境仓皇南渡感赋
　　邻邑举烽燧长驱宼南平中宵始闻警挈家遂逺行仓皇具舟楫所志惟弟兄初营暂渉水将谓复还城归涂逼烟焰戎马乱纵横父子两隔絶惨哉生别情慈亲力疾起负掖同遐征饥分路人食渴饮田妇羮儿童不遑息踽踽昧前程为谋苦不早临难乃无营前事杳难测逢人空涕零存亡有至理瞬息且偷生
　　望南屏山同吕仲仲实作
　　游目南屏山逍遥税尘鞅清溪乱流渉叠巘缘云上辉辉瀑泉落隠隠天籁响荒涂理通塞虚室静敞中有餐霞人长聆御风想不乘缑岭鹤还顾渔郎舫芝草甘若饴雕胡大盈掌虽为頽龄驻亦忌流光徃永懐山中游观化歴清赏
　　壬寅纪异同刘以和赋
　　壬寅仲春天雨雹南屏城中尽惊愕初从屋瓦乱崩腾散入阶除更跳跃儿童不识挽衣盛两两相看恣相谑老年阅歴忧患余却顾儿童泪双落春秋咎征不一书兹事班班宛如昨自从兵变十年来澒洞风尘亘沙漠奋当车辙小物为天理何甞宥元恶窃闻李郭收两京元气依然萃光岳旄头夜夜灿中天风虎云龙圣人作呜呼风虎云龙圣人作吾徒勿忧在沟壑
　　过临江访彭声之
　　金凤州邉路维舟重忆君江虚秋气入沙净曙光分断鴈前汀起鸣钟隔岸闻因过鉴池上诗思乱愁云
　　小荘道中
　　客路千厓里春风二月中虎蹄荒迳少莺语故乡同涧水萦廻緑山花自在红物华空满眼去意只悤悤
　　秋江送别圗题赠黄通守允中
　　秋江木落楚天低目送归船渡聂溪莫道浮云千里隔君山只在洞庭西
　　陈　周【一首】
　　周字仲昌闽县人布衣隠居石潭以子叔刚贵封监察御史
　　倚竹歌
　　脩竹兮青青中虚兮外直素节兮贞姿寒暑兮一色泠泠兮朝夕予舎之兮焉适
　　易　恒【二首】
　　恒字久成庐陵人徙家昆山洪武中应荐至京以老罢归有陶情集【莫士安云久成年逾八十有四而能吟咏太平娱乐晚节短句崭絶长什冲融近体齐整不难歩追先古周叔训云久成五古优柔详雅七古敦厚舂容近体清新羙丽诚为治世之音】
　　【诗话陶情一集邉幅太拘其示诸生诗云情婉味终涵隽永调髙语不在矜持其所尚然也】
　　晚泊扬子江口述怀
　　落日云山外孤舟野寺隂招魂悲楚些歌榜起吴音风色洲前定江痕雪后深频呼秣陵酒聊慰白头吟
　　风雨忆瀼西
　　故园十畞瞰林塘花竹隂隂覆小堂好友肯来惟一二老夫不出是寻常白鱼寒鲙槎头雪朱橘秋甞屋角霜雨雨风风归未得空劳飞梦绕沧浪
</div>
    <div class="pagination">
<a href="明诗综_page26.html">上一页</a><span>...</span><a href="明诗综_page22.html">22</a><a href="明诗综_page23.html">23</a><a href="明诗综_page24.html">24</a><a href="明诗综_page25.html">25</a><a href="明诗综_page26.html">26</a><span class="current-page">27</span><a href="明诗综_page28.html">28</a><a href="明诗综_page29.html">29</a><a href="明诗综_page30.html">30</a><a href="明诗综_page31.html">31</a><a href="明诗综_page32.html">32</a><span>...</span><a href="明诗综_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
