<!DOCTYPE html>
<html>
<head>
    <meta charset="UTF-8">
    <title>古今诗删 - 第 47 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今诗删 - 第 47 页/共 48 页</h1>
    <div class="content">　　松门囬首七陵遥春殿金灯锁寂寥地逈忽看星斗动夜深疑有鬼神朝
　　卫水【谢榛】
　　城外河流白练长城中万户正秋光秋来偏作还家梦河水东流到故乡
　　游金灯寺【谢榛】
　　防杖穿林路几重禅家清磬隔云峯再来只恐无寻处好记悬厓一古松
　　郭寿卿园亭【谢榛】
　　郭家亭子夹松篁把酒临池幽兴长人在千山秋色里不知云气满衣裳
　　送王梦白归江东【谢榛】
　　呉帆归去逐江云白鹤桥西旧隠君门掩梧桐赋揺落秋风不是客边闻
　　本公山房【谢榛】
　　满山秋色乱寒松天外遥传日暮钟争怪檐前起云雾谁知鉢底卧蛟龙
　　捣衣曲【谢榛】
　　秦闗昨夜一书归百战犹随刘武威见説平安收涕泪梧桐树下捣寒衣
　　寻葛徴君【谢榛】
　　城西闲访葛洪家篱落秋余白菊花髙卧自知无俗梦数椽茅屋在烟霞
　　水仙花【谢榛】
　　月为精魄水为神素质先含雪里春罗袜凌波断行迹谁能唤起弄珠人
　　呈刘兵宪【许邦才】
　　建节西南汉大夫飞扬万里见雄图即因笻竹收诸郡更遣葡萄达上都
　　留别刘公【许邦才】
　　秋风长铗幸生还明日孤臣入楚闗莫道三年人万里天涯消得几重山
　　汴河守冻【许邦才】
　　客馆寒灯泪满襟间闗万里欲归心眼前一水氷霜苦又説三江瘴疠深
　　寄懐元美【许邦才】
　　鸿鴈惊秋海上还片云孤月蓟门闗柰何昨夜西牕梦不道千山与万山
　　送别郭子坤赴选二首【许邦才】
　　十年髙枕恋柴闗此夕青樽照客顔不是乞为勾漏令那能更出句容山
　　其二
　　老去风云意气孤因君更与话江湖定经燕市悲歌地为问当年旧酒徒
　　席上赠于鳞【许邦才】
　　不见春风栁复青故人江海坐漂零即令賸有陶家酒一月休教一日醒
　　送段侍御【许邦才】
　　白简髙秋觐九重五花骢马疾如龙车轮就取都亭下霜气还清长乐钟
　　送髙都防入贺【许邦才】
　　将军白马挿雕弧自傍属车夸射乌陛下圣明三万嵗微臣直至执金吾
　　懐王元美【许邦才】
　　呉门秋色杳佳期浊酒青山对尔诗也道风流非昔日犹堪抵掌见当时
　　与于鳞游南山初宿天井寺【许邦才】
　　千峯寒色照骦裘嵗暮还堪载酒游初宿南岩天井寺便听一夜石泉流
　　夜投林泉观【许邦才】
　　落日相将万叠山深林何处有柴闗不因邂逅岩扉宿谁信天台隔世间
　　送谢中丞归射洪二首【许邦才】
　　安石风流恋主情江湖无日不苍生还看北墅围碁日未许人闻折屐声
　　其二
　　巫峡江陵一水分猿声两岸夜成羣遥知月下孤臣泪才过三声不可闻
　　九日于鳞招饮南山二首【许邦才】
　　新诗忽自故人来欲采黄花荐酒杯城外青山城里见东篱那忍独徘徊
　　其二
　　嵗序惊心水急流年来又白几人头那知緑酒青山外惟有黄花似故秋
　　答寄于鳞【许邦才】
　　结交当日拟荆髙那管傍人笑我曹醉后悲歌燕市里一时海内更无豪
　　得于鳞书却寄【许邦才】
　　青春载酒上平台忽报文园寄赋来賔客一时俱授简人间难得是仙才
　　丁香花【许邦才】
　　苏小西陵踏月囬香车白马引郎来当年剰绾同心结此日春风为翦开
　　早春懐元美【李先芳】
　　新正箫鼔日纷纷雪霁遥看玉笥云借问江城春几许梅花落尽不逢君
　　临江节士歌【李先芳】
　　临江节士泣秋风夜来剑鸣深鞘中甲龙鳞各相似谁能辨我是雌雄
　　送于鳞还郡【王世贞】
　　石门髙峡沙丘台五马春停天地开无限北风吹不到万家明月待君来
　　别于鳞诸君二首【王世贞】
　　金河杨栁未堪齐马首传觞白日低侠客自来轻别甚醉乗飞雨蓟门西
　　其二
　　塞云吹尽出榆闗不防胡天指掌间应是尔曹髙咏发忽惊飞雪卷燕山
　　于鳞郡斋【王世贞】
　　太行西北拥岧嶤立马寒云豫让桥俱道挂冠同指掌不知山色为谁骄
　　奉答于鳞【王世贞】
　　鹊湖春雨暗青山流水桃花天地闲共道闭门无一事不知清泪落人间
　　寄谢茂秦【王世贞】
　　亦知留赵鲁先生片语能尊万乗名何事平原无上客却教双璧赠虞卿
　　寄伯承【王世贞】
　　汉帝秋风在栢梁一时词赋有辉光那知此日文园令犹有金茎露未甞
　　寄答子与【王世贞】
　　白雪谁传和郢篇中原风色尚苍然故人傥问行藏事自种要离墓畔田
　　送子相【徐中行】
　　妙髙峯上试登临月色潮声尽古今词客岂须愁病肺中泠泉水更清心
　　送于鳞之邢州三首【徐中行】
　　赵地山河拥上京于今保障有长城停车襄子宫前问犹説当年国士名
　　其二
　　东平侠客有刘生宝剑千金旧署名忽道明朝脱相赠夜深风雨匣中鸣
　　其三
　　十年西省尚书郎此日新携刺史章明月一樽开北海春风千骑下东方
　　送许赵州兼讯李邢州【徐中行】
　　青春五马下燕京自喜分符近李生双璧千秋重入赵共看明月照连城
　　送元美二首【徐中行】
　　髙秋独上白登台西北浮云昼不开忽见千山飞雪下惊传汉使自天来
　　其二
　　醉携长剑倚髙秋忽见黄河天外流莫更临风歌出塞九边寒色不禁愁
　　同明卿惟敬登太白楼【徐中行】
　　醉携迁客上云梯睥睨烟霄万象低便欲乗风登日观苍茫海色使人迷
　　感旧【徐中行】
　　自别燕台白日徂华阳碣石总荒芜独留一片西山月犹照当年旧酒垆
　　懐于鳞【徐中行】
　　黄河万里接昆仑太华天开西极尊一自凌云来赋客未论紫气满闗门
　　征南铙歌二首【徐中行】
　　誓师亲上越王台东望扶桑海色开钲皷三江殷地起艨万里蹴天来
　　其二
　　横海楼船大出师青山千里列旌旗会稽拟作燕然石震泽今为饮马池
　　于鳞谢病归济南寄讯【徐中行】
</div>
    <div class="pagination">
<a href="古今诗删_page46.html">上一页</a><span>...</span><a href="古今诗删_page42.html">42</a><a href="古今诗删_page43.html">43</a><a href="古今诗删_page44.html">44</a><a href="古今诗删_page45.html">45</a><a href="古今诗删_page46.html">46</a><span class="current-page">47</span><a href="古今诗删_page48.html">48</a><a href="古今诗删_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
