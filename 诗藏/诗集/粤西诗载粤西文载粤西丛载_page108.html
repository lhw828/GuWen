<!DOCTYPE html>
<html>
<head>
    <meta charset="UTF-8">
    <title>粤西诗载粤西文载粤西丛载 - 第 108 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>粤西诗载粤西文载粤西丛载 - 第 108 页/共 153 页</h1>
    <div class="content">　　熊天锡岑溪人博学多才以贾似道当国不肯应试至元时始登进士仕有政声
　　元秦仲礼临桂人慷慨有志湖湘寇入广西廉访使令徃征仲礼慨然就道武冈峒贼扰桂城仲礼从官兵战走之功闻授义宁县尉威慑边猺改摄临桂县主簿悉心奉职修池之役供具百出应用无违上官才之令兼防御南乡背山村贼乗夜墨面而寇如是数起皆设计擒获逺近肃然
　　顔以达永淳人至元二十六年以人才举任本县知县敬以持已信以服人陞浔州同知
　　甘天付横州人至治癸亥以明经荐授横州路儒学提举教化有方风俗丕变
　　厐森字茂卿北流人举至顺乡书令临髙制行髙洁以古名贤自期尝书汉循吏传于璧以自警
　　封履孙字道坦容县人举至顺元年进士延祐初授藤州学正迁知邕州时内地云扰履孙莅政严明民获安堵寻解官归贼犯里中民罹兵燹不自赡履孙多方周恤乡族咸徳焉子盛甫幼颖悟淹贯善古文辞能绍父学天厯中以明经授宥州清水司巡检不畏权势奬率善良士民徳之以艰归不复出文酒自娯着有容州人材记
　　厐贽北流人赋性刚鲠韬才不试隐于白马湾为乡里所敬服乡人具实行白于当道覈实具奏朝廷征不就潜遁不知所之
　　王念九容州人至元间以明经授本州同知防介自持值元祚寖衰羣雄蜂起引疾归田明初孙惟道登进士惟舆领乡书曽孙希仲希渊俱登乡荐明初科第自王氏始云
　　唐天保邓贵黄势荣俱全州人至元中儒学燬城郭为墟至正十年总管石亨祖捐俸天保助材木修大成殿邓贵树防门黄势荣筑城乆逺赖之
　　陈国质兴业人至正间以经明行修举授瑞金教谕陞太常博士明洪武初致仕有节庵集
　　邓云翔临桂人喜读书尚礼节桂俗喜巫鬼好浮屠惟云翔不为所惑人髙之后属纩遗命葬祭一依文公家礼翰林学士刘三吾志其墓
　　赵元隆字祖森兴安人仕广西行中书省都事以才智闻明呉元年冬师南上图永永告急于桂元隆劝平章掌省者曰公宜速救吾所恃者永耳无永则无广右矣明年春援兵行为平章阿尔斯兰所挠未及永夏四月永守邓姓者自尽城遂陷先是明师三月已围桂元隆曰昔与邓侯从事良荷知遇然所以不即死者期效尺寸以报之今邓侯死矣尚可独生乎六月庚申明师由西门入元隆掌伏波门闻城破顾谓从者曰此吾死所也引刀自决同时死者都事陈瑜及事定男宗岳收遗骨以归时刘三吾在桂作诗吊之邑人唐辉为作行状太史徐尊生志其墓
　　葛徳声葛才声阳朔人有勇略当元季之乱民无所依乃率众登山立寨保障坚守独全及明兵至率众归附邑赖以宁
　　邓祖胜南宁人以右丞守永州闻杨璟师至约全桂守者互相应援全桂援絶璟督师四面攻之祖胜仰药死















　　粤西文载巻六十八
　　钦定四库全书
　　粤西文载卷六十九
　　桂林府通判汪森编
　　传
　　人物
　　明陈南宾名光裕以字行茶陵人少读书负俊名而持行慤雅元末进士授全州学正因家焉洪武二年应贤士聘至京师一时名儒如张以宁辈皆折节与交除无棣县丞转胶州同知所至以教化为先十八年拜国子助教入见高皇帝命讲洪范九畴辨析详明上大喜曰此天下善讲书者也御书其姓名于殿柱以褒之其教国子尤善训迪穷日授受无惰容二十二年擢蜀府长史时蜀献王好学礼士于玉牒中最号贤王然南宾犹随事规谏王甚敬礼之尝赞其像曰其心休休其容申申不鸷不搏犹凤与麟造安车以赐复为构第名安老堂学士刘三吾记之二十九年四川乡试应聘与汉中府学教授方希直同为主考官所取皆名士论者称焉卒年八十诗清劲有法在蜀题咏最多人传诵之唐朝字用大兴安人幼聪敏读书一览辄记授业于乡先生唐赐之门元至正甲申充贡试鄂省不利廼携书游西湖茶陵西畴刘先生而请益焉先生见其文大竒之明年丁亥中选授辰溪教谕而时事已异归而授徒家塾以淑后进乃櫽括小学自幼至长次第为训蒙小诗五十余篇尝析心字之义为心法纂图原动静曲直之因分天地隂阳之象推其中虚之处为太极画为性所自出与情欲之所由分判善恶为两途昭然明白于是学者从之莫不知所趋向时鄂省移于桂监司闻朝施教有法礼致为子师行省平章遂举朝领桂林路学教事朝毅然以作新士习为己任未几居父防洪武初明兵南下桂城破辄北面再拜曰小臣生长教养皆出于元今已矣因泣下欷歔既而自号五无斋述五无诗以自见其意盖谓无所用于世也学士刘三吾以诗柬之有一拍昔闻颛雅操五无今喜得闲居之句
　　蒋楫字济之全州人博学善属文洪武初太守章复以学行荐于朝召赴京师歴官纪善工诗文乡人间得一二皆寳惜之
　　于中字子正全州人以学行称洪武初太守章复举任本府儒学训导十五年诏有司币聘诣阙亲试授监察御史内直赋诗有太液暖风扶御栁瀛洲春日醉仙桃之句为时传诵立朝别白忠佞不少假借以弹劾忤防谪云南归厚县丞寻陞临安判放归未半载复诏诣阙廷臣交荐可大用补郴州同知陞南雄倅虽坎轲仕途益勤抚恤随在民皆戴之所着有黄华山樵诗集王显中桂平人洪武初游太学有声擢交趾谅江府同知以勤能称寻迁新平知府卒于官吏民思之
　　黎天禄永淳人洪武开科禄先中式授工部主事奉命使安南赐一品服复命陞两淮转运司同知
　　梁经北流人洪武甲子举于乡授东莞教谕性甘雅淡不喜浮华絶口未尝言势利约已俭素如穷士其训迪生徒务以诚实为本祀乡贤
　　王惟道容县人洪武乙丑进士任黄冈知县政事防明抚字六年庶务毕举仕至参政请告家居褆躬范俗一禀先程
　　王溥字士渊临桂人洪武乙丑进士以郎中陞广东右参议兴学校理寃狱时匠艺之家势要占役弗克营生溥禁止之有奉部檄来徴舵木者立期逼迫意欲求赂所采之木多不中式民甚苦之溥亲临拣阅十取八九纲运至京无不当意先是起运俱由海道风水漂没民不胜患溥自临庾岭遍观险易命有司凿石填涧修葺桥道教民造车运之具自是以后舵木逾岭浮江而达遂免漂没之患广先年遇庆贺俱设筵宴皆附省二县供备悉罢之其便民类此一日弟信自桂林来适遇承差何秀同舟秀赠以布袍溥异其服色非桂林所有询所自来弟以实对溥曰一衣虽微不可不慎盖布衣不已将至缣帛此汚行辱身之渐矣即命以衣还秀随遣弟归歴官数年笥无重衣庖无盛馔一日为胥吏厐庸所诬被逮赴京行李萧然寮属餽赆皆固辞不受曰吾岂以患难而易此心哉比至朝廷已知其诬遂还治以疾卒于官年三十有六广人伤悼之
　　唐辉字彦实阳朔人洪武乙丑进士授秋曹主政端方勤慎拜监察御史防楚酋梗化寘之法遇事明敏刚劲秉直百折不回
　　石岳字子磐阳朔人洪武乙丑进士官麻城县丞政尚严肃谕民以义民皆感化以台谏荐剡擢侍御察纠弹劾不避险难与同年唐彦实时号峨峨铁冠
　　吴文字尚质临桂人洪武乙丑进士授检讨歴陞湖广参议所至有政声
　　魏埙藤县人洪武乙丑进士歴兵刑二部主事调桂林通判持身谨厚和易近民有善政闻于时
　　邓敏象州人洪武丁夘举人官礼部仪制主事敏十岁丧父事母陈氏孝母疾笃敏祷愿以身代母疾随愈后母卒居防哀毁庐墓三年有司扁其家曰思本堂油凤陆川人洪武丁夘举于乡授肇庆同知有徳政永乐间改授交趾谅江府尤多恵爱卒于官交人思之朱贞阳朔人洪武庚午解元知四防县练习机务励精图治擢御史通敏耿直侃侃竭忠雅擅时誉
　　岳敏字敏学临桂人洪武庚午举于乡授监察御史累官四川按察使居官防介卒之日家无余物
　　米文节宜山人洪武庚午举人歴湖琼广州三学教授所至施教有方后进多其造就改授庐州府学奉命主祭庐山赐衣一袭晚谢事归其学行为乡人所推侯礼临桂人洪武庚午举人拜江西佥事坐事左迁连州判官防猺獞貌阿孙等劫掠乡村经年不能制礼躬抵贼巢谕以祸福阿孙率众向化未几猺蛮廖黄秀等三百余人据髙良乡欲攻州城礼又招徕之悉为编氓秩满陞本州知州九载考绩民诣阙保留复任九载杨宗盛宾州人幼善记为歌诗清丽俊逸洪武庚午举于乡卒业成均读书昼夜不辍上闻之命翰林学士宋讷校其文称善特授翰林院编修以诗文著名
　　陆升字彦升灵川人洪武癸酉举于乡任广东临髙县丞永乐四年临髙旱升竭诚祈祷夜梦老妪跪前若诉寃者明旦遂获诈称避兵男子一人诘之永宁乡符侬也因得其杀伯母状将寘于法天遂大雨杨起宗为作传记其事解学士缙过临髙为题雪寃致雨巻及吟松诗转兴隆经歴卒
　　刘渊临桂人洪武甲戌进士任监察御史能贞百度官至湖广左布政使
　　唐耕字广耘临桂人洪武丙子举人由训导擢知广东河源县以防能陞监察御史激扬有声迁国子司业预修永乐大典卒于官
　　黄骥字致逺全州人洪武丙子领乡荐累官礼科给事中三使西域上疏论外夷贡马及官军下番之词甚剀切上嘉纳之命为定制自是陜右之民得免供给寻陞右通政奉命抚谕南交使还而卒所着有黄门奏章曽才鲁郁林人性纯笃少防父其母杨年二十八抚之领洪武丙子乡荐掌新泰教事擢国学正寻乞终养曲尽孝道母卒哀毁逾礼宣徳间按使王凯知州林长懋立节孝坊旌之祀乡贤
　　覃衡平南人洪武丙子举人官至监察御史以直得名奏事触怒时同奏者七人并执赴市曹衡在第二临斩争先曰奏自我为之他无与也人称为忠烈云
　　诸葛平阳朔人洪武丙子举人知应城县改乐防防能特达请裁革丞簿冗员歴陞湖广参议
　　陈汝器字用之容县人洪武八年以人材举授本州训导陶淑有方士多造就知州王清荐其贤能擢福建按察佥事
　　陈敏陆川人洪武间由监生授儋州守有徳政儋人懐之以忧去民保留者数百人服除还任九年以例调知泗州
　　陈伯魁兴业人国质子洪武间以经明行修举任本学训导生徒多所造就着有五经训义为当时所重陞南海县教谕
　　陈新临桂人洪武间任防同知县居官公勤稍暇召生徒讲授茅屋萧然不以介意县人思之不已继之者为上官谦亦广西人公勤足以继新众大悦秩满父老奏留之后迁知夀州
　　顔仲和南宁人才华超卓洪武中敭歴宦途其艺文有声于诸公卿间人无贵贱胥慕之官至浙江右布政陈朴字处实全州人南宾孙未弥月而孤年十四入蜀省伯氏民献因朝王喜曰先长史有孙矣留侍世子从师讲学及归事母以孝闻韩郡守忠荐于朝授闽尉以公务入京中应天乡试未几母卒矢志不仕湖湘之士多从之游乡党有争者诣门析曲直一言即解
　　黄景信南宁人以贡入太学洪武中官至山西右布政躬勤簿书凡吏治民情裁处允当故所至有贤能声王敏南宁人以贡入太学洪武中因能擢御史肃僚贞度克振风纪寻陞交趾左参议有政绩交人爱之文卫钦灌阳人洪武十八年以文行荐官至庆逺知府有政声
　　龙渊桂平人洪武中歴知良乡县才能显著擢监察御史风裁凛然后陞懐庆知府有徳政人以循良称蒋珦平南人以学行举洪武中任刑部主事清狱洗寃最有贤声未老乞休乡邦重之
　　蒋稳宜山人洪武末岁贡知懐安县防介严谨而政尚寛简其于吏则痛惩之当置三等册立循环簿凡有科差量图里髙下审业产重轻锱铢不爽尤留意学校以崇风化
　　龙腾阳朔人人品端庄学业宏博洪武间以荐举授本学训时开邑未久尚未有学腾创大成殿及两庑祀先圣诸贤又建明伦堂读书楼为诸生肄业每暇日阐发经术后登科接踵皆其督劝所成立祠祀之
　　莫敬山苍梧人洪武中由明经任本学训导秩满推其才学卓异陞河南布政司参政有能誉未几卒于官李文选临桂人早丧父事母莫氏至孝具甘防寒温晨昏不少懈母喜则喜母或不乐则拜问其故致婉词慰之必母喜乃止尤能爱其兄弟乡族称之无间言洪武十八年旌之
　　髙林庆逺人慷慨有义气洪武间以功让舅指挥使彭举合为义族后林得象岭地适合钤记一穴南山地石龙走过江去去未去停停而聚者天然三品官儿孙世代争驰誉至孙嵩以治乡魁嘉靖初拜太仆正卿人谓指挥使三品官也卿亦三品防报殊不爽云计仲政字永清马平人洪武初峒夷猖獗县令张霖以才能荐为巡检率民兵与战俘馘五百余诸峒凛然凡被掳者多赖夺归时总兵韩观知其能托为心腹资以发纵指示无不成功前后四十余年致仕卒
　　侯能懐逺人独眼善弩国初闻其名而举之与海贼酋较弩酋长辄应而毙如射虱心贼党数千遂屈其下朝廷官之问欲何官对曰不愿官但要一个黄罗伞遮日行有鼔吹足矣遂官以指挥
　　覃聪容县人洪武间授百户每撃贼奋勇为诸士先防州所印为贼掳去聪奉调追贼以计夺印还复与战力屈死之
　　冯伯元冯柴俱平南人洪武末有寇宰欲闭门丞陈复原选二人以御战陈中流矢卒伯元曰主亡而生不义柴曰忍视父母之被害邪奋斩贼数十俱死之贼惧而退城获以全
　　周冕贺县人建文己夘省元授广东四防训导教人以躬行为先学者尊之
　　龙韬临桂人建文己夘举人永乐初任嘉兴推官陞监察御史激扬有声不避权要后陞云南按察佥事乞归陈琏赠诗称美
　　黄安宣化人建文己夘举人永乐间授常州府同知陞交趾宣化知府后赴部考绩为交道羣长吏第一寻陞湖广参政后交人复叛安督饷至长沙卒
　　杨宁逺苍梧人举建文己夘乡试累官参议安南雅操自持有氷蘗声解官归惟课子姓不事干谒梧中制科推杨氏盖有自焉
　　王惟舆容县人惟道弟皆念九之孙建文己卯举于乡官刑部主事清慎明允狱无寃滞晋员外郎寻以亲老乞归公庭无干谒之私乡党多周赡之恵人雅重之邓试祥平乐人建文庚辰进士任监察御史得风宪体为时推重
　　龚篪苍梧人永乐二年进士授嘉定知县有能声擢兵部郎中以老成见推歴陞广东参政
　　杨宣字均政苍梧人永乐二年进士授翰林院庶吉士出知宜兴县防静有为利兴革民多戴之母病笃吁天祈以身代卒以孝名
　　李北流人永乐乙酉举于乡任监察御史性刚毅有风裁尝建言时政十事侃侃正论一时名重缙绅杨谙字彦通宜山人永乐丙戌进士任御史有风裁李养博白人永乐戊子举于乡任湖广广济县主簿立心公平待下仁恕深得民心任满百姓保留当道具奏陞七品俸致仕
　　雷骥字志良全州人永乐戊子举人十六年授兵部司务调戸部改南雄府照磨时各衙门缺官多为所署公以存心勤以莅事上下贤之
　　杨名字彦实横州人少丧母性至孝领永乐甲午乡荐遭父丧哀毁逾礼既庐于墓侧三年寒暑不变时有白出庐次人以为孝感所致
　　刘湛字嗣澄桂林人永乐十二年举人正统间任潮州知府时漳冦林乌铁等扰郡之三饶势甚猖獗湛躬统民兵捕殆尽郡中二年税粮民苦荒歉不能输湛奏免民徳之
　　陶成字孔恩郁林州人中永乐甲午乡试明年注授交趾诸县典史尚书黄福闻其学行授以凤山县署谅江府儒学教事夷人多从之学累荐授浙江按察司佥事数治疑狱奸豪服辜正统壬戌倭冦破大嵩洮渚千戸所成设方略伏兵殱之奏减运京储粮三十五万石以运兵八千人沿海守备由是倭不复冦戊辰冬金处二府勍寇陈谏胡叶宗留陶得二率徒众焚掠至兰溪官民溃散成设战守之具获贼数十余徒既而谏胡宗留就擒得二引余党窜入山中成从仆四五人造贼穴降之来归者三千人朝廷闻之陞按察副使未几得二复反景泰改元成时守金华招谕四境胁从来降者复三千余人擒斩数百级独得二以四十余徒遁去势复炽攻武义县成率众与战贼以计烧城众大溃成防马追杀贼十余人遂遇害贼退得其尸如生防至兰溪民迎哭数十里佥事陈永为立祠祀之事闻赠参政遣官谕祭且赐俸给防事子鲁防授新防县丞有异政累陞至布政使
　　贺敬临桂人永乐乙未进士任监察御史激扬有声陞湖广副使
　　莫愚阳朔人永乐丁酉举人仕至工部郎中陞常州知府正直自特称为贤守从侍郎周恂重濬蔡泾人获其利时使者在外势横愚奏言守令亲民之官黜陟臧否出自朝廷奉使者倚势辄相傲忽而曰贤否在我党若而言将必有以防谨者为贪污防佞者为正直名实一淆吏治大壊此渐不可长请亟禁止庶使守令不为揺惑一意为陛下牧养元元幸甚报下吏部严禁守令得安其职
　　宋钦苍梧人举永乐丁酉乡试累官湖广右参议正统十四年麓川乱朝廷遣靖逺伯王骥征之以钦督饷钦躬至辰沅清浪镇逺设法督运军饷不乏景泰初钦乗小铜艚往安洪等江苗贼要害所在催趱粮草甫至卢溪遇贼钦率兵迎敌厉声歴数其恶词气壮烈贼惧不敢害累陞湖广左布政使苗寇作逆悉心经画寇平遂致仕归天顺六年寇防城率郡人与战死
　　傅敬象州人永乐戊戌进士任监察御史善属文弹劾中贵风采凛然以直见忤遂引疾归杜门不出人不敢干以私
　　张昱贺县人永乐戊戌进士授古田知县有恵政秦应字思敬融县人永乐庚子举人卒业太学授江西都司断事富家殴人致死抚按属公讯富家以数百金行贿却之卒正其罪荐刑部浙江司郎中与堂官论刑或抵牾趋出次日复以旧牍进必行乃已故狱多平反出知广平府奏罢诸不便以内艰去任时融田为贼据及久荒者民赔纳租役如故因服阕赴京具疏奏蠲之补浙江嘉兴府政尚严明奸慝屏息擢浙大参檄甫至而卒
　　廖仕能字国卿岑溪人永乐庚子举人知宣城县逺谗佞革吏修塘堰简词讼政令不扰宣人思之
　　韦昭字通显宜山人登永乐辛丑进士授翰林检讨擢大理寺副乞归隐居南山躬耕自给絶迹城市有司时往之昭自田中簔笠跣足而归始盥洗整衣冠出具蔬饭鸡酒谈笑竟日绰有古风
　　周凤平乐人永乐辛丑进士仕至广东参政学行俱优时人目为昭州凤
　　陆忠永淳人永乐癸夘举人仕福清县丞开渠兴利民徳之因年老子迟亟告归专教乡人开地利民称之杨琏临桂人永乐癸夘举人累官户部员外防慎自持年逾五十即引病防室常罄如或劝之官琏叹曰人生几何官岂可常居耶吾亲既不逮是身与妻子计也心窃耻之乃以卜自给乡议嘉其清节
　　傅惟宗字肇本藤县人幼嗜学从学士解缙游领永乐癸夘乡荐任茶陵州学训导造就得人归休林下以吟咏自娱县行乡饮礼令常躬迎之乃出出则为大宾乡后生皆视其言动以为矩度以经学授徒登甲科者多出其门婚嫁从子女之孙者四人与其弟惟庆友爱隆至大学士丘濬作夀古藤两傅先生诗序谓藤之人士称邑中贤大夫夫必归肇本至论隐君子之表表者必曰肇本时总督韩雍闻其名每延访之以宾礼从子鉴中天顺己邜乡试第一
　　李观智苍梧人永乐癸夘乡试入太学授都察院司务时母年八十八观智奏分俸为养累官广东按察司佥事景泰四年蛮寇为暴巡抚王翺以观智谙晓土俗委之招抚大藤五屯龙山诸寇悉皆向化尝分巡岭南清逺盗寇掠捕而戮之其子廷麒廷凤廷彪皆领乡荐马聪字驯良临桂人永乐癸夘举人正统九年任九江徳化知县莅事勤敏郡城南有甘棠湖堤唐刺史李渤所筑岁久且壊行旅阻畏一日见男女祼体而渡聪恻然念曰此令之过也遂率民往筑甃以巨石极其坚固复于两旁植栁以护之上有烟水亭宋濂溪周先生祠久圯聪复修葺之后陞工部主事卒于官妻子舁柩还道经故治民懐其徳遂迎于庐山之麓复留妻子居焉
　　徐贤字遂良临桂人永乐甲辰进士累官广东副使绰有政绩孙淮由进士知通州究心于学都御史林富序通志谓淮与郑进士琬与有力云
　　李素字崇文苍梧人永乐甲辰进士以给事中使交趾改授贑县知县秩满民诣阙乞留者二千人复任寻改番禺县甚得民心擢光禄卿
　　黄贤相藤县人永乐间入太学后擢监察御史数言时政称防加褒赏
　　梁霖兴业人家故贫笃学清慎母病痢躬涤溺器三年如一日永乐五年贡入太学知云南巨津州以防着遐方多竒珍其子自任归囊无一滇中物
　　胡嵉临桂人隐居尚志永乐丁亥诏徴至京师入文渊阁与修永乐大典翰林日给大官酒膳书成将授馆职以老辞遂归括苍徐用中闽人陈安仲皆为作所居环翠楼记述其归隐之乐治间学士张元祯有跋陶秀昭平人任防昌县有以私贿入者却之决狱无留滞孝亲友弟尽以家产付弟人称其贤
　　闭祯横州人永乐中恵安主簿防正贤能爱民革九载有成绩邑人赴部使愿留之陞本县知县祯在邑久民间情伪及吏牍宿纎毫皆知不事鞭朴而法令自行九年致政民为树徳政碑又作琴台四美诗以遗之莫彦朴懐集人永乐九年贡任饶州同知操履清慎恵政及民
　　欧守忠懐集人永乐九年贡任广东灵山训导教育有方生徒徳之
　　蒋赒灵川人少孤家贫潜心好学与母相为命韬迹耕读不乐仕进永乐间奉勘合修邑志求博闻之士无可属者乃举赒裁定所作有邑志序
</div>
    <div class="pagination">
<a href="粤西诗载粤西文载粤西丛载_page107.html">上一页</a><span>...</span><a href="粤西诗载粤西文载粤西丛载_page103.html">103</a><a href="粤西诗载粤西文载粤西丛载_page104.html">104</a><a href="粤西诗载粤西文载粤西丛载_page105.html">105</a><a href="粤西诗载粤西文载粤西丛载_page106.html">106</a><a href="粤西诗载粤西文载粤西丛载_page107.html">107</a><span class="current-page">108</span><a href="粤西诗载粤西文载粤西丛载_page109.html">109</a><a href="粤西诗载粤西文载粤西丛载_page110.html">110</a><a href="粤西诗载粤西文载粤西丛载_page111.html">111</a><a href="粤西诗载粤西文载粤西丛载_page112.html">112</a><a href="粤西诗载粤西文载粤西丛载_page113.html">113</a><span>...</span><a href="粤西诗载粤西文载粤西丛载_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
