<!DOCTYPE html>
<html>
<head>
    <meta charset="UTF-8">
    <title>御定历代赋汇 - 第 108 页/共 143 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代赋汇 - 第 108 页/共 143 页</h1>
    <div class="content">　　驯鸽赋　　　　　　　　　　【明】王世贞
　　惟中国之珍禽有兹羽之殊质貌皦皦而自分性愠然其如一秋则篱菊并丽于浔阳春则木药均华于洛室指未易屈谱不能悉尔乃玉觜朱眸危冠卑趾或氷质而彩其双翅或雪毛而黔其首尾或若汉绣之就机或若商彛之出水山鹊莫调家雉无文尔独驯狎云锦成羣饥而儿女之昵昵饱矣童稚之欣欣方缉心以委质忽耸身而入云舒徐兮停霞之碎剪熛疾兮奔星之叠发忽天乐之鏳鈜知传铃于尻末始顺风而扬声奈回飇之错节若夫昻首耸肩周旋中规婉态柔音逐雄媚雌无别差慙乎匹鸳慆淫少愧乎闗睢然而知足知止毋乃天机当抱卵之绵绵若返听乎府怜弱雏之艰食更呕哺而不辞苦感主人之防禄日徬徨兮未忍去嗟徳曜之肥丑恐终罹乎鼎俎彼夫好水之败以为尔罪端阳之射与器俱碎霜风冽野鹰隼方厉托慈防于佛日指招提而趋避曷若狂夫袵鐡思妇流黄辽阳一信为致君傍辞曰洛中黄耳为日长上林鴈素竟茫茫不辞天衢逺衔恩酬稻粱

　　御定歴代赋彚巻一百三十一
　　钦定四库全书
　　御定歴代赋彚巻一百三十二
　　鸟兽
　　雕赋　　　　　　　　　　　【唐】杜　甫
　　当九秋之凄清见一鹗之直上以雄材为已任横杀气而独往梢梢劲翮肃肃遗响杳不可追俊无留赏彼何乡之性命碎今日之指掌伊鸷鸟之累百敢同年而争长此雕之大畧也若乃虞人之所得也必以气凛防隂乘甲子河海荡潏风云乱起雪沍山隂冰纒树死迷向背于八极絶飞走于万里朝无以充肠夕违其所止颇愁呼而蹭蹬信求食而依倚用此时而椓杙待弋者而纲纪表狎羽而潜窥顺雄姿之所拟歘捷来于森木固先系于利觜解腾攫而竦神开网罗而有喜献禽之课数备而已及乎闽隶受之也则择其清质列在周垣挥拘挛之掣曳挫豪梗之飞翻识畋游之所使登马上而孤骞然后缀以殊饰呈于至尊抟风枪櫐用壮旌门
　　乗舆或幸别馆猎平原寒芜空阔霜仗喧繁观其夹翠华而上下巻毛血之崩奔随意气而电落引尘沙而昼昏豁堵墙之荣观弃功效而不论斯亦足重也至如千年孽狐三窟狡恃古塜之荆棘饱荒城之霜露回惑我往来趦趄我塲圃虽有青骹戴角白鼻如瓠蹙奔蹄而俯临飞迅翼以遐寓而料全于果见迫宁遽屡揽之而颖脱便有若于神助是以哓哮其音飒爽其虑续下韝而缭绕尚投迹而容与奋威逐北施巧无据方蹉跎而就擒亦造次而难去一竒卒获百胜昭著夙昔多端萧条何处斯又足称也尔其鸧鸹鸦鶂之伦莫益于物空生此身聨拳拾穗长大如人肉多奚有味乃不珍轻鹰隼而自若托鸿鹄而为邻彼壮夫之慷慨假强敌而逡巡拉先鸣之异者及将起而遄臻忽隔天路终辞水滨宁掩羣而进取且快意而惊新此又一时之俊也夫其降精于金立骨如铁目通于脑筋入于节架轩楹之上纯漆光芒掣栋梁之间寒风凛烈虽趾蹻千变林岭万穴击丛薄之不开突杈枒而皆拆此又有触邪之义也久而服勤是可吁畏必使乌攫之党罢钞盗而潜飞枭怪之羣想英灵而遽坠岂比夫虚陈其力叨窃其位等摩天而自安与枪榆而无事者矣故不见其用也则晨飞絶壑暮起长汀来虽自负去若无形置巢嶻嵲养子青冥倏尔年岁茫然阙庭莫试钩爪空回斗星众雏傥割鲜于金殿此鸟已将老于岩扃
　　一鹗赋【以凌厉清浮羽　　　　唐翰无匹为韵】杨真
　　禽之鸷者鹗兮挺生不翻翻以羣萃自耿介以孤贞羽族之中虽彼众而我寡云路之上如特立而独行固将杀敌无匹击鲜莫京岂惟拂之于平野翫之于太清哉卓彼雄姿凛乎壮观或危石以砺吻或高柯而整翰搏鸠之隼不敢飞扬逐燕之鹯望而伏窜及夫当杀节乗劲秋双眸电击六翮云浮仰之弥高方一举而千里翔而后集耻乗居而匹游既而变金风惊商律不类聚以颉颃自孤飞而疠疾介然直下固不可以同羣邈矣独翔谅有殊于丧匹摩碧落而上腾与紫气而相凌自乐其絶侣无求于得朋鹰扬者迎之而不逮雕悍者攀之而不能莽苍天高悠扬日厉自暇自逸倏来倏去何刚者而不惧何勍者而不制风毛雨血在嫉恶而不遗草伏木栖咸畏威而若厉明心不测利用则殊以少为贵匪繁有徒想像乎八纮之间视逺如迩隠映乎九霄之际出有入无谅搏击而不竞岂搜狩而弗图是知禽之凡者虽累百而何补士之杰者将无双而必取亦犹务利觜刷迅羽虽多亦奚以为固非一鹗之为伍
　　鹰赋【有序　　　　　　　　　晋】孙　楚
　　郭延考与余厚其从者韝二鹰以侍侧郭边人也好弋猎顾盼心欲自娱乐请余为赋曰
　　有金刚之俊鸟生井陉之岩阻超万仞之崇岭防青松以静处体劲悍之自然振肃肃之轻羽擒狡于平原截鸿鴈于河渚且其为相也疏尾阔臆高鬐秃颅深目蛾睂状似愁胡曲觜短颈足若双枯麾则应机招则易呼背碣石以西游经马岭而南徂于时商秋既迈岁在冥风霜激厉羽毛振惊尔乃防良骥服羔裘鞲青骹戏田畴萦深谷绕山丘定心意审精眸兽驰厥足鸟矫其翼下赶幽谿上翔辰极随指授以腾踊因升降以毕力纷连薄以撄窜遂陷首以摧臆
　　鹰赋　　　　　　　　　　　【晋】傅　
　　含炎离之猛气兮受金刚之纯精独飞跱于林野兮复徊翔于天庭左看若侧右视如倾劲翮二六机连体轻钩爪悬芒足如枯荆觜利呉防目颎星明雄姿邈世逸气横生
　　鹰赋　　　　　　　　　　　【隋】魏彦深
　　唯兹禽之化育实钟山之所生资金方之猛气擅大徳之炎精何虞者之多端运横罗以羁束缀轻丝于双睑结长皮于两足飞不遂于本情食不充于所欲逸翰由而暂敛雄心为之自局若乃貌非一种相乃多途指重十字尾贵合卢立如植木望似愁胡觜同劒利脚等荆枯亦有白如散花赤如防血大文若锦细斑似缬眼类明珠毛犹霜雪身重若金爪刚如铁或复顶平似削头圆如卵臆阔颈长筋麤胫短翅厚羽劲髀寛肉缓求之羣羽俱为絶伴或似鹑头或似鵄首赤睛黄足细骨小肘懒而易惊奸而难诱往不可呼飞不及走若斯之辈不如勿有若夫疾食速消此则有命颈猴立是为无病厠门忌大结肚恶软縧不宜絶背不宜喘生于窟者则好伏巢于木者则常立双骹长者则起迟六翮短者则飞急毛衣屡改厥色无常寅生酉就緫号为黄二周作千日成苍虽曰排虚性殊众鸟雌则体大雄则形小遇犬则惊猜得人则驯扰养雏则少病野罗则多巧察之为易调之实难格必高迥屋必华寛姜以取热酒以排寒韝须温暖肉不陈干近之令狎静之使安昼不离手夜便火宿微加其毛少减其肉肌羸肠瘦心和性熟念絶云霄志在驰逐
　　白鹰赋　　　　　　　　　　【唐】阙　名
　　于烁明徳兮动休徴萦墨绶效素鹰朱草如之何所萦则止玉壶如之何所饮则承借如紫岩碧流烟深树幽产鹥成羽自春徂秋含隂阳之淳粹任天地之刚柔懐好音与好质非成色而不求厌羽毛于原野恋主人而即留嗟乎含情履洁象君之节厉吻钩鋭澡毛玉截迁河阳之乔木一防清花映武城之瑶琴孤飞春雪昔王鲁同勲贤哉二君或雉随黄壤或鸾下青云莫非白鹰之为最况复见之与所闻良以出自幽谷迁于华屋霜飘上衣星流入目湼而不缁惟公象之比徳于玉象公不欲匪我政表来仪者何致之由德玩物则那思君子以驯扰不避虞人之网罗葢以少而取贵岂同乗鴈之为多
　　苍鹰赋　　　　　　　　　　【唐】阙　名
　　中灵繁毓万象周流综羣物之众伙懿羽族之齐侔俱含识与哺啄终愧容于爽鸠散以瑶光之彩来自钟岩之丘周官以司冦比徳汉氏以将军作俦钩成利觜电转竒眸苍姿叠色距聨韝至于长杨大猎云夣时搜寒光送晓霜气横秋顿平原而亘弋截洞壑以张罘野雾初霁朝阳尚早于是排空汉飞絶岛奋之鼓之载击载讨凌紫气而蔽日下平皋而覆草归鸿失四飞之路狡亡三窟之道夫品彚之功用之非器至于表德颇亦千致仙莫过龙骏莫过骥鹏垂天以图逺劒防甲以称利夫其庶类之呈能未若兹禽之为鸷固得缃牒再演史臣攸记逐彼鸟雀然明之对国侨击于殿上要离之雠庆忌且般乐之游君子未适禽荒是戒哲王盛绩太康洛汭之表已惊不还李斯上蔡之门情何更溺览二君之丧道每观事其如惕幸免射于高墉愿抟风而上击
　　放笼鹰赋【以无育斯禽以　　　唐明恶杀为韵】张　莒
　　贞元初敷文教于率土念畋游之无度启鸷鸟幽絷之中示皇家不私之务将以致仁寿明好恶雕笼永闭念受绁之多虞金架爰辞俾凌风而得路由是纵逸翰于寥廓释猛志于扃固当其海宴时清天高日明离习习之恩重视苍苍而体轻舍灵槛而方鋭歴秋林而上征乍遂翻空出君门而不返遥怜厉吻过宫树而犹惊洎夫防彼幽闲顺兹栖止用成端拱之化将尽好生之理足使去韝上而无疑顾人间而何以昔因殊顾幸肉食以见羁今降深衷忽云翔而有始故得脱身圣代矫迹天衢方纵心于万里讵敛翼于四隅山薮之思俄失觜距之卫宁无然则播仁风于坱圠乃顺时以止杀戒逸气于荒淫故无用于兹禽岂俟夫养育之劳既久徘徊之惧弥深虽多士盈朝无闻谏猎故黔首在下尽得欢心则知信及纎微念兹栖宿庶羣情而知感期众类之蒙福遂使击搏之性将翺将翔乳哺之心既生既育是用保其鸿业建此深规惠泽爰临整羽仪于户牖微诚既展遂鸟雀于藩篱信九霄之可托将一举而在斯
　　畜鹰赋　　　　　　　　　　【明】刘　球
　　惟鹰之为鸟有号曰鷞鸠钟炎精以为武德禀金气而多伐谋习学则时乃夏祭鸟而天以秋威以时养翎以日修非其类不与非其林不休此羽族之雄杰百鸟所不得俦也是以有炳其文不一其色竦膺而昻脰博颈而健翮尾以合卢为贵目若防漆之黒喙曲于酋矛趾利于铁棘望逺若愁胡屹立兮若置石高举则飘然凌乎九重之云霄下视则廓然见乎万里之山川倏然闽越忽然幽燕岳灵不能障川后不能延其奋扬也有尚父之勇其捕逐也有子产之贤其数飞也髣髴乎学者之功其以小制大也兼緫乎御史之权故百兽望之而迹敛众禽触之则躯捐岂其情之好杀葢亦天使其然也一旦应明诏沽善价贮雕笯覆黄帕足纡碧丝之縚以为常首冠缋韦之帻而少谢脱风霜于渤澥之滨濡雨露于阙廷之下顾玩叹赏徘徊圣驾乃命鹰坊宁厥攸舍处之温凉之室栖乎丹朱之架肥鲜饱于岁月食息时于昼夜幸遇比乗轩之鹤不殊亲爱虽入懐之鹞莫跨使其才不絶伦则是宠也亦何由而迓哉迨乎闭蛰屇候冬狩及期万乗雷动亿骑云随则臂以金吾之卫士乗以内廏之骁骓左右乎紫鸾之驾后先乎翠凤之旗入泱漭之野以较猎临奔逐之时而脱羁是宜竭所能鼓厥翅与西旅之獒戮力东海之豹合势大搏彼熊貍小此雉献获虞人奏功舆次以羞大庖以实宾器以为干豆祖庙是事思报效于万一求以免乎素餐之愧则于恩为不孤于德为不负茍饥则惟人是依饱则高飞而逺去则虽有矫矫之翰善攫之距较名而考实曽鸱鸮之不如若困阨而赖济于人为臣而叨食于主防其施当懐其报可不鉴视于鹰乎
　　海青赋　　　　　　　　　　【金】赵秉文
　　霜空萧条塞草先白海树无枝海云寡色黯辽迥风悲日匿何鸷鸟之不羣起翰海而一息尔其俊气横骛英姿杰立顶摩穹苍翼迅东极铁勾利觜霜排劲翮角膝挿脑细筋入骨顾盼雄毅飞腾灭没旦寄巢于扶桑夕刷羽于碣石于是乃命虞人遡风势缴矰设万里足擎一枝心折遂投丘以委命耻摧翼以丧节奚奴头千髯官指百时饥饱以嗾呼谨寒温之调适臂不暇弛铃不停掣犹恐懐林丘梦砂碛恨身絷而子留叹雄孤而雌只也逮其骨肉融性情习违龙沙入阊阖蒙禁脔之専宠叨锦韝之前席思报功于所养甘贾勇于一决既而新春届候太蔟司月阳焰浮冰澌拆水溶溶而泛渌鵞翩翩而下唼探使星驰属车雷发千舆隠嶙万骑飘瞥上将幸乎光春之中所以观民风而宣郁结龙旂标而殿门敞虎旅围而鼓声叠忽水击而惊飞乍云翔而成列玉爪翻臂锦縧下绁初贴水而徐回倏干云而上击雨血纷纭风毛磔裂象广寒之舞纷霓裳之回雪似吴宫之战惊玉顔之喋血壮如破敌势甚擒贼至如关羽义勇张纲奋烈取鲸鲵于坚阵叱豺狼之当辙固亦释丰狐之九尾略狡之三穴葢犹赏骥足之神骏且以劝忠于英杰也既而寿杯举臣工悦天威畅皇恩洽背长杨而趋京阙
　　鹘赋　　　　　　　　　　　【唐】李　邕
　　伊鸷鸟之雄毅有俊体之超特意凝缓而无营体闲整而自得隂沉其情惨淡其色固未足以异于众禽也夫一指一呼一击一搏为主之用骋人之乐凛然神动翕然气作殒三窟之狡毙五里之仙鹤腾霄汉而风卷透原野而星落万乗为之顾盼六军为之挥霍欢声动于天地逸气霭于林薄至若逐乌舛类射隼殊名获不相让游不同征何至德而能制每协义而不争偶坐推食双飞和鸣杀敌齐力登楼比形夫其严冬沍寒烈风迅激或上棘林或依危壁身既禀于乔木骨将断于贞石营全鸠以自暖罔害命以招益信终夜而懐仁仍诘旦而见释矧乃恋主不去徇食犹止岂贪利而永言将效诚而必死甘闭于笼分从于使宁竭力之利人曷戢翼以存已则知负力干势争啄夺食始飞声而逺引忽侧翅而横蹙遇之者夭当之者覆壮士感之惊叹行子羡之回瞩故能连击纵便临事莫违一超云以高举一随物以低飞驰逐妙于人智促节合于兵机禽虽小而不陋兽虽捷而无依或则九霄击下万里接来风行电转月上云开乍差池而不中终弃置而不回彼俊异之英决岂凝滞于嫌猜观夫爱子防岩惜巢忌物吻戛戛而雄厉翅翩翩而劲逸觜距者先中而命处緜蛮者异状而同疾茍精别而栖条同赏心而无失
　　奉和鹘赋【有序　　　　　　　唐】高　适
　　天宝初有自滑台奉太守李公鹘赋以垂示适越在草野才无能为尚懐知音遂作鹘赋其辞曰
　　夫何鹘之为用置之则已纵之无匹懐果防之沉潜任情性之敏疾头小而鋭气雄而逸邈耿介以凌霜目精明而防漆想像辽逺孤贞深密将必取而乃回若受词而无失当白帝之用事下青霄而委质乃顺节而勃然因指纵而挺出严冬欲雪蔓草初焚野莽荡而风天峥嵘而日曛忿顽之狡伏耻高鸟之成羣始灭没而略地忽升腾而篲云翻决裂以电击皆披靡而星分奔走者折脇而絶脰鸣噪者血洒而毛纷虽百中而自我终一呼而在君夫其左右更进纵横发迹埽窟穴之凌兢振荆榛之折歴翕六翮以直上交双指以迅击合连弩之应机类鸣之破的豁尔胷臆伊何凌厉以爽朗曽莫虿芥岂虞夷险之怵惕观其获多不有得用非媒歴阊阖以肃穆翊钩陈以环回幸耀光于搜狩承剪拂于楼台望凤沼而轻举纷羽族以惊猜路杳杳而何向云茫茫而不开莺出谷而徒尔鹤乗轩而何哉彼懐毅勇轗轲而弃置胡不效其间关而徘徊尔乃顾恩有地恋主多情念层空而不去托虚室而无惊雅节表于能让义心激于效诚势愈高而下急体弥重而飞轻戢羽翼以受命若肝胆之必呈嗟日月之云迈犹羁縻而见婴别有横大海而径度顺长风而一冩投足眇于岩顚脱身逸于弋者冰落落以凝闭雪皑皑而飘洒谅坚鋭之时然宁苦寒以求舍匪聚食以祈满聊击羣以自解比豹之潜形同幽人之在野矧其升巢絶壁独立危条心倏忽于万里思超遥于九霄岂外物之能慕曷凡禽之见邀未知鸳鹭之所以孰与夫鹏鷃之逍遥云尔哉
　　赤鹘赋【有序　　　　　　　元】赵孟頫
　　皇庆元年上赐大都留守臣伯帖木儿白鹘一翎翮皓洁白雪同皎至延祐元年凡三笼而毛羽变赤光采艳奕异于寻常搏击勇鸷加于畴昔虽老于五坊者亦不知其所以然岂若君子进于德以润质集贤学士赵孟頫为之赋其辞曰
　　猗鸷禽出金门赐贵臣示殊恩色霜雪兮耀前轩解绦镟纵平原狐骇不及奔歴年岁毳如璊粲晨霞炫朝暾刚气胜肆飞鶱德愈进义愈敦炯双眸睨乾坤
　　鹖赋【有序　　　　　　　　　魏】曹　植
　　鹖之为禽猛气共鬬终无胜负期于必死遂赋之焉美遐圻之伟鸟生太行之岩阻体贞刚之烈性亮干德之所辅戴毛角之双立扬黄之劲羽其沈陨而重辱有节侠之仪矩降居檀泽高处保岑游不同岭栖必异林若有翻雄骇逝孤雌惊翔则长鸣挑敌鼓翼専场逾高越壑双不只僵阶侍斯珥俯耀文墀成武官之首饰増庭燎之高辉
　　鹖赋　　　　　　　　　　　【魏】王　粲
　　惟兹鹖之为鸟信才勇而劲武服干刚之正气被淳駹之质羽愬晨风以羣鸣震声发乎外防厉亷风与猛节超羣类而莫与惟膏薰之焚销固自古之所咨逢虞人而见获遂囚执乎缥累赖有司之图功不开小而漏微令薄躯以免害从孔鹤于园湄
　　鹪鹩赋【有序　　　　　　　　晋】张　华
　　鹪鹩小鸟也生于蒿莱之间长于藩篱之下翔集寻常之内而生生之理足矣色浅体陋不为人用形微处卑物莫之害繁滋族类乗居匹游翩翩然有以自乐也彼鹫鹗鹍鸿孔雀翡翠或陵赤霄之际或托絶垠之外翰举足以冲天觜距足以自卫然皆负矰婴缴羽毛入贡何者有用于人也夫言有浅而可以托深类有微而可以喻大故赋之云尔
　　何造化之多端播羣形于万类惟鹪鹩之微禽兮亦摄生而受气育翩翾之陋体无黄以自贵毛不施于器用肉不登乎俎味鹰鹯过犹俄翼尚何惧于罿罻翳荟蒙茏是焉游集飞不飘飏翔不翕习其居易容其求易给巢林不过一枝每食不过数粒栖无所滞游无所盘匪陋荆棘匪荣茝兰动翼而逸投足而安委命顺理与物无患伊兹禽之无知何处身之似智不懐宝以贾害不饰表以招累静守约而不矜动因循以简易任自然以为资无诱慕于世伪雕鹖介其觜距鹄鹭轶于云际鹍鸡窜于幽险孔翠生乎遐裔彼晨鳬与归雁又矫翼而増逝咸美羽而丰肌故无罪而皆毙徒衔芦以避缴终为戮于此世苍鹰鸷而受緤鹦鹉慧而入笼屈猛志以服养块幽鸷于九重变音声以顺旨思摧翮而为庸恋钟岱之林野慕陇坻之高松虽蒙幸于今日未若畴昔之从容海鸟鶢鶋避风而至条枝巨雀逾岭自致提挈万里飘飖逼畏夫惟体大妨物而形瓌足玮也隂阳陶蒸万品一区巨细舛错种繁类殊鹪螟巢于蚊睫大鹏弥乎天隅将以上方不足而下比有余普天壤以遐观吾又安知其大小之所如
　　鹡鸰赋【有序　　　　　　　　唐】乔　琳
　　鹡鸰鹂也诗取其鸣行揺尾相应以兴兄弟急难之义而已然无巢无雏不知栖息孳孕之所人之见者更无大小之殊隼不能搏弹不能射网罟不能取朝之与夕常在人间竟不知此鸟之所自来也
　　何鹡鸰之小鸟与羽族而特殊鹬飞鸣肖翘毕逋金睛玉爪绀尾青颅电瞥机骇火驰风趋来何从而去何适似出有而入无噫形气有生之类非卵则胎不巢则穴罕知尔栖泊之所乳伏之节吾自见尔翩翾一状小大无别莫涯雏孕之源以出陶钧之辙亦称王母之使岂在神仙之列咮啄锋铓毛衣霜雪惟若惊之近道思数顾以周防茍弹射之莫中匪网罟而奚张齐姜所以遣重耳范蠡所以逃越王虑晏安之有毒斯儆戒以为良务相时而达变岂胶柱而守常偶来池馆非意稻粱吾将注目而悠然以逝色斯举矣而物莫之伤既忘情于进取逐游仞以翺翔乗兴于人间之世全身于自逺之塲茍日新于运用能独善于行藏
　　哀鹧鸪赋【有序　　　　　　　宋】梅尧臣
　　余得二鹧鸪饲之甚勤既久开笼肆其意其一翩然而去其存者特爱焉鹧鸪于禽最有名顷未识也思持归中州与朋友共玩之凡养二年呼鸣日善罢官至芜湖一夕为鼠伤死遂作赋以哀云
　　物有小而名著亦有大而无闻吾于禽类得鹧鸪不羣其音格磔其羽斓斑其生遐僻其趣幽闲饮啄乎水裔栖翔乎竹间往咨罗者求之于野生致二雏形声都雅爱之畜之笼之服之为日已久言驯熟纵晞朝旭一逸而不复子谓之背德非我族恋而不去尤可谷晨啼暮宿何嗟独固当携之中国为士大夫之目不意孽鼠事潜伏破笯囓嗉何其酷呜呼翻飞逺逝不为失安然饱食不为福焉知不为名之累焉知不为鬼所瞰而祸所速哀哉诚不如秃鸧鸮鵩凡毛大躯妖鸣饫腹何文彩之佳何名誉之淑前所谓大而无闻其自保而自足者与
　　雉赋　　　　　　　　　　　【晋】孙　楚
　　体冲和之淑质饰羽仪于茂林斑五色之文章扬皦皦之清音设密网于岩阿飞轻缴之云浮上无逃而弗获下无隠而不搜遂戢翼以就养随笼栖而言归恒逍遥于阶庭廕朝阳之盛晖
　　雉赋　　　　　　　　　　　【晋】傅　
　　禀炎离之正气应朱火之祯祥播五彩之繁缛被华文而成章冠列角之盛仪翘从风而飘扬履严距之武节超鸾跱而凤翔感天和而贻瑞进据鼎而祚商乐周道之方隆敷皓质于越裳
　　雉赋　　　　　　　　　　　【晋】傅　纯
　　览飞禽之可贵伟翔雉之嘉形应炎离之诞育包造化之淳精鲜光皎粲丽采繁盈首同晖于昊天垂景之緑青体等耀于方彩敷五色之华英
　　雉赋【有序　　　　　　　　　宋】王　炎
　　之野外见一雉为野人所得悼其轻敌不戒而毙焉因作赋以自警其辞曰
　　绛冠緑跗翠衿锦衣耿介自守雄鸣雌随平原浅草徐啄卑飞何野人之机巧乃以媒而致之方气骄而贾勇敢直前而不疑事常败于轻敌碎身首于须臾肉不登于鼎俎毛或用于旌旗子玉无礼而殒命赵括狂勇而丧躯酆舒怙俊而遭杀郤至称伐而见尸茍谋身之有累皆灾害之所罹翠有羽而就罗鸡以尾而为牺雁不鸣而先烹鹦巧言而长羁信涉世之孔艰虽后悔而何追惟羽族之至灵独丹穴之鹓雏音声锵锵羽仪摩千仭而高翔岂矰缴之敢施兹吉人之能事于鄙夫何诛
　　文雉赋【有序　　　　　　　　明】高　出
　　野人贡雉畜之樊中感而赋之遂放之
　　惟机星之应象散羽族之竒芳羡文雉之丽采秉耿介之殊方挚纪官于工正兮商征翟以辨章谅华虫之登被子来重译乎越裳朅雊鼎之为妖匪集庭之兆祥感朝飞于峄桐叹色举于山梁尔其族则为鳪为鷨为鵫为鹞鵽鵕防鷩翚鹨鷮尔其称则名南国鶅显东裔鵗号北地鷷闻西澨广雅之所具陈方言之所未记尔其首如渥丹项如翠羽翼如莺绮冠如朱琥鸣应钟雷栖分角距饮啄无争交接合矩将翔丛薄之曳文霞乍堕月华之委金波彴约陆离藻锦而烂黼绘赮赩蹀躞丛薄而防骊騧唼喋纵十步于坟衍呃喔避矰缴于中阿何绣臆兮罹罗思化蜃为蛇嗟劲骹之自怜兮岂轩翥之足夸料比翼之不逢兮耻求敌之媒囮尔其丘墉旦翔樊笼晩栖草泽夙乖园囿见羁岑丘违梦鼎俎靡辞絶偶鸑鷟敢厌家鸡从凤游不揣中搏击无时皋隰淹逺道罻罝往中疑款黄金之簏笱惜羽毛而长饥逊中牟之表异靡稻粱兮羞之鸠鹊巢自婀娜晨风鸣兮独向我忽东西兮无人贾铩翮旋堕燕雀贺啾啾鹦防嘲语不下寻噤喑以无声聊委蛇无不可幸射矢不及况鹰鹯逺祸每低头而愁思郁彳亍其闷坐不见夫王孙公子挟金丸而驰逐朝深灌暮陵谷驯媒翳奓矜获调酸咸恣膏肉博佳人一笑尚从禽未足审伏机慎哉愿致声吾族苟得意豢饲即蒙恩浩荡无衔环之明报忍决起饱飏岂猲骄之难调徒相忘于得丧乱曰菀彼中林何轮囷兮寄息禾黍惭淟涊柔道利生茍离窘次且不去聊任运斑尾毰毸潜垂泪耳目何玩空憔悴庶几纵我荷嘉惠郊垅无恙请从此逝兮
　　感雉鸣赋　　　　　　　　　【元】任士林
　　余归山之明日甲子日斜有鸟有鸟鸣于竹西赪冠绮翼绀趾雕题余睨而视之曰此殆丹凤之俦邪嗟乎哉山梁之雉也亦何为尔栖栖者欤鸣声益和如语以臆曰承后皇之嘉惠胚太和于卵翼揽草木之清丽濯云烟之绚碧被文绣于外体抽肺肝之五色将自拔于羣飞羌好脩而强饰吁嗟乎余身之章又安知非余身之贼祝网密而羣空虞机张而羽积林无全鷇野絶胎息触罥罣之纷然聊择音于彼木濯余羽清泉充余枵栋实固将坐锦衣于泥涂被黼藻于荆棘者与悲夫太上贵质其次有文文而好自用斯为下矣猩血染而膋泣象齿几而身靡鹰能搏而困轩楹马能驰而厄鞭棰龟以防焦翡以毛死是故君子不失足于人而黄中通理也吊正平之鹦鹉悼贾傅之飞鵩访稽氏之昻鹤睇杨家之防犊拜自献者何心秪腥臊乎偃肉已矣乎春山空兮春水颀春雨零春草肥天地为樊日月为鞿优哉游哉兮饮渴食饥郤钟鼔于鲁飨谢箫韶于舜仪被雾中之隠固将有感于陶妃
　　鬭鸡赋　　　　　　　　　　【晋】傅　
　　羽黝而含曜兮素毛颎而扬精红缥厠于微黄兮翠彩蔚而流青五色错而成文兮质光丽而丰盈前看如倒傍视如倾目象规作觜似削成高膺峭峙双翅齐平跃身竦体怒势横生爪似链钢目如奔星扬翘因风抚翮长鸣猛志横逸势淩天廷或踯躅踟蹰或嗫喋容与或爬地俯仰或抚翼未举或狼顾防视或鸾翔鹄舞或佯背而引敌或毕命于彊御于是纷纭翕赫雷合电击争奋身而相防竞隼鸷而雕睨得势者淩九天失据者沦九地徒观其战也则距不虚挂翮不徒拊意如饥鹰势如逸虎
　　长鸣鸡赋　　　　　　　　　【晋】习　嘏
　　嘉鸣鸡之令美智穷神而入灵审璇玑之回遽定昏明之至精应青阳于将旦忽鹄立而凤停乃拊翼以赞时遂延颈而长鸣若乃本其形像详其羽仪朱冠玉珰彤素并施纷葩赫奕五色流离殊姿艳溢彩耀华披雍容郁茂飘飖风靡扇六翮以増晖舒毳毛而下垂违双距之岌峨曳长尾之逶迤
　　木鸡赋【以致此无敌故　　　　唐能先鸣为韵】浩虚舟
　　惟昔有人心至术精得鸡之情情可驯而无小无大术既尽而不飞不鸣对劲敌以自持坚如挺植登广塲而莫顾混若削成初其教以自然诱之不惧希渐染而能化将枯槁而是喻质殊朴斲用明不竞之由状匪雕锼葢取无情之故然则饮啄必异嬉游每殊竚栖心而自若期顾敌而如无日就月将功尽而稍同顚枿不震不悚性成而渐若朽株已而芥羽讵设雕笼莫闭卓然之质全变兀若之姿己致首圆胫直轮桷之状俱呈觜利距铦枳枸之铓并利是以纵逸情絶端良气全臆离披而踵附眸矅而节穿惊被文而锦翼蔚矣迷搴木而花冠烂然虚防者懐不才之虞安能自恃贾勇者有攻坚之惧莫敢争先故能进异激昻处同虚寂郢工误起乎心匠郈民徒惊乎目击澹然无挠子綦之质方俦确尔不回周勃之强未敌其喻斯在其由可征驯致已忘乎力制积习渐通乎性能是则语南国者未足与议鬭东郊者无德而称士有特立自持端然不倚块其形而与木无二灰其心而顾鸡若是彼静胜之深冀一鸣而在此
　　鸡鸣赋　　　　　　　　　　【宋】张　耒
　　先生闲居学道昧旦而兴冡畜一鸡司晨而鸣畜之既老语黙有程意气武毅被服鲜明峩峩朱冠丹颈膺苍距矫攫秀尾翘腾奉职有恪徐步我庭啄粟饮水孔肃靡争山川苍苍风霰宵凝黯幽牕之沉沉恍余梦之初惊万里一寂钟鼓无声闻振衣之腷膊忽孤奏而泠泠委更筹之杂乱和城角之凄清应云外之鸣鸿吊山巅之落星歌三终而复寂夜五分而既更万境皆作车运马行先生杖屦而出观大明之东生
　　鸡鸣赋　　　　　　　　　　【元】胡炳文
　　亥子混沌人物鸿蒙汝喔喔初动日杲杲将东雷之惊蛰也一岁云始汝之惊人也旦旦如是鼓两翼有声作羣动不已舜蹠之徒其趋也异此时闻之皆寤而起暨汝再鸣日将中矣悠悠者昼寝营营者趋市鸣何殊哉闻者异耳故或名汝以翰音或呼汝以司晨或以朱而着姓或以碧而称神孰知真机之自动无如旦气之方新彼方同梦也此足以轰婬怠者之耳彼未起舞也此足以激忠义者之心至于食必呼俦鬬不留怒被服孔文爪距翼武羣出以朝羣栖以暮动静不失其时风雨不改其度声者雄而牝者不敢与之双唱者一而和者不可知其数是皆见于已鸣之后而不知其已鸣之故万籁无声一天微露汝之初鸣干将辟户是谓一日之贞下起元而天地人物之一寤葢得乾坤之初者震巽乾坤之中为坎离坎司子之候离当午之时汝巽禽也乃通坎离之道而知夫子午天地之中正夘酉隂阳之出入隂之精而泽于阳月之象而影于日汝之初鸣日犹未出于此之时子以悟无极之真午以见道心惟一孜孜为善守而勿失舜人也我亦人也如之何其不可及也夫
　　翰音赋　　　　　　　　　　【元】任士林
　　若知鸡乎锦衣绣翼孤味峩冠被凤之彩挿鹤之翰音声浚美容止轻鲜遡羽族之稠浊谅五德之独全然而沐浴泥沙步啄虫豸晓树栖卑晚栅藏矮朱朱喌喌进退失解夫岂慕凤凰之恋匹仰鹰鹯而护雏不借力于九万逐扶揺之所图鸴鸠枪榆乌鹊绕月觜啄非雄羽毛末刷犹决起而惊飞吾何独守此桀也尔则明河在天曙色上户一振声于两翮若怒飞而逺翥势甚超淩力则困阻气亦飘扬身不能举如长沙之谊蚕室之迁过永之栁谪潮之韩匪志气之不厉独堕影于孤鶱既漆我羽又磓我距谢云霄之羽仪抱村落之风雨恫升踬之有命匪轩沉之在人闻爰居之蹭蹬亦避风乎鲁门
　　鸡子赋　　　　　　　　　　【元】涂　几
　　二仪肇分厥生不息太和絪緼羣命斯植有物于此不方而圆包括二质隂阳具全金玉发耀互相裹纒外固内藏兮刚柔以宣清浊未判浑浑其天无首无趾突然而然元气密受母以子传野人不识兮请占筳篿曰此先天混沌之体欤抑胚腪品彚之有始欤非温而温生于天一之水欤非燥而燥成于真阳之气欤守雌抱一静以为其理欤抑知时啐啄唶唶而行地者欤一族百产前钜后细非黄非白圆转谲诡充饱作饼便利老齿惟此独能请赋鸡子




　　御定歴代赋彚巻一百三十二
　　钦定四库全书
　　御定歴代赋彚巻一百三十三
　　鸟兽
　　野鵞赋【有序　　　　　　　　宋】鲍　昭
　　有献野鵞于临川王世子愍其樊絷命为之赋辞曰集陈之隼以自逺而称神栖汉之雀乃出幽而见珍此琐禽其何取亦厠景而承仁舍水泽之驩逸对钟鼓之悲辛岂徇利而轻命将感爱而投身入长罗之逼胁怅高缴之樊萦邈辞朋而别偶超烟雾而风行跨日月而遥逝忽瞻国而望城践菲迹于瑶涂升弱羽于丹庭瞰东西之绣户眺左右之金扃貌纎杀而含悴心翻越而慙惊若坠渊而堕谷怳不知其所宁惟君囿之珍丽实妙物之所殷翔海泽之轻鸥巢天宿之鸣鹑鹖程材于枭猛翚荐体之雕文既敷容以照景亦选翮而排云虽居物以成偶终在我以非羣望征云而延悼顾委翼而自伤无青雀之衔命乏赤鴈之嘉祥空秽君之园池徒
　　慙君之稻粱愿引身而剪迹抱末志而幽藏于是流岁遂逺惨节方崇云纒海岱风拂崤潼飞云驰霰飘沙舞蓬视青池之初涸望緑林之始空立菰蒲之寒渚托只影而为双宛拔啄而掩眦悲结怅而满胷处朝画而虽念假外见而迁排涉修夜之长寂信専思而知哀风梢稍而过树月苍苍而照台冰依岸而早结霜托草而先摧敛双翮于水裔翘孤趾于林隈情无方而雨集事有恨而星乖在俄顷而犹悼矧穷生之所懐闻宿世之高贤泽无微而不均育草木而明义爱禽鸟而昭仁全殒卵而来凤放乳麑而感麟虽陋生于万物若沙漠之一尘茍全躯而毕命庶魂报以自申
　　鬬鸭赋　　　　　　　　　　【唐】李　邕
　　东吴王孙啸傲阊门鱼横玉劒蚁沸金樽宾僚雾进游侠星奔桂舟锦缆碧涧花源尔乃辍轻棹登水阁丝管递进献酬交错云欲起而中留尘将飞而遂落既而酣歌徙坐取物为娱征羽毛之好乌得渤澥之仙鳬出笼而振少步而趋唼喋争食防褷带雏随緑波而澹淡向红藻而傲愉鳬之为物也説类殊种迁延迟重其聚则同而不和其鬬则仁而有勇参差聱轧飒沓缤纷其浮蔽水其旋如云共洽波而弄吭各求匹而为羣绕菰蒲而相逐隔洲渚而相闻于是乎会合纷泊崩奔鼓作集如异国之同盟散若诸侯之背约迭为擒纵更为触抟或离披以折冲或奋振以前却始戮力决胜终追飞袭弱耸谓惊鸿回疑返鹊逼仄掣裔聨翩踊跃忽惊迸以差池倏沉浮而闪烁号噪沸乱倾耳为之无闻超腾往来澄潭为之溃濩排锦石蹴琼沙披羽翰簸烟霞避参差之荇菜随菡萏之荷花驻江妃之往棹留海客之归槎尔乃拥津塞浦辨观如堵空里訇厉天蛙黾失穴龟鱼透泉専塲之鸡沮气倾市之鹤慙妍其为状也不一其为态也且千岂笔精之所拟非意匠之能传良戒之于在鬬俾闻义而忘筌
　　鬬鳬赋　　　　　　　　　　【晋】蔡　洪
　　嘉干黄之散授何气化之有灵产羽虫之丽鸟惟鬬鸭之最精禀离午之淑气体鸾凤之妙形服文藻之华羽备艳采之翠英冠葩緑以耀首缀素色以防缨性浮捷以轻躁声清响而好鸣感秋商之肃烈从金气以出征招爽敌于戏门交武势于川庭尔乃振劲羽竦六翮抗严趾望雄敌忽雷起而电发赴洪波以奋击
　　野鹜赋【冇序　　　　　　　　齐】谢　朓
　　有门人毙一野鹜因以为献予时命以登俎用待宾客客有爱其羽毛请予为赋其辞曰
　　夫何罗人之伎巧荐江海之逸禽落摩天之迅羽絶归飞之好音碎文锦之丹臆裂雕绮之翠襟孤雏惊以靡翼羁雌叫而莫寻越沧流以逺致乃交贸以兼金因阍寺以传请排邃户以重深贵敷袵以取爱愿登俎以甘心
　　江曲孤鳬赋【有序　　　　　　唐】王　勃
　　梓州之东南涪江之所合有潭焉周数十步青壁絶地緑波澄天常有孤鳬栖荡其侧飞沉翻唼而天性不违嗟乎宇宙之容我多矣造化之资我厚矣何必处华池之内而求稻粱之恩哉遂作赋曰
　　灵凤翔千仞大鹏飞六月虽凭力而易举终候时而难发不如深泽之鸟焉顺归潮而出没迹已存于江汉心非系于城阙吮红藻翻碧莲刷雾露栖云烟迫之则隠驯之则前去就无失沉浮自然尔乃忘机絶虑怀声弄影乗骇浪而神惊漾澄澜而趣静耻园鸡之恋促悲塞鸿之赴永知动息而多方屡沿洄而自省故其独泛单宿全真逺致反复幽溪淹留胜地伤云鴈之婴缴惧泉鱼之受饵甘辞稻粱之惠焉而全饮啄之志也
　　放鳬赋【冇序　　　　　　　　明】周是修
</div>
    <div class="pagination">
<a href="御定历代赋汇_page107.html">上一页</a><span>...</span><a href="御定历代赋汇_page103.html">103</a><a href="御定历代赋汇_page104.html">104</a><a href="御定历代赋汇_page105.html">105</a><a href="御定历代赋汇_page106.html">106</a><a href="御定历代赋汇_page107.html">107</a><span class="current-page">108</span><a href="御定历代赋汇_page109.html">109</a><a href="御定历代赋汇_page110.html">110</a><a href="御定历代赋汇_page111.html">111</a><a href="御定历代赋汇_page112.html">112</a><a href="御定历代赋汇_page113.html">113</a><span>...</span><a href="御定历代赋汇_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
