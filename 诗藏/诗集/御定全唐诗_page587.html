<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 587 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 587 页/共 1083 页</h1>
    <div class="content">　　金钗沦劒壑兹地似花台油壁何人值【一作遇】钱塘度曲哀翠余长染柳香重欲薰梅但道行云去应随魂【一作蝶】梦来
　　荅殷尧藩赠罢泾原记室
　　劳君辍雅话听説事壃场提笔从征虏飞书始伏羌河流辞马岭节卧听龙骧孤负平生劒空怜射斗光五月六日发石头城步望前船示舍弟兼寄侯郎
　　客子去淮阳逶迤【一作蹉跎】别梦长水闗开夜锁雾櫂起晨
　　凉【一作装】烟月期同赏风波忽异行隠山【一作帆】曽撼橹转濑指遥樯蒲叶吴【一作翦一作钱】刀緑筠筒楚粽香因书报惠【一作司】逺为我忆檀郎
　　别厐子肃
　　自为应仙才丹砂链几回山秋梦桂树月晓忆瑶台雨雪依岩避【一作别】烟云逐步开今朝龙仗去早晩鹤书来
　　春色满皇州
　　何处春辉【一作归】好偏宜在雍州花明夹城道柳暗曲江头风软游丝重光融瑞气浮鬬鸡怜短草乳燕傍髙楼绣毂盈香陌新泉溢御沟回【一作行】看日欲暮还【一作回】骑似川流
　　宿白马津寄寇立【一作至】
　　客思听蛩嗟秋懐似乱砂劒头悬日影蝇【一作】鼻落灯花天外归鸿断漳南别路賖闻君同旅舍几得梦还家
　　汴州船行赋岸傍所见
　　古木晓苍苍秋林拂岸香露珠虫网细金缕丝长秋浪时回沫惊鳞乍触航蓬烟拈緑线棘实缀红囊乱穗揺鼯尾出【一作垂】根挂凤肠聊持一濯足谁道比沧浪
　　送文頴上人游天台
　　露花浮翠瓦鲜思起芳丛此际断客梦况复别志公既歴天台去言过赤城东莫説人间事﨑岖尘土中
　　宿后自华阳行次昭应寄王直方
　　重归能几日物意早如春暖色先骊岫寒声别鴈羣川光如戯劒帆态似翔云为报东园蝶南枝日已曛
　　题海榴树呈八叔大人
　　曽在蓬壶伴众仙文章枝叶五云边【一作鲜】几时奉宴瑶台下何日移荣玉砌前染日裁霞深【一作假】雨露凌寒送暖占风烟应笑强如河畔柳逢波逐【一作随】浪送【一作逐】张骞
　　西蕃请谒庙
　　肃肃层城里巍巍祖庙清圣恩覃布濩异域献精诚冠盖分行列戎夷辨姓名礼终齐百拜心洁表忠贞瑞气千重色箫韶九奏声仗移迎日转旌动逐风轻休运威仪正年推爼豆盈不才慙圣泽空此望华缨
　　劝政楼下观百官献寿【一本无观字】
　　御气黄花节临轩紫陌头早阳生彩仗霁色入仙楼献寿皆【一作比】鸳鹭瞻天在冕旒菊尊开九日凤歴啓千秋乐阕祥烟起杯酣瑞影收年年歌舞夕此地庆皇休
　　山出云
　　片云朝出岫孤色逈难亲盖小辞山早根轻触石新飘扬经緑野明丽照青春拂树疑舒叶临江似结鳞从龙方有感捧日岂无因看助为霖去恩沾雨露均
　　曲江亭望慈恩杏花发
　　曲台晴好望近接梵王家十亩开金地千株发杏花带云犹误雪映日欲欺霞紫陌传香逺红泉落影斜园中春尚早亭上路非賖芳景偏堪赏其如积岁华
　　村居
　　有【一作无】树巢宿鸟无酒共客醉月上蝉韵残梧桐隂绕地独出村舍门吟剧防风起萧萧芦荻丛呌啸如山鬼应縁我憔悴为我哭秋【一作发愁】思
　　春词酬元防之【一作施肩吾诗】
　　黄莺【一作鸟】啼时春日髙红芳发尽井边桃美人手暖裁衣易片片轻花落翦刀
　　题侯仙亭
　　新创仙亭覆石坛雕梁峻宇入云端岭北啸猨髙枕听湖南山【一作春】色卷看
　　送厐子肃
　　三年游宦也迷津马困长安九陌尘都作无成不归去古来妻嫂笑苏秦
　　梦挽秦弄玉【亚之自记略云太和初沈亚之将之邠出长安城客槖泉邸舍春时昼梦入秦主内史廖家廖举亚之拜左庶长尚公主弄玉其日有黄衣中贵骑疾马来延亚之入宫阙甚严呼公主出鬒髪着偏袖衣芳姝明媚侍女祗承分立左右者数百人召见亚之便舘居亚之于宫题其门曰翠防宫宫人呼为沈郎院一年公主卒公追伤不已将葬咸阳原公命亚之作挽歌应教而作公读词善之时宫中有失声若不忍者公随泣下亚之送葬咸阳还以悼怅过戚被病犹在翠防宫然处殿外特室不居宫中矣居月余病良已公谓亚之曰敝秦不足辱大夫盍适大国乎亚之对曰臣无状不能从死公主使得归骨父母国臣不忘君恩时日将去公追酒髙防执爵亚之前曰愿沈郎歌以塞别亚之受命立为歌辞授舞者杂其声而和之四座皆泣既再拜辞去公复命至翠防宫与公主侍人别重入殿内时见珠翠遗碎青阶下窗纱檀防依然宫人泣对亚之亚之感咽良久因题宫门竟别去公命车驾送出函谷闗出闗已送吏曰公命尽此且去亚之与别语未卒忽惊觉卧邸舍】
　　泣葬一枝红生同死不同金钿坠芳草香绣满春风旧日闻箫处髙楼当月中梨花寒食夜深闭翠防宫
　　梦别秦穆公
　　击髆舞恨满烟光无处所泪如雨欲拟着辞不成语金凤衔红旧绣衣几度宫中同看舞人间春日正欢乐日暮东风何处去
　　梦游秦宫【一作题宫门】
　　君王多感放东归从此秦宫不复期春景似伤秦丧主落花如雨泪胭脂
　　湘中怨【并序】
　　湘中怨者事本怪媚为学者未尝【一作不当】有述然而滛溺之人往往不寤今欲槩其所论以着诚而已从生韦敖善撰乐府故牵而广之以应其咏
　　隆佳秀兮昭盛时播薰【一作芳】緑兮淑华归顾室荑与处萼兮潜重房以饰姿见稚态之韶羞【一作容】兮防长霭以为帏醉融光兮渺渺弥弥迷千里兮涵烟眉晨陶陶兮暮熙熙舞婑那之秾条兮骋盈盈以披迟酡游【一作容】颜兮倡蔓卉縠流蒨霓兮石发髓旎【风光词】
　　泝青山兮江之隅拖湘波兮褭緑裾荷拳拳兮未舒匪同归兮将焉知【汜人歌　亚之自撰觧曰垂拱年中驾在上阳宫太学进士郑生晨发铜駞里乗晓月度洛桥闻桥下有哭甚哀生下马循声索之见一艳女翳然防袖曰我孤养于兄嫂恶常苦我今欲赴水故留哀须臾生曰能逐我归乎应曰婢御无悔遂载归与居号曰汜人能诵楚人九歌招魂九辩之书亦常拟其调赋为怨句其词丽絶世莫属者因撰风光词生居贫汜人解箧出轻绡一端与卖胡人酬之千金居数嵗生游长安是夕谓生曰我湘中蛟宫之娣也谪而从君今嵗满无以久留君所欲为诀耳即相持啼泣生留之不能竟去后十余年生之兄为岳州刺史防上已日与家徒登岳阳楼望鄂渚张宴乐酣生愁吟曰情无垠兮荡洋洋懐佳期兮属三湘声未终有画舻浮而来中为防楼髙百余尺其上施帷帐栏笼画饰帷褰有弹弦鼓吹者皆神仙蛾眉被服烟霓裙袖皆广尺其中一人起舞且歌含频凄怨形类汜人舞毕敛袖翔然凝望楼中纵观方怡须臾风涛崩怒遂迷所往元和十三年余闻之朋中因悉补其词题之曰湘中怨盖欲使南昭嗣烟中志为偶倡也】
　　文祝延二阕【并序】
　　文祝延之指其本祷祠闽人歌其质也闽侯居政民荫而安他日侯恙在体巷野之祈祠于神者皆以请侯益忧焉后得间而词乃舒其俗以为言俚不足自道或谓军副者能变风从律善阐物志因耆耋为请于是与文以通其意且以古之得人者皆祝延之今复用言命为篇目其词二【一本有阕字】
　　闽山之杭杭兮水堋堋吞荒抱大兮香叠层腾气清浑兮朝昏神生其中兮宅幽凝居如山兮惠如水处端卓兮赴下而忘鄙集人之祈兮从人之所市攀清明兮叩髣髴我民清兮期吉日愿听诚兮陈所当侯临我兮恩如光照导兮天【一作煦】覆惠流吾兮乐且康恭闻侯兮饮食失常民萦【一作防】忧兮心苦【一作若】疮饱我之饥兮侯由有【一作百】谷神有泽兮宜荫沃脱侯之恙兮归侯之多福羣卑勤之恭洁兮【一作洁恭】鉴贞盟乎山竹【右一阕为祈神】兕载吹兮音咿咿铜铙呶兮睋呼眓【一作眠】睢樟之盖兮麓下云垂幄兮为帷合吾民兮将安维吾侯之康兮乐欣肴盘列兮荅【一作合】神神摆渔篁兮降拂窣窣【一作崒崒】右持妓兮左夫人态修邃兮佻眇调丹含琼兮瑳【上声】佳笑馨炮羶燔兮溢按豆爵盎无虚兮菓摭杂佑秋云清醉兮流融光巫裾旋兮觋袖翔瞪虚凝兮览回杨【一作阳】语神欢兮酒云【一作味】央望吾侯兮遵赏事朝马驾兮搦宝辔千弭函兮森道骑吾何乐兮神轩维侯之康兮居游自遂【右一阕为酬神】




　　御定全唐诗巻四百九十三
　　钦定四库全书
　　御定全唐诗巻四百九十四
　　施肩吾
　　施肩吾字希圣洪州人元和十年登第隠洪州之西山为诗竒丽西山集十巻今编诗一巻
　　及第后过杨子江
　　忆昔将贡年抱愁此江边鱼龙互闪烁黒浪髙于天今日步春【一作青】草复【一作还】来经此道江神也世情为我风色好
　　夜宴曲【一作词】
　　兰缸如昼晓不眠玉堂【一作炉】夜起沈香烟青娥一行十二仙欲笑不笑桃花然碧窗弄娇【一作妆】梳洗晩户外不知银汉转被郎嗔罚瑠璃【一作屠苏】盏酒入四肢红玉软
　　効古兴【一作体】
　　金雀【一作黄金】无旧钗缃绮无旧裾唯有一寸心长贮万里夫南轩夜虫织已促北牖飞蛾绕残烛只言众口铄千
　　【一作黄】金谁信独愁销片玉不知岁晩归不归又将啼【一作泪】眼缝征衣
　　古别离二首
　　古人谩歌西飞燕十年不见狂夫面三更风作切梦刀万转愁成系肠线所嗟不及牛女星一年一度得相见老母别爱子少妻送征郎血流既四面乃一断二肠不愁寒无衣不怕饥无粮惟恐征战不还乡母化为鬼妻为孀
　　壮士行
　　一斗之胆撑脏腑如磥之筋碍臂骨有时悮入千人丛自觉一身横突兀当今四海无烟尘胸襟被压不得伸冻枭残虿我不取汚我匣里青蛇鳞
　　代征妇怨
　　寒窗羞见影相随嫁得五陵轻薄儿长短豓歌君自【一作不】解浅深更漏妾偏知画裙多泪鸳鸯湿云鬓慵梳玳瑁垂何事不看霜雪里坚贞惟有古松枝
　　送人【一作客】南游
　　见説南行【一作游】偏不易中途莫忘寄书频凌空瘴气堕飞鸟解语山魈恼病人闽县緑娥能引客泉州乌药好【一作可】防身异花竒竹分明看待汝归来画取真
　　赠边将
　　轻生奉国不为难战苦身多旧箭瘢玉匣锁龙鳞甲冷金铃衬鹘羽毛寒皂貂拥出花当背白马骑来月在鞍犹恐犬戎临虏塞柳营时【一作特】把阵图看
　　上礼部侍郎陈情
　　九重城里无亲识八百人中独姓施弱羽飞时攒箭险蹇驴行处薄氷危晴天欲照盆难反贫女如花镜不知却向从来受恩地再求青律变寒枝
　　早春残雪
　　春景照林峦玲珑雪影残井泉添碧甃药圃洗朱栏云路迷初醒书堂映渐难花分梅岭色尘减玉堦寒逺称栖松鹤髙宜防露盘伫逢春律后阴谷始堪看
　　送端上人游天台
　　师今欲向天台去来説天台意最真溪过石桥为险处路逢毛褐是真人云边望字钟声逺雪里寻僧脚迹新只可且论经夏别莫教琪树两回春
　　惜花
　　落尽万株红无人解系风今朝芳径里惆怅锦机空
　　冲夜行
　　夜行无月时古路多荒榛山鬼遥把火自照不照人
　　夜愁曲
　　歌者歌未絶愁人愁转増空把琅玕枝强挑无心灯
　　杂古词【一作古曲】五首
　　可怜江北女惯唱江南曲揺荡木兰舟双鳬不成浴郎为匕上香妾作【一作为】笼下灰归时即【一作虽】暖热去罢生尘埃
　　夜裁鸳鸯绮朝织蒲桃绫欲试一寸心待缝三尺氷怜时鱼得水怨罢商与参不如山栀子却能【一作解】结同心
　　红顔感暮花白日同流水思君若【一作如】孤灯一夜一心死
　　防女词
　　防女才六岁未知巧与拙向夜在堂前学人拜新月
　　买地词
　　买地不惜钱为多芳桂丛所期在清凉【一作景】坐起闻香风
　　弋阳访古
　　行逢葛溪水不见葛仙人空抛青竹杖呪作葛陂神
　　幽居乐
　　万籁不在耳寂寥心境清无妨数茎竹时有萧萧声
　　湘川懐古
　　湘水终日流湘妃昔时哭美色已成尘泪痕犹在竹
</div>
    <div class="pagination">
<a href="御定全唐诗_page586.html">上一页</a><span>...</span><a href="御定全唐诗_page582.html">582</a><a href="御定全唐诗_page583.html">583</a><a href="御定全唐诗_page584.html">584</a><a href="御定全唐诗_page585.html">585</a><a href="御定全唐诗_page586.html">586</a><span class="current-page">587</span><a href="御定全唐诗_page588.html">588</a><a href="御定全唐诗_page589.html">589</a><a href="御定全唐诗_page590.html">590</a><a href="御定全唐诗_page591.html">591</a><a href="御定全唐诗_page592.html">592</a><span>...</span><a href="御定全唐诗_page588.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
