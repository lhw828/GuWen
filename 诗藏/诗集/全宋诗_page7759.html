<!DOCTYPE html>
<html>
<head>
    <meta charset="UTF-8">
    <title>全宋诗 - 第 7759 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 7759 页/共 11672 页</h1>
    <div class="content">    歌声野色中，人乐岁时丰。
    暑雨阻阳杂，秋田早晚同。
    岭云无烈日，江树足凉风。
    自指香山语，前村有路通。

陶弼　题阳朔山
    名山爱阳朔，平陆遍峰峦。
    郡境尖中拆，人家缺处安。
    穿青入梧峡，载影下昭滩。

陶弼　题阳朔县舍
    石壁高深绕县衙，不离床衽自烟霞。
    民耕紫芋为朝食，僧煮黄精代晚茶。
    瀑布声中窥案牍，女萝阴里劝桑麻。
    欲知言偃弦歌化，水墨屏风数百家。

陶弼　天涯亭
    雨色丝丝风色娇，天涯亭上觉魂消。
    一家生意付秋瘴，万里归心随暮潮。
    兵送远人还海界，吏申迁客入津桥。
    山公对此聊酣饮，怕见醒来雨鬓凋。

陶弼　桐
    老桐休斲为琴瑟，胡部新翻格调清。
    试听琵琶采莲曲，一般弦上数般声。

陶弼　铜雀研
    得自铜雀台，收晚稜角摧。
    四方绿琉璃，一片青玫瑰。
    炼尽沙石滓，陶成金玉胚。

陶弼　途次叶县§　千叶桃花
    三月宫桃满上林，百花千萼费春心。
    叶公城外襄河北，一树无人色更深。

陶弼　望安南海口
    喜逢晴日破阴霾，望极西南瘴海涯。
    夷狄古今常反复，朝廷终始务绥怀。
    何时良将收铜柱，不日孱王弃{上艹下膏}街。
    惆怅藤桥兵死鬼，年年沙上哭坟骨。

陶弼　望海岭
    望海楼高目力宽，海潮来处是天根。
    日边市舶程途远，水外亭台景象昏。
    巨鳄出时防患害，大鵰当北各飞翻。
    将军有意还铜柱，俯看南溟气欲吞。

陶弼　五湖亭
    七堤环绕四城隅，限隔烟波作五湖。
    书吏写供都水帐，画嶴￥描入织方图。
    东流满郭湖相似，塞气侵入瘴自无。
    日际诸蛮尽冠带，将军何计学朱陶。

陶弼　五溪
    六月五溪边，溪深气象偏。
    昼阴疑雨后，久冷觉秋先。
    栈倚临崖石，竿通隔领泉。
    片帆云里现，知是贡賨船。

陶弼　武陵
    曲台风月德山云，梦想中间有几春。
    臣葬江鱼终爱楚，民逃花洞不思秦。

陶弼　西湖
    宁越佳山水，西湖似浙城。
    桂多天竺子，潮欠海门声。
    路向林梢转，天随野色横。
    从兹栖泊者，无复渡江情。

陶弼　希静堂
    二江明月九峰云，云月堂中希静人。
    鞭蕖池浅蛙迎雨，钴鉧潭空草送春。

陶弼　修仁县禅定寺
    民归新邑去，古寺静寥寥。
    僧映水遮户，客随云过桥。

陶弼　阳朔县
    五管新多事，轻车屡往还。
    勤劳成白发，故旧是青山。
    树色才分楚，江声未出蛮。
    自惭迎候少，无惠及孤鳏。

陶弼　野香亭
    野香亭下新开萼，半是夭桃半是梅。
    旧说武陵源上去，今疑大庾岭边来。
    人闲亭上醒还醉，夭暖墙头落又开。
    宾客笑谈民鼓舞，不知何者号春台。

陶弼　宜阳
    孤城溪洞里，闻说已堪哀。
    蛮水如鲜血，瘴天已死灰。
    吏忧民置毒，巫幸鬼为灾。
    风土如斯恶，吾来胡为哉。

陶弼　吟石
    守边无一事，江上得闲吟。
    醉呓歌微出，狂书墨不深。
    潮痕没高岸，月色透疏林。
    此意无人解，宵分泪满襟。
</div>
    <div class="pagination">
<a href="全宋诗_page7758.html">上一页</a><span>...</span><a href="全宋诗_page7754.html">7754</a><a href="全宋诗_page7755.html">7755</a><a href="全宋诗_page7756.html">7756</a><a href="全宋诗_page7757.html">7757</a><a href="全宋诗_page7758.html">7758</a><span class="current-page">7759</span><a href="全宋诗_page7760.html">7760</a><a href="全宋诗_page7761.html">7761</a><a href="全宋诗_page7762.html">7762</a><a href="全宋诗_page7763.html">7763</a><a href="全宋诗_page7764.html">7764</a><span>...</span><a href="全宋诗_page7760.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
