<!DOCTYPE html>
<html>
<head>
    <meta charset="UTF-8">
    <title>宋诗钞 - 第 188 页/共 796 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗钞 - 第 188 页/共 796 页</h1>
    <div class="content">　　君不见会稽城南卖花翁，以花为粮如蜜蜂。朝卖一株紫，暮卖一枝红。屋破见青天，盎中米常空。卖花得钱送酒家，取酒尽时还卖花。春春花开岂有极，日日我醉终无涯。亦不知天子殿前宣白麻，亦不知相公门前筑堤沙。客来与语不能答，但见醉发覆面垂髿々。 
　 
　　晚饭罢小立门外有作 

　　此心何敢慕轻肥，尚愧无功饱蕨薇。浦面鸟冲残霭去，柳阴人荷一锄归。病嗟短发纷纷白，老觉初心种种非。百步空庭著明月，黄昏手自掩荆扉。 
　 
　　观梅至花泾高端叔解元见寻 

　　春暖山中云作堆，放翁<舟定>子出寻梅。不须问信道傍叟，但觅梅花多处来。 
　 
　　山家暮春 

　　绕屋清阴合，缘堤绿草纤。起蚕初放食，新麦已磨镰。苦笋先调酱，青梅小蘸盐。佳时幸无事，酒尽更须添。 
　 
　　行饭独相羊，扶藜过野塘。晴光生蝶粉，暖律变莺吭。麨美群儿竞，蚕饥小妇忙。深知游宦恶，穷死勿离乡。 
　 
　　入云门小憩五云桥 

　　谷雨初过换夹衣，园林零落到蔷薇。鸣鸠日暖遥相应，雏燕风柔渐独飞。台省多才吾辈拙，江湖久客暮年归。云门蹋月方清绝，且倚溪桥看夕霏。 
　 
　　春晚村居杂赋绝句 

　　作堤蜿蜿六百尺，西崦东村成一家。春雨乍晴桑吐叶，秋风初冷稻吹花。 
　 
　　鹅儿草绿侵行路，帔子花明照屋除。处处乞浆俱得酒，杖头何恨一钱无。 
　 
　　一篙湖水鸭头绿，千树桃花人面红。茅舍青帘起余意，聊将醉舞答春风。 
　 
　　朝书牛券拈枯笔，暮祭蚕神酌冻醪。闲放无穷有意，旁人错羡此翁高。 
　 
　　浇书满把浮蛆瓮，摊饭横眠梦蝶床。莫笑山翁见机晚，也胜朝市一生忙。【自注：东坡先生谓晨饮为浇书，李黄门谓午睡为摊饭。】 
　 
　　午枕闭门无客搅，夜灯开卷有儿同。若为笺与天公道，尽乞馀生向此中。 
　 
　　雨晴 

　　闲曳枯筇自在行，曲廊小阁赏新晴。幽禽叶底吟风久，残雨枝间照日明。茶映盏毫新乳上，琴横荐石细泉鸣。亦知老健终难恃，且复萧然得此生。 
　 
　　六月十四日微雨极凉 

　　湖上清秋近，斋中白日长。云来树收影，雨过土生香。莲小红衣湿，瓜甘碧玉凉。晚来幽兴极，移榻近方塘。 
　 
　　水亭晚眺 

　　暑雨初晴浦面宽，水亭景物卷帘看。联舟作阵围鱼队，屈竹成篱护芡盘。四海诸公半丘垄，百年几夕倚阑干。日沉未用匆匆去，待挽银河濯肺肝。 
　 
　　蓬莱馆午憩 

　　驿门系马听蝉吟，翻动平生万里心。桥畔笛声催日落，城边草色带烟深。关河历历功名晚，岁月悠悠老病侵。忆戍梁州如昨日，凭阑西望一沾襟！ 
　 
　　梦游散关渭水之间 

　　平生望眼怯天涯，客里何堪度岁华。但恨征轮无四角，不愁归路有三叉。驿窗灯闇传秋柝，关树烟深宿暮鸦。叱犊老翁头似雪，羡渠生死不离家。 
　 
　　秋夜将晓出篱门迎凉有感二首 

　　迢迢天汉西南落，喔喔邻鸡一再鸣。壮志病来消欲尽，出门搔首怆平生。 
　 
　　三万里河东入海，五千仞嶽上摩天。遗民泪尽胡尘里，南望王师又一年！ 
　 
　　秋日郊居 

　　秋日留连野老家，朱槃鲊脔粲如花。已炊藟散真珠米，更点丁坑白雪茶。【藟散，米名。丁坑，茶名。】 
　 
　　今年斟酌是丰年，社近儿童喜欲颠。半醉半醒村老子，家家门口掠神钱。 
　 
　　儿童冬学闹比邻，据案愚儒却自珍。授罢村书闭门睡，终年不著面看人。【农家十月乃遣子入学，谓之冬学，所读杂字、《百家姓》之类，谓之村书。】 
　 
　　新晴 

　　积雨已凄冷，新晴还少和。稼收平野阔，木落远山多。土润朝畦菜，机鸣夜掷梭。时清年岁好，吾敢叹蹉跎！ 
　 
　　晚眺 

　　秋晚闲愁抵酒浓，试寻高处倚枯筇。云归时带雨数点，木落又添山一峰。鸣雁沙边惊客橹，行僧烟际认楼钟。个中诗思来无尽，十手传抄畏不供。 
　 
　　九月一日夜读诗稿有感走笔作歌 

　　我昔学诗未有得，残馀未免从人乞。力孱气馁心自知，妄取虚名有惭色。四十从戎驻南郑，酣宴军中夜连日。打球筑场一千步，阅马列厩三万疋。华灯纵博声满楼，宝钗艳舞光照席。琵琶弦急冰雹乱，羯鼓手匀风雨疾。诗家三昧忽见前，屈贾在眼元历历。天机云锦用在我，翦裁妙处非刀尺。世间才杰固不乏，秋毫未合天地隔。放翁老死何足论，《广陵散》绝还堪惜。 
　 
　　小园 

　　窄窄柴门短短篱，山家随分有园池。客因问字来携酒，僧趁分题就赋诗。晨露每看花藟坼，夕阳频见树阴移。【些二事非闲寂不知也。】拂衣司谏犹忙在，此趣渊明却少知。 
　 
　　九月二十三夜小儿方读书而油尽口占此诗示之 

　　彻骨贫来累始轻，孤村月上正三更。汝缘油尽眠差早，我亦尊空醉不成。南陌金羁良自苦，北邙麟冢半无名。书生事业期千载，得丧从来未易评。 
　 
　　今年立冬后菊方盛开小饮 

　　胡床移就菊花畦，饮具酸寒手自携。野实似丹仍似漆，村醪如蜜复如齑。传方那解烹羊脚，破戒犹惭擘蟹脐。一醉又驱黄犊出，冬晴正要刨耕犁。 
　 
　　步至近村 

　　药物扶持疾渐平，布裘絮帽出柴荆。荒堤经雨多牛迹，村舍无人有碓声。数蝶弄香寒菊晚，万鸦回阵夕枫明。老翁随意闲成句，不似刘侯要取名。 
　 
　　夜读范至能揽辔录言中原父老见使者多挥涕感其事作绝句 

　　公卿有党排宗泽，帷幄无人用岳飞。遗老不应知此恨，亦逢汉节解沾衣！ 
　 
</div>
    <div class="pagination">
<a href="宋诗钞_page187.html">上一页</a><span>...</span><a href="宋诗钞_page183.html">183</a><a href="宋诗钞_page184.html">184</a><a href="宋诗钞_page185.html">185</a><a href="宋诗钞_page186.html">186</a><a href="宋诗钞_page187.html">187</a><span class="current-page">188</span><a href="宋诗钞_page189.html">189</a><a href="宋诗钞_page190.html">190</a><a href="宋诗钞_page191.html">191</a><a href="宋诗钞_page192.html">192</a><a href="宋诗钞_page193.html">193</a><span>...</span><a href="宋诗钞_page189.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
