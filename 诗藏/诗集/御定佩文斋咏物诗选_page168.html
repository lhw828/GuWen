<!DOCTYPE html>
<html>
<head>
    <meta charset="UTF-8">
    <title>御定佩文斋咏物诗选 - 第 168 页/共 386 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋咏物诗选 - 第 168 页/共 386 页</h1>
    <div class="content">　　琼柱动金丝秦声发赵曲流征含阳春美手过如玉
　　咏筝　　　　　　　　　　【梁】沈　约
　　秦筝吐絶调玉柱扬清曲弦依髙张断声随妙指续徒闻音绕梁寜知顔如玉
　　咏筝　　　　　　　　　　【梁】王台卿
　　依歌时转韵按曲动花钿促调移轻柱乱手度繁弦惟有髙秋月秦声独可怜
　　元圃宴各咏一物得筝　　　【陈】陆　琼
　　三五并时年二八共来前今逢泗滨树定减琴中弦鹤别霜初紧乌啼月正悬
　　髙楼夜弹筝　　　　　　　【唐】常　建
　　髙楼百余尺直上江水平明月照人苦开帘弹玉筝山髙猿狖急天静鸿雁鸣曲度犹未终东峰霞半生
　　鸣筝曲　　　　　　　　　【元】杨维桢
　　断虹落屏山斜鴈着行安钉铃双啄木错落千珠柈秋龙吟玉海夜燕语雕防只因桓叔夏重起为君弹
　　七言古【附长短句】
　　秦筝曲　　　　　　　　　【梁】沈　约
　　罗袖飘纚拂雕桐促柱髙张散轻宫迎歌度舞遏归风遏归风止流月夀万春欢无歇
　　夜坐看搊筝　　　　　　　【唐】王　諲
　　调筝夜坐灯光里却挂罗帷露纤指朱弦一一声不同玉柱连连影相似不知何处学新声曲曲弹来未覩名应是石家金谷里流传未满洛阳城
　　秦筝曲　　　　　　　　　【明】沈　愚
　　髙楼欲暮花含烟嫣红落粉愁无眠含羞起舞银烛前玉纤轻抹鸳鸯弦鸳鸯弦凤凰曲移妾心置君腹
　　五言律【附小律】
　　观搊筝　　　　　　　　　【唐】王　湾
　　虚室有秦筝筝新月复清弦多弄委曲柱促语分明晓怨凝繁手春娇入曼声近来惟此乐传得美人情
　　绀甲丽人　　　　　　　　【明】杨　慎
　　银甲卸弹筝花从玉指生逡巡卷罗袖掩抑奉金觥莫摘相思子琼枝最有情
　　闻筝　　　　　　　　　　【明】王廷陈
　　花月可怜春房栊映玉人思繁纤指乱愁剧翠蛾颦授色歌频变留宾态转新曲终仍自叙家世本西秦
　　筝　　　　　　　　　　　【明】朱曰藩
　　日者西园宴云和独未收弦张鹍转急柱促雁相求靡靡萦怀切纤纤绕指柔多情如有待庭树莫先秋
　　七言律
　　赠弹筝人　　　　　　　　【明】张　羽
　　先辈曽将旧曲传纤纤银甲更堪怜清和未数湘灵瑟嘹喨浑同蜀国弦莺弄晚风啼复歇雁飞秋水断还连坐中北客听来少谩想当时一惘然
　　五言絶句
　　听筝　　　　　　　　　　【唐】李　端
　　鸣筝金粟柱素手玉房前欲得周郎顾时时误拂弦
　　七言絶句
　　夜闻商人船上筝　　　　　【唐】刘禹锡
　　大艑髙船一百尺清声促柱十三弦扬州市里商人女来占江西明月天
　　夜筝　　　　　　　　　　【唐】白居易
　　紫袖红弦明月中自弹自感暗低容弦凝指咽声停处别有深情一万重
　　戏荅思黯有能筝者以此戏之　白居易
　　何时得见十三弦待取无云有月天愿得金波明似镜镜中照出月中仙
　　宫词　　　　　　　　　　【唐】王　涯
　　筝翻禁曲觉声难玉柱皆非旧处安记得君王曽道好长因下辇得先弹
　　听筝　　　　　　　　　　【唐】张　祜
　　十指纤纤玉笋红雁行轻遏翠弦中分明似说长城苦水咽云寒一夜风
　　赠弹筝者　　　　　　　　【元】萨都拉
　　银甲弹氷五十弦海门风急雁行偏故人情重知多少扬子江头月满船
　　元宫词　　　　　　　　　【明】朱有炖
　　月夜西宫听按筝文殊指拨太分明清音浏亮天顔喜弹罢还教合凤笙
　　听李节弹筝和韵　　　　　【明】文　嘉
　　泠泠寒玉泻秦筝片片清声似断氷一曲潭疑李凭在不知秋旅是金陵
　　赠筝人　　　　　　　　　【明】杨　慎
　　绮筵雕爼换新声博取琼花出玉英肯信博陵崔十四平生愿作乐中筝
　　正徳宫词　　　　　　　　【明】王世贞
　　仙韶别院奏新声不按唐山曲里名青鹞白翎俱入破十三弦底似雷鸣
　　听李节弹筝　　　　　　　【明】盛时泰
　　酒清香蔼夜搊筝弦上凉生六月氷但许风流擅南馆不教飞梦绕西陵








　　御定佩文斋咏物诗选巻一百九十六
　　钦定四库全书
　　御定佩文斋咏物诗选巻一百九十七
　　琵琶类
　　五言古
　　琵琶　　　　　　　　　　【齐】王　融
　　抱月如可明怀风殊复清丝中传意绪花里寄春情掩抑有竒态凄锵多好声芳袖幸时拂龙门空自生
　　琵琶　　　　　　　　　　【梁】徐　勉
　　虽为逺道怨翻成今日欢含花巳灼灼类月复团团
　　听邻人琵琶　　　　　　　【唐】陈叔达
　　本自龙门桐因妍入汉宫香縁罗袖里声逐朱弦中虽有相思韵翻将入塞同闗山临却月花蕊散廻风为将金谷引添令曲未终
　　七言古
　　临川康乐亭听琵琶坐客索诗
　　【宋】僧恵洪
　　小槽横捧梳妆薄緑罗绾带仍斜搭十指纤纤葱乍剥紫燕飞翻初弄拨梨园曲调皆品匝敛容却复停时霎日烘花底光似发娇莺得暖歌唇滑圆吭相应啼恰恰须臾急变花十八玉盘簌防珠玑撒坐客渐欲身离榻裂帛一声催合煞玉容娇困拨仍插雪梅一枝初破腊王光禄家屏后琵琶短歌　　【明】柳应芳
　　十二金屏逐面遮双鬟背倚弹琵琶六么急齐声按桃叶桃根旧一家曲罢屏开但香雾余音空绕瑚树中年魂梦不惊飞雒月巫云引归路
　　五言律
　　琵琶　　　　　　　　　　【唐】李　峤
　　朱丝闻岱谷铄质本多端半月分弦出丛花拂面安将军曽制曲司马屡陪观本是边头乐希君马上弹
　　听琵琶伎弹略略　　　　　【唐】白居易
　　腕软拨头轻新教略略成四弦千徧语一曲万重情法向师边得能从意上生莫欺江外手别是一家声和髙启闻邻家琵琶之作　　【明】徐　贲
　　花暗短垣春琵琶度隔邻促弦知改调停拨似要人得见情应眷遥听思巳亲摧蔵曲中怨何事话能真
　　琵琶　　　　　　　　　　【明】常　伦
　　红袖挥金拨朱弦系玉肩团圞怀夜月幽咽泻春泉白雪调终宴青云遏逺天悠悠时断续引兴似当年
　　七言律
　　代琵琶弟子谢女师曹供奉寄新调弄谱
　　【唐】白居易
　　琵琶师在九重城忽得书来喜且惊一纸展看非旧谱四弦翻出是新声蕤宾掩抑娇多怨散水玲珑峭更清珠颗泪霑金捍拨红妆弟子不胜情
　　桐滩月夜舟中闻琵琶　　　【元】吴景奎
　　湛湛长江上有枫予怀渺渺水云空未夸湓浦逢商妇剩喜桐滩有钓翁欹枕醉眠秋渚月乱帆争趂夜潮风晓寒难结思归梦一尺秋霜压短篷
　　七言絶句
　　王家琵琶　　　　　　　　【唐】张　祜
　　金屑檀槽玉腕明子弦轻撚为多情只愁拍尽凉州调画出风雷是拨声
　　蛮中　　　　　　　　　　【唐】张　籍
　　铜柱南边毒草春行人几日到金麐玉环穿耳谁家女自抱琵琶迎海神
　　宫词　　　　　　　　　　【唐】王　建
</div>
    <div class="pagination">
<a href="御定佩文斋咏物诗选_page167.html">上一页</a><span>...</span><a href="御定佩文斋咏物诗选_page163.html">163</a><a href="御定佩文斋咏物诗选_page164.html">164</a><a href="御定佩文斋咏物诗选_page165.html">165</a><a href="御定佩文斋咏物诗选_page166.html">166</a><a href="御定佩文斋咏物诗选_page167.html">167</a><span class="current-page">168</span><a href="御定佩文斋咏物诗选_page169.html">169</a><a href="御定佩文斋咏物诗选_page170.html">170</a><a href="御定佩文斋咏物诗选_page171.html">171</a><a href="御定佩文斋咏物诗选_page172.html">172</a><a href="御定佩文斋咏物诗选_page173.html">173</a><span>...</span><a href="御定佩文斋咏物诗选_page169.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
