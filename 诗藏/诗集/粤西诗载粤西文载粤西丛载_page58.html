<!DOCTYPE html>
<html>
<head>
    <meta charset="UTF-8">
    <title>粤西诗载粤西文载粤西丛载 - 第 58 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>粤西诗载粤西文载粤西丛载 - 第 58 页/共 153 页</h1>
    <div class="content">　　寄曝蕉
　　曝来绀颗瘦于肠石蜜酿膏罍贮香漫忆秋风半摇落頳虬飞出傍江乡
　　经海棠书院有怀呉惟修
　　淮海秦观瘴海祠风流异代亦堪悲故人防别横槎去客意凄其漫咏诗
　　游鳯凰岩戏题
　　清时鳯鸟今何处荒徼空留鳯鸟名防问帝廷仪上瑞髙山流水自双清
　　下南山有木若嵓箕坐眺江偶成一絶
　　石嵓花作木嵓开脉脉江流半印苔箕踞一枝浑不语清风吹彻渡喧来
　　游故李员外剡曲池亭
　　幽园点出数椽虚剡曲风生水竹居亭上狎鸥休缀语游心元已失鸢鱼【亭名狎鸥】
　　唧唧虫声阁阁蛙为谁零落为谁哗黄杨厄闰秋无主犹遣薫风扇物华
　　游呉家庄有懐呉尚书公二首
　　絶尘孤介铁肝肠园自苍凉水自香尘刼苦磨心不死清风偏得世流芳
　　谁云瘴徼物钟灵人似先生照汗青松栢嵗寒应不改任渠蒲柳望秋零
　　龙桥古渡【鬰林】　　　　　　　　邝元乐
　　鳌头浪涌金沙碧江国飞虹瑞气摇发泄地灵知有待使君题作瑞龙桥
　　白石洞天
　　萧萧松叶下秋山金鼎蟠龙紫雾间白石煮来秋欲暮不知笙鹤防时还
　　瓯池春暖
　　西瓯池上蛟龙窟龙气成云水自波蛟龙飞上九天去春水茫茫奈若何
　　鳯岭秋清
　　鳯凰岭上鳯凰栖鳯凰飞去岭云低商飇万里松涛急空有芳名天与齐
　　壶关春色【太平】　　　　　　　　杨　鳯
　　曲曲山城绕流水巍巍雄据百二雉壶关别自有乾坤生意都従人事美
　　笔架晴岚
　　叠嶂丛中献竒异乾坤秀气南荒萃岚光时作防霞红不是巫山云雨意
　　青连叠嶂
　　数里青山如碧落参差逺近映楼阁连城佳木匪长春霜雪不经色不恶
　　丽水归龙
　　逝水滔滔望东注石龙为砥转头顾防时风雨暗空来乘此飞腾上云路
　　白云仙洞
　　玉洞云深不知处琼花瑶草自芳吐仙人一去不复廻鬼物烦呵空守防
　　緑树神湫
　　隂隂夏木覆密叶下有灵泉清且洁泉可浴兮树可风烦襟一洗净如雪
　　山寺僧灯
　　古刹依山地偏颇沙门夜静无人鎻佛灯漏影出疎櫺望逺犹疑鬼放火
　　石门渔唱
　　斜日石门眀逺郭渔舟防防烟波落数声款乃天地寛宠辱无惊多少乐
　　南津晩渡
　　扰扰红尘行役子长途日暮犹未止沙头独立唤船来两岸青山暝烟起
　　陇口樵妇
　　无媒径路多草石妾苦一肩为谁役出山撞遇溪邉翁放下且谈先天易
　　会仙台　　　　　　　　　　　李广圃
　　柯烂仙人乆不来洞门云鎻向谁开嵓花自解知心语犹伴天风到石台
　　懐集笔架山　　　　　　　　　黎　暹
　　长虹为笔云为墨尽向三峯笔架来午夜东南奎壁见始知文运自天开
　　勾漏山　　　　　　　　　　　杨际熈
　　葛令何曽采药来其如选胜化罗浮洞门不鎻霞光迥丹灶无烟古木秋
　　南楼夜饮感兴　　　　　　　　周邦瑞
　　夜半孤城百尺台乱防声里一樽开古渌镆铘堪淬砺智诚飞出白云来【智诚乃韦厥隠处罗洪弓白云先生隠处】
　　送王洪阳光禄册封靖江四首　　于慎行
　　亲函玉节到炎洲万里名山不厌游一自舆图开百粤蛮中今列内诸侯
　　余寒马上试春衣四月杨花扑面飞行过故园应怅望荒郊无树蕨苖稀
　　衡阳秋色暮云深湘水南来是桂林七十二峰青未了刺桐花里鹧鸪吟
　　南海西分驿路长红尘飞惹汉宫香奚囊自有眀珠在不带千金陆贾装
　　赠粤帅刘参佐　　　　　　　　李维桢
　　驱除狸獠鎻严关白羽纶巾幕府闲上日马人麾下拜城头指说伏波山
　　铜柱天南插汉标象胥重译百蛮朝彤弓卢矢承恩日勾漏寻仙路不遥
　　钓鱼台　　　　　　　　　　　梁允瑶
　　四尺长竿十尺丝石潭深处白鱼肥炎荒不到春山雪谩着羊裘坐钓矶
　　大庙峡　　　　　　　　　　　梁允玳
　　羣山耸翠鎻中流古庙隂隂古木秋可是地灵关福泽香烟潭影日悠悠
　　道士嵓
　　得道真人去不回空余嵓洞向崔嵬雀飞兎走悬丹灶栖鹬衔巢嵗嵗来
　　珠投石【又名诸仙石】
　　跨鹤诸仙汗漫游长羊已向石中投孟尝合浦还无术象罔当年索未周
　　雉山谿送王公恒叔往端州　　　张鸣鳯
　　莫嗟辛苦更南行千里端州是水程夹岸林岚秋扫尽枕邉无数碧峰眀
　　江上饯俞羡长
　　杏花村里觅余芳弹子溪头把饯觞笑倩美人牵客袂莫教流水促分张
　　上石西州　　　　　　　　　　呉尔施
　　黄茅为宇竹为门斗米肩豚浊酒尊欲向此中停信宿俄传交趾掠前村
　　防处人烟覆短墙山多未许牧牛羊頽祠蔓草无香火惟见残碑枕夕阳
　　百万当年事逺征髙标铜柱伏波营受降城下徘徊乆能得将军日再生
　　马跑相传旧有泉行人消渇欲流涎缾中携得家园茗太子亭邉竹火煎
　　舟经秦渠即景作　　　　　　　俞安期
　　秦渠曲曲学三巴离立千峰插地斜宛转中间穿水去孤舟长绕碧莲花
　　初出漓江
　　桂楫轻舟下粤关谁言岭外客行艰髙眠翻爱漓江路枕底涛声枕上山
　　过相思江有懐
　　水字相思若有神汤汤日夜苦南行防波欲托江妃梦那得东廻过楚城
　　南溪古渡【懐集】　　　　　　　　林春茂
　　緑树红楼倒水濵懐溪如带即通津惊飞鸟鹊归来晩噪却喧喧趂渡人
　　笔架文峰
　　三峰峭列出云中壮丽天开学士宫石架笔花含雨润应钟才俊气如虹
　　燕岭樵歌
　　白云不防出山阿樵子生涯逐晓过日落平沙人影散隔林犹听担头歌
　　龙湾渔笛
　　波光防灔此龙湾野艇鱼竿任徃还芦笛数声山月上世间名利可相关
　　沙田春雨
　　漠漠平田事水耕满天花雨到春倾新畬何事催田介铚艾奄观百谷成
　　石井寒泉
　　清冽泉源一线通不须甃砌自神功懐川只在尧封里作息应多撃壤风
　　塔山晓翠
　　天胜山前寳刹开本来净土絶尘埃乍离苦海何能悟月落钟声唤醒来
　　佛灯晓晴
　　竹外禅关色界空青莲趺坐一灯红在天月色长如水共照迷人暗宅中
　　水月洞吟　　　　　　　　　　蘓　濬
　　云门忽散芙蓉色叠嶂凌烟天咫尺流澌隠隠青黛光一樽独对水天碧
　　洞口桃花纷如雪流水汤汤风发发氷心一片玉壶中欲跨沧洲钓海月
</div>
    <div class="pagination">
<a href="粤西诗载粤西文载粤西丛载_page57.html">上一页</a><span>...</span><a href="粤西诗载粤西文载粤西丛载_page53.html">53</a><a href="粤西诗载粤西文载粤西丛载_page54.html">54</a><a href="粤西诗载粤西文载粤西丛载_page55.html">55</a><a href="粤西诗载粤西文载粤西丛载_page56.html">56</a><a href="粤西诗载粤西文载粤西丛载_page57.html">57</a><span class="current-page">58</span><a href="粤西诗载粤西文载粤西丛载_page59.html">59</a><a href="粤西诗载粤西文载粤西丛载_page60.html">60</a><a href="粤西诗载粤西文载粤西丛载_page61.html">61</a><a href="粤西诗载粤西文载粤西丛载_page62.html">62</a><a href="粤西诗载粤西文载粤西丛载_page63.html">63</a><span>...</span><a href="粤西诗载粤西文载粤西丛载_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
