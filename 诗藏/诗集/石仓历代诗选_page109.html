<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 109 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 109 页/共 947 页</h1>
    <div class="content">　　宜芬公主
　　虚池驿题屏风
　　出嫁辞乡国由来此别难圣恩愁逺道行路泣相看沙塞容顔尽边隅粉黛残妾心何所断他日望长安
　　开元宫人
　　袍中诗
　　沙场征戍客寒苦若为眠战袍今手作知落阿谁边蓄意多添线含情更着绵今生已过也重结后身缘














　　石仓歴代诗选巻四十六
　　钦定四库全书
　　石仓歴代诗选卷四十七
　　明　曹学佺　编
　　中唐一
　　钱起【字仲文吴兴人】
　　酬王维春夜行亭赠别
　　山月随客来主人兴不浅今宵竹林下谁觉花源逺惆怅曙莺啼孤云还絶巘
　　梦寻西山准上人
　　别处秋泉声至今犹在耳何尝梦魂去不见雪山子新月隔林时千峰翠微里言忘心更寂迹灭云自起
　　过桐柏山
　　秋风过楚山山静秋声晚赏心无定极仙步亦清逺返照云窦空寒流石苔浅羽人昔已去灵迹欣方践投防谢归途世縁从此遣
　　早渡伊川见旧作
　　鹍鸡鸣早霜秋水寒旅渉渔人昔隣舍相见具舟楫出浦兴未尽向山心更惬村落通白云茅茨隐红叶东臯满时稼归客欣复业
　　登秦岭半岩遇雨
　　屏翳忽腾气浮阳惨无晖千峰挂飞雨百尺揺翠微震电闪云径奔流翻石矶倚岩假松盖临水羡荷衣不得采苓去空思乗月归且怜东臯上水色侵荆扉
　　田园雨后赠邻人
　　安排常任性偃卧晚开戸樵客荷蓑归向来春山雨残云虹未落返景霞初吐时鸟鸣村墟新泉绕林圃尧年尚恬泊邻里成太古室迩人遂遥相思怨芳杜
　　送辋川至南山寄谷口王十六
　　山色不厌逺我行随处深迹幽青萝迳思絶孤霞岑独鹤引逺浦鸣猿呼入林褰裳百泉里一步一清心王子在何处隔云鸡犬音折麻定延伫乗月期招寻
　　蓝田溪与渔者宿
　　独逰屡忘归况此隐沦处濯髪清冷泉月明不能去更怜垂纶叟静若沙上鹭一论白云心千里沧洲趣芦中夜火尽浦口秋山曙叹息分枝禽何时更相遇
　　太子李舍人城东别业
　　南山转羣木昬晓拥山翠小泽近龙居青苍常雨气君家北原上千金买胜事丹阙退朝回白云迎赏至新晴村落外处处烟景异片水明断防余霞入古寺东臯指归翼目尽有余意
　　谷口新居寄同省朋故
　　种黍傍烟溪榛芜兼沮洳亦知生计薄所贵隐身处橡栗石上材莓苔水中路萧然授衣日得此还山趣汲井爱秋泉结茅因古树闲云与幽鸟对我不能去寄谢鸳鹭羣狎鸥羡所慕
　　酬陶六辞秩归旧居见柬
　　靖节昔髙尚令孙嗣清徽旧庐云峰下献嵗车骑归去俗因解绶忆山得采薇田畴春事起里巷相寻稀渊明醉乗兴闲门秪掩扉花禽惊曙月邻女上鸣机毕娶愿已果养恬志宁违吾当挂朝服同尔缉荷衣
　　过沈氏山居
　　鸡鸣孤烟起静者能卜筑乔木出云心闲门掩山腹贫交喜相见把臂欢不足空林留宴言永日清耳目泉声冷樽俎荷气香僮仆往往仙犬鸣樵人度深竹酒酣出谷口世网何羁束始愿今不从区区折腰禄
　　赠东隣郑少府
　　一闻白雪唱愿见清扬乆谁谓结绶来得陪趋府后小邑蓝溪上卑栖惬所偶接宇复连墙片月亦携手草色同春迳莺声共高栁美景百花时平生一杯酒圣朝法天地以我为刍狗秩满归白云期君访谷口
　　真气重嶂里知君嘉遁幽山阶压丹穴药井通伏流道者带经出洞中携我逰欲骖白霓去且为紫芝留忽忆武陵事别家疑数秋
　　画鹤篇省中作
　　防素凝姿任画工霜毛玉羽照帘栊借问飞鸣华表上何如粉缋彩屏中文昌宫近芙蓉阙兰室絪緼香且结炉气朝成缑岭云银灯夜作华亭月日暖花明梁燕归应惊片雪在仙闱主人頋盼千金重谁肯徘徊五里飞赋得青城山歌送杨杜二郎中赴蜀军
　　蜀山西南千万重仙经尽説青城峰青城嵚崟倚天碧逺压蛾眉吞劔壁锦屏云起易成霞玉洞花明讵知夕星台二妙逐王师阮瑀军书王粲诗日落猿声连玉笛晴来山翠傍旌旗緑萝春月营门近知君对酒遥相思
　　送崔校书从军
　　雁门太守能爱贤麟阁书生亦投笔宁惟玉劔报知己更有龙韬佐师律别马连嘶出御沟家人几夜望刀头燕南春草伤心色蓟北黄云满眼愁闻道轻生能撃虏何嗟少壮不封侯
　　送张将军征西
　　长安少年惟好武金殿承恩争破虏沙场烽火隔天山铁骑征西几嵗还战处黑云霾瀚海愁中明月度阳闗玉笛声悲离酌晚金方路极行人逺计日霜戈尽敌归回首戎城空落晖始笑子卿心计失徒防海上节旄稀
　　送崔十三东逰
　　千里有同心十年一防面当杯缓筝柱倐忽催离宴丹凤城头噪晚鸦行人马首夕阳斜灞上春风留别袂闗东新月宿谁家官栁依依两乡色谁能此别不相忆
　　送禇大落第东归
　　离琴弹苦调美人惨向隅顷来荷策干明主还复扁舟归五湖汉家侧席明敭乆岂意遗贤在林薮玉堂金马隔青云墨客儒生皆白首昨梦芳洲采白苹归期且喜故园春穉子只思陶令至文君不厌马卿贫剡中风月乆相忆池上旧逰应再得酒熟宁孤芳杜春诗成不枉青山色念此那能不羡归长杨谏猎事皆违他日东流一乗兴知君为我扫荆扉
　　效古秋夜长
　　秋汉飞玉霜北风扫荷香含情纺绩孤灯尽拭泪相思寒漏长檐前碧云静如水月吊栖乌啼鸟起谁家少妇事鸳机锦幕云屏深掩扉白玉窻中闻落叶应怜寒女独无衣
　　山斋独坐喜上人夕至
　　舍下虎谿迳烟霞入暝开柴门兼竹静山月与僧来心莹莲花水言忘緑茗杯前峰曙更好斜汉欲西回
　　早下江宁
　　暮天微雨散凉吹片防轻云物髙秋节山川孤客情霜苹留楚水寒雁别吴城宿浦有归梦愁猿莫夜鸣
　　登复州南楼
　　孤树延春日他山卷曙霞客心湖上雁归思日边花行李迷方乆归期渉嵗赊故人云路隔何处寄瑶华
　　和万年成少府寓直
　　赤县新秋夜文人藻思催钟声自仙掖月色近霜台一叶兼萤度孤云带雁来明朝紫书下应问长卿才
　　秋夕与梁锽文宴
　　客到衡门下林香蕙草时好风能自至明月不须期秋日翻荷影晴光脆栁枝留欢美清夜宁觉晓钟迟
　　题精舍寺
　　胜景不易遇入门神顿清房房占山色处处分泉声诗思竹间得道心松下生何时来此地摆落世间情
　　和人秋归终南山别业
　　旧居三顾后晚节重幽寻野迳到门尽山窻连竹隂昔年莺出谷今日凤归林物外凌云操谁能继此心
　　下第题长安客舍
　　不遂青云望愁防黄鸟飞棃花度寒食客子未春衣世事随时变交情与我违空余主人栁相见却依依
　　裴迪南门秋夜对月
　　夜来诗酒兴月满谢公楼影闭重门静寒生独树秋鹤惊随叶散萤逺入烟流今夕遥天永清光几处愁
　　宿新里馆
　　愁人待晓鸡秋雨暗凄凄度烛萤时灭传书雁渐低客来知计误梦里泣津迷无以逃悲思寒螀处处啼
　　送元评事归山居
　　忆家望云路东去独依依水宿随渔父山行到竹扉寒花催酒熟山犬喜人归遥羡书窻下千峰出翠微
　　送武进韦明府
　　理邑想无事鸣琴不下堂井田通楚越津市半渔商卢橘垂残雨红莲坼早霜送君催白首归梦独思乡
　　送卫功曹赴荆南
　　汉家仍用武才子晚成名惆怅江陵去谁知魏阙情碧云愁楚水春酒醉宜城定想褰帷政还闻坐啸声
　　送陆郎中
　　事邉仍恋主举酒复悲歌粉署含香别辕门载笔过莺声岀汉苑栁色过漳河相忆情难尽离居春草多
　　送僧归日本
　　上国随縁至来途若梦行浮天沧海逺去世法船轻水月通禅观鱼龙听梵声惟怜一灯影万里眼中明
　　送杨皥擢第逰江南
　　行人临水去新咏复新悲万里髙秋月孤山逺别时挂防严子瀬酹酒敬亭祠嵗晏无芳杜如何寄所思
　　送原公南逰
　　有意兼程去飘然二足轻故乡多乆别春草不伤情洗鉢泉初暖焚香晓更清自知难解缚何日伴师行
</div>
    <div class="pagination">
<a href="石仓历代诗选_page108.html">上一页</a><span>...</span><a href="石仓历代诗选_page104.html">104</a><a href="石仓历代诗选_page105.html">105</a><a href="石仓历代诗选_page106.html">106</a><a href="石仓历代诗选_page107.html">107</a><a href="石仓历代诗选_page108.html">108</a><span class="current-page">109</span><a href="石仓历代诗选_page110.html">110</a><a href="石仓历代诗选_page111.html">111</a><a href="石仓历代诗选_page112.html">112</a><a href="石仓历代诗选_page113.html">113</a><a href="石仓历代诗选_page114.html">114</a><span>...</span><a href="石仓历代诗选_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
