<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 794 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 794 页/共 1083 页</h1>
    <div class="content">　　送饶州王司法之任兼寄朱处士
　　莫辞【一作愁】还作吏且喜速回车留醉悲残歳含情寄逺书共看衰老近转觉宦名虚遥想清溪畔幽人得自如
　　詹碏山居
　　爱此栖心静风尘路已賖十余茎野竹一两树山花绕石开泉细穿萝引径斜无人防幽意来徃在烟霞
　　晓角
　　画角吹残月寒声发戍楼立霜嘶马怨攅碛泣兵愁燕雁鸣云畔胡风冷草头罢闻三防后天逈晓星流
　　冬日
　　烧火掩闗坐穷居客访稀冻云愁暮色寒日淡斜晖穿牖竹风满绕庭云叶飞已嗟周一嵗羇寓尚何依
　　残秋送友
　　早为千里别况复是秋残木叶怨先老江云愁暮寒交情如水淡离酒泛杯寛料想还家后休吟行路难
　　客行
　　藕叶缀为衣东西泣路岐乡心日落后身计酒醒时触目多添感凝情足所思羁愁难尽遣行坐一低睂
　　秋夜
　　度鸿惊睡醒欹枕已三更梦破寂寥思灯残零落明空闲月色幽壁静虫声况是离乡久依然无限情
　　新月
　　入夜天西见蛾蝞冷素光潭鱼惊钓落云雁怯弓张隐隐临珠箔微微上粉墙更怜三五夕仙桂满轮芳
　　滁上怀周贺
　　就枕忽不寐孤怀兴叹初南谯收旧厯上苑絶来书【一作已经天目嵗未寄汉阳书】暝雪细【一作雨乱】声积晨钟寒韵疎侯门昔弹铗曾共食江【一作无】鱼
　　寄石湓清越上人
　　寺处唯髙僻云生石枕【一作枕石】前静吟因【一作应】得句独夜不妨禅窗接停猨树岩飞浴鹤泉相思有书札俱倩猎人传
　　陈式水墨山水
　　造化有功力平分归笔端溪如冰后听上似烧来看立意雪髯【一作霜髭】出支颐烟汗【一作汁】干世间从尔后应觉致名难
　　陈秀才亭际木兰
　　昔见初栽日今逢成树时存思心更感绕看步还迟蝶舞揺风蘂莺啼含露枝裴回不忍去应与醉相宜
　　赠镜公【一作旅次钱塘】
　　幽独度遥夜夜清神更闲髙风吹越树【一作国】细露湿【一作雨暗】湖山月皎微吟后钟鸣不寐间如教累簮组此兴岂相闗
　　登雪窦僧家【一作书窦云禅者壁】
　　登寺寻盘道人烟逺更微石窗秋见海山霭暮侵衣众木随僧老髙泉尽日飞谁能厌轩冕来此便忘机
　　途中逢进士许巢
　　声望【一作价】去已逺门【一作问】人无不知义行相识处贫过少年时妨寐夜吟苦爱闲身达迟难求似君者我去更逢谁
　　赠玛瑙山禅者【一作赠玛瑙禅师归京】
　　芿【一作蒲】草不停兽因师山更灵村林朝乞食风雨夜开扄井味兼松粉云根着净瓶尘劳如醉梦对此暂能醒
　　詶故人陈乂都
　　逺别那无梦重游自有期半年乡信到两地赤【一作客】心知坐久吟移调更长砚结凘文人才力薄终怕阿戎欺
　　闰春【一作月】
　　羃羃复苍苍微和傍早阳前春寒【一作惜寒春】已尽待闰日犹长栁变虽因雨花迟岂为霜自兹延圣厯谁不驻年光
　　方著作画竹
　　曡叶与髙节俱从毫末生流【一作留】传千古誉研链十年情向月本无影临风疑有声吾家钓台畔【一作矶侧】似此两三茎
　　题友人山花
　　平明【一作蘂葫】方发尽【一作尽坼】为待【一作得】好风吹不见移来日先愁落【一作花】去时浓香薰曡叶繁朶压卑【一作欹】枝坐【一作来】看皆终夕游蜂似【一作自】有期
　　赠诗僧怀静【一作观】
　　防【一作多】生余习在时复作【一作却】微吟坐夏莓苔合【一作匝】行禅桧柏深入山成白首学道是初心心地不移变徒云【一作劳】寒暑侵
　　赠许牍秀才
　　理论与妙用皆从人外来山河澄正气雪月助宏才傲世寄渔艇蔵名归酒杯升沈在方寸即恐起风雷
　　送于丹
　　至业是至寳莫过心自知时情如甚畅天道即无私入洛霜霰苦离家兰菊里焚舟【一作营州】不回顾薄暮又何之
　　送人游【一作之】日本国
　　苍茫大荒外风教【一作势】即难知连夜扬帆去经年到岸迟波涛含【一作吞】左界星斗定东维【一作证东夷】或有归风便当为相见期
　　东溪言事寄于丹
　　日月昼夜转年光难驻留轩才过雨枕簟即知秋草【一作天】际鸟【一作雁】行出溪中虹影收唯君壮心在应笑卧沧洲
　　暮发七里滩夜泊严光台下
　　一瞬即七里箭驰犹是难樯边走岚翠枕底失风湍但讶猨鸟定不知霜月寒前贤竟何益此地误垂竿
　　处州洞溪
　　气象四时清无人畵得成众山寒叠翠两派緑分声坐月何曾夜聼松不似晴混元政结后便有此溪名
　　称心寺中岛
　　水木深不极似将星汉连中州唯此地上界别无天雪折停猨树花蔵浴鹤泉师为终老意日日复年年
　　嵗晩苦寒
　　地气寒不畅严风无定时挑灯青烬少呵笔尺书迟白没已久晨鸡僵未知竚看开圣厯暄煦立为期
　　杜鹃花
　　未问移栽日先愁落地时疎中从间叶密处莫烧枝郢客教谁探胡蜂是自知周回两三步常有醉乡期
　　山中
　　散拙亦自遂麤将猨鸟同飞泉髙泻月独树逈含风果落盘盂上云生箧笥中未甘明圣日终作钓渔翁
　　路支使小池
　　儿童戏穿凿咫尺见津涯藓岸和纎草松泉溅浅沙光含半牀月影入一枝花到此无醒日当时有习家
　　清源标公
　　师为众人重始得众人师年到白头日行如新戒时瓶添放鱼涧窗逈褭猿枝此地堪终老迷痴自不知
　　题雪窦禅师壁【一作赠雪窦峰禅师】
　　飞泉【一作流】溅禅石瓶注【一作履】亦【一作毎】生苔海上山不浅天边人自来长年随桧柏独夜任风雷猎者闻疎磬知师入定廻
　　重寄金山寺僧
　　风涛匝山寺磬韵逹渔船此处别师久逺怀无信传月华妨静烛鸟语答幽禅已见如如理灰心应不然
　　哭胡珪
　　才髙登上第孝极殁庐茔一命何无定片言徒有声故园花自发新塜月初明寂寞重泉里岂知春物荣
　　与清溪赵明府
　　清规暂趋府独立与谁亲遂性无非酒【一作醉】求闲却爱贫林泉应入梦印绶莫留人王事闻多暇吟来防首【一作句】新
　　送剡县陈永秩满归越
　　俸禄三年后程途一月间舟中非客路镜里是家山宻雪霑行袂离【一作丛】杯变别顔古人唯贺满今挈解由还
　　示乡叟
　　暮齿甘衰谢逢人惜别离青山前代业老树此身移买药将衣尽寻方见字迟如何镊残鬓览镜变成丝
　　游竹林寺
　　得路到深寺幽虚曾识名藓浓隂砌古烟起暮香生曙月落松翠石泉流梵声闻僧说真理烦恼自然轻
　　陆处士别业
　　问道逺相访无人觉路长夜深回钓檝月影出书牀蝉噪蓼花发禽来山果香多时欲归去西望又斜阳
　　赠中岳僧
　　坐来藂木大谁见入嵒年多病长留药无忧亦是禅搘牀移片石舂粟引髙泉尽愿求心法逢谁即拟传【一作老去唯多病寒来忽废禅夜云侵静烛枯叶落澄泉尽拟求心法当期早晩传】
　　寄普州贾司仓岛
　　乱山重复叠何路【一作处】访先生岂料多才者空垂不世【一作不第】名【一作思归应病成普椽我先生寃气终不散嘉言徒擅名】闲曹犹得醉薄俸亦胜耕莫问吟诗石年年芳草平
　　送镜空上人游江南
　　去住如云鹤飘然不可留何山逢后夏一食在孤舟细雨莲塘晩疎蝉橘岸秋【一作细雨隋宫晩蝉声汉树秋】应怀旧溪月夜过石窗流
　　新正
　　荜门惆怅内【一作日】时节暗来频每见新正雪长思故国春云西斜去雁江上未归人又一年为客何媒得到秦
　　夜听步虚
　　寂寂永宫里天师朝礼声步虚闻一曲浑欲到三清瑞草秋风起仙堦夜月明多年逺尘意此地欲铺平
　　题碧溪山禅老【一作赠鹤隐寺僧】
　　师步有云随师情唯鹤知萝迷收□【即术也】路雪隔出溪时竹狖窥沙井岩禽停桧枝由来傲卿相卧稳答书迟
　　寒食宿先天寺无可上人房
　　双扉桧下开寄宿石房苔幡北灯花动城西雪霰来收棊想云梦罢茗议天台同忆前年腊师初白阁回
　　中秋月
　　凉霄烟霭外三五玉蟾秋列野星辰正当空鬼魅愁泉澄寒魄莹露滴冷光浮未折青青桂吟看不忍休
　　暮冬书怀呈友人【一作喻鳬诗】
　　空为梁甫吟谁竟是知音风雪生寒夜乡园来旧心沧江孤棹逈白阁一钟深君子久忘我此怀甘自沈
</div>
    <div class="pagination">
<a href="御定全唐诗_page793.html">上一页</a><span>...</span><a href="御定全唐诗_page789.html">789</a><a href="御定全唐诗_page790.html">790</a><a href="御定全唐诗_page791.html">791</a><a href="御定全唐诗_page792.html">792</a><a href="御定全唐诗_page793.html">793</a><span class="current-page">794</span><a href="御定全唐诗_page795.html">795</a><a href="御定全唐诗_page796.html">796</a><a href="御定全唐诗_page797.html">797</a><a href="御定全唐诗_page798.html">798</a><a href="御定全唐诗_page799.html">799</a><span>...</span><a href="御定全唐诗_page795.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
