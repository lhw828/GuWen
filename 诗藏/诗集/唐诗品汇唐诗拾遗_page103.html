<!DOCTYPE html>
<html>
<head>
    <meta charset="UTF-8">
    <title>唐诗品汇唐诗拾遗 - 第 103 页/共 179 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐诗品汇唐诗拾遗 - 第 103 页/共 179 页</h1>
    <div class="content">　　一丘常欲卧三径苦无资北土非吾愿东林怀我师黄金燃桂尽壮志逐年衰【刘云非不经思只是吐出】日夕凉风至闻蝉但益悲
　　宿永嘉江寄崔少府
　　我行穷水国君使入京华相去日千里孤帆天一涯卧闻海潮至起视江月斜【刘云不必思索皆有】借问同舟客何时到永嘉
　　宿桐庐江寄广陵旧游
　　山暝听猿愁沧江急夜流风鸣两岸叶月照一孤舟【刘云一孤似病大趣自得】建徳非吾土维扬忆旧游还将两行泪遥寄海西头
　　上已洛中寄王九逈
　　卜洛成周地浮杯上已筵闘鸡寒食下走马射堂前垂柳金堤合平沙翠幙连不知王逸少何处会羣贤同卢明府饯张郎中除义王府司马海园作
　　上国山河裂贤王邸第开故人分职去潘令宠行来冠盖趋梁苑江湘失楚材豫愁轩骑动賔客防池台【刘云又极典刑末意更浓】
　　送友东归
　　士有不得志栖栖吴楚间【刘云起得雄】广陵相遇罢彭蠡泛舟还樯出江中树波连海上山风帆明日逺何处更追攀【刘云慨然如叹句句好句句别】
　　送袁十三寻弟
　　早闻牛渚咏今见鹡鸰心羽翼嗟零落悲鸣别故林苍梧白云逺空水洞庭深万里独飞去南风迟尔音
　　送子容进士举
　　夕曛山照灭送客出柴门惆怅野中别殷勤醉后言【刘云冩得浓尽】茂林余偃息乔木尔飞翻无使谷风诮须令友道存
　　留别王维
　　寂寂竟何待朝朝空自归欲寻芳草去惜与故人违【刘云个中人个中语看看便不同】当路谁相假知音世所稀秪应守寂寞还掩故园扉【刘云末意更悲】
　　京还别新丰诸友
　　吾道昧所适驱车还向东主人开旧馆留客醉新丰树绕温泉緑尘遮晚日红拂衣从此去高歩蹑华嵩
　　闲园怀苏子
　　林园虽少事幽独自多违向夕开帘坐庭隂落叶防鸟从烟树宿萤傍水轩飞感念同怀子京华去不归【刘云一种情懽】
　　早寒有怀
　　木落鴈南渡北风江上寒我家襄水曲遥隔楚云端乡泪客中尽孤帆天际看迷津欲有问平海夕漫漫
　　途次望乡
　　客行愁落日乡思重相催况在他山外天寒夕鸟来雪深迷郢路雨暗失阳台可叹栖遑子狂歌谁为媒
　　途中遇晴
　　已失巴陵雨还逄蜀坂泥天开斜景逼山出晚云低【刘云不似着意语好】余湿犹沾草残流尚入溪今宵有明月乡思逺凄凄
　　赴京途中遇雪
　　迢递秦京道苍茫岁暮天穷隂连晦朔积雪徧山川【刘云决不为小儿语求工者】落鴈迷寒渚饥乌噪野田客愁空伫立不见有人烟
　　夜渡湘水
　　客行贪利渉夜里渡湘川露气闻芳杜歌声识采莲榜人投岸火渔子宿潭烟行侣时相问浔阳何处边
　　宿武阳川
　　川暗夕阳尽孤舟泊岸初岭猿相呌啸潭影似空虚就枕灭明烛扣舷闻夜渔鸡鸣问何处人物似秦余【刘云唱出随意自无俗意】
　　永嘉浦逄张子容
　　逆旅相逄处江村日暮时众山遥对酒孤屿共题诗【殷璠云无论兴象兼复故实】廨宇隣鲛室人烟接岛夷乡园万余里失路一相悲【刘云众山孤屿且不犯时景句句淘洗欲尽】
　　舟中晓望
　　挂席东南望青山水国遥舳舻争利渉来徃任风潮问我今何适天台访石桥坐看霞色晚疑是赤城标


　　唐诗品彚巻六十
　　钦定四库全书
　　唐诗品彚巻六十一
　　明　髙棅　编
　　五言律诗六
　　正宗【下】
　　王维
　　奉和圣制赐史供奉曲江宴应制
　　侍从有邹枚琼筵向水开言陪栢梁宴新下建章来对酒山河满移舟草树廻天文同丽日驻景借行杯
　　从岐王过杨氏别业应教
　　杨子谈经处淮王载酒过兴阑啼鸟缓坐久落花多迳转廻银烛林开散玉珂严城时未啓前路拥笙歌
　　同崔员外秋宵寓直
　　建礼髙秋夜承明晓过九门寒漏彻万井曙钟多月迥藏珠斗云消出绛河更惭衰朽质南陌共鸣珂
　　早朝
　　栁暗百花明春深五鳯城城乌睥睨晓宫井辘轳声方朔金门侍班姬玉辇迎仍闻遣方士东海访蓬瀛
　　和尹諌议史馆山池
　　云馆接天居霓裳侍玉除春池百子外芳树万年余洞有仙人箓山藏太史书君恩深汉帝且莫上空虚詶比部杨员外暮宿琴台朝跻书阁率尔见赠之作
　　旧简拂尘看鸣琴月弹桃源迷汉姓松树有秦官空谷归人少青山背日寒羡君栖隐处遥望白云端
　　酬张少府
　　晚年惟好静万事不关心自顾无长策空知返旧林松风吹解带山月照弹琴君问穷通理渔歌入浦深
　　辋川闲居赠裴秀才廸
　　寒山转苍翠秋水日潺湲倚杖柴门外临风听暮蝉渡头余落日墟里上孤烟复值接舆醉狂歌五桞前【刘云类以无情之景述无情之意复非作者所有】
　　山居秋暝
　　空山新雨后天气晚来秋明月松间照清泉石上流竹喧归浣女莲动下渔舟随意春芳歇王孙自可留【刘云总无可防自是好】
　　归嵩山作
　　清川带长薄车马去闲闲流水如有意暮禽相与还荒城临古渡落日满秋山【刘云已近自然】迢递嵩高下归来且闭关【方虚谷云闲适之趣淡薄之味不求工而自工者此也】
　　山居即事
　　寂寞掩柴扉苍茫对夕晖鹤巢松树遍人访荜门稀嫩竹含新粉红莲落故衣渡头灯火起处处采菱归
　　辋川闲居
　　一从归白社不复到青门时倚檐前树逺看原上村青菰临水映白鸟向山翻寂寞于陵子桔橰方灌园【方虚谷云予于摩语山下孤烟逺村天边独树髙原未尝不心醉与其时倚檐前树逺看原上村尤心醉也】
　　终南山
　　太乙近天都连山到海隅白云廻望合青霭入看无分野中峯变阴晴众壑殊欲投人处宿隔水问樵夫【刘云语不深僻清夺众妙】
　　晚春严少尹与诸公见过
　　松菊荒三径图书共五车烹葵邀上客看竹到贫家雀乳先春草莺啼过落花自怜黄髪暮一倍惜年华
　　过香积寺
　　不知香积寺数里入云峯古木无人迳深山何处钟泉声咽危石日色冷青松薄暮空潭曲安襌制毒龙
　　登辨觉寺
　　竹迳从初地莲峯出化城牎中三楚尽林外九江平软草承趺坐长松响梵声空居法云外观世得无生
　　送李判官赴江东
　　闻道皇华使方随皂葢臣封章通左语冠冕化文身树色分杨子潮声满富春遥知辨璧吏恩到泣珠人
　　送严秀才还蜀
　　宁亲为令子似舅即贤甥别路经花县还乡入锦城山临青塞断江向白云平献赋何时至明君忆长卿
　　送岐州源长史归【源与余同在崔常侍幕时崔已没】
　　握手一相送心悲安可论秋风正萧索客散孟尝门故驿通槐里长亭下槿原征西旧旌节从此向河源
　　送张道士归山
　　先生何处去王屋访茅君别妇留丹诀驱鸡入白云【刘云两语皆别】人间若剰住天上复离羣【刘云新意】当作辽城鹤仙歌使尔闻
　　送平淡然判官
　　不识阳关路新从定逺侯黄云断春色画角起【或作越】边愁瀚海经年别交河出塞流须令外国使知饮月支头【经年别一作经年到】
　　送赵都督赴代州【得青字】
　　天官动将星汉地桞条青万里鸣刁斗三军出井陉忘身辞鳯阙报国取龙庭岂学书生軰牕间着一经
　　送方城韦明府
　　遥思葭菼际寥落楚人行髙鸟长淮水平芜故郢城使车听雉乳县鼓应鸡鸣若见州从事无嫌手板迎【刘云平平写到尽】
　　送梓州李使君
　　万壑树参天千山响杜防山中一夜雨树杪百重泉汉女输撞布巴人讼芋田文翁翻教授不敢倚先贤
　　送刘司直赴安西
　　絶域阳关道胡沙与塞尘三春时有鴈万里少行人苜蓿随天马葡萄逐汉臣当令外国惧不敢覔和亲【刘云无意之意】
　　送张五諲归宣城
　　五湖千万里况复五湖西渔浦南陵郭人家春谷溪欲归江淼淼未到草萋萋【刘云最是自得】忆想兰陵镇可宜猨更啼
　　送友人南归
　　万里春应尽三江鴈亦稀连天汉水广孤客郢城归【刘云尽谢防染情思萧然】郧国稻苗秀楚人菰米肥悬知倚门望遥识老莱衣
　　送贺遂员外外甥
　　南国有归舟荆门泝上流苍茫葭菼外云水与昭丘樯带城乌去江连暮雨愁猿声不可聼莫待楚山秋
</div>
    <div class="pagination">
<a href="唐诗品汇唐诗拾遗_page102.html">上一页</a><span>...</span><a href="唐诗品汇唐诗拾遗_page98.html">98</a><a href="唐诗品汇唐诗拾遗_page99.html">99</a><a href="唐诗品汇唐诗拾遗_page100.html">100</a><a href="唐诗品汇唐诗拾遗_page101.html">101</a><a href="唐诗品汇唐诗拾遗_page102.html">102</a><span class="current-page">103</span><a href="唐诗品汇唐诗拾遗_page104.html">104</a><a href="唐诗品汇唐诗拾遗_page105.html">105</a><a href="唐诗品汇唐诗拾遗_page106.html">106</a><a href="唐诗品汇唐诗拾遗_page107.html">107</a><a href="唐诗品汇唐诗拾遗_page108.html">108</a><span>...</span><a href="唐诗品汇唐诗拾遗_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
