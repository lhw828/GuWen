<!DOCTYPE html>
<html>
<head>
    <meta charset="UTF-8">
    <title>全唐诗 - 第 1865 页/共 1883 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐诗 - 第 1865 页/共 1883 页</h1>
    <div class="content">思乡处，潮退水平春色暮。                      
兰桡举，水文开，竞携藤笼采莲来。回塘深处遥相见，
邀同宴，渌酒一卮红上面。                      
归路近，扣舷歌，采真珠处水风多。曲岸小桥山月过，
烟深锁，豆蔻花垂千万朵。                      
乘彩舫，过莲塘，棹歌惊起睡鸳鸯。带香游女偎伴笑，
争窈窕，竞折团荷遮晚照。                      
倾绿蚁，泛红螺，闲邀女伴簇笙歌。避暑信船轻浪里，
闲游戏，夹岸荔支红蘸水。                      
云带雨，浪迎风，钓翁回棹碧湾中。春酒香熟鲈鱼美，
谁同醉？缆却扁舟篷底睡。                      
沙月静，水烟轻，芰荷香里夜船行。绿鬟红脸谁家女，
遥相顾，缓唱棹歌极浦去。                      
渔市散，渡船稀，越南云树望中微。行客待潮天欲暮，
送春浦，愁听猩猩啼瘴雨。                      
拢云髻，背犀梳，焦红衫映绿罗裾。越王台下春风暖，
花盈岸，游赏每邀邻女伴。                      
相见处，晚晴天，刺桐花下越台前。暗里回眸深属意，
遗双翠，骑象背人先过水。                      
携笼去，采菱归，碧波风起雨霏霏。趁岸小船齐棹急，
罗衣湿，出向桄榔树下立。                      
云髻重，葛衣轻，见人微笑亦多情。拾翠采珠能几许，
来还去，争及村居织机女。                      
登画舸，泛清波，采莲时唱采莲歌。拦棹声齐罗袖敛，
池光飐，惊起沙鸥八九点。                      
双髻坠，小眉弯，笑随女伴下春山。玉纤遥指花深处，
争回顾，孔雀双双迎日舞。                      
红豆蔻，紫玫瑰，谢娘家接越王台。一曲乡歌齐抚掌，
堪游赏，酒酌螺杯流水上。                      
山果熟，水花香，家家风景有池塘。木兰舟上珠帘卷，
歌声远，椰子酒倾鹦鹉盏。                      
新月上，远烟开，惯随潮水采珠来。棹穿花过归溪口，
酤春酒，小艇缆牵垂岸柳。                      
   卷896_3  【西溪子】李珣                      
金缕翠钿浮动，妆罢小窗圆梦。日高时，春已老，    
人来到。满地落花慵扫。无语倚屏风，泣残红。    
马上见时如梦，认得脸波相送。柳堤长，无限意，    
夕阳里。醉把金鞭欲坠。归去想娇娆，暗魂销。    
   卷896_4  【女冠子】李珣                      
星高月午，丹桂青松深处。醮坛开，金磬敲清露，    
珠幢立翠苔¤          
步虚声缥缈，想像思徘徊。晓天归去路，指蓬莱。  
春山夜静，愁闻洞天疏磬。玉堂虚，细雾垂珠佩，    
轻烟曳翠裾¤          
对花情脉脉，望月步徐徐。刘阮今何处，绝来书。  
   卷896_5  【中兴乐】李珣                      
后庭寂寂日初长，翩翩蝶舞红芳。绣帘垂地，金鸭无香。
谁知春思如狂，忆萧郎。等闲一去，程遥信断，五岭三湘¤                      
休开鸾镜学宫妆，可能更理笙簧。倚屏凝睇，泪落成行。
手寻裙带鸳鸯，暗思量。忍孤前约，教人花貌，虚老风光。                    
   卷896_6  【酒泉子】李珣                      
寂寞青楼，风触绣帘珠碎撼。月朦胧，花暗澹，锁春愁¤
寻思往事依稀梦，泪脸露桃红色重。鬓欹蝉，钗坠凤，
思悠悠。            
雨渍花零，红散香凋池两岸。别情遥，春歌断，掩银屏¤
孤帆早晚离三楚，闲理钿筝愁几许。曲中情，弦上语，
不堪听。            
秋雨连绵，声散败荷丛里，那堪深夜枕前听，酒初醒¤
牵愁惹思更无停，烛暗香凝天欲曙。细和烟，冷和雨，
透帘旌。            
秋月婵娟，皎洁碧纱窗外，照花穿竹冷沉沉，印池心¤
凝露滴，砌蛩吟。惊觉谢娘残梦，夜深斜傍枕前来，  
影徘徊。            
   卷896_7  【浣溪沙】李珣                      
入夏偏宜澹薄妆，越罗衣褪郁金黄，翠钿檀注助容光¤
相见无言还有恨，几回判却又思量，月窗香径梦悠飏。
晚出闲庭看海棠，风流学得内家妆，小钗横戴一枝芳¤
镂玉梳斜云鬓腻，缕金衣透雪肌香，暗思何事立残阳。
访旧伤离欲断魂，无因重见玉楼人，六街微雨镂香尘¤
早为不逢巫峡梦，那堪虚度锦江春，遇花倾酒莫辞频。
红藕花香到槛频，可堪闲忆似花人，旧欢如梦绝音尘¤
翠叠画屏山隐隐，冷铺文簟水潾潾，断魂何处一蝉新。
   卷896_8  【巫山一段云】李珣                  
有客经巫峡，停桡向水湄。楚王曾此梦瑶姬，一梦杳无期¤                      
尘暗珠帘卷，香销翠幄垂。西风回首不胜悲，暮雨洒空祠。                    
古庙依青嶂，行宫枕碧流。水声山色锁妆楼，往事思悠悠¤                      
云雨朝还暮，烟花春复秋。啼猿何必近孤舟，行客自多愁。                    
   卷896_9  【菩萨蛮】李珣                      
回塘风起波文细，刺桐花里门斜闭。残日照平芜，    
双双飞鹧鸪¤          
征帆何处客，相见还相隔。不语欲魂销，望中烟水遥。
等闲将度三春景，帘垂碧砌参差影。曲槛日初斜，    
杜鹃啼落花¤          
恨君容易处，又话潇湘去。凝思倚屏山，泪流红脸斑。
隔帘微雨双飞燕，砌花零落红深浅。捻得宝筝调，    
心随征棹遥¤          
楚天云外路，动便经年去。香断画屏深，旧欢何处寻。
   卷896_10  【渔歌子】李珣                     
楚山青，湘水渌，春风澹荡看不足。草芊芊，花簇簇，
渔艇棹歌相续¤        
信浮沉，无管束，钓回乘月归湾曲。酒盈尊，云满屋，
不见人间荣辱。      
荻花秋，潇湘夜，橘洲佳景如屏画。碧烟中，明月下，
小艇垂纶初罢¤        
水为乡，蓬作舍，鱼羹稻饭常餐也。酒盈杯，书满架，
名利不将心挂。      
柳垂丝，花满树，莺啼楚岸春天暮。棹轻舟，出深浦，
缓唱渔郎归去¤        
罢垂纶，还酌醑，孤村遥指云遮处。下长汀，临深渡，
惊起一行沙鹭。      
</div>
    <div class="pagination">
<a href="全唐诗_page1864.html">上一页</a><span>...</span><a href="全唐诗_page1860.html">1860</a><a href="全唐诗_page1861.html">1861</a><a href="全唐诗_page1862.html">1862</a><a href="全唐诗_page1863.html">1863</a><a href="全唐诗_page1864.html">1864</a><span class="current-page">1865</span><a href="全唐诗_page1866.html">1866</a><a href="全唐诗_page1867.html">1867</a><a href="全唐诗_page1868.html">1868</a><a href="全唐诗_page1869.html">1869</a><a href="全唐诗_page1870.html">1870</a><span>...</span><a href="全唐诗_page1866.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
