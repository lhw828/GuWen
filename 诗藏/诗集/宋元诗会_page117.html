<!DOCTYPE html>
<html>
<head>
    <meta charset="UTF-8">
    <title>宋元诗会 - 第 117 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 117 页/共 221 页</h1>
    <div class="content">　　题多景楼
　　英雄登眺处一劒独来游男子抱竒气中原入逺谋江分淮浙土天濶楚呉秋试望斜阳外谁寛西顾忧
　　逢陈宜之
　　行李苦役役相逄古润州千金一夜醉四海十年游山静鬼行月宵凉人梦秋近闻邉事急畎亩得无忧
　　越州飞翼楼
　　飞来絶顶上流盻入无垠国土东南濶山川今古新髙楼临白日平地载青春直欲蓬莱去因风问大钧
　　山中闻鹤
　　凉夜坐严石飞来白鹤鸣星流银弹过月碾玉轮行万里思不极一天秋更清欣然有所得长啸度蓬瀛
　　聴琴
　　洋洋盈耳间一派水潺潺意不随声尽心应与物闲宿云穿窦出飞鸟御风还却喜无人识支颐看逺山
　　别故人
　　拍马又登程余酣尚未醒曙蟾消淡白秋汉覆空青江走游龙势山蟠睡虎形飘零母感叹天地亦浮萍
　　咏怀【三首】
　　天命未归莽大夫空羙新三宫犹万里一念只孤臣泪尽眼中血心狂梦里身勿云今已矣举首即苍旻未能归赵璧我不厌干戈万古青天在三年白骨多春风仍岁月世界自山河宁忍委国难飞身入薜萝不信夜不晓哀哀鎻暗颦铁城蹲败土锦国涨飞尘草泣荒宫雨花羞悄地春少焉开霁色四望一时新
　　晚晴
　　落照开空霁明霞映水鲜干文县造化土脉润山川白满重圆月青还不翳天定钟声更彻通夕喜无眠
　　即事【二首】
　　栖迟破屋下书史自徜徉道不嫌清苦人皆笑独狂晩花亏雨露老树惯风霜莫望阊门北愁云天外长一説乾坤事无愁鬓亦斑心飞空濶外身堕乱离间日落经何国云归识故山凭谁扣防漠天道几时还
　　宿半塘寺
　　一襟清气足此夜岂人寰醉影松杉下吟身风露间秋县当殿月云宿近城山眀发骑鲸去飘然不可攀
　　追奬【并序】
　　毛惜惜髙邮军妓也理宗朝荣全据髙邮城叛召惜惜佐酒惜惜怒叱之曰汝本赵官家徤儿何敢反耶吾有死耳不能为反贼行酒荣全以刃裂其口立命脔之
　　谁谓匪人贱犹怀事贼羞挺身持大义正语叱狂囚名在春逾艳骨香花不愁有灵知国事地下笑王侯
　　辛已嵗立春作
　　大辱痛于死含哀吊岁华呌云声草檄恋阙梦宣麻地走人形兽春开鬼靣花年年北去妇马上哭琵琶
　　夏驾湖晩歩怀古
　　岂独呉王事可怜人生回首总凄然空嗟落日犹如梦不记东风几换年寳驾迹消前古地菱歌声断晩凉船如今城郭都迁变茅屋荒頽草积烟
　　送人之行在
　　歌断阳闗奏暮笳东风吹客向京华三更舟度淞江月一路春连上苑花地逼星辰黄道近山环宫殿紫云斜兹游归计须宜早莫遣相思梦绕家
　　飘零
　　飘零书劒十年呉又见西风脱尽梧万顷秋生杯后兴数茎雪上镜中须晴天空濶浮云尽破屋荒凉俗梦无惟有固穷心不改左经右史足清娯
　　醉乡
　　谁居此域作生涯偏许刘伶毕卓家屋影空空天渺漭烛光闪闪地横斜春红輭玉頽衣树秋碧流波漾缬花接壤或通三岛路任他苦海事如麻
　　万里和风眼底回陶陶乐土隔飞埃暖浮花思春初透红涨霞纹潮正来长驻童顔驱老去不教鬓受愁催举头阊阖手能摸更欲乘风过九垓
　　二砺
　　愁里髙歌梁父吟犹如金玉戞商音十年勾践亡吴计七日包胥哭楚心秋送新鸿哀破国昼行饥虎齧空林胸中有誓深于海肯使神州竟陆沈
　　钧天梦冷紫宸春臣子衔哀社稷屯一缕血忱开白日两篇心誓哭苍旻渡江祖逖愿兴晋蹈海仲连羞帝秦囘首故都宫阙恨满山秋色正愁人
　　吊扬州琼花【并序】
　　扬州琼花天下惟一本后土夫人司之花之盛衰淮境丰歉系焉未南渡前经兵火此花亦死今遭大故丙子歳维扬防丁丑嵗此花又死孰谓草木无知乎
　　南土新飞劫火灰琼仙恋国暗惊猜定应摄向天宫种不忍防于秦地开花死青春禽鸟哭城埋黒气鬼神哀一朝枯枿变髙树传得歌声沸似雷
　　湖上漫赋
　　藓厓苍润雨初干石罅飞泉喷雪寒啼断禽声山更静青松影下倚栏干
　　絶句【二首】
　　阊门城外水涵空雁影凄凉落照中一望秋风数千里不知何处是行宫
　　草木恩深雨露余公卿环列汉庭居一朝投阁千年笑却是扬雄不读书
　　小春花
　　天地无情正北风飞鸿哀咽乱云中此时纵使开千树不及东皇一防红
　　春日【二首】
　　山塘游舫接荒城纵有笙歌耳不清深忆国家无事日人心和气是春声
　　晓来怕上最髙楼春尽时光只似秋草木荒寒生意涩风腥雨腻一天愁
　　刘麟瑞
　　【号如村亦有纪忠诗附见其里系未详】
　　忠义总管田公燧凤守李公实
　　天西战士竞衔枚乘防闗山路始开两蜀金汤随水逝三秦烽火照天来凤州文武浑无愧马岭英灵只自哀后夜魂归何处寓陇头萧索一枝梅
　　天水知军时公当可西和总管陈公瑀
　　天水西和两将强七书贮腹负刚肠鱼丽阵布刀如雪马革尸空骨似霜亷蔺昔存秦莫敌闗张今败蜀终亡轻财得士人犹惜长想英风慨智囊
　　金州守臣和公彦威綂制杨公兴福
　　貔貅曾是守饶风扞拓金房未易攻十八谷开通徼外五千兵劲入闗中贺兰不救雎阳败诸葛犹存越巂功当日更推杨统制马伤军没箭飞红
　　同庆知府李公冲偕死节诸公
　　诸公耿耿抱精忠炎运将灰日不东北戍躐陵羣盗衂西陲震荡列城空香凝燕寝家何在鼎沸鱼游计已穷玉石俱焚天亦泣千年谁为忆髙风
　　援襄都统制张公贵
　　忠勇堂堂贯斗牛英雄端不愧兠鍪鹿门云合张罗网龙尾坡翻化髑髅双庙有灵开正祀孤城无援屹中流由来死节男儿事却笑明年有客羞
　　守襄都统制牛公富范公天顺
　　元戎志喜降幡偏将能知大义存头触危楼轻烈熖脰经孤馆凛忠魂声沈刁斗摧城影尘掩干将渗血痕世远事殊遗老尽更无人解説襄樊
　　沙洋堡禆将边公居谊
　　兵威破竹列城惊谁信偏禆不肯迎两箭离声霹雳二雄交毙气峥嵘可怜侯服防臣在忍见人间大厦倾万木凋零风雪里空余铁树一花明
　　丞相江公万里知府江公万顷
　　名重天阍侍太防昔年南国秉枢机人归緑野身犹徤兵满红尘世已非止水亭前风淅淅鄱阳城外草依依棣华相映人间瑞节惠隆名世所稀
　　宗室赵公崇源
　　南风不竞惨悲声幙燕泥牛总是惊玉牒名香时巳逝金枝花悴本难荣身明六籍忠仍孝军满孤城死亦生后度推敲明月夜江村村外寄幽情
　　端明招讨使汪公立信
　　如此竒才正可怜曾陈大计为安边天存庙社施筹防地限籓篱老歳年独眼明明寻赵地丹心耿耿向淮堧江南寸土聨区脱恸哭髙沙赴九泉
　　湖南安抚知潭州李公芾
　　平楚楼头矢石惊焚香稽首别宸京尽殱妻子期全节宁死封疆不忍生烟焰张空頽赵壁旌旗倒影下湘城善刀人在同观化名与澄江一様清
　　江东通判赵公淮妾某氏
　　石头城昔号金汤岌岌孤墉战马场西日突围逃溧水南冠荷校説维扬血凝汉节夸男子身寄秦淮借女郎千载妾身贞更洁仰天哭向水云乡
　　沙市监鎭司马公梦求
　　荆水滔滔百尺浑何来浅缩漫潺湲木城聨防风轮吼沙碛屯云火炬燔效死小臣怀緑绶偷生天阃愧朱轓下官名姓君知否涑水先生七世孙
　　参政髙公应松
　　肠断呉山锦绣丛六更声絶海潮空千门鎻月移行在八骏乘风想防同扈跸孤臣慙主辱征鞍万里哭途穷两宫缓缓趋朝陛回首天南独死忠
　　蜀帅张公珏
　　玉垒云浮五十秋闗西虓将勇无俦三呉甑堕犹坚守八柱唇亡不耐愁泸水防收劳騕褭防门机伏失兠鍪吾君不负吾宁死遗恨谁怜快敌讐
　　儒士王公士敏
　　此行无复望生还畱取哀吟宇宙间报国有怀追蜀相遗民空自恋呉山明星箕尾英灵在斜日桑榆厯数悭寂寂圜扉终不悔忠魂莫恨左轮殷
　　嗣秀王与檡瑞安守臣方洪
　　派接天潢本近亲更生忠节古无伦千军守御求闽峤半岁勤王防宋民巷战血流生不辱劒飞魂逝死能神风流喜遇莆城友携手泉扄万古春
　　枢宻张公世杰
　　曾拥貔貅奏凯歌厓山云暝竟蹉跎地空九有栖荒服寨列千艘保海阿龙跃玺沈天若此鸟鸣矴絶事如何鲸波沃日炎光熄凛凛英魂尚枕戈
　　江东制置使谢公枋得
　　草履麻衣谩蔽形十年卖卜惯零丁愿从楚地师龚胜蹔向辽阳友管宁采石吟成期絶粒娥碑读罢弃余龄一门尽节均无愧千载西山疉疉青
　　美人朱氏
　　给事中宫已歴年防恩扈从赴幽燕贤王索好縁难合烈妇捐生节已全日晏寝门疑鎻钥宵长驿馆泣婵娟同来小婢犹堪诧一様清风两地传
　　梁隆吉
　　【原名栋镇江人以字行宋末登第为小官宋亡与其弟入茅山衣道士服登武林镇海楼题闻角诗得祸几不测然以是益为有道所称从游日众为遗民三十载一夕无疾卒】
　　渊明携酒图
　　渊明无心云才出便归岫东皋半顷秫所种不常有苦恨无酒钱闲却持杯手今朝有一壶携之访亲友惜无好事人能消几壶酒区区谋一醉岂望名不朽闲吟篱下菊自传门前栁试问刘寄奴还识此人不
　　黄葵
　　乾坤有正气间色皆为臣名葩据中央红紫谁敢邻倾日不忘君卫足恐伤身防然无知识忠孝出本眞林林天地间戴履而为人明灵秀万物孰不尊君亲嗟嗟叔季后利欲泯天伦邈哉望帝国产此瑞世珍九夏不趋炎三月不争春髙秋风露冷孤标出清尘背时还独立揽芳泪沾巾
　　久雨有感
　　少年不学稼老大生理拙入山采黄精穷冬一尺雪虎狼正纵横原野有白骨伤心重伤心吾饥何足恤
</div>
    <div class="pagination">
<a href="宋元诗会_page116.html">上一页</a><span>...</span><a href="宋元诗会_page112.html">112</a><a href="宋元诗会_page113.html">113</a><a href="宋元诗会_page114.html">114</a><a href="宋元诗会_page115.html">115</a><a href="宋元诗会_page116.html">116</a><span class="current-page">117</span><a href="宋元诗会_page118.html">118</a><a href="宋元诗会_page119.html">119</a><a href="宋元诗会_page120.html">120</a><a href="宋元诗会_page121.html">121</a><a href="宋元诗会_page122.html">122</a><span>...</span><a href="宋元诗会_page118.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
