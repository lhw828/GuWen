<!DOCTYPE html>
<html>
<head>
    <meta charset="UTF-8">
    <title>古诗纪 - 第 22 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗纪 - 第 22 页/共 193 页</h1>
    <div class="content">　　【后汉书曰董宣字少平光武时为洛阳令搏击豪强莫不震栗京师号为卧虎歌之云】
　　枹鼓不鸣董少平【枹击鼓杖也音孚字从木】
　　郭乔卿歌
　　【后汉书曰郭贺字乔卿建武中为尚书令在职六年拜荆州刺史到官有殊政百姓歌之】
　　厥德仁眀郭乔卿中正朝廷上下【一作天下】平
　　鲍司歌
　　【列异传云鲍宣宣子永永子昱三世皆为司而乘一骢马京师人歌之】
　　鲍氏骢三入司再入公马虽瘦行歩工
　　通博南歌【一作行者歌】
　　【后汉书西南夷传曰永平十二年哀牢王柳貌遣子率种人内属显宗以其地置哀牢博南二县割益州西部都尉所领六县合为永昌郡始通博南山度兰仓水行者苦之作歌】
　　汉德广开不賔度博南越兰津度兰仓【汉书注作沧】爲他人
　　廉范歌
　　【后汉书曰廉范字叔度建初中为蜀郡太守成都民物阜盛邑宇偪侧旧制禁民夜作以防火灾而更相隐蔽烧者日属范乃毁削前令但严使储水而已百姓为便乃歌之】
　　亷叔度来何暮不禁火民安作【叶则防反】平生无襦今五袴【一作昔无襦今五袴】
　　喻猛歌
　　【和帝时苍梧太守以清白为治郡颂之曰】
　　于惟苍梧交阯之域大汉唯宗远以仁德
　　陈临歌
　　【谢承后汉书曰陈临字子然为苍梧太守人遗腹子报父怨捕得系狱伤其无子令其妻入狱遂产得男人歌曰】
　　苍梧陈君恩广大令死罪囚有后代徳参古贤天报施
　　又
　　苍梧府君惠及死能令死人不绝嗣
　　黎阳令张公颂
　　公与守相驾蜚鱼徃来倐忽远熹娱慰此屯民宁厥苦
　　魏郡舆人歌
　　【岑熈为魏郡太守招聘隠逸与叅政事无为而化视事二年舆人歌之】
　　我有枳棘岑君伐之我有蟊贼岑君遏之狗吠不惊足下生牦含哺鼓腹焉知凶灾我喜我生独丁斯时美矣岑君于戏休兹
　　范史云歌
　　【后汉书曰范冉字史云桓帝时为莱芜长遭母丧不到官后遁身于梁沛之间徒行敝服卖卜于市遭党人禁锢遂推鹿车载妻子捃拾自资所止卑漏有时絶粒竆居自若言貎无改闾里歌之冉或作丹】
　　甑中生尘范史云釜中生鱼范莱芜
　　刘君歌
　　【后汉书曰刘陶字子竒颍川颍隂人济北贞王勃之后桓帝时举孝廉除顺阳长县多奸猾陶到官宣募吏民有气力勇猛能以死易生者得数百人皆严兵待命于是覆案奸轨所按发若神以病免吏民思而歌之】
　　悒然不乐思我刘君何时复来安此下民
　　董逃歌【一作灵帝中平中京都歌】
　　【后汉书五行志曰按薫谓董卓也言虽防扈纵其残暴终归逃窜至于灭族也风俗通曰卓以董逃之歌主为已发大禁絶之杨孚董卓传曰卓改董逃为董安】
　　承乐世董逃游四郭董逃蒙天恩董逃带金紫董逃行谢恩董逃整车骑董逃垂欲发董逃与中辞董逃出西门董逃瞻宫殿董逃望京城董逃日夜绝董逃心摧伤董逃
　　贾父歌
　　【后汉书曰中平元年交阯屯兵执刺史及合浦太守灵帝敇三府精选能吏有司举贾琮为交阯刺史琮到部讯其反状咸言赋敛过重民不聊生故聚为盗琮即移书告示各使安其资业招抚荒散蠲复徭役诛斩渠帅为大害者简选良吏试守诸县百姓以安巷路为之歌】
　　贾父来晩使我先反今见淸平吏不敢饭
　　皇甫嵩歌
　　【后汉书曰皇甫嵩字义真安定朝那人灵帝时黄巾作乱以嵩为左中郎将讨贼数有功拜左车骑将军领冀州牧封槐里侯嵩请冀州一年田租以赡饥民百姓歌曰】
　　天下大乱兮市爲墟母不保子兮妻失夫頼得皇甫兮复安居
　　洛阳令歌
　　【长沙耆旧传曰祝良字石卿为洛阳令岁时亢旱天子祈雨不得良乃暴身阶庭告诚引罪自晨至申紫云沓起甘雨登降人为之歌】
　　天久不雨烝人失所天王自出祝令特苦精符感应滂沱下雨
　　崔瑗歌
　　【崔氏家传曰崔瑗为汲令开沟造稻田泻卤之地更为沃壤民頼其利长老歌之】
　　上天降神眀锡我仁慈父临民布德泽恩惠施以序穿沟广溉灌决渠作甘雨
　　吴资歌
　　【常璩华阳国志曰太山吴资字元约孝顺帝永建中为巴郡太守屡获丰年人歌之云云其后资迁去人思之又歌云云】
　　习习晨风动防雨润禾苗我后恤时务我人以优饶
　　又歌
　　望远忽不见惆怅当裵徊恩泽实难防悠悠心永怀
　　爰珍歌
　　【陈畱耆旧传曰爰珍除六合令吏人讼息教诲其子弟歌之曰】
　　我有田畴爰父殖置我有子弟爰父教诲
　　高孝甫歌
　　【陈畱耆旧传曰高慎字孝甫敦质少华嘿而好沈深之谋为从事人谓之曰】
　　嶷然不语名高孝甫
　　襄阳太守歌
　　【襄阳耆旧传曰襄阳太守胡烈有惠化百姓歌曰】
　　美哉明后隽哲惟嶷陶广乾坤周孔则是文武播畅威振遐域
　　陇头歌二首
　　【秦川记曰陇西郡陇山其上悬岩吐澑于中岭泉渟因名万石泉泉溢漫散而下沟浍皆注故北人升此而歌云云按汉横吹曲有陇头而亡其辞此或其遗也梁鼔角横吹亦载此】
　　陇头流水流离四下念我行役飘然旷野登高望远涕零防堕
　　陇头流水鸣声幽咽遥望秦川肝肠断絶
　　匈奴歌
　　【十道志曰焉支祁连二山皆羙水草匈奴失之乃作此诗】
　　失我焉支山令我妇女无顔色失我祁连山使我六畜不蕃息
　　謡辞
　　武帝太初中謡
　　【拾遗记曰太初二年大月氐国贡防头鸡四足一尾鸣则俱鸣武帝置于甘泉故馆更以余鸡混之得其种类而不能鸣谏者曰诗云牝鸡无晨今雄类不鸣非吉祥也帝乃送还西域行至西关鸡反顾汉宫而哀鸣故謡言云云至王莽簒位将军有九虎之号其后丧乱弥多宫掖中生蒿棘家无鸡鸣犬吠】
　　三七末世鸡不鸣犬不吠宫中荆棘乱相系当有九虎争爲帝
　　元帝时童謡
　　【汉书五行志曰元帝时童謡至成帝建始二年三月戊子北宫中井泉稍上溢出南流井水隂也灶烟阳也玉堂金门至尊之居象隂盛而灭阳窃有宫室之应也王莾生于元帝初元四年至成帝封侯为三公辅政因以簒位也】
　　井水溢灭灶烟灌玉堂流金门
　　长安謡
　　【汉书佞幸传曰成帝初丞相御史条奏石显旧恶及其党牢梁陈顺皆免官显与妻子徙归故郡忧懑不食道病死诸所交结以显为官皆废罢少府五鹿充宗左迁莵太守御史中丞伊嘉为鴈门都尉长安謡曰】
　　伊徙鴈鹿徙莵去牢与陈实无贾【读曰价】
　　成帝时燕燕童謡
　　【汉书五行志曰成帝时童謡后帝为防行出游常与富平侯张放俱称富平侯家人过河阳主作乐见舞者赵飞鷰而幸之故曰燕燕尾涎涎美好貎也张公子谓富平侯也木门仓琅根谓宫门铜锾言将尊贵也后遂为皇后弟昭仪贼害后宫皇子卒皆伏辜所谓燕飞来啄皇孙皇孙死燕啄矢也】
　　燕燕尾涎涎【徒见反】张公子时相见木门仓琅根燕飞来啄皇孙皇孙死燕啄矢
　　成帝时歌謡
　　【汉书五行志曰成帝时歌謡也桂赤色汉家象华不实无继嗣也王莾自谓黄象黄爵巢其颠也】
　　邪径败良田谗口乱善人桂树华不实黄爵巢其顚昔爲人所羡今爲人所怜
　　鸿隙陂童謡【一作王莾时汝南童謡】
　　【汉书曰汝南旧有鸿隙大陂郡以为饶成帝时关东数水陂溢为害翟方进为相与御史大夫孔光共遣掾行视以为决去陂水其地肥美省隄防费而无水忧遂奏罢之及翟氏灭乡里归恶言方进请陂下良田不得而奏罢陂云王莾时常枯旱郡中追怨方进时有童謡子威方进字也】
　　坏陂谁翟子威饭我豆食羹芋魁反乎覆陂当复谁云者两黄鹄
　　王莽末天水童謡
　　【后汉书五行志曰时隗嚣初起兵于天水后意稍广欲为天子遂被灭嚣少病蹇呉门冀郭门名也缇羣山名也】
　　出吴门望缇羣见一蹇人言欲上天令天可上地上安得民
　　更始时南阳童謡
　　【后汉书五行志曰更始时南阳有童謡是时更始在长安世祖为大司马平定河北更始大臣并僭专权故謡妖作也后更始遂为赤眉所杀是更始之不谐在赤眉也世祖自河北兴】
　　谐不谐在赤眉得不得在河北
　　后汉时蜀中童謡
　　【后汉书五行志曰世祖建武六年蜀中童謡是时公孙述僭号于蜀时人窃言王莾称黄述欲继之故称白五铢汉家货明当复也述遂诛防】
　　黄牛白腹五铢当复
　　城中謡【玉台作童謡歌】
　　【汉书曰马后履行节俭事从简约马廖虑以美业难终上疏长乐宫以劝成德政长安语云云斯言如戏有切事实】
　　城中好高髻四方髙一尺城中好广眉四方且半额城中好大袖四方全匹帛
</div>
    <div class="pagination">
<a href="古诗纪_page21.html">上一页</a><span>...</span><a href="古诗纪_page17.html">17</a><a href="古诗纪_page18.html">18</a><a href="古诗纪_page19.html">19</a><a href="古诗纪_page20.html">20</a><a href="古诗纪_page21.html">21</a><span class="current-page">22</span><a href="古诗纪_page23.html">23</a><a href="古诗纪_page24.html">24</a><a href="古诗纪_page25.html">25</a><a href="古诗纪_page26.html">26</a><a href="古诗纪_page27.html">27</a><span>...</span><a href="古诗纪_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
