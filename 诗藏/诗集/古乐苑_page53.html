<!DOCTYPE html>
<html>
<head>
    <meta charset="UTF-8">
    <title>古乐苑 - 第 53 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古乐苑 - 第 53 页/共 85 页</h1>
    <div class="content">　　同前【题云拟古应教英华作简文帝】　　　　刘孝威
　　双栖翡翠两鸳鸯巫云洛月乍相望谁家妖冶折花枝衫长钏动任风吹金铺玉锁瑠璃扉花钿宝镜织成衣美人年几可十余含羞骋笑敛风裾珠丸出弹不可追空留可怜持与谁【衫长句一作蛾眉睇使情移金作青玉作緑花钿句作琼筵玉笥金缕衣】
　　同前　　　　　　　　　陈后主
　　池侧鸳鸯春日莺緑珠绛树相逢迎谁家佳丽过淇上翠钗绮袖波中漾雕轩绣户花恒发珠帘玉砌移明月年时二七犹未笄转顾流盻髩鬟低风飞蕊落将何故可惜可怜空掷度【将一作时】
　　同前　　　　　　　　　陆瑜
　　西王青鸟秦女鸾姮娥婺女惯相看谁家玉顔窥上路粉色衣香杂风度九重楼槛芙蓉华四邻照镜菱茭花新妆年几才三五隠幔藏羞临网户然香气歇不飞烟空留可怜年一年
　　同前【一作绍古歌】　　　　　　　江总
　　南飞乌鹊北飞鸿弄玉兰香时防同谁家可怜出牕牖春心百媚胜杨柳银牀金屋挂流苏宝镜玉钗横瑚年时二八新红脸宜笑宜歌羞更敛风花一去杳不归秪为无双惜舞衣
　　同前　　　　　　　　　　隋辛德源
　　合欢芳树连理枝荆王神女乍相随谁家妖艳荡轻舟含娇转盻骋风流犀栧兰桡翠羽盖云罗雾縠莲花带女儿年几十六七玉面新妆映朝日落花从风俄度春空留可怜何处新
　　河中之水歌【艺文作古辞】　　　　梁武帝
　　河中之水向东流洛阳女儿名莫愁莫愁十三能织绮十四采桑南陌头十五嫁为卢家妇十六生儿字阿侯卢家兰室桂为梁中有郁金苏合香头上金钗十二行足下丝履五文章瑚挂镜烂生光平头奴子擎履箱人生富贵何所望恨不早嫁东家王【擎一作提】
　　阊阖篇【张衡西京赋曰表峣阙于阊阖阊阖天门也立高阙以象之薛综云紫微宫门
　　名曰阊阖也阊阖篇盖出于此】　　　　　梁武帝
　　西汉本佳妍金马望甘泉卫尉屯兵上期门晓漏传犹重河东赋欲知追神仙羽骑凌云转阊阖带空悬长旗扫月窟鳯迹辗星躔但使丹砂就能令亿万年
　　上林　　　　　　　　　　梁昭明太子统
　　千金騕褭骑万斤流水车争游上林里高盖逗春华【里一作苑】
　　大言【许彦周诗话曰乐府记大言小言诗録昭明辞而不书始于宋玉何也岂误耶有説耶按此则大言细言在宋时亦巳载乐府矣诗家直説曰宋玉大言赋并吞四夷饮枯河海跂越九州无所容止小言赋无内之中微物生焉比之无象言之无名视之则渺渺望之则防防离娄为之叹闷神明不能察其情二赋出于列子皆有托寓梁昭明太子大言诗细言诗虽祖宋玉而无谓君臣赓和以文为戏】　梁昭明太子统【下同】
　　观修鹍其若辙鲋视沧海之如滥觞经二仪而局蹐跨六合以翺翔
　　细言
　　坐卧邻空尘凭附蟭螟翼越咫尺而三秋度毫牦而九息
　　大言【并应令】　　　　　　　　沈约【下同】
　　隘此大汛庭方知九垓局穷天岂弥指尽地不容足
　　细言
　　开馆尺棰余筑榭微尘里蜗角列州县毫端建朝市
　　大言　　　　　　　　　　王锡【下同】
　　欲游五岳迫不得申杖千里之木鲙横海之鳞
　　细言
　　防防蔼蔼离朱不辩其实步蜗角而三伏经针孔而千日
　　大言　　　　　　　　　　王规【下同】
　　俯身望日入下视见星罗嘘八风而为气吹四海而扬波
　　细言
　　针锋于焉止息髪杪可以翱翔蚊眉深而易阻蚁目旷而难航
　　大言　　　　　　　　　张缵【下同】
　　河流既竭日月俱腾罝罗微物动落云鹏
　　细言
　　遨游蚁目辨轻尘蚊睫成宇虱如轮
　　大言　　　　　　　　　殷钧【下同】
　　噫气为风挥汗成雨聊灼戴山欲持探邃古
　　细言
　　泛舟毛滴海为政蜗牛国逍遥轻尘上指辰问南北春江行【唐郭元振曰春江巴女曲也】　　　梁简文帝
　　客行秪念路相争渡京口谁知堤上人拭泪空摇手
　　桃花曲【一作萧子显】　　　　　　梁简文帝
　　但使新花艳得间美人簪何须论后实怨结子瑕心
　　金乐歌【通志作今乐歌】　　　　　　梁简文帝
　　槐香欲覆井杨栁正藏鵶山鑪当无比玉构火牕赊牀头辟绳结镜上领巾斜铁镬种梁子铜枢生枣花开门抛水柱城按特言家【当一作好柱一作信】
　　同前【集云歌曲名诗】　　　　　　元帝
　　啼乌怨别偶曙鸟忆离家石阙题书字金灯飘落花东方晓星没西山晩日斜縠衫回广袖团扇掩轻纱暂借青骢马来送黄牛车【没一作渡】
　　同前　　　　　　　　　房篆
　　前溪流碧水后渚映青天登台临宝镜开牕对绮钱玉顔光粉色罗袖拂金钿春风散轻蝶明月映新莲摘花竞时侣催指及芳年
　　采菊篇　　　　　　　　梁简文帝
　　月精丽草散秋株洛阳少妇絶妍姝相唤提筐采菊珠朝起露湿霑罗襦东方千骑从骊驹岂不下山逢故夫【唤一作呼岂一作更】
　　茱萸女　　　　　　　　梁简文帝
　　茱萸生狭斜结子复衔花遇逢纎手摘滥得映铅华杂与鬟簪挿偶逐鬓钿斜东西争赠玉纵横来问家不无夫婿马空驻使君车
　　爱妾换马【乐府解题曰爱妾换马旧説淮南王所作疑淮南王即刘安也古辞今不
　　传　题云和人以妾换马】　　　　　梁简文帝
　　功名幸多种何事苦生离谁言似白玉定是媿青骊必取匣中钏回作饰金羁真成恨不巳愿得路傍儿
　　同前【题云和王竟陵】　　　　　　刘孝威
　　骢马出楼兰一步九盘桓小史赎金络良工送玉鞍龙骖来甚易乌孙去实难麟胶妾犹有请为急弹
　　同前　　　　　　　　　庾肩吾
　　渥水出腾驹湘川实应图来从西北道去逐东南隅琴声悲玉匣山路泣蘼芜似鹿将含笑千金防不俱
　　同前　　　　　　　　　隋僧法宣
　　朱鬛饰金镳红妆束素腰似云来躞蹀如雪去飘飖桃花含浅汗柳叶带余娇骋先将独立双絶不俱标
　　行幸甘泉宫【汉书武帝太始三年正月行幸甘泉宫】
　　梁简文帝
　　雉归海水寂裘来重译通吉行五十里随处宿离宫鼓声恒入地尘飞上暗空尚书随豹尾太史逐相风铜鸣周国鐩旗曳楚云虹幸臣射覆罢从妓新歌终董桃拜金紫贤妻侍禁中不羡神仙侣排烟逐驾鸿【尚一作赦妓一作骑】
　　同前【题末有歌字】　　　　　　刘孝威
　　汉家迎夏毕避暑甘泉宫栈车鸣里鼓驷马驾相风校尉乌桓骑待制楼烦弓后旌犹五柞前笳度九嵕才人豹尾内御酒属车中辇回百子阁扇动七轮风鸣钟休卫士披图召后宫材官促校猎凉秋戏射熊【凉秋一作秋来】名士悦倾城【题云和湘东王艺文作昭明非】　梁简文帝
　　美人称絶世丽色譬花丛虽居李城北住在宋家东教歌公主第学舞汉成宫多游淇水上好在鳯楼中履高疑上砌裾开特畏风衫轻见跳脱珠概杂青虫垂丝绕帷幔落日度房栊妆牕隔柳色井水照桃红非怜江浦佩羞使春闺空【住在一作往来江浦一作交甫】
　　同前【题云敬酬刘长史咏名士悦倾城】　　　刘缓
　　不信巫山女不信洛川神何关别有物还是倾城人经共陈王戏曽与宋家邻未嫁先名玉来时本姓秦粉光犹似面朱色不胜唇遥见疑花发闻香知异春钗长逐鬟髲袜小称腰身夜夜言娇尽日日态还新工倾荀奉倩能迷石季伦上客徒留目不见正横陈【髲一作鬓】
　　独处怨【司马相如美人赋曰芳香郁烈黼帐高张有女独处婉然在牀乃歌曰独处室兮廓无依思佳人兮情伤悲独处怨盖取诸此一作独处愁】
　　梁简文帝
　　独处恒多怨开幕试临风弹棊镜奁上傅粉高楼中自君征马去音信不曽通只恐金屏掩明年巳复空【君一作从】
　　树中草【一作萧子显】　　　　　　梁简文帝
　　幸有青袍色聊因翠幄凋虽间瑚蔕非是合欢条
　　半路溪【乐府作元帝】　　　　　　梁简文帝
　　相逢半路溪隔溪犹不渡望望判知是翩翩识行步摘赠兰泽芳欲表同心句先将动旧情恐君疑妾妬【将一作持】春情曲【词品曰梁简文春情曲似七言律而末句又用五言王无功亦有此体又唐律之祖而唐辞瑞鹧鸪格韵似之今按其集题云春情初不言曲且陈隋人亦多春情诗杨
　　氏或别有据聊附于此】　　　　　梁简文帝
　　蝶黄花紫燕相追杨低柳合露尘飞巳见垂钩挂緑树诚知淇水霑罗衣两童夹车问不巳五马城南犹未归莺啼春欲驶无为空掩扉
　　倡楼怨节【宋郑樵乐府遗声怨思二十五曲有倡楼怨简文又有倡妇怨情十二韵
　　诗不録】　　　　　　　　梁简文帝
　　朝日斜来照户春鸟争飞出林片光片影皆丽一声一转煎心上林纷纷花落淇水漠漠苔浮年驰节流易尽何为忍忆含羞【此疑二首】
　　金闺思【按闺思闺怨或叙弃捐或陈征戍大畧皆怀逺伤离之意魏曹植有闺情诗至梁陈间始为此题唐益多拟作矣郭左诸家俱不见载乐府遗声有闺思闺怨秋闺怨今
　　从之其他各以类附】　　　　　　梁简文帝
　　游子久不返妾身当何依日移孤影动羞覩燕双飞自君之别矣不复染膏脂南风送归雁聊以寄相思
　　闺思　　　　　　　　　梁范云
　　春草醉春烟深闺人独眠积恨顔将老相思心欲然几囘明月夜飞梦到郎边
　　同前　　　　　　　　　隋罗爱爱
　　几当孤月夜遥望七香车罗带因腰缓金钗逐髩斜
　　春闺思　　　　　　　　梁萧子显
　　金羁游侠子绮机离思妾春度人不归望花尽成叶
　　秋闺夜思　　　　　　　梁简文帝
　　非关长信别讵是良人征九重忽不见万恨满心生夕门掩鱼钥宵牀悲画屏回月临牕渡吟虫绕砌鸣初霜霣细叶秋风驱乱萤故妆犹累日新衣制未成欲知妾不寐城外捣砧声【驱一作吹】
　　闺怨【玉台作萧纶题云代秋胡妇闺怨】　　　梁元帝
　　荡子从游宦思妾守房栊尘镜朝朝掩寒衾夜夜空若非新有悦何事久西东知人相忆否泪尽梦啼中
　　同前【二首】　　　　　　　吴均
　　胡笳屡凄断征蓬未肯还妾坐江之介君戍小长安相去三千里参商书信难四时无人见谁复重罗纨春草可揽结妾心正断絶緑髩愁中改红顔啼里灭非独泪成珠亦见珠成血愿为飞鹊镜翩翩照离别【飞鹊一作双鹄】
　　同前　　　　　　　　　刘孝仪
　　本无金屋宠长作玉阶悲一乖西北丽宁复城南期永巷愁无歇应门闭有时空劳织素巧徒为团扇辞匡牀终不共何由横自私【歇玉台作尽】
</div>
    <div class="pagination">
<a href="古乐苑_page52.html">上一页</a><span>...</span><a href="古乐苑_page48.html">48</a><a href="古乐苑_page49.html">49</a><a href="古乐苑_page50.html">50</a><a href="古乐苑_page51.html">51</a><a href="古乐苑_page52.html">52</a><span class="current-page">53</span><a href="古乐苑_page54.html">54</a><a href="古乐苑_page55.html">55</a><a href="古乐苑_page56.html">56</a><a href="古乐苑_page57.html">57</a><a href="古乐苑_page58.html">58</a><span>...</span><a href="古乐苑_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
