<!DOCTYPE html>
<html>
<head>
    <meta charset="UTF-8">
    <title>全宋诗 - 第 6895 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6895 页/共 11672 页</h1>
    <div class="content">    过目全牛解，迎锋巨枿摧。
    雉留乘荫伏，蝗避境苗回。
    时得鸣琴暇，仍飞丽句来。
    正知荣箧笥，无足报璿瑰。
    紞鼓俄攀邓，安车已召枚。
    赋成平乐馆，燕奉柏梁杯。
    自顾诚驽缓，于今尚草莱。
    履穿羞路雪，盖敝怯京埃。
    傥借余光便，炎风动死灰。

司马光　石阁春望
    极目千里外，川原绣画新。
    方知平地上，见不尽青春。

司马光　始产公新作双樗庵命光为诗
    间气生王佐，多才秉国钧。
    栋隆凭杨梓，节劲仰松筠。
    底绩承平业，遗荣寿考身。
    结庐依散木，退让乐天真。

司马光　始平公以光得免使北以诗谨依韵酬和
    皇华将命得入难，专对非才辄自言。
    幸免驱车涉沙漠，尚容载笔待宣温。
    不惟羞屈穹庐膝，无奈常游魏阙魂。
    衮职区区未能补，何时余论奉清樽。

司马光　示道人
    天覆地载如洪炉，万物死生同一涂。
    其中松柏与龟鹤，得年稍久终摧枯。
    借令真有蓬莱山，未免亦居天地间。
    君不见太上老君头似雪，世人浪说驻童颜。

司马光　首夏二章呈诸邻
    首夏木阴薄，清和自一时。
    笋抽八九尺，荷生三四枝。
    新服裁蝉翼，旧扇拂蛛丝。
    莎径热未剧，晨昏来往宜。

司马光　首夏二章呈诸邻
    烛烛久旱天，飒飒昨宵雨。
    尘头清过辙，水脉生新渚。
    岂徒滋杞菊，亦可望禾黍。
    勿笑盘蔬陋，时来一觞举。

司马光　寿安杂诗十首　藏珠石
    不齧东山根，土色渥如丹。
    危峰忽摧脱，半崖衔石丸。
    阴阳昔融结，神化不可原。
    初疑偓佺养灵药，魑魅触之无故落。
    又疑蛟龙伏巨卵，雷电击之从此{左卵右段}。
    或者女娲补天余，却下青冥遗耳珠。
    不然盘石戏为乐，聊取天弧弹朱雀。
    物理万状终难知，巧心推求徒自疲。
    不如引客坐石上，好奇且醉手中卮。

司马光　寿安杂诗十首　灵山寺
    神林兴尽谋早归，草间露裛行径微。
    忽思灵山去不远，马首欲东还向西。
    垂鞭纵辔寻山足，洛水逶迤过数曲。
    渐闻林下飞泉鸣，未到已觉神骨清。
    入门拂去衣上土，先爱娑罗阴满庭。
    庭下双渠走清澈，罗縠成纹日光徹。
    寒声淅沥入肝髓，乱影飘萧动毛发。
    寺僧引我观泉源，堂乐周回百步宽。
    碧颇梨色湛无度，想像必有虬龙蟠。
    泉南高山名凤翅，宛转包泉张远势。
    岸旁修竹逾万竿，飒飒长含风雨气。
    寺门下望情豁然，桑柘纷披满一川。
    嵩高女几列左右，王屋大行来掌前。
    昔为孔氏悬泉庄，岩洞犹存荆棘荒。
    到今其下多怪石，熊蹲豹护争轩昂。
    嗟予归来苦不早，汩没朝市行欲老。
    扪萝蹑屣须数游，筋力支离难自保。

司马光　寿安杂诗十首　灵山寺流泉
    去寺犹一里，隔林闻不声。
    安知客乘兴，山下远相迎。

司马光　寿安杂诗十首　且游
    游人峦山水，日晏澹忘归。
    但爱云烟好，那知仆马饥。

司马光　寿安杂诗十首　寿安杂诗十首　喷玉泉
    苍崖双起秋云齐，乱峰迸出如攒犀。
    石棱涩不容马蹄，下马步入荆榛豩。
    瀑泉沃雪拖白霓，落潭横引成清溪。
    老木长藤咫尺迷，兴兰欲出忘东西。

司马光　寿安杂诗十首　寿安杂诗十首　神林从二首
    石下泉声蔓草深，石上露浓苍藓遍。
    山禽惊起冰且鸣，叶坠空林人不见。

司马光　寿安杂诗十首　寿安杂诗十首　神林从二首
    鸡帻奇峰云外横，青壁行寻不可上。
    却羡樵儿轻险峡，腰绳操斧长来往。

司马光　寿安杂诗十首　永济渡二首
    洛水寒可涉，长汀柳飞叶。
    节物行无期，自与幽怀惬。

</div>
    <div class="pagination">
<a href="全宋诗_page6894.html">上一页</a><span>...</span><a href="全宋诗_page6890.html">6890</a><a href="全宋诗_page6891.html">6891</a><a href="全宋诗_page6892.html">6892</a><a href="全宋诗_page6893.html">6893</a><a href="全宋诗_page6894.html">6894</a><span class="current-page">6895</span><a href="全宋诗_page6896.html">6896</a><a href="全宋诗_page6897.html">6897</a><a href="全宋诗_page6898.html">6898</a><a href="全宋诗_page6899.html">6899</a><a href="全宋诗_page6900.html">6900</a><span>...</span><a href="全宋诗_page6896.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
