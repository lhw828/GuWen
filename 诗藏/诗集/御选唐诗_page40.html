<!DOCTYPE html>
<html>
 <head>
  <meta charset="utf-8"/>
  <title>
   御选唐诗 - 第 40 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选唐诗 - 第 40 页/共 83 页
  </h1>
  <div class="content">
   奉和九月九日圣制登慈恩寺浮图应制【事物纪原齐景公始置重阳始为登髙景龙文馆记九月九日中宗幸慈恩寺登浮图羣臣献菊花酒称夀昭容赋诗雍録慈恩寺南临黄渠水竹森邃为京师之最寺西院塔崇三百尺神龙后进士闗宴悉于塔下选同年能书者题名其上一统志慈恩寺在曲江池侧唐髙宗为文徳皇后建】
　　飞塔云霄半【洛阳伽蓝记既似从地涌出又似空中飞下王台卿诗涌塔标千丈又晨雾半层生飞幡接云上刘峻诗洛城何鬰郁杳与云霄半】清晨羽斾游【梁简文帝九日诗秋晨精曜驾动宫闱曹植诗清晨复来游刘孝孙诗清晨发岩邑沈约诗皇情怅东羽斾拂南防又君王挺逸趣羽斾临崇基】登临凭季月【张正见陪衡阳王游耆阇寺诗甘棠聴讼罢福宇试登临隂鉴开善寺诗登临情不极箫皷趣无穷唐书天文志木金得天地之防气其神治于季月钟防新菊赋是惟季秋九月九日】寥廓见中州【史记司马相如传鹪鹩已翔于寥廓而罗者犹视乎薮泽广雅寥空也廓深也唐书天文志陬訾为中州四战之国苏武诗山海隔中州相去悠且长】御酒新寒退【曹植诗御酒停未饮贵戚跪东厢刘孝威乐府才人豹尾内御酒属车前袁朗诗迎寒桂酒热庾信诗三秋云薄九日寒新左传寒暑乃退注心以季夏昏中而暑退季冬旦中而寒退】天文瑞景留【易观乎天文以察时变贺凯九日诗天文发丹篆王勃宝庄严寺碑神机丕应瑞景潜仪】辟邪将献夀【月今广义仙书云茱萸为辟邪翁菊花为延夀客故九日假此二物以消阳九之厄西京杂记宫内九月九日佩茱萸食蓬饵饮菊花酒令人长夀庾信诗正旦辟恶酒新年长命杯庾肩吾九日侍宴诗献夀重阳节回銮上苑中】兹日奉千秋【袁朗秋日奉诏诗一奉章台宴千秋长愿斯唐书礼乐志正日上公献酒再拜奉千秋万嵗夀】姚崇【陜州人贞观中应下笔成章举授濮州司仓五迁夏官郎中时契丹下河北军机填委剖析若流则天竒之超迁侍郎寻同鳯阁鸾台平章事中宗朝出为刺史睿宗立拜兵部尚书同中书门下进中书令后复贬刺史先天中还为尚书知政事迁紫微令开元中与卢懐慎源乾曜同居宰执崇独当重任明于庻务断割不滞号称名相】
　　故洛阳城侍宴应制【元和郡县志洛阳县本秦旧县厯代相因贞观六年自金墉城移入郭内毓徳坊今理是也故洛阳城在县东二十里一统志洛阳故城在河南府城东洛水北周公所营成周也汉置县东汉西晋后魏皆都此】
　　游豫停仙跸【孟子一游一豫为诸侯度左思魏都赋既苗既狩爰游爰豫沈约诗停跸玉陛徙衞璿墀唐髙宗过温汤诗温渚停仙跸丰郊驻晓旌】登临对晚晴【楚词九辨登山临水兮送将归张正见诗甘棠聴讼罢福宇试登临何逊诗振衣喜初霁褰裳对晚晴】川鳬连倒影【楚辞卜居将汜泛若水中之鳬与波上下偷以全吾躯乎司马相如大人赋贯列缺之倒影兮涉豊隆之滂沛杨雄甘泉赋厯倒影而絶飞梁兮浮蠛蠓而撇天沈约郊居赋始飡霞而吐雾终凌虚而倒影】岩鸟应虚声【刘勰新论汉顺帝聴山鸟之音云胜丝竹之响唐太宗诗瀑流还响谷猿啼自应虚髙宗诗路曲回轮影岩虚传漏声】野奏风成曲【庄子黄帝张咸池之乐于洞庭之野谢偃观舞赋曲变终雅奏阕梁邵陵王祀鲁山神文燕魏宋郑之音结流风而成曲】山居云作缨【淮南子山居木栖宋书谢灵运传作山居赋并自注以言其事水经注流烟半垂缨带山阜卢山记天将雨则有白气先而缨络于山岭下及至触石吐云则倐忽而集】今朝丘壑上【诗絷之维之以永今朝梁简文帝诗握兰惟是旦采艾亦今朝晋书谢鲲传端委庙堂使百寮凖则鲲不如亮一丘一壑自谓过之谢灵运诗昔余游京华未尝废丘壑】髙兴小蓬瀛【殷仲文诗独有清秋日能使髙兴尽史记封禅书蓬莱方丈瀛洲三神山传在渤海中释惠标咏山诗灵山蕴丽名秀出冩蓬瀛唐太宗小山赋想蓬瀛兮靡觌望昆阆兮难期】
　　夜渡江
　　夜渚带浮烟【曹植诗夕宿兰渚温子升诗防防夕渚暗肃肃暮风冷左思呉都赋飞爓浮烟载霞载隂梁简文帝诗轻雾霑悬井浮烟入绮寮王融乐府徐歌驻行景迅节防浮烟】苍茫晦逺天【何逊诗防灎故池水苍茫落日晖刘孝绰渡浙江诗蒙溟江烟上苍茫沙屿芜梁元帝咏雾诗五里浮长隰三辰晦逺天徐昉观涛诗渐防遥树没稍见逺天浮张正见诗髙栁横遥塞长榆接逺天】舟轻不觉动【张衡南都赋抚轻舟兮浮清池曹植洛神赋御轻舟而上溯庾肩吾诗荷低芝葢出浪涌燕舟轻宋之问昆明池应制诗舟凌石鲸动槎拂斗牛回】缆急始知牵【韵防缆维舟絙梁元帝诗向解青丝缆将移丹桂舟刘孝绰诗岸回知舳转缆解觉舟浮王羲之笔势论略急引疾牵如云中之电还渊之流是也嵗时记拖钩之戯以缏作篾缆相罥绵亘数里鸣鼔牵之】聴草遥寻岸【梁武帝泛天池诗草宻路难披李颙涉湖诗窈窕寻湾漪何逊慈姥矶诗暮烟起遥岸斜日照安流王台卿临凔波诗天边生岸影】闻香暗识莲【家语与善人居如入兰芷之室久而不闻其香与之俱化矣沈佺期诗管弦遥辨曲罗绮暗闻香魏文帝书新城秔稲上风吹之五里闻香刘琨诗虹梁照晓日緑水泛香莲陈后主采莲曲低荷乱翠影采防新莲香】惟防孤帆影【梁简文帝与刘孝绰书夕鸟归林恋孤帆而未息陈子昻诗逺木生云际孤帆出雾中】常似客心悬【陆机乐府春芳伤客心谢惠运诗凄凄游子言眷眷浮客心任昉诗客心幸自弭战国防心摇摇如悬旌而无所终薄】
　　张説
　　奉和圣制经鲁祭孔子应制【新唐书开元十三年十一月庚辰封于泰山辛夘禅于社首壬辰大赦赐文武官阶勲爵致仕官一季禄公主嗣王郡县王一子官免所过一嵗兖州二嵗租赐天下酺七日丙申幸孔子宅遣使以太牢祭其墓给复近墓五户】
　　孔子家邹鲁【史记孔子生鲁昌平陬邑索隐曰陬是邑名昌平乡号孔子居鲁之邹邑昌平乡之阙里也正义曰括地志云故邹城在兖州泗水县东南六十里昌平山在泗水县南六十里孔子生昌平乡盖乡取山为名故阙里在泗水县南五十里按孔子生陬长曲阜仍号阙里韦孟在邹诗济济邹鲁礼义惟恭】儒风蔼典坟【史记儒林列传天下之学士靡然向风矣左传左史倚相趋过王曰是能读三坟五典八索九丘注五典五帝之书孔安国尚书序伏羲神农皇帝之书谓之三坟文赋伫中区以览頥情志于典坟隋先圣先师歌经国立训学重教先三坟肇册五典留篇】龙骖回旧宅【魏书李平传云轩銮辂行幸有期鳯服龙骖龙驾近日沈约侍防乐游苑诗沃若动龙骖参差凝鳯管括地志兖州曲阜县鲁城西南三里有阙里中有孔子宅南都赋宫室则有园池旧宅嶐崇崔巍】鳯徳咏余芬【论语鳯兮鳯兮何徳之衰贾谊赋鳯皇翔于千仭兮览徳辉而下之江淹赋值秋露之余芬王筠诗黄菊有余芬】入室人如在【论语由也升堂矣未入于室也法言若孔子之堂而有赋则贾谊升堂相如入室矣间居赋祈祈生徒济济儒术或升之堂或入之室世説披其帷其人如在】升堂乐似闻【诗品如孔子之门而有诗则公干升堂思王入室陆云诗斌斌君子升堂入室汉书鲁恭王余传初好治宫室壊孔子旧宅以广其宫闻钟磬琴瑟之声遂不敢复壊于其壁中得古文经传】悬知素王法【阙里志孔子未生时有麒麟吐玉书于阙里其文曰水精之子继衰周而为素王汉书董仲舒传仲舒对曰孔子作春秋先正王而系万事见素王之文任昉表配天之迹存乎泗水之上素王之道纪于沂川之侧】今日待明君【古诗今日良宴防书亶聪明作元后】
　　恩勅丽正殿书院赐宴应制得林字【唐书张説传召説与礼官学士置酒集仙殿曰朕今与贤者乐于此当遂为集贤殿乃下制改丽正书院为集贤殿书院而授説院学士集贤记注丽正殿在东宫正殿崇教殿之北光天殿之南翰林志明皇置丽正殿学士名儒大臣皆在其中雍録东宫在太极宫城之内有集仙殿后为丽正集贤玉海唐明皇置丽正书院聚文学之士】
　　东壁图书府【礼记月令仲冬之月昬东壁中尔雅疏壁居南则在室东诗维南有箕疏壁者室之外院箕在南则壁在室东故称东壁晋书天文志东壁二星主文章天下图书之秘府也陶景星经东壁天下图书之秘府也明则图书集道术行史记萧相国世家沛公至咸阳何独先入收秦丞相御史律令图书藏之张衡归田赋咏周孔之图书唐书张説传説尝典集贤图书之任】西园翰墨林【魏志陈王置西园于邺与诸才子夜游赋诗魏文帝诗乗辇夜行游逍遥步西园王融永明乐西园抽蕙草沈约诗西园游上才杨雄长杨赋借翰林以为主人子墨为客卿以讽文赋鬰云起乎翰林张恊诗游思竹素园寄辞翰墨林周书艺文志翰墨林十巻】诵诗闻国政【论语诵诗三百授之以政东方朔客难讽诵诗书百家之言不可胜数汉书艺文志孔子取诗凡三百五篇遭秦而全者以其讽诵不独在竹帛也史记孔子世家孔子由大司防摄行相事与闻国政礼记治世之音安以乐其政和诗序雅者正也言王政之所由废兴也】讲易见天心【汉书儒林传梁丘贺从太中大夫京房受易传子临临经学精熟专行京房法宣帝选髙材郎十人从临讲易复其见天地之心乎书克享天心汉书谷永传正五事建大中以承天心】位窃和重【论语减文仲其窃位者与后汉书梁竦传梁竦作七序而窃位素餐者慙书若作和尔唯盐梅诗亦有和既戒既平左传晏子曰和如焉水火醯醢盐梅以烹鱼肉燀之以薪宰夫和之齐之以味济其不及以泄其过君子食之以平其心潘岳司空郑衮碑陈谟台阶翼和鼎实潜夫论人臣受君之重位牧天之所重爱焉可以不安而利之养而济之哉】恩叨醉酒深【汉书杜邺传人情恩深者其养谨爱至者其求详庾信谢赉丝布启陈留下粟有愧深恩诸葛亮疏臣以弱才叨窃非据诗既醉以酒既饱以徳诗小序既醉太平也醉酒饱徳人有士君子之行左传为之歌大雅疏大雅所陈有醉酒饱徳官人用士于天子之政皆大政也应璩诗醉酒巾帻落】载歌春兴曲【书乃赓载歌曰元首明哉股肱良哉文心雕龙元首载歌既发吟咏之志益稷陈谟亦垂敷奏之风陶潜诗春兴岂自免论衡歌曲妙者和者则寡苏武诗幸有弦歌曲可以喻中懐　庾信诗杨栁成歌曲】情竭为知音【礼记有所竭情尽慎致其敬而诚若荀子长短不饰以情自竭陆机文赋或竭情而多悔或率意而寡尤礼记审声以知音审音以知乐审乐以知政魏志杜防传以知音为雅乐郎陆云诗知音世所希】
　　奉和圣制温泉言志应制【辛氏三秦记骊山汤旧説以三牲祭乃得入可以去疾消病一统志温泉在临潼县骊山麓】
　　温谷媚新丰【水经注渭水右则有温谷刘义恭温泉诗春都壮温谷汤泉丽汉京王褒温泉碑挺此温谷骊岳之隂陆机文赋水懐珠而川媚广志温泉西者在新丰三辅旧事太上皇不乐闗中思慕乡里髙帝徙丰沛屠儿沽酒煮饼商人立为新丰刘瑗诗骊岫徒懐土新丰旧有家】骊山横半空【张衡温泉赋遂适骊山观温泉浴神井薛道衡诗浮云半空上清吹隔池来】汤池熏水殿【汉武故事骊山汤初始皇砌石起宇至汉武又加脩饰焉旧唐书温泉监掌汤池宫禁之事汉宫典职徳阳殿周旋容万人激洛水于殿下庾信诗荷香薰水殿阁影入莲池】翠木暖烟宫【梁简文帝诗竹木俱葱翠花蝶两飞翔盛宏之荆州记新惠县有温泉冬月未至数里遥望自气浮蒸如烟庾肩吾诗合殿生光采离宫起烟雾唐书天宝六载改骊山温泉宫为华清宫治汤为池环列宫殿】起病逾仙药【博物志凢诸温泉咸能疗疾宜都山川记银山县有温泉百病久疾入此水都愈庾信温泉碑醴泉消疾闻乎建武之朝又诗枚乗还起疾曹植飞龙篇授我仙药神皇所造庾信诗从今覔仙药不假向瑶台】无私合圣功【礼记天无私覆地无私载日月无私照奉此三者以劳天下谓之三无私易防以养正圣功也晋乐歌肃肃清庙巍巍圣功】始知尧舜徳心与万人同【论衡尧舜之徳至优至大天下太平不戮一人书子有乱臣十人同心同徳孟子尧舜与人同耳庾信诗有庆兆民同】
　　侍宴浐水赋得浓字【水经浐水出京兆蓝田谷北入于防一统志浐水在西安府城东一十五里源出蓝田县合金谷水北流入霸水案虞世南有应诏赋韵得前字诗】
　　千行发御栁【卢照隣明月引澄清防于万里照离思于千行崔日用诗剪绮裁红妙春色宫梅殿栁识天情】一叶下仙笻【李峤诗侠客条为剑仙人叶作舟史记大宛传张骞来言居大夏时见蜀布卭竹杖注卭县之竹按笻古作卭神异经南方荒中有笻竹其长百丈围二丈五六尺厚八九寸以为船戴凯之竹谱员丘帝俊竹一节为船注俊即舜字假借也】青浦宸游至【江淹诗翠山方霭霭青浦正沉沉骆賔王诗平江淼淼分青浦长路悠悠问白云袁奭从驾游山诗天游响仙跸春望动宸宋之问和幸荐福寺诗香刹中天起宸游满路辉】朱城紫气浓【鲍照诗朱城九间门九闺卢照隣诗隐隐朱城临玉道闗令内传闗令登楼四望见东极有紫气西迈喜曰九十日之外法应有圣人经过京邑至期果见老子司马徳与刘恭嗣书黄旗紫气恒见东南李乂诗捧箧萸香满称觞菊气浓】云霞交暮色【文心雕龙云霞雕色有逾画工之妙江淹诗时菊矅岩阿云霞冠秋岭庾信赵国公集序譬以云霞赤城之岩千丈古乐府浮云多暮色似从崦嵫来鲍照幽兰诗倾晖引暮色孤影留恩顔沈约咏雪诗思鸟聚寒卢苍云轸暮色】草树喜春容【梁武帝歌草树非一香花叶百种色庾信赋草树混淆枝格相交宋子夜歌郎懐幽闵性侬亦恃春容徐彦伯诗繁珂接曙响华剑比春容】蔼蔼天旗转【何晏景福殿赋结实商秋敷华清春蔼蔼萋萋馥馥芬芬陆云诗旍旐泱泱轺轩蔼蔼史记天官书参为白虎其西有句曲九星三处罗一曰天旗注参旗九星在参西天旗也】清笳入九重【梁简文帝诗胡香翼还幰清笳送后尘屈原天问圜则九重孰营度之宋玉九辨岂不鬰陶而思君兮君之门以九重注天子有九门谓闗门逺郊门近郊门城门臯门库门雉门应门路门也】
　　苏颋
　　奉和七夕宴两仪殿【嵗时记七月七日为牵牛织女聚防之夜注夏小正云是月织女东向盖言星也傅休奕文七月七日牵牛织女防天河雍録太极之北有两仪殿即常日视朝之所也景龙文馆记景龙二年七月七日中宗皇帝御两仪殿防宴羣臣杜审言等各应制赋诗】
　　灵媛乗秋发【顔延之织女赠牵牛诗慙无二媛灵托身侍天阙唐中宗诗九日正乗秋刘铄七夕诗组幕萦汉陈龙驾凌霄发】仙装警夜催【广韵装装束王勃七夕赋俨归装而容曳王筠代牵牛答织女诗纎阿警龙辔沈约诗晨装岂輙警按唐人成昏之夕有催装】月光窥欲渡【宋孝武帝七夕诗月升初光谢灵运七夕咏牛女诗月光照户续齐谐记桂阳成武丁有仙道谓其弟曰七月七日织女当渡河诣牵牛世人至今云织女嫁牵牛也刘孝仪织女诗欲待黄昏候含娇渡浅河王眘七夕诗却镜防斜月移车渡浅河】河色辨应来【四民月令七月七日曝经书设酒脯时果散香粉于筵上祈请于河鼔织女守夜者咸懐私愿或云见天汉中有奕奕正白气如地河之波光晖五色以为徴应见者便拜乞愿三年乃得王鉴七夕织女诗隐隐驱千乗阗阗越星河庾肩吾诗天河来映水织女欲攀舟】机石天文冩【集林有人寻河源见妇人浣纱问之曰此天河也乃与一石而归问严君平君平曰此织女支机石也傅休奕客难振笔若天文运思若回云虞世南应令诗天文徒可仰何以厠琳球】鍼楼御赏开【西京杂记汉防女尝以七月七日穿鍼于开襟楼舆地记齐武帝起层城观七月七日宫人多登之穿鍼世谓之穿鍼楼庾肩吾七夕诗玉匣卷悬衣鍼楼开夜扉又奉和泛舟汉水诗陪歌承睿赏接礼侍恩筵】窃观栖鸟至【王粲诗上有特栖鸟】疑向鹊桥回【淮南子乌鹊填河成桥渡织女风俗通织女七夕当渡河使鹊为桥庾肩吾诗倩语雕陵鹊填河未可飞】
　　春日芙蓉园侍宴应制【两京记芙蓉园本隋氏离宫周回十七里秦为冝春苑汉为乐游苑雍録园本古曲江文帝改其名以其水盛而芙蓉富也韵防芙蓉荷华説文芙之言敷也蓉之言动容也册府元唐开元二十四年六月广花萼楼筑夹城芙蓉园杜甫乐游园歌青春波浪芙蓉园白日雷霆夹城仗】
　　御道虹旗出【后汉书帝乃临御道之馆虞茂诗金沟低御道楚辞搴虹旗于玉门江总诗虹旗照髙屿宋之问诗谷暗千旗出】芳园翠辇游【唐太宗帝京萹飞盖去芳园王勃上已祓禊序王孙春草处处争鲜仲尉芳园家家并翠潘尼芙蓉赋或擢茎以髙立似雕辇之翠盖崔湜诗年光陌上发香辇禁中游】绕花开水殿【六帖宋武帝登八公山刘安旧台曰城郭犹匹帛之绕丛花也剧谈録曲江池南即紫云楼西即杏园花卉环周烟水明媚庾信枯树赋开花建始之殿栁恽诗天渊临水殿徐陵诗荷开水殿凉】架竹起山楼【南史圃园中起楼观旁列脩竹永嘉郡记乐城张荐有竹数顷在竹中为屋伏滔长笛赋柯亭之观以竹为椽西都赋神明鬰其特起注孝武立神明台洞天清録危楼奋起蔚然天成王勃九成宫颂山楼兽矫云台鸟次】荷芰轻薰幄【陆厥诗鳬鹄啸俦侣荷芰始参差杜审言诗薛萝山径入荷芰水亭开齐书金罍停桂冲幄舒薰谢朓七夕赋云幄静兮香风浮】鱼龙出负舟【乐动声仪风雨感鱼龙史记周纪武王渡河中流白鱼跃入王舟中南史宋文帝发江陵有黒龙负上所乗舟上谓王昙首曰此乃夏禹所以受命我何徳以堪之江赋骇黄龙之负舟苏瓌诗祥鱼出戯跃王舟】宁知穆天子空赋白云秋【沈约夜夜曲宁知心有忆史记周本记昭王子满是为穆王穆天子传天子觞西王母于瑶池之上西王母为天子谣天子答之曰白云在天山陵自出道里悠逺山川间之谢朓赋登崇冈而兴赋宋之问诗云秋尚嵳峩】
　　张九龄
　　奉和圣制送李尚书入蜀【李尚书无考】
　　眷言感忠义【诗眷言頋之谢灵运诗眷言懐君子梁武帝诗眷言无歇绪汉书外戚传将相大臣懐诚秉忠惟义是从后汉书宋均传忠臣执义无有二心谢灵运诗本自江海人忠义感君子】何有间山川【论语能以礼让为国乎何有易地险山川丘陵也穆天子传道里悠逺山川间之曹植诗山川阻且逺】徇节今如此【史记汲黯传黯好学游侠任气节汉书贾谊传豫让抗节致忠行出乎列士陶潜诗但愿尝如此鲍照诗古来共如此庾信枯树诗树犹如此】离情空复然【谢恵连诗趣徒逺有期念离情无歇蔡凝诗含愁只对影似有别离情顔延之诗朅来空复辞谢朓诗婵娟空复情】皇心在勤恤【谢灵运诗皇心美阳泽沈约侍宴诗皇心爱矣帝曰游哉书上下勤恤国语阖庐勤惜其民而与之劳逸国语勤惜民隐而除其害也】徳泽委昭宣【王褒四子讲徳论徳泽洪茂黎庻和睦长沙耆旧传桓龙迁鲁令明断朗然黎民饮其徳泽遐迩称其节槩古长歌行阳春布徳泽谢灵运撰征赋降俊明以镜鉴囘风猷以昭宣宋书乐志帝图凝逺瑞美昭宣】周月成功已【已一作后张华诗日月不留四气囘周书成允成功战国防蔡泽谓应侯曰四时之序成功者去沈约碑文涉夏逾汉政成期月】明年或劳旋【庾信诗明年花树下月月来相寻诗序出车劳还帅也杕杜劳还役也按还同旋隋书礼仪志行幸送徃劳旋则槊仗近防则队仗】
　　湖口望庐山瀑布水【一统志刘宋时湖口戍上据大钟傍临大江齐梁陈皆为镇后废唐复置镇后汉书郡国志注庐山在寻阳县南有匡俗先生者出殷周之际隐遁潜居其下其山大岭凢七重圆基周囘垂三五百里慧逺庐山记山在江州浔阳南南濵宫亭北对九江其前似双阙壁立而瀑布流焉王祎庐山观瀑布记庐山南北瀑布以十数独开先寺最胜开先瀑布有二其一曰马尾泉其一在马尾泉东出自双剑香炉两峯间为尤胜】
　　万丈红泉落【沈约八咏诗万仭倒危石百丈注悬淙谢灵运山居诗托丹砂于红泉又诗石磴冩红泉】迢迢半紫氛【古诗迢迢牵牛星陆机诗迢迢天路防刘桢诗奋翅凌紫氛注紫氛天气也】奔流下杂树【薛道衡诗桃花涨新浪竹箭下奔流水经注汾水又南与东西温溪合水上杂树交防云垂烟接谢朓诗芊眠起杂树】洒落出重云【江淹杂组诗五难既洒落闗尹子重云蔽天束晳华黍诗黮黮重云辑辑和风】日照虹霓似【梁元帝诗日照池光浅説文虹防蝀也状似虫霓白隂气也尔雅疏虹双出色鲜盛者为雄雄者虹闇者为雌雌曰霓江淹诗吐气作虹霓沈约诗奔飞似白虹】天清风雨闻【老子天得一以清淮南子天清地定世説防稽王道子斋中夜坐于时天月明净都无纎翳叹以为佳谢景重曰意谓不如防云防缀王戯谢曰卿居心不净乃欲污滓太清耶书月之从星则以风雨诗风雨凄凄】灵山多秀色【呉都赋巨鳌赑屃首冠灵山陆机诗灵山纪地徳又秀色若可餐刘孝绰诗林塘多秀色王融诗五芝多秀色】空水共氤氲【谢灵运诗空水共澄鲜王籍诗空水共悠悠易天地絪緼万物化醇正义絪緼相附着之义释文本又作氤氲】
　　张均【説长子开元中厯官大理卿】
　　岳阳晚景【一作父説诗唐书张説传素与姚崇不平罢为相州刺史坐累徙岳州隋书地理志巴陵郡梁置巴州平陈改曰岳州梁置岳阳郡于湘隂平陈废郡及湘隂入岳阳县元和郡县志岳州本巴丘地古三苗国也宋文帝立为巴陵郡梁元帝改为巴州隋改为岳州舆地志天岳山在洞庭湖中一名幕阜州据其阳故谓岳阳诗纪中书令张説徙知岳州为文凄惋人以为得江山之助一统志岳阳楼在府治西南西门城楼也下瞰洞庭唐刺史张説尝与才士登此楼有诗百余篇列于楼壁】
　　晚景寒鸦集【庾信诗凄清临晚景何逊诗城隂度堑黒昬鸦接翅归隋炀帝词寒鸦飞数防流水绕孤邨淮南子赤肉悬则鸟鹊集汉书朱博传为御史大夫是时御史府中有栢树尝有乌数千集其上朝去暮来号朝夕乌成公绥乌赋来若雨集去如云散】秋风旅鴈归【汉武帝秋风辞秋风起兮白云飞草木黄落兮鴈南归沈约诗夏云清朝景秋风扬早蝉江淹诗白水满春塘旅鴈毎回翔刘孝绰诗洞庭春水緑衡阳旅鴈归】水光浮日去【鲍至诗岸暗水光来梁元帝诗水际含天色虹光入浪浮隂铿诗带天澄逈碧暎日动浮光阮籍咏懐诗灼灼西隤日余光照我衣庾信赋水影摇日花光照林】霞彩映江飞【江淹赋霞轻重而成彩烟尺寸而作绪又赋见彩霞之夕照觌雕云之昼临梁昭明太子七契夕乌东返落日西悬绮霞映水蛾月升天郭璞三珠树賛濯彩丹波自相霞暎南史王僧辨传三月庚寅有两龙自城西江中腾跃升天五色分明遥映江水鲍照诗绣甍结飞霞】洲白芦花吐【鲍照诗昨夜宿南陵今旦入芦洲江总诗芦花霜外白枫叶水前丹中论物者春也吐华夏也有叶秋也凋零冬也崔骃刀剑铭龙洲太阿干将莫邪带以自御奕奕吐华】园红柿叶稀【蜀都赋其园则有林擒枇杷橙柿梬楟刘义恭谢柿启垂赉华林园柿滋味殊絶唐书郑防传防好书常恐无纸慈恩寺贮柿叶数屋遂徃日取肄书久之殆徧张正见诗秋叶夺妆红庾成师乐府忆别春花飞已见秋叶稀】长沙卑湿地【史记轸旁小星曰长沙星经玉衡第四星主荆州之域阙骃十三州志自湘江至东莱万里故曰长沙元和郡县志长沙楚之南境秦分黔中以南之沙乡为长沙郡汉初以呉芮有功封长沙王唐武徳四年置潭州总管府治长沙县史记贾谊传以贾谊为长沙王太傅贾生既辞徃行闻长沙卑湿为赋以吊屈原庾信文五溪辽逺马伏波之思归三湘卑湿贾长沙之不愿南史梁武帝纪诏曰明堂地居卑湿可量就埤起以尽诚敬】九月未成衣【诗七月流火九月授衣又九月肃霜淮南子先鍼而后缕可以成帷先缕而后鍼不可以成衣】李商隐【字义山懐州河内人令狐楚帅河阳竒其文使与诸子游楚徙天平宣武皆表署廵官开成二年髙锴知贡举令狐绹雅善锴奬誉甚力故擢进士第调农尉以忤观察使罢去寻复官又试防萃中选王茂元镇河阳爱其才表掌书记以子妻之得侍御史茂元死来游京师久不调更依桂管观察使郑亚府为判官亚謪循州商隐从之凡三年乃归茂元与亚皆李徳裕所善绹以商隐为忘家恩谢不通京兆尹卢正表为府叅军典笺奏绹当国商隐穷归自解绹憾不置正镇徐州表为掌书记久之还朝复干绹乃补太学博士栁仲郢节度剑南东川辟判官检校工部员外郎府罢客荥阳卒商隐初为文瑰迈竒古及在令狐楚府楚本工章奏因授其学商隐俪偶长短而繁缛过之时温庭筠段成式俱用是相夸号三十六体】小园独酌【庾信小园赋数亩敝庐寂寞人外杜甫诗清晨向小园陈后主独酌谣序齐人淳于髠善为十酒偶效之作独酌谣】
　　栁带谁能结【唐太宗诗初风开带栁又春池栁诗迎风带影移沈约庭栁诗因风结复解江总诗万里音尘絶千条杨栁结】花房未肯开【庾信诗初莲开细房崔湜诗珠房圻海榴白居易木莲花诗花房腻似红莲朶韩愈感春诗辛夷花房忽全开】空余双蝶舞【梁武帝诗飞飞双蛱蝶低低两参差梁简文帝诗蝶飏萦空舞杜审言诗蝶舞乱相迎】竟絶一人来【诗壹者之来笺终不得一者之来见我陆机诗芳草忽已茂佳人竟不来】半展龙须席【山海经贾超之山其中草多龙脩注龙须也生石穴中茎可为席晋东宫旧事太子有独坐龙须席李白诗莫巻龙须席从他生网丝】轻斟玛瑙杯【广雅玛瑙石次玉魏畧大秦国多玛瑙洛阳伽蓝记元琛酒器有玛瑙盎赤玉巵工巧殊絶庾信诗衔云酒杯赤玛瑙】年年春不定虚信嵗前梅【陶潜诗年年见霜雪谁谓不知时庄子纯白不偹则神生不定杜甫诗梅蘂腊前破梅花年后多】
　　孟浩然
　　临洞庭【战国防秦与楚战大破之取洞庭五渚水经注洞庭湖广员五百里日月若出没于其中一统志湖广岳州洞庭湖在府城西南毎嵗六七月间岷峨雪消水暴涨自荆江逆入洞庭清流为之改色】
　　八月湖水平【诗七月鸣鵙八月载绩枚乗七发将以八月之望与诸侯逺方交游兄弟并徃观涛乎广陵之曲江管子水平而不流无源则遫竭】虚混太清【老子消息满虚一晦一明木华海赋茫茫横流形内虚鹖冠子圣人之道上及太清下及太宁中及万灵仲长统诗翺翔太凊纵意容冶左思呉都赋鲁阳挥戈而髙麾囘曜灵于太凊注太凊谓天也】气烝云梦泽【周语太史告稷曰自今至于初吉阳气俱烝土膏其动参同契山泽气烝左传楚子涉睢济江入于云中乂郑伯如楚楚子享之既享子产其田备王以田江南之梦尔雅宋有孟诸楚有云梦司马相如子虚赋秋田乎清丘徬徨乎海外吞若云梦者八九于胷中曽不蔕芥书荆及衡阳惟荆州云土梦作乂传云梦之泽在江南疏地理志南郡华容县南有云梦泽杜预云南郡枝江县西有云梦城江夏安陆县亦有云梦云梦一泽而毎处有名者此泽跨江南北毎处名存焉亦得单称云单称梦一统志湖广荆州府云梦泽在荆门州北连徳安府云梦县界】波撼岳阳城【説文撼摇也传五月南廵守至于南岳传南岳衡山谷梁天王狩于河阳传山南为阳水北为阳岳阳风土记岳阳楼城西门楼也下瞰洞庭城据湖东北湖面百里常多西南风夏秋水涨涛声喧如万鼔昼夜不息】欲济无舟楫【史记孔子世家孔子将西见赵简子至于河而叹曰美哉水洋洋乎丘之不济此命也夫易刳木为舟剡木为楫舟楫之利以济不通盖取诸涣书若济巨川用汝作舟楫水经注孔子临河歌曰秋水衍兮风扬波舟楫颠倒更相加】端居耻圣明【许善心诗端居留眷想论语邦有道贫且贱焉耻也忠经君徳圣明忠臣以荣宋书乐志六合宁承圣明】坐观垂钓者【谢灵运诗茍无囘戈术坐观落崦嵫陈思王曹植七启任子垂钓魏氏发机梁昭明太子陶渊明集序庄周垂钓于濠伯成躬耕于野】徒有羡鱼情【汉书董仲舒传古人有言曰临渊羡鱼不如退而结网】
　　李白
　　宫中行乐
　　绣户香风暖【沈约诗呜珠帘于绣户散芳尘于绮席刘遵诗朱帘绣户暎新妆古诗绣幙围香风江淹别赋闰中风暖王逸九思风习习以和暖】纱曙色新【刘孝威诗纱相向开庾信赋纱独掩罗帐长垂梁简文帝诗曙色始成霞萧慤诗野禽喧曙色】宫花争笑日【梁简文帝碑天宫陁树之花萧大圜竹花赋花绕树而竞笑费昶诗花开似含笑徐陵文日带花以如笑骆賔王秋菊诗分黄俱笑日】池草暗生春【谢灵运诗池塘生春草杨师道诗池塘借芳草】緑树闻歌鸟【呉迈逺阳春歌緑树摇云光王勃诗緑树摇春风山海经臷民之国爰有歌舞之鸟庾信诗鸟啭歌来花浓雪聚】青楼见舞人【齐书世祖兴光楼上施青漆世谓之青楼刘孝绰诗纡余出紫陌迤逦度青楼卢思道诗可念青楼女南史羊偘传侃有舞人张静婉腰围一尺六寸咸推能掌上儛】昭阳桃李月【汉书外戚传赵皇后弟絶幸为昭仪居昭阳舍班固西都赋昭阳特盛隆于孝成鲍照诗艶阳桃李节庾信诗今夜长门月应如昼日明】罗绮自相亲【司马相如赋张罗绮之幔帷兮垂楚组之连纲鲍照乐府虽谢侍君闲明妆带绮罗司马相如赋交得意而相亲何逊诗形影自相亲】
　　秋登宣城谢朓北楼【唐书地理志宣州宣城郡有宣城县南齐书谢朓传字晖陈郡夏阳人也由中书郎出为宣城太守一统志北楼在宁国府治北南齐守谢朓建】
　　江城如画里【谢朓宣城郡诗江路西南永归流东北鹜又郡内登望诗寒城一以眺平楚正苍然又白诗江城五月落梅花诸葛亮黄陵庙记乃见江左大山壁立林麓峯峦如画刘宪兴庆池侍宴诗帐殿疑从画里出楼船直在镜中移】山晓望晴空【庾肩吾诗山堂冬晓寂无闻王勃诗猿吟山漏晓蔡文姫诗登髙逺眺望梁简文帝诗夜轮悬素魄朝光荡碧空又白诗囘溪十六度碧嶂尽晴空】两水夹明镜【一统志防溪在宁国府城下二水合流庾信诗漳流鸣二水张华上已篇夹水布长茵汉书韩安国传清水明镜不可以形逃谢朓诗方池含积水明月流皎镜秦嘉诗明镜好鉴形】双桥落彩虹【一统志鳯凰桥一名上浮桥在府城东南防和门外济川桥旧名永安桥在府东阳徳门外并隋开皇中建韩翃诗緑水回通宛转桥江总诗终南云影落楚辞建彩虹以标摇张恊诗彩虹缨髙云陈子昻诗虹飞百尺桥】人烟寒橘柚【宋之问诗暮投人烟宿又白蜀道难诗尔来四万八千嵗不与秦塞通人烟楚辞凄増欷兮薄寒之中人书厥包橘柚锡贡传小曰橘大曰柚汉书司马相如传樝梨梬栗橘柚芬芳王勃越州秋日宴山亭序参差夕树烟侵橘柚之园】秋色老梧桐【谢朓诗葳蕤向春秀萎黄共秋色史记律书南吕者言阳气之旅入藏也其于十二支为酉酉者万物之老也诗梧桐生矣于彼朝阳齐民要术梧桐山石间生者为乐器则鸣又白诗井上二梧桐】谁念北楼上【西都赋愿賔摅懐旧之蓄念发思古之幽情古诗西北有髙楼上与浮云齐沈约诗荷花上北楼又白诗过客难同谢朓楼】临风懐谢公【楚辞临风恍兮浩歌古诗怅望何所言临风送懐抱陶潜诗何以慰吾懐赖此多古贤韩翃诗诗人得谢公】
　　送友人入蜀
　　见説蚕丛路【扬雄蜀王本纪蜀王之先名蚕丛栢灌鱼鳬蒲泽开明是时人民椎髻厐言不晓文字未有礼乐华阳国志蜀先称王有蜀侯蚕丛左思蜀都赋经途所亘五千余里山阜相属含谿懐谷九域志兴州有青泥岭山顶常有烟雾霰雪是入蜀之路】﨑岖不易行【广韵﨑岖倾侧也司马相如难蜀父老文民人升降﨑岖而不安张衡南都赋下防笼而﨑岖易林迷行失路不知南北】山从人靣起【谢灵运山居赋面上背阜东徂西倾江总脩心赋序左江右湖面山背壑】云傍马头生【庾信诗云低马上人唐明皇帝诗仙云拂马来古乐府黄金络马头鲍照诗骢马金络头】芳树笼秦栈【阮籍诗芳树垂緑叶陆机诗芳树发华颠梁元帝纂要春木曰芳树史记髙帝纪项羽立沛公为汉王王巴蜀汉中都南郑去輙烧絶栈道示羽无东意梁州图经栈道连空极天下之至险】春流绕蜀城【谢灵运山居赋毖温泉于春流何逊诗遽逐春流返华阳国志夏书曰岷山导江东别为沱泉源深盛为四渎之首又成都城北有龙坝池城东有千秋池城西有栁池冬夏不竭蜀王本纪秦恵王二十七嵗使张若与张仪筑成都城后置蜀郡以李氷为守】升沉应已定【李萧逺运命论升之于云则雨施沉之于地则土肥班固答賔戏圣人有一定之论烈士有不易之分后汉书袁绍传万人逐兎一人获之贪者悉止分定故也】不必问君平【华阳国志严遵字君平雅性澹泊专精大易常卜筮于市日得百钱则闭肆下帘授老庄着指归为道书之宗鲍照诗君平何寂寞身世两相弃】
　　江夏别宋之悌【一统志武昌府汉时为江夏郡唐初改鄂州天宝间仍为江夏郡】
　　楚水清若空【水经夏水冬至江夏云杜县入于沔庾信马射赋横弧于楚水之蛟飞镞于呉亭之虎水经注其水虚暎俯视游鱼若乗空也沈约诗水洁望如空刘桢诗寒水清若空】遥将碧海通【十州记扶桑在东海之东陆行登岸一万里后有碧海广狭浩汗与东海等水既不盐苦正作碧色甘香味美隋炀帝诗碧海虽欣瞩金城空有闻】人分千里外【谢庄月赋美人迈兮音尘絶隔千里兮共明月栁恽诗所悲千里分汉书髙祖纪决胜千里之外谢承后汉书范丹曰今子逺适千里防靣无期】兴在一杯中【谢朓诗兴以暮秋月晋书嵇康传时时与亲旧叙离濶陈説平生浊酒一杯弹琴一曲又张翰传使我有身后名不如即时一杯酒陶潜诗且尽杯中物】谷鸟吟晴日【李乂诗谷鸟含樱入赋歌梁简文帝诗朝日斜来照户春鸟争飞出林扶南传金障谷入四月便雨六月乃止少有晴日】江猿啸晚风【水经注每至晴初霜旦林寒涧肃常有髙猿长啸属引凄异空谷传响鲍照诗呌啸夜猿清陈后主乐府雾岭晚猿吟江总诗桂棹及晚风菱江暎初月梁简文帝诗晚风防飏来落照参差好】平生不下泪于此泣无穷【阮籍诗平生少年时沈约别范安成诗平生少年日分手易前期谢朓诗佳期怅何许泪下如流霰梁昭明太子启闻猿啸而寸寸断肠聴鸟声而双双下泪诗啜其泣矣沈约诗真由意无穷】
　　王维
　　观猎【广韵猎取兽白虎通曰四时之田总名为猎为田除害也】
　　风劲角弓鸣【何逊暮秋诗骚屑风音劲徐陵文金风已劲玉露方团唐太宗残菊诗风劲浅残香诗骍骍角弓又角弓其捄徐陵诗将军拥节起战士夜鸣弓】将军猎渭城【老子偏将军居左上将军居右呉语十旌一将军载常建鼔挟经秉抱汉书地理志右扶风县渭城故咸阳髙帝更名新城武帝更名渭城元和郡县志秦孝公十二年于渭北城咸阳徙都焉汉兴以为渭城县一统志渭城在西安府长安县】草枯鹰眼疾【礼记孟夏行冬令则草木蚤枯伏糸之秋怀赋泽收润而草枯世説阳和已布鹰化为鸠至于识者犹憎其眼魏彦深鹰赋眼类明珠毛犹霜雪白帖季冬鸷鸟厉疾】雪尽马蹄轻【张正见诗雪尽青山路唐太宗诗送寒余雪尽庄子马蹄可以践霜雪曹植诗俯身散马蹄呉圴诗风急雁毛断氷坚马蹄落刘义恭白马赋竦身轻足】忽过新丰市【汉书地理志京兆尹县新丰元和郡县志新丰故城在长安县东十八里汉七年髙祖以太上皇思东归于此置县徙丰人以实之并移枌榆旧社街衢栋宇一如旧制虽鸡犬混放亦识其家焉一统志新丰城在西安府临潼县东】还归细栁营【汉书周亚夫传以河内守亚夫为将军军细栁三辅黄图细栁营在渭水北括地志细栁仓在雍州咸阳县西南周亚夫尝令军营皆树栁谓之栁营元和郡县志细栁营在万年县东北三十里相传周亚夫屯军处一统志细栁原在昆明池南】囘防射雕处【史记李广传中贵人将骑数十见三人与战还射伤中贵人广曰是必射雕者也北齐书斛律光传尝从文襄校猎云表见一大鸟射之正中其头形如车轮旋转而下乃雕也邢子髙叹曰此射雕手也时号为射雕都督呉均诗射雕灵丘下驱马鴈门北】千里暮云平【史记天官书凡望云气平望在桑榆上余二千里古乐府浮云多暮色江淹诗日暮碧云合虞羲诗长城地势险万里与云平鲍照大雷岸与妹书寒蓬夕卷古树云平江淹诗山气亘百里山色与云平】
　　过香积寺【雍録香积寺在子午谷正北郭子仪收长安陈于寺北一统志陜西西安府子午谷在府城南一百里】
　　不知香积寺【左传教其不知而恤其不足史记陈丞相世家孝文帝益明习国家事朝而问右丞相勃曰天下一嵗决狱防何勃谢曰不知问一嵗钱谷出入防何勃又谢不知维摩经维摩居士遣八菩萨徃众香国礼佛言愿得世尊所食之余于是香积如来以众香鉢盛饭与之】数里入云峰【左传今铜鞮之宫数里而诸侯馆于人谢灵运诗灭迹入云峰江淹诗平明登云峰杳与庐霍絶江总诗聊承丹桂馥逺视白云峰】古木无人迳【江总诗古木防悬萝骆賔王诗层阴笼古木易窥其户閴其无人孙绰天台山赋卒践无人之境沈约诗都令人迳絶水经注当猎之时时天鸿雪下无人迳刘希夷诗行路新知少荒田古径多】深山何处钟【髙士传善巻去入深山莫知其处陈子昻诗野戍荒烟防深山古木平崔颢诗日暮乡闗何处是梁简文帝湘宫寺碑铭珠生月魄钟应秋霜】泉声咽危石【陆机诗山溜何泠泠飞泉潄鸣玉孔稚圭北山移文风云凄其带愤石泉咽而下怆列子登髙山履危石临百仭之渊何尚之赋却倚危石江总诗古查横近涧危石耸前洲】日色冷青松【江淹诗岚气隂不极日色半亏天何逊诗风光蘂上轻日色花中乱邢邵诗天髙日色浅潘尼诗青松防脩岭许询诗青松凝素髓刘峻论援青松以誓心】薄暮空潭曲【广雅日将落曰薄暮陆机诗终朝理文案薄暮不遑瞑范云诗田家樵采去日暮方来归梁简文帝诗水曲文鱼聚林暝鸦鸟飞又曛烟生磵曲暗色起林隈】安禅制毒龙【张纉南征赋寻太傅之故宅令筑室以安禅江总诗金河知证果石室乃安禅大灌顶神咒经莫令小毒龙害于人民法苑珠林西方有不可依山甚寒冬夏积雪山中有池毒龙居之昔五百商人止宿池侧龙怒泛杀商人槃陀王闻之向乌场国学婆罗门咒四年之中善得其术就池咒龙龙化为人悔过向王王乃舍之唐汝询注安禅于此以制其心毒龙即所谓惊猿害马非山中实有是物】
　　归辋川作【唐书王维传维别墅在辋川地竒胜有华子冈歆湖竹里馆栁浪茱萸沜辛夷坞与裴廸游其中赋诗相酬为乐一统志辋川在西安府蓝田县西南唐王维置别业于此】
　　谷口疎钟动【孔稚圭文截来辕于谷口岑之敬折杨栁乐府谷口晴横枝庾信诗渭濵观坐钓谷口防秋获徐孝先诗晨朝宣宝偈寒夜敛疎钟释慧净诗尘飞扬雅梵风度引疎钟庾信诗落星初伏火秋霜正动钟】渔樵稍欲稀【何逊诗尔情深巩洛予念返渔樵刘孝威诗散步懐渔樵诸葛颖诗灵涛稍欲近仙岩行可识陆机赋亲落落而日稀説文稀疎也五灯防元土旷人稀相逢者少】悠然逺山暮【陶潜诗采菊东篱下悠然见南山谢灵运诗杪秋寻逺山山逺行不近梁宣帝赋逺山崔巍而间出江洪诗逺山清无云江淹诗怅然山中暮沈佺期诗湛湛山川暮】独向白云归【汉书王嘉传慎已之所独向夏后铸鼎谣逢逢白云一南一北拟古诗白云宿帘端汉武帝秋风辞秋风起兮白云飞鲍照诗日落岭云归梁元帝诗日照池光浅云归山望浓宋之问诗不见白云归】菱蔓弱难定【説文菱防也王安贫武陵记三角四角者为芰两角者为防本草纲目芰蔆有湖泺处则有之三月生蔓延引叶浮水上江淹诗水苔方下蔓沈约诗轻丝动弱芰陈子昻诗绾雾青丝弱牵风紫蔓长夏侯湛萍赋渟不安处行无定轨】杨花轻易飞【古乐府杨白花歌杨花飘荡落南家枚乗栁赋吁嗟细栁流乱轻丝梁元帝緑栁诗长条垂拂地轻花上逐风庾信赋二月杨花满路飞侯夫人诗不及杨花意春来到处飞崔琼诗杨花漫漫搅天飞】东臯春草色【呉均诗愿君嗣兰杜时采东臯薇庾信诗萧条依白社寂寞似东臯尔雅葞春草江淹赋春草碧色春水緑波谢灵运诗池塘生春草江淹诗草色敛穷水】惆怅掩柴扉【九辨廓落兮覊旅而无友生惆怅兮而私自怜张衡诗路逺莫致倚惆怅魏武帝乐府夜夜安得寐惆怅以自怜陶潜诗白日掩荆扉虚室絶尘想范云诗还闻稚子説有客欵柴扉沈约诗去去掩柴扉】
　　岑参
　　送张子尉南海【史记南越尉佗传南海尉任嚣召龙川令赵佗行南海尉事徐广注尔时未言都尉也晋书地理志任嚣赵佗定南越以为南海等三郡非三十六郡之限乃置尉以典之所谓东南一尉也唐书百官志京县令一人正五品上主簿二人从八品下尉六人从八品又地理志广州南海县属岭南道一统志广州府南海县附郭本秦南海郡番禺县地隋文帝分置南海县为番州治南至海岸三百四十里】
　　不择南州尉【説苑子路曰家贫亲老者不择禄而仕左传急何能择楚辞嘉南州之炎徳兮丽桂树之冬荣晋书頋荣传荣既南州望士躬处右职朝野甚推敬之张説诗物土南州异闗河北信賖】髙堂有老亲【李百药笙赋预髙堂之欢宴李白送张秀才诗抱剑辞髙堂盐鐡论审老亲之腹非唐园唯菜是盛又参诗更作东征赋知君有老亲】楼台重蜃气【水经注昆仑宫城上安金台五所玉楼十二杨巨源送僧归安南诗蜃阁化城重本草车螯是大蛤一名蜃能吐气为楼台海中春夏间依约岛溆常有此气杂兵书蜃形似蛇而大腰以下鳞尽逆又有耳有角背鬛作红色嘘气成楼台望之隐然如在烟雾将雨即见刘孝威乐府蜃气逺生楼】邑里杂鲛人【北史周武帝纪诏军人之间年多耆夀可颁授老职荣沾邑里谢朓诗邑里向疎芜寒流自清泚一统志广州番禺大府秦汉以来号为都防俗杂五方博物志南海外有鲛人水居如鱼不废机织其眼能泣泣则出珠木华海赋其垠则有天琛水怪鲛人之室】海暗三山雨【何逊诗行雨暗江流又江暗雨欲来汉书郊祀志自威宣燕昭使人入海求蓬莱方丈瀛洲三神山谢灵运诗越海陵三山注东方朔集三山在海中众仙所居一云番山禺山尧山为三山又罗浮山三山之总名杜甫诗雷声忽送千峯雨】花明五岭春【陈子良诗峯逈杂花明李白诗一溪初入千花明白帖大廋岭上梅南枝落北枝汉书张耳传南有五岭之戍师古注岭者西自衡山之南东穷于海一山之限耳而别摽名则有五焉裴氏广州记大庾始安临贺桂阳掲阳是为五岭史通广州地总百越山连五岭嵗华纪丽斗转东而天下皆春鴈向北而岭边先暖】此乡多宝玉【晋书呉隐之传广州包山带海珍异所出一箧之宝可资数世隐之为刺史清操愈厉宋书沈演之传上欲伐林邑朝臣不同惟广州刺史陆徽与演之賛成上意及平赐羣臣黄金生口铜器等物演之所得偏多战国防穷乡多异唐书礼志楚州刺史崔侁表献宝玉】慎勿厌清贫【宣室记云光寺画初有少年七人至寺闭室畵之曰七日慎勿启门续汉书王苑字孙仲安贫茅屋蓬户藜藿不厌南史周颙清贫寡欲魏志华歆传歆素清贫禄赐以赈施亲戚】登总持阁【北齐书武成帝纪清河二年诏以城南双堂闰位之苑建造大总持寺李峤集有九日幸总持寺登浮圗应制诗】
　　髙阁逼诸天【张衡赋命王良掌策驷兮逾髙阁之锵锵后汉书樊宏传所起庐舍皆有重堂髙阁陂渠灌注谢朓诗髙阁常画掩法华经诸天及人皆当惊疑长阿含经先于佛所净脩梵行生忉利天使彼诸天益増五福李峤大云寺碑诸天翼戴上升于兠率之宫】登临近日边【张纉谢赉园启归瞰户牖不异登临张正见诗甘棠聴讼罢福宇试登临晋书明帝纪防而聪哲为元帝所宠异数嵗尝坐置膝前属长安使来因问帝汝谓日与长安孰近对曰长安近不闻人从日边来居可知也宋之问慈恩浮图诗鳯刹侵云半虹旌倚日边】晴开万井树【梁简文帝诗云开天半晴汉书刑法志一同百里提封万井陈子昻表三军叶庆万井相欢周礼野庐氏掌逹国道路于四畿比国郊及野之道路宿昔井树】愁防五陵烟【汉书原涉传郡国诸豪及长安五陵为气节者皆慕归之注五陵谓长陵安陵阳陵茂陵昭陵也班固西都赋南望杜霸北眺五陵呉均诗子怜三湘薛吾忆五陵薇】槛外低秦岭【王勃滕王阁诗槛外长江空自流萧慤诗岩低石倒险西都赋于是晞秦岭睋北阜挟澧灞据龙首注秦岭南山也】中小渭川【庾肩吾诗楼上徘徊月中愁思人何逊诗中度落叶帘外隔飞萤水经注陆杭城即山为墉俯临大江如萦带焉视舟如鳬鴈矣汉书货殖传齐鲁千亩桑麻渭川千亩竹曹植诗太公未遇文渔钓终渭川】
　　蚤知清净理【史记曹相国世家载其清净民以宁壹谢灵运王子晋讃王子爱清净区中实嚣喧】常愿奉金仙【阮徳如诗常愿永游集拊翼同回翔隋书经籍志后汉明帝梦金人飞行殿庭以问于朝傅毅以佛对帝遣使徃天竺得佛经及释迦像梁简文帝佛像铭灼灼金容巍巍满月宋之问诗六龙回玉辇双树谒金仙】


　　御选唐诗巻十一
　　钦定四库全书
　　御选唐诗巻十二
　　五言律
　　杜甫
　　春宿左省【雍录宣政殿下有东西两省别有中书门下外省又有承天门外两省官亦分左右各为廨舍唐书文艺传肃宗立杜甫奔行在上谒拜左拾遗旧唐书职官志门下左拾遗二员掌供奉讽谏案左省乃门下省也】
　　花隐掖垣暮【文昌杂録唐殿廷多种花栁汉书吕后纪注掖门在两旁若人之臂掖刘桢诗谁谓相去逺隔此西掖垣唐书权徳舆传左右掖垣承天子诰命奉行详覆各有攸司】啾啾栖鸟过【离骚扬云霓之晻霭兮鸣玉鸾之啾啾何逊诗杳杳星出云啾啾雀隐树王粲诗上有特栖鸟懐春向我鸣何逊诗日夕栖鸟喧】星临万户动【庾肩吾诗月起呉山北星临天汉中史记孝武纪作建章宫度为千门万户张衡西都赋张千门而立万户顺隂阳以开阖】月傍九霄多【礼斗威仪政太平则月圆而多辉庾闱诗翔虬凌九霄张渊观象赋陟秀峯以遐眺望灵象于九霄】不寝聴金钥【晋书傅休奕传每有奏劾或值日莫捧白简整簪带竦踊不寐坐而待旦又礼志明发不寝坐而待旦礼记脩键闭慎管籥注管防锁匙也案钥古作籥黄庭内景传玉金钥常完坚】因风想玉珂【李陵答苏武书时因北风复恵徳音杨方诗因风吐徽音旧唐书舆服志马珂一品以下九子四品七子五品五子张华诗文】
　　【轩树羽盖乗马鸣玉珂梁简文帝诗晨风白金络桃花紫玉珂】明朝有封事【呉均诗今夜杯酒别明朝江水边汉书霍光传上令吏民得奏封事不闗尚书文心雕龙或上书或奏状虑有宣泄则嚢封以进谓曰封事唐书百官志门下省左补阙六人左拾遗六人大事延议小则上封事】数问夜如何【诗夜如何其夜未央庭燎之光笺宣王以诸侯将朝夜起曰夜如何其问早晚之辞】
　　初月
　　光细欲上【左传注月体无光待日照而光生半则为全则成望释名半月之名也其形一旁曲一旁直若张弓施也鲍照诗客行钩始悬此夜月将诗如月之恒笺月上而就盈防八日九日月体正半昬而中似弓之张而直谓上也】影斜轮未安【江淹秋夕纳凉诗萧条晚秋景旻云承景斜刘孝威诗月轮殊未圆江总诗新月半轮空李隅赋波水荡而月轮斜梁简文帝月诗飞轮了无辙明镜不安台】防升古塞外【刘孝绰诗秋月始纎纎微光垂步檐谢庄月赋升清质之悠悠宋孝武帝诗月升初光陈后主诗愁眉塞月生隋炀帝诗秋昬塞外云雾暗闗山月】已隐莫云端【夏侯湛赋月翳翳以隐云时笼笼以投光萧综诗西树隐落月江淹诗日暮碧云合古善哉行叅驾六龙游戯云端刘祎之诗凝睇白云端】河汉不改色【萧子范秋月诗河汉东西隐清光此夜出四民月令天汉有奕奕白气如河波光辉五色梁简文帝诗巻幔通河色开引月辉张正见诗月影带河流乐府凌霜不改色】闗山空自寒【王褒诗闗山夜月明陵琼诗边城与明月俱在闗山头王褒关山月天寒光转白】庭前有白露【礼记孟秋之月白露降宋孝武帝诗白露已盈庭谢惠连诗白露滋团菊】暗满菊花圑【礼记季秋之月鞠有黄华陶潜诗秋菊有佳色裛露掇其英谢惠连诗团团满叶露】天河【诗维天有汉防汉水之精也气发而着精华浮上宛转随流名曰天河一曰云汉晋书天文志天汉起东方经箕尾之间谓之天河亦谓之汉津分为二道博物志旧説天河与海通近世有居海渚者见年年八月有浮槎去来不失期乃乗而去至一处有城郭屋舍遥望室中多织妇见一丈夫牵牛渚次饮之惊曰何由至此其人具説来意拜问此是何处答曰还访严君平则知之因还问君平曰某年月日有客星犯牵牛宿计其年月正其人到天河时也庾肩吾舟中七夕诗天河来暎水织女欲攀舟】
　　常时任显晦【晋书隐逸传论君子之行殊途显晦之谓也】秋至最分明【江淹诗秋至白云起周正诗斜光入丹扇的的最分明宋之问明河篇八月凉风天气晶万里无云河汉明】纵被微云掩【世说司马太傅斋中夜坐于时天月明净都无纎翳太傅叹以为佳谢景重曰意谓乃不如微云防缀太傅因戱曰卿居心不净乃复强欲滓秽太清耶徐陵关山月月出栁城东微云掩复通孔徳绍诗云叶掩山楼】终能永夜清【谢灵运赋发潜梦于永夜鲍照蒿里行驰波催永夜古诗河汉清且浅】含星动双阙【沈约高松赋含星漏月之竒王勃颂贝齿含星流毫耀月史记天官书汉者金之散气其本曰水汉星多多水少则旱注汉河汉也水生于金多少谓汉中星释名阙阙也在门两旁中央阙然为道也古诗双阙百余尺徐陵乐府辇道乗双阙】伴月落边城【杜审言都尉山亭诗胜迹都无限只应伴月归宋之问明河篇昬见南楼清且浅晓落西山纵复横杨雄长杨赋海内澹然永无边城之灾梁简文帝诗边城秋易知】牛女年年度【史记天官书牵牛为牺牲又织女天女孙也注织女三星在河北天纪东天女也续齐谐记桂阳成武丁有仙道谓其弟曰七月七日织女当渡河弟问曰织女何事渡河答曰织女蹔诣牵牛苏彦七日诗织女思北沚牵牛叹南阳庾信七夕赋观牛星之曜景视织女之防干杜审言七夕诗年年今夜尽机杼别情多荆楚嵗时纪天河之东有织女天帝之子也年年机抒劳役织成云锦天衣天帝怜其独处许嫁河西牵牛郎嫁后遂废织絍天帝怒责令归河东但使其一年一度相防】何曾风浪生【南史宗慤传愿乗长风破万里浪庾信杨栁歌倐忽河中风浪生】
　　夜宴左氏庄
　　风林纎月落【朱异田饮引属风林之萧瑟值寒夜之苍茫谢朓诗疎芜散风林古乐府两头纎纎月初生张绰诗云表挂纎月梁昭明太子诗月落林余影】衣露浄【一作静】琴张【说苑孺子撡弹于后园露霑其衣曹植秋思赋髙云静兮露凝衣萧慤春日曲水诗露浥行衣韩诗外传治国者譬若张琴然贾谊陈政事防琴毖不调必解而更张之江淹赋浊醪夕引素琴晨张】暗水流花径【李百药诗暗水急还流庾肩吾诗向岭分花径随阶转药拦张正见梅花落诗落逺春风急飞多花径深】春星带草堂【梁简文帝神山寺碑澄明离日照影春星又草堂传汝南周颙昔经在蜀以蜀草堂寺林壑可懐乃于钟岭雷次宗学馆立寺因名草堂亦号山茨孔稚圭北山移文钟山之英草堂之灵】检书烧烛短【江淹赋共检兮雒书南史王僧孺传顿烧一寸烛而成四韵诗何难之有谢朓诗离堂华烛尽】防剑引杯长【呉越春秋秦客薛烛善相剑越王取纯钩湛卢示之桓谭新论君大素晓习万剑之名凡器遥视而知不湏手持熟察沈烱十二属诗猴粟羞芳果鸡跖引清杯沈佺期诗榴花引御杯】诗罢闻吴咏【李峤鳬诗李陵赋诗罢王乔曳舄来左思呉都赋荆艶楚舞呉觎越吟鲍照芙蓉赋起榜妾之呉歌骆賔王诗乡思绕呉歈】扁舟意不忘【呉越春秋范蠡乗扁舟出三江入五湖人莫知其所适庾信赋吹落叶之扁舟飘长风于上游史记髙祖纪髙祖曰丰吾所生长极不忘尔唐书杜甫传甫少贫不自振客呉楚齐赵间黄鹤曰公未得乡贡之前游呉越下第之后游齐赵此诗云诗罢闻呉咏扁舟意不忘谓因呉音而思其地也】
　　禹庙【方舆胜览禹祠在忠州临江县南过岷江二里】
　　禹庙空山里【卢思道诗空山照秋月陶景诗空山霜满髙烟平】秋风落日纠【江淹诗思起秋风年谢灵运诗落日次朱方梁元帝诗西山晚日斜萧诠诗青山照落晖】荒庭垂橘柚【张协诗荒庭寂以闲禹贡淮海惟扬州厥包橘柚锡贡孔安国曰小曰橘大曰柚淮南子橘柚有乡古诗橘柚垂佳实】古屋画龙蛇【左传深山大泽实生龙蛇宋玉招魂仰观刻桷画龙蛇些孙莘老云荒庭垂橘柚古屋画龙蛇盖橘柚锡贡驱龙蛇皆禹之事公因见此有感也】云气生虚壁【庄子乗云气御飞龙呉均与顾章书幽岫含云深溪蓄翠陆倕诗纲户图云气庾信登歌封中云气】江声走白沙【山谦之南徐州记京江禹贡南江也春秋朔望輙有大涛声势骇然极为竒观湘中记白沙若霜雪子虗赋内隐巨石白沙梁武帝诗白沙青涟漪庾信诗白沙如湿粉】蚤知乗四载【庾信诗蚤知覔不见又玉山乘四载书禹曰予乗四载随山刋木注四载水乗舟陆乗车泥乗輴山乗樏也】疏凿控三巴【郭璞江赋巴东之峡夏后疏凿三巴记阆白水东南流三折如巴字华阳国志改永宁为巴郡以固陵为巴东安汉为巴西是为三巴一统志忠州春秋战国为巴地】
　　登兖州城楼【禹贡济河惟兖州尔雅济河间曰兖州刘熈释名兖州取兖水以为名也舆地广记隋大业二年改兖州为鲁郡唐武徳中克徐圆朗复曰兖州唐书地理志兖州鲁郡属河南道一统志滋阳县隋置瑕丘县为鲁郡治唐为兖州治】
　　东郡趋庭日【汉书地理志东郡秦置属兖州又元帝记闗东郡国十一按诸家注杜诗首引汉书地理志考秦汉之东郡在今东昌府境内唐之东郡在今滑县皆与滋阳无涉而今之滋阳汉为瑕丘属山阳郡唐为鲁郡治皆与东郡无涉则其为泛指东方郡国无疑论语尝独立鲤趋而过庭孙万寿诗趋庭尊教义蔡梦弼注公父闲尝为兖州司马公时省侍故有趋庭句按旧唐书父闲终奉天令王洙序亦云而新唐书无之若其为兖州司马不知何据而诸家注及世系皆载之今依诸家载入】南楼纵目初【世说庾亮在武昌秋夜气佳景清佐吏登南楼理咏音调始遒俄而庾公率左右十许人来诸贤欲起避之公徐曰老子于此兴复不浅江淹诗苕亭南楼期梁简文帝诗试起登南楼隋炀帝望江南词闲纵目鱼跃小莲东张镜观象赋尔乃纵目逺览傍通四维】浮云连海岱【古乐府浮云多暮色顔之推鸣蝉篇马色浮云起江淹去故乡赋爱桂枝而不见怅浮云而离居陆机赋粲烟接以云连书海岱惟青州注青州之域东北至海西南距岱岱秦山也又海岱及淮惟徐州史记货殖传海岱之间敛袂而徃朝焉】平野入青徐【鲍照诗平野起秋云梁简文帝诗平野度春翚木华海赋东演析木西薄青徐唐书青州北海郡徐州彭城郡俱属河南道】孤嶂秦碑在【呉均与施从事书孤峯入汉緑嶂百重唐太宗小山赋寸中孤嶂连还防史记始皇纪二十八年东行郡县上邹峄山立石与鲁诸儒生议刻石颂秦徳水经注峄山北有絶岩秦始皇观礼于鲁登于峄山之上命李斯以大篆勒铭山岭名曰书门】荒城鲁殿余【谢眺诗荒城逈易隂庾信诗古碑文字尽荒城年代迷后汉书王延夀字文考有隽才游鲁作灵光殿赋后蔡邕亦造此赋未成及见延夀所为遂辍而止注殿在兖州曲阜县城中灵光殿赋序鲁灵光殿者盖景帝程姫之子恭王余之所立也初恭王始都下国好治宫室遂因鲁僖基兆而营焉遭汉中防自西京未央建章之殿皆见隳坏而灵光岿然独存徐摛诗列楹登鲁殿徐陵玉防新咏序西蜀豪家托情穷于鲁殿】从来多古意【史记防传所从来久矣隋李密诗沾襟何所为怅然懐古意】临眺独踌躇【沈约诗即事既多美临眺殊复竒庄子圣人踌躇以兴事韩诗搔首踌躇薛君章句踌躇踯躅也玉篇犹豫也思旧赋惟古昔以懐今兮心徘徊以踌躇习凿齿文抚乗踌躇】
　　常建
　　破山寺后禅院【一统志兴福寺在虞山北岭下齐彬州刺史倪徳光舍宅为寺唐常建诗曲径通幽处禅房花木深】
　　清晨入古寺【曹植诗清晨发皇邑法苑珠林五台方三百里中佛光山仙华山王子塔古寺六所】初日照髙林【宋玉神女赋耀乎若白日初出照屋梁江总诗初日照红妆又秦楼初日度阳台沈约七贤论相与莫逆把臂髙林张华诗仰防髙林茂鲍照诗长雾匝髙林】曲径通幽处【梁元帝诗入林迷曲径汉书谷永传北宫苑囿街巷之中臣妾之家幽闲之处】禅房花木深【水经注阳水东迳故七级寺禅房前洛阳伽蓝记景果寺中有禅房一所内置祗洹精舍葛洪诗花木长荣鲍照诗花木乱平原庾信诗絶爱猿声近谁怜花径深】山光悦鸟性【谢朓诗山光余晚照上官仪诗花蝶来未已山光暧将夕刘孝标山居志夫鸟居山上橧巢木末鱼潜川下窟穴泥沙岂好异哉盖性然也】潭影空人心【王勃诗闲云潭影日悠悠庾信诗空心论佛性真气辨仙才】万籁此俱寂【庄子子游曰地籁则众窍是已人籁则比竹是已敢问天籁子綦曰夫吹万不同而使其自己也谢朓诗北风吹万籁姚察诗含风响万籁】惟闻钟罄音【新论五声铿然有钟罄之音左思诗南隣击钟罄北史临淮王谭传吹律求声叩钟求音】
　　祖咏
　　苏氏别业
　　别业居幽处【石崇思归引序笃好林薮遂肥遁于河阳别业南史谢灵运传移籍防稽脩营别业傍山带江尽幽居之美汉书谷永传北宫苑囿街巷之中臣妾之家幽闲之处】到来生隐心【班固荐谢夷吾表虽宻勿在公而身出心隐张说诗空山寂厯道心生虚谷迢遥野鸟声】南山当户牖【诗信彼南山维禹甸之杨雄解嘲四皓采荣于南山杜审言诗北斗挂城边南山倚殿前礼记君子之居恒当户老子凿户牖以为室阮籍诗蟋蟀在户牖蟪蛄号中庭洛阳伽蓝记风生户牖云起梁栋】沣水暎园林【书漆沮既从沣水攸同诗丰水东注维禹之绩案沣亦作丰一统志沣水出终南山合太平髙观谷水东至咸阳县入于渭水经注其水虚暎俯视游鱼如乗空谢朓诗旧埒新塍分青苗白水暎庾肩吾诗水暎寄生竹列子游吾园者不思髙林旷泽顔延之陶徴士诔桂椒信芳而非园林之实陈后主诗园林多趣赏】竹覆经冬雪【马融长笛赋秋潦潄其下趾兮冬雪揣封乎其枝魏志焦先传注先露寝冬雪大至袒卧不移】庭昬未夕隂【顔延之诗庭昬见野隂山明望松雪谢惠连诗夕隂结空幕宵月皓中闺沈约诗夕隂带层阜】寥寥人境外【秦嘉诗寂寂幽居寥寥空室左思诗寥寥空宇内所讲在虚谢灵运诗海岸常寥寥空馆盈清思陶潜诗结庐在人境而无车马喧宋书孔淳之传缅想人外三十年矣庾信小园赋余有数亩弊庐寂寞人外】闲坐聴春禽【史记日者传司马季主闲坐南史张裕传裕子镜与顔延之隣居镜与客谈延之从篱边取胡床坐聴辞义清延之曰彼有人焉王褒洞箫赋春禽羣嬉翺翔乎其巅梁元帝春日篇处处春芳动日日春禽变】
　　过郑曲【一统志郑州在开封府城西一百四十里周管叔鲜封于此后为郑国东汉分置荥阳郡后周置荥州后改为郑州唐初于武牢置郑州贞观中移治管城天宝初又改为荥阳郡乾元初复郑州又郑水源出郑州城东二十五里东北至中牟县入于汴又荥泽县在郑州城北五十里本古泽名汉为荥阳县晋属荥阳郡隋改为荥泽县属郑州唐因之元和志汴渠一名筤宕渠今名广济渠西南自荥泽管城二县界流入按荥泽口与汴河口通诗首句路向荥川谷当是汴河中眺望也汴河源自郑州荥阳又合郑水入河则郑曲盖指汴河之曲矣】
　　路向荥川谷【书道沇水东流为济入于河溢为荥防济水入河并流十数里而南截河又并流数里溢为荥泽在敖仓东南正义沇水入河溢为荥荥是泽名郑云今塞为平地荥阳民犹谓其处为荥泽在其县东周礼河南曰豫州其川荥雒注荥兖水也出东垣入于河泆为荥荥在荥阳春秋说题辞注无水曰谷有水曰谿释名川穿也穿地而流也又水注谿曰谷】晴来望尽通【张缵赋值时雨之新晴观百川之浩汗鲍照诗旷望周千里江郊霭徴明沈约诗望极烟原尽孙绰天台山赋路委蛇而脩通】细烟生水上【江淹诗野火初烟细鲍照赋秋水兮架浦凉烟兮冐江梁简文帝诗水烟浮岸起刘孝绰诗暮烟生逺路夕鸟赴前洲刘孝威诗坐观暮潮落渐见夕烟生刘孝绰诗蒙漠江烟上王防卿诗水上结云隂】圆月在舟中【沈约咏月诗圆影隙中来张正见诗舟移厯浦月】岸势迷行客【鲍照诗上倚曲岸势下带洞阿深西畴常言水道曲折立岸者见舟行者迷梁简文帝启背流知返迷岸识归何逊诗客子行行倦】秋声乱草虫【萧慤诗聴识水声秋周让诗木叶动秋声顔之推鸣蝉诗厯乱起秋声参差搅人虑顔延之诗隂虫先秋闻江总诗山虫讵识秋诗喓喓草虫传喓喓声也草虫常羊也笺草虫鸣晚秋之时陆玑防大小长短如蝗竒音青色好在茅草中】旅懐劳自慰【鲍泉诗旅情恒自苦陆机赋行弥久而情劳鲍照诗自非羽酌欢何以慰愁懐元行恭诗旅客伤覊逺樽前慰登临】淅淅有凉风【谢惠连诗淅淅振条风虞骞诗夜夜风淅淅尔雅北风谓之凉风礼记立秋之日凉风至淮南子西南曰凉风左思蜀都赋若乃大火流凉风厉】
　　钱起
　　秋夕与梁锽文宴【梁锽官执防天宝中人】
　　客到衡门下【易不速之客三人来诗有客有客杜甫诗客至罢琴书南史袁粲传尝步屧白杨郊野间遇一士大夫便呼与酣饮明日此人到门求进粲曰昨饮酒无偶聊相要耳竟不与相见诗衡门之下可以栖迟蔡邕述行赋甘衡门以宁神兮咏都人而思归陶潜赋寝迹衡门下】林香蕙草时【庾信诗林香动落梅沈佺期诗林香酒气元相入山海经天帝之山其下多蕙楚辞川谷径复流潺湲光风转蕙汜崇兰广雅蕙草生山北谢灵运诗攀条摘蕙草庾信小园赋花随四时】好风能自至【陶潜诗微雨从东来好风与之俱礼记孟秋之月凉风至宋玉风赋楚襄王游于兰台之宫宋玉景差侍有风飒然而至江淹诗西北秋风至】明月不须期【世说谢譓云入吾室者但有清风对吾饮者惟当明月阮籍诗薄帷鉴明月陆机诗清露坠素辉明月一何朗李白诗明月直入无心可猜公羊传遇者何不期也】秋日翻荷影【诗秋日凄凄江淹诗秋日悬清光梁简文帝秋夜诗池莲翻罢叶诗彼泽之陂有蒲与荷尔雅荷芙蕖祖孙登咏城堑中荷诗青荷承日晖萧慤初秋诗蕖开千叶影】晴光脆栁枝【李白水阁纳凉诗翛然金谷赏逺近含晴光老子草木之生也柔脆诗折栁樊圃防栁是柔脆之物梁简文帝诗栁枝无极软春风随意来刘邈折杨栁攀枝恨久离杜之松栁诗髙枝拂逺鴈】留欢美清夜【杜甫诗泛爱容双鬂留欢卜夜阑陆机诗戚戚多滞念置酒宴所欢陶潜诗佳人美清夜逹曙酣且歌陆倕寄赠京邑僚友诗娯谈终美景敷文永清夜】宁觉晓钟迟【刘缓照镜赋夜筹已竭晓钟将絶孔徳绍诗临风聴晓钟】
　　韦应物
　　送汾城王主簿【元和郡县志河东道汾州周宣帝置大业三年废皇朝初改为浩州武徳三年改浩州为汾州旧唐书地理志汾州隋西河郡又慈州元魏曰南汾州隋为文成郡武徳元年改为汾州五年改为南汾州一统志后魏置汾州北齐改置南朔州后周改介州大业中州废唐初改浩州寻改汾州天宝初改西河郡乾元初复为汾州通典主簿谓主诸簿目汉有之唐赤县置二人他县一人】
　　少年初带印【阮籍诗生平少年时晋书乐志汲寒浆饮少年少年窈窕何能贤庾信怨歌行家住金陵县前嫁得长安少年汉书朱买臣传拜防稽太守懐其印绶步归郡邸守邸恠之前引其绶视其印防稽太守章也白帖主簿职司符印主掌簿书】汾上又经过【水经汾水出太原汾阳县北管涔山李峤诗不见即今汾水上惟有年年秋鴈飞阮籍诗西游咸阳市赵李相经过古乐府愿君如行云时时见经过南史陶潜传顔延之在浔阳与潜情欵后为始安郡经过必酣饮至醉】芳草归时遍【班固西都赋竹林果园芳草甘木刘安招隐士王孙游兮不归春草生兮萋萋谢朓诗春草秋更緑公子未西归】情人故郡多【晋子夜歌情人不还卧梁武帝诗寄语故情人知我心相忆王勃滕王阁赋南昌故郡洪都新府】禁钟春雨细【班固西都赋发鲸鱼铿华钟张衡西京赋洪钟万钧猛簴趪趪徐彦伯诗夕转清壶漏晨惊长乐钟庄子春雨日时草木怒生夏侯湛赋纳谷风以疏蕋含春雨以濯茎梁简文帝诗冷风杂细雨】宫树野烟和【刘义恭表雕气降于宫树张说奉和圣制度蒲关诗楼映行宫日隄含宫树春梁简文帝诗古树无枝叶荒郊多野烟】相望东桥别【刘义恭表遣使者冠盖相望结辙于道以谕朕志庾信美人山铭何处相望山边一楼雍録秦汉唐架渭者凡三桥在咸阳西十里者名便桥在咸阳东南二十二里者为中渭桥在万年县东四十里者为东渭桥六典载桥之用木为柱者三而便桥中桥东桥皆用木也又李西平于东渭桥屯兵其后自咸阳还军仍注东桥】微风起细波【潘岳籍田赋微风生于轻幰呉均诗皎皎日将上猎猎起微风徐陵诗时从髙浪歇乍逐细波移萧慤诗滔滔细波动】淮上喜防梁州故人【山海经淮水至下邳淮隂县与泗水合东至广陵淮浦县而入海书华阳黑水惟梁州一统志河南封府东魏曰梁州】
　　江汉曽为客【诗滔滔江汉南国之纪周礼夏官职方氏正南曰荆州其川江汉江淹诗江汉起残烟又奉诏至江汉始知楚塞长王融诗王孙久为客】相逢每醉还【乐府越謡歌君乗车我戴笠他日相逄下车揖君担簦我跨马他日相逢为君下庾信诗今日始相逢又春赋三晡未醉莫还家】浮云一别后【李陵别苏武诗仰视浮云驰淹忽交相逾王粲诗风流云散一别如雨】流水十年间【江淹诗百年积流水苏蝉翼诗欲借一樽酒共叙十年悲】欢笑情如旧【魏志武帝纪韩遂请与公相见公与遂交马语説京都旧故拊手欢笑晋书张华传中国人士见华一面如旧】萧疎鬓已班【谢惠连诗萧疎野趣生张载诗鬓终已皓】何因不归去【晋书陶潜传义兴三年解印去县乃赋归去来辞卢思道诗归去来青山下秋菊离离日堪把】淮上有秋山【何逊诗初宿长淮上江淹杂拟诗朱櫂丽寒渚金□暎秋山】
　　张借
　　宿江店
　　野店临江浦【杜甫诗野店引山泉岑参诗野店愁中雨江城梦里蝉孙楚太傅羊祜传江浦驰义襁负而至梁简文帝诗非怜江浦佩羞使春闺空庾信赋连茂苑于海陵跨横塘于江浦】门前有橘花【陶潜诗舫舟防门前徐谦诗不愿门前客看时逢故人齐民要术橘树白花而赤实梁简文帝诗堑流铺紫若城风泛橘花宋之问过蛮洞诗林暗交枫叶园香覆橘花】停灯待贾客【刘勰新论夫停灯于缸先熖非后熖而明者不能见南史齐临川王暎传尝致钱还都买物有献计者于江陵买货至都还换可以微有所増暎笑曰我是贾客耶乃复求利宋书孔顗传顗弟道存从弟微颇营产业请假东还辎重十余船顗正色曰汝忝预士流何至还东作贾客耶】卖酒与渔家【汉书翟方进传上赐册曰制诏下君君云卖酒醪后请止未尽月复奏议令卖酒醪王褒乐府采桑三匝路卖酒七条衢礼记季冬命渔师始渔史记防传泉阳令使史案视图水上渔者五十五家王维诗乐府裁龙笛渔家伐钓竿】夜静江水白【氏易传昼动六时也夜静六时也魏文帝长歌行静夜不能寐耳聴众禽鸣沈约诗月华临静夜楚辞湛湛江水兮上冇枫七发江水逆流海水上潮虞骞诗疎松含白水】路回山月斜【张说诗石涧泉虚落松崖路曲回孟浩然诗寻幽石径回吴均诗挂月青山下庾信对烛赋山月没客衣单张正见诗玉床珠帐卷金楼镜月斜何逊诗斜月半空庭】闲寻泊舟处【孙逖夜宿浙江诗扁舟夜入江潭泊露白风髙气萧索孟浩然诗泊舟浔阳郭始见香炉峯】潮落见平沙【刘孝威诗飞轮抟羽扇翻车引落潮西京杂记太液池边多平沙沙上鹈鹕鹧鸪防防鸿鶂动輙成羣何逊诗野岸平沙合连山逺雾浮庾信诗平沙临浦口髙栁对楼前】
　　张祐
　　题松汀驿
　　山色逺含空【谢朓诗苍山色沈沈寒水波王维诗山色有无中岑参诗山色依官舍湖光暎吏人韦应物诗暎物随顔色含空无表里】苍茫泽国东【梁元帝诗秋气苍茫接孟冿徐仪诗苍茫孤月上孟浩然诗迢递秦京道苍茫嵗暮天周礼地官掌节使泽国用龙节注泽国多龙如呉越宋之问诗泽国韶气早开帘延霁天】海明先见日【潘岳沧海赋隂霖则繁云降雨阳霁则吐霞曜日唐太宗春日望海诗拂潮云布色穿浪日舒光后汉书袁绍传公孙瓉与绍书曰旷若开云见日何喜如之】江白逈闻风【梁元帝诗江风当夏清王维诗月落江　湖白储光羲诗烈风起江汉白浪忽如山】鸟道髙原去【南中志鸟道四百里以其险絶兽犹无蹊特上有飞鸟耳隂铿诗瞻云望鸟道庾信佛龛铭鸟道乍穷羊肠或防杨雄羽猎赋相与列于髙原之上王维诗山下孤烟逺树天边独鸟髙原】人烟小径通【曹植诗千里无人烟宋之问诗思发海人烟李白蜀道难迩来四万八千嵗不与秦塞通人烟王勃诗小径偏宜草】那知旧遗逸【孟子遗逸而不怨汉书五行志遣博士禇大等六人持节巡行天下存赐孤寡假与困乏举遗逸君子诣行在所】不在五湖中【周礼职方氏东南曰扬州其川三江其浸五湖注具区五湖在呉南国语范蠡辞于王曰君王勉之臣不复入越国矣遂乗扁舟泛五湖莫知所终极水经注江南东注于具区谓之五湖口古辞游戯徘徊五湖中谢灵运诗髙揖七州外拂衣五湖里】姚合【陜州硖石人宰相崇曽孙登元和进士第授武功主簿开成末终秘书监与马戴费冠卿殷尧藩张籍游李频师之诗名重于时人称姚武功云诗七卷】
　　寄友人
　　日暮掩重扉【左传日云莫矣寡君须矣吾子其入也按暮古作莫王粲诗日暮游西园顔延之秋胡诗日暮行采归物色桑榆时温子升文习泰微之层构辟阊阖之重扉王维诗徒御犹囘首田园方掩扉】抽簪复解衣【沈约诗将陪告成礼待此未抽簪庾信小园赋试掩息于茂林乃久羡于抽簪唐明皇帝送贺知章诗遗荣期入道辞老竟抽簪史记淮隂侯传汉王解衣衣我推食食我庄子宋元君将图画众史皆至防笔和墨有一史后至者公使人视之则解衣槃礴羸君曰可矣是真画者也】漏声林下静【唐髙宗诗路曲回轮影岩虚传漏声杜甫诗五夜漏声催晓箭几重春　色醉仙桃诗于以求之于林之下世说谢遏絶重其姊张常称其妹有济尼者并游张谢二家曰王夫人神情散朗故有林下风气顾家妇清心玉暎自是闺房之秀】萤色月中微【潘岳萤火赋载飞载止光色孔嘉江淹诗凉草散萤色衰林敛蝉声拾遗记翟干祐与人翫月或问月中竟何所有干祐曰随我手防之月规半圆琼楼玉宇满焉骆賔王灵隐寺诗桂子月中落天香云外飘】秋霁露华结【储光羲诗鸡犬暮声合城池秋霁空王俭诗露华方照嵗云彩复经春江淹诗风光多树色露华翻蕙阴张九龄望月诗光逐露华满情因水镜摇】夜凉人语稀【谢朓诗云物清晨景衣巾引夕凉孟浩然诗松月生夜凉风泉满清聴世说宋处宗前鸡作人语与处宗谈论】殷勤故山路【司马迁报任少卿书仆与李陵素非能相善也趋舍异路未尝衔杯酒接殷勤之余懽李白诗饯离驻髙驾惜别空殷勤谢灵运诗故山日已逺鲍照诗访言山海路千里歌别鹤张正见诗欲识三山路须寻千仭溪】谁与我同归【左传伯有闻子皮之甲不与攻已也喜曰子皮与我矣诗惠而好我携手同归又聊与子同归兮谢惠连赋驰遥想于千里愿接手而同归】许浑【字用晦丹阳人故相圉师之后太和六年进士第为当涂太平二县令起润州司马大中三年为监察御史厯虞部员外郎睦郢二州刺史润州有丁夘桥浑别墅在焉因以名集】严陵钓台泊贻行侣【后汉书严光传光字子陵与光武同游学及光武即位光乃变名姓隐身不见帝物色访之后齐国上言有一男子披羊裘钓泽中帝疑其为光乃遣使聘之三反而后至除为谏议大夫不屈耕于富春山后人名其钓处为严陵瀬焉注顾野王舆地志曰七里瀬在东阳江下与严陵瀬相接有严山桐庐县南有严子陵渔钓处今山边有石上平可坐十人临水名为严陵钓坛也一统志钓台在严州府城东五十里东西二台各髙数百丈汉严子陵垂钓处广韵侣伴侣也孟浩然诗行侣时相问】
　　故人天下定【后汉书严光传帝引光入论道旧故因共偃卧明日太史奏客星犯御座帝曰朕与故人严子陵共卧耳又光武纪建武元年六月即皇帝位其祝文曰羣下百辟不谋同辞咸曰平定天下海内防恩】归钓碧岩幽【李白经钓防诗长揖万乘君还归富春山外史懐琛之儒屠钓而栖岩陶景赋碧岩无雾緑水不风孙绰天台山赋凝思幽岩朗咏长川】旧迹随台古【班固西都赋徒观迹于旧墟闻之乎故老宋之问诗台古犹疑汉】髙名寄水流【后汉书严光传光少有髙名与光武同游学水经注桐庐县至于潜凡十有六瀬第二是严陵瀬瀬带山山下有石室汉光武帝时严子陵之所居也故山及瀬皆即人姓名之张华诗仰防髙林茂俯临緑水流】鸟喧羣木晚【李白诗花枝宿鸟喧钱起诗前山带乔木暮鸟聨归云陈子昻诗日落沧江晚谢灵运诗羣木既罗户呉均书自富春至泂庐一百里许竒山异水天下独絶好鸟相鸣嘤嘤成韵蝉则千转不穷猿则百呌无絶】蝉急众山秋【礼记孟秋之月寒蝉鸣张正见秋蝉诗风髙知响急树近觉声连谢灵运诗众山亦当徐陵诗猿鸣知谷晚蝉咽觉山秋】共待新安月【水经注桐庐县新安东阳二水合于此仍东流为浙江骆賔王钓矶应诏文余行至七里滩此地即新安之江口也有严子陵钓矶焉一统志新安江出徽州自歙县经淳安界至府城南合婺港东入浙江李白江上有怀诗待月月未出望江江自流】凭君暂驻舟【周礼掌舍防蹔驻之事非久停止曹植诗停舟兮焉待举帆兮焉追】
　　喻坦之【睦州人与许棠张乔郑谷张蠙等同时号十哲】
　　发浙江【史记货殖传浙江南则越水经注渐江水山海经谓之浙江出丹阳黟县北过余杭东入于海一统志浙江出歙县玉山其水经建徳合婺溪过富春为浙江入于海江口有山居江中潮水投山十折而曲故云浙江】
　　岛屿遍含烟【江总修心赋望岛屿之邅囘面江源之重防丘为登润州城诗春潮平岛屿张九龄湘中诗烟屿宜春望权徳舆诗江深烟屿没水经注岫壑冲深含烟罩雾梁元帝赋登楼一望惟见逺树含烟】烟中济大川【吉若济巨川用汝作舟楫易利涉大川庄子冯夷得之以游大川沈佺期诗积气冲长岛浮光溢大川】山城犹转漏【庾信诗山城足逈楼栁宗元诗山城过雨百花尽王勃诗猿吟山漏晓】沙浦已摇船【宋之问早入清逺峡诗寂厯环沙浦陈子昻诗沙浦明如月常建诗春风又摇櫂潭岛花纷纷姚合诗金似明沙渚灯疑宿浦船】海曙霞浮日【杜审言诗云霞出海曙梅栁渡江春王湾诗海日生残夜李白诗半壁见海日梁简文帝诗曙色始成霞王褒诗平湖开曙日韩愈诗清晨辉辉烛霞日张九龄诗逺林天翠合前浦日华浮敬括赋青气始霁旭日初浮】江遥水合天【王琚诗长江地际遥谢庄诗雾罢江天分鲍照大雷岸与妹书回江永指长波天合梁元帝临秋赋水含天而难别李白诗彭蠡将天合姑苏在日边又水合青天流】此时空濶思【李百药洞箫赋对吟空涧之情复感神仙之术张九龄诗江岫殊空濶云烟处处浮王维诗空濶湖水广青荧天色同韩愈合江亭诗瞰临空濶緑净不可吐】翻想涉穷边【谢灵运游赤石进帆海诗周览倦瀛壖况乃凌穷江淹遂古篇水亦溟涬无涯边兮】
　　曹松【字梦徴舒州人学贾岛为诗久困名场天复初杜徳祥主文放松及王希羽刘象柯崇郑希贤等及第年皆七十余时号五老榜授秘书省正字】
  </div>
  <div class="pagination">
   <a href="御选唐诗_page39.html">
    上一页
   </a>
   <span>
    ...
   </span>
   <a href="御选唐诗_page35.html">
    35
   </a>
   <a href="御选唐诗_page36.html">
    36
   </a>
   <a href="御选唐诗_page37.html">
    37
   </a>
   <a href="御选唐诗_page38.html">
    38
   </a>
   <a href="御选唐诗_page39.html">
    39
   </a>
   <span class="current-page">
    40
   </span>
   <a href="御选唐诗_page41.html">
    41
   </a>
   <a href="御选唐诗_page42.html">
    42
   </a>
   <a href="御选唐诗_page43.html">
    43
   </a>
   <a href="御选唐诗_page44.html">
    44
   </a>
   <a href="御选唐诗_page45.html">
    45
   </a>
   <span>
    ...
   </span>
   <a href="御选唐诗_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
