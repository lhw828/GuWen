<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 772 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 772 页/共 1083 页</h1>
    <div class="content">　　五更窗下簇妆台巳怕堂前阿母催满鸭香薫鹦鹉睡隔帘灯照牡丹开
　　放二首
　　却为多知自不灵今朝教【一作放】汝卜长生若求深处无深处只有依人防有情
　　世外犹迷不死庭人间莫恃自无营本期沧海堪投迹却向朱门待放生
　　灯花三首
　　蜀柳丝丝羃画楼窗尘满镜不梳头几时金鴈传归信剪断香魂一缕愁
　　姊姊敎人且抱儿逐他女伴防头迟明朝鬬草多应喜剪得灯花自扫睂
　　闰前小雪过经旬犹自依依向主人开尽菊花怜强舞与敎弟子待新春
　　偶题三首
　　浮世悠悠旋一空多情偏解挫英雄风光只在歌声里不必楼前万树红
　　小池随事有风荷烧酹倾壶一曲歌欲待秋塘擎露看自怜生意巳无多
　　辽阳音信近来稀纵有虚传逼节归永日无人新睡觉小窗晴暖螖虫飞
　　华下对菊
　　清香裛露对高斋泛酒偏能浣旅懐不似春风逞红豓镜前空坠玉人钗
　　与都统叅谋书有感
　　惊鸾迸鹭尽归林弱羽低垂分独沈带病深山犹草檄昭陵应识老臣心
　　漫题
　　无宦无名拘逸兴有歌有酒任他乡看看万里休征戍莫向新词寄断肠
　　商山二首
　　清溪一路照羸身不似云台画像人国史数行犹有志只将谈笑继英尘
　　马上搜竒巳数篇籍中犹愧是顽仙闗头传说开元事指防多疑孟浩然
　　与伏牛长老偈二首
　　不算菩提与阐提惟应执着便生迷无端指个清凉地冻杀胡僧雪岭西
　　长绳不见系空虚半偈传心亦未疎推倒我山无一事莫将文字缚真如
　　客中重九
　　楚老相逢泪满衣片名薄宦巳知非他乡不似人间路应共东流更不归
　　柳二首
　　谁家按舞傍池塘巳见繁枝嫩眼黄漫说早梅先得意不知春力暗分张
　　似拟凌寒妬早梅无端弄色傍高台折来未有新枝长莫遣佳人更折来
　　光启丁未别山
　　草堂琴画巳判烧犹托邻僧防燕巢此去不縁名利去若逢逋客莫相嘲
　　石楠
　　客处偷闲未是闲石楠虽好懒频攀如何风叶西归路吹断寒云见故山
　　力疾马上走笔
　　酿黍长添不尽杯只忧花尽客空回垂杨且为晴遮日留遇重阳即放开
　　华阴县楼
　　丹霄能有几层梯懒更扬鞭耸翠蜺偶凭危栏【一作楼】且南望不劳高掌欲相携
　　南至四首
　　今冬腊后无残日故国烧来有几家却恨早梅添旅思强偷春力报年华
　　花时不是偏愁我好事应难总取他巳被诗魔长役思眼中莫厌早梅多
　　年华乱后偏堪惜世路抛来巳自生犹有玉真长命缕樽前时唱缓羇情
　　一任喧阗绕四邻闲忙皆是自由身人来客去还须议莫遣他人作主人
　　莲峰前轩
　　人间上寿若能添只向人间也不嫌看着四邻花竞发高楼从此莫垂帘
　　歩虚【一本题下有词字】
　　阿母亲教学歩虚三元长遣下蓬壶云韶韵俗停瑶瑟鸾鹤飞低拂宝炉
　　劒器
　　楼下公孙昔擅空教女子爱军装潼关一败吴【一作胡】儿喜簇马骊山看御汤
　　乙丑人日
　　自怪扶持七十身归来又见故乡春今朝人日逢人喜不料偷生作老人
　　携仙箓九首
　　岳北秋空渭北川晴云渐薄薄如烟坐来还见微风起吹散残阳一片蝉
　　一半晴空一半云逺笼仙掌日初曛洞天有路不知处絶顶异香难更闻
　　决事还须更事酬清谭妙理一时休渔翁亦被机心误眼暗汀边结钓钩
　　迹不趋时分不侯功名身外最悠悠听君总画麒麟阁还我闲眠舴艋舟
　　仙凡路阻两难留烟树人间一片秋若道阴功能济活且将方寸自焚修
　　若有阴功救未然玉皇品籍亦搜贤应知谭笑还高谢别就沧洲赞上仙
　　英名何用苦搜竒不朽才销一句诗却頼风波阻三岛老臣犹得恋明时【起句与争名一首同】
　　剪取红云剰冩诗年年髙防趂花时水精楼阁分明见只欠霞浆别着旗
　　此生得作太平人只向尘中便出尘移取碧桃花万树年年自乐故乡春
　　浪淘沙
　　不必长漂玉洞花曲中偏爱浪淘沙黄河却胜天河水万里萦纡入汉家
　　赠日东鉴禅师
　　故国无心度【一作渡】海潮老禅方丈倚中条夜深雨絶松堂静一防飞【一作山】萤照寂寥
　　暮春对柳二首
　　萦愁惹恨奈杨花闭户垂帘亦满家恼得闲人作酒病刚须又扑越溪茶
　　洞中犹说看桃花轻絮狂飞自俗家正是阶前开逺信小娥旋拂碾新茶
　　戊午三月晦二首
　　随风逐浪剧蓬萍圆首何曽解最灵笔砚近来多自弃不关妖气暗文星
　　牛夸棋品无勍敌谢占诗家作上流岂似小敷春水涨年年鸾鹤待仙舟
　　偶书五首
　　情知了得未如僧客处高楼莫强登莺也解啼花也发不关心事最堪憎
　　自有池荷作扇揺不关风动爱芭蕉只怜直上抽红蘂似我丹心向本朝
　　曽看轻舟渡逺津无风着岸不经旬只縁命蹇须知命却是人争阻得人
　　上谷何曽解有情有情人自惜君行证因池上今生愿的的他生作化生
　　新店南原后夜程黄河风浪信难平渡头杨柳知人意为惹官船莫放行
　　喜山鹊初归三首
　　翠衿红觜便知机久避重罗稳处飞只为从来偏防惜窗前今贺主人归
　　山中只是惜珍禽语不分明识尔心若使解言天下事燕台今筑几千金
　　阻他罗网到柴扉不奈偷仓雀转肥頼尔林塘添景趣剰留山果引教归
　　虞乡北原
　　泽北邨贫烟火狞稚田冬旱倩牛耕老人惆怅逢人诉开尽黄花麦未金
　　洛中三首
　　秋风团扇未惊心笑看妆台落叶侵绣鳯不教金缕暗青楼何处有寒砧
　　不用频嗟世路难浮生各自系悲懽风霜一夜添羇思罗绮谁家待早寒
　　燕巢空后谁相伴鸳被缝来不忍薫薄命敢辞长滴泪倡家未必肯留君
　　寓笔
　　年年镊鬓到花飘依旧花繁鬓易凋撩乱一塲人更恨春风谁道胜轻飇
　　戏题试衫
　　朝班尽说人宜紫洞府应无鹤着绯从此玉皇须破例染霞裁赐地仙衣
　　汴柳半枯因悲柳中隐
　　行人莫叹前朝树巳占河堤几百春惆怅题诗柳中隐柳衰犹在自无身
　　上方
　　花落更同悲木落莺声相续即蝉声荣枯了得无多事只是闲人漫系情
　　寄王赞学
　　黄巻不关兼济业【一作美】青山自保老间身一行万里纎尘静可要张仪更入秦
　　新节
　　转悲新岁重于山不似轻鸥肯复还朱绂纵敎金印换青云未胜白头闲
　　自河西归山二首
　　一水悠悠一叶危徃来长恨阻归期乡关不是无华表自为多惊独上迟
</div>
    <div class="pagination">
<a href="御定全唐诗_page771.html">上一页</a><span>...</span><a href="御定全唐诗_page767.html">767</a><a href="御定全唐诗_page768.html">768</a><a href="御定全唐诗_page769.html">769</a><a href="御定全唐诗_page770.html">770</a><a href="御定全唐诗_page771.html">771</a><span class="current-page">772</span><a href="御定全唐诗_page773.html">773</a><a href="御定全唐诗_page774.html">774</a><a href="御定全唐诗_page775.html">775</a><a href="御定全唐诗_page776.html">776</a><a href="御定全唐诗_page777.html">777</a><span>...</span><a href="御定全唐诗_page773.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
