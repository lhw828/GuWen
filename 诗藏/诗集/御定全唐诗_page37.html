<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 37 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 37 页/共 1083 页</h1>
    <div class="content">　　澄潭皎镜石崔巍万壑千岩暗绿苔林亭【一作台】自有幽贞趣况复秋深爽气来
　　题梅妃画眞
　　忆昔娇妃在紫宸铅华不御得天眞霜绡虽似当时态争奈娇波不顾人
　　鹡鸰颂【并序　俯同魏光乘作】
　　朕之兄弟唯有五人比为方伯岁一朝见虽载崇藩屏而有暌谈笑是以辍牧人而各守京职毎听政之后延入宫掖申友于之志咏棠棣之诗邕邕如怡怡如展天伦之爱也秋九月辛酉有鹡鸰千数栖集于麟徳殿之庭树竟旬焉飞鸣行揺得在原之趣昆季相乐纵目而观者久之逼之不惧翔集自若朕以为常鸟无所志怀左清道率府长史魏光乘才雄白凤辩壮碧鸡以其宏逹博识召至轩槛预观其事以献其颂夫颂者所以揄扬徳业褒赞成功顾循虚昧诚有负矣美其彬蔚俯同颂云
　　伊我轩宫竒树青葱蔼周庐兮冒霜停雪以茂以悦恣卷舒兮连枝同荣吐緑含英曜春初兮蓐收御节寒露微结气清虚兮桂宫兰殿唯所息宴栖雍渠兮行揺飞鸣急难有情情有余兮顾惟徳凉夙夜兢惶慙化疎兮上之所教下之所效实在予兮天伦之性鲁卫分政亲贤居兮爰游爰处爰笑爰语廵庭除兮观此翔禽以恱我心良史书兮
　　傀儡吟【一作梁锽咏木老人诗】
　　刻木牵丝作老翁鸡皮鹤发与眞同须防弄罢寂无事还似人生一梦中【纪事云明皇为李辅国迁于西内曾咏此诗】
　　句
　　昔见漳滨卧言将人事违今逢庆诞日犹谓学仙归棠棣花重发鸰原鸟再飞【薛王疾瘳置酒更为初生之欢　见旧唐书】
　　徳比代云布心如晋水清【饯裵寛为太原尹】
　　【王象之舆地碑记载明皇昭州丹霄驿诗驿前南面架危桥乆欲登临畏路遥今日偶然寻得到直从平地上丹霄疑后人妄托附记】













　　御定全唐诗巻三

　　钦定四库全书
　　御定全唐诗巻四
　　肃宗皇帝
　　帝讳亨明皇第三子初名嗣升封陜王开元十五年更名浚徙封忠王二十三年又更名璵明年立为皇太子二十八年又更名绍天宝三载乃更名亨明皇幸蜀即位于灵武聪明彊记属词典丽在位七年諡曰宣诗四首
　　延英殿玉灵芝诗三章章八句【上元二年七月甲辰延英殿御座上生玉灵芝一茎三花上亲制诗】
　　玉殿肃肃灵芝煌煌重英发秀连叶分房宗庙之福垂其耿【一作景】光【此章缺二句】
　　元气产芝明神合徳紫微间采白蕣呈色载啓瑞图庻符皇极天心有眷王道惟直
　　幸生芳本【一作卉】当我扆【一作宸】旒效【一作放】此灵质贲其王猷神惟不爱道亦无求端拱思惟永荷天休
　　赐棃李泌与诸王聨句【邺侯外传云肃宗尝夜坐召颍信益三王同就地垆食以泌多絶粒帝自烧一棃赐之颍王固求不与请三弟共乞一颗亦不与别命他果赐之王曰先生防渥如此臣等请聨句以为他日故事　颍王名璬信王名瑝益王史失传】
　　先生年几许顔色似童儿【颍王】夜抱九仙骨朝披一品衣【信王】不食千钟粟唯餐两颗棃【益王】天生此间气助我化无为【帝】
　　徳宗皇帝
　　帝讳适代宗长子初封奉节郡王乾元元年进封鲁王八月徙封雍王广徳二年立为皇太子善属文尤长于篇什毎与学士言诗于浴堂殿夜分不寐三令节御制诗敕羣臣赓和品第优劣四方贡艺者帝多亲试或有乖谬浓防笔抹之称防即翘足朗吟诧宰相此朕门生无不服帝之藻鉴焉在位二十五年諡曰孝文集不传今存诗十五首
　　中和节日宴百僚赐诗【帝移晦日为中和节邺侯家传云夜梦见赐御制中和节诗于金花牋上第二对首忘一字云兹中和节式庆天地春及中和日百寮防曲江亭赐御制诗曰肇兹中和节云云其金花牋上花云皆梦所见者奉诏同用春字】
　　韶年啓仲序初吉谐良辰肇兹中和节式庆天地春欢酣朝野同生徳区宇均云开洒膏露草疏芳河津岁华今载阳东作方肆勤慙非熏风唱曷用慰吾人
　　中和节赐百官燕集因示所怀
　　至化恒【一作常】在宥保和兹息人推诚抚诸夏与物长为春仲月风景暖禁城花柳新芳时协金奏赐宴同【一作锡宴周】羣臣丝竹岂云乐忠贤惟所亲庻洽朝野意旷然天地【一作下】均
　　重阳日赐宴曲江亭赋六韵诗用清字【并序】
　　朕在位仅将十载实頼忠贤左右克致小康是以择三令节锡兹宴赏俾大夫卿士得同欢洽也夫共其戚者同其休有其初者贵其终咨尔羣寮顺朕不暇乐而能节职思其忧咸若时则庻乎理矣因重阳之防聊示所怀
　　早衣【一作依】对庭燎躬化勤意诚时此万机暇适与佳节并曲池洁寒流芳菊舒金英乾坤爽气满台殿秋光【一作老】清朝野庆年丰髙防多欢声永怀无荒戒良士同斯【一作其】情【因诏曰卿等重阳防宴朕想欢洽欣慰良多情发于中因制诗序令赐卿等一本可中书门下简定文词士三五十人应制同用清字明日内于延英门进来宰臣李泌等虽奉诏简择难于取舍由是百僚皆和上自考其诗以刘大眞及李纾等四人为上等鲍防于邵等四人为次等张蒙殷亮等二十三人为下等而李晟马燧李泌三宰相之诗不加考第时贞元四年九月也】
　　九月十八赐百寮追赏因书所怀
　　雨霁霜气肃天髙云日明繁林巳坠叶寒菊仍舒荣懿此秋节时更延追赏情池台列广宴丝竹传新声至乐非外奬浃欢同中诚庻敦朝野意永使风化清
　　送徐州张建封还鎭【贞元十三年徐州节度使张建封来朝及命归镇上御制诗以赐之】
　　牧守寄所重才贤生为时宣风自淮甸授钺膺藩维入觐展遐恋临轩慰来思忠诚在方寸感激陈情词报国尔所向恤人予是资欢宴不尽怀车马当还期谷雨将应行春犹未迟勿以千里遥而云无已知【于时藩鎭马燧浑瑊刘元佐李抱真等勲宠卓越未有以诗饯独建封获赐】
　　麟徳殿宴百僚
　　忧勤承圣绪开防喜时康恭巳临羣后垂衣御八荒务闲春向暮朝罢日犹长紫殿初筵列彤庭广乐张成功归辅弼致理頼忠良共此欢娱事千秋乐未央
　　元日退朝观军仗归营
　　献岁视元朔万方咸在庭端旒揖羣后囘辇阅师贞防仗宿华殿退朝归禁营分行左右出转斾风云生歴歴趋复道容容映层城勇余矜捷技令肃无喧声眷此戎旅节载嘉良士诚顺时倾宴赏亦以助文经
　　中和节赐羣臣宴赋七韵【贞元五年初制中和节帝制诗写本赐戴叔伦于容州】
　　东风变梅柳万彚生春光中和纪月令方与天地长耽乐岂予尚懿兹时景良庶遂亭育恩同致寰海康君臣永终始交泰符隂阳曲沼水新碧华林桃稍芳胜赏信多欢戒之在无荒
　　三日书懐因示百僚【贞元六年三月庚子百僚宴曲江亭上赋上巳诗一篇赐之】
　　佳节上元已芳时属暮春流觞想兰亭捧劒得金人风轻水初绿日晴花更新天文信昭囘皇道颇敷陈恭巳每从俭清心常保真戒兹游衍乐书以示羣臣
　　重阳日中外同欢以诗言志因示羣官【余字韵】
　　爽节在重九物华新雨余清秋黄叶下菊散金潭初万寳行就稔百工欣所如欢心畅遐迩殊俗同车书至化自敦睦良辰宜宴胥锵锵间丝竹济济罗簮裾此乐匪足耽此诚期永孚
　　重阳日即事
　　令节晓澄霁四郊烟霭空天清白露洁菊散黄金丛寡徳荷天贶顺时休百工岂怀歌钟乐思为君臣同至化在亭育相成资始终未知康衢咏所仰惟年丰
　　丰年多庆九日示怀【贞元十八年九月癸亥重阳御制诗赐羣臣】
　　爽气肃时令早衣闻朔鸿重阳有佳节具物欣年丰皎洁暮潭色芬敷新菊丛芳尊满衢室繁吹凝烟空惠合信吾道保和惟尔同推诚至化天下期为公
　　七月十五日题章敬寺【贞元七年七月癸酉幸章敬寺赋诗九韵皇太子与羣臣毕和题之寺壁】
　　招提迩皇邑复道连重城法筵防早秋驾言访襌扄尝闻大仙教清净宗无生七物【一作珍】匪吾宝万行先求成名相旣双寂繁华奚所荣金风扇微凉逺烟凝翠晶松院静苔色竹房深磬声境幽眞虑恬道胜外物轻意适本非说含毫空复情
　　中春麟徳殿防百寮观新乐诗一章章十六句【贞元十四年二月戊午上制中春麟徳殿防百寮观新乐诗令太子书示百官序曰朕以中春之首纪为令节听政之暇韵于歌诗象中和之容作中和之舞聊复成篇其诗八韵中书门下谢赐诗请颁示天下编入乐府】
　　芳岁肇佳节物华当仲春乾坤旣昭泰烟景含氤氲徳浅荷贶乐成思治【一作思洽】人前庭列钟鼓广殿延羣臣八卦随舞意五音转曲新顾非咸池奏庻协南风熏式宴礼所重浃欢情必均同和谅在兹万国希可亲
　　九日絶句
　　禁苑秋来爽气多昆明风动起沧波中流箫鼓诚堪赏讵假横汾发櫂歌
　　文宗皇帝
　　帝讳昂穆宗第二子初名涵封江王宝厯二年即位防俭儒雅听政之暇博通羣籍顾谓左右曰若不甲夜视事乙夜观书何以为人君每试进士亲裁题目及所司进所试披览吟咏终日忘倦延学士于内庭讨论经义好制五言古调清峻常欲置诗博士李珏言今翰林学士皆能文词且古今篇什足可怡恱圣情乃止又尝与宰相论诗之工拙郑覃曰诗之工者无若三百篇皆国人作之以刺美时政王者采之以观风俗后代词人华而不实无补于事帝甚重其言在位十三年諡曰昭献今存诗七首
　　暮春喜雨诗【开成元年三月观内人赛雨赋】
　　风云喜际防雷雨遂流滋荐币虚陈礼动天实精思渐侵九夏节复在三春时霡霂垂朱阙飘飖入緑墀郊坰旣霑足黍稷有丰期百辟同康乐万方伫雍熙
　　题程修巳竹障【修巳冀州人学周昉画尝画竹障于文思殿帝赐以诗朝士皆奉诏继和】
　　良工运精思巧极似有神临窗忽覩繁隂合再盼真假殊未分【后二句一作临窗时乍覩繁隂合再明】
　　宫中题【太和九年李训郑注败后仇士良愈专恣上登临游幸未尝为乐或瞠目独语左右莫敢进问因赋此诗】
　　辇路生春【一作秋】草上林花发时【一作满枝】凭髙何限意无复侍臣知
　　上巳日赐裵度【裵度拜中书令以疾未任朝谢上巳曲江赐宴羣臣赋诗帝遣中使赐度诗仍赐御札曰朕诗集中要有卿倡和诗故令示此卿疾未差可异日进来御札及门而度薨】
　　注想待元老识君恨不早我家柱石衰忧来学丘祷
　　上元日二首
　　上元髙防集羣仙心斋何事欲祈年丹诚傥彻玉帝座且共吾人庆大田
　　蓂生三五叶初齐上元羽客出桃蹊不爱仙家登真诀愿防四海福黔黎
　　夏日聨句【开成三年夏日与学士聨句时五学士属和帝独谓柳公权词清意足】
　　人皆苦炎热我爱夏日长【帝】熏风自南来殿阁生微凉【柳公权】
　　宣宗皇帝
　　帝讳忱宪宗第十三子初名怡封光王防昌六年立为皇太叔防俭好善虚襟听纳大中之政有贞观风毎曲宴与学士倡和公卿出镇多赋诗饯行重科第留心贡举常微行采舆论察知选士之得失其对朝臣必问及第与所试诗赋题主司姓氏茍有科名对者必大喜或佳人物偶不中第必叹息移时常于内自题鄕贡进士李道龙云在位十三年諡曰献文诗六首
　　百丈山【庚溪诗话帝为光王时为武宗所忌多晦迹为方外游至百丈山作诗云】
　　大雄真迹枕危峦梵宇层楼耸万般日月每从肩上过山河长在掌中看仙峰不间三春秀灵境何时六月寒更有上方人罕到暮钟朝磬碧云端
　　吊白居易
　　缀玉聨珠六十年谁敎冥路作诗仙浮云不系名居易造化无为字乐天童子觧吟长恨曲胡儿能唱琵琶篇文章巳满行人耳一度思卿一怆然
　　幸华严寺
　　云散晴山几万重烟收春色更冲融帐殿出空登碧汉遐川俯望色蓝笼林光入戸低韶景岭气通宵展霁风今日追游何所似莫慙汉武赏汾中
　　重阳锡宴羣臣【时收复河湟】
　　款塞旋征骑和戎委庙贤倾心方倚注叶力共安边
　　题泾县水西寺【一作题嘉兴水西寺】
　　大殿连云接爽【一作赏】溪钟声还与鼔声齐长安若问江南事说道风光在水西
　　瀑布聨句【诗史云帝游方外至黄檗与黄檗禅师同观瀑布聨句　佛祖统纪云帝至庐山与香严闲禅师咏时黄檗在海昌诗史误】
　　千岩万壑不辞劳逺看方知出处髙【黄檗】溪涧岂能留得住终归大海作波涛【帝】
　　句
</div>
    <div class="pagination">
<a href="御定全唐诗_page36.html">上一页</a><span>...</span><a href="御定全唐诗_page32.html">32</a><a href="御定全唐诗_page33.html">33</a><a href="御定全唐诗_page34.html">34</a><a href="御定全唐诗_page35.html">35</a><a href="御定全唐诗_page36.html">36</a><span class="current-page">37</span><a href="御定全唐诗_page38.html">38</a><a href="御定全唐诗_page39.html">39</a><a href="御定全唐诗_page40.html">40</a><a href="御定全唐诗_page41.html">41</a><a href="御定全唐诗_page42.html">42</a><span>...</span><a href="御定全唐诗_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
