<!DOCTYPE html>
<html>
<head>
    <meta charset="UTF-8">
    <title>御定佩文斋咏物诗选 - 第 96 页/共 386 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋咏物诗选 - 第 96 页/共 386 页</h1>
    <div class="content">









　　御定佩文斋咏物诗选卷一百
　　钦定四库全书
　　御定佩文斋咏物诗选巻一百一
　　渡类
　　五言古
　　初至崖口　　　　　　　　【唐】宋之问
　　崖口众山断嵚崟耸天壁气冲落日红影入春潭碧锦缕织苔藓丹青画松石水禽泛容与岩花飞的皪微路从此深我来恨于役惆怅情未巳羣峰暗将夕
　　横龙渡　　　　　　　　　【唐】刘长卿
　　空传古岸下曽见蛟龙去秋水晚沈沈犹疑在深处乱声沙上石倒影云中树独系一扁舟樵人往来渡
　　七言古
　　古箭渡　　　　　　　　　【明】程敏政
　　古箭渡头春水急古箭铺下春泥湿风吹一道雨微收黒压四山云未入邮亭饭罢闻竹鸡肩舆扶过苍崖西行人道侧乱相指雨阵复来云脚齐
　　五言律
　　早发夀安次永济渡　　　　【唐】许　浑
　　东西车马尘巩洛与咸秦山月夜行客水烟朝渡人树凉风浩浩沙浅石磷磷防待功名就扁舟寄此身
　　晩泊汉江渡　　　　　　　【唐】刘　畋
　　末秋云木轻莲拆晚香清雨下侵苔色云凉出浪声叠防依岸尽微照映堤明渡吏巳头白遥知客姓名
　　过髦塘渡　　　　　　　　【宋】杨万里
　　雪浪无坚岸金沙有退痕断桥犹半版潄树欲枯根为问新来涨今年第几番昨来愁此渡巳济不堪论
　　泊白沙渡　　　　　　　　【宋】真山民
　　日暮片防落渡头生暝烟与鸥分渚泊邀月共船眠灯影渔舟外湍声客枕邉离懐正无奈况复听啼防
　　过下杯渡　　　　　　　　【宋】陈与义
　　夜宿下杯馆朝鸣一棹东湖平天尽落峡断海横通冉冉云随舸茫茫鸟遡风仙人蓬岛上遥见我乗空
　　晓渡　　　　　　　　　　【明】李言恭
　　烟树晓栖鸦长汀带白沙中流聊击楫新水悮浮槎云与人争渡春随客到家遥知飞防日开落石城花
　　七言律
　　利州南渡　　　　　　　　【唐】温庭筠
　　澹然空水带斜晖曲岛苍茫接翠微坡上马嘶看棹去柳邉人歇待船归数丛沙草羣鸥散万顷江田一鹭飞谁解乘舟寻范蠡五湖烟水独忘机
　　桃花渡　　　　　　　　　【明】沈　贞
　　渡头浑似曲江濵谁种桃花隔世尘红雨緑波三月暮暖风黄鸟数声春舟横落日非无主树隔层霞不见人几欲前源访仙迹迷茫何处问通津
　　五言絶句
　　松滋渡　　　　　　　　　【唐】司空图
　　步上短亭久看回官渡船江乡宜晚霁楚老语丰年
　　芳草渡　　　　　　　　　【唐】皮日休
　　谿南越乡首古柳渡江深日晩无来客闲船系緑阴
　　七言絶句
　　涔阳渡　　　　　　　　　【唐】司空图
　　楚田人立带残晖驿迥邨幽客路微两岸芦花正萧飒渚烟深处白牛归
　　晩渡　　　　　　　　　　【唐】陆龟蒙
　　半波风雨半波晴渔曲飘秋野调清各漾莲船逗邨去笠檐簑袂有残声
　　北渡　　　　　　　　　　　陆龟蒙
　　江客柴门枕浪花鸣机寒橹任呕哑轻舟过去眞堪画惊起鸬鷀一阵斜
　　过杨二渡　　　　　　　　【宋】杨万里
　　春迹无防可得寻不将诗眼看春心莺邉杨柳鸥邉草一日青来一日深
　　过仙人渡　　　　　　　　【宋】王十朋
　　此去神仙路不迷直从洞口到桃蹊仙人心境无名利笑我频年渡此谿
　　夜过黄泥渡　　　　　　　【元】许　谦
　　夜深风息水安流白鴈黄芦满眼秋行李萧萧官櫂稳卧看明月过眞州
　　芦子渡　　　　　　　　　【明】王守仁
　　百里晴沙江水长芦花风起碧天凉客舟会泊西城下满地砧声两岸霜








　　御定佩文斋咏物诗选巻一百一
　　钦定四库全书
　　御定佩文斋咏物诗选巻一百二
　　潮类
　　五言古
　　赋得观潮　　　　　　　　【梁】任　昉
　　云容杂浪起楚水漫吴流渐看遥树没稍见碧天浮渔人迷旧浦海鸟失前洲不测沧溟旷轻鳞幸自游
　　五言律
　　淮潮　　　　　　　　　　【宋】梅尧臣
　　汐潮如有信时向旧痕生始觉囘波定还看曲渚平舞鸥随上下寒日共浮倾后夜人无寐遥听入浦声
　　五言排律
　　樟亭观潮　　　　　　　　【唐】宋　昱
　　涛来势转雄猎猎架长风雷震云霓里山飞霜雪中激流髙失岸吹涝上侵空翕辟乾坤异盈虚日月同艅艎从陆起洲渚隔阡通跳沫喷岩翠翻波带景红怒湍初
　　扺北却浪复归东寂听堪増勇晴看自发蒙伍生传或谬枚叟说难工来信应无巳申威亦匪穷冲腾如决胜廻合似相攻委质任平视谁能涯始终
　　七言律
　　观潮　　　　　　　　　　【唐】朱庆余
　　木落霜飞天地清空江百里见潮生鲜飇横海鱼龙气晴雪喷山雷鼔声云日半阴川渐满客防皆过浪难平髙楼晓望无穷意丹叶黄花绕郡城
　　泝潮　　　　　　　　　　【宋】苏　辙
　　匹练萦囘出海门黄泥先变碧波浑初来似欲倾沧海正满真能倒百源流枿飞腾竟何在扁舟睥睨久仍存自惭不作山林计来往终随万物奔
　　海潮图　　　　　　　　　【宋】楼　钥
　　钱塘佳月照青霄壮观仍看半夜潮每恨形容无健茟谁知收拾在生绡荡揺直恐三山没咫尺真成万里遥金阙岧嶤天尺五海王自合日来朝
　　次韵鲁参政观潮　　　　　【元】柳　贯
　　怒涛卷雪过樟亭人立西风酒斾青日毂行天浮左界地机激水出东溟倒排山岳穷千变阖辟云雷竦百灵望海楼头追胜赏坐中賔众弁如星
　　渔浦春潮　　　　　　　　【元】钱惟善
　　江涨夜来髙几寻轻涛拍岸失蹄涔迟明防发星滩逺尽日舟横雨渡深杜若风囘頳鲤上桃花浪起白鸥沈越人艇子来何处欵乃时闻空外音
　　钱塘观潮　　　　　　　　【元】仇　逺
　　一痕初见海门生顷刻长驱作怒声万马突围天鼔碎六鼇翻背雪山倾逺朝魏阙心犹在直上严滩势始平寄语吴儿休踏浪天河防象正纵横
　　七言絶句
　　潮　　　　　　　　　　　【唐】白居易
　　早潮才落晚潮来一月周流六十廻不独光阴朝复暮杭州老去被潮催


</div>
    <div class="pagination">
<a href="御定佩文斋咏物诗选_page95.html">上一页</a><span>...</span><a href="御定佩文斋咏物诗选_page91.html">91</a><a href="御定佩文斋咏物诗选_page92.html">92</a><a href="御定佩文斋咏物诗选_page93.html">93</a><a href="御定佩文斋咏物诗选_page94.html">94</a><a href="御定佩文斋咏物诗选_page95.html">95</a><span class="current-page">96</span><a href="御定佩文斋咏物诗选_page97.html">97</a><a href="御定佩文斋咏物诗选_page98.html">98</a><a href="御定佩文斋咏物诗选_page99.html">99</a><a href="御定佩文斋咏物诗选_page100.html">100</a><a href="御定佩文斋咏物诗选_page101.html">101</a><span>...</span><a href="御定佩文斋咏物诗选_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
