<!DOCTYPE html>
<html>
<head>
    <meta charset="UTF-8">
    <title>古今禅藻集 - 第 34 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今禅藻集 - 第 34 页/共 59 页</h1>
    <div class="content">　　顿悟
　　巳处空华界未作空华游寄书辞猨鹤倜傥蹈三洲自负空诸取物色非世求囊琴贵无涉水贵虚舟
　　亲【并引】
　　先父母生余兄弟六人伯仲皆成立食贫予最防钟二人爱防巳丑歳疾疫我母弗禄而父亦相踵下世明年四月感念生死出家胥山之古刹身为释子业尚兼儒每诵蓼莪之什澘然涕窃自谓子于父母生养死人子恒职今既失生养而双柩露一隅更独何安越辛丑歳星冉冉一周矣乃以事谋诸伯仲俱以贫力不堪襄事又一载为壬寅冬余有方外游欲速酬前愿然又未能卜地亡何有从兄者悯余孝思指祖茔昭次可权厝予曰生寄死归何地非权乎遂罄衣鉢之资办塟具因思禅衲不欲立文字破白业之戒然此一段苦心又不敢同沦黄壤况诗出性情之正昔贤所不禁于是僧而诗借文字以纪事纵有败实之议余心甘之矣
　　昔遭家不造天步膺多圯骨肉既分崩恒产荡无纪束髪方外游一鉢为耒耜防防越故步孤云任生死弱丧十二年耀灵急飞矢忽因囘飇驰转蓬归故里风尘拜双柩衔悲不能弭六子非令人埋骨无寸址蓼莪化伊蒿瓶罄罍为耻遂捐分寸畜拮据营旧垒秪欲栖游魂不贵图龙耳缅懐鬻身贤负土奔若驶厥冬卜日执绋氷雪里长恨抱终天苦海悲无底光仪蔑见期心戚如齧指爱水竭涕泪白云徒陟屺生当未成童曷解羞甘防死则为桑门丧礼不庀葢棺论富贵臧否定没齿一坏当佳城万事苟巳矣赍送无劒遗纪年聊树梓鹤归乏华表奠亏坛壝薤歌拟白花啼鸟述哀诔灵气通硖山孝思流长水余亦电露命胡能守禋祀须凭清江神年年荐芳芷
　　寒山访雪谷师　　　　　　　　智舷
　　寒山太湖东六月雪埋坞时有天耳师巢居类巢父春秋未半百气骨自高古清泉冻连底蹲石怒狮虎此中除梅花无物入岩户
　　四言附
　　梦萱堂诗二首　　　　　　　道衍
　　其萱阳阳形于我梦落月屋梁俨觌母容我侍母侧笑言雍雍恍惚不见痛伤奚穷
　　韡韡其萱翼翼其堂有禄可养母矣云亡伤母之亡如剚我肠夙夜靡寜雨泪其滂
　　焦山讲塲未竟有僧欲解锡归檇李因作此诗以
　　送之兼戒之也　　　　　　　　法杲【四首】
　　回风弄江江色上岸船深浪髙笑语中断【一解】苍巘叠足红尘折腰毕竟飞锡何如挂瓢【二解】良眸瞩天寒碧万里试一捏间花相乱起【三解】于弹指间云颿瞥开白月在树囘头影来【四解】层渊毓珠颓璞韫璧摧光敛华合啄三尺【五解】狻座俨肃拈花聚徒巳破顔者归欤归欤【六解】
　　送空云
　　云物乃幻迹何西东倚空现质灭还从空【一解】金沙飞光落日满渡呉关楚关祗隔春雾【二解】舞櫂发艇彼何人斯开波弄沫乘流去之【三解】霞天之根朶朶绀色匪江禽形是衣裳裓【四解】沙阔树短山遥水穷踶跂斫额峭哉东风【五解】
　　米珠谣
　　西星而东南星而北孤防肖鬼丁壮司贼拦街者青挨门者黄妻孥在路父母谁汤身乎身乎何时殒乎
　　其二
　　日煎煎风猎猎断苗根杀苗叶朝炊防暮易子朱顔皴白头死白头何足惜人儿讵为食
　　赠余君献　　　　　　　　　　如愚
　　上天须龙行地须马治帛归工韫玉待价子抱材天寜攸舍惶惶黔首危若倒悬摇摇社稷载覆载顚大人格君子其勉旃勉旃谓何即躬匪他天爵既至人爵斯多辟彼沧溟靡让细河犹彼泰山惟髙惟峩日居月诸保合太和太和既保孰徃匪道光虽未升日出其杲声虽未风则偃草圣王需材用支倾宇贤人冀位匪禄是取在昏为炬在旱为雨握髪姬公过门夏禹靡曰非勤徒尊万古子我同心薄言用深他山攻玉顽石砺金况同桑梓降志虚襟既索余赠余为子箴勉矣含惜哉寸隂
　　懐同门友呉江　　　　　　　　正勉
　　歳华代谢万窍怒号参商入望心焉忉忉瞻彼阳鸟顾俦而嗸矧伊人矣不念同
　　与子睽隔太湖之傍太湖虽广一苇可杭跂望靡及烟水苍茫中心莫逆珍重风霜
　　自昔同门师彼道林式今两地抚景沈吟虽有焦尾谁为知音瞻彼白云实劳我心
　　客游虽乐犹谓路难绨之义古人所叹他山之栢可保歳寒薄言结屋与子盘桓
　　彤云羃野霜霰凄其感彼歳暮中心迟迟我日既迈而月斯驰立身修业有愧良时
　　双鱼不达曷惠德音风飘敝衲念子实深江梅落落朔雪隂隂愿言把披我素琴
　　六言附
　　寄山中僧　　　　　　　　　　道衍【七首】
　　銕锡惟行磵谷葛衣不受埃氛百丈泉边坐石千头松下眠云餐芝每呼樵伴采菌时惊鹿羣孤踪既留世外髙风肯使人闻
　　转应词二首
　　新栁新栁掩映溪头渡口长条未绊游人正是江南早春春早春早风雨独行古道
　　斜日斜日门外马蹄声疾林栖鸟尽飞还霞彩红衔逺山山逺山逺莫恠行人归晩
　　张山人适见访暮归口号
　　隔水茅堂尘静临蹊松户时开烟碧磵边非草云白山前是梅琴为知音一曲酒縁得意多杯今日乘骖且去明朝带鹤重来
　　春日西溪即事二首
　　云断山峯逺逺树回溪路斜斜酒旗风飏村店牛衣日晒田家唤妇鸠藏密竹引雏鸭聚圆沙人晩櫂歌归去争先去折汀花
　　人家半依沙觜舟子长停岸足杨栁三株五株桃花一簇两簇斜阳澹澹牵黄逺水盈盈涨緑老翁忘却投纶因看晴鸥对浴
　　起宗征公承防内经馆书记次杨礼部循吉韵
　　常时不妨论道暇日来叅老禅华雨蒙蒙双树藤萝隠隠诸天细吟诗句乆坐浄扫山床独眠去梦不知何许朦胧疑到君前
　　梦三秀弟　　　　　　　　　　正勉
　　花冥冥兮月移灯青青兮曙时念萍踪兮寥廓梦寻君兮天涯神为马兮云使披苍雾兮遐驰风飘飘兮孤锡草萋萋兮相思山窈窕兮深入忽逢君兮采芝坐松根兮长啸言来路兮多岐弄流水兮促膝鸟嘤嘤兮日迟惬素志兮独徃得附翼兮琼枝既沾沾兮遗世乐深谷兮逶迤树莲花兮白业誓千秋兮追随适春莺兮唤醒遡前境兮凄其转思君兮若梦恍池塘兮题诗














　　古今禅藻集巻十九
　　钦定四库全书
　　古今禅藻集卷二十
　　明释正勉释性同辑
　　明【七言古诗】
　　高皇躬率舟师至鎭江浮子门受降伪呉旋师驻
　　蒜山下幸拱真庵赋此以献　　　　　　　常钦
　　天人西来乗赤龙手握宝劒青芙蓉出师百万皆英雄四方上下云相从大船椎鼓声雷同斩蛟射鲸沧海中湏臾日出扶桑东波平浪息天无风归来奏凯登九重斯民有頼歌年丰祝皇夀比南山崇邦基永永传无穷
　　君子交行赠吕日新　　　　　　　　　　梵【四首】
　　君不见车轮碾地不碾尘尘暗却遮车上人又不见马口吸泉不吸月月明岂解心中渇所以君子交毋为小人絶
　　海东青行
　　海东青髙丽献之天子庭万人却立不敢睨玉爪金眸铁作翎心在寒空鞲在手一生自猎知无偶孤飞直出大鹏前猛志岂落鴐鵞后是日霜风何栗冽长杨树羽看腾瞥奔云突雾入紫霄狡兔妖蟇洒丹血束身归来如木鸡众鹘欲并功难齐尔辈无材空碌碌不应但费官厨肉
　　春日花下听弹琵琶效醉翁体
　　仆本南海人暂为北京客朝游金张园暮宿许史宅二月春风吹百花朱朱粉粉相钩加银鞍绣勒少年子对花下马弹琵琶大弦掩抑花始开花重坠枝枝更斜小弦变作花烂漫雨防骤打烟浓遮鹧鸪从何来逺在天之涯钩辀格磔忽惊起不知飞在谁人家又闻黄鹂声睍睆如断复续续复断布指似嫌宫调缓别写羣鴈鸣霜暖兼葭浦深风萧骚一只两只飞渐髙天长地逺望不见使我囘首心烦劳我谓少年弹且止钱塘去国三千里每到春来花最多鹧鸪能舞黄鹂歌去年随鴈同沙漠听此琵琶殊不乐少年笑我君太痴人生行乐须其时此中正自有佳处但畏闲愁纒绕之
　　北邙行
　　请君停一觞听我歌北邙北邙在何许乃在洛之阳洛阳城中千万家无有一家免乱亡天地开辟来死者生之常逺如上古诸皇帝卒弃四海归山冈冨贵浮云亦易灭筋骸化土诚堪伤汉陵发掘竟何事后世更留珠玉装而况将军坟不为荆杞荒野火烧林断碑碣牧童见草呼牛羊当其得志时直欲凌云翔天子不敢忤羣臣非鴈行娇儿聪明尚贵主爱女秀丽专椒房昨日铸印大如斗今日临轩封作王风雷起掌握瓦砾含辉光权势有时尽乱衰无处禳娇儿爱女替不得防防血泪沾衣裳白马素车出门去未知魂魄游何乡土枭飞来树袅袅石兽对立烟苍苍万歳千秋共一尽髙堂大宅空相望
　　题米南宫云山图　　　　　　　来复【六首】
　　南宫米黻生殊方驰名畵史妙莫当墨云翻空太隂黑功夺造化开防茫酒酣放笔情烂漫爱冩长林带溪岸昆仑移得毫芒间数防浮云落天半鸭嘴滩头沙浦通鲤鱼浪飐苔花风山腰路险不可屐飞瀑倒挂青天虹我忆南游遡湘沔七十二峯长对面赤壁山髙看洞庭一道澄波泻秋练人生谁无丘壑怀可奈尘土羁长才子陵不遇刘文叔钓台未必髙云台展图颇识旧行处彷佛防钟隔烟树荒尽菱租老未归寄书欲问沙头鹭
　　秦淮谣送郑太守归光州石盘山
　　金陵古帝州山水天下壮大江九道通秦淮白头浪蹴桃花涨一苇不可杭倒浸钟山青虎石何崔嵬髙压长干城年年送人此离别官栁条青几囘折冥鸿望断三山烟重到怜君头似雪呼酒鳯凰台解君金荔枝人生冨贵岂不乐角巾归里今奚为北渡秦淮水西登石盘山黄鹤招欲来心与云俱闲草堂只在青松里大儿将车小儿喜斑斓舞防春当筵斫鲙雕盘奉双鲤我歌秦淮谣送君长淮归乞得闲身谢明主千金不换秋荷衣莫笑囊无钱留取百篇诗他年太史传循吏观风载诵甘棠词
　　遯游方丈歌为刘嗣庭赋
　　吾爱淮南王种桂小山里日与八公徒虚游闲遁世今是淮南孙束书不谒诸侯门东望蓬莱觅方丈扶摇欲驾天池鹍秀眉长身髪如漆惊座髙谈颇竒逸浩然俊气横清秋穷途懒屈黄金膝弱水岂无路飞仙邈难期蜕骨果有术富贵将焉为男儿胸次隘八区托身何处山岩居但令忘世即嘉遯漫游天地皆蘧庐朝揖洪崖君暮接浮丘伯挂劒扶桑枝种玉蓝田石时人不识烟霞踪南征北走如旋蓬九市滚滚炎埃红白云半间谁与同我有十笏地薝卜围香风乃在天竺飞来之鹫峯斯当扫月渡双涧金波别种金夫容燕坐狮子牀篝灯听防钟愿洗玻瓈酌甘露散花三绕毘耶翁
　　渔乐图为茅指挥题
　　渔郎家住鸬鷀湾水云千顷茅三间太平身不识官府只将网罟营朝餐大儿扳露两膊小儿鸣橹垂双鬟烟波托命作畎畆蒲蓑不怕风雨寒东泛白苹渚西泊黄芦滩水边长觅鸥鹭伴天上那识鹓鸾班得鱼归来慰妻子收拾丝纶坐蓬底菱租剰有输官钱沽酒街头籴新米紫蠏黄金螯白鲫丹砂尾错襍罗盘餐交欢聚邻里有身谁无衣食谋昨日红顔今白头铜駞陌上车如流扰扰尘土何时休我爱严子陵脱身如老鹤钓雪桐江台髙情付寥廓人生胡为困羁缚对此新图壑扁舟弄月歌沧浪谁似渔家有眞乐
　　赤壁图为胡允中赋
　　江空水落寒无波倚天赤壁高嵯峨雪堂老苏从二客防酒夜载扁舟过中流扣舷发棹歌有酒不饮当如何鳜鱼三尺鲙白雪临风细酌金叵罗酒酣耳热歌再起直遡空明三百里一声孤鹤横江来明月在天天在水酹月呼嫦娥仰天听天语洞箫吹彻广寒秋却挟飞仙共髙举人生行乐须及时昨日少壮今日衰功名自昔等炊黍英雄徒为曹瞒悲畵史独何心丹青托千载江云山月想登临彷佛图中见风采后来游赏岂乏贤文章不如元祐前万金词赋烂星斗追逐骚雅光聨翩先生别去陵谷迁漠漠宇宙迷荒烟临臯鹤梦骨可仙谁同此乐消闲年
　　题庐陵王子嘉古城读书处
　　古城隂处饶古木古城城下烟水緑江上茅堂昼掩扉知是先生读书屋先生山泽列仙癯箧无黄金家有书灯火辛勤三十载添得秋霜生鬓须清晨起待檐光白暮读陈编眼如月坚心自下董生帷兀坐忘穿管寜榻平生学迈师古人不负堂堂八尺身多病岂堪金带系归来独钓碧溪春富贵浮云我何有不如相遇一杯酒古城山色年年青春风多种门前栁
　　送演南宗归四明兼简见心　　　万金
　　故人昔载游呉中珊瑚文采惊诸公故人今住双峯寺四海象龙方竞至演也昂昂才出羣入室有语曾亲闻骅骝騕褭日千里孰比凡马徒纷纭去年渡江秋巳暮武林山空不肯住南湖十月霜雪繁挂锡还依雪深处芝兰玉树三弟昆黄巻青灯几寒暑二难中间有季方五常白眉应最良蒹葭无由得并倚棠棣自可相辉光春风浩荡古泽国花发城南映城北听莺谁遣杜鹃啼折栁更怜芳草色客衣飘飘何所之故山薇蕨令人思跋涉长途善自保陞堂为道同襟期
　　桂之树行　　　　　　　　　　宗泐【十五首】
　　桂之树桂生一何偏两株分立于庭前西株顦顇东株妍桂之树桂生一何蠧西株方来采其荣东株又复无人顾桂兮桂兮非汝怜纵观万事无不然武安堂上席方暖魏其门前秋草芊莫道荣枯长异势从来反覆无根蔕髙歌感激君不听请君试看庭前桂
　　陇头水
　　陇树苍苍陇坂长征人陇上回望乡停车立马不能去况复陇水惊断肠谁言此水源无极尽是征人流泪积拔劒斫断令不流莫教惹动征人愁水声不断愁还起泪下还滴东流水封书和泪付东流为我殷勤达乡里
　　风入松
　　髙堂初宵山月门长松飗飗奏清声清声希防坐独听援琴细意写得成调转轸声方起忽觉松风生绕指更深鬼哭岩前云夜半龙吟泽中水一弹一奏声缓促有似松风时断续含商流征清复哀能使幽人听不足听不足琴忽罢此时寂寂松无风明月满天凉露下
　　春江曲
　　春江沉沉春水满栁条拂水蒲芽短鸳鸯睡美不畏人日色迟迟素沙暖
　　苦寒行
　　祝融峯南三尺雪黄河到底顽氷结洛阳贾客船施胶长安公卿马蹄裂人言冨贵即可避贫贱从来不相弃昨夜树头风簌簌东家孤子号天哭
　　寄逺曲
　　美人别时春尚早清池坐见芙蓉老湘江水满鹧鸪飞梦中歴歴相逢道黄金可变石可移此心皎皎终不欺
</div>
    <div class="pagination">
<a href="古今禅藻集_page33.html">上一页</a><span>...</span><a href="古今禅藻集_page29.html">29</a><a href="古今禅藻集_page30.html">30</a><a href="古今禅藻集_page31.html">31</a><a href="古今禅藻集_page32.html">32</a><a href="古今禅藻集_page33.html">33</a><span class="current-page">34</span><a href="古今禅藻集_page35.html">35</a><a href="古今禅藻集_page36.html">36</a><a href="古今禅藻集_page37.html">37</a><a href="古今禅藻集_page38.html">38</a><a href="古今禅藻集_page39.html">39</a><span>...</span><a href="古今禅藻集_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
