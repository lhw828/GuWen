<!DOCTYPE html>
<html>
<head>
    <meta charset="UTF-8">
    <title>全宋诗 - 第 9666 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9666 页/共 11672 页</h1>
    <div class="content">    诸公道是今乏才，如何此士尚尘埃。
    此行青规更黄阁，拭目孤鸿径寥廓。
    能念南溪病客无，风来肯寄半行书。

杨万里　醉後捻梅花近壁，以灯照之，宛然如墨梅
    老子年来画入神，凿空幻出墨梅春。
    壁为玉板灯为笔，整整斜斜样样新。

杨万里　醉後题壁
    夜寒星斗挂屋椽，我辈把酒不问天。
    语声未怕惊天上，只愁惊起白鸥眠。

杨万里　醉眠夜闻霜风甚紧，起坐达旦二首
    玉酒醺人底昜醒，月底梅影恰三更。
    只嫌老眼清无睡，不道松声听到明。

杨万里　醉眠夜闻霜风甚紧，起坐达旦二首
    雪花旋落旋成融，横作清霜阵阵风。
    一夜急吹君会否？妒他残叶恋丹枫。

杨万里　醉卧海棠图歌赠陆务观
    帝城二三月，海棠一万株。
    向来青女拉滕六，戏与一撼即日枯。
    东皇夜遣司花女，手挼红蓝滴清露。
    染成片片净练酥，乳点梢梢酣日树。
    蓬莱仙人约老翁，寄牋招唤陆龟蒙。
    为花一醉也不惜，就中一事最奇特。
    海棠两岸绣惟裳，是间横著双胡床。
    龟蒙踞床忽倒卧，乌纱自落非风堕。
    落花满面雪霏霏，起来索笔手如飞。
    卧来起来都是韵，是醉是醒君莫问。
    好个海棠花下醉卧图，如今画手谁姓吴？

杨万里　醉吟
    古人亡，古人在，古人不在天应改。
    不留三句五句诗，安得千人万人爱。
    今人只笑古人痴，古人笑君君不知。
    朝来暮去能几许，叶落花开无尽时。
    人生须要印如斗，不道金槌控渠口。
    身前只解皱两眉，身後还能更杯酒。
    李太白，阮嗣宗，当年谁不笑两翁。
    万古贤愚俱白骨，两翁天地一清风。

杨万里　醉吟二首
    十载人间乐与忧，几曾半点到心头。
    梧桐叶上秋无价，蟋蟀声中月亦愁。
    暮角晓锺何日了，苍颜华发此生休。
    吟颠醉蹶知无益，利走名奔有命不。

杨万里　醉吟二首
    三春草草眼中过，未抵三冬乐事多。
    烛焰双了红再合，酒花半蕾碧千波。
    孤寒霜月侬相似，跌宕雪风谁奈何。
    道是闲人没动绩，一枝樵斧一渔蘻。

杨万里　昨日访子上，不遇。裴回庭砌观木犀而归，再以七言乞数枝
    昨携儿辈扣云开，绕遍岩花恣意看。
    苔砌落深金布地，水沉焌透栗堆盘。
    寄诗北阮赊秋色，供我西窗当晚餐。
    小朵出丛须折却，莫教折破碧团栾。

杨万里　左藏南库西庑下纸合负暄戏题
    水衡仙客住冰天，雪囓风餐更禁烟。
    不是移来小阳谷，老夫冻折两诗肩。

杨炜　惜梅
    廿年作伴似相知，积霰层冰花满枝。
    何事一朝攀折尽，暗香疏影系人思。

杨文郁　谒圣林
    悠悠往古继来今，天地无穷照孔林。
    两到金线堂下拜，门生无负百年心。

杨雯　北客
    北客相催发，一日举千帆。
    遥怜庾开府，岁晚望江南。

杨雯　宋武帝庙
    溪声答松风，巨石出老拳。
    古树不知名，岌岌蛟龙缠。
    夕阳互出没，秋华带芳鲜。
    葱葱帝王气，栋宇垂千年。
    虎贲秉霜戟，惨淡生云烟。
    宫人翠龙驾，手持玉连蜷。
    昌明坐恍惚，精神雷在天。
    大呼司雍间，旬月无秦燕。
    昔为万夫特，今受众目怜。
    石马亦埋没，岁时草芊芊。
    小臣异代士，见之泪迸泉。
    齐人思爽鸠，蜀人哀杜鹃。
    江东旧正朔，礼奉敢不虔。
    但愿君王心，不忘载荻船。
    下山又再拜，白日当空悬。

杨雯　宿峡市
    人烟正摇落，楼笛颇清圆。
    老树依山驿，东风上峡船。
    江湖万里外，灯火十年前。
    世路能令老，吾生且醉眠。

</div>
    <div class="pagination">
<a href="全宋诗_page9665.html">上一页</a><span>...</span><a href="全宋诗_page9661.html">9661</a><a href="全宋诗_page9662.html">9662</a><a href="全宋诗_page9663.html">9663</a><a href="全宋诗_page9664.html">9664</a><a href="全宋诗_page9665.html">9665</a><span class="current-page">9666</span><a href="全宋诗_page9667.html">9667</a><a href="全宋诗_page9668.html">9668</a><a href="全宋诗_page9669.html">9669</a><a href="全宋诗_page9670.html">9670</a><a href="全宋诗_page9671.html">9671</a><span>...</span><a href="全宋诗_page9667.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
