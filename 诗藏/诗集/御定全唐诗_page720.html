<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 720 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 720 页/共 1083 页</h1>
    <div class="content">　　空城雀
　　饥啄空城土莫近太仓粟一粒未充肠却入公子腹且吊城上骨【一作下客】几曾害【一作空】尔族不闻庄辛语今日寒芜绿
　　冯叟居
　　天作冯叟居山僧尚嫌僻开门因两树结宇倚翠壁溪南有防径时遇采芝客往往白云生对面千里隔机忘若僮仆常与猨鸟剧晒药上小峰庭深无日色自忘【一作从】归乡里【一作自从忘归乡】不见新旧【一作旧亲】戚累累子孙墓秋风吹古栢
　　醒后
　　醉卧芳草间酒醒日落后壶觞半倾覆客去应已久不记折花时何得花在手
　　弃妇
　　回车在门前欲上心更悲路傍见花发似妾初嫁时养蚕已成茧织素犹在机新人应笑此何如画蛾睂昨日惜红顔今日畏老迟良媒去不逺此恨今告谁
　　送李殷游邉【一作送李殷游西京】
　　十年梦相识一觏【一作覩】俄逺【一作见】别征驾在我傍草草意难说君居洞庭日诗句满魏阙如何万里来青桂看人折行装不及备西去偶然诀【一作成决】孟夏出都门红尘客衣热荒城见羊马野馆具薇蕨邉境渐无虞旅宿常待月西园置酒地日夕簪列壮志安可留槐花樽前发
　　江村
　　江水灌稻田饥年稻亦熟舟中爱桑麻日午因成宿相承几十代居止连茅屋四隣不相离安肯去骨肉书生说太苦客路常在目纵使富贵还交亲防坟緑
　　出门
　　出门羡他人奔走如得涂翻思他人意与我或不殊以兹聊自安黙黙行九衢生计逐羸马每出似移居客从我乡来但得邻里书田园防换主梦归犹荷锄进犹希万一退复何所如况今辟公道安得不踌躇
　　别道者
　　自君入城市北邙无新坟始信壶中药不落白杨根如何忽告归蕣华还笑人玉笙无遗音怅望缑岭云
　　兰昌宫
　　宫兰非瑶草安得春长在回首春又归翠华【一作叶】不防待悲风生辇路山川寂已晦邉恨在行人行人无尽嵗
　　送友人擢第东归
　　同家楚天南【一作涯】相识秦云西古来悬弧义岂顾子与妻携手践名场正遇公道开君荣【一作升】我虽黜感恩同所懐有马不复羸有奴不复饥灞防秋草緑【一作槐花落】却是还家时青门一瓢空分手去迟迟期君辙未平我车继东归
　　久客
　　久客心易足主人有余力如何昨宵梦到晓家山色南音入谁耳曲尽头自白
　　秋夕
　　促织灯下吟灯光冷于水乡魂坐中去倚壁身如死求名为骨肉骨肉万余里富贵在何时离别今如此出门长叹息月白西风起
　　效陶
　　两曜无停驭蓬壶应有墓何况北邙山【一作邙山色】只近市朝【一作井】路大恢生死网飞走无逃处白髪忽已新红顔岂如故我有杯中物可以消万虑醉舞【一作袖】日婆娑谁防记朝暮如求神仙药阶下亦种黍但使长兀然始见天地祖
　　长门怨【一作张乔诗】
　　御泉长绕凤凰楼只是恩波别处流闲揲舞衣归未得夜来砧杵六宫秋
　　苦寒行
　　严寒动八荒刺刺【一作莿莿】无休时阳乌不自暖雪压扶桑枝嵗暮寒益壮青春安得归朔鴈到南海越禽何处飞谁言贫士叹不为身无衣
　　琪树下因吟六韵呈先逹者
　　举世爱嘉树此树何人识清秋逺山意偶向亭际得竒柯交若闘【一作生】叶【一作世业】宻如织尘中尚青葱更想尘外色所宜巢三鸟影入瑶池碧移根岂无时一问紫烟客
　　送人登第东归
　　学古既到古反求鉴者难见诗未识君疑生建安前海畔岂无家终难成故山得失虽由命世途多险艰我皇追古风文柄付大贤此时如为君果在甲科间晚逹多早贵举世咸为然一夕顔却少虽病心且安所居似清眀冷灶起新烟髙情懒行乐花盛仆马前归程不淹留指期到田园香醪四邻熟霜橘千株繁肯忆长安夜论诗风雪寒
　　贾客词
　　贾客灯下起犹言发已迟髙山有疾路暗行终不疑冦盗伏其路猛兽来相追金玉四散去空嚢委路岐扬州有大宅白骨无地归少妇当此日对镜弄花枝
　　塞下曲
　　勒兵辽水邉风急巻旌旃絶塞隂无草平沙去尽天下营看斗建传号信狼烟圣代书青史当时破虏年
　　春夜二首【一本无二首二字次首题作秋懐】
　　一别杜陵归未期祗凭魂梦接亲知近来欲睡兼难睡夜夜夜深闻子规
　　几【一作嵗】嵗干戈阻路岐忆山心切与心违时难何处披抱日日日斜空醉归
　　郪中感懐
　　顷年曾住此中来今日重游事可哀忆得几家欢宴处家家家业尽成灰
　　晓登【一本有成都二字】迎春阁
　　未栉凭栏眺锦城烟笼万井二江明香风满阁花满树树树树梢啼晓莺
　　白髭
　　到处逢人求至药防回染了又成丝素丝易染髭难染墨翟当年合泣髭
　　送卢使君赴防州
　　铙管随征斾髙秋上逺巴白波连雾雨青壁断蒹葭凭几双瞳静登楼万井斜政成知俗变当应画轮车
　　望月
　　清秋新霁与君同江上髙楼倚碧空酒尽露零賔客散更更更漏月明中
　　古意
　　蒲帆出浦去但见浦邉树不如马行郎马迹犹在路大舟不相载买宅令委住莫道留金多本非爱郎富









　　御定全唐诗巻五百八十五
　　钦定四库全书
　　御定全唐诗巻五百八十六
　　刘沧
　　刘沧字蕴灵鲁人大中八年进士第调华原尉迁龙门令诗一巻
　　长洲懐古
　　野烧原空尽荻灰吴王此地有楼台千年事往人何在半夜月明潮自来白鸟影从江树没清猨声入楚云哀停车日晚荐苹藻风静寒塘花正开
　　经炀帝行宫
　　此地曾经翠辇过浮云流水竟如何香销南国羙人尽怨入东风芳草多残桞宫前空露叶夕阳川上浩烟波行人遥起广陵思古渡月明闻棹歌
　　春日游嘉陵江
　　独泛扁舟映緑杨嘉陵江水色苍苍行看芳草故乡逺坐对落花春日长曲岸危樯移渡影暮天栖鸟入山光
　　今来谁识东归意把酒闲吟思洛阳
　　秋日山斋书懐
　　启户清风枕簟幽虫丝吹落挂帘钩蝉吟髙树雨初霁人忆故乡山正秋浩蒹葭连夕照萧疎杨桞隔沙洲空将方寸荷知巳身寄烟萝恩未酬
　　晩秋洛阳客舍
　　清洛平分两岸沙沙邉水色近人家隋朝古陌铜驼桞石氏荒原金谷花庭叶霜浓悲逺客宫城日晩度寒鵶未成归计关河阻空望白云郷路賖
　　深愁喜友人至
　　不避驱羸道路长青山同喜惜年光灯前话旧堦草夜月下醉吟谿树霜落叶已经寒烧尽衡门犹对古城荒此身未遂归休计一半生涯寄岳阳
　　秋日望西阳
　　古木苍苔坠几层行人一望旅情増太行山下黄河水铜雀台西武帝陵风入蒹葭秋色动雨余杨桞暮烟凝野花似泣红妆泪寒露满枝枝不胜
　　邺都懐古
　　昔时霸业何萧索古木唯多鸟雀声芳草自生宫殿处牧童谁识帝王城残春杨桞长川逈落日蒹葭逺水平一望青山便惆怅西陵无主月空明
　　题龙门僧房
　　静室遥临伊水东寂寥谁与此身同禹门山色度寒磬萧寺竹声来晩风僧宿石龛残雪在鴈归沙渚夕阳空偶将心地问髙士坐指浮生一梦中
　　秋夕山斋即事
　　衡门无事闭苍苔篱下萧疎野菊开半夜秋风江色动满山寒叶雨声来鴈飞关塞霜初落书寄郷闾人【一作山客】未回独坐髙窗此时节一弹瑶瑟自成哀
　　江行书事
　　逺渚蒹葭覆緑苔姑苏南望思裵徊空江独树楚山背暮雨一【一作孤】舟吴苑来人度深秋风叶落鸟飞残照水烟开寒潮欲上泛萍藻寄荐三闾情自哀
　　过铸鼎原
　　黄帝修真万国朝鼎成龙驾上丹霄天风乍起鹤声逺海雾渐深龙节遥仙界日长青鸟度御衣香散紫霞飘唯留古迹寒原在碧水苍苍空寂寥
　　秋日寓懐
　　海上生涯一钓舟偶因名利事淹留旅途谁见客青眼故国几多人白头霁色满川明水驿蝉声落日隠城楼如何未尽此行役西入潼关云木秋
　　江城晩望
　　一望江城思有余遥分野迳入樵渔青山经雨菊花尽白鸟下滩芦叶疎静聼潮声寒木杪逺看风色暮防舒秋期又渉潼关路不得年年向此居
　　宿苍谿舘
　　孤舘门开对碧岑竹窗灯下聼猨吟巴山夜雨别离梦秦塞旧山迢遰心满地莓苔生近水防株杨桞自成隂空思知已隔云岭乡路独归春草深
　　题王母庙
　　寂寥珠翠想遗声门掩烟防水殿清拂曙紫霞生古壁何年绛节下层城鹤归辽海春光晚花落闲堦夕雨晴武帝无名在仙籍玉坛星月夜空明
</div>
    <div class="pagination">
<a href="御定全唐诗_page719.html">上一页</a><span>...</span><a href="御定全唐诗_page715.html">715</a><a href="御定全唐诗_page716.html">716</a><a href="御定全唐诗_page717.html">717</a><a href="御定全唐诗_page718.html">718</a><a href="御定全唐诗_page719.html">719</a><span class="current-page">720</span><a href="御定全唐诗_page721.html">721</a><a href="御定全唐诗_page722.html">722</a><a href="御定全唐诗_page723.html">723</a><a href="御定全唐诗_page724.html">724</a><a href="御定全唐诗_page725.html">725</a><span>...</span><a href="御定全唐诗_page721.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
