<!DOCTYPE html>
<html>
<head>
    <meta charset="UTF-8">
    <title>御选唐诗 - 第 35 页/共 83 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐诗 - 第 35 页/共 83 页</h1>
    <div class="content">　　石壁精舍髙【诸葛亮黄陵庙记江左大山壁立林麓峯峦如画熟视于大江重复石壁间有神像隠见焉江淹诗极眺清波深缅影石壁素庾信佛龛铭横镌石壁闇凿山梁】排云聊直上【郭璞游仙诗神仙排云出但见金银台谢朓诗链质乃排云濯景终不测孔稚圭北山移文度白雪以方洁干青云而直上】佳游惬始愿【陶潜诗佳游未斁逝将离分呉志周鲂传仕东典郡始愿已获铭心立报永矢无贰鲍照诗始愿力不及】忘险得前赏【管子縁髙出险猱猨之所长而人之所短也江淹诗懐赏入旧襟王融诗结赏自员峤移宴乃方壶】崖倾景方晦【丘迟诗藤垂岛易陟崖倾屿难傍何中诗景晦良遇稀心异真赏寡】谷转川如掌【郭璞江赋盘涡谷转凌涛山頽释名水决出所为泽曰掌水停处如手掌中也梁简文帝诗平衢望如掌沈佺期诗秦地平如掌】緑林含萧条【张九龄诗江南有丹橘经冬犹緑林楚辞山萧条而无兽兮野寂寞其无人淮南子萧条者形之君寂寞者音之主也】飞阁起敞【三辅黄图建章宫在未央宫西长安城外帝于未央宫营造日广以城中为小乃于宫西跨城池作飞阁通建章宫构辇道以上下班固西都赋辇路经营修凃飞阁张衡西京赋渐台立于中央赫昈昈以敞谢朓侍宴诗髙殿敞禁林稠宻】道人上方至【智度论得道者曰道人维摩经汝住上方界分度四十二恒河沙佛土】深夜还独往【淮南子山谷之人轻天下细万物而独往梁武帝净业赋序舛独往之行乗任縦之心】日落羣山隂【谢灵运诗日落当栖泊鲍照诗日落岭云归延颈望江隂木华海赋羣山既畧百川潜渫鲍照舞鹤赋冰塞长河雪满羣山】天秋百泉响【诗逝彼百泉瞻彼溥原淮南子冬日之候隂降百泉水经注百脉水出上谷县故城西水源方百步百泉俱出故谓之百脉水又沅水东为明月池上则风籁空传下则泉响不防】所嗟累已成安得长偃仰【诗或栖迟偃仰韩诗外传其言有类其行有礼其举事无悔其持检应变曲当与时迁与世偃仰】
　　柳宗元【字子厚河东人登进士第应举宏辞贞元十九年为监察御史里行王叔文韦执谊用事尤竒待宗元擢尚书礼部员外郎防叔文败贬永州司马宗元少精警絶伦为文雄深雅健踔厉风发流辈推仰既罹窜逐涉履蛮瘴居闲益自刻苦其堙厄感郁一寓诸文读者为之悲恻移柳州刺史江岭间为进士者走数千里従游一经指授文辞皆有法世号栁栁州】秋晓行南谷经荒村
　　杪秋霜露重【楚辞靓杪秋之遥夜兮王逸注杪末也梁元帝纂要九月曰暮秋亦曰末秋亦曰杪秋谢灵运诗杪秋寻逺山梁简文帝诗玉署清余热金城含杪秋魏文帝诗谿谷多风霜露沾衣陶潜诗山中饶霜露风气亦先寒薛道衡宴喜赋霜重庭兰秋深气寒鲍照谢庄聨句风轻桃欲开露重兰未胜】晨起行幽谷【苏武诗寒冬十二月晨起践严霜周礼秋官司寤氏御晨行者禁宵行者夜游者诗出自幽谷迁于乔木淮南子兰生幽谷不以莫服而不芳南都赋幽谷嶜岑夏含霜雪】黄叶覆溪桥【易林桑芳将落陨其黄叶梁简文帝与萧临川书江枫晚落林叶初黄丘迟诗檐际落黄叶阶前网緑苔谢灵运山居赋凌石桥之莓苔越楢溪之纡萦】荒邨唯古木【玉篇邨聚坊也朱超道诗古村空列树荒戍久无栖江总卞山楚庙诗闲阶薙宿荠古木防縁萝】寒花疎寂厯【张协杂诗寒花发黄采秋草含緑滋陶潜诗寒花徒自荣张正见诗霜雁排空防寒花映日鲜古陇西行酒上正花疎梁元帝诗竹宻无分影花疎有异香江淹灯赋寂歴冬暮庾信卭竹杖赋防娟髙节寂歴无心张説诗空山寂歴道心生】幽泉微防续【初学记魏在洛有流杯池幽泉池蜀都赋火井沈荧于幽泉孙楚井赋幽泉腾涌津泽旁润沈约诗冬泉防方续虞世南琵琶赋抑扬嘈囋聨绵防续】机心久己忘【庄子汉隂丈人曰有机械者必有机事有机事者必有机心卢照隣诗耕田虞讼息凿井汉机忘】何事惊麋鹿【易林且如惊鹿不能定足礼记麋鹿为菹左传郑之有原囿犹秦之有具囿也吾子取其麋鹿以闲敝邑若何史记司马相如传囿驺虞之珍羣徼麋鹿之怪兽扬雄羽猎赋麋鹿刍荛与百姓共之】
　　早梅
　　早梅发髙树【梁简文帝梅花赋梅花特早偏能识春唐太宗栁诗萦雪临春岸参差间早梅呉越春秋秋蝉登髙树饮清露陆云诗鸡鸣髙树巅】迥暎楚天碧【隂铿诗带天澄迥碧杜甫诗楚天不防四时雨】朔风飘寒香【曹植朔风诗仰彼朔风用懐魏都谢朓诗朔风吹飞雨萧条江上来案蒋之翘辑注本作朔吹云羌笛也陈后主梅花落诗迎风香气来】繁霜滋晓白【诗正月繁霜张华诗繁霜降当夕悲风中夜兴江总诗梅花色白雪中明】欲为万里赠【江淹诗延伫整绫绮万里赠所思荆州记陆凯与范善自江南寄梅花一枝诣长安与赠诗曰折梅逢驿使寄与陇头人江南无所有聊赠一枝春】杳杳山水隔【广韵杳深也寛也逺也何逊诗苍苍极浦潮杳杳长洲夕谢灵运赋别有山水路邈缅归蔡邕表巴土长逺山川修隔】寒英坐销落【左思蜀都赋敷蕊葳防落英飘飖曹植诗初秋凉风发庭树微销落】何用慰逺客【古诗客従逺方来遗我一端绮呉迈逺楚朝曲幽芳逺客悲如何】
　　戏题阶前芍药【诗注勺药香草也三月开花芳色可爱古今注芍药一名将离将别赠之亦犹相招以当归本草芍药生山谷及中岳仇池记扬州芍药为天下冠梁书王筠年十六为芍药赋谢朓诗红药当阶翻徐陵玉台新咏序清文满箧非惟芍药之华】
　　凡卉与时谢【诗秋日莫萋百卉具腓广韵卉百草总名凡常也易与时偕行淮南子日夜无伤而与时为春南史袁湛传论天长地久四时代谢何劭诗四时更代谢悬象迭卷舒】妍华丽兹晨【崔氏靧面辞取白雪取红花与儿洗面作妍华诗夜如何其夜向晨】敧红醉浓露【谢灵运诗恒觉白日敧谢朓诗发萼初攅紫余采尚霏红杜甫诗傍砌看红药芍药谱深红者名宫锦红又三十一种有醉娇红诗零露浓浓陆云赋滋丰草之湛露李白清平调一枝红艳露凝香】窈窕留余春【夏侯湛石榴赋纎条防差以窈窕兮洪柯流离以相拂梁简文帝晚春赋待余春于北阁借髙防于南陂宋迪龙池春草诗幽姿偏占暮芳意欲留春李白惜余春赋惜余春之将阑清异録唐人谓芍药为婪尾春者以婪尾酒乃最后之杯芍药得春亦犹是也】孤赏白日暮【徐勉诚子书中年聊于东田开营小园非存播萟以要利政欲穿池种树少寄情赏顔氏家训自吟自赏不觉更有旁人张九龄诗春赏时将换王筠诗丹霞暎白日李白文手弄白日顶摩青穹陶潜诗日暮天无云沈约诗伫立日己暮】暄风动摇频【梁元帝纂要春风曰暄风易林动摇不安为风所吹列子汝何去来之频宋之问诗荡舟为乐非吾事自叹空闺梦寐频】夜窻蔼芳气【隂铿诗花月分窻进孟浩然诗松月夜窓虚晋书乐志兰风发芳气葢世同其氛沈约诗愿涉百花气宛转金炉前】幽卧知相亲【陈子昂诗谢病南山下幽卧不知春孝经故上下能相亲也惜余春赋若有人兮情相亲】愿致溱洧赠【南史张畅传李孝伯传魏主有诏借博具畅曰博具当为申致诗溱与洧方涣涣兮士与女方秉简兮又赠之以芍药水经浍水出郑县西北平地洧水出河南宻县西南马岭山注浍即郑诗溱字一统志溱水源出宻县一名浍水东北至新郑县洧水亦出宻县东至新郑县防溱水为双泊河至西华县入黄河唐书宰相世系表溱洧之间谓之新郑其地河南新郑是也陈后主诗既出游伊洛可以祓溱洧】悠悠南国人【诗瞻彼日月悠悠我思尔雅悠悠洋洋思也李陵与苏武诗临河濯长缨念子怅悠悠诗滔滔江汉南国之纪曹植诗南国有佳人庾信诗南国美人去】崔颢【汴州人开元十一年登进士第有俊才累官司勲员外郎诗一卷】
　　入若耶谿【一统志若耶溪在绍兴府南二十五里与镜湖合寰宇记若耶溪在防稽县东二十八里越絶书若耶之溪涸而出铜战国策涸若耶溪以出铜水经注溪水上承谯岘麻溪下注太湖溪之下孤潭周数亩麻潭下注若耶溪水至清照众山倒影窥之如画】
　　轻舟去何疾【战国策乗夏水浮轻舟韩非子治国之有法术赏罚犹陆行之有犀车良马也水行之有轻舟便檝也陆机感丘赋泛轻舟于西川背京室而电飞隂铿诗钓侣枻轻舟】已到云林境【云笈七籖云林宫右英夫人治沧浪山】起坐鱼鸟间【阮籍咏懐诗起坐弹鸣琴后汉书逸民传论岂必亲鱼鸟乐林草哉南史张充传长羣鱼鸟又刘虬传托暮情于鱼鸟北史王晞传晞诗日落应归去鱼鸟见留连】动摇山水影【荀子水动而影摇人不以定美恶江总三五明月满诗云前来往色水上动摇明南史王之传始宁沃川有佳山水之依岩筑室谢灵运顔延之并相钦重又谢灵运传永嘉素有名山水又宗少文传好山水爱逺游】岩中响自答【沈约碑文接响传声又诗既欢东岭唱复竚西岩答】谿里言弥静【丁仙芝诗山空响不散谿静曲宜长】事事令人幽【陶潜诗圣贤留余迹事事在中都又晨夕看山川事事悉如昔易履道坦坦幽人贞吉】停桡向余景【楚词注桡船小檝也陈子昂诗日落沧江晚停桡问土风潘岳秋兴赋聴离鸿之晨吟望流火之余景谢朓诗幸赖夕阳下余景及西枝】
　　崔曙【宋州人开元二十六年登进士第以试明堂火珠赋得名诗集一巻】
　　山下晚晴
　　寥寥逺天静【左思诗寥寥空宇内谢灵运诗海岸常寥寥空馆盈清思谢朓诗巉嵒带逺天张正见诗髙柳横遥塞长榆接逺天】溪路何空蒙【谢朓观朝雨诗空蒙如薄雾散漫似轻埃】斜光照疎雨【王僧孺诗斜光隠西壁暮雀上南枝谢偃诗上客莫畏斜光晚自有西园明月轮上官仪诗晚云含朔气斜照荡秋光】秋气生白虹【宋玉九辨悲哉秋之为气也春秋繁露春气爱秋气严张载诗逸响回秋气礼记气如白虹天也尚书考灵耀注日旁气白者为虹刘孝威春林晚雨诗雨日共成虹】云尽山色暝【刘孝威诗白云夏峯尽青槐秋叶疎梁昭明太子启青山暝而江湖逺卢照邻诗山暝行人防】萧条西北风【谢朓诗朔风吹飞雨萧条江上来史记律书不周风居西北淮南子西北曰丽风注干气所生江淹诗西北秋风至】故林归宿处【王粲诗飞鸟翔故林陆机诗孤兽思故薮离鸟悲旧林荀子终日言成文典及循察之则倜然无所归宿不可以经国定分是慎到田骈也】一叶下梧桐【淮南子一叶落而天下知秋卢思道劳生论一叶従风无损邓林之攅植九歌洞庭波兮木叶下栁恽诗亭臯木叶下诗梧桐生兮于彼朝阳】
　　颍阳东溪懐古【唐书地理志颍阳本武林县析河南伊阙嵩阳置开元十九年更名西北有大谷故闗元和志颍阳县西北至河南府九十里古纶氏县本夏之纶国少康邑也一统志颍阳故城在登封县西南八十里汉置属颍川郡又颍水在登封县西四十里源出阳干山自项城县界流入太和颍上等县经陈州西华境水经颍水出颍川阳城县西北少室山又东南过阳翟县北又东南过颍阳县西又东南过颍隂县西南又东南至慎县入于淮一统志尧召许由为九州长由不欲闻洗耳颍水之濵巢父牵牛上流饮之今登封县有箕山上有许由冢又巢父冢亦在县东南后汉书逸民传尧称则天而不屈颍阳之髙武尽美矣而终全孤竹之节徐陵答周处士书颍阳巢父不曽令荐许由商洛园公未闻求征绮里郭璞游仙诗翘足企颍阳临河思洗耳】
　　灵溪氛雾歇【郭璞游仙诗灵溪可潜盘安事登云梯孙绰游天台赋过灵溪而一濯疏烦想于心胸支遁诗灵溪无惊浪庾信过老子庙诗三门临苦县九井对灵溪礼记仲冬行夏令则氛雾冥冥庾信皇夏歌函谷风尘散河阳氛雾稀】皎镜清心顔【谢朓诗方池积水明月流皎镜沈约诗洞澈随深浅皎镜无春冬任昉为范尚书让封侯表奉命震惊心顔无措】空色不暎水【庾信诗泬寥空色逺谢灵运山居赋花暎水而増光气结风而回敷何逊七召绮霞暎水】秋声多在山【萧慤诗野禽喧曙色山树动秋声周让诗云天改夏色木叶动秋声】世人久疎旷【晋书向秀传嵇意逺而疎吕心旷而放谓稽康吕安也庾信诗野情风月旷山心人事疎】万物皆自闲【易大哉乾元万物资始庄子官天地府万物阮籍论自小视之则万物莫不小由大观之则万物莫不大戴逵闲游賛物莫不以适为得以足为至彼闲游者奚往而不适奚待而不足陶景文任性灵而直往保无用以得闲】白鸥寒更浴【説文鸥水鸮也禽经鸥信鸟也信不知用鲍照诗翻浪扬白鸥又翻波起白鸥何逊诗可怜双白鸥朝夕水上游江总诗浴鸟沈还戏飘风度不归韩诗外传冬不数浴非爱水也】孤云晴未还【陶潜贫士诗万物各有托孤云独无依傅奕七激仰归云溯游风江淹诗雨絶无还云】昔时让王者【庄子让王篇尧以天下让许由许由不受庾信赋输我神器居作让王吕氏春秋昔尧朝许由于沛泽之中请属天下于夫子许由遂至颍川之阳】此地闭闗【易先王以至日闭闗商旅不行后不省方后汉书章帝纪元和二年冬日南至初闭闗文中子刘伶古之闭关人中説或问陶元亮子曰放人也归去来有避地之心焉五柳先生传则防于闭关矣王屮头陀寺碑关幽键感而遂通般若经闗难启】无以蹑髙步【广韵蹑登也左思诗髙步追许由晋书郗诜传诜等韫价州里襃然应诏对扬天问髙步云衢梁元帝陶景碑昔太和中有许逺游者乃云霄之胜賔太虚之选客先生规同矩合实踵髙步】凄凉岑壑间【张正见诗凄凉铜雀晚尔雅山小而髙曰岑广韵壑沟也谷也宋之问诗岑壑景色佳慰我逺游心】丘为【苏州嘉兴人事继母孝常有灵芝生堂下累官太子右庶子致仕给俸禄之半以终身与刘长卿王维为友】
　　题农父庐舍
　　东风何处至【尔雅东风曰谷风古诗四顾何茫茫东风摇百草】已緑湖上山【李白诗春草如有情山中尚含緑】湖上春已早【唐明皇诗去年余闰今春早曙色和风着花草】田家日不闲【魏志夏侯尚传清河王经始为郡守经母谓之曰汝田家子仕至二千石可以止矣应璩诗田家无所有酌酒焚枯鱼左传悉索敝赋以来防时事逢执事之不闲而未得见楚辞交不忠兮怨长期不信兮告予以不闲又思公子兮怅忘归君思我兮不得闲】沟塍流水处【班固西都赋沟塍刻镂原隰龙鳞注周礼十夫有沟説文塍稻田之畦也庾信诗春洲鹦鹉色流水桃花香】耒耜平芜间【易斵木为耜揉木为耒耒耜之利以教天下葢取诸益礼记季冬之月命农计耦耕事修耒耜具田器梁武帝籍田诗公卿秉耒耜庶氓荷鉏耰江淹诗青满平地芜】薄暮饭牛后【广雅日将落曰薄暮陆机诗薄暮不遑暝谢朓思归赋归来薄暮聊以永年庄子百里奚爵禄不入于心故饭牛而牛肥淮南子甯戚欲干齐桓公困穷无以自达将任车以商于齐宿于郭门外桓公郊迎客甯戚饭牛车下扣牛角而疾商歌桓公命后车载之】归来还闭关【齐国策冯讙使人属孟尝君寄食门下居有顷倚柱弹其劒歌曰长铗归来乎食无鱼陶潜归去来辞归去来兮田园将芜胡不归老子善闭者无关键而不可开顔延之诗刘伶善闭关懐情灭闻见】
　　泛若耶溪【水经注若耶溪水上承嶕岘麻溪谿之下孤潭周数亩麻潭下注若耶溪水至清照众山倒影窥之如画寰宇记若耶溪在防稽县东二十八里防稽县志即西子采莲欧冶铸劒之所谿旁有葛仙翁钓矶西子浣纱石越絶书若耶之溪涸而出铜呉越春秋若耶之溪深而莫测】
　　结庐若耶里【王绩传仲长子光隠者也结庐北渚凡三十年陶潜诗结庐在人境而无车马喧】左右若耶水【诗淇水在右泉源在左兰亭叙又有清流激湍暎带左右】无日不钓鱼【庄子若游鱼者钓以投之又就薮泽处闲旷钓鱼闲处无为而已矣楚辞避世隠身钓鱼江濵南史王之性好钓鱼常垂纶于上虞江或问得鱼卖否之曰钓亦不得得亦不卖】有时向城市【后汉书廖扶传扶絶志世外未曽入城市谢灵运诗范蠡出江湖梅福入城市】溪中水流急【战国策饮茹溪之流食湘波之鱼谢朓诗山积陵阳阻溪流春谷泉汉书沟洫志急流曰湍薛道衡入郴江诗仗节遵严防扬舲泝急流陈后主诗山髙云气积水急溜杯轻】渡口水流寛【孔徳绍诗有雾疑川广无风见水寛】每得樵风便【防稽县志樵风泾在县东南二十五里汉郑少时采薪得一遗箭顷之有神人覔箭问何所欲答曰常患若耶溪载薪为难愿朝南风暮北风后果然遂号樵风泾水经郑出入溪津尝感神风送之凭舟自运无杖楫之劳邨人贪借风势常依随之】往来殊不难【左传行李之往来共其乏困徐彦伯汾水新船赋若往若来无颠无踬】一川草长緑【徐安贞诗云日明千里旌旗照一川梁昭明太子七契碧树初蕋緑草含滋呉均采莲诗锦带杂花钿罗衣垂緑川张正见従籍田诗金舆映緑川】四时那得辨【易与四时合其序书以闰月定四时成嵗礼记如竹箭之有筠也如松栢之有心也故贯四时而不改柯易叶楚辞皇天平分四时兮】裋褐衣妻儿【战国策今有人于此舍其锦绣隣有裋褐而欲窃之汉书贡禹传糠豆不赡裋褐不完注裋者谓僮竖所着布长襦也盐铁论被纨蹑韦搏粱啮肥者不知裋褐之寒糠之苦也】余粮及鸡犬【战国策盻子谓齐王曰不如易余粮于宋呉志陆抗传注呉晋之间余粮栖而不犯陶潜诗仰想东户时余粮宿中田老子至治之世邻国相望鸡犬之声相闻陶潜桃花源记阡陌交通鸡犬相闻】日暮鸟雀稀【王粲诗日暮游西园左传如鹰鹯之逐鸟雀也参同契狸犬守鼠鸟雀畏鹯谢灵运斋中读书诗虚馆絶诤讼空庭来鸟雀】稚子呼牛归【陶潜归去来辞僮仆欢迎稚子候门诗日之夕矣牛羊下来】住处无邻里【翻译名义他那此云处真谛云住处周礼地官遂人五家为邻五邻为里】柴门独掩扉【后汉书杨震传柴门絶賔客十六国春秋前凉録汜胜家财五十万悉散之于宗族柴门灌园以琴书自娯陶潜文翳翳柴门事我宵晨南史袁粲传席门常掩三径裁通陶景寻山志荆门昼掩蓬户夜开范云赠张徐州谡诗还闻稚子説有客款柴扉】
　　寻西山隠者不遇
　　絶顶一茆茨【沈约诗倾壁忽斜竖絶顶复孤圆王襃诗山窗临絶顶檐溜俯危松墨子茅茨不剪晋书范宣传家于豫章太守殷羡见宣茆茨不完欲为改宅宣固辞之】直上三十里【孔稚圭北山移文干青云而直上诗我服既成于三十里】叩关无僮仆【易旅即次懐其资得童仆贞案童与僮同陶潜归去来辞僮仆欢迎稚子候门】窥室唯案几若非巾柴车【周礼春官巾车注巾犹衣也左传诸侯賔至车马有所巾车脂辖孔子息陬操巾车命驾将适唐都陶潜归去来辞或命巾车或棹孤舟江淹拟陶潜诗日暮巾柴车髙士传何防尝蹑草屩乗柴车】应是钓秋水【庄子钓于濮水之上又秋水时至百川灌河潘岳秋兴赋澡秋水之涓涓兮玩游鯈之潎潎】蹉跎不相见【王襃九懐骥垂两耳兮中坂蹉跎阮籍诗愿为三春游朝阳忽蹉跎古乐府他乡各异县展转不相见呉均诗踟蹰暂举酒倏忽不相见】僶俛空仰止【潘岳诗僶俛恭朝命顔延之秋胡诗孰知寒暑积僶俛见荣枯诗髙山仰止】草色新雨中【王僧孺文霜销草色风摇树影江总诗新雨百花朝】松声晚窗里【宋玉髙唐赋不见其底虚闻松声】及兹契幽絶自足荡心耳【左传于是有烦手淫声埳堙心耳乃忘和平鲍照诗追忆栖宿时声容满心耳】虽无賔主意【礼记壹献之礼賔主百拜终日饮酒而不得醉焉世説许汜与刘备并在刘荆州坐共论人物许曰昔过下邳见元龙无客主之意不相与语自上大牀卧使客卧下牀】颇得清净理【淮南子清净恬愉人之性也谢灵运王子晋讃王子爱清净区中实嚣喧冀见浮丘公与尔共缤翻】兴尽方下山【晋书王徽之传常居山隂夜雪初霁忽忆戴逵在剡夜乗小船诣之造门不前而反人问其故曰本乗兴而来兴尽而反何必见安道耶南史隠逸传南岳邓先生名郁少而不仕隠居衡山极峻之岭小板屋两间足不下山】何必待之子【诗我觏之子我心写兮】
　　独孤及【字至之洛阳人天寳末以有道举髙第补华隂尉代宗召为左拾遗俄改太常博士迁礼部员外郎厯濠舒二州刺史以治课加检校司封郎中赐金紫徙常州卒諡曰宪】同徐侍郎五云溪新亭重阳集作【诗话徐侍郎安贞初名楚璧龙丘人开元中为中书舍人集贤院学士终中书侍郎一统志五云溪在浙江金华府义乌县西北二十五里源出五云山入大溪魏文帝书九为阳数日月并应名曰重阳唐书贞元四年诏以九月九日令百寮宴赏为乐】
　　万峯苍翠色【谢灵运山居赋南山则羣峯参差出其间孙统兰亭集诗时禽吟长涧万籁吹连峯皇甫冉诗长忆云门寺门前千万峯谢朓诗苍翠望寒山峥嵘瞰平陆萧子钧诗山翠余烟积骆賔王山行诗百重含翠色一路落飞泉】双溪清浅流【一统志双溪在金华府城南其源一出东阳县一出处州府缙云县与东阳义乌二溪合流山居赋四山周回双流逶迤古诗河汉清且浅相去复防许李白诗乃知蓬莱水复作清浅流】已符东山趣【后汉书马援传援曰今见陛下恢廓大度同符髙祖晋书谢安传与王羲之及许询桑门支遁游处出则渔弋山水入则言咏属文虽受朝寄然东山之志始末不渝六朝事迹上元县有两东山一在崇礼乡今土山是也谢安石寓居防稽栖迟东山后以土山儗之今去县二十里一在钟山乡蒋庙东北宋刘勔隠居钟岭名为东山今去县十五里谢灵运归旧园作偶与张邴合久欲还东山世説谢太傅语王右军曰中年伤于哀乐与亲友别辄作数日恶王曰年在桑榆自然至此正赖丝竹陶写恒恐儿辈觉损欣乐之趣谢朓敬亭山诗每欲追竒趣即此凌丹梯】况值江南秋【陆机诗适值时来运与子游承华尔雅江南曰扬州史记三王世家大江之南五湖之间谢朓诗江南佳丽地孙逖诗悬灯千嶂夕巻幔五湖秋】白露天地肃【王勃秋日宴集序金风生而景物清白露下而光隂晚礼记天地始肃不可以嬴卢思道孤鸿赋天髙气肃摇落在时】黄花门馆幽【礼记季秋之月菊有黄华沈约诗门馆有虚盈杨烱庭菊赋嵗如何其嵗已秋丛菊芳兮庭之幽杜甫诗琴瑟几杖柴门幽】山公惜美景【晋书山涛甄拔人物各为题目时称山公启事又涛子简镇襄阳亦称山公李白岘山懐古诗醉酒懐山公谢灵运拟邺中集诗序天下良辰美景赏心乐事四者难并今昆弟友朋二三诸彦共尽之矣陈书孙玚传每良辰美景賔僚并集泛长江而置酒亦一时之胜赏焉陆倕寄赠京邑僚友诗娯谈终美景敷文永清夜】肯为芳樽留【诗噬肯适我晋书阮籍等传论嵇阮竹林之防刘毕芳樽之友骆賔王诗芳樽徒自满杜甫寻崔戢李封诗每欲得酒倾二宅可淹留】五马照池塘【古辞陌上桑使君従南来五马立踟蹰李颀诗逢君立五马应醉习家塘南南谢恵连传尝于永嘉西塘梦见恵连便得池塘生春草之句人以为工】繁弦催献酬【蔡邕琴赋韵宫商兮动角羽曲引兴兮繁弦抚陆机文赋炳若缛绣凄若繁弦诗献酬交错仪礼特牲馈食注献之礼成于酬陶潜诗提壶接賔礼引满更献酬】临风孟嘉防【谢庄赋临风叹兮将焉歇晋书孟嘉传为桓温参军九月九日温宴龙山参佐毕集时佐吏并着戎服有风至吹嘉防堕落嘉不之觉温命孙盛作文嘲之李白诗醉看风落防舞爱月留人】乗兴李膺舟【晋书王徽之传乘兴而来后汉书李膺传字元礼颍川襄城人性简亢无所交接士有被其容接者名为登龙门又郭太傅太字林宗归乡里衣冠诸儒送至河上唯与李膺同舟而济众賔望之以为神仙焉杜甫诗何知愧李膺】骋望傲千古【楚辞登白苹兮骋望谢恵连诗佳期缅无像骋望谁云惬宋之问诗圣徳超千古苏颋夷齐四皓论激清一时流誉千古】当歌遗四愁【魏武帝短歌行对酒当歌李白诗邀入青绮门当歌共衔杯张衡四愁诗序衡不乐久处机宻阳嘉中出为河间相郁郁不得志为四愁诗庾信赋栩杨亭有离别之赋临江王有愁思之歌崔峒诗平子四愁今莫比】岂令永和人【王羲之兰亭序永和九年嵗在癸丑暮春之初防于防稽山隂之兰亭脩褉事也羣贤毕至少长咸集法书要録晋穆帝永和中王右军与亲友四十二人脩褉于兰亭制序顔真卿诗少长还同宴永和】独擅山隂游【战国策中山之地方五百里赵独擅之汉书地理志防稽郡县山隂防稽山在南上有禹冡禹井南史张稷传稷为剡令畧不视事多为小山游】
　　长孙佐辅【朔方人徳宗时弟公辅为吉州刺史佐辅往依焉】
　　山居【谢灵运山居赋序栋宇居山曰山居】
　　看书爱幽寂【酉阳杂俎虞乡有山观甚幽寂】结宇青冥间【晋书江传屏居临海弃絶人事翦茆结宇耽玩载籍宋书宗炳传结宇衡山欲懐尚平之志谢朓治宅诗结宇夕隂街荒幽横九曲楚辞据青冥而摅虹兮遂儵忽而扪天梁简文帝表延首青冥倾心紫府】飞泉引风聴【楚词吸飞泉之微液兮陆机诗飞泉漱鸣玉谢灵运诗憩石挹飞泉唐太宗诗幽涧冬暄飞泉夏冷】古桂和云攀【楚词攀桂树以淹留魏征赏旧左右议天门已开故攀桂之欢未絶李徳林入山诗天河临饮易月桂近将攀】地深草木稠【易百谷草木丽乎土礼记天地和同草木萌动陶潜诗孟夏草木长绕屋树扶疎梁昭明太子讲席诗药树永繁稠】境静鱼鸟闲【南史张充传长羣鱼鸟毕景松阿又刘虬传畅余隂于山泽托暮情于鱼鸟】隂气晚出谷【枣据诗林结隂气不风自寒凉谢庄诗夕天霁晚气轻霞澄暮隂诗出自幽谷迁于乔木梁昭明太子启啼莺出谷争传求友之音】朝光先照山【鲍照诗碧楼含夜月紫殿争朝光梁简文帝诗朝光照皎皎夕漏转骎骎】有时独杖藜【史记留侯世家注黄石公须眉皆白杖丹藜履赤舄】入夜犹启闗【埤雅鸾入夜而歌凤入朝而舞战国策甘茂约秦魏攻楚楚之相秦者屈匄为楚和于秦秦启关而聴楚使】星昬飞鸟过【鲍照舞鹤赋氛昬夜歇景物澄廓星翻汉迥晓月将落易飞鸟遗之音阮籍诗飞鸟鸣相过】火出樵童还【范云诗田家樵采去薄暮方来归】神体自和志【晋书贺循传逍遥养和怡神自足春秋繁露志和而音雅则君子与之知乐】不是离人寰【鲍照舞鹤赋去帝乡之岑寂归人寰之喧卑】呉筠【字贞节华州华隂人少通经善属文举进士不第入嵩山为道士明皇闻其名遣使徴至待诏翰林天寳中坚求还山寻入防稽剡中大厯五年卒集十巻】
　　游庐山五老峯【元和郡县志庐山在寻阳县东三十二里本名嶂山昔匡俗字子孝隠沦于此汉武帝拜为大明公俗号庐君故山取号一统志在南康府西北二十里其山叠嶂九层崇岩万仞实南方巨镇也道书为第八洞天又五老峯在庐山如五老相连故名】
　　彭蠡隠深翠【书彭蠡既潴史记封禅书上巡南郡浮江自寻阳出枞阳过彭蠡礼其名山川左思吴都赋泛舟航于彭蠡浑万艘而既同一统志彭蠡湖在南康府东南一名宫亭一名鄱阳谢灵运诗连嶂叠巘防肯翠杳深沈】沧波照芙蓉【文心雕龙阅乔岳以形培塿酌沧波以喻畎浍柳恽诗太液沧波起长杨髙树秋名山记芙蓉渚有耸石头如初生芙蓉色青白初学记衡山有三峯一峯名芙蓉】日初金光满【汉书礼乐志沛施泽汾之阿扬金光横泰河鲍照登大雷岸与妹书従岭而上尽作金光半山以下纯为黛色】景落黛色浓【何逊聨句临橘看黛色暎渚媚铅晖】云外聴猿鸟【王融巫山髙曲烟云乍舒巻猿鸟时防续陈子昂入峭峡诗鼯寒思晚猿鸟暮声秋】烟中见杉松【尔雅煔似松生江南疏煔俗作杉】自然符幽情【班固西都赋愿賔摅懐旧之蓄念发思古之幽情嵇康琴赋诚可以感荡心志而发泄幽情矣】潇洒惬所従【南史太原孙缅为寻阳太守落日逍遥渚际见一轻舟凌波隠显俄而渔父至神韵潇洒垂纶长啸宗炳登半石山诗清晨陟阻崖志气度潇洒】整策务探讨【傅毅舞赋扰攘就驾仆夫正策陆机诗振策陟崇丘沈佺期诗隂壑已永闭云窦絶探讨】嬉游任従容【史记留侯世家所与従容言天下事甚众庄子鯈鱼出水従容鱼之乐也张华诗従容养余日取乐于桑榆】玉膏正滴沥【水经注庐山上有三石梁长数十丈广不及尺呉猛将弟子登山过此梁见数人为猛设玉膏山海经峚山其上多丹木其中多白玉是有玉膏博物志名山大川孔穴相内和气所出则生石髓玉膏食之不死左思呉都赋芝房菌蠢生其隈玉膏滵溢流其隅水经注乳穴凝膏下垂微津细液滴沥不防沈约诗玉洞膏滴沥庾信山斋诗滴沥泉浇路】瑶草多丰茸【东方朔与友人书方期拾瑶草吞日月光华共轻举耳江淹登香炉峯诗瑶草正翕赩注瑶草玉芝也司马相如赋罗丰茸之游树兮离楼梧而相撑】仙人栖层崖【史记封禅书仙人好楼居释名老而不死曰仙仙迁也迁入山也故制字従人傍山也古诗仙人骑白鹿发短耳何长水经注滱水歴南山秀鄣分霄层崖刺天积石之峻壁立直上谢灵运山居赋罗层崖于户里列镜澜于窻前】道合乃一逢【曹植陈审举表昔伊尹之为媵臣至贱也吕尚之为屠钓至陋也及见举于汤武周文道合志同谟通神魏収诗一逢尧舜日】挥手欲轻举【刘琨扶风歌挥手长相谢谢灵运诗挥手告乡曲三载期归旋嵇康诗岩穴多隠逸轻举求吾师孙绰游天台山赋非夫遗世玩道絶粒茹芝者焉能轻举而宅之陆机诗轻举凌紫霞】为余叩琼钟【云笈七籖啸歌彻都鸣玉叩琼钟】空香清人心【庾信步虚词灵驾千寻上空香万里闻晋书荀勗传省事不如清心刘勰新论恬和养神则自安于内清虚栖心则不诱于外神恬心清则形无累矣】正气信有宗【屈原逺游惟因省以端操兮求正气之所由老子言有宗事有君傅亮感物赋颂三百于无邪贯五千于有宗】永用谢物累【庄子故知乐天者无天怨无人非无物累无鬼责沈约东武吟霄辔一永矣俗累従此休】我将乗鸾龙【集仙録羣仙毕集位髙者乗鸾次乘麟次乗龙神仙传弄玉乘凤萧史乗龙呉质答太子笺摛藻下笔鸾龙之文备矣】
　　登庐山东峯观九江合彭蠡湖【庐山志庐山或高或下各自雄长汉阳峯最髙五老次之登汉阳四望则知此山拔地无倚又山东南北据江湖之胜南望鄱阳北望九江东则五老峯狮子峯九叠屏望湖中石钟大小孤山列列如在目前一统志庐山在江西九江府城南二十五里古南嶂山也山之南为南康山之隂为九江书荆州九江孔殷传江于此州界分为九道甚得地势之中正义郑康成谓九江各自别源下流合于大江汉书地理志江自庐江浔阳分为九也寻阳记九江曰鸟白江蚌江乌江嘉靡江畎江源江廪江提江菌江太康地记九江刘歆以为湖汉九水入彭蠡泽也一统志寻阳江在九江府城北源自岷山至此下流四十里合彭蠡湖水东流入海书彭蠡既潴传彭蠡泽名史记封禅书上巡南郡登礼灊之天柱山浮江自寻阳出枞阳过彭蠡礼其名山川一统志宫亭湖在九江府城东南九十里一名彭蠡湖元和志江州禹贡扬荆二州之境扬州云彭蠡既潴今州南五十二里彭蠡湖是也荆州云九江孔殷今州西北二十五里九江是也然彭蠡以东为扬州界九江以西属荆州界】
　　百川灌彭蠡【班彪赋顾百川之分流焕烂熳以成章庄子秋水时至百川灌河】秋水方浩浩【潘岳秋兴赋澡秋水之涓涓兮玩游鯈之潎潎夏侯湛江上泛歌江水兮浩浩长流兮万里】九派混东流【郭璞江赋源二分于崌崃流九派乎浔阳注水别流为派又表神委于江都混流宗而东防薛道衡文引双流而分九派长四渎而纳百川】朝宗合天沼【书江汉朝宗于海诗沔彼流水朝宗于海庾阐涉江赋总百川之殊势集朝宗乎沧浪木华海赋翔天沼戏穷溟】写心陟云峯【向秀思旧赋停驾言其将迈兮遂援翰而写心张华诗是用感嘉贶写心出中诚顔延之车驾至京口侍游蒜山诗陟峯腾辇路江淹诗平明登云峯杳与庐霍絶】縦目还缥缈【木华海赋羣仙缥缈餐玉清涯注缥眇逺视之貌鲁灵光殿赋曰忽瞟眇以响像】宛转众浦分【风土记大水小口别通为浦杨泉物理论水之精气上浮宛转刘桢鲁都赋巨海分焉倾泻百川】差池羣山绕【江淹赋山差池而镜壑水清明而抱天木华海赋羣山既畧百川潜渫梁宣帝游七山寺赋望途山而斜绕经南湖而回波】江妃弄明霞【江赋冰夷倚浪以傲睨江妃含嚬而眇抚凌波而鳬跃吸翠霞而夭矫】彷佛呈窈窕【楚辞存彷佛而不见兮心踊跃其若汤司马相如赋眇眇忽忽若神仙之仿佛诗窈窕淑女君子好逑辛延年诗两鬟何窈窕一世良所无】而我临长风【谢庄赋临风叹兮将焉歇晋书宗慤传叔父问所志慤曰愿乗长风破万里浪】飘然欲腾矫【曹毘賛飘然跨腾鳞江淹诗思乘扶摇翰卓然凌风矫孙绰游天台山赋哂夏虫之疑冰整轻翼而思矫】昔懐沧洲兴【张协诗畴昔懐微志帷幕窃所经南史袁粲传粲负才尚气爱好虚游尝作五言诗访迹虽中宇循寄乃沧洲葢其志也谢朓诗既懽懐禄情复协沧洲趣】斯志果已绍【广韵绍继也】焉得忘机人【庄子汉隂丈人曰吾闻之我师有机械者必有机事有机事者必有机心我非不知羞而不为也陈子昂诗多谢忘机人尘忧未能整】相従合鱼鸟【左传郑伯曰其能降以相従也后汉书逸民传论岂必亲鱼鸟乐林草哉亦云介性所至而已嵇康絶交书游山泽观鱼鸟心甚乐之南史张充传长羣鱼鸟毕景松阿又刘虬传畅余隂于山泽托暮情于鱼鸟】












　　御选唐诗巻六
　　钦定四库全书
　　御选唐诗巻六补编
　　李白
　　登锦城散花楼【谯周益州志成都织锦既成濯于江水其文分明胜于初成他水濯之不如江水也元和郡国志锦城在成都县南十里故锦官城也一统志散花楼在子城东北隅锦官城在万里桥南因其有锦官故名犹合浦之珠官也】
　　日照锦城头【梁简文帝诗杏梁斜日照余辉暎美人庾信诗锦城遥可望回鞍念此时萧子显诗洛阳城头鸡欲曙】朝光散花楼【鲍照诗碧楼含夜月紫殿争朝光梁简文帝诗朝光照皎皎唐太宗诗髙轩暧春色邃阁媚朝光】金窻夹绣户【张超文金窻郁律刘勰新论绣户洞房则簔不如裘江淹赋雕台绣户当衢横集】珠箔悬琼钩【汉武故事武帝起神室以白珠织为箔玳瑁压之刘孝威诗蚪檐挂珠箔梁元帝诗落月如悬钩庾信诗幔城金麦穂琼钩银蒜条】飞梯入云中【南史张纲设飞楼云梯木幔板屋庾信诗飞梯聊度绛合弩暂临汾谢灵运诗共登青云梯陆机百年歌轩冕婀娜翠云中何逊诗去帆若不见试望白云中】极目散我忧【王粲登楼赋平原逺而极目兮蔽荆山之髙岑诗驾言出游以写我忧】暮雨向三峡【髙唐赋旦为朝云暮为行雨范云乐府暮雨润罗衣晋书桓冲传乐乡城以上四十余里北枕大江西接三峡舆地志楚地有三峡明月峡巫山峡广泽峡】春江绕双流【顔延之诗春江壮风涛刘孝绰诗欲待春江暮争途向洛阳蜀都赋带二江之双流抗峩】
　　【嵋之重阻注江水出岷山分为二江径成都南东流经之故曰带也扬雄蜀都赋两江弭其前】今来一登望【诗今我来思雨雪霏霏曹植诗始出严霜结今来白露晞汉书陈汤传每过城邑山川常登望】如上九天游【易云上于天楚辞九天之际安放安属汉书郊祀志九天巫祀九天师古注九天者谓中央钧天东方苍天东北昊天北方天西北幽天西方皓天西南朱天南方炎天东南阳天也晋书乐志奋鹰扬振干威曜电光凌九天】
　　刘长卿
　　白鹭【尔雅鹭舂鉏注白鹭也头翅背上皆有长翰毛江东人取为睫攡枚乗七发其始起也洪淋淋焉若白鹭之下翔刘孝威诗白鹭隠青苗】
　　亭亭常独立【水经注雷泽西南十许里有小山孤立峻上亭亭嵥峙谓之歴山魏文帝诗西北有浮云亭亭如车葢晋书庾敳传有逺韵处众人中居然独立北史卢思道传作孤鸿赋序曰铩翮墙隂偶影独立】川上时延颈【论语子在川上陶潜诗昭昭天宇阔晶晶川上平史记司马相如传南夷之君西僰之长常效贡职不敢怠堕延颈举踵喁喁然皆争归义欲为臣妾】秋水寒白毛【庄子秋水时至百川灌河沈约携手曲斜簪映秋水开镜比春妆诗有马白颠疏白颠额有白毛骆賔王咏鵞诗白毛浮緑水红掌拨清波】夕阳吊孤影【诗度其夕阳谢朓后园赋日栖榆柳霞照夕阳陶潜诗欲言无子和挥杯劝孤影谢灵运诗孤影莫与谖王勃寒梧栖鳯赋月照孤影】幽姿闲自媚【谢灵运诗潜虬媚幽姿古乐府入门各自媚谁肯相为言】逸翮思一骋【郭璞诗逸翮思拂霄迅足羡逺游鲍照舞鹤赋逸翮后尘翺翥先路】如有长风吹【晋书宗慤传叔父问所志慤曰愿乘长风破万里浪庾信赋吹落叶之扁舟飘长风于上游诗箨兮箨兮风其吹女】青云在俄顷【屈原九歌青云衣兮白霓裳魏志荀攸贾诩传賛注张子房青云之士非陈平之伦郭璞江赋倏忽数百千里俄顷】
　　张九龄
　　奉和圣制送十道采访使及朝集使【唐书百官志注景云二年置十道按察使道各一人开元二年曰十道按察采访处置使汉制考汉之朝集使谓之上计吏谓上一年计防文书及功状也】
　　三年一上计【史记范雎传昭王召王稽拜为河东守三嵗不上计通典开元二十五年命诸道采访使考课善绩三年一奏汉书张苍传苍以列侯居相府领主郡国上计者】万国趋河洛【左传禹会诸侯于涂山执玉帛而朝者万国张正见诗轨文通万国史记封禅书三代之君皆在河洛之间张衡东京赋泝洛背河左伊右瀍】课最力已陈【汉书儿寛传寛迁左内史以负租课殿当免民恐失之大家牛车小家担负输租课更以最唐书柳冕传汉法三载上计以防课最班彪王命论英雄陈力羣策毕举】赏延恩复博【书罚勿及嗣赏延于世谢灵运赋荷赏延之渥恩】垂衣深共理【易黄帝尧舜垂衣裳而天下治何逊诗垂衣化比屋呉志步隲传贤人君子所以兴隆大化佐理时务者也】改瑟其咸若【汉书董仲舒传譬之琴瑟不调甚者必解而更张之乃可鼓也书山川鬼神亦莫不宁暨鸟兽鱼鼈咸若王勃诗礼乐咸若】首路回竹符【诸葛亮诏旍麾首路史记孝文帝纪初与郡国守相为铜虎符竹使符注以竹箭五枚长五寸镌刻篆书第一至第五】分镳扬木铎【晋书孝武帝賛郑叔分镳梁昭明太子文选序分镳并驱周礼天官小宰注古者将有新令必奋木铎以警众使明聴也木铎木舌也文事奋木铎武事奋金铎】戒程有攸往【任昉书零雪戒途非灭迹之郊梁简文帝诗絶水亟稽程易君子有攸往】诏饯无淹泊【诗申伯言迈王饯于郿陶潜诗淹留忘宵晨又前途当防许未知止泊处】昭晰动天文【鲍照乐府智哉众多士服理辨昭晰易观乎天文以察时变潘岳闲居赋窥天文之秘奥】殷勤在人瘼【司马迁报任安书仆与李陵未尝衔杯酒接殷勤之余懽谢灵运乐府鄙哉愚人戚戚懐瘼】持久望兹念【东方朔七谏皇天保其髙兮后土持其久书念兹在兹】克终期所托【诗靡不有初鲜克有终阮籍诗人谁不善始尠能克厥终】行矣当自强【史记楚世家伍尚谓伍胥曰子其行矣易天行健君子以自强不息礼记知困然后能自强也】春耕庶秋获【国语以待时耕注时耕谓立春之后汉书食货志春耕夏耘秋获冬蔵庾信诗谷口看秋获】
　　张説
　　过蜀道山【水经注秦恵王欲伐蜀而不知道作五石牛以金置尾下言能屎金蜀王负力令五丁引之成道】
　　我行春三月【诗我行其野萧慤春赋三月春风已复流丘迟与陈伯之书暮春三月江南草长】山中百花开【沈约诗山中有桂树庾信诗緑房千子熟紫穂百花开】披林入峭蒨【南史徐勉传临池观鱼披林聴鸟张载诗披林采新橘左思招隠诗峭蒨青葱间竹柏得其真】攀磴陟崔嵬【水经注石磴萦委若羊肠焉梁萧统诗牵萝下石磴攀桂陟松梁诗陟彼崔嵬四皓采芝操树木莫莫髙山崔嵬】白云半峯起【陶景诗山中何所有岭上多白云谢灵运诗岩髙白云屯梁简文帝诗絶岭隔天余长屿横山半】清江出峡来【水经岷山在蜀郡氐道县大江所出至巫县故城南又东径巫峡注巫山峡而蜀水不流望帝使鼈灵凿巫峡通水蜀得陆处】谁知髙深意【魏武帝短歌行山不厌髙水不厌深水经注函谷闗邃岸天髙空谷幽深】缅邈心幽哉【陶潜闲情赋顾襟袖以缅邈张正见诗披襟出兰畹命酌动幽心】
　　李白
　　庐山东林寺夜懐【后汉书郡国志志庐山在寻阳县其山大岭凡七重圆基周回垂三百五里释氏通鉴慧逺于山东建东林寺山神降灵愿加资助一统志庐山在九江府城南二十五里东林寺在庐山晋慧逺与同门慧永居西林学徒日众别居林之东谢灵运为凿池种莲号莲社】
　　我寻青莲宇【骆賔王诗物外狎招寻梁简文帝佛像铭满月为面青莲在眸唐太宗立寺诏法鼓所振变炎火于青莲陈子昂诗闻道白云居窈窕青莲宇】独往谢城阙【淮南子山谷之人轻天下细万物而独往沈约诗秋风西北起飘我过城阙】霜清东林钟【谢朓诗清霜落素枝王襃诗律改三秋节气应九钟霜骆賔王诗风霜入曙钟庾信诗独聴竹林钟】水白虎溪月【古逸诗浩浩白水庐山记慧逺法师送陶元亮陆脩静与语道合不觉送过虎溪因大笑世传三笑图一统志虎溪在九江府城南江总赋寝处风云冯栖水月】天香生虚空【水经注尔时诸神天人侧塞空中散天香花庾信浮图诗天香下桂殿仙梵入伊笙法华经其佛尝处虚空为众説法】天乐鸣不歇【张衡西京赋昔者大帝悦秦缪公而觐之飨以钧天广乐博物志汉武帝时弱水西国有人来献香积九十余日香犹不歇】宴坐寂不动【沈约法王寺碑振锡经行祗林宴坐易寂然不动感而遂通天下之故】大千入毫发【华严经二千大千世界之中有百亿须弥山江总香賛海岸相传香流大千论衡方今圣明有浸丰益美之化无细大毫发之亏鲍照诗毫发一为瑕丘山不可胜】湛然防真心【王维西方变画賛湛然不动疑过于往来汉书王贡传序独严湛防不作茍见不治茍得陈书周正传凝心妙本常自得于天真】旷刼防出没【髙僧传昔汉武穿昆明池底得黒灰问东方朔朔曰可问西域梵人后竺法兰至众人追问之兰云世界终尽刼火洞烧此灰是也谢朓诗出没眺楼雉何逊七召居隠磷而出没】送温处士归黄山白鵞峯旧居【元和郡县志黄山在太平县西南四十里上有泉水泉侧多黄连罗愿新安志黄山旧名黟山在歙县西北百二十八里东南则歙西南为休宁西北则蔽于宁国府之太平县唐天寳六年勅改为黄山】
　　黄山四千仞【新安志黄山髙一千一百八十仞】三十二莲峯【一统志黄山有峯三十二水源亦三十六】丹崖夹石柱【晋书宋纎传丹崖千丈青壁万寻卢照隣赋疑石柱之亭亭】菡萏金芙蓉【诗彼泽之陂有蒲菡萏张翰诗团辅圆颐菡萏芙蓉尔雅疏江东人呼荷华为芙蓉】伊昔升絶顶【王襃诗山窻临絶顶卢照隣诗絶顶横临日孤峯半倚天】下窥天目松【鲁灵光殿赋玉女窥窻而下视水经注洞溪水出呉兴郡于潜县北天目山杭州图经天目山上有两湖如左右目故名陶潜诗泉従山中来早晚发天目】仙人链玉处【古诗仙人骑白鹿紫微夫人诗链玉飞八琼】羽化留余踪【晋书许迈传迈徧游名山后莫测所终好道者皆谓之羽化庾信碑清徽令范千载余踪】亦闻温伯雪【庄子温伯雪子适齐舍于鲁仲尼见之而不言子路曰吾子欲见温伯雪子久矣见之而不言何耶王融为竟陵王与隠士刘虬书昔宣尼之见伯雪师利之往维摩岂不知相忘之道哉谅有以也】独往今相逢【江淹诗凝神任独往古诗相逢狭路间】采秀辞五岳【楚辞采三秀于山前东方朔文践赤县而遨五岳行陂泽而息名山】攀岩歴万重【谢灵运诗攀林搴落英骆賔王诗青山防万重】归休白鵞岭【北史邢昭传性好谈赏公事归休恒须賔客自伴旧注白鵞岭在黄山】渴饮丹砂井【淮南子渴而求饮抱朴子临沅廖氏世世寿考后徙去他人居之复多夀考疑其井水赤掘之得丹砂数十斛】凤吹我时来【梁武帝乐府丈人少徘徊鳯吹方参差陶潜诗时来茍防防宛辔憩通衢】云车尔当整【水经注衞叔卿居华山中尝乗云车驾白鹿见汉武帝顔氏家训车乘衣服必贵齐整】去去陵阳东【世説去去无可复用相投宣州志陵阳山在泾县西南百里乃陵阳窦子明钓龙之处】行行芳桂丛【古诗行行重行行淮南子招隠士桂树丛生兮山之幽】回溪十六度【新安志黄山有溪二十四潘岳诗回溪萦曲阻谢灵运诗对岭临回溪】碧嶂尽晴空【沈约诗崚嶒起青嶂】他日还相访【南史陶子锵传子锵逢谢超宗下车相访诣建康令】乗桥蹑彩虹【史记夏纪山行乘檋注檋一作桥以铁如锥施履下以上山不蹉跌也楚词建彩虹以摽摇沈约诗标峯彩虹外】
　　游南阳白水登石激作【汉书地理志南阳郡县舂陵师古注元朔五年以零陵泠道之舂陵乡封长沙王子买为舂陵侯至戴侯仁徙南阳白水乡水经注渭水又东与丰水防无他髙山异峦所有惟原阜石激而已】
　　朝涉白水源【楚辞朝吾将济于白水兮晋书载记登山涉水一统志白河在湖广郧阳府城东北源出南阳府邓州界下入汉江】蹔与人俗疎【任昉序有髙世之度脱落尘俗】岛屿佳境色【江总脩心赋望岛屿之邅回面江源之重沓世説顾长康每食蔗自尾至本人问之曰渐入佳境】江天涵清虚【谢庄诗烟竟山郊逺雾罢江天分汉书叙传清虚澹泊世説清虚日来滓秽日去】目送去海云【嵇康诗目送归鸿手挥五弦江总诗去云目徒送离琴手自挥淮南子四海之云凑千里之雨至】心闲游川鱼【孙绰赋游览既周体静心闲庄子若游鱼者钓缴以投之潘岳诗游鱼动圆波】长歌尽落日【张衡赋展清声而长歌谢灵运撰征赋望新晴于落日】乗月归田庐【晋书袁宏传谢尚镇牛渚秋夜乘月率尔与左右微服泛江谢灵运诗乗月弄潺湲古诗长揖归田庐】
　　九日
　　今日云景好【陶潜诗今日天气佳张安世房中歌芬树羽林云景杳冥江淹诗山川吐幽气云景抱长懐】水緑秋山明【何逊诗水緑半含苔　江淹诗金镂暎秋山顔延之诗山明望松雪】携壶酌流霞【北齐书李元忠传每挟弹携壶遨游里闬遇防饮酌萧然自得扬雄甘泉赋噏清云之流霞兮饮若木之露英虞世南诗緑蚁泛流霞】搴菊泛寒荣【楚辞朝搴阰之木兰注搴取也陶潜九日闲居诗寒华徒自荣】地逺松石古【桓法闿诗当知胜地逺于此絶嚣尘顔延之诗序松石峻絶葱翠隂烟】风扬弦管清【班固诗晨风扬激声嵇康声无哀乐论必须圣人理其弦管尔乃雅音得全也孔徳绍诗钧天金石响洞庭弦管清】窥觞照欢顔【呉均乐府緑觞皎镜华如碧梁简文帝赋照琼顔而俯捻徐丰之诗零觞飞曲津欢然朱顔舒】独笑还自倾【蜀志谯周传诵读典籍欣然独笑陶潜诗一觞虽独进杯尽壶自倾】落防醉山月【晋书孟嘉传为桓温参军九月九日温宴龙山寮佐毕集有风至吹嘉防堕落谢朓诗山中上芳月故人清樽赏】空歌懐友生【卢照隣诗寳贶幽难识空歌迥易分诗虽有兄弟不如友生陈琳诗闲居心不娯驾言従友生】
　　天台晓望【真诰天台山髙一万八千丈周回八百里山有八重四面如一当牛斗之分上应台星故名天台一统志天台山在浙江台州府天台县西一百一十里】
　　天台隣四明【谢灵运山居赋天台四明相接连唐书地理志明州余姚县有四明山一统志四明山在浙江宁波府西南一百五十里跨绍兴台州之境】华顶髙百越【洞天福地记华顶峯在天台县东北六十里葢天台第八重最髙处沈佺期诗华顶居最髙晋书地理志秦始皇初并天下兴师逾江平百越之地】门标赤城霞【孙绰天台山赋赤城霞起以建标王融诗霞如赤城起】楼栖沧岛月【一统志四明山上有石窻四穴通日月星辰之光又有石楼石鼓之类十洲记沧海岛在北海中四面絶海各五千里水皆沧色】凭髙登逺览【枣据诗徙倚凭髙山王僧孺诗凭髙且一望何宴赋遥目九墅逺览长图晋书杜预传旷然逺览情之所安也】直下见溟渤【杜审言诗仰攀人屡息直下骑才通广韵溟溟海渤渤海也】云垂大鹏翻【庄子鹏之大不知其防千里也又其翼若垂天之云呉都赋大鹏缤翻翼若垂天】波动巨鼇没【张融海赋波动则星河如覆王筠诗水动连山波列子渤海之中有山无所倚着尝随波上下往还不得暂峙帝使巨鼇十五举首而戴之】风潮争汹涌【谢灵运诗风潮难具论上林赋沸乎暴怒汹涌澎湃琴赋汹涌腾薄奋沫扬涛】神怪何翕忽【史记封禅书遣方士求神怪采芝草以千数扬子神怪茫茫呉都赋神化翕忽函幽育明注翕忽疾貌】观竒迹无倪【江淹诗观竒经丙穴谢灵运诗溟涨无端倪崔国辅诗挥手入无倪】好道心不歇【沈约诗宁为心好道直由意无穷孔稚圭北山移文林惭无尽涧愧不歇】攀条摘朱实【古诗攀条折其荣陶潜诗黄花复朱实食之夀命长】服药链金骨【论衡服药固夀益其身年抱朴子金丹链人身体故能令人不老庾阐诗赤松游霞乗烟封子链骨成仙鲍照诗自非挺金骨焉能谐夙愿】安得生羽毛【列仙传毛女在华隂山中猎人往往见之遍身生毛自云秦宫人又偓佺采药父也好食松实体毛数寸能飞行逐奔马曹植诗毛羽被身形】千春卧蓬阙【谢朓诗吹万化而不喧度千春而可并王勃诗芝防光分野蓬阙感规模】
　　书情寄従弟邠州长史昭【唐书地理志邠州新平郡义宁二年置唐书地理志武徳十年改雍州别驾曰长史髙宗即位改别驾皆为长史天寳元年改刺史曰太守下郡置长史一员秩従五品】
　　自笑客行久【鲍照诗客行惜日月隂铿诗客行逢日暮南平穆王铄拟古谁为客行久屡见流芳歇】我行定防时【谢朓诗我行虽纡阻兼得寻幽蹊王勃诗游子防时还】緑杨已可折攀取最长枝【刘孝威诗枯杨犹更緑卧栁尚还生梁简文帝诗杨栁乱成丝攀折上春时张协赋挥长枝以扬緑祖孙登咏柳诗长枝拂汉宫】翩翩弄春色【夏侯湛赋茂树苍苍纎枝翩翩王俭诗黄鸟弄春飞谢朓诗春色满皇州庾信诗春色方盈野枝枝绽翠英】延伫寄相思【离骚结幽兰而延伫古诗上言长相思下言久离别】谁言贵此物意愿重琼防【古诗此物何足贵但感别经时陆机拟古玉顔侔琼防注琼防玉花也】昨梦见恵连朝吟谢公诗【南史谢恵连传恵连年十嵗能属文族兄灵运加赏之云毎有篇章对恵连辄得佳句尝于永嘉西堂诗思不就忽梦见恵连即得池塘生春草之句大以为工】东风引碧草不觉生华池【尔雅东风谓之谷风古诗东风摇百草陈子昂春台引感阳春兮生碧草之油油江淹诗愿従丹丘驾长弄华池滋】临玩忽云夕杜鹃夜鸣悲【徐陵诗临玩自多竒本草杜鹃出蜀中今南方亦有之状如雀鹞而惨黒春暮即鸣夜啼达旦其声哀切田家候之以兴农事】懐君芳嵗歇【陈子昂诗懐君万里别鲍照诗芳嵗犹自可日夜望君归】庭树落红滋【潘岳秋兴赋庭树槭以洒落兮劲风戾而吹帷梁简文帝诗庭树吐花滋王融诗琼树落晨红】
　　杜甫
　　大云寺賛公房【唐书武后纪天授元年置大云寺长安志大云经寺在京城朱雀街南懐逺坊之东南隅本名光明寺武后初幸此寺沙门宣政进大云经因改名焉】
　　灯影照无睡【梁简文帝志铭智灯影张正见诗华灯共影落法苑珠林虽防慧炬照愚昧犹目盲诗夙夜无寐】心清闻妙香【刘勰新论神恬心清则形无累矣维摩经菩萨各坐香树下闻斯妙香即获一切得蔵三昧】夜深殿突兀【刘瑗诗月光移数尺方知夜已深王勃九成宫颂序合殿宵深归云纳影于重庑窦臮述书赋重则突兀嵩华】风动金琅珰【南史齐宗室子显传风动春朝陈后主诗风动万籁答汉书西域传注琅珰长锁也今殿角皆有之一曰殿角悬铃其声琅珰】天黒闭春院【晋书天文志天了无质仰而瞻之髙逺无极故苍苍然譬之俯察千仞之深谷而窈黒也周礼天官阍人以时启闭王勃白鹤寺碑更起招提之院】地清栖暗芳【宋之问诗暗芳足幽气】玉绳回防絶【春秋元命苞玉衡北两星为玉绳谢朓诗玉绳低建章鲍照赋星翻汉回谢灵运诗防絶虽殊念】铁凤森翺翔【班固赋凤鶱翥于甍标咸遡风而欲翔王勃文铁凤连甍文王操翼翼翺翔彼凤凰兮】梵放时出寺【异苑曹思王植登鱼山忽闻岩岫里有诵经声便效而则之今梵唱皆植所造庾信诗中天梵响来刘桢诗步出北寺门】钟残仍殷牀【张説诗城外宵钟彻闺门曙火残诗殷其雷传殷雷声也异苑沙门支法存有八尺沈香板床】明朝在沃野【战国策苏秦説秦恵王曰大王之国沃野千里陆机诗沃野爽且平】苦见沙尘黄【梁简文帝碑刼数沙尘寂寥谁辨王僧达诗黄沙十里昏何承天乐府战城南冲黄尘】
　　王维
　　早朝
　　皎洁明星髙【谢灵运赋明舒照兮殊皎洁诗子兴视夜明星有烂】苍茫逺天曙【沈约诗苍茫失洲屿张正见诗长榆接逺天】槐雾暗不开【何逊诗槐雾晓氤氲江总诗雾暗山中日中论霍然若开雾而观天】城鸦鸣稍去【河东记鵶鸣国周递数百里其间日月所不及终日昬暗常以鸦鸣知昼夜】始闻髙阁声【后汉书樊宏传所起庐舍皆有重堂髙阁张正见诗髙阁暎奔曦】莫辨更衣处【汉书灌夫传坐乃起更衣稍稍去】银烛已成行【江总诗挂缨银烛下晋书潘岳传刍秣成行】金门俨驺驭【扬雄解嘲今吾子幸得应金门上玉堂有日矣张正见诗驺驭郁相催】
　　赠裴十迪
　　风景日夕佳【晋书王导传风景不殊举目多江山之异诗日之夕矣陶潜诗山气日夕佳】与君赋新诗【嵇康琴赋临清流赋新诗陶潜诗春秋多佳日登髙赋新诗】澹然望逺空【扬雄长扬赋使海内澹然永无边城之菑金革之患王勃思春赋惜青楼之望逺李白诗晴云散逺空】如意方支颐【庾信对酒曲王戎如意舞庄子左手支颐】春风动百草【庄子春风发而百草生古诗四顾何茫茫东风摇百草】兰蕙生我篱【离骚余既滋兰之九畹兮又树蕙之百晦司马相如上林赋下摩兰蕙上拂羽葢尔雅樊篱也注谓藩篱】暧暧日暖闺【离骚时暧暧其将逝兮结幽兰而延伫王筠有所思乐府暧暧巫山髙江淹四时赋旭日始暖蕙艸可织又闺中风暖陌上草薫】田家来致词【汉书杨恽传田家作苦古乐府罗敷前致词使君一何愚】欣欣春还臯【陶潜归去来辞木欣欣以向荣宗楚客诗九重中禁启七日早春还潘岳秋兴赋耕东臯之沃壤兮注水田曰臯东者取其春意】淡淡水生陂【潘岳诗緑池泛淡淡孙权遗曹公书春水方生公宜速去淮南子譬若同陂而灌田其爱水均也隂铿诗万顷溢澄陂】桃李虽未开【诗何彼秾矣华如桃李史记李广传賛桃李不言下自成蹊】荑萼满芳枝【张説张司马序室迩兰芬族聨荑萼楚辞折芳枝与琼华兮沈约诗流莺复满枝】请君理还策【陶潜诗怅恨独策还﨑岖歴榛曲南史隠逸传褚伯玉往剡居瀑布山三十余年丘珍孙与王僧达书曰禇先生不事王侯髙木食有年载矣望其还策之日蹔纡清尘亦愿助为譬説】敢告将农时【孟子不违农时陶潜归去来辞农人告余以春及将有事于西畴】
　　常建
　　西山
　　一身为轻舟【鲍照诗一身仕闗西维摩经是身如浮云曹植洛神赋御轻舟而上溯陈子昂诗骛檝漾轻舟】落日西山际【谢灵运赋望新晴于落日晋书王徽之传西山朝来致有爽气耳】常随去帆影【何逊诗去帆若不见试望白云中梁简文帝诗渺渺去帆惊贺朝清诗岩岩石帆影如得海风便】逺接长天势【徐防观涛诗稍见逺天浮骆賔王诗层岩逺接天王勃滕王阁序秋水共长天一色又诗洲渚亘长天】物象归余清【庄子凡有貌象声色者皆物也水经注荆门山南有门象虎牙以物象受名李峤诗金簴有余清】林峦分夕丽【孔稚圭北山移文望林峦而有失江淹赋既艳溢于时暮方照丽于霜分】亭亭碧流暗【陶潜诗亭亭凌风桂梁元帝赋岩亭亭其似葢乔知之诗下有碧流水上有丹桂香王勃诗虚岩辨暗流】日入孤霞继【击壤歌日出而作日入而息刘孝绰诗日入江风静孔稚圭北山移文髙霞孤暎王勃滕王阁序落霞与孤骛齐飞】渚日逺隂暎【谢灵运诗云日相辉暎谢朓诗竹树澄逺隂】湖云尚明霁【宋玉髙唐赋风止雨霁云无处所谢灵运诗时竟夕澄霁云归日西驰】林昬防色来【沈烱诗林烟树下昬江淹诗风光多树色】岸逺荆门闭【徐坚棹歌行烟生归岸逺水经注江水东歴荆门虎牙之间荆门山在南上合下开其状似门】至夜转清迥【曹植诗清夜游西园张九龄诗清迥江城月流光万里同】萧萧北风厉【楚辞九歌风飒飒兮木萧萧诗北风其凉晋书乐志凉风清且厉】沙边鴈鹭泊【诗鳬鹥在沙谢朓赋星回穷纪沙鴈相飞卢照隣诗迸水惊愁鹭腾沙起狎鸥左思蜀都赋羽族纷泊】宿处蒹葭蔽【刘希夷诗暮宿南洲草诗蒹葭苍苍白露为霜鲍照赋对蒹葭之遂黄视零露之方白】圆月逗前浦【唐太宗诗照璧台圃月飘珠箔穿露梁简文帝诗逗浦忆辰阳陈子昂诗沙浦明如月】孤琴又摇曳【王敬伯歌垂月照孤琴鲍照歌行摇曳髙帆举】泠然夜遂深【庄子列子御风而行泠然善也王勃赋峯深夜久潭静秋新】白露霑人袂【礼记孟秋之月白露降古诗白露沾野草时节忽复易王粲诗迅风拂裳袂白露霑衣襟】
　　岑参
　　闻崔十二侍御灌口夜宿报恩寺【元和志灌口镇在灌县西二十六里后魏置】
　　闻君寻野寺便宿支公房【王绩诗结衣寻野路负杖入山房髙僧传支遁字道林陈留人家世事佛投迹越之剡山于沃州小岭立寺行道僧众禀学】溪月泠深殿【王绩诗清溪归路直乗月夜歌还薛道衡诗月泠疑秋夜陈后主诗殿深炎气少】江云拥回廊【宋之问诗江云欲变霞异圣传玉帝所居常有红云拥之王勃龙懐寺碑回廊防窱自吐风飇】然灯松林静【梁元帝诗然灯疑夜火张説诗然灯美夜月初圆魏书彭城王勰传髙祖幸代都路傍有大松树十数根令勰赋诗其诗曰问松林松林经防冬山川何如昔风云与古同刘勰新论林之性静所以动者风摇之也】煮茗柴门香【六帖逸人王休居太白山毎冬取溪氷琢其精莹者煮建茗供賔客曹植乐府柴门何萧条陶潜文翳翳柴门事我宵晨】胜事不可接【南史齐竟陵王子良传子良少有清问礼才好士善立胜事谢朓诗驰晖不可接何况隔两乡】相思幽兴长【李陵诗各言长相思谢朓诗别后能相思何嗟异封壤陈子昂诗山深兴转幽】
　　林卧
　　偶得鱼鸟趣【嵇康与山巨源书游山泽观鱼鸟心甚乐之陶潜诗有客赏我趣每每顾林园】复兹水木凉【谢混游西池诗水木湛清华刘孝威诗临池爱水凉】逺峯带雨色【谢灵运游南亭诗宻林含余清逺峯隠半规朱超对雨诗落照依山尽浮凉带雨来】落日摇川光【谢灵运撰征赋望新晴于落日起明光于霁月江总诗水上动摇明卢照隣诗川光摇水箭】臼中西山药【易防木为杵掘地为臼杜预疏药杵臼澡槃熨斗釡瓮铫槃钨鋗皆亦民间之急用也魏文帝折杨栁行西山一何髙髙髙殊无极上有两仙童不饮亦不食与我一丸药光耀有五色沈约诗若防西山药頽龄尚能度】袖里淮南方【古诗置书懐袖中三嵗字不灭神仙传汉淮南王刘安作内书二十二篇又中篇八章言神仙黄白之事名为鸿寳】唯爱隠几时【孟子隠几而卧注隠凭也庄子南郭子綦隠几而坐仰天而嘘嗒然似丧其耦】独游无何乡【南史陶景传景特爱松风庭院皆植松有时独游泉石望见者以为神仙庄子今子有大树患其无用何不树之于无何有之乡广莫之野】
　　刘长卿
　　关门望华山【一统志潼关在华隂县东四十里名胜志潼水在闗西一里闗因以名自函谷至斯髙出云表山海经华山其髙五千仞削成而四方逺而望之有若华状】
　　客路瞻太华【梁简文帝诗客行祗念路书西倾朱圉鸟鼠至于太华西都赋表以太华终南之山】三峯髙际天【崔颢诗岧嶤太华俯咸京天外三峯削不成汉书严助传三代至盛际天接地】夏云亘百里【顾恺之诗夏云多竒峯谢朓诗兹山亘百里合沓与云齐】合沓遥相连【谢灵运诗峦陇有合沓往来无踪辙魏文帝登台赋溪谷行以交错草木郁其相连】雷雨飞半腹【易雷雨之动满盈左思魏都赋雷雨窈而未半庐山记水出山腹挂流三四百丈飞湍云表】太阳在其巅【诗十月之交疏日者太阳之精诗维山崔巍传崔巍山巅也】翠微闗上近【庾信诗金鞍上翠微丘迟赋永展带于关上长缉巾于林底】瀑布悬林边【孙绰游天台赋瀑布飞流以界道庾信诗长虹双瀑布圆阙两芙蓉易即鹿无虞惟入于林中】爱此众秀容【刘桢鲁都赋岱宗邈其层秀沈佺期诗诸岭皆峻秀中峯特美好淮南子泰山之容巍巍然髙】能令西望偏【左传乃使公孙获处许西偏景福殿赋温房承其东序凉室处其西偏】徘徊忘暝色【甘泉赋徘徊招摇云迟迟兮谢灵运诗林壑敛暝色云霞収夕霏】泱漭成隂烟【上林赋经乎桂林之中过乎泱漭之野顔延之曲水诗序松石峻峗葱翠隂烟】曽是朝百灵【东都赋礼神祗懐百灵李百药诗百灵警朝宗】亦云防羣仙【十洲记生洲上有仙家数万王勃诗凤琴调上客龙辔俨羣仙】琼浆岂易挹【楚辞华酌既陈有琼浆些诗惟北有斗不可以挹酒浆】毛女非空传【列仙传毛女字玉姜秦始皇宫人逃之华隂山食松柏遍体生毛故谓之毛女张九龄河上公庙篇姓名终不识章句此空传】彷佛仍伫想【仲长统乐志论呼吸精和求至人之髣髴傅亮修张良庙教过大梁者或伫想于夷门】幽期如眼前【谢灵运赋石幽期而知贤张揣景而示信梁简文帝诗偏使红花散飘扬落眼前】金天有清庙【唐明皇帝诗四方皆石璧五位配金天诗于穆清庙肃雝显相上林赋登明堂坐清庙】松柏隠苍然【诗如松柏之茂古豓歌南山石巍巍松柏何离离陶潜诗苍苍谷中树冬夏常如兹】奉陪萧使君入鲍达洞寻灵山寺【鲍达洞未详出处张芸叟南征録繁昌东界有灵山寺踞山顶殿阁重复】
　　山居秋更鲜【南史谢灵运作山居赋并自注以言其事王维诗空山新雨后天气晚来秋】秋江相暎碧【李白诗挂帆秋江上陈子昂诗岩潭相映媚江淹赋水湛湛而空碧杜甫诗江碧鸟逾白】独临沧洲路【北史韦夐传临沧洲而谢支伯谢朓诗复协沧洲趣】如待挂帆客【南史邓琬传欲沿流挂帆杜甫诗挂帆逺色外惊浪满呉越】遂使康乐侯【南史谢灵运袭封康乐公宋受命降公爵为侯】披榛着双屐【赵至与嵇康兄子蕃书涉泽求蹊披榛覔路南史谢灵运寻山陟岭尝着木屐上山则去其前齿下山去其后齿杜甫诗谢氏寻山屐】入云开岭道【杜甫诗半入江风半入云谢灵运山居赋山矶下而回泽濑石上而开道】永日寻泉脉【水经注提琴命友嬉娯永日博物志无水之时人不知泉脉刘峻诗泉脉洞杳杳】古寺隠青冥【法苑珠林五台山方三百里中有佛光山仙华山王子塔古寺六所杜甫诗老身古寺风泠泠楚辞据青防而摅虹兮王维诗连天凝黛色百里遥青防】空中寒磬夕【列子夫天地空中之一细物岑参诗幽磬清晓夕】苍苔絶行径【谢朓诗苍苔依砌上六帖后汉张仲蔚蓬蒿满空惟开一行径】飞鸟无去迹【易飞鸟遗之音晋书文苑传投鱼深泉放飞鸟谢朓游后园赋去鸟成行李白诗长空去鸟没】树杪下归人【王维诗山中一夜雨树杪百重泉王昌龄诗南粤归人梦海楼】水声过幽石【陶潜别传渊明尝闻田水声倚杖聴之谢灵运诗白云抱幽石】任情趣逾逺【北史李栗传栗在道武前舒放倨惰不自只肃笑唾任情晋书嵇康传其髙情雅趣率然逺】移步竒屡易【唐太宗诗移步出词林离骚时缤纷其变易兮又何可以淹留】萝木静防防【广雅女萝松萝也李白诗紫藤挂云木仙诗壮气何防防】风烟深寂寂【杨烱诗林壑人事少风烟鸟路长何逊诗汀沙暮寂寂】徘徊未能去【骆賔王诗风景蹔徘徊洛神赋怅盘桓而不能去】畏共桃源隔【宗懔诗所言春不至未有桃花源赵景真与嵇蕃书乗髙眺逺则山川幽隔】











</div>
    <div class="pagination">
<a href="御选唐诗_page34.html">上一页</a><span>...</span><a href="御选唐诗_page30.html">30</a><a href="御选唐诗_page31.html">31</a><a href="御选唐诗_page32.html">32</a><a href="御选唐诗_page33.html">33</a><a href="御选唐诗_page34.html">34</a><span class="current-page">35</span><a href="御选唐诗_page36.html">36</a><a href="御选唐诗_page37.html">37</a><a href="御选唐诗_page38.html">38</a><a href="御选唐诗_page39.html">39</a><a href="御选唐诗_page40.html">40</a><span>...</span><a href="御选唐诗_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
