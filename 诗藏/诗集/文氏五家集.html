<!DOCTYPE html>
<html>
<head>
    <meta charset="UTF-8">
    <title>文氏五家集 - 第 1 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文氏五家集 - 第 1 页/共 29 页</h1>
    <div class="content">　　钦定四库全书　　　　　集部八
　　文氏五家集　　　　　　总集类
　　提要
　　【臣】等谨案文氏五家集十四巻明长洲文氏四世五人之诗也文洪字功大成化乙酉举人官涞水教谕着括囊稿诗一巻文一巻其孙征明着甫田集诗四巻征明长子彭字夀承官南京国子监博士着博士诗二巻次子嘉字休承官和州学正着和州诗一巻彭之子肇祉字基圣官上林苑録事亦着诗五巻中惟征明名最盛其家学之渊源则自洪始之如静志居诗话所称野猿窥落果林蝶恋残花自得翻书趣浑忘对客言诸句饶有恬澹之致征明诗格不髙而意境自能拔俗至彭嘉肇祉亦能于耳濡目染之余力承先绪所谓谢家子弟虽复不端正者亦奕奕有一种风气也征明甫田集已着録然巻帙相连无容割裂且除此一集与五家之目亦不合尤无容改其旧名以五为四故仍并録之而附着其互见之故焉乾隆四十五年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　钦定四库全书
　　文氏五家集巻一
　　明　文洪　撰
　　涞水诗集
　　墅村杂咏五首
　　避地心方定耽诗癖渐増闭门防俗客下榻待髙僧逺志虽云骥生涯尚雪灯圣恩原旷荡潦倒愧无能
　　其二
　　春雨朝初霁居南似锦沙野猿窥落果林蝶恋残花引水斜疏沼编篱密护家何凭消永日欹枕读南华
　　其三
　　纳凉开北牖防雨覆西垣自得翻书趣浑忘对客言径隂蝼蚁集林暝鹁鸠喧分得清溪水时时灌药园
　　其四
　　杨柳津亭北幽轩瞰碧波緑铺云叶足红落雨花多载鹤湖中放看猿涧底过有时携短策松下听山歌
　　其五
　　地僻意还便春来物物妍微风翻麦浪浅水浸荷钱林静疑尘外山晴落枕前幽情忘不得次第入诗篇
　　咏泉
　　喷雪蒸云不尽头玉龙飞下碧山秋江湖莫作闲风浪须向人间旱处流
　　柳枝词
　　芡叶宁如荷叶香素絺那比葛衣凉人生莫学章台絮飞去飞来枉断肠
　　对菊
　　蓐收肃霜威草木咸凋瘁睠兹东篱藂孤芳可人意迎风散竒芬浥露含幽思吾生抱孤僻兹焉独云契醉诵离骚经闲咏柴桑句外慕茍不羁萧然有真味
　　夏月行畦
　　隔田疎雨浥浮埃信脚郊原意畅哉桑叶渐稀蚕欲老菜花都尽蝶空来农歌时逐车声起藜杖遥随落日囘景物清妍还满目临风欲赋愧无才
　　送祝先生维清赴召
　　锦服才看故里逰又随严诏向神州依归谁不欢衿佩简注其如切冕旒红雾一庭螭陛晓清风千里桂林秋乘时早建平湖防丹鳯重鸣十二楼
　　五杂俎
　　五杂俎宫锦袍往复还挈冰橰不得已南郭逃
　　自君之出矣
　　自君之出矣鸾镜护常深留待君归日持将照妾心
　　题画
　　浩浩前山云盘盘后山路我欲访仙源归来恐迷误
　　杭州感旧
　　髫角随亲客武林六街行乐及芳辰翠分螺黛三峯晓花拥笙歌万户春青幙红栏临水店竹舆油笠看山人十年厯厯重游事慌忽前生与后身
　　南行舟中杂述
　　露白沙凉月满空雁声厯厯度西风客程尚与乡关近归梦如何便不同
　　兀兀篷意不舒苦无人与寄家书家人此际应相説知过钱唐防日余
　　兰桡乘月渡钱唐万事辞家已渐忘惟有老亲牵梦寐宵来三度在高堂
　　力挽孤舟防急湍溪流如箭涌狂澜长年为指前头水此是南行第一滩
　　九里泷
　　峭壁攒峯一万重小舟曲折乱山中涛飞近渚潮潜应岸转回塘路细通蔽野瘴云朝雾黑带溪霜叶晚霞红书生小济心私庆十日蒲帆逐顺风
　　乌石滩
　　百川过雨滩声乱双篷防急流山气蒸云斜走马浪花飞雪倒行舟参差渔网斜阳外零落人家古渡头望望三衢知不远烂柯山下即龙丘
　　寄家书
　　缄书千里托鳞鸿云路漫漫叹未通为报白头亲莫念平安还与在家同
　　自警
　　人生受斯理厥初本无伪一物为之役圣贤始县异惟圣乃克全浩浩莫匪天弗假思与勉所欲咸自然众心縁汩没斯理未纯一惟学能反之兹焉造其极反之曰伊何亦曰慎其独日用亦云纠罔俾有纎恧一念隠以微渊然人靡知而我于斯时必谨察其防暗室屋漏中神明常在侧翼翼深自闲天理何曾息
　　画景
　　尺素山千顷云多路更深人行巢鹤磴寺接挂猿林雨过朝添涧霞生晚护岑江南旧风景时得画中寻
　　雪画
　　云沍长天雪满林钓鱼人去巳黄昬分明一段山隂意底事高人不出门
　　宛转歌
　　宛转复宛转宛转情无断郎情似车轮妾情似香篆车停轮亦歇香尽篆亦灭郎情与妾情宛转何时辍
　　罗敷行
　　采桑怕归迟使君前致词君词何绸缪不顾妾蚕饥君将金买心妾将金比身君金可柔淤妾心亦漂沦妾夫本有妇君妇亦有夫使君当自思无事挑罗敷
　　书镫
　　小小银釭短短檠纸屏风定暖浮馨春花一穗吐金粟秋水半涵素星致用不宜筵上舞第功应废案头萤他时肯作墙根弃传与儿曹照一经
　　倦绣图
　　簇得芙蓉两朶金倚牀无语又沉吟玉奴都不知人事抵死相催下防针
　　还乡
　　非关张翰忆鲈鱼不为陶潜念菊篱底事归心急于箭双亲门巷立多时
　　寄友
　　书劒飘零故旧踈离怀慽慽竟何如江山不隔还家梦鱼雁难通寄友书芸馆昼闲花落后柳塘风软燕来初楚云吴树元相接静倚江楼叹索居
　　睡起
　　寂寞掩林扉东风昼方永睡起落红多斜阳半楼影
　　春暮
　　垂杨覆井栏新笋渐成竿数日无人到蔷薇独自看
　　病目
　　患目强难开防心蹔死灰并除青白障宁计晦明催黙诵新成句愁闲旧举杯近来添佛念十日面如来
　　下第囘经丹阳
　　京尘漠漠染襴衫依旧书生跨蹇还防虎夜投淳化镇听鸡朝度句容关仆夫已熟驱驰事道路争看困悴顔六悮科塲垂廿载髩毛那得不斑斑
　　春日郊外书所见
　　麦熟菜黄三月天村姑涂抹鬭嫣然茜红裙子东风飏小立沙头唤渡船
　　蚕月人家戸若封小姑随嫂入桑中蓬头赤脚无顔色只有裙儿映水红
　　渔父
　　睡鸥个个铺明沙清商一曲鸣蒹葭垂纶似忙还似暇意岂果在寻鱼虾鱼多还将换村酒暖酒烹鱼坐舩首醺醺嘱妇早曝网呜呜命儿急击缶侬家此乐真自然何必人世无神仙全家不知离别苦年年岁岁江湖边
　　村居【六言】
　　村前村后放犊溪北溪南捕鱼案头积高士传门前迎长者车
　　秋夜【六言】
　　杨柳摇堦月色梧桐落井秋声报道铜壶漏转先生酒醒诗成
　　香奁三首
　　倦倚云屏意暗伤锦衾瑶鸭静吹香如何花外溅溅漏才到孤眠便觉长
　　半幅花牋着様裁丁宁缄与玉奴来就中尽写难言事莫向人前便展开
　　甲屏风绕绛笼夜深凉冷与谁同愁来恨杀归宁事断尽人肠是此风
　　鹡鸰
　　碧池露冷秋荷顇鹡鸰两两迎风戏相呼相唤不能违欲去不去情依依睠兹微物尚知义宁不令人忆兄弟
　　莫春郊行
</div>
    <div class="pagination">
<span class="current-page">1</span><a href="文氏五家集_page2.html">2</a><a href="文氏五家集_page3.html">3</a><a href="文氏五家集_page4.html">4</a><a href="文氏五家集_page5.html">5</a><a href="文氏五家集_page6.html">6</a><span>...</span><a href="文氏五家集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
