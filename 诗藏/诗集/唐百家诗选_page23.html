<!DOCTYPE html>
<html>
<head>
    <meta charset="UTF-8">
    <title>唐百家诗选 - 第 23 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐百家诗选 - 第 23 页/共 28 页</h1>
    <div class="content">　　蜀国英灵地山重水又回文章四子盛道路五丁开词客题桥去忠臣叱驭来卧龙同骇浪跃马比浮埃已谓无妖土那知有祸胎蕃兵依汉栁蛮斾指江梅战后悲逢血烧余恨见灰空留犀猒怪无复酒除灾嵗积苌怨春深杜宇哀家贫移未得愁上望乡台
　　送于中丞使北蕃【同用声字】
　　朔将引双旌山遥碛雪平经年通国信计日得蕃情野次依泉宿沙中望火行逺雕秋有力寒马夜无声防猎临胡帐思乡见汉城【回鹘中有汉城】来春拥边骑新草满归程
　　自述
　　万事谁能问一名犹未知贫当多累日闲过少年时灯下和愁睡花前带酒悲无媒常委命转觉命堪疑
　　河隂新城
　　高城新筑压长川虎踞龙盘气色全五里似云根不动一重如月晕初圆河流暗与沟池合山色遥将睥睨连自有此来当汴口武牢何用鏁风烟
　　崔少卿池塘咏双白鹭
　　双鹭应怜水满池风飘不动顶丝垂立当青草人先见行傍白莲鱼未知一足独拳寒雨里数声相呌早秋时林塘得尔须増价况与诗家物色宜
　　哀蜀人为南蛮俘虏五章
　　初出成都闻哭声
　　但见城池还汉将岂知佳丽属蛮兵锦江南渡闻遥哭尽是离家别国声
　　过大渡河蛮使许之泣望乡国
　　大渡河边蛮亦愁汉人将渡尽回头此中邮寄思乡泪南去应无水北流
　　出青溪闗有迟留之意
　　欲出乡闗行步迟此生无复却回时千寃万恨何人见唯有空山鸟兽知
　　别嶲州一时恸哭云日为之变色
　　越嶲城南无汉地伤心从此便为蛮寃声一恸悲风起云暗青天日下山
　　入蛮界不许有悲泣之声
　　云南路出陷河西毒草长青瘴色低渐近蛮城谁敢哭一时收泪羡猿啼
　　过旧宅看花【花即昔年手植】
　　山桃野杏两三栽树树繁花去后开今日主人相引看谁知曽是客移来
　　和河南白尹西池北新葺水斋招赏十二韵
　　二室峰前水三川府右亭乱流深竹迳分绕小花汀池角通泉脉堂心豁地形坐中寒瑟瑟床下细泠泠雨夜思巫峡秋朝想洞庭千年孤镜碧一片逺天青鱼戏摇红尾鸥闲退白翎荷倾泻珠露沙乱动金星藤架如纱帐苔墙似锦屏龙门人少到仙棹自多停游忆高僧伴吟招野客听余波不能惜便欲养浮萍
　　蜀中经蛮后友人马又见寄
　　茜马渡泸水北来如鸟轻几年期鳯阙一日破城此地有征战谁家无死生人悲还旧里鸟喜下空营弟侄意初定交朋心尚惊自从经难后吟苦似猿声
　　送契上人南游
　　红叶落湘川枫明映水天寻钟过楚寺拥锡上泷船病客思留药迷人待说禅南中多古迹应访虎溪泉
　　和刘补阙秋园寓兴六首
　　水木夕隂冷池塘秋意多庭风吹故叶堦露净寒莎愁燕窥灯语情人见月过砧声听已别虫响复相和闭门无事后此地即山中但觉鸟声异不知人境同晩花开为雨残果落因风独坐还吟酌诗成酒已空自得家林趣常时在外稀对僧餐野食迎客着山衣鬬雀翻檐散惊蝉出树飞功成他日后何必五湖归秋色庭芜上清朝见露华疎篁抽晩笋幽药吐寒芽引水新渠净登台小迳斜人来多爱此萧爽似山家禁掖朝回后林园胜赏时野人来辨药庭鹤住看碁晩日明丹枣朝霜润紫棃还因重风景犹自有秋诗圣代少封事闲居方屏喧漏寒云外阙木落月中园山鸟宿檐树水萤流洞门无人见清景林下自开罇
　　送徐山人归睦州旧隠
　　君在桐庐何处住草堂应与戴家邻初归山犬翻惊主久别江鸥却避人终日欲为相逐计临时空羡独行身秋风钓艇遥相忆七里滩西片月新
　　天津桥春望
　　津桥春水浸红霞烟栁风丝拂岸斜翠辇不来金殿闭宫莺衔出上阳花
　　寄永乐殷尧藩明府
　　古县萧条秋景晩昔年陶令亦如君头巾漉酒临黄菊手板支颐向白云百里岂能容骥足九霄终自别鸡羣相思不恨书来少佳句多从阙下闻
　　塞上宿野寺
　　塞土蕃僧老天寒疾上闗逺烟平似水高树暗如山去马朝常急行人夜始闲更深听刁斗时到磬声间
　　章碣四首【唐末人】
　　旅舍早起
　　迹暗心多感神疲梦不游惊舟同厌夜独树对悲秋晓角和人战残星入汉流门前早行子敲镫唱离忧
　　焚书坑
　　竹帛烟销帝业虚闗河空鏁祖龙居坑灰未冷山东乱刘项原来不读书
　　春别
　　掷下离觞指乱山趋程不待鳯笙残花边马嚼金衔去楼上人垂玉筯看栁陌虽然风袅袅葱河犹自雪漫漫殷勤莫厌貂裘重恐犯三边五月寒
　　送谢进士归闽
　　百越风烟接巨鳌还乡心壮不知劳雷霆入地建溪险星斗逼人黎岭高却拥木绵吟丽句便攀龙眼醉香醪名场声利喧喧在莫向林泉改鬓毛
　　施肩吾一首【字希圣洪州人】
　　効古兴
　　金雀无旧钗缃绮无旧裾唯有一寸心长贮万里夫南轩夜虫织已促北牖飞蛾绕残烛秪言众口铄千金谁信独愁销片玉不知嵗晩归不归又将啼眼缝征衣
　　陈陶六首【武宣时人自称三教布衣】
　　闲居杂兴
　　一顾成周力有余白云闲钓五溪鱼中原莫道无麟鳯自是皇家结网疎
　　长寿【一作爱】眞人王子乔五松山月伴吹箫从他浮世悲生死独驾苍麟入九霄
　　鄱阳秋夕
　　忆昔鄱阳旅游日曽听南家争捣衣今夜重闻旧砧杵当时还见鴈南飞
　　旅次铜山途中先寄温州韩使君
　　乱山沧海曲中有横阳道束马过铜梁苕华坐堪老鸩鸣高崖裂熊鬬深树倒絶壑无坤维重林失苍昊跻攀寡俦侣扶接念舆皁俛仰栗嵌空无因掇灵草梯穷闻戍鼔魂续赖丘祷蔽豁天地归萦纡村落好悠悠思蒋径扰扰愧商皓驰想永嘉侯应伤此怀抱
　　题徐穉湖亭
　　伏龙山横洲渚地人如白苹自生死洪崖成道二千年唯有徐君播青史
　　泉州刺桐花咏
　　猗猗小艶夹通衢晴日薰风笑越姝只是红芳移不得刺桐屏障满中都
　　李群玉七首【字文山澧州人大中中宰相崔进其诗以处士除文馆校书郎】经费拾遗所居呈封员外
　　云卧竟不起少微空陨光惟应孔北海为立郑公乡旧馆苔藓合幽斋松菊荒空余书带草日日上堦长
　　古镜
　　明月何处来朦胧在人境得非轩辕作妙絶世莫并瑶匣开旭日白电走孤影澄一尺天彻底函霜景氷辉凛毛发使我肝胆冷忽惊行深幽面落九秋井云天入掌握爽朗神魄静不必负局仙金沙发光炯隂沉畜灵怪可与天地永恐为悲龙吟飞去在俄顷
　　伤思
　　八月白露浓芙蓉抱香死红枯金粉堕寥落寒塘水西风团叶下叠縠参差起不见棹歌人空垂緑房子
　　洞庭入澧江寄巴丘故人
　　四月桑半枝吴蚕初弄丝江行好风日燕舞轻波时去事旋成梦来欢难预期唯凭东流水日夜寄相思自澧浦东游江表途出巴丘投员外从公虞
　　短翮后飞者前攀鸾鹤翔力微应万里矫首空苍苍谁昔探花源考槃西岳阳高风动商洛绮皓无馨香一朝下蒲轮清辉照岩廊孤醒立众醉古道何由昌经术震浮荡国风扫齐梁文襟即圃笔下成琳琅霞水散吟啸松筠奉琴觞氷壶避皎洁武库羞锋铓小子书代耕束发颇自强难哉水投石壮志空摧藏十年侣鱼垂发在三湘巴歌掩白雪鲍肆埋兰芳骚雅道未消何忧名不彰饥寒束困厄黙塞飞星霜百志一不成东波掷年光尘生脱粟甑万里违高堂中夜恨火来焚烧九回肠平明梁山泪縁枕霑匡床依泊洞庭波木叶忽已黄哀碪捣秋色晓月啼寒螀复此棹孤舟云涛浩茫茫朱门待媒贽短褐谁揄扬仰羡野陂凫无心忧稻粱不如天边鴈南北皆成行男儿白日闲变化未可量所希困辱地剪拂成腾骧咋笔话肝肺咏兹枯鱼章何由首西路目断白云乡
　　洞庭驿楼雪夜宴集奉赠前湘州张员外
　　昔与张湘州闲登岳阳楼目穷衡巫表兴尽荆吴秋掷笔落郢曲巴人不能酬是时簪裾防景物穷冥搜谬忝玳筵秀得陪文苑游几篇云楣上风雨沈银钩
　　卢溪道中
　　晓发潺湲亭夜泊潺湲水风篁拂石濑琴声九十里光奔觉来眼寒落梦中耳曽向三峡行巴江亦如此
　　章孝标一首【太和中为山南东道从事试大理评事】
　　长安秋夜
　　田家无五行水旱卜蛙声牛犊乗春放儿孙候暖耕池塘烟未起桑柘雨初晴嵗晩香醪熟村村自送迎
　　马戴三首【博士】
　　易水怀古
　　荆卿西去不复返易水东流无尽期落日萧条蓟城北黄沙白草任风吹
　　送客南游
　　拟卜何山隠高秋指岳阳苇干云梦色橘熟洞庭香疎雨残虹影回云背鸟行灵均如可问一为哭清湘
　　寄襄阳王公子
　　君马勒金羁君家贮玉笄白云登岘首碧树醉铜鞮泽广荆州北山多汉水西鹿门知不隠芳草自萋萋
　　刘得仁二首
　　题邵公院
　　无事门多掩隂阶竹扫苔劲风吹雪聚渴鸟啄氷开树向寒山得人从瀑布来终期天目老擎锡逐云回
　　悲老宫人
　　白发宫娃不解悲满头犹自挿花枝曽縁玉貌君王宠准拟人看似旧时
　　高蟾三首
　　春
　　明月断魂清蔼蔼平芜归思緑迢迢人生莫遣头如雪纵得春风亦不销
　　灞陵亭
　　一条归梦朱直一片离心白羽轻明日灞陵新霁后马头烟树緑相迎
　　偶作
　　丁当玉佩三更雨平帖金闺一觉云明日薄情何处去风流春水不知君
　　崔涂八首【字礼仙光啓四年登进士第】
　　夕次洛阳道中
　　秋风吹故城城下独吟行高树鸟已息古原人尚耕流年川暗度往事月空明不复叹岐路马前尘夜生
</div>
    <div class="pagination">
<a href="唐百家诗选_page22.html">上一页</a><span>...</span><a href="唐百家诗选_page18.html">18</a><a href="唐百家诗选_page19.html">19</a><a href="唐百家诗选_page20.html">20</a><a href="唐百家诗选_page21.html">21</a><a href="唐百家诗选_page22.html">22</a><span class="current-page">23</span><a href="唐百家诗选_page24.html">24</a><a href="唐百家诗选_page25.html">25</a><a href="唐百家诗选_page26.html">26</a><a href="唐百家诗选_page27.html">27</a><a href="唐百家诗选_page28.html">28</a><a href="唐百家诗选_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
