<!DOCTYPE html>
<html>
<head>
    <meta charset="UTF-8">
    <title>全宋诗 - 第 8967 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 8967 页/共 11672 页</h1>
    <div class="content">
武衍　枕边
    枕边清坐散余酲，惨淡西窗月半明。
    燕子梦囘帘未卷，楝花风信晓寒轻。

武衍　正元二日与菊庄汤伯起归隐陈鸿甫汎舟湖上二首
    春云漠漠雨疏疏，小{左舟右定}冲烟入画图。
    除却淡妆浓抹句，更将何语说西湖。

武衍　正元二日与菊庄汤伯起归隐陈鸿甫汎舟湖上二首
    櫂转逋山舣落晖，春风深锁恨依依。
    松间一鹤俄飞起，疑是先生出未归。

武衍　重访西湖旧游
    西风吹晓凤城开，桂子香中信马来。
    十载不行湖上路，知它添了几楼台。

武夷　题旅舍
    去日春蚕吐雪丝，归时霜菊剥金衣。
    沙鸥不入鸳鸿侣，依旧沧浪绕钓矶。

武允蹈　句
    露萱钳宿蝶，风木撼鸣鸠。
    屋头风过雁，灯背月移窗。
    霜林五色锦，烟渡一萦丝。
    午簟展风供睡课，夜窗扃雨办诗逋。
    眼昏书字不著纸，耳重听言常问人。

奚商衡　簿舍四堂
    粗官到眼惟朱墨，个里清虚却可人。
    晓径忽闻花信早，晚窗时对月痕新。
    客来但怪阶庭寂，昼永偏於枕簟亲。
    莫莫只求閒里过，抗颜何苦拜车尘。

奚商衡　到崑山
    客槎无路到天津，五斗依然不救贫。
    敛版进趋惭大吏，打门呼索愧穷民。
    酒边拓落寻真趣，诗里平章作好春。
    自笑小才还小用，姓名安得上麒麟。

奚商衡　慧聚上方
    小桥官树绿无英，袖手东风日正长。
    料理只今谁到我，只宜煎茗坐僧房。

锡九龄　句
    不会季鹰当日意，归来只说为鲈莼。

席汝言　耆英会
    击国安危唐上宰，功成身退汉留侯。
    二公闲暇开高宴。九老雍容奉胜流。
    共接雅欢恩意洽，不矜崇贵礼容优。
    赏心乐事人间盛，岂谓今稀古莫俦。

席汝言　耆英会
    壮岁尘埃禄事牵，老归重到旧林泉。
    曾无勋业书青史，偶向康宁养老年。
    自分杜门居陋巷，敢期序齿预公筵。
    更惭形秽才凉薄，不称图真接钜贤。

席羲叟　次令衿游玉壶高咏十绝　处处可人
    陂塘五月迎秋爽，脩竹成阴一径开。
    俗客自应惭到此，幽深雅称杖藜来。

席羲叟　次令衿游玉壶高咏十绝　独坐
    几槛虚明不著埃，忘机鸥鸟自飞来。
    北窗高卧羲皇世，九陌红尘安在哉。

席羲叟　次令衿游玉壶高咏十绝　对换
    绝景频因警句夸，莫传俚耳便纷拿。
    须知味道耽岩穴，志意难将富贵加。

席羲叟　次令衿游玉壶高咏十绝　风雷大作
    坐听风雷起空谷，俄看四面野云生。
    道人不作英雄气，可笑当年失箸惊。

席羲叟　次令衿游玉壶高咏十绝　解衣磐
    林宗乌帻任欹倾，缓带荷风拂面清。
    城市轮蹄闹如织，飘然从此便登瀛。

席羲叟　次令衿游玉壶高咏十绝　久病便觉清快
    内熟先从一念收，浩然勿药更何求。
    西山故自朝来爽，政不惊人语不休。

席羲叟　次令衿游玉壶高咏十绝　满园秋香
    黄金匀揉万英开，步绕清芬过砌台。
    一笑欣然超鼻观，知公曾到月中来。

席羲叟　次令衿游玉壶高咏十绝　凭栏看花
    湖光空阔水天秋，翠盖红衣永日留。
    惟有诗情磨不尽，碧云吟就喜汤休。

席羲叟　次令衿游玉壶高咏十绝　小雨垂帘就寝
    篆香如雾细萦帘，始信壶中别有天。
    客舍黄粱今熟否，邯郸无梦梦游仙。

席羲叟　次令衿游玉壶高咏十绝　欲归甫留
    度堑昏鸦接翅稀，断霞相映雾山微。
    驺车不用飞青盖，试作山翁倒载归。

席炎　留题酒家壁
</div>
    <div class="pagination">
<a href="全宋诗_page8966.html">上一页</a><span>...</span><a href="全宋诗_page8962.html">8962</a><a href="全宋诗_page8963.html">8963</a><a href="全宋诗_page8964.html">8964</a><a href="全宋诗_page8965.html">8965</a><a href="全宋诗_page8966.html">8966</a><span class="current-page">8967</span><a href="全宋诗_page8968.html">8968</a><a href="全宋诗_page8969.html">8969</a><a href="全宋诗_page8970.html">8970</a><a href="全宋诗_page8971.html">8971</a><a href="全宋诗_page8972.html">8972</a><span>...</span><a href="全宋诗_page8968.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
