<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 826 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 826 页/共 1044 页</h1>
    <div class="content">　　相逢班马鸣三月出王京秉烛黄河岸悲歌下相城风云双阙暗花柳半江明突兀金台上知君最不平
　　交河
　　乌啼征马动曙色散滹沱海气通三岛天风静九河沙平边草断日澹塞云多百里无烟火空村客自过
　　寒月
　　苦雾江潭合明云天际开河流凝碧落霜影拂楼台鱼海逢归雁龙沙寄折梅汉家余故垒永夜照苍苔
　　仲春田居即事
　　闭闗春草外矫首白云端行乐乗新霁登台怯暮寒凿池栽菡萏移榻近琅玕偃仰悲生事相思独夜防野色淡霏微携笻更掩扉棠棃分晓月杨柳弄春晖借草乗双屐当风试夹衣最怜烟景在独与赏心违山樱荒馆静岸柳荜门疎夜雨深丹壑春星动碧虚蓬蒿迟二仲苹藻吊三闾叹息故人尽无劳长者车樊圃青萝合分畦绿水平种贻香稻粒斋出露葵羮许掾曾闻道厐公事耦耕飘揺天地外真欲宝无名濠上思庄叟缑山忆子乔种鱼浮碧屿相鹤问青霄大道随时隠雄心向晚消所悲虞夏没无地着渔樵春深归雁急山晚落花幽倚杖斜阳尽攀条宿雨收青黏能却老丹棘可忘忧日觉乾坤隘谁言大九州大文收虎变清啸学鸾声泽畔贻香草风前饵落英石留贞女像果得隠夫君握粟辞詹尹升沉吾已轻
　　七夕
　　轻飇流海月仙瀣落庭柯杳杳飞雕鹊沉沉失绛河针楼秋思满玉宇夜情多永夕愁无寐清辉奈尔何
　　紫石上人精舍
　　髙阁俯青湍千峰落木残焚香开宝珞飞梵拂琅玕禾黍江云净桑榆海日寒东篱憔悴客惟得逺公看上方通竹径残月照空牀鸟雀喧初曙松杉落晚霜有山还种桂无海不栽桑莫测升沉理相携问法王
　　野望
　　谷口栖真处柴门极望中行吟寒日落挥手暮云空明月流沙雁微霜变草虫吾衰非一事且莫厌墙东
　　辰维阁
　　平楚微茫尽繁霜黯淡愁川光浮树杪山雨碧帘钩白鸟孤烟暮丹枫万井秋神州空极目萧瑟赋登楼
　　梁朝钟
　　忆檀溪
　　半月襄城路山川满目迷后闻都防语知已渡檀溪遥忆归鞭处微沙没马蹄叩门抱长恸忍入邵陵西
　　方以智
　　春辞长安过芦沟桥
　　河道出桑干桥头薄日寒榆闗春色逈辽海暮云残征雁回金阙归鞭控玉鞍惊沙掩独鹿回首逺长安
　　还过汶上道中
　　驰驱过汶上流浅壅淤沙千里唯垂柳三春不见花望湖名范子行路忆朱家郭外孤蓬振烟飞太白斜
　　孟庙作
　　阳闗愁北望草落峄山空野渡荆榛外残碑烟火中尘飞不见日庙古自生风桧柏千余嵗犹存邹邑东
　　浮山在陆居此藏轩
　　开门受山色深竹当书轩花转钱塘路香从流水源白云每幽壑青草自荒园时就东谿口殷勤渔子言
　　雨后闲题
　　飘风吹急雨沙路不成泥白石洗松径青云挂柳堤鹿湖秋后雁牛屋午时鸡饭罢随笻杖招人握手题
　　看月
　　一片钟山月那从岭外看昔尝临北阙今独照南冠万里天难问三更影易寒梦中儿女路莫忆旧长安
　　逍遥洞【在武冈之洞口】
　　天地一时小惟余洞口寛名山藏日月野老剰衣冠石向何人语春知此嵗寒几家烟火在题作鹿门看
　　金堡
　　闻髙斋还公安
　　别离不觉易过后悔常迟此老己归去何时重见之岭云缄旧草江月忆新诗零落寻山寺虚斋只梦思
　　朱朝瑛
　　同姚有仆何羲兆孟长民游栖真洞
　　白日然犀火青泥滴乳泉暗须几两屐寒想五铢緜仙鼠翩翩掠牛曲曲旋不知危石底忽露一条天
　　徐芳
　　喜渡河洛再过伊阙
　　次第乡城减龙门入望真游丝天际路歇马渡头人绣佛双崖古流花一洞新颇矜伊洛道从此稍知津
　　髙承埏
　　十八里桥
　　野外官桥断溪边绿树层人家多酒市风俗但鱼罾问渡争编竹听歌杂采菱晚来飞雨过半湿夜船灯
　　同钱而介寻东峰亭遗址
　　精舍忆东峰曾栽夹道松到门停吠蛤洗盋隠乖龙露滑前山屐风传隔岭钟淳于遗世士送客想髙踪
　　湘江漫兴
　　南浦多芳草萋萋乱客愁虚传帝子瑟不见鄂君舟白鸟迷沙市青枫对驿楼登临无限意烟水共悠悠
　　辛巳人日迁安署中懐诸从弟
　　人日人无赖春风春可怜登髙成故事寄逺有新篇栁色开晴陌梅花媚逺天故园兄弟在相忆草堂边
　　宿蓟州塔下寺
　　树色渔阳少僧廊塔下开炉中分佛火槛外即香台露草吟虫苦风铃怖鸽来鸡苏问遗砦览古思徘徊
　　张利民
　　过竹崎
　　忆昔读书处溪山半已非飘零村店酒寂寞草桥扉世变人愁老江寒鸟倦飞乗舟风颇恶叹息寸心违
　　田有年
　　淮浦
　　极浦连天邈横隄引练长雨新鱼吸浪风过鸟衔香地入三洲濶人同六郡良榜歌随所适到处有渔榔
　　万曰吉
　　墖影园
　　半壁依青嶂千峰落翠微草堂冰雪路山鬼薜萝衣断墖仍栖鸽荒冈亦采薇中原方格鬭坐卧掩柴扉
　　寒食
　　东郊朝日静北郭暮烟迟燕不巢新幕花犹恋故枝嬾投分肉社羞逐鬭鸡儿屏絶人间事緜田吊子推
　　送吾无上人返庐山
　　万里秋声急青枫古渡平浔阳潮自落楚防月孤明破衲饥寒去芒鞵雨雪行炉峰遥在望惠逺定相迎
　　黄周星
　　天台
　　胜迹天台路移情入窅冥乱泉秋后寺絶壁古时亭槲叶岸多湿莲花峰更青白云吾语汝且向石梁停
　　储福畴
　　溪行
　　夕骛清溪涘轻桡兴若何扣舷聊踯躅念逺怅蹉跎苍戍春云合空山落日多萧萧风北至浩荡入悲歌
　　徐孚逺
　　晓入京口
　　猎猎风稍劲惊流伏枕闻晨钟下岩际戍鼓列江濆已辨南城树新添北府军乱离知未定淹泊对孤云
　　姚宗典
　　同朱十泛舟镜湖过祁六紫芝书屋留饮赋此
　　镜水八百里轻舟信所之回塘柳姑庙独树项王祠白露采菱角乌篷维柳枝相过紫芝屋烂醉亦无辞
　　朱一是
　　郊饮
　　万里兵犹动三年客竟归偶寻芳草路因见落花飞野燕随风侧溪鱼得雨肥悠然堪独醉惜与壮心违
　　包捷
　　吴佩逺徐昭发晚过
　　野岸黄泥路繁花二月天有来客不速休使榻常悬秉烛愁仙鼠披衣拜杜鹃人生宁再少莫负酒如泉
　　陆彪
　　雪消泛舟泊八测
　　春草吴江碧扁舟兴忽乗长桥斜雁度古墖冻云凝放溜愁倾瓮欹帆罢枕肱怪来村鼓静小市已收灯
　　闵湘陵自山阴寄蕙兰赋谢
　　寄我青青蕙携持喜欲狂叶垂江露重花发剡溪香沅芷神交逺猗兰古调扬无言一茎草金石永难忘
　　钱棻
　　园居次韵
　　丽瞩青郊外芳菲饶胜情幽花偏解语黠鸟自呼名避客笻随鹤携柑僧听莺繁阴此夕改小草媚新晴避世隔松闗空阶隠雉斑绿香经雨重红湿卧溪闲有槛堪邀月无窗不面山幽居午梦醒雏鸟试缗蛮光风愁欲尽揺落叹经旬布谷千家雨梨花小院春药铛分佐使槐国自君臣一榻茶烟外长吟独往身
　　徐枋
　　食园茄
　　园蔬生自好微物入盘飱锦里芋相似青门共繁尝新霑夏实垂露摘秋原遥忆霜风里根株何处存
　　朱积
　　村居杂感
　　臯庑容假息到此即为家绕径新栽柳锄田学种扶犁三月雨插槿半篱花横海张帆近桃源未敢夸身世何堪论翩然学冥鸿鸠啼春社雨鱼泛午潮风紫的浇新蕙青畦荐晚菘梦醒无一事长日注参同
　　周齐曾
　　赠吕叟
</div>
    <div class="pagination">
<a href="御选宋金元明四朝诗_page825.html">上一页</a><span>...</span><a href="御选宋金元明四朝诗_page821.html">821</a><a href="御选宋金元明四朝诗_page822.html">822</a><a href="御选宋金元明四朝诗_page823.html">823</a><a href="御选宋金元明四朝诗_page824.html">824</a><a href="御选宋金元明四朝诗_page825.html">825</a><span class="current-page">826</span><a href="御选宋金元明四朝诗_page827.html">827</a><a href="御选宋金元明四朝诗_page828.html">828</a><a href="御选宋金元明四朝诗_page829.html">829</a><a href="御选宋金元明四朝诗_page830.html">830</a><a href="御选宋金元明四朝诗_page831.html">831</a><span>...</span><a href="御选宋金元明四朝诗_page827.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
