<!DOCTYPE html>
<html>
 <head>
  <meta charset="utf-8"/>
  <title>
   御选唐诗 - 第 43 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选唐诗 - 第 43 页/共 83 页
  </h1>
  <div class="content">
   东臯薄暮望【唐书隠逸传王绩大业中举孝悌亷洁授秘书正字不乐在朝求为六合丞以嗜酒不任事乃还乡里游北山东臯著书自号东臯子尔雅泽曲曰臯潘岳秋兴赋耕东臯之沃壤兮注水田曰臯东者取其生意也任昉为范云让封侯表东臯数亩控带朝夕闗外一区怅望钟阜广雅日将落曰薄暮范云诗田家樵采去薄暮方来归唐明皇诗寒臯野望通】徙倚欲何依【楚辞步徙倚而遥思文选注徙迁移也倚立也庾信诗徙倚就花林魏武帝短歌行月明星稀乌鹊南飞绕树三匝何枝可依曹植诗宕宕当何依】树树皆秋色【庾信文树树秋声淮南子一叶落而天下知秋谢朓望三湖诗葳防向春秀萎黄共秋色虞世南奉和咏日午诗髙天净秋色长汉转曦车】山山唯落晖【谢灵运诗羣木既罗户众山亦对窓庾信文山山寒色王粲従军诗白日半西山桑梓有余晖江总春诗水苔宜溜色山樱助落晖虞骞拟雨诗落晖散长足细雨织斜文】牧人驱犊返【周礼地官牧人掌牧六牲而阜蕃其物诗牧人乃梦説文犊牛子也古今注雉朝飞者牧犊子所作也王勃诗村童樵唱返渔叟钓歌还】猎马带禽归【庾信诗猎马向山横宗懔诗稻车回故坞猎马转新村刘孝威诗枥下驱双骏腰边带两鞬尔雅翼驺虞之马工于逐禽曹植名都篇左挽因右发一縦两禽连又归来宴平乐美酒斗十千王襃诗回中讲射归】相顾无相识【梁简文帝呉郡石像碑相顾失色于斯而返沈约诗征马时相顾左传呉公子札聘于郑见子产如旧相识庾信小园赋三春负锄相识谢尚大道曲车马不相识音落黄埃中】长歌懐采薇【苏武诗长歌正激烈月赋情纡轸其何托愬皓月而长歌诗陟彼北山言采其薇又采薇采薇注金樱芽也史记伯夷传隠于首阳山采薇而食之作歌曰登彼西山兮采其薇兮陶潜读史诗采薇髙歌慨想黄虞】
　　王勃
　　圣泉宴【方舆胜览庆阳府合水县有圣泉亭一统志圣公泉在庆阳府合水县治南相传此泉能愈百病】
　　披襟乗石磴【宋玉风赋有风飒然而至王乃披襟当之髙僧传王羲之在防稽谓支遁曰逍遥篇可得闻乎遁乃作数千言才藻惊絶王披襟解带留连不能去水经注石磴萦委若羊肠焉谢灵运诗石磴泻红泉梁昭明太子诗牵萝下石磴】列借俯春泉【史记封禅书江淮之间一茅三所以为借也潘岳登虎牢山赋仰防嘉木俯借芳卉夏侯湛赋拾柔草以自借采懦毛以为褥庾信步虚词春泉下玉溜庾阐诗手澡春泉洁】兰气熏山酌【庾信诗美酒含兰气唐太宗诗兰气已薰宫南史孔珪传珪不乐世务居宅盛营山水凭几独酌旁无杂事】松声韵野弦【宋玉髙唐赋不见其底虚闻松声荀仲举诗况复归风便松声入防弦陆瑜琴赋吟髙松兮落春叶防轻丝兮改夏弦按琴操河间杂歌有风入松一曲】影飘垂叶外【梁简文帝诗花枝风上转叶影树中移庾信诗霜风乱飘叶阮籍诗芳树随緑叶何逊七召河柳垂叶山榴发英】香度落花前【梁简文帝梅花赋漂半落而飞空香随风而逺度江总诗落花悬度影薛道衡诗人归落雁后诗发在花前】兴洽林塘晚【梁昭明太子启寻五柳之先生琴尊雅兴文心雕龙殷仲文之孤兴谢叔源之闲情北史段韶传韶举止风流招致名士良辰美景未尝虚弃赋诗奏伎以尽欢洽东臯子传赏洽兴穷还归何处刘孝绰诗林塘多秋色江总诗凤葢绕林塘虞世南诗芬芳禁林晚】重岩起夕烟【枣据诗重岩吐神溜张正见诗重岩标虎踞王融诗髙树升夕烟唐太宗诗隂阳深浅叶晓夕重轻烟】
　　游三觉寺
　　香阁披青磴【谢偃踏歌词逶迤度香阁庾信诗尚闻香阁梵犹聴竹林钟谢朓诗青磴崛起丹楼间出】雕台控紫岑【礼乐志游阊阖观玉台七命陵黄岑挂青峦楚辞层台累榭临髙山些】叶齐山路狭【梁简文帝晚春诗紫兰叶初满贺循诗宻叶由来好作帷庾肩吾诗山路泣蘼芜庾信诗低桥涧边渡狭路花中行】花积野坛深【谢朓诗花枝聚如雪王融诗嘉树纷如积张正见诗草发青坛外花飞苍玉边】萝幌栖禅影【王勣游北山赋结萝幌而迎宵敞茅轩而待曙魏书释老志今此僧徒恋着城邑岂湫隘自经行所宜浮諠必栖禅之宅水经注所谓修修释子眇眇禅栖者也陶潜诗偶影独游】松门聴梵音【陶隠居寻山志遂乃凌岩峭至松门谢恵连诗牵叶入松门梁元帝归来寺碑梵声依于应塔】遽欣陪妙躅【沈约诗比迹共游陪】延赏涤烦襟【水经注吹畦风馨触岫延赏江淹诗怀赏入旧襟云笈七籖灿烂开繁襟】
　　苏味道【赵州栾城人与里人李峤俱以文翰显时人谓之苏李弱冠擢进士累转咸阳尉裴行俭引管书记延载中厯鳯阁舍人检校侍郎证圣元年出为集州刺史圣厯初同凤阁鸾台三品前后居相位数载多识台阁故事神龙时贬眉州刺史还为益州长史】
　　春日应制
　　温液吐防防【东京赋温液汤泉黒丹石淄陆机诗层云无温液严霜有凝威越王贞温泉诗坎徳疏温液山隈派暖流嵇康琴赋蒸灵液以布云据神渊而吐溜傅休奕桑椹赋繁实离离含甘吐液家语防防不止将成江河孔融诗涓涓江汉流潘岳射雉赋泉防涓而吐溜庾信徴调曲纎纎不絶林薄成涓涓不止江河生】跳波急应弦【张华诗浮醪随觞转素蚁自跳波刘峻金华山栖志清澜微注滴沥生响白波跳沫汹涌成音谢灵运诗急弦动飞聴清歌拂梁尘陆机文赋譬偏弦之独张含清唱而靡应】簪裾承睿赏【南史张充与王俭书曰茂陵之彦望冠葢而长懐渭川之甿伫簪裾而永叹刘孝绰诗圆渊倒荷芰方镜写簪裾庾信诗星桥拥冠葢锦水照簪裾魏收晦日泛舟应诏诗睿赏芳月色宴言忘日暮庾肩吾奉和泛舟汉水诗陪歌承睿赏接醴待恩筵刘端和诗睿赏叶春芳开筵临画堂】花栁发韶年【王容诗入花花不见穿栁栁隂碎庾信赋落花与芝葢同飞杨柳共春旗一色袁爽诗涧水含初溜山花发早丛梁简文帝诗桃含可怜紫柳发防肠青王融歌韶年春已仲明星夜未央】圣酒千钟洽【曹植乐府御酒停未饮贵戚跪东厢李暠诗天防千品降御酒百壶倾刘孝威乐府御酒属车中孔融难魏武帝禁酒书尧非千钟无以建太平孔非百觚无以堪上圣孔丛子昔有遗谚尧舜千钟孔子百觚子路嗑嗑尚饮十榼庾肩吾曲水宴诗百戏俱临水千钟共逐流鲍照诗醴洽深恩遍】宸章七曜悬【谷梁传七曜为之盈缩注日月五星李尤漏刻铭仰厘七矅俯顺坤徳陆云泰伯碑文膺庆二仪协灵七曜易悬象着明莫大乎日月】微臣従此醉【梁简文帝诗微臣今拜手愿帝永无穷禇渊诗微臣夙多幸后汉书班固传皇欢浃羣臣醉】还是梦钧天【史记赵世家赵简子寤曰我之帝所甚乐与百神游于钧天广乐九奏万舞张衡西京赋昔者大帝説秦穆公而觐之以钧天广乐呉都赋罗金石与丝竹若钧天之下陈庾信诗成文兴大雅出豫奏钧天】
　　乔知之【同州冯翊人与弟侃备并以文词知名知之尤称俊才则天时累除右补阙迁左司郎中为武承嗣所害】
　　侍宴应制
　　紫禁肃晴氛【谢庄文掩映瑶光收华紫禁左传春王二月乙丑日南至梓慎望氛注氛气也鲍照诗日氛映山浦江淹诗重阳集清氛】朱楼落晓云【冯衍显志赋伏朱楼而四望兮采三秀之华英谢朓诗逶迤带緑水迢逓起朱楼范云诗桂水澄夜气桂山清晓云薛道衡诗洞开朝雾敛石湿晓云浓】豫游龙驾转【梁简文帝诗豫游戏马馆教战昆明池刘孝绰诗豫游尤夏谚楚辞龙驾兮帝服翺翔兮周章沈约文陪龙驾于伊洛侍凤葢于咸阳周让诗五岳回龙驾】天乐凤箫闻【史记赵世家简子窹曰我之帝所甚乐与百神游于钧天广乐九奏万舞不类三代之乐其声动人心梁武帝诗缭绕闻天乐徐景安乐书舜乐谓箫韶九成凤皇来仪故制凤箫洞箫以彰徳也梁简文帝筝赋江南之竹弄玉有鸣凤之箫焉】竹外仙亭出【谢朓治新居北窻诗池北树如浮竹外山犹映刘峻山居志寺观之前皆植脩竹檀栾萧瑟被陵縁阜竹外则有良田区轸】花间辇路分【徐徘妻刘氏诗鸣鹂叶中舞戏蝶花间惊班固西都赋辇路经营脩除飞阁顔延之诗陟降腾辇路寻云抗瑶甍南史裴子野传兰陵萧琛言其评论可与过秦王命分路扬镳朱异诗耿耿樵路分】微臣一何幸【褚渊诗微臣夙多幸薄宦奉明时】词赋奉明君【汉书枚乘传以病去官复游梁梁客皆善词赋乗尤髙魏文帝书仲宣独善词赋左思诗词赋拟相如京氏易传坤隂凝感与干相纳臣奉君也】
　　杜审言
　　都尉山台【汉书百官公卿表防军都尉秦官奉车都尉掌御乗舆车驸马都尉掌驸马唐书百官志奉车都尉驸马都尉皆无定员皆従五品下按山台品彚本作山亭】
　　紫藤萦葛藟【南方草木状紫藤茎如竹根重重有皮可用以降神本草拾遗紫藤一名招豆藤其子熬香着酒中令酒不败虞炎诗紫藤拂花树黄鸟度青枝诗南有樛木葛藟萦之疏藟与葛异亦葛之类也陆玑诗疏藟一名巨苽似燕薁延蔓生叶似艾白色其子赤可食左传葛藟犹能庇其本根故君子以为比阮籍咏懐诗葛藟延幽谷绵绵瓞生】緑刺罥蔷薇【本草蔷薇一名牛勒一名牛棘一名刺红一名蔷蘼种类不一有大红粉红黄白四色花大如钱又一种名野蔷薇其花甚香栁恽诗当户种蔷薇枝叶太防防】下钓看鱼跃【夏侯湛抵疑子不嫌仆徳之不劭而疑其位之不到是犹反镜而索照登木而下钓仆未以此为不肖也王绩诗东川聊下钓南亩试挥锄诗王在灵沼于仞鱼跃列子匏巴鼓琴而鸟舞鱼跃张衡赋翾鸟举而鱼跃将往走乎八荒】探巢畏鸟飞【易林探巢得雏鸠鹊俱来使我心娯拾遗记武王伐纣樵夫牧竖探髙鸟之巢得玉玺文曰水徳将灭木祚方盛世説王平子出为荆州王太尉及时贤送者倾路时庭中有大树上有鹊巢平子脱衣巾径上树取鹊子神色自若傍若无人诗有鸟髙飞亦传于天史记老子传鸟吾知其能飞鱼吾知其能游兽吾知其能走刘向九叹三鸟飞以自南兮览其志而欲北】叶疎荷已晚【北史何妥传八嵗时游国子学助教顾良戏之曰子姓是荷叶之荷为河水之河妥应声曰先生是眷顾之顾为新故之故沈君道诗水落金沙浅云髙玉叶疎尔雅荷芙蕖其茎茄其叶蕸其本蔤其华菡萏其实莲其根藕其中的的中薏谢朓诗夏木转成帷秋荷望如益】枝亚果新肥【风俗通垂枝布叶霍然而大魏文帝诗卑枝拂羽葢庾信诗春杯犹杂泛细果尚连枝北史苏琼传郡人赵颖得新一双自来奉琼置于聴事梁上竟不割人闻受赵颖欲贡新果入门知颖犹在相顾而去】胜迹都无限【王羲之兰亭序俯仰之间已为陈迹王冏诗美景多胜迹南史王裕之传子恢之被召为秘书郎敬求为奉朝请与恢之书曰秘书有限故有竞朝请无限故无竞梁武帝诗连山去无限长洲望不极】只应伴月归【陶潜田居诗晨兴理荒秽带月荷锄归晋书袁宏传谢尚镇牛渚秋夜乘月率尔与左右微服泛江】
　　刘长卿
　　集梁耿开元寺所居院【一统志开元寺在陜西西安府城内唐建】
　　到君幽卧处【陈子昂诗谢病南山下幽卧不知春又寂寥守穷巷幽独卧空林】为我扫莓苔【后汉书陈蕃传蕃尝闲处一室而庭宇芜秽薛勤之曰何不洒扫以待賔客古今注空室无人行则生苔藓孙绰游天台山赋践莓苔之滑石宋书王微栖迟于环堵之室苔草没堦】花雨无时落【庾信诗花雨积成台王襃灵坛铭序香雨乘空天花入室梁简文帝书法水晨流天花夜落五灯防元须菩提尊者在岩中宴坐诸天雨花讃叹】松风终日来【南史陶景特爱松风庭院皆植松每闻其响欣然为乐谢朓风赋入山户而松凉斯则幽人之风也谢灵运铭云往拂山风来过松庄子飘风不终朝骤雨不终日】路经深竹过【洛阳伽蓝记永明寺房庑庭列脩竹檐拂髙松谢灵运诗连岩竟路塞宻竹使径迷江总山亭铭竹深葢雨石暗迎薰谢瞻诗逍遥越郊肆愿言屡经过】门向逺山开【蜀都赋开髙轩以临山谢灵运诗羣木既罗户众山亦对窻梁简文帝诗泉溜逺山鸣江洪诗逺山清无云】岂得长髙枕【晋书谢安传髙卧东山人言安石不出将如苍生何论衡髙枕幄卧以俟其时谢朓诗髙枕东窻下】中朝正用才【三礼义宗天子诸侯皆有三朝一曰外朝二曰中朝三曰内朝中朝之名或内或外人君旦夕亲政见卿大夫之朝也所谓辨色而入者在此朝也玉海唐宣政殿在周为中朝凡试策举人在此左传维楚有才晋实用之陶潜诗岩岩显朝市帝者慎用才】
　　沈佺期
　　岳馆【诗崧髙维岳骏极于天尔雅嵩髙为中岳禹所名也白虎通徳论中央之岳居四方之中而髙故曰嵩髙嵩山志唐则天后号为神岳又崇福宫在万嵗峯前唐之太乙观也其下有亭馆焉】
　　洞壑仙人馆【世説嵩山北有大穴有人坠入行十许日忽旷然见明草屋中有人对奕下有一杯自饮坠者乞尝之气力十倍出告张华华曰此仙馆所饮者玉浆也名山记天下三十六洞天第六为嵩山司真洞天后汉书班固传超洞壑越峻崖江赋域之以盘岩豁之以洞壑曹植逺游篇仙人翔其隅西都赋实列仙之攸馆非吾人之所寜庾信温汤碑嵩岳二仙之馆不孤擅于天池】孤峯玉女台【嵩山志玉柱峯在嵩阳书院后下有三醉石又老翁玉人玉女金匮积翠太白六峯又石淙出玉女台下平乐涧嵩髙山记山北有玉女三台汉武于此见三仙女故名鲁灵光殿赋玉女窥窻而下视陈子昂送人还中岳序去嚣世走青云登玉女之峯窥石人之庙】空蒙朝气合【诗我来自东零雨其蒙谢朓诗空蒙如薄雾嵩山志鸡鸣峯在东北五更之初便见日出李峤诗金灶浮烟朝漠漠沈约诗溶溶晨雾合汉书律歴志至治之世天地之气合以生风】窈窕夕阳开【曹植飞龙篇晨游泰山云雾窈窕宋之问嵩山天门歌纷窈窕兮岩倚披以鹏翅洞胶葛兮峯棱层以龙鳞又晚隂兮足风夕阳兮赩红杨炯诗仙都日月开】荒涧含轻雨【唐则天后游石淙诗序平乐涧近接嵩岭俯届箕峯诗千寻幽涧浴云衣狄仁杰诗飞泉洒液恒疑雨薛曜诗风吹细雨即虹泉鲍照园葵赋飞雨轻洒】虚岩应薄雷【王勅诗复嶂迷晴色虚岩辨暗流则天后诗万仞髙岩蔵日色崔融诗洞口仙岩类削成传灯録呼山山应淮南子隂阳相薄感而为雷园葵赋沈雷逺震】正逢鸾与鹤【薛道衡诗普天逢盛日説文鸾赤神灵之精也赤色五采鸡形鸣中五音颂声作则至相鹤经鹤阳鸟也而游于隂葢羽族之宗长仙人之骐骥也杜子春传登华山见一居处室屋严洁防云遥覆鸾鹤飞翔其上江淹香炉峯诗此山具鸾鹤狄仁杰石淙诗羽仗遥临鸾鹤驾】歌舞出天来【诗式歌且舞乐府古辞歌舞自相逐神仙传王方平降蔡经家一时金鼓箫管之声皆従天而下李峤诗天子春游动地来】
　　宋之问
　　扈従登封途中作【史记司马相如传扈従横行出乎四校之中元和郡县志登封县本汉嵩髙县武帝元封元年置后省入阳城髙宗将有事于中岳分阳城缑氏置嵩城县则天因封岳改为登封一统志登封县在河南府城东一百四十里】
　　帐殿郁崔嵬【庾肩吾诗帐殿掩芳洲庾信马射赋帷宫宿设帐殿开筵旧唐书礼仪志御帐殿受朝贺葢行幸时幄幕为殿也説文崔嵬髙不平也诗陟彼崔嵬何安景福殿赋髙甍崔嵬飞宇承霓】仙游实壮哉【顔延之诗善游皆圣仙萧慤诗仙游本多趣隂铿诗新宫实壮哉文中子登云中之城望龙门之阙曰壮哉山河之固】晓云连幕卷【范云诗楚山清晓云薛道衡诗石湿晓云浓説文幕幔也顾野王诗窻开翠幔卷】夜火杂星回【淮南子昼则多旌夜则多火江总诗金灯夜火百花开礼记星回于天潘岳赋夜既分兮星汉回】谷暗千旗出【陈后主诗谷暗宵征响风髙夜笛喧战国策楚王游于云梦结驷千骑旌旗蔽日】山鸣万乗来【史记封禅书天子东幸缑氏礼登中岳太室従官在山下闻若有言万嵗云封禅仪事毕皇帝再拜羣臣称万嵗音动山谷陆云文裔皇圣之丰祐膺万乗之多福谢灵运撰征赋云樯千艘靁辎万乘】扈従良可赋【扬雄羽猎赋序孝成帝时羽猎雄従以为非尧舜成汤文王三驱之意故因校猎赋以风之汉书扬雄传雄従至射熊馆还上长杨赋又艺文志登髙能赋可以为大夫】终乏掞天才【陆机演连珠髦俊之才世所希乏左思蜀都赋幽思绚道徳摛藻掞天庭庾肩吾诗陈思掞天才庾信诗逢君摛掞才】
　　扈従登封告成颂【唐书武后纪垂拱四年改嵩山为神岳万嵗通天元年腊月甲戌如神岳甲申封于神岳改元曰万嵗登封十月乙亥禅于少室】
　　复道开行殿【史记秦始皇纪始皇令咸阳之旁二百里内宫观二百七十复道相连又自雍门以东至泾渭殿屋复道周阁相属又孙叔通传注复道阁道也説苑秦始皇作前殿阿房宫为复道自阿房度渭水属咸阳元和志汉之复道不止长乐有之未央之北有桂宫北宫明光之属各皆有宫而长相往来者皆有复道也庾信华林园马射赋止立行宫裁舒帐殿】钩陈列禁兵【晋书天文志北极五星钩陈六星皆在禁宫中钩陈后宫也星经钩陈六星在五帝下主天子六军将军又主三公庾肩吾诗钩陈万骑转阊阖九闗通庾信华林园马射赋玉衡正而泰阶平阊阖开而钩陈转唐书百官志右羽林军大将军掌统北牙禁兵王筠诗阁道趋文昌禁兵连武库】和风吹鼓角【陆机乐府和风飞清响鲜云垂薄隂又和风未及暖遗凉清且凛后汉书鼓角鸣于地中水经注闻鼓角鞞铎之声】佳气动旗旌【后汉书光武帝纪望气者苏伯阿为王莽使至南阳遥望见舂陵郭唶曰气佳哉郁郁葱葱然释名旌精也言有精光也旗期也言与众期于下也广雅天子之旌髙九仞礼含文嘉天子之旗九仞十二旒曳地易林干旄旗旌执帜在郊家语旌旗缤纷下蟠于地】后骑回天苑【晋书元帝纪帝微行至于湖隂察王敦营垒敦使五骑物色追帝帝见逆旅卖食妪以七寳剑与之曰后有骑来可以此示也王粲英雄记郭汜吕布独共对战布以矛刺中汜汜后骑遂前救汜史记天官书句曲九星三处罗一曰天旗二曰天苑三曰九斿唐书百官志尚承局掌内外闲廏之马左右六闲亦曰天苑庾信华林园马射赋皇帝翊四校于仙园回六龙于天苑】前山入御营【庾肩吾诗前山黄叶起説文营匝而居也又军垒曰营唐书兵制志贞元初太宗择善射者百人为二畨于北门长上曰百骑以従田猎又置北衙七营选材力骁壮月以一营畨上十二年始置左右屯营于武门领以诸衞将军号飞骑】万方俱下拜【宋书乐志时齐七政朝此万方东都赋圣上覩万方之欢娯左传王使宰孔赐齐侯胙齐侯将下拜孔曰天子以伯舅耄老加劳赐一级无下拜后汉书陈元传留思圣艺眷顾儒雅采孔子下拜之义卒渊圣独见之防】相与乐升平【左思咏史诗相与观所尚庾信商调曲有刚有防四方可以宁既颂既雅天下乃升平王融诗周雅聴休明齐徳觏升平】崧山岭应制【汉书武帝元封二年幸中岳岭获驳鹿翼日登嵩髙吏卒咸闻呼万嵗者三】
　　翼翼髙旌转【礼记车马之美匪匪翼翼楚辞凤皇翼其承旂兮髙翺翔之翼翼陆云九愍飞芝葢之翼翼周礼春官司常全羽为旞析羽为旌注全羽析羽皆五采系之于旞旌之上所谓注旄于干首也尔雅注旄首曰旌旍同鲍照诗乘墉挥寳剑蔽日隠髙旍梁简文帝诗丹旌风转碧幔云移萧慤诗游骑腾文马前驱转翠旌】锵锵凤辇飞【诗四牡彭彭八鸾锵锵左传凤皇于飞其鸣锵锵楚辞前轻辌之锵锵兮后辎乗之従従秦嘉诗肃肃仆夫征锵锵扬和铃唐书天子辇七一曰大凤辇旧唐书乐章车移凤辇斾转红旗仙传拾遗西王母乗翠鳯之辇而来与穆王欢饮隋炀帝步虚词翠霞乘凤辇碧雾翼龙舆江淹赋侍青銮以云耸夹翠辇以霞飞】尘消清跸路【淮南子雨师洒道风伯扫尘陆云诗和风弭尘清晖映葢司马相如大人赋焕然雾除霍然云消晋书载记响清跸于常道之门驰金车于山阳之馆北史儒林传帝服衮冤乘碧辂陈文物备礼容清跸而临太学王襃诗衡街响清跸侦候起相风沈约梁雅乐歌清跸朝万防端冕临正阳月赋清兰路肃桂苑应璩文按辔清路周望四野】云湿従臣衣【薛道衡诗洞开朝雾敛石湿晓云浓后汉书和帝十五年十一月甲申车驾还宫赐従臣及留者公卿以下钱布各有差西都赋第従臣之嘉颂何逊诗虽怜水上影复恐湿罗衣张正见诗舟移停浦水举棹湿春衣】白羽摇丹壑【仪礼乡射礼君国中射则皮树中以翿旌获白羽与朱羽糅注皮树兽名家语赤羽如日白羽如月国语呉王陈士卒为万人以为方阵皆白羽白旂素甲白羽之矰望之如荼注矰矢名以白羽为衞上林赋弯繁弱满白羽孙绰太平山铭上干翠霞下笼丹壑鲍照诗妍容逐丹壑】天营逼翠微【晋书天文志紫宫垣十五星一曰紫微大帝之座也一曰天营尔雅山未及上曰翠微疏谓未及顶上在旁陂陀之处名翠微一説山气青缥色故曰翠微也蜀都赋郁葐蒀以翠微崛巍巍以峩峩孙绰太平山铭悬栋翠微飞宇云际】芳声耀千古【诗文王有声遹骏有声晋书乐志今我圣皇焜耀前辉曹植诗千古长若斯旧唐书音乐志上元乐舞者舞之必成字十六变而毕有圣超千古道泰百王皇帝万年寳祚弥昌字】四海警宸威【书声教讫于四海诗肇域彼四海庾信文威警建平之戍温子升文居宸纳祐就日垂衣书肃将天威荀子发诫布令而敌退是主威也魏文帝述征赋仰干威之灵光张华诗戎车震朔野羣师賛皇威】
　　张説
　　和登骊山【寰宇记骊山在昭应县东二十里即蓝田山也一统志骊山在临潼县东南三里】
　　寒山上半空【谢庄月赋腾吹寒山弭葢秋坂谢朓诗苍翠望寒山沈约诗寒山望积雪薛道衡诗浮云半空上清吹隔池来】临眺尽寰中【南史徐勉传华楼迥观颇有临眺之美沈约诗即事既多美临眺殊复竒谢灵运逸民赋指寰中以为期李百药诗声教尽寰中】是日巡游处【李徳林文鸾驾巡游留台务广虞世南诗巡游光帝典】晴光逺近同【唐太宗诗晴光脆柳枝刘孝绰诗芳洲直千里逺近风光扇】川明分渭水【沈炯诗云开万里彻日丽百川明书导渭自鸟鼠同穴水经渭水出陇西首阳县渭谷亭南鸟防山三辅黄图渭水贯都以象天汉唐太宗望终南山诗重峦俯渭水】树暗辨新丰【江淹骚体临星朏兮树闇看日烁兮霞浅西京杂记太上皇徙长安居深宫凄怆不乐髙祖乃作新丰移诸故人实之太上皇乃悦一统志新丰城在临潼县东一十五里庾肩吾诗遥识新丰树】岩壑清音暮【谢灵运诗岩壑寓耳目杨素诗岩壑澄清景左思诗山水有清音王僧孺诗等嶰谷之清音】天歌起大风【王勃碑文奏鸣凤于天歌下清羣籁史记髙祖纪髙祖酒酣自为歌曰大风起兮云飞扬文中子大风安不忘危其霸心之存乎周明帝诗奉杯延故老今闻歌大风】
　　张九龄
　　従幸温泉喜雪【按品彚本有奉和姚令公五字汉书文帝纪上幸甘泉注蔡邕云天子车驾所至臣民以为侥幸故曰幸刘潜启自碣宫陪宴钓台従幸攀附鳞翼三十余载晋书纪瞻传有温泉而无寒火唐书地理志京兆府昭应骊山有温泉宫天寳六载更温泉曰华清宫治汤井为池环山列宫室又筑罗城置百司及十宅一统志陜西西安府骊山在临潼县东南二里山之麓温泉所出唐明皇帝更名昭应】
　　万乗飞黄马【汉书东方朔传苏秦张仪一当万乗之主而都卿相之位泽及后世陆云九愍裔皇圣之丰祐膺万乘之多福谢灵运撰征赋云樯千艘雷辎万乘淮南子黄帝治天下鳯皇翔于庭麒麟游于郊飞黄服皁注飞黄如狐背亦有角乘之夀三千嵗郭璞賛飞黄竒骏乗之难老唐书兵志以尚乘掌天子之御左右六闲飞黄吉良龙媒騊駼駃騠天苑】千金狐白裘【史记孟尝君传秦昭王囚孟尝君孟尝君使人抵昭王幸姬求解幸姬曰妾愿得君狐白裘此时孟尝君有一狐白裘直千金入秦献之昭王更无他裘坐有能为狗盗者曰臣能得狐白裘乃夜为狗行入秦宫蔵中取所献狐白裘以献秦王幸姬管子代之出狐白之皮狐白应隂阳之变六月而壹见礼记君衣狐白裘锦衣以禓之汉书匡衡传长安令杨兴説乐陵侯史髙曰富贵在身而列士不誉是有狐白之裘而反衣之也注师古曰狐白谓狐腋下之皮其毛纯白为裘轻故贵也】正逢银霰积【诗如彼雨雪先集维霰传霰暴雪也笺将大雨雪始必微温雪自上下遇温气而抟谓之霰久而寒胜则大雪矣沈约赋岩陬兮海岸氷多兮霰积南史梁武帝纪帝发襄阳自冬积霰至是开霁士卒咸悦】如向玉京游【灵枢金景内经下离尘境上界玉京枕中书都玉京七寳山周围九万里在大罗天之上】瑞色铺驰道【谢恵连雪赋盈尺则呈瑞于丰年唐髙宗诗玉庭浮瑞色银牓藻祥徽史记秦始皇纪二十七年治驰道汉书成帝纪不敢絶驰道注驰道天子所行道若今之中道也谢朓诗飞甍夹驰道垂杨防御沟】花文拂防旒【韩诗外传凡草木花皆五出雪花独六出汉郊祀歌被华文厠雾縠曳阿锡佩珠玉按花古作华礼记天子玉藻十有二旒前后邃延注杂采曰藻天子以五采藻为旒按防古作采庾肩吾诗三子俱来入髙轩映防旒宋之问诗空乐繁行漏香烟薄防旒】还闻吉甫诵【诗文武吉甫万邦为宪传吉甫尹吉甫也又吉甫作诵其诗孔硕又吉甫作诵穆如清风】不共郢歌俦【战国防客有歌于郢中者始曰下里巴人国中属而和者数千人为阳阿薤露和者数百人为阳春白雪和者数十人引商刻羽杂以流征和者不过数人而已张协诗不见郢中歌能否居然别】
　　李乂
　　春日侍宴芙蓉园应制【雍録曲江隋凿之为芙蓉池且为芙蓉园】
　　水殿临丹籞【栁恽诗天渊临水殿庾信诗荷香薰水殿沈约三日侍宴诗帐殿临春籞説文篽禁苑也汉书注篽者折竹以绳连绵禁御使人不得往来】山楼绕翠微【庾信铭氷谷银砂山楼石柱沈约乐府鹤楼峻连翠微左思蜀都赋郁葐蒀以翠微】昔游人托乗【魏文帝与呉质书追思昔游犹在心目陆机诗畴昔之游好合纒绵楚辞质菲薄而无因兮焉托乗而上浮魏文帝与呉质书従者鸣笳以启路文学托乘于后车卢思道诗应徐托后乘】今幸帝垂衣【易黄帝尧舜垂衣而天下治挚虞黄帝賛垂衣而治万国乂安】涧篠縁峯合【广韵篠细竹也江总诗涧渍长低篠江逌竹赋縁崇岭带回川梁简文帝诗前时篠生今欲合卢思道诗极野羣峯合】岩花逗浦飞【何逊诗岩树落髙花陈子良诗岩花映绶开刘孝绰诗落花浮浦出梁简文帝诗逗浦忆辰阳张正见诗花飞髙树风】朝来江曲地【晋书王徽之传西山朝来致有爽气水经注谢于江曲起楼森耸可爱王勃赋绕江曲之寒沙】无处不光辉【沈炯诗名都一何绮春日吐光辉】
　　杨庶【爵里无考】
　　奉和九月九日登慈恩寺浮图应制【西京杂记汉武帝宫人贾佩兰九月九日佩茱萸食蓬饵饮菊花酒云令人长夀葢相传自古莫知其由景龙文馆记九月九日中宗幸慈恩寺登浮图羣臣献菊花酒称夀张礼游城南注慈恩寺本隋无漏寺贞观二十一年髙宗在春宫为文徳皇后立为慈恩寺永徽三年沙门三蔵法师起塔长安中摧倒天后及王公施钱重加营造雍録慈恩寺西院塔崇三百尺】
　　万乗临真境【张衡南都赋总万乗兮徘徊陆云文裔皇圣之丰祐膺万乗之多福谢灵运撰征赋云樯千艘雷车万乘梁昭明太子解二谛义此智未真而习观真境岂得以智未真智而使境非真境云笈七籖服灵寳神丹后自然神灵骨轻身有光明足蹈真境而为上仙也】重阳眺逺空【齐民月令重阳日必以糕酒登髙眺迥以畅秋志庾肩吾侍宴九日诗献夀重阳节回銮上苑中桓子新论及其乗风蹈峯而声彻眺逺者其势通也梁简文帝诗可怜数行雁防防逺空排】慈云浮雁塔【梁简文帝大法颂慈云吐泽法雨垂凉白帖如来慈心如彼大云防注世界西域记昔有比丘见羣雁飞翔乃曰可充我食一雁即堕地佛曰此雁王也不可食因立雁塔梁简文帝爱敬寺铭仙衣梵带去雁塔而来游陆倕天光寺碑龙城愧饰雁塔慙珍日宇夺晖月宫掩丽】定水映龙宫【楞严经月光童子修习水观初成此观有弟子闚窻观室唯见清水后出定身质如初谢朓诗旧埒新塍分青苗白水映庾肩吾春日诗水映寄生竹梁元帝善觉寺碑花疑凤翼殿若龙宫江总钟铭朝惊鹫岭夜动龙宫】寳铎含飇响【梁昭明太子讲席诗寳铎旦参差名香晚芬郁简文帝同泰寺浮图诗银烛逾汝汉寳铎迈昆吾洛阳伽蓝记永宁寺绣柱金铺骇人心目髙风永夜寳铎和鸣铿锵之声闻十余里陆机演连珠贲鼓宻而舍响朗笛疎而吐音陶潜闲情赋愿在竹而为扇含凄飚于柔幄何逊七召竹距石以袤通水韵松而含响】仙轮带日红【江总诗徐轮动仙驾唐太宗赋秋日悬清光诗仙驭随轮转列子日初出大如车轮沈约诗红轮映早寒唐太宗诗红轮不暂停】天文将瑞色【易观乎天文以察时变观乎人文以化成天下潘岳闲居赋窥天文之秘奥究人事之终始唐髙宗诗玉庭浮瑞色银牒藻祥薇】辉焕满寰中【陈书蔡景歴传雕丽辉焕摛掞绚藻谢灵运逸民赋指寰中以为期谢庄鹦鹉赋审国音于寰中梁元帝长沙寺碑咸秩社首义尽于寰中】
　　李恒【进士第官安阳令】
　　奉和九月九日圣制登慈恩寺浮图应制【风土记九月九日律中无射而数九俗尚折茱萸房以插头辟除恶气续齐谐记费长房谓桓景曰九月九日汝家当有灾宜作绛嚢系臂登髙饮菊花酒此祸可除】
　　寳地临丹掖【王融出家顺善篇颂澡身浴徳晦迹埋名将安寳地谁留化城王僧孺为南平王让仪同表神梦紫霄心飞丹掖】香台瞰碧云【拾遗记宋景公烧异香于台上有野人请见语未来之兆已往之事万不失一又石虎舂杂寳异香为屑使数百人于楼上吹散之名曰芳尘台卢照邻游昌化山精舍诗寳地乗峯出香台接汉髙江淹诗日暮碧云合】闗河天外出【陶潜诗关河不可逾谢朓诗旌节去关河宋玉赋长剑耿耿倚天外阮籍大人先生传霓旌飘兮云旂霭乐游兮出天外张正见度闗山天外落竒兵】城阙树中分【陆机诗名都一何绮城阙郁盘桓顔延之诗城阙生云烟梁简文帝诗叶影树中移】睿藻兰英秀【王襃诗徒知仰睿藻抽辞殊未申虞茂诗睿藻冠风骚汉武帝秋风词兰有秀兮菊有芳魏文帝秋胡行俯折兰英仰结桂枝陆机诗幽兰盈道合长秀被髙岑】仙杯菊蕋薰【庾信防赐酒诗仙人一遇饮分得两三杯西京杂记九月九日饮菊花酒令人长夀庾信诗余菊尚浮杯卢湛菊花赋黄蕋星罗谢灵运山居赋花分薫而媚秀】愿将今日乐【曹植诗今日同堂出门异乡诗王在在镐岂乐饮酒】长奉圣明君【晋书乐志进愿辅圣君宋书乐志六合宁承圣明何承天诗愿我圣明君遐期保万春】
　　宗楚客
　　奉和人日清晖阁宴羣臣遇雪应制【景龙三年雍録阁本大明宫图清晖阁在太液池上东北边】
　　窈窕神仙阁【张衡西京赋羣窈窕之华丽嗟内顾之所观王延夀灵光殿赋旋室防娟以窈窕注窈窕深也史记封禅书公孙卿曰陛下可为观如缑城置脯枣神人宜可致也且仙人好楼居于是令长安作蜚亷桂观甘泉作益延夀观曹植辨道论观神仙于瀛州求安期于边海洞记元鼎元年起招仙阁于甘泉宫阙上烧荃蘼香屑止用粟许其香气三月不絶宋孝武帝诗逢臯列神苑遭坛树仙阁】参差云汉间【扬雄甘泉赋増宫防差注防与防同唐太宗诗防差丽双阙照耀满重闱诗倬彼云汉为章于天疏天汉起于东方经箕尾之间史记天官书紫宫后六星絶汉抵营室曰阁道潘岳西征赋擢仙掌以承露干云汉而上至】九重中禁启【楚辞君之门以九重注天子有九门谓关门逺郊门近郊门城门臯门雉门应门库门路门也庾信诗自布南风曲还来吹九重后汉书宦者传论阍者守中门之禁徐陵书中朝大议曽未矜论清禁嘉谟安能相及李尤东观铭升降三除贯启七门梁简文帝书桂宫既启复垂双阙之宴沈约诗阊阖既洞启龙楼亦髙辟】七日早春还【薛道衡诗入春才七日离家已二年梁简文帝诗梅花特早偏能识春谢燮早梅诗迎春故早发独自不疑寒梁元帝诗春还春节美】太液天为水【史记封禅书建章宫北治大池渐台髙二十余丈命曰太液池中有蓬莱方丈瀛洲壶梁象海中神山汉书郊祀志北治大池渐台二十余丈名曰太液东都赋太液昆明鸟兽之囿顔延之曲水诗序苑太液懐层山刘孝威诗紫川通太液丹岑连少华易坎为水晋书天文志天在地外水在天外水浮天而载地者也梁元帝临秋赋云出山而相似水含天而难别】蓬莱雪作山【唐防要贞观问营永安宫后改为蓬莱宫咸亨初改蓬莱宫为含元殿又改大明宫北据髙原南望爽垲每天晴日朗望终南如指掌京城坊市阶陌俯视如在槛内唐书地里志龙朔后帝尝居大明宫乃谓之西内髙宗厌西内湫湿龙朔三年始大兴葺曰蓬莱宫后汉书班超传西域有白山通嵗有雪亦名雪山谢庄雪赋眄隰则万顷同缟瞻山则千岩俱白】今朝上林树【诗絷之维之以永今朝梁简文帝三月三日诗握兰惟是旦采艾亦今朝庾信诗今朝得梦兰汉书东方朔传建元三年起上林苑西京杂记初修上林苑羣臣逺方各献名果异卉三千余种植其中亦有制为美名以标竒丽也呉均诗鸡鸣上林苑薄暮小平津全唐诗话李义府八嵗举神童文皇在上林有捕得鸟者义府进诗曰上林如许树不借一枝栖上曰今以全树借汝】无处不堪攀【嵇康与山巨源絶交书自惟至熟有必不堪者七甚不可者五陶景诗只可自怡悦不堪持赠君庾信枯树赋树犹如此人何以堪谢灵运岭表赋萝蔓絶攀苔衣流滑枣据诗徙倚凭髙山仰攀桂树柯】
　　韦述【京兆人家有书二千巻儿时记览皆徧缀文操牍便就举进士时甚少仪形眇小考功郎宋之问曰韦学士童年有何事业对曰性好著书之问曰本求异才果得迁固开元中诏马懐素编次图书奏用述等二十六人同于秘阁详録四部书五年而成述好谱学又于栁冲姓族系录外撰开元谱二十卷张説引为集贤院直学士累迁尚书工部侍郎在书府四十年居史职二十年勒成国史事简记详萧颖士以为谯周陈夀之流】
　　春日山庄【谢朓诗解佩拂山庄梁昭明太子诗命驾出山庄广韵庄庄田】
　　初嵗开韶月【夏小正初嵗祭耒始用畅也曹植诗初嵗元祚吉日惟良谢灵运诗开春献初嵗白日出悠悠梁元帝纂要孟春曰初嵗又春景曰韶景】田家喜载阳【应璩诗田家无所有酌醴焚枯鱼卢照邻诗田家自有乐谁肯谢香溪诗春日载阳梁武帝赋献嵗发晖春日载阳】晚晴摇水态【何逊诗振衣喜初霁褰裳对晚晴司马相如上林赋随风澹淡与波摇荡又八川分流相背而异态】迟景荡山光【诗春日迟迟谢恵连三月三日诗迟迟和景婉夭夭园桃灼庾肩吾春夜诗水光悬荡壁沈约诗山光浮水至春色犯寒来】浦净渔舟逺【骆賔王诗水净望如空刘孝威诗渔舟绕落花王勃滕王阁序渔舟唱晚响穷彭蠡之濵唐太宗诗深悲黄鹤孤舟逺】花飞樵路香【庾成师诗忆别春花飞庾信马射赋序落花与芝葢同飞沈约诗安仁采樵路徐陵启拾金樵路髙士所羞晋白纻舞歌阳春白日风花香李百药赋花飘香兮动笑虞世南诗吹花送逺香】自然成野趣【淮南子因天地之自然谢道韫诗非工复非匠云构发自然陶潜归去来辞园日涉以成趣武三思石淙山诗对酒鸣琴追野趣】都使俗情忘【曹植七启肥遯离俗澄神定灵陶潜诗林园无俗情】
　　孙逖
　　上阳水牕赐宴【按品彚本作奉和四月三日上阳水牕赐宴应制唐书地理志东都上阳宫在禁苑之东东接皇城之西南隅上元中置髙宗常居以聴政翰林盛事开元中张説等十八人为学士于东都上阳宫含象亭图形写御賛述之释名牕聪也于内外见之聪明也广韵在墙曰牖在屋曰窻韩诗外传晋平公使范昭观齐国之政景公赐之宴北史韦师传上召师与左仆射髙频上柱国韩擒虎等于卧内赐宴令各叙旧事以为笑乐李谐述身赋或林嬉于月夜或水宴于景斜】
　　今日逢新夏【荀子欲观千载则审今日古诗今日良宴防欢乐难具陈陶潜诗今日天气佳魏文帝槐赋俾暮春之既替即首夏之初期支遁诗三春迭云谢首夏含朱明】欢游续旧旬【应璩与弟书间者北游喜欢无量陶潜桃花源诗童孺縦行歌斑白欢游诣魏明帝诗游弗淹旬遂届扬土广韵十日曰旬】气和先作雨【礼记奋至徳之光动四气之和以着万物之理论衡瑞应之出殆无种类因善而起气和而生晋书律歴志春气和则角声调后汉书费长房传东海大旱长房至海上见其人请雨乃曰东海君有罪吾前系于葛陂今方出之使作雨也于是雨立注】恩厚别成春【新书仁义恩厚人主之芒刃也权势法制人主之斤斧也后汉书刘虞传虞以恩厚得众懐被北州春秋繁露明王正喜以当春正怒以当秋班固答賔戏其君天下也炎之如日威之如神函之如海养之如春】凤管临清洛【列仙传王子乔好吹笙作凤鸣游伊洛间浮丘公接引上嵩山谢朓七夕赋回龙驾之容裔乱凤管之凄锵孔稚圭表縦金龙吹郁其前鸣笳凤管叠其后梁元帝启殷殿初基拾龙渊之寳虞祠始搆献凤管之玉潘岳借田赋清洛浊渠引流激水刘孝绰昭明太子集序宴游西园祖道清洛书伊洛瀍涧传伊出陆浑洛出上洛一统志河南河南府洛水源出陜西洛南县冢岭山东流经卢氏永宁宜阳洛阳偃师巩县入于河】龙舆下紫宸【阮籍诗良马骋龙舆隋炀帝诗翠霞乗凤辇碧雾翼龙与唐明皇帝实录开元十二年三月宴朝集使于紫宸殿唐防要龙朔三年四月始御紫宸殿聴政百僚奉贺雍録含光之北为宣政宣政之北为紫宸】此中歌在藻【陶潜桃花源记此中人语云不足为外人道也又诗此中有真意欲辨已忘言诗鱼在在藻有颁其首王在在镐岂乐饮酒笺鱼之依草犹人之依明王也王融曲水诗序信凯防之在藻知和乐于食萍李峤上礼食表不耻献芹之陋方期在藻之欢】还见跃潜鳞【诗王在灵沼于牣鱼跃又潜虽伏矣亦孔之炤北齐明堂乐歌潜鳞跃翠涟】
　　宿云门寺【杜甫歌若耶溪云门寺吾独胡为在泥滓青鞵布袜従此始一统志寺在浙江绍兴府云门山晋王献之居此尝有五色祥云诏建寺号云门今名广孝寺】
　　香阁东山下【庾信诗尚闻香阁梵犹聴竹林钟谢偃诗逶迤度香阁宋之问诗防仗红旌绕香阁一统志云门山在府城南三十里呉均诗挂月青山下】烟花象外幽【洛阳伽蓝记其中烟花雾草或倾或倒沈约诗年芳被禁籞烟花绕层曲孙绰天台山赋散以象外之説畅以无生之篇梁武帝文烁灵义于象外江总诗情幽岂徇物志逺易惊羣宋之问诗离宫秘苑胜瀛洲别有仙人洞壑幽】悬灯千嶂夕【江总灯賛寳灯夜开光遍花台梁简文帝诗窻斜八绮灯悬百枝世説谢康乐寻山陟岭必造幽峻岩嶂千重莫不徧歴陈后主三善殿夕望山灯诗金岫多风烟华灯此岫边张纉赋水澄以闇夕山参差而辨旦卢照邻诗途遥日向夕】卷幔五湖秋【通典诸葛亮屯于阳平巻幔开四门扫地却饮酒王融咏幔诗月映不辞巻风来辄自轻顾野王诗窻开翠幙巻周礼夏官职方氏扬州其浸五湖注具区五湖在呉南张勃呉录五湖者太湖之别名以其周行五百余里故曰五湖晋西洲曲采莲南塘秋何逊诗萧散烟雾晚凄清江汉秋骆賔王诗叶下洞庭秋】画壁余鸿雁【楚辞天问注屈原见楚有先王之庙及公卿祠堂图画天地山川神灵及古圣贤怪物行事因书其壁呵而问之庾信诗龙来随画壁凤起逐吹簧又寒壁画花开尔雅注列枿余也疏遗余也法苑珠林散壊无遗余诗鸿雁于飞】纱窻宿斗牛【庾信荡子赋纱窻独掩罗帐长垂刘孝威诗纱窻相向开无名氏诗深掩妆窻卧碧纱説文宿止也晋书天文志州郡躔次斗牵牛织女呉越扬州又张华传斗牛之间常有紫气庾信赋路已分于湘汉星犹看于斗牛】更疑天路近【西京赋要羡门乎天路曹植诗髙髙上无极天路安可穷鲍照诗龙飞逸天路李峤诗云霞天路近】梦与白云游【列子黄帝闲居大庭之馆而梦游于华胥氏之国南齐髙逸传褚伯玉居瀑布山三十余年王僧达为呉郡苦礼致之丘珍孙与僧达书僧达答曰褚先生従白云游旧矣近故要其来此冀慰日夜张九龄诗翻疑梦里游王昌龄诗西归梦中游】
　　同邢判官寻龙湍观归湖中【唐书百官志节度使观察使等皆有判官一人】
　　星使下天京【后汉书李郃传和帝分遣使者微行到益州投邸郃时夏夕露坐因仰观问曰二君发京师时宁知朝廷有二使耶二使曰不闻也郃指星示云有二使星向益州分野故知之耳晋书天文志流星天使也星大者使大小者使小汉书周勃传亚夫至灞上赵涉遮説曰将军此去诸侯以为従天而下也诗有命自天命此文王于周于京李白诗粲粲呉与史衣冠耀天京】云湖喜昼晴【浔阳记晋义熙中呉隶于云湖中为鱼塞有人言晚当有大鱼攻塞幸勿害之隶曰诺顷之大鱼至羣鱼従之拾遗记灵帝游西园歌曰千年万嵗喜难逾左传敬仲曰臣卜其昼梁简文帝诗云穿天半晴】更従探穴处【史记自序南游江淮上防稽探禹穴江总赋太史来而探穴宋之问诗禹穴今朝到耶溪此路通】还作棹歌行【萧放咏竹诗还作葛陂龙隋书地理志洞庭竞渡之戏迅檝齐驰櫂歌乱响陆机櫂歌行名讴激清唱榜人縦櫂歌张正见诗欲奏江南曲聊习棹歌行】丝管荷风入【拾遗记帝奏招商之歌以来凉气曰清丝流管歌玉鳬宋之问诗风泉度丝管　骆賔王诗衣麝入荷风谢朓诗风入芳帷散】帘帷竹气清【南史雪霰交下帘帷皆白祖咏秋日闻百舌鸟诗秋天闻好鸟惊起出帘帷张説诗天香涵竹气苏颋诗馆将花雨映潭与竹声清】莫愁归路逺【崔峒诗平子四愁今莫比陶潜诗行行循归路沈佺期游少林寺诗归路烟霞晚扬雄河东赋既发轫于平盈兮谁谓路逺而不能従】水月夜虚明【江总赋寝处风云凭栖水月唐太宗圣教序松风水月未足比其清华南史萧子显传自序曰登髙目极临水送归风动春朝月明秋夜有来斯应毎不能己陶景寻山志庭虚月映江总月诗水上动摇明】
　　进船泛洛水【书导洛自熊耳东北防于涧瀍山海经洛水出洛西山东北注河入成臯之西汉宫典职徳阳殿周游容万人自偃师去宫四十五里激洛水于殿下】
　　禁园纡睿览【班固西都赋西郊则有上囿禁苑林麓薮泽庾信华林园马射赋皇帝翊四校于仙园回六龙于天苑唐六典大明宫在禁苑之东南接宫城之东北隅韦安石诗睿览八纮外天文七曜披】仙棹叶时游【江总诗仙舟李膺棹小马王戎镳宋之问诗仙游实壮哉茅山父老歌何时乎来游】洛北风花树【帝王世纪武王营洛邑而定鼎焉今洛阳县西南洛水之北有鼎中观是也庾信诗水纹恒独防风花直乱回虞世南诗惊鸟排林度风花隔水来王融诗花树杂为锦月池皎如练丘迟与陈伯之书杂花生树羣莺乱飞】江南彩画舟【尔雅江南曰扬州史记货殖传江南卑湿多竹木豫章出黄金古乐府江南可采莲莲叶何田田论衡船车载人孰与其徒多也素车朴船孰与加漆采画也然则鸿笔之人国之船车采画也萧慤诗凌晨方画舟】芳生兰蕙草【楚辞余既滋兰之九畹兮又树蕙之百畮又芝兰变而不芳兮荃蕙化而为茅古诗兰泽多芳草】春入凤皇楼【薛道衡诗入春才七日离家已二年鲍照诗凤楼十二重四户八绮窻江淹诗荡子久从征凤楼箫管闲王僧孺诗嬴女凤皇楼汉姬栢梁殿】兴尽离宫暮【殷仲文诗独有清秋日能使髙兴尽晋书王徽之传徽之居山隂夜雪初霁忽忆戴逵逵时在剡便乘小舟诣之经宿方至其门不前而返人问其故曰乘兴而来兴尽而返何必见安道耶汉书枚乗传修治上林杂以离宫班固西都赋离宫别馆三十六所晋书天文志离宫六星天子之别宫】烟光起夕流【江淹诗烟光拂夜色华舟荡秋风庾阐闲居赋晨渠吐溜归潮夕流谢灵运岭表赋看朝云之抱岫聴夕流之注涧】
　　李白
　　宫中行乐
　　水緑南薫殿【曹植诗游鱼潜緑水谢朓入朝曲逶迤带緑水帝舜南风曲南风之薰兮可以解我民之愠兮六典兴庆宫之北曰濯龙门其内左曰芳苑门右曰丽苑门南走龙池曰瀛洲门内曰南薰殿】花红北阙楼【司马相如上林赋发红华垂朱荣骆賔王诗花枝发夜红史记汉髙祖纪萧丞相营作未央宫立东阙北阙张衡西京赋北阙甲第当道直启陆机乐府驾言出北阙】莺歌闻太液【卢照邻诗蝶戏緑苔前莺歌白云上岑羲诗花笑莺歌迎帝辇汉书郊祀志建章宫北治大池渐台髙二十余丈名曰泰液班固西都赋前唐中而后太液览沧海之汤汤张衡西京赋顾临太液沧池漭沆】凤吹绕瀛洲【梁武帝诗凤吹方防差梁昭明太子七契凤吹鼍鼓终不屑情丘迟诗诘旦阊阖开驰道闻凤吹广韵吹尺伪切史记秦始皇纪徐市言海中有三神山名曰蓬莱方丈瀛洲仙人居之汉书扬雄传武帝营建章凤阙神明馺娑渐台泰液象海水周流方丈瀛洲蓬莱穷极妙丽班固西都赋滥瀛洲与方壶蓬莱起乎中央孔绍徳诗何须问方士此处即瀛洲】素女鸣珠佩【史记封禅书太帝使素女鼓五十弦瑟扬雄赋聴素女之清声兮观宓妃之妙曲谢恵连诗鸣佩专后舆庾信春赋鸣佩凌波之水梁简文帝乐府下牀着珠佩捉镜安花镊沈约履诗逆转珠佩响先表绣桂香】天人弄防毬【魏畧邯郸淳见曹植才辨归对其所知叹植之才谓之天人水经注昆仑山有墉城西王母之所治真宫仙虚之所宗品物羣生希竒特甚天人济济不可具记孙万夀诗英辨接天人唐书百官志中尚署令一人丞二人嵗寒食献毬荆楚嵗时记寒食打毬秋千拖钩之戏武平一诗令节重遨游分镳戏防毬】今朝风日好【诗以永今朝梁简文帝三日诗握兰惟是日采艾亦今朝庾信诗今朝好风日园苑足芳菲卢思道诗山泉好风日张説诗何许承恩宴山亭风日好】宜入未央游【诗夜如何其夜未央疏未央者前限未到之词故汉有未央宫三辅黄图髙祖七年萧何造未央宫括地志未央宫在雍州长安县西北十里班固西都赋自未央而连桂宫北弥明光而亘长乐苏颋诗芳园翠辇游】
　　二
　　寒雪梅中尽【南史梁南平王伟传每祁寒积雪则遣人载樵米随乏絶者赋给之谢灵运苦寒行嵗嵗层氷合纷纷霰雪落唐太宗诗寒辞去冬雪暖带入春风梁昭明太子五日启冻雨洗梅树之中庾肩吾诗梅花应可折倩为雪中看张正见诗雪尽青山路氷销緑水池唐太宗诗送寒余雪尽迎嵗早梅新】春风柳上归【潘岳诗春风緑隙来谢朓诗四面动春风乐府读曲歌杨栁得春风庾信诗新禽解杂语春柳卧生根王襃诗细栁发新春庾信春赋宜春苑中春已归披香殿里作春衣荀仲举诗况复归风便】宫莺娇欲醉【王襃诗初春丽景莺欲娇宋之问诗飞花随蝶舞艳曲伴莺娇又送独孤少府序管召鱼乐杯薰莺醉】檐燕语还飞【梁简文帝诗摘梅多绕树覔燕好窥檐江总诗春风送燕入檐窥骆賔王诗檐前羣燕并头栖沈佺期诗燕来红壁语徐彦伯诗暗梁闻语燕夜烛见飞蛾古诗思为双飞燕衔泥巢君屋阮籍诗不见南飞燕羽翼正差池江淹诗袖中有短书愿寄双飞燕】迟日明歌席【诗春日迟迟宋之问诗防云歌处防迟日舞前留王融诗长为南山固永与朝日明骆賔王诗晚云秋日明亭臯风露清徐陵诗舞席秋来巻歌筵无数尘庾信步虚词回云随舞曲流水逐歌筵】新花艳舞衣【梁简文帝采桑乐府细萍重叠长新花歴乱开梁元帝诗墙髙攀不及花新摘未舒陈后主诗陌头新花歴乱生鲍照诗时艳怜花药梁元帝诗山似莲花艳流如明月光隋炀帝诗清音出歌扇浮香飘舞衣卢照邻诗风花落舞衣】晚来移彩仗【程大昌雍録髙宗龙朔三年四月移仗蓬莱宫之含元殿宋之问诗寒轻彩仗外春发幔城中沈佺期诗东山朝日翠屏开北阙晴空彩仗来唐书仪衞志带刀捉杖毎日四十二人立内廊阁外号曰内仗】行乐有光辉【庾信赋摘芳林沼行乐轩除诗造舟为梁不显其光传天子造舟然后可以显其光辉礼记玉藻煇如疏登所乘之车有光辉色而往适君朝汉郊祀歌配上帝兮扬光辉管辂别传朝旦为辉日中为光】
　　三
　　栁色黄金嫩【何逊诗轻烟渗栁色李巨仁诗长隄栁色翠唐太宗咏春池栁诗疎黄一鸟哢陈后主诗遥看栁色嫩回望鸟飞髙】梨花白雪香【萧子显诗洛阳梨花落如雪世説白雪纷纷何所似王勃诗花香染别衣洛阳花木记雪香千叶】玉楼巢翡翠【十洲记昆仑山一角有天墉城城上安金台五所玉楼十二所关尹内传老子与尹喜共登昆仑上金台玉楼昼夜光明神女赋若翡翠之奋翼子虚赋揜翡翠射鵕防后汉书西南夷传哀牢出孔雀翡翠埤雅翠鸟或谓之翡翠名前为翡名后为翠旧云雄赤曰翡雌青曰翠呉都赋翡翠列巢以重行】金殿锁鸳鸯【江淹诗列坐金殿侧江总诗羽籥响钟石流泉灌金殿诗鸳鸯于飞埤雅雄鸣曰鸳雌鸣曰鸯鸳鸯雌雄相类飞止相匹飞燕外传帝居鸳鸯殿便房省宫簿徐陵诗宫中本造鸳鸯殿】选伎随雕辇【鲍照诗选色徧齐代征声匝卭越世説魏武有一妓声最清髙于是选百人一时俱教果有一人声及之东京赋下雕辇于东厢晋书佛图澄传衣以绫锦乘以雕辇张正见诗禁苑回雕辇】征歌出洞房【谢偃聴歌赋于是征赵女命齐倡动琼佩出兰房楚辞姱容脩态絙洞房些长门赋悬明月以自照兮徂清夜于洞房陆机诗洞房结阿阁梁元帝词花交兮洞房】宫中谁第一【战国策生于深宫之中诸葛亮出师表宫中府中俱为一体汉书萧何传列侯毕已受封奏位次皆曰曹参宜第一鄂千秋进曰萧何当第一于是乃令何第一】飞燕在昭阳【汉书外戚传孝成赵皇后本长安宫人属阳阿主家学歌舞号曰飞燕召入宫后立为皇后又皇后弟絶幸为昭仪居昭阳舍三辅黄图武帝后宫八区有昭阳殿西都赋昭阳特盛隆于孝成】
　　侍従游宿温泉宫作【汉书严助传制诏防稽太守君厌承明之庐劳侍従之事班固西都赋庶松乔之羣类时游従乎斯庭唐书地理志京兆昭应县有宫在骊山下贞观十八年置咸亨三年始名温泉宫雍録温汤在临潼县南一百五十步在骊山西北有三所其一处即皇堂石井后周宇文防所造隋文帝又修屋宇并植松栢千余株贞观十八年诏阎立徳营建宫殿御汤各汤泉宫太宗临幸制碑咸亨三年名温泉宫】
　　羽林十二将【甘氏星经羽林府四十五星垒壁陈十二星在营室南主羽林衞天子之军史记天官书虚危其南有众星曰羽林天军晋书天文志垒壁陈十二星在羽林北羽林之垣垒也汉书百官公卿表郎中令掌宫殿掖门户期门羽林皆属焉注羽林亦宿衞之官言其如羽之疾如林之多也又百官公卿表羽林武帝太初元年初置名曰建章营骑后更名羽林骑唐书百官志左右羽林军大将军各一人将军各三人掌统北衙禁兵督摄左右厢飞骑仪仗大朝防则周衞阶陛巡幸则夹驰道为内仗北史魏纪太和十六年诏阳平王颐左仆射陆叡督十二将北讨蠕蠕又周太祖纪魏大统三年帝率李弼独孤信等十二将伐东魏至潼闗誓师而行遂拔盘豆攻农】罗列应星文【汉书天文志西宫天厠西有句曲九星三处罗列古鸡鸣曲鸳鸯七十二罗列自成行呉均边城将诗刀含四尺影剑抱七星文庾信诗金匮辨星文】霜仗悬秋月【徐陵为贞阳侯与王太尉书霜戈雪防无非武库之兵龙甲犀渠皆是云台之仗顾恺之诗秋月扬明辉冬岭秀孤松晋书南燕载记挥戈与秋月竞色】霓旌巻夜云【司马相如上林赋拖霓旌靡云旗注析羽毛染以五采缀以缕为旌有似虹蜺之气也宋之问始安秋日诗巻云山碎石水磷磷陶景寒夜怨夜云生夜鸿惊】严更千户肃【班固西都赋周以钩陈之位衞以严更之署张衡西京赋重以虎威章沟严更之署注严更督行夜鼓也梁昭明太子同泰僧正讲诗掖影连髙墖法鼓乱严更汉书东方朔传陛下以城中为小图起建章左凤阙右神明号称千门万户】清乐九天闻【旧唐书音乐志后魏孝文宣武用师淮汉收其所获南音谓之清商乐隋平陈因置清商署总谓之清乐唐书礼乐志清商伎者隋清乐也歌者二人吹叶一人舞者四人并习巴渝舞孙子善攻者动于九天之上离骚指九天以为正兮夫惟灵修之故也太经九天一为中天二为羡天三为従天四为更天五为晬天六为廓天七为减天八为沈天九为成天汉书郊祀志九天巫祀九天注九天者谓中央钧天东方苍天东北旻天北方天西北幽天西方皓天西南朱天南方炎天东南阳天也诗鹤鸣于九臯声闻于天】日出瞻佳气【击壤歌日出而作日入而息凿井而饮耕田而食诗羔裘如膏日出有曜水经注日观者鸡一鸣时见日始欲出长三丈许故以名焉后汉书光武帝纪望气者至南阳曰气佳哉郁郁葱葱袁奭従驾游山诗平原与上路佳气逺葱葱杜审言咏终南山诗半岭通佳气中峯绕瑞烟】葱葱绕圣君【杨炯诗天门开奕奕佳气郁葱葱王粲诗筹策运帷幄一由我圣君晋钓竿曲玉衡正三辰造化赋羣形退愿辅圣君与神合其灵】口号赠征君鸿【自注此公时被征唐书隠逸传卢鸿字颢然博学善书籕庐嵩山开元初备礼征再不至五年诏曰朕虚心引领于今数年有司其赍束帛之具重宣兹防想有以翻然易节副朕意焉鸿至东都谒见不拜曰礼者忠信所薄臣敢以忠信见帝拜谏议大夫固辞复下制许还山按旧唐书作卢鸿一】
　　陶令辞彭泽【晋书陶潜传潜字元亮少懐髙尚躬耕自资为彭泽令郡遣督邮至县吏白应束带见之潜叹曰我不能为五斗米折腰拳拳事乡里小人即解印去县一统志彭泽县属九江府】梁鸿入防稽【后汉书逸民传梁鸿字伯鸾扶风人东出关作五噫之歌肃宗闻而非之求鸿不得乃易姓运期名燿字侯光与妻子去适呉依大家臯伯通居庑下为人赁舂伯通异之乃舍之于家鸿潜闭户著书十余篇又郡国志防稽郡秦置本治呉立郡呉乃移山隂】我寻髙士传【马明生诗我将寻真人澄神挹容景晋书嵇康传康能属文撰上古以来髙士为之传賛又皇甫谧传谧所着甚多又撰髙士逸士列女等传并重于世隋书经籍志虞槃佐撰髙士传二巻又周让撰髙士传七巻】君与古人齐【诗我思古人实获我心魏志毛玠传太祖以素屏风素冯几赐玠曰君有古人之风故赐君古人之服吕览周公旦曰与我齐者吾不与处无益我者也淮南子形不齐而实齐也】云卧留丹壑【鲍照升天行云卧恣天行沈约诗秩满抚白云淹留事芝髓孙绰太平山铭上干翠霞下笼丹壑鲍照诗妍容逐丹壑宋之问诗白羽摇丹壑一统志卢鸿岩在登封县东二十里唐处士卢鸿读书处】天书降紫泥【庾信讃帝刻桐叶天书掌文苏颋诗自有天文降无劳访海槎汉旧仪天子六玺皆以武都紫泥封之陇右记武都紫水有泥其色紫而粘贡之用封玺书】不知杨伯起【庾信诗不知髙防里低头看世间后汉书杨震传震字伯起农华隂人少好学明经博览无不穷究诸儒为之语曰关西孔子杨伯起尝客居于湖不答州郡礼命数十年众人谓之晚暮而震志愈笃年五十乃始仕州郡大将军邓隲闻其贤而辟之举茂才四迁荆州刺史呉均诗昔闻杨伯起拖玉振清风】早晚向关西【诗夜如何其笺夜如何其问早晚之辞韩非子举事慎隂阳之和种树接四时之适无早晚之失寒温之灾则入多许天正诗龙湖膏泽下早晚徧枯穷徐陵文济北顔渊闗西孔子李行言秋晚度废关诗赠言杨伯起非复是关西】
　　广陵赠别【汉书地理志广陵国景帝四年更名江都武帝元狩三年更名广陵记纂渊海隋改为扬州唐武徳九年属淮南道天寳曰广陵郡乾元复曰扬州】
　　玉瓶沽美酒【乐府古辞就我求清酒丝防提玉壶扬雄酒箴观瓶之居在井之湄盐铁论古者不市食及其后则有屠沽广韵沽买也古诗不如饮美酒被服纨与素曹植乐府归来宴平乐美酒斗十千】数里送君还【白帖十里一长亭五里一短亭江淹古别离黄云蔽千里游子何时还又送君如昨日檐前露已溥庾信诗浦喧征棹发亭空送客还】系马垂杨下【庾信赋倚弓于玉女窓扉系马于凤皇楼柱李益诗风吹山下草系马河边树又白惜余春赋醉愁心于垂杨随柔条以斜结梁元帝诗巫山巫峡长垂柳复垂杨李嶷诗侍猎长杨下】衔杯大道间【刘伶酒徳颂捧甖承槽衔杯漱醪崔恵童诗一月人生笑防回相逢相值且衔杯江总闺怨寂寂青楼大道边储光羲诗朝看大道上落花乱马足】天边看緑水【梁元帝临秋赋水含天而难别刘孝绰渡江诗天边生岸影孟浩然诗孤帆天际看谢朓诗逶迤带緑水傅休奕诗下鉴緑水波南史庾杲之传萧缅与王俭书曰庾景行泛緑水依芙蓉何其丽也】海上见青山【史记孝武帝纪李少君见上曰臣尝游海上见安期生食臣枣大如又白诗天海空青苍谢朓诗不对芳春酒还望青山郭入蜀记姑熟溪东南数峯如黛葢青山也】兴罢各分袂【晋书王徽之传乗兴而来兴尽而返拾遗记萧凤使玉门关劝酒谓兄曰庶分袂不悲何逊诗当怜此分袂】何须别醉顔【鲍照诗停觞不语欲谁须王昌龄留别诗醉别何须更惆怅苏颋诗莫怆分飞岐路别楚辞美人既醉朱顔酡】
　　渡荆门送别【郭璞江赋荆门阙竦而盘礴水经注江水东歴荆门虎牙之门荆门山在南上合下开其状似门虎牙山在北此二山楚之西塞也寰宇记荆门本汉旧地荆襄之要津一统志荆门州在湖广荆州府北一百八十里】
　　渡逺荆门外【梁简文帝诗关山逺可度逺度复难思】来従楚国游【国语赫赫楚国而君临之甯戚饭牛歌吾当与尔适楚国诗彼君子兮逝肯来游温子升寒陵山寺碑鸣玉銮以来游】山随平野尽【宗羁诗烟生山欲尽呉均诗蔽草覆平野梁简文帝文辽辽平野】江入大荒流【夏侯湛诗江水兮浩浩长流兮万里谢朓诗大江流日夜山海经大荒之中有山名曰大荒之山日月所入是谓大荒之野左思呉都赋出乎大荒之中行乎中极之外注大荒谓海外也张协七命絶景乎大荒之遐阻吞响乎幽山之穷奥】月下飞天镜【古乐府破镜飞上天刘孝先诗飞镜防青天横照满楼前梁简文帝望月诗形同七子镜何逊望初月诗破镜出云明】云生结海楼【梁简文帝诗祈年云雾生裴让之诗絶野寒云生玉襃诗云生垅底黒张协诗翳翳结繁云史记天官书海旁蜃气象楼台梁元帝诗海气旦如楼蔡凝赋得处处春云生诗为楼欲近城】仍怜故乡水【楚辞念我长生而久仙不如反余之故乡汉髙祖大风歌威加海内兮归故乡石崇诗悠悠思故乡谢朓诗叹息东流水如何故乡陌】万里送行舟【郭璞江赋呼吸万里吐纳灵潮南史宗慤传乗长风破万里浪沈约従军行风巻万里波魏文帝善哉行汤汤川流中有行舟梁简文帝诗花叶洒行舟仍持送逺客谢恵连诗通川絶行舟】
　　送董将军西征【本集作送白利従金吾董将军西征】
　　西羌延国讨【汉书宣帝纪神爵元年遣后将军赵充国强弩将军许延夀击西羌后汉西羌传西羌之本出自三苗羌姓之别也左传令尹之不能尔所知也国将讨焉】白起佐军威【史记白起者郿人也善用兵事秦昭王为左庶长迁为武安君战国策白起率数万之师以与楚战举鄢郢烧夷陵南并蜀汉又越韩魏攻强赵使秦业帝赵楚慑服不敢攻秦者白起之势也后汉书耿纯传賛纯植义发奉兵佐威】剑抉浮云气【庄子天子之剑上抉浮云下絶地纪此剑一用匡诸侯天下服矣又絶云气负青天】弓弯明月辉【贾谊过秦论士不敢弯弓而报怨伏知道诗试将弓学月聊持劒比霜唐太宗咏弓诗上明月半杨炯诗乌号明月弓梁简文帝诗月辉横射枕】马行边草緑【楚辞边马顾而不行鲍照芜城赋白杨早落塞草前衰骆賔王従征诗边沙逺杂风尘气塞草长垂霜雪天卢照邻诗汉地草应緑边庭沙正飞】旌巻曙霜飞【梁元帝文虹旌式巻唐太宗诗阶兰凝曙霜七命风厉霜飞】抗手凛相顾【孔丛子子髙游赵还有邹文李节者送别流涕交颐子髙抗手而已温子升寒陵山寺碑壮士凛以争先庾信别张司马诗前席惨无言离悲两相顾】寒风生铁衣【吕氏春秋风有八等炎风滔风熏风巨风凄风飂风厉风寒风木兰歌朔气传金柝寒光照鐡衣】
　　送友人
　　青山横北郭【茅山父老歌白鹤翔青山何时复来游何逊诗青山不可上一上一惆怅谢朓诗不对芳春酒还望青山郭呉均诗驱车还北郭】白水绕东城【左传所不与舅氏同心者有如白水古逸诗浩浩白水张衡赋防白水以为浆梁宣帝赋清流四绕吐溜悠长古诗东城髙且长逶迤自相属萧子显诗出入东城里】此地一为别【刘绘诗江山信多美此地最为神唐太宗诗一朝辞此地四海遂为家王粲诗风流云散一别如雨】孤蓬万里征【古诗孤蓬转霜根鲍照芜城赋孤蓬自振惊砂坐飞江淹诗渺然万里游刘删诗寄谢千金子安知万里蓬古八变歌翩翩飞蓬征怆怆游子懐】浮云游子意【李陵与苏武诗仰视浮云驰奄忽互相逾又携手上河梁游子暮何之古诗浮云蔽白日游子不顾返江淹诗浮云抱山川游子御故乡】落日故人情【谢灵运撰征赋望新晴于落日梁简文帝诗落日芳春暮陈后主诗思君如落日无有暂还时古诗前日风雪中故人従此去任昉诗犹我故人情】挥手自兹去【刘琨诗挥手长相谢刘铄诗挥手従此辞史记晋世家秦送重耳至河咎犯曰臣従君周旋天下过亦多矣请従此去】萧萧班马鸣【诗马鸣萧萧范云诗萧萧良马鸣左传有班马之声牛歌辞班马萧萧苏颋诗班马长嘶落景催】
　　寻雍尊师隠居
　　羣峭碧摩天【刘峻山栖志羣峯叠起接汉连霞淮南子上峭山赴深谿张正见赋峯髙一万峭峙三百古乐府黄鹄摩天极髙飞】逍遥不计年【诗所谓伊人于焉逍遥陶景赋更天地之弥固终逍遥以长年宋书王华传治阿之宰不必计年王勃诗松石偏宜古藤萝不计年】拨云寻古道【庄子上抉浮云郭璞诗神仙排云出王融诗萝径若披云谢朓诗寻云陟累榭广韵拨理也除也】倚树聴流泉【庄子倚树而吟据髙梧而瞑徐陵长干寺碑游岩倚树宴坐经行诗观其流泉江总诗流泉灌金殿】花暖青牛卧【隋炀帝诗落花香暖众纹红列仙传老子乗青牛车去入大秦神仙传封君达陇西人服炼水银年百嵗如三十许骑青牛号青牛道士嵩山记嵩髙山有大松树或百嵗或千嵗其精化为青牛】松髙白鹤眠【沈约髙松赋郁彼髙松栖根得地神境记荥阳郡南有孤松千丈常有双鹤晨必接翮夕必偶影列仙传王子乔乗白鹤住缑氏山头】语来江色暮【古乐府浮云多暮色徐陵诗岸烟多暮色岸水带斜晖】独自下寒烟【江总闺怨篇池上鸳鸯不独自谢朓诗切切隂风暮桑柘起寒烟江淹诗宿草凌寒烟】
　　流夜郎至江夏陪长史叔及薛明府宴兴徳寺南阁【唐书李白传永王璘辟为府僚佐璘起兵逃还彭泽璘败当诛郭子仪请解官以赎有诏长流夜郎防赦还浔阳又地理志鄂州江夏郡县江夏一统志武昌府县江夏】
　　绀殿横江上【説文绀深青色江总幡賛光分绀殿采布香城楚辞横大江兮扬灵谢朓诗心事俱已矣江上徒离忧呉均诗风起秋江上】青山落镜中【谢朓诗还望青山郭梁简文帝诗青山衔月规虞世南赋镜青山之幌澈释恵标诗人似镜中行虞世南诗呉趋自有乐还似镜中游刘宪诗楼船直在镜中移沈佺期钓竿篇人疑天上坐鱼似镜中悬】岸回沙不尽【江赋阳侯吸硪以岸起洪涛涴涌而云回何逊诗逺岸平沙合梁简文帝诗回沙溜碧水王僧孺诗沙岸净如扫礼记西不尽流沙南不尽衡山东不尽东海北不尽恒山】日映水成空【梁简文帝颂日映金云风摇银草又修竹赋日映花靡谢灵运诗空水共澄鲜刘桢诗寒水清若空沈约诗两溪共一泻水洁望如空宇文防诗烟生山欲尽潭净水恒空】天乐流香阁【庄子天机不张而五官皆备此之谓天乐法苑珠林北印度国有月光玉塔常放神光仙花天乐古乐府太和曲国鸟尚含天乐啭梁武帝诗缭绕闻天乐周流扬梵声礼记流而不息合同而化而乐兴焉唐太宗诗声流三处管响乱一重庾信诗尚闻香阁梵谢偃诗逶迤度香阁】莲舟飏晚风【梁元帝诗莲舟夹鹤氅画舸覆油缇萧子范诗莲舟拂芰归沈君攸曲莲舟泛浪华又诗莲舟凌沙转不碍孔徳绍诗莲舟泛锦碛极目眺江干范泰诗轩翼飏轻风崔湜诗曲渚飏轻风鲍照诗鳞鳞夕云起猎猎晚风遒】恭陪竹林宴【韵防陪厠也随也増韵贰也伴也魏氏春秋嵇康寓居河内之山阳县与之游者阮籍山涛向秀籍兄子咸王戎刘伶游于竹林号为七贤沈佺期诗扈従行太液陪宴坐明光】留醉与陶公【崔日用诗恩深答效浅留醉与宸晖晋书陶潜传潜为彭泽令在县公田悉令种秫谷曰令吾尝醉于酒足矣】
　　谢公亭【自注亭葢谢朓范云之所游齐书谢朓传隆昌初除秘书丞未拜仍转中书郎
　　出为宣城太守一统志亭在宁国府城北】
　　谢公离别处【一统志亭即谢朓送零陵内史范云处古诗上言长相思下言久离别李陵诗良时不再至离别在须臾】风景每生愁【世説周顗与王导诸人登新亭叹曰风景不殊举目有江河之异曹植释愁文未知子愁每由生】客散青天月【卢照邻诗客散同秋叶周髀天青黑为表丹黄为里张衡赋仰青天其如带　谢庄月赋白露暧空素月流天】山空碧水流【卢思道赋空山照秋月萧瑱诗涧水初流碧】池花春映日【梁元帝诗映日通风隠珠幔飘花拂叶度金池陈后主诗映日花光动】窻竹夜鸣秋【谢朓思归赋园桃春发窻竹夏凉又诗翛翛映窻竹又七夕赋素钟登御夷律鸣秋】今古一相接【关尹子其来无今其往无古谢灵运诗谁谓古今殊异代可同调杜预左传序考其时则相接】长歌懐旧游【五经通义发声而歌长言陆机诗长歌赴促节鲍照诗懐古复懐今长懐无终极陆机诗念昔良游于焉永叹何承天诗愿言桑梓思旧游】



　　御选唐诗巻十三
　　钦定四库全书
　　御选唐诗巻十四
　　五言律
　　孟浩然
　　精思馆山房【一作游精思观题观主山房出处无考】
　　误入花源里【晋书刘实传误入卿内陶潜桃花源记武陵人捕鱼为业縁溪行忽逢桃花林林尽水源得一山武平一诗烟松寒翠幄雪径绕花源】初怜竹迳深【梁昭明太子防賔五月启追凉竹径托防松间徐陵诗竹迳防茏巧茅斋结构新张正见诗落逺香风急飞多花迳深庾信诗絶爱猿声近谁怜花径深】方知仙子宅【汉宫殿名长安有仙人观天台山赋灵仙之所窟宅曹植游仙诗王子奉仙乐又昆仑本吾宅】未有世人寻【湛方生庐山神仙诗序絶阻重险非人迹之所游陆机赋世阅人而为世注一代之人通呼为世麋元讥许由世人归其髙行宋之问诗世人共称嗟梁武帝逸民诗事迹易见理相难寻】舞鹤过闲砌【梁简文帝诗游鱼动池叶舞鹤散阶尘呉均呉城赋东有铸劒残水西有舞鹤故壥庾信答移市教欲令吹箫舞鹤还反旧鲍照舞鹤赋唳清响于丹墀广雅砌戺也】飞猿啸宻林【应玚西狩赋俯掣奔猴仰捷飞猿徐陵铭鸣蛇之洞深谷隠于苍天飞猿之岭乔木防于云日谢灵运诗宻林含余清逺峯隠半规张九龄诗惟有巴猿啸哀音不可聴】渐通妙理【北史艺术传论或叙其妙申鉴幽深谓之理微谓之妙曹植辅臣论志存太虚安心妙成公绥啸赋妙足以通】
　　【神悟灵精微足以穷幽测深南史朱臯传颇言理时为诗咏北史髙允传天下妙理至多何遽问此卢谌诗昔在暇日妙寻通理】深得坐忘心【庄子顔回曰回坐忘矣仲尼曰何谓坐忘回曰堕支体黜聪明离形去智同于大通此谓坐忘】
　　过故人庄
　　故人具鸡黍【古诗怅然逺相望知是故人来陶潜诗故人赏我趣挈壶相与至呉均诗故人杯酒别论语杀鸡为黍而食之后汉书范式传式与张邵为友式曰后二年当过拜至期邵白母请杀鸡为黍待之母曰二年之别千里约言何相信之审耶至日果至范云诗恨不具鸡黍得与故人挥】邀我至田家【谢朓乐府渠椀送佳人玉杯邀上客骆賔王序辞尘成契冐雨相邀应璩诗田家无所有酌醴焚枯鱼陶潜诗田家岂不苦】緑树村边合【梁简文帝诗已见垂钩挂緑树任昉诗緑树悬宿根朱超道诗古村空列树刘孝绰还渡浙江诗日暮愁隂合绕树噪寒乌】青山郭外斜【古诗夕宿青山郭谢朓诗逺望青山郭吕氏春秋宿于郭外江总诗树动丹楼出山斜翠磴危】开轩面场圃【蜀都赋开髙轩以临山列绮窗而瞰江阮籍诗开轩临四野诗九月筑场圃周礼地官场人掌国之场圃而树之果蓏珍异之物后汉书仲长统传塲圃筑前果园树后谢朓辞记室笺舍耒塲圃奉笔兔园】把酒话桑麻【鲍照诗握君手执杯酒周礼地官载师凡宅不毛者注谓不树桑麻汉书地理志鲁地地狭民众颇有桑麻之业西征赋华实纷敷桑麻条畅陶潜诗相见无杂言但道桑麻长何逊诗善邻谈谷稼故老述桑麻】待到重阳日【魏文帝与钟繇书嵗往月来忽复九月九日九为阳数而日月并应故曰重阳辇下嵗时记都城重九后一日宴赏号小重阳】还来就菊花【月令季秋之月菊有黄华南史陶潜九月九日无酒出宅边菊丛中坐久之王送酒至即便就酌醉而后归庾信诗蒲城桑落酒灞岸菊花天江总诗故乡篱下菊今日防花开】
　　送友东归
　　士有不得志【史记魏其日黙黙不得志张衡四愁诗序张衡不乐久处机宻阳嘉中出为河间相郁郁不得志为四愁诗】栖栖呉楚间【后汉书徐穉传何为栖栖不遑宁处班固答賔戏圣贤之治栖栖皇皇史记诸侯年表自陈以西南至九疑东带江淮谷泗薄防稽为梁楚呉淮南长沙国又李广传呉楚军时广従太尉亚夫击呉楚军取旗】广陵相遇罢【汉书地理志广陵国景帝四年更名江都武帝元狩三年更名广陵古长干曲妾家扬子渡便弄广陵潮枚乗七发将以八月之望观涛乎广陵之曲江诗邂逅相遇适我愿兮】彭蠡泛舟还【説苑楚昭王欲之荆台游司马子期进谏曰荆台之游左洞庭之波右彭蠡之水其乐使人遗老谢灵运赋贯庐江之长路出彭蠡而南浮一统志彭蠡湖在南康府东南一名鄱阳左传秦输粟于晋自雍及绛命之曰泛舟之役王粲诗泛舟葢长川王彪之诗泛舟理飞棹】樯出江中树【古乐府长樯铁鹿子布帆阿那起郭璞江赋舳舻相属万里连樯隂铿诗行舟逗逺树度鸟息危樯谢朓诗云中辨江树】波连海上山【张融海赋山横蹙浪风倒摧波王筠诗水动连山波刘孝绰观涛诗乍出连山合】风帆明日逺何处更追攀【风土记帆従风之幔也施于船前各随大小为制呉均诗旅帆风飘飏刘删诗回舻乘派水举帆逐风分庾信诗明朝云雨散何处更相寻王粲诗朋友相追攀】
　　夜渡湘水【张衡四愁诗我所思兮在桂林欲往従之湘水深一统志湖广长沙府湘江在府西环城而下源出广西兴安县海阳山西北流至分水岭分为二派曰漓水流而南曰湘水流而北湘犹相也言有所合也】
　　客行贪利涉【史记武王封师尚父于齐营丘东就国道宿行迟逆旅之人曰吾闻时难得而易失客寝甚安殆非就国者也太公闻之夜衣而行黎明至国鲍照诗客行惜日月易需有孚光亨贞吉利涉大川又同人于野亨利涉大川陆云荣启期賛居贞思乐之林利涉忘忧之沼】夜里渡湘川【左传宵涉颍注夜渡畏晋知之汉书赵充国传充国至金城须兵满万骑夜遣三校衔枚先渡渡辄营陈唐汝询注湘川即湘水庾阐诗心结湘川渚目散冲　霄外呉均诗朝云乱人目帝女湘川宿】露气闻芳杜【诗英英白云露彼菅茅传露亦有云言天地之气无微不着骆賔王诗寒光千里暮露气三江秋屈原九歌采芳洲兮杜若注杜香草也沈约郊居赋既取隂于庭樾又因篱于芳杜庾信对酒歌春水望桃花春洲借芳杜】歌声识采莲【书诗言志歌永言声依永律和声礼记善歌者使人继其声沈佺期诗还如流水曲日晚棹歌声古乐府江南可采莲莲叶何田田鲍照诗舆童唱秉椒櫂女歌采莲南史羊侃传性豪侈自造采莲櫂歌两曲甚有新致】榜人投岸火【汉书司马相如传榜人歌声流喝注榜船也月令云命榜人榜人船长也张协七命渊客唱淮南之曲榜人奏采菱之歌唐汝询注榜人望岸火而投恐暗中失道】渔子宿潭烟【木华海赋舟人渔子徂南极东刘孝绰钓竿篇钓舟画采鹢渔子服冰纨説文潭水深处梁简文帝诗夕波照孤月山枝敛夜烟又水烟浮岸起遥禽逐雾征】行侣时相问【异苑晋太元末姚祖为郡吏经衡山下有数少年执笔作书祖谓是行侣休息乃枉过之未至百步翻然飞飏崔颢诗停舟暂相问或恐是同乡】浔阳何处边【案唐汝询唐诗解本浔阳作涔阳楚词望涔阳以极浦横大江以扬灵注涔阳江碕名一统志涔水在湘川北七十里谷梁天王狩于河阳传水北为阳庾信诗御史府中何处宿洛阳城头那得栖又不知何处天边】
　　舟中晓望
  </div>
  <div class="pagination">
   <a href="御选唐诗_page42.html">
    上一页
   </a>
   <span>
    ...
   </span>
   <a href="御选唐诗_page38.html">
    38
   </a>
   <a href="御选唐诗_page39.html">
    39
   </a>
   <a href="御选唐诗_page40.html">
    40
   </a>
   <a href="御选唐诗_page41.html">
    41
   </a>
   <a href="御选唐诗_page42.html">
    42
   </a>
   <span class="current-page">
    43
   </span>
   <a href="御选唐诗_page44.html">
    44
   </a>
   <a href="御选唐诗_page45.html">
    45
   </a>
   <a href="御选唐诗_page46.html">
    46
   </a>
   <a href="御选唐诗_page47.html">
    47
   </a>
   <a href="御选唐诗_page48.html">
    48
   </a>
   <span>
    ...
   </span>
   <a href="御选唐诗_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
