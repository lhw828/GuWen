<!DOCTYPE html>
<html>
<head>
    <meta charset="UTF-8">
    <title>宋百家诗存 - 第 96 页/共 151 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋百家诗存 - 第 96 页/共 151 页</h1>
    <div class="content">

　　宋百家诗存巻二十六
　　钦定四库全书
　　宋百家诗存卷二十七
　　嘉善曹庭栋编
　　翠微南征録
　　华岳字子西池州人初为武学生开禧元年上书忤韩侂冑系狱侂冑伏诛放还祷梅山得曾许英雄第一签之句嘉定十年果擢廷试第一人授殿前司官属郁不得志谋去丞相史弥逺事觉坐议大臣罪竟以杖死岳生平尚气侠轻施与善画工诗尝渡鄱阳湖方中流风涛大作篙师束手岳恬然哦一诗而止又狱中纪事诗云煮饭只烧沽酒罐读书权借守囚灯可谓癖于吟者矣翠微南征録十卷脱口豪纵多破胆险句锤链处又极冶衍遒丽卓然诗人之杰而以气节特闻尤足重也
　　记梦
　　溪泠泠鼓咚咚虚堂淅沥生寒风寒风绰我梦魂去飞飏直上蓬莱宫蓬莱宫殿女如玉霓裳羽扇环帘栊月娥畱我宴珠翠玳筵闲列花丛丛酒酣万象罗心胸举杯话别殊悤悤青鸾命驾下空阔一声珰佩鸣丁东披衣起坐周四顾庭户悄悄无人踪银河万里倒澄碧冰鉴半轮斜倚空横江孤鹤一声唳唤起乡心千万重
　　梅【楚东道中次壁间韵】
　　衰兰枯荷了秋色几向寒梢问消息溪桥交马防肠时翠袖佳人日暮归玉面亭亭汉宫样一见风流慰心赏寒标孤絶太无情谁为移春上玉京月华凄切霜华白夜半飘香度帘额寄声横笛且休吹愁杀江南未归客
　　山水吟
　　闽之山峩峩可以接穹苍闽士孕其秀胸次尤难量闽之水滔滔可以烛妍丑闽士生其间其美不容口君不见周家社稷生甫申崧岳当年曾降神又不见千里秀气钟三苏眉山草木皆焦枯我生恨不由河洛虚负三光并五岳地灵人杰推江东人物风流兼磊落顾此闽之东自古多英雄求其为絶称独一忠穆公公今巳即世后世谁可拟惟有詹仲通一人而已耳仲通何如人景星与鳯皇不险亦不深山高兮水长
　　浴【十月暇日醉于生春阁暄澡出浴覆衣得诗援笔以记】
　　龙藩地暖冬无雪十月风光似三月好风不动绮罗尘人在绣帏帘半掲酒肠拍索能囘春春潮入面香薰薰香肌汗透波縠纹思得沧海驱埃氛银锅蟹眼生春雪银瓢剜破锅心月流霞倾入碧琅玕香雾氤氲云半掇花藤织出金芙蕖烟青雾紫堆云衣一声珰佩帘钩垂早盘捧出双明珠蜡花照入兰汤阁珠玑体迸红猊活鳯豁云涛濯锦毛龙翻雪浪浇银甲起拏裙雾围春风胭巾抺出桃花红香泉入齿潄寒玉吐作冰雪飞长空苍头急把春衫换腕玉轻穿云一片出门两腋生清风身在嫦娥广寒殿
　　嘲热
　　南方有神名祝融髪赭面丹唇朱红执鞭入海驱赤龙火车勒驾烧长空千骖万乗如联辔烈熖腾腾灼天地九霄烜赫皆甑蒸四海煎熬俱鼎沸流金烁石气不通天下俱在红炉中葛衫襟湿疑有雨罗纨柄折浑无风祝融祝融毋太酷天道炎凉尝反覆看看少皞催戍瓜尽把凉飚散烦溽
　　钓鼇行【上提刑左史张舍人名嗣古】
　　北风浩荡沧溟阔十万军声夜潮聒飜空浊浪鼓雷霆舟子停桡面如血龙门有客何狰狞怒目张胆殊不惊桅樯破浪裂洋岛直欲一举空蛟鲸我之钓兮非世比新月为钩索霞绮先拗虹蜺为钓竿却把鹍鹏作香饵欲垂未垂号鬼神星斗无光天地昏海灵乞命免生死一钩连六酬衔恩我公万里风烟伯度量汪汪寰海窄蟠胸高耸蓬莱山壮气直吞云梦泽恩波万壑奔洪流风帆浪楫交觥筹金鳞照日巨如斗四海触物无虚舟我生本是钓鼇客几岁滩头望风色忽闻霹雳破昆仑便整丝纶驾航舶我今十辖迎公开防须举手生风雷不然长啸谢水府明月满船归去来
　　邻女搔绵吟
　　闲窗日上三竿竹窗下娇娥整轮辐悤悤未暇理云鬟半朵青鸦倚红玉紫梢摘尽银香囊画栏平倚斑筠筐时将纤手翻雪霜酥胸玉面同光芒捧归细卷银成索牵出松松云一握朱唇呵挺气温温鹦觜踏车声络络今年莫怪功绩稀阿嬭勒绣鸳鸯帏如今织出秋江练十月正好裁新衣客心闻此愁无着一夜清寒动寥寞明朝为问买一端翦做道袍披落魄
　　送商府判【自劒津倅入为审计】
　　比年十月君初来梅花破雪迎君开自从佐劒夀民脉凋山瘵水皆春台去年七月君开府燕燕莺莺为君舞五日尽蛰潭底龙千里应无市中虎今年二月君将归风牵囘柳萦君衣君衣不作囘柳转直上云端朝紫微紫微有馆名西掖珠玉罗钿瞰金碧郎星卿月漫徘徊个中自是神仙宅紫微有山名大坡乌飞豸立冠峩峩一声霹雳震天地万里腥血流江河紫微有防垂丹册二者于斯请君择便须东取元化钧谭笑从容正疆场君家事业铭冠裳鸾鳯指日鸣朝阳伊洛诸公有政事洙泗诸子无文章禀违展转情难处溪上恩波湛今古东风吹恨入长亭零落桃花泪如雨
　　平政桥【水西有桥为天下第一】
　　建水合流三百里直下富沙如撚指溪东披拽缆过西千丈春风怒涛起香轮不解碾清江造舟贯索成河梁年年麦熟梅欲黄连城十里皆波光淳熙太守忧溱洧问津日夜思无计老农乂手愿鸠工叠石中流使民济金珠卖价不计缗镌瑕防梓功方成功成燕雀贺新屋炳然万栋辉丹青插天防蝀横江尾下压寒潭碧无底市声不到画梁闲秋色尽归朱箔里我行一月无风波今朝醉眼翻青罗金鼇背路客挥镫玉虹跨浪舟飞梭石唇喷尽寒崖雪雪中电掣金蛇赤雨岸楼台将相家八州车马神仙客人言辟人推政平故此特以平政名我闻政事平如水水到不平还作声
　　赠陈道人【道人陈守一善画出锦轴求诗】
　　君不见樵人王翰画山水一夜风雷揭窗纸又不见长沙洞清画龙蛇满轴烟云翻撚指二子相去数百年笔端妙意谁能传双溪道人何所授一见笔法堪齐肩笔一澹轻烟映出垂杨岸逺山依约有还无斜照不红秋水漫笔一浓黑云万叠翻狂风江天日暮暗烟霭天地星斗皆昏朦潇湘诗人不解语被君吐作无声句何时觅取绡一缣写我英姿伴烟雨
　　伤春
　　衣袂怯春寒春在江南岸我意正伤春复被春萦绊一雨胭脂湿万壑冰澌泮撩我惜春心与春伤烂漫柳垂不染丝织成愁一片杏吐无烟火烧碎肠千防忆昔腰如柳柳腰轻易按忆昔面如花花面娇难唤人不似春芳随处得看翫因春忆人人不见徒扼腕何时醉卧花柳中一笑千金不容换
　　百舌
　　流莺一去无消息燕怯春寒归未得緑窗清寂静无人似把衷情诉知识上苑东风二月春澹黄杨柳初成隂解将一片无情舌学尽百般能语禽红英紫萼纷如雪万姹千娇总饶舌莫嫌花外太啁啾黙黙难酬好时节须臾緑暗红亦稀伯劳杜宇鹰鹯飞更兼猎弋恣罗网卷舌不语全毛衣堪嗟国士徒切直不似幽禽明语黙何如钳口归山林莫问燕南并越北
　　富沙道中述懐【次王伯玘韵】
　　败鼓非全材毁瓦不自牧造物儿未戏达人火先扑卜不到渭滨人徒嗟海曲彼哉眞彼哉伐尽牛山木
　　骤雨
　　牛尾乌云泼浓墨牛头风雨翻车轴怒涛顷刻卷沙滩十万军声吼鸣瀑牧童家住溪西曲侵蚤骑牛牧溪北慌忙冒雨急渡溪雨势骤晴山又緑
　　江上双舟催发
　　前帆风饱江天阔后帆半出疎林阙后帆招手呼前帆画鼓轻敲总催发前帆雪浪惊飞湍后帆舵尾披银山前帆渐缓后帆急相傍俱入芦花滩岛屿潆洄防还续沙尾夕阳明属玉望中醉眼昏欲花误作闲窗小横轴
　　送詹仲通县尉
　　秋郊送行色执别临清流风神掣囘柳故故牵衣裘吟螀附草际催客登兰舟问客何所之驾言京阙游愚闻京阙闲多难三春秋阃外炙鱼肉阙内罗羊头鼎却吠尧犬冠还沐楚猴和亲重输费廊庙有隠忧赈荒少储蓄郡国无良谋飞蝗蔽日月兆龟坼田畴君以经济材抱负冲斗牛家传医国秘殊不诸子侔有用即隆平岂特为东周愿君摅绪余咳唾开冕旒管领一世雄克复归神州贱子忝知遇脱网将从游相随上凌烟也胜登瀛洲作诗告于君君其许之不
　　上詹仲通县尉
　　松竹不着花密叶徒如帚江梅不藏叶寒花缀枯朽独有龙焙茶花叶秀而耦冰霜着羣木冻死十八九惟此百草灵名可赘三友春雷迸雀舌夜雨滴龙口皆萌哺啜心谁假栽培手惟有蔡端明识之在蒿薮移根入北苑金碧焕星斗胯作龙鳯团封成献元后问花何以报牙舌甘鼎臼他时子复生为公涤繁垢
　　西风卷荷衣破碎不成幅清霜折蕙囊冽冽已成蓿如何独东篱黄华笑寒菊物之有盛衰循环若推毂世事良亦然亦岂物所欲金钿镕落日零露洒寒玉人皆惜芳菲谁复念幽独惟有陶渊明慇懃费培沃簪花从防落撚酒醉商陆从此擅秋芳芙桂非同録问花何以报翦首荐醽醁他时更粉躯为公明采目
　　岩陵方市
　　浮云埽尽天宇清千花万花开锦屏好风吹皱一池緑白鸟防破千山青客行五里复五里两眼丹青间红紫杖履不知行路难人在江南图画里
　　月岩
　　六丁一凿空云烟满窟勒驾驱神仙冰轮推出月中月玉斧劈开天外天便把嫦娥骑彩鳯却呼羽客烹银蟾更邀王母瑶池酒今夜广寒同醉眼
　　送春
　　畱春无计奈春何九十过眼如飞梭三分二分风雨尔九日十日愁闷呵风前飞絮政无数雨后落花全不多争如买酒速相就君自起舞我能歌
　　僧画
　　万景峯前老禅宿搜罗风月归岩谷胸中有句吐无声写作生绡三四幅
　　野菜吟
　　芙蓉峯下扬雄宅路入城闉里三百有山无粟养鸡豚有水无人捕鱼鼈山翁菜色流清涎齿頬连月无腥羶客来问我何所有手指万壑烟霞边青芹不似芦蒿美石芥防风空剔齿蕨脑才抽稚子拳芦芽巳迸佳人指儿童不待明朝阳花襟露湿争慌忙携笼拍塞贮不尽归来满袖春风香揽衣踏破青铜镜挼动碧云流一径漉归银鼎作波涛无限春工上盘饤
　　酒歌【谢同舍叶南陵名英】
　　尝闻子美清江曲日典春衣耽美醁又闻太白游长安市上醺醺醉眠熟风流国里太平时处处红楼漾酒旗王孙公子恣行乐繁弦脆管相追随谁知寥落天涯客笠顶清风杖挑月芒鞵踏徧山水雄奋身欲入黄金阙方嗟萧索向西园刮面寒风雨涨天囘头忽喜白衣至急破红泥倾数船虽无皓齿歌金缕也埽新诗狂欲舞儿童拍手笑拦街应怪呉侬喜如许长江波浪巻银山去去仍悲道路难只凭一醉进未得更借高风吹片帆
　　丹青阁
　　未识丹青意凭栏试解嘲烟云朝起陆汀渚暮生潮山卓数枝笔天横一幅绡霞収红晕浅溪褪緑痕消个里风烟冷于中景物饶飞黄凌翠阁寒碧瞯红桥酒尽香凝瓮诗成锦掣标朱衣扶客醉翠袖殢人娇屏帐接千里画图连九霄长风来水尾斜日转山腰赤脚支笻穏苍头控马骄老臣今巳矣儿女总金貂
　　清富楼【小湖楞伽老作楼名清富求诗】
　　楞伽心地有瞿昙清富名楼足可观买防江山诗料足揭开风月画图寛都无一防红尘到便作千双白璧看我欲鞭驴快幽赏白鸥盟在不忧寒
　　二月二日即事
　　春潮昨夜没平滩一雨催花色半含鴈唤元宵归塞北燕衔新社到江南无欢不必游花榭有病何须置药篮只把公忠答天地从教儿女閙冠簪
　　登楼晩望【次曲溪韵曲溪方以棘丞求补外】
　　六曲朱栏瞰碧虚澹烟秋水接平芜展开风月添诗料装防江山归画图举足便看驰驷马折腰何必问双凫当年庾亮今还在定约楼前醉一壶
　　训爨婢
　　十载胶庠莫怪穷旅囊安得有从容无钱休欠牛羊债有酒只将鱼蟹供班颔昔尝肥似燕沈腰今巳如蜂从今莫恣肥甘口只撷清蔬祭豢龙
　　别蓝详道
　　君在江东我水西君今北去我南归竹孙和客凌风梅子偏他得雨肥莺啭好声归酒斚花分红影上人衣相看莫怪皱眉别期子秋高赋式微
　　伤春
　　初入京华菊荐香途中今巳过春芳十年却走万余里雨鬓几黏一半霜却酒不禁春黯澹落花愁对月昏黄不堪夜半归心切更被杜鹃啼防肠
　　别宁州陈子
　　丙寅三月三十日天子檄我南国行蒲劒欲飞春涨急柳绵才脱晓寒轻士非得巳初何好物到不平终作声自古英雄总多难贾梁何必怨清明
　　热【三衢道中访周伯恭示诗次韵】
　　翠微家在大江东五月鞭驴入建中云裂火车天欲雨汗淹香葛扇无风不求殿阁千间庇却喜岩泉一线通为汲满盂清齿颊与君行尽夕阳红
　　秋宵有感
　　满目秋容拂画图败荷衰柳接平芜西风刮地鴈声落寒月满天人影孤木耳有才持紫橐楮皮无计换青蚨不知此去功名事还许封彛见也无
　　宿横溪桥
　　夜宿横溪烟霭间眉头归路万山攅连天麦浪波千顷扑地杨花雪一团余镪不供春后酝夹衾犹怯夜来寒征夫莫怪车音涩自是愁多行路难
　　蚤春即事
　　杨柳丝丝弄澹黄怯寒燕子未归梁晓迷芳草骓鬉湿夜宿闲花蝶翅香得句自惭非子美赏音犹恐悮中郎愿言相约花前醉莫放春容过海棠
　　题易邨
　　路转峯囘觉有邨数间茅屋瞰山隂午炊已饱翻匙玉腊酝仍摒挂杖金穷去作文和鬼送兴来得句倩蝉吟一声横笛斜阳外吹起江湖万里心
　　黄氏三层楼【东嘉焦次詹约妓登楼赋诗次韵】
　　笻支我上高寒风露凄清酒力悭千里人邀千里月一重楼见一重山筵前飞雪喷焦遂槛外行云遏小蛮便好飜身驾黄鹄直将情枉扣天闗
　　幽居【次陈吉父韵】
　　莫问门无长者车只图深巷乐樵渔一园黄落食无限万壑碧蓑衣有余鴈足北来归信杳马蹄南去故人疎东风看整朝天斾多少功名在故庐
　　梅【次稼轩香字韵】
　　一年无处觅春光杖策寻春特地忙墙角数枝偏冷澹江头千树欲昏黄梢横波面月摇影花落尊前酒带香更仗西湖老居士为予収拾付诗囊
　　别馆即事
　　十年客里过春光客里逢春分外狂半堵碧云蜗路湿一帘红雨燕泥香衔山西日辞春阁拍岸东风趁夜航莫向钱塘苏小説东呉新髻李红娘
　　冬日述懐
　　寒入肌肤粟巳生银河冻合水无声梅花漏泄春先到风色商量雪未成有媿何须问天理无求方始合人情男儿未际风云防辜负胸中十万兵
　　幽居【次陈百一状元韵】
　　十顷平湖一簇山湖山佳处着朱栏分堦草色迎春緑潄石泉声入夜寒不扰自然人事好有为方信世途难如今休説当年事只把心平气定看
　　暮春述懐
　　买春无计托花神费尽榆钱不计缗风絮飞成三径雪雨犂飜动一园春有心报国从招祸无相封侯漫怨贫试问登坛与分社予何人彼亦何人
　　呈诸同舍
　　洛阳年少不知几十载南州赋式微三举不登黄甲去两庠空笑白丁归头长贾昔过三尺腰大巨今徒十围祗恐金銮不前席谁云无策富王畿
　　藕花
　　惜丝不肯织官鞵花月仙人谪下来河伯借泥封玉腕风神飜浪沃香顋无房不许蜂畱宿有盖尝令鹭自开何事寃仇结青女一朝収拾付尘灰
　　贫居
</div>
    <div class="pagination">
<a href="宋百家诗存_page95.html">上一页</a><span>...</span><a href="宋百家诗存_page91.html">91</a><a href="宋百家诗存_page92.html">92</a><a href="宋百家诗存_page93.html">93</a><a href="宋百家诗存_page94.html">94</a><a href="宋百家诗存_page95.html">95</a><span class="current-page">96</span><a href="宋百家诗存_page97.html">97</a><a href="宋百家诗存_page98.html">98</a><a href="宋百家诗存_page99.html">99</a><a href="宋百家诗存_page100.html">100</a><a href="宋百家诗存_page101.html">101</a><span>...</span><a href="宋百家诗存_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
