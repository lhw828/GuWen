<!DOCTYPE html>
<html>
<head>
    <meta charset="UTF-8">
    <title>宋百家诗存 - 第 134 页/共 151 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋百家诗存 - 第 134 页/共 151 页</h1>
    <div class="content">　　栎吴大帝庙
　　赤壁濡须事已虚且依栎酹芳壶九原尚拟吞铜雀千载今惟记赤乌湘浦有人修旧祀荆州无地展雄图定知斫案英灵在闲对祠前洗湛卢
　　苏莹中先往新淦过新渝访之不遇赋诗为寄
　　玉笥山前水拍空知君何处系吟篷敢轻奇士题凡鸟漫有忧心咏阜螽沅芷澧兰犹可寄江云渭树苦难同门前景物皆诗巻独倚筼筜啸晚风
　　壶中天歌赠侯明文
　　盖头卽可居容膝即可安连云大厦千万闲何如壶中宇宙寛壶中何所有笔牀茶灶葫芦酒壶中何所为目送飞鸿手挥丝窗前祝融老僧竹壁上九疑狂客诗壶中主人知为谁啖枣仙伯雪鹤姿左揽元微袂笑移砥柱弄河水右拍长房肩饱餐麟脯倾玉船蓬莱山在何处劝君且占壶中住不曾上列金马门也应不识崖州路探禹穴浮沅湘脚下尘土鬓上霜我到壷中如故乡
　　道中逢老儒曰蜀出
　　丙穴鱼应好曾经问钓矶干戈今未定城郭是邪非诗社尊黄发侯门薄布衣乾坤豺虎满见尔一欷歔
　　时事
　　时事如頽屋谁堪任栋梁国贫僧牒贱边病檄书忙有分忧宗社无方出举场未应王谢辈挥泪送斜阳
　　逃戸
　　租帖名犹在何人纳税钱烧侵无主墓地占没官田边国干戈满蛮州瘴疠偏不知携老稚何处就丰年
　　访表叔季竹斋
　　门庭接豆根吟避市尘喧每爱诗无敌应知学有源云山供爼豆笔砚长儿孙愧我相过数秋风酒一尊
　　拟长沙访姚雪篷至永却返赋寄
　　今傍南轩住应知理趣精通书多似易论语不言诚拟欲听微论犹能慰别情江湖风浪隔肠断楚鸿声
　　送萧大山赴新兴令
　　翡翠芙蓉去路荒许浑诗里认封疆昔闻古部传宗印今得吟仙绾县章鱼婢蟹奴供爼豆马人龙戸杂耕桑澹翁应解知心事试汲寒泉荐瓣香
　　访菊花山人沈庄可
　　网尽瑚采尽珠只餐秋菊养诗臞永嘉同社声名在乾道遗民行辈孤我恨朱门无食客君言青史有穷儒饥寒正用昌吾道且对铃冈共撚防
　　怀二萧
　　未曾相见已相知楚粤江山棣萼诗每恨乾坤催我老却于湖海识君迟机云才藻今无几管鲍襟期欲向谁靡靡乱山嘶马碧云日暮正相思
　　疎拙
　　越冠齐瑟事皆非疎拙惟甘与世违客路莺花秋里看故山烟雨梦中归采薇有备淮南静移粟无谋浙右饥纳纳乾坤须俊杰湘翁只合制荷衣
　　陈东甫酒闲举作归心只有杜鹃知之句犹未成篇因爲续之
　　归心只有杜鹃知且倚裴亭共撚髭客路秋风吹杜若故园春雨老辛夷家贫未办闲居赋世浊空吟感寓诗邂逅江湖还别去岸花樯燕两堪悲
　　登潭州怀雪篷姚使君
　　贾井裴亭徧短笻红尘归骑又悤悤我寻桂树吟招隐君对莲花诵易通今日江山劳别梦他年灯火课新功濂溪最念初平老恨听联牀话未终
　　下摄市
　　吟到湘潭一叶黄贾胡踪迹正悲凉抱琴沽酒异乡客打鼓发船何郡郎楚女越商相杂沓淮盐浙楮自低昻尘埃市井无人识濯足江头望八荒
　　甲午社日客桂林
　　卮酒豚蹄客里欢石尤风枲衣单东阳病骨如鹦鹉最怯南州社日寒
　　桂林岁晚忆钟尚书
　　尘满湘翁薜茘衣江湖岁晚鬓成丝桂州杨五今何处雪片梅花枉费诗
　　云峯寺
　　拟寻岣嵝看蟠螭且解青鞋濯禹溪吊古犹疑九枝柏谭禅且问一茎虀虎抵崖跗供僧爨猿摸廊碑认客题应接溪山无好句满林空羡乱蝉嘶
　　登濂溪太极楼
　　岑楼跨层崖灌木翳頽沼旷哉宇宙心况兹展遐眺前哲日以远川麓被文藻芳甸馥荃蘅江渚杂凫鸟亭亭沼中莲冉冉庭下草叩寂参太极抚化领众妙俗薄神理乖力柔圣途杳英英考亭翁反心会天奥万里粲良言一诚贯元造朂哉登楼人毕景尽此道深根复深根笃行以为宝
　　醉中偶成
　　醉敲茶臼啸秋烟苦欠高阳买酒钱拟入乱山餐柏叶石牀闲对麝香眠
　　送友人游昭州呈陈谦之佥判
　　阆仙去补茘支谱梅谷归呈飞鹜秋惟有瓜坡共君住马蹄何苦又昭州
　　夏日偶书
　　蜾蠃衔虫入破窗枕书一垜竹方牀家童偶见草头字误认离骚是药方
　　秋日行邨路
　　儿童篱落带斜阳豆荚姜芽社肉香一路稻花谁是主红蜻蛉伴绿螳螂
　　新淦偶成
　　飞飞绿鳯挂梅梢犹记来时雪拥袍今日归舟新淦路街头稚子卖樱桃
　　赠吴季诗
　　燕子楼头春色深曾骑骄马掷黄金如今世事漫头雪破屋孤灯忍冻吟
　　到衡岳呈弟山长
　　闲依禹柏系征骢猿鸟应犹怪贱踪正拟开云访韩愈可能避雨识茅容朱陵洞里秋呼鹤紫盖峯前晓听钟欲踏青霞寻胜趣倦游应许借吟笻
　　许介之馆仆于东溪临发赠别
　　洗耳泉头潄晚凉西风衣袂水花香酒边豪气横荆楚灯下清谭杂晋唐天地每穷眞俊杰山林偏有好文章试拈防茹同君舞后夜闻鸡月满牀
　　下第归后李伯辉李景魏索近诗
　　吟徧吴头楚尾春多慙才客问征尘振衣天目寻黄独濯足湘江咏白苹宋五已惭称进士陈三何用作诗人锦囊元属君家有今买渔经理钓纶
　　题李湛溪诗集后
　　楚砧岷葛饱清游金节银菟照几州诗句多如姚少监行程还似杜参谋黄陵夜诵虞妃泣白帝春吟杜宇愁拟问湛溪何处是梦随闽海弄渔舟
　　寄姚雪篷使君
　　湘鳞六六寄相思疎柳新蝉想别时今夜各听三楚鴈秋风又老一年诗梅花且补离骚阙薏苡应为史笔知翦竹疑峯新制笛待冲霜月访桓伊
　　送桂帅钟尚书赴召
　　老依牙纛撚吟髭又折梅花话别思五岭不遮鸾鳯诏四方俱诵鳟鲂诗人才晋魏凋零后国事江淮倥偬时赖有老臣经济在快呼桂醑饯篙师
　　题钟尚书北征诗藳
　　野雉江鸥满故都秋风禾黍撚吟防六千里外驱旃斾五十篇中见版图金铉尚期扶日御玉衡终令正天衢书生亦有中原志那得君王丈二殳
　　呈广西张提刑
　　陆续城边按部归梅花随处扑征騑溪山有助吟题徧狱市无冤讼牒稀竹屋呼猿眠碎月莎庭引鹤歩斜晖莫嫌瘴雾侵湘客满路风霜冷枲衣
　　罪言
　　愁杀潇濵虮虱臣乱山斜照独含情人才不似深衣古国势如何币楮轻石燕未苏湘国旱木牛那济蜀州兵幸无杜老流离苦切莫吟诗到北征
　　送程营道官满赴阙
　　高旻振爽籁苍鴈鸣芳洲倾城饯茂宰乡耋罗藻舟茂宰蕴渊道厥源溯伊流宇甿振仁防范俗惇圣猷夷心灼理要政简吏綂周芳风被儒肄惠泽沦农畴鲁封有驯雉张庭无讼牛慨兹戒徂两离里郁绸缪赠我茂叔莲纫君晏子裘庆霄视鳯跃神囿瞻麟游世道日以隘民瘼谁克瘳厉志抗遐弃吹万溥九州揆手忝皇鉴敷文免征愁行行重行行夷庚无驻舟
　　雨夜读陆放翁集
　　炉冷重吹火山房夜黯肰湿薪添茭热苦茗滞芋煎灯暗潇江雨诗吟望泽烟老仙何处去搔首吊尘编
　　送黄天河
　　天河那可到山顶翠参差邨屋煎黄蜡官炉焙茘支地蛮游宦少县小迓宾迟鼻祖曾吟处荒苔想满碑
　　闲居自遣
　　雨积桑枢长昔邪谁能载酒访杨家汉廷用少臣今老鲁俗皆冠我独髿忧国苦无蠲忿草看书喜对决明花衰頽嬾作江湖梦拟斸三桠养鬓华
　　次韵熊云瀑秋夜见寄
　　叫彻苍梧望八荒暮云秋客各凄凉此情未许旁人会愁絶中庭月一方
　　呈姚雪篷使君
　　祝融应自胜崆峒且读通书办圣功事可语人甘受谤诗能名世不嫌穷春边采药收湘芷月下调送楚鸿赖有行人碑尚在棠阴依旧恋东风
　　雪篷见示送赵东嵓诗
　　皇华歌彻酒杯忙泽畔骚翁送范滂琴带衡云索润马餐湘芷辔丝香山中貍豹随吟斾部内豺狼入按章却笑诗寒吟骨耸愁看酬倡挟风霜
　　书萧千嵒集
　　向来杨陆共峥嵘吟到停云趣转清古似洞庭张雅乐严如即墨敛残兵茵陈终不肥方朔芣苢何堪病冉耕细读残编搔白首未应造物忌诗名
　　滕王阁下赋
　　越航蜀艇乱相偎风饱千帆带雨开阁上鸣鸾今已往江头飞鹜只堪哀柳汀絮满河豚贱桃坞花残石首来应接溪山吾不暇自怜白髪欠诗才
　　宿金滩
　　泷吏崖翁是赏音江流冺冺对秋吟天虾扑火樯帆晚水狗捎鱼岛屿深千里庭闱云满眼十年湖海鴈惊心今宵客枕清如许稳读西山夜气箴
　　寄许介之
　　赢得诗名遍九州酒徒棊伴半公侯离骚甘隐鱼鳞屋乐府多传鹳鹊楼醉叶几窠藏菊径蠹荷三亩防渔舟中原应有楼兰国空鎻吴钩到白头
　　寄戴石屏
　　曾到元郎吟处吟雪篷烟艇久相寻鳯鸣道国空诗句鴈到衡峯只信音拾橡祠边朝听雨采兰院里夜分衾蹇驴傥遂黄衣约鸦觜敲烟共掘葠
　　寄萧大山兄弟
　　梅花好处共心期曾撷天葩寄梦思兄弟自为千古计江湖方诵二萧诗贪泉定喜逢廉吏倭国何须拜老师【萧颖士事】賸拟寻君攀桂树路遥谁肎做驴骑
　　送丁少卿自桂帅移鎭西蜀
　　琼海收兵玉帐闲又移斋舰泝浯湾三边形势全凭蜀四路封疆半是山魏将旧闻侵劒阁汉兵今欲巻圅关【时会有二京之役】细倾瑞露论西事想在元戎指画闲
　　送防斋李监丞赴湖南提举
　　吏綂久已紊使选非易为蝎虺何蓁蓁鸿鴈何累累持节岂不多旷职苟所私缅怀紫阳翁昔使东浙湄陈臬纠官邪扬仁苏民疲兹道有后先哲儒昭令规防斋寄潇牧邦懋灼帝知励廉肃寮宷反税驩乡耆所学蕴渊道寛严权理宜兹总全楚境歌此皇华诗位穹民言邈壤广吏蠹滋问俗职所重简僚乃政基视听贵远周细微在可遗揽防戒前路岂为好爵縻揆予忝英盻怀德念别离别离果何念康济乃所期懿兹远大业肇此咨度时勖哉振英采慰我湘民思
　　秋夜感怀
　　溽露霑灌莽华月流高旻吟啸嘉此夜抚化悲萧辰萧辰何所悲游子多苦辛道峻壮力谢业遥昌志湮元鬓日以变丰景将遂沦堪舆一大宅羲娥为旅人卉木互荣落蛬蟀何吟呻气随稚耄变理胜恤喜均反性乐天爵测化葆道眞抚巻慨往哲芳猷邈难亲
</div>
    <div class="pagination">
<a href="宋百家诗存_page133.html">上一页</a><span>...</span><a href="宋百家诗存_page129.html">129</a><a href="宋百家诗存_page130.html">130</a><a href="宋百家诗存_page131.html">131</a><a href="宋百家诗存_page132.html">132</a><a href="宋百家诗存_page133.html">133</a><span class="current-page">134</span><a href="宋百家诗存_page135.html">135</a><a href="宋百家诗存_page136.html">136</a><a href="宋百家诗存_page137.html">137</a><a href="宋百家诗存_page138.html">138</a><a href="宋百家诗存_page139.html">139</a><span>...</span><a href="宋百家诗存_page135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
