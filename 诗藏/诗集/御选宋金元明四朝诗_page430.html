<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 430 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 430 页/共 1044 页</h1>
    <div class="content">　　往复一万里嗟君已两行朔风吹野草寒日下边城防马犯霜雪逢人问路程归期在何日应是近新正
　　登乌石山仁王寺横山阁
　　千尺青莲座烟霞拥地灵山川几緉屐日月两浮萍鸟没天垂海龙归水在瓶深堂説法夜应有石头聴
　　寄石民瞻
　　京口石彭泽诗怀似鹤形苍天容老健白髪照江清夜鼎薫鸡舌秋袍织凤翎醉扶绿玉杖应望石头城
　　题旧县驿
　　高树日停午斜飞燕子风一身千里外孤馆万山中作客辞家久闻人问嵗丰村村桑柘栁羸马厌西东
　　寄王御史
　　御史传天语飞霜到海垠浙江潮似雪闽土腊如春孤客见明月乱山愁逺人何时动归兴家有白头亲
　　游梅仙山和唐人韵
　　絶顶寻仙迹寒泉照病容栖鸾多种竹爱鹤莫移松丹药人来乞山秔手自舂秋深霜叶满麋鹿日相逢
　　题北固山无传上人小楼
　　瓮城春寂寂石磴草斑斑倚杖高低月登楼逺近山百年诗句里三国酒杯间自叹黄尘客来消半日闲
　　正觉寺晩归赠益山长老
　　粥鱼声已罢日暮掩柴扉送客月在地出山云满衣灯明闻犬吠松暗见萤飞深夜长廊静多应独自归
　　宿因胜庄
　　竹院亦幽雅参禅愧未能梦回僧枕雨花落佛龛灯风响过墙竹窗摇挂树藤裁诗题素壁聊尔记吾曽
　　宿龙潭寺
　　倦游借禅榻客意稍从容落日江船鼓孤灯野寺钟竹鸡啼雨过山臼带云舂半夜波涛作长潭起卧龙
　　江馆写事
　　晩市人烟合归帆带夕阳青山到江尽白鸟去天长越女能淮语呉姬学楚妆栖迟未归客犹着锦衣裳
　　访石城白岩上人
　　石头城上暝红叶雨纷纷半日不见路四山都是云鱼龙随水上钟磬隔林闻遥想南峰叟天寒补衲裙
　　谢龙江虚白上人雨中见过
　　山僧入城市归路晩沈沈雨湿缁衣重灯明黒树深泥途信行脚粥鼓急归心应到松窗下新诗剪烛吟
　　用韵寄龙江
　　之子金山去梅天雾气沈海风吹浪急江雨入楼深火尽无茶味更长过烛心明朝好晴色应是寄新吟
　　过采石驿
　　客路青山外乡心落照边润烟浮野树凉雨过淮天水调谁家笛江帆何处船蛾睂台上月今晩照孤眠
　　和权上人
　　故人久不见怅望思迟留白雁寒沙月黄云老树秋风霜侵客鬓鼓角入边愁满目闗河兴登临倦倚楼
　　四美亭饯别时雪大作戏赠赵公子
　　公子青骢马追游十里遥风头云叶冻酒面雪花消惜别迟回首何因见舞腰君归金帐暖无限可怜宵
　　送人之浙东
　　我还京口去君入浙东游风雨孤舟夜闗河两鬓秋出江呉水尽接岸楚山稠明日相思处惟登北固楼
　　病中书怀
　　欲向江湖去何年理钓蓑城山入楼近邻竹过墙多春瓮浮红酒晴天戏白鹅闭门且消病俗吏莫相过
　　登山亭
　　山上新亭好红尘不可侵雨阶幽草合风径落花深野水浮晴色平田下夕阴城中公子少日日就登临
　　野潜堂
　　高隠有深意情闲直万金溪鱼鲜作鲙竹笋长成林鹤有还巢梦云无出岫心读书风雨夜灯火野堂深
　　途次呉江别高照庵
　　适意无南北相逢江海边乡闗千里外风雨一灯前呼酒吾同醉论文子独贤分襟在今日握手又何年
　　闽中苦雨
　　病客如僧懒多寒拥毳裘三山一夜雨四月满城秋海瘴连云起江潮入市流钓竿如在手便可上渔舟
　　观音奴
　　栖霞洞
　　拄杖访栖霞神仙信有家聴泉消俗虑拂石看云花海内年将暮山中日未斜何堪骢马去回首片云遮
　　葛逻禄乃贤
　　送王公子归扬州
　　玉雪王公子归鞯向竹西水清淮白上天濶海青低琼树春前发乌丝醉后题何须问勲业名与尔翁齐
　　赋甘露门送李御史之西台【惟中】
　　雉观银河近天清鼓角空女墙秋色外仙掌月华中双阙当闗树高城绕汉宫使君骢马去按辔立西风
　　南城咏古【并序】
　　至正十一年八月旣望太史宇文公太常危公偕燕人梁处士九思临川黄君殷士四明道士王虚斋新进士朱梦炎与余凡七人聨辔出游燕城览故宫之遗迹凡其城中塔庙楼观台榭园亭莫不徘徊瞻眺拭其残碑断柱为之一读指废兴而论之余七人者以为人生出处聚散不可常也解后一日之乐有足惜者岂独感慨陈迹而已哉各赋诗以纪其事庶来者有所徴焉河朔外史乃贤序
　　黄金台【大悲阁东南隗台坊内】
　　落日燕城下高台草树秋千金何足惜一士固难求沧海谁青眼空山尽白头还怜易河水今古只东流
　　悯忠阁
　　高阁秋天迥金仙宝珞齐青山排闼见紫气隔城迷朱栱浮云湿雕檐落照低因怀百战士惆怅立层梯
　　圣安寺【寺有金世宗章宗二朝篆】
　　兰若城幽处聨镳八月来宝华幢盖合衮冕画图开断碣苍苔暗空庭落叶堆饥鸢不避客攫食下生台
　　大悲阁【阁牓虞世南书】
　　阁道连天起丹青饰井干如何千手眼只着一衣冠金牓交龙挟雕甍吻兽攅凭高天万里白纻不胜寒
　　铁牛庙
　　燕人重东作镕铁像牛形角断苔花碧蹄穿土锈腥遗踪传野老古庙托山灵一酹壶中酒穰穰黍麦青长春宫【全真丘神仙处机之居太祖常召至西域之雪山诵道屡勤上以不杀】
　　羸骖蹋秋日迢递谒琳宫松子花甎落溪流板阁通楼台非下土环佩忆高风草昧艰难日神仙第一功
　　竹林寺【金熙宗驸马宫也寺僧云一墖无影】
　　城南天尺五只树给孤园甲第王侯去精蓝帝释尊老僧夸塔影稚子斲松根何日天台路相从一问源
　　龙头观【龙头悬三牙签刻曰建隆元年】
　　仙馆红尘外龙头得借看开函云气湿近席雨声寒碧血凝螺黛香涎逼麝檀牙籖认题字犹是建隆刓
　　妆台
　　废苑莺花尽荒台燕麦生韶华如逝水粉黛忆倾城野菊金钿小秋潭石镜清谁怜旧时月曽向日边明
　　双塔
　　安史开元日千金构塔基世尊宁妄福天道自无私宝铎游丝罥铜轮碧藓滋停骖指遗迹含愤立多时
　　白马庙
　　祠宇当城角霜蹄刻画真房星何日坠骏骨自能神曽蹴阴山雪思清瀚海尘长疑化龙去腾蹋上云津
　　万寿寺【寺有许道宁画屛】
　　皇唐开宝构厯劫抵金时絶妙青松障清凉白玉池长廊秋屧响高阁夜钟迟独有乗闲客扶藜读旧碑玉虚宫【太道教以供薪水之劳为其张本宫主张真人其貌甚清古】
　　楼观回深巷松枝夹路低拾薪供早爨抱瓮灌春畦经向琅函读诗从古鼎题白须张道士送客过桃溪
　　题呉照磨墨梅
　　天台呉架阁京下忆寻梅倚杖月中立思君江上来夜深怜雪落香动觉春回独坐溪边石晴云满绿苔
　　王沂
　　送达兼善佥宪河南
　　袖有新封事囊无旧赐金园司马赋魏阙子牟心秋菊谁同采燕鸿好寄音故人如问我为诵白头吟
　　送萧九龄赴淮西
　　汉将传华胄苏卿敝黒貂曳裾非我事置醴逺相招楚甸春多草淮流日两潮空吟小山赋丛桂影萧萧
　　陈旅
　　艾氏心逺楼
　　闻子临川上高楼万里并兴来时独立心与目俱行野夕归鸿小溪晴落木明登临何日共作赋写平生
　　送潘泽民还江南诗【并序】
　　檇李潘泽民往嵗来京师贵人有好事者延致材馆且太尉荐之而泽民怅焉有庭闱之思遂荐为行中书从事欲有以恱其亲耳夫怀才抱艺之士莫不欲自见于宰物之地而徘徊淹迟无所遇合至于穷不能归羞见其亲戚乡党者岂少也哉若泽民之归亦可以饮酒而歌舞矣虽然明时将广碣石之宫拓康庄之第以徕天下之贤隽而登用之泽民宜无久留于外也乃为之赋诗曰
　　之子来京国侯门即曳裾只求毛义檄未献贾生书野树山前合江帆雨外疎故人正相望且莫赋闲居
　　送海丰刘巡检
　　随牒游丹徼春风协气舒蜒丁鸣鼓吹鱼吏掌文书浦屿烟霞逺村墟瘴疠除石华肥可茹无用脍蜛蠩
　　送项链师还天台【链师能医】
　　不学东方朔归寻马子微人间无药卖海上有云飞谷暖金鹅大溪深土鸭肥当年种桃种高过石楼扉
　　建昌胡氏小有楼
　　窈窕麻姑宅登临忆谢公近闻好山色都在小楼中屋曙丹霞吐城深翠雨通石池正当户人立藕花风
　　清漳黄氏北墅
　　闻説黄家墅开门入翠岚细岑依舎北流水出城南雨暖兰抽笋霜晴树落柑千年读书地更莫乞羊昙
</div>
    <div class="pagination">
<a href="御选宋金元明四朝诗_page429.html">上一页</a><span>...</span><a href="御选宋金元明四朝诗_page425.html">425</a><a href="御选宋金元明四朝诗_page426.html">426</a><a href="御选宋金元明四朝诗_page427.html">427</a><a href="御选宋金元明四朝诗_page428.html">428</a><a href="御选宋金元明四朝诗_page429.html">429</a><span class="current-page">430</span><a href="御选宋金元明四朝诗_page431.html">431</a><a href="御选宋金元明四朝诗_page432.html">432</a><a href="御选宋金元明四朝诗_page433.html">433</a><a href="御选宋金元明四朝诗_page434.html">434</a><a href="御选宋金元明四朝诗_page435.html">435</a><span>...</span><a href="御选宋金元明四朝诗_page431.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
