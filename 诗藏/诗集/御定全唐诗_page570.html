<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 570 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 570 页/共 1083 页</h1>
    <div class="content">　　御定全唐诗巻四百七十七
　　李渉
　　李渉洛阳人初与弟渤同隐庐山后应陈许辟宪宗时为太子通事舎人寻谪峡州司仓参军太和中为太学博士复流康州自号清谿子集二巻今编诗一巻
　　懐古
　　尼父未适鲁屡屡倦迷津徒懐教化心纡郁不能伸一遇知已言万方始喧喧至今百王则孰不挹其源
　　咏古
　　大智思济物道行心始休垂纶自消息岁月任春秋纣虐武既贤风云固可求顺天行杀机所向协良谋况以丈人师将济安川流何劳问枯骨再取阴阳筹霸国不务仁兵戈恣相酬空令渭水迹千古独悠悠
　　题清溪鬼谷先生旧居
　　翠壁开天池青崖列云树水容不可状杳若清河雾常
　　闻先生教指示秦仪路二子才不同逞词过尺度偶因从吏役逺到栖处松月想旧山烟霞了如故未遑錬金鼎日觉容光暮万虑随境生何由返真素寂寞天籁息清逈鸟声曙回首望重重无期挹风驭
　　感兴
　　隋氏造宫阙峨峨倚云烟搜竒竭四海立制谋千年秦兵半夜来烈火焚髙台万人聚筋血一旦为尘埃君看汴河路尚说隋家栁但问哭陵人秋草没来乆
　　鹧鸪词二首
　　湘江烟水深沙岸隔枫林何处鹧鸪飞日斜斑竹隂二女空【一作虗】垂泪三闾枉自沉惟有鹧鸪啼独伤行客心越冈连越井越鸟更南飞何处鹧鸪啼夕烟东岭归岭外【一作头】行人少天涯北客稀鹧鸪啼别处相对泪沾衣
　　山中
　　无奈牧童何放牛吃我竹隔林呼不譍呌笑如生鹿欲报田舎翁更深不归屋
　　寄荆娘写真
　　章华台南莎草齐长河栁色连金堤青楼曈昽曙光蚤梨花满巷莺新啼章台玉颜年十六小来能唱西梁曲教坊大使乆知名郢上词人歌不足少年才子心相许夜夜髙堂梦云雨五铢香帔结同心三寸红牋替传语縁池并戏双鸳鸯田田翠叶红莲香百年恩爱两相许一夕【一作日】不见生愁肠上清仙女徴游伴欲从湘住河汉只愁陵谷变人寰空叹桑田归海岸愿分精魄定形影永似银壶挂金井召得丹青絶世工写真与身真相同忽然相对两不语疑是妆成来镜中岂期人愿天不违云軿却驻从山归画图封裹寄箱箧洞房艶艳生光辉良人翻作东飞翼却遣江头问消息经年不得一封书翠幕云屛绕空壁结客有少年名总身姓江征帆三千里前月发豫章知我别时言识我马上郎恨无羽翼飞使我徒怨沧波长开箧取画图寄我形影与客将如今憔悴不相似恐君重见生悲伤苍梧九疑在何处斑斑竹泪连潇湘
　　与弟渤新罗劒歌
　　我有神劒异人与暗中往往精灵语识者知从东海来来时一夜因风雨长河临晓北斗残秋水露背青螭寒昨夜大梁城下宿不借跌光顔看刃边飒飒尘沙缺瘢痕半是蛟龙血雷焕张华乆已无沉寃知向何人说我有爱弟都九江一条直气今无双青光好去莫惆怅必斩长鲸须少壮
　　六叹【并序　本六首今存三首】
　　五噫四愁九歌七启皆创文者立意之终纪其数而名之也清江白云孤山逺屿皆得时之人吟咏性情耳余无暇于是焉穷居歳隂偶懐无悰因追感闻见成文六篇目曰六叹惧质文之不备复何全于比兴乎録之私斋以示同道格韵枯缺多慙见知
　　绮罗【一作幙】香风翡翠车清明独傍芙蓉渠上有云鬟洞仙女垂罗掩縠烟中语风月频惊桃李时沧波乆别鸳鸿侣欲传一札孤飞翼山长水逺无消息却锁重门一院深半夜空庭明月色
　　深院梧桐夹金井上有辘轳青丝索美人清昼汲寒泉寒泉欲上银缾落迢迢碧甃千余尺竟日倚防空叹息惆怅不来照明镜却掩洞房抱【一作花】寂寂
　　汉臣一没丁零塞牧羊西过隂沙外朝凭南鴈信难回夜望北辰心独在汉家茅土横九州髙门长防封【一作分】王侯但将钟鼓恱私爱肯以犬羊【一作戎】为国羞夜宿【一作夜夜】寒云卧氷雪严风触刃垂旌节丁年奉使白头归泣尽李陵衣上血
　　春山三朅来
　　钓鱼朅来春日暖沿溪不厌舟行缓野竹初栽碧玉长澄潭欲下青丝短昔人避世兼避讐暮栖云外朝悠悠我今无事亦如此赤鲤忽到长竿头泛泛随波凡几里碧莎如烟沙似砥瘦壁横空怪石危山花鬬日禽争水有时带月归扣舷身闲自是渔家仙
　　山上朅来采新茗新花乱发前山顶琼英动揺钟乳碧丛丛髙下随崖岭未必蓬莱有仙药能向鼎中云漠漠越瓯遥见裂鼻香欲觉身轻骑白鹤
　　采药朅莱药苖盛药生只傍行人径世人重耳不重目指似药苖心不足野客住山三十载妻儿共寄浮云外小男学语便分别已辩君臣知匹配都市广长开大铺疾来求者多相悮见说韩康旧姓名识之不识先相怒
　　牧童词
　　朝牧牛牧牛下江曲夜牧牛牧牛度村谷【一作村口】荷蓑【一作笠】出林春雨细芦管卧吹莎草緑乱挿蓬蒿箭满腰不怕猛虎欺黄犊
　　醉中赠崔膺
　　与君兄弟匡岭故与君相逢杨子渡白浪南分吴塞云緑杨深入隋宫路隋家文物今虽改舞馆歌台基尚在炀帝陵边草木深汴河流水空归海古今悠悠人自别此地緐华终未歇大道青楼夹翠烟琼墀绣帐开明月与君一言两相许外舍形骸中尔女扬州歌酒不可追洛神映箔湘妃语白马黄金为身置谁能独羡他人醉暂到香炉一夕间能展愁眉百世【一作年】事君看白日光如箭一度别来颜色变早谋侯印佩腰间莫遣看花如霰
　　岳阳别张祐
　　十年蹭蹬为逐臣鬓毛白尽巴江春鹿鸣猨啸虽寂寞水蛟山魅多精神山疟困中闻有赦死灰不望光隂借半夜州符唤牧童虗教衰病生惊怕巫峡洞庭千里余蛮陬水国何亲疎由来真宰不宰我徒劳叹者懐吹霸桥昔与张生别万变桑田何处说龙蛇纵在没泥涂长衢却为驽骀设爱君气坚风骨峭文章真把江淹笑洛下诸生惧刺先乌鸢不得齐鹰鹞岳阳西南湖上寺水阁松房遍文字新钉张生一首诗自余吟着皆无味防马前途须努力莫学龙钟虗叹息
　　寄河阳从事杨潜
　　忆昨天台寻石梁赤城枕下看扶桑金乌欲上海如血翠色一防蓬莱光安期先生不可见蓬莱目极沧海长回舟偶得风水便烟帆数夕归潇湘潇湘水清岩嶂曲夜宿朝游常不足一自无名身事闲五湖云月偏相属进者恐不荣退者恐不深鱼游鸟逝两虽异彼此各有遂生心身解耕耘妾能织岁晏饥寒免相逼稚子才年七岁余渔樵一半分渠力吾友从军在河上腰佩吴钩佐飞将偶与嵩山道士期西寻汴水来相访见君颜色犹憔悴知君未展心中事落日驱车出孟津髙歌共叹伤心地洛邑秦城少年别两都陈事空闻说汉家天子不东游古木行宫闭烟月洛濵老翁年八十西望残阳临水泣自言生长开元中武皇恩化亲霑及当时天下无甲兵虽闻赋敛毫毛轻红车翠盖满衢路洛中欢笑争逢迎一从戎马来幽蓟山谷虎狼无捍制九重宫殿闭豺狼万国生人自相噬蹭蹬疮痍今不平干戈南北常纵横中原膏血焦欲尽四郊贪将犹凭陵秦中豪宠争出羣巧将言智寛明君南山四皓不敢语渭上钓人何足云君不见昔时槐栁八百里路傍五月清隂起只今零落几株残枯根半死黄河水
　　重登滕王阁
　　滕王阁上唱伊州二十年前向此游半是半非君莫问好山长在水长流
　　重到襄阳哭亡友韦夀朋
　　故人坟树立秋风伯道无儿迹便空重到笙歌分散地隔江吹笛月明中
　　再至长安
　　十年谪宦鬼方人三遇鸿恩始到秦今日九衢骑马望却疑浑是刹那身
　　赠道器法师
　　氷作形【一作仪】容雪作眉早知谈论两川知如今不用空求佛但把令狐宰相诗
　　庐山得元侍御书
　　慙君知我命龙钟一纸书来意万重正着白衣寻古寺忽然邮递到云峰
　　竹枝词【一作歌】
　　荆门滩急水潺潺两岸猨啼烟满山渡头少年【一作年少】应官去月落西陵望不还
　　巫峡云开神女祠緑潭红树影参差不劳【一作下牢】戍口初相问无义滩头剰别离
　　石壁千重树万重白云斜掩碧芙蓉昭君溪上年年月偏照【一作独自】婵娟色最浓
　　十二峰头月欲低空聆【一作蒙义作澪】滩上子规啼孤舟一夜东归客泣向东【一作春】风忆建溪
　　京口送朱昼之淮南【一作寄赠妓人】
　　两行客泪愁中落万树山花雨后【一作里】残君到扬州见桃叶为传风水渡江难
　　题鹤林寺僧舎【寺在镇江】
　　终日昏昏醉梦间忽闻春尽强登山因过竹院逢僧话又【一作偷】得浮生半日闲
　　重过文上人院
　　南随越鸟北燕鸿松月三年别逺公无限心中不平事一宵清话又成空
　　双峰寺得舎弟书
　　暂入松门拜祖师殷勤再读塔前碑回头忽向【一作见】寻阳使太守如今是惠持
　　木兰花
　　碧落真人着紫衣始堪相并木兰枝今朝绕郭花看遍尽是深村田舎儿
　　过招隐寺
　　每忆中林访惠持今来正遇早春时自从休去无心事唯向髙僧说便知
　　酬举生许遇山居
　　琉璃潭上新秋月清净泉中智惠珠不似本宗疎二教许过云壑访潜夫
　　春晚游鹤林寺寄使府诸公
　　野寺寻花春已迟背岩唯有两三枝明朝酒犹堪赏【一作醉】为报春风且莫吹
　　题开圣寺
　　宿雨初收草木浓羣鸦飞散下堂钟长廊无事僧归院尽日门前独看松
　　奉使淮南
　　汉使徴兵诏未休两行【一作南行】旌斾接扬州试上髙楼望春色一年风景尽堪愁
　　登北固山亭
　　海绕重山江抱城隋家宫苑此分明居人不觉三吴恨却笑闗河【一作山】又战争
　　秋日过员太祝林园
　　望水寻山二里余竹林斜到地仙居秋光何处堪消日晏先生满架书
　　题武闗
　　来往悲欢万里心多从此路计浮沉皆縁不得空门要舜葬苍梧直至今
　　题温泉【一本此下有宫字】
　　能使时平四十春开元圣主得贤臣当时姚宋并燕许尽是骊山从驾人
　　经涢川馆寄使府羣公
　　涢川水竹十家余渔艇蓬门对岸居大胜尘中走鞍马与他军府判文书
　　葺夷陵幽居
　　负郭依山一径深万竿如束翠沉沉从来爱物多成癖辛苦移家为竹林
　　再游头陀寺
　　无因暂泊鲁阳戈白髪兼愁日日多只恐雪晴花便尽数来山寺亦无他
　　看射栁枝
　　玉弝朱弦敕赐弓新加二斗得秋风万人齐看翻金勒百歩穿杨逐箭空
　　寄峡州韦郎中
　　年过五十鬓如丝不必前程更问师幸得休耕乐尧化楚山深处最相宜
　　赠田玉卿
　　长安里巷旧邻居未解梳头五岁余今朝嫁得风流壻歌舞闲时看读书
　　题招隐寺即戴颙旧宅
　　两崖古树千般色一井寒泉数丈氷欲问前朝戴居士野烟秋色【一作草】是丘陵
　　山居送僧【一本题上有青溪二字】
　　失意因休便买山白云深处寄柴闗若逢城邑人相问报道花时也不闲
　　过襄阳上于司空頔
　　方城汉水旧城池陵谷依然世自移歇马独来寻故事逢人唯説岘山碑
　　送魏简能东游二首
　　献赋论兵命未通却乗羸马出【一作去】闗东灞陵原上重回首十载长安似【一作是】梦中
</div>
    <div class="pagination">
<a href="御定全唐诗_page569.html">上一页</a><span>...</span><a href="御定全唐诗_page565.html">565</a><a href="御定全唐诗_page566.html">566</a><a href="御定全唐诗_page567.html">567</a><a href="御定全唐诗_page568.html">568</a><a href="御定全唐诗_page569.html">569</a><span class="current-page">570</span><a href="御定全唐诗_page571.html">571</a><a href="御定全唐诗_page572.html">572</a><a href="御定全唐诗_page573.html">573</a><a href="御定全唐诗_page574.html">574</a><a href="御定全唐诗_page575.html">575</a><span>...</span><a href="御定全唐诗_page571.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
