<!DOCTYPE html>
<html>
<head>
    <meta charset="UTF-8">
    <title>御定历代题画诗类 - 第 157 页/共 269 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代题画诗类 - 第 157 页/共 269 页</h1>
    <div class="content">　　县厓松图【元虞集】
　　画松【元贡师泰】
　　画松【元贡师道】
　　奉题仇工部壁间古松图歌【元傅若金】
　　题画松【元傅若金】
　　松障图歌【元陈泰】
　　题李遵道华顶松【元张天英】
　　题何武子所藏简天碧松图【元刘永之】
　　题梅花道人偃松【元郑洪】
　　松壑单条【元吴镇】
　　题赵学士松图【明刘基】
　　题赵文敏公画松【明刘基】
　　次韵画松【明陶安二首】
　　题画松【明刘崧】
　　题费同知松树障子【明杨士竒】
　　古松图【明金幼孜】
　　题画松【明李进】
　　题松【明何乔新】
　　题刘鉴松【明陈宪章】
　　戏题张千户画松【明陈宪章】
　　题松【明丘濬】
　　画松【明李东阳二首】
　　题邵容城所藏幽松图【明李东阳】
　　题画松【明胡润】
　　画松【明沈周】
　　题松卷【明吴寛】
　　张子俊画松【明吴寛】
　　题画松【明杭淮】
　　画松卷次韵【明周用】
　　题杨司徒古松障子【明顾璘】
　　题罗侍御所藏周必都古松障【明顾璘】
　　题半塘寺润公房顾叔明所画松壁【明孙寜】巨然松吟万壑图【元元好问】
　　题洞阳徐真人万壑松风图【元赵孟頫】
　　自画万壑松风图【明虞堪】
　　题丁氏松涧图
　　题简生画涧松【元虞集】
　　题松涧图【元陈樵】
　　古涧长松图【元吴镇】
　　题王起宗画松岩图【元杨载】
　　松泉图【元郭翼】
　　松路山岩图【明徐贲】
　　题松溪图【明吴】
　　壑松图【明李日华二首】















　　御定厯代题画诗类卷七十一目録
　　钦定四库全书
　　御定厯代题画诗类卷七十一
　　树石类
　　题李尊师松树障子歌　　　　【唐】杜　甫
　　老夫清晨梳白头都道士来相访握髪【一作手】呼儿延入户手提新画青松障障子松林静杳冥凭轩忽若无丹青隂崖却承霜雪【一作露】干偃葢反走虬龙形老夫平生好奇古对此兴与精灵聚已知仙客意相亲更觉良工心独苦松下丈人巾屦同偶坐似【一作自】是商山翁怅望聊歌紫芝曲时危惨淡来悲风
　　观吴偃画松　　　　　　　　【唐】施肩吾
　　君有絶艺终身寳方寸巧心通万造忽然写出涧厎松笔下看看一枝老
　　画松　　　　　　　　　　　【唐】元　稹
　　张璪画古松往往得神骨翠帚埽春风枯龙戛寒月流传画师辈奇态尽埋没纤枝无潇洒顽干空突兀乃悟
　　埃尘心难状烟霄质我去淅阳山深山看真物
　　袁徳师求画松【并序　　　　　唐】刘　商
　　武元衡云商酷尚山水着文之外妙极丹青好事君子或持冰素越淮湖求一松一石片云孤鹤获者寳之虽楚璧南金不之过也故集中求画之诗为多
　　柏偃松防势自分森梢古意出浮云如今眼暗画不得旧有三株持赠君
　　与湛上人画松　　　　　　　【唐】刘　商
　　水墨乍成岩下树摧残半隠洞中云猷公曽住天台寺隂雨猿声何处闻
　　酬道芬寄画松　　　　　　　【唐】刘　商
　　闻道铅华学沈宁寒枝淅沥叶青青一株将比囊中树若个年多有茯苓
　　山翁持酒相访以画松酬之　　【唐】刘　商
　　白社风霜惊暮年铜瓶桑落慰秋天怜君意厚留新画不着松枝当酒钱
　　壁画古松　　　　　　　　　【唐】朱　湾
　　石上盘古根谓言天生朽安知草木性变在画师手隂深方丈间真趣幽且闲木文离披势搓捽中裂空心火烧出埽成三寸五寸枝便作千年万年物莓苔浓淡意不同一半死皮藏蠧虫风霜未必来到此气色杳似寒山中孤标可翫不可取能使支公道塲古
　　画松　　　　　　　　　　　【唐】徐　夤
　　涧厎隂森验笔精笔间开展觉神清曽当月照还无影若许风吹合有声枝偃只应鹤识根深宜与茯苓生天台道士频来见说似株株倚赤城
　　李肱所遗画松书两纸得四十韵【唐】李商隠
　　万草已凉露开图披古松青山徧沧海此树生何峰孤根邈无倚直立撑鸿蒙端如君子身挺如壮士胷樛枝势夭矫忽欲蟠挐空又如惊螭走黙与奔云逢孙枝擢细叶旖旎狐裘茸邹颠蓐髪软丽姬眉黛浓视乆目晴倐忽变辉容竦削正稠直婀娜旋敷【一作数】峯又如洞房冷翠被张穹笼亦若暨萝女平旦妆顔容细疑袭气母猛若争神功燕雀固寂寂雾露常冲冲香兰媿伤暮碧竹慙空中可集呈瑞鳯堪藏行雨龙淮山桂偃蹇蜀郡桑重童枝条【一作修】亮杪脆灵气何由同昔闻咸阳帝近说稽山侬或着仙【一作佳】人号或以大夫封终南与清【一作青】都烟雨遥相通安知夜夜意不起西南风美人昔清兴重之犹月钟寳笥十八九香缇千万重一旦鬼瞰室稠叠张羉罿赤羽中要害是非皆匆匆生如碧海月死践霜郊蓬平生握中玩散失随奴僮我闻照妖镜及与神劒锋寓身防有地不为凡物蒙伊人秉兹图顾盼择所从而我何为者开懐捧灵踪报以漆鸣瑟悬之真珠栊是时方暑夏座内若严冬忆昔谢四骑学仙玉阳东千株尽若此路入琼瑶宫口咏云歌手把金芙蓉浓蔼深霓袖色映琅玕中悲哉堕世网去之若遗弓形魄天坛上海日髙曈曈终骑紫鸾归持寄扶桑翁
　　画松　　　　　　　　　　　【唐】僧景云
　　画松一似真松树且待寻思记得无曽在天台山上见石桥南畔第三株
　　题仁上座画松　　　　　　　【宋】黄庭坚
　　偃蹇松枝隔烟雨知侬定是嵗寒材百年根节要老硬将恐崩崖倒石来
　　吕希道少卿松　　　　　　　【宋】苏　辙
　　溪囘山石间苍松立四五水深不可涉上有横桥渡溪外无居人盘石平可住纵横逺山出隠见云日莫下有四老人对局不回顾石泉杂风松入耳如暴雨不闻世人喧自得山中趣何人昔相遇图画入纨素尘埃依古壁永日奉樽俎隠居畏人知好事竟相误我来再三叹空有飞鸿慕逝将从之游不惜烂樵斧
　　许道宁松　　　　　　　　　【宋】王履道
　　玉骨防岏雪作顶清溪下舞蛟龙影忽惊发地扶屋极谁向天公乞刀尺道人逸气天云髙韦偃毕宏皆坐超奔崖断壑得睥睨悲风激激星劳劳胡为乎挂卿髙堂之素壁许侯笔与万牛敌坐来一气囘霜秋四顾满堂皆古色老夫卜筑寄云松屡揖伯鸾携敬通忽见婆娑眼中物使我嚼句生天风千章奇林卧涧厎公独区区恱其伪我知金石贯冰霜便与髯卿同一味君不见丹霞大士烧木佛此老胷中果何物
　　次韵伯庸画松十韵　　　　　【元】刘　因
　　妙思通灵素隂接帝青抗顔躬蹇蹇蒙顶髪星星飒爽龙羞豢萧踈鹤链形壁虚生地籁斗近界天经蝶梦春涛涌虫疑晓日冥云生停斚风入倚窗聴屈曲车连轸腾拏簴列庭恋乡思海岱封爵鄙云亭月落孙生啸天寒屈子醒雄姿轻虎豹浮迹陋鸥防
　　赵闲闲画松和韵　　　　　　【元】程钜夫
　　辞华推哲匠才大古云难如许明堂具偏宜画里看
　　罗若川画松　　　　　　　　【元】虞　集
　　暮春多雨昼防防罗生画松当素屏老蛟化为劒气黒白鹤下啄苔痕青来日暮自篝火梦入幽岩寻茯苓不遇胡僧露双脚石函自了读残经
　　县厓松图　　　　　　　　　【元】呉　镇
　　偃蹇支离不耐秋揺风洒雨几时休转身便是青山顶又有悬厓在上头
</div>
    <div class="pagination">
<a href="御定历代题画诗类_page156.html">上一页</a><span>...</span><a href="御定历代题画诗类_page152.html">152</a><a href="御定历代题画诗类_page153.html">153</a><a href="御定历代题画诗类_page154.html">154</a><a href="御定历代题画诗类_page155.html">155</a><a href="御定历代题画诗类_page156.html">156</a><span class="current-page">157</span><a href="御定历代题画诗类_page158.html">158</a><a href="御定历代题画诗类_page159.html">159</a><a href="御定历代题画诗类_page160.html">160</a><a href="御定历代题画诗类_page161.html">161</a><a href="御定历代题画诗类_page162.html">162</a><span>...</span><a href="御定历代题画诗类_page158.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
