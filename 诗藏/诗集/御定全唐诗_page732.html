<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 732 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 732 页/共 1083 页</h1>
    <div class="content">　　圣女祠
　　石屏苔色凉流水绕祠堂巢鹊疑天汉潭花似镜妆神来云雨合神去蕙兰香不复闻双佩山门空夕阳
　　宿范水
　　行人倦游宦秋草宿湖边露湿芙蓉渡月明渔网船寒机深竹里远浪到门前何处思乡甚歌声闻采莲
　　送顾陶校书归钱塘
　　清苦月偏知南归瘦马迟橐轻缘换酒发白为吟诗水色西陵渡松声伍相祠圣朝思直谏不是挂冠时
　　题云阳高少府衙斋【一本无衙斋二字】
　　大隐能兼济轩牕逐胜开远含云水思深得栋梁材吏散山逾静庭闲鸟自来更怜幽砌色秋雨长莓苔


　　御定全唐诗卷五百九十四
　　钦定四库全书
　　御定全唐诗巻五百九十五
　　于武陵
　　于武陵会昌时人诗一巻【通考大中进士】
　　早春山行
　　江草暖初緑雁行皆北飞异乡那久客野鸟尚思归十载过如梦素心应巳违行行家渐远更苦得书稀
　　宿友生林居因怀贾区
　　绕屋树森森多栖紫阁禽暂过当永夜微得话前心入楚行应远经湘恨必深那堪对寒烛更赋别离吟
　　赠卖松人
　　入市虽求利怜君意独真劚【一作欲】将寒涧树卖与翠楼人瘦叶几经雪淡花应少春长安重桃李徒染六街尘
　　友人南游不回因而有寄
　　相思春树緑千里亦【一作各】依依鄠杜月频满潇湘人未【一作不】归桂花风半落烟草蝶双飞一别无消息水南车
　　【一作踪】迹稀
　　送酂县董明府之任
　　南北行巳久怜君知苦辛万家同草木三载得【一作返】阳春东道听游子夷门歌主人空持语相送应怪不沾巾
　　山上树【一作桂】
　　日暖上山【一作峰】路鸟啼知巳【一作几】春忽逢幽隐处【一作树】如见独醒人石冷开常【一作花开】晩风多落亦【一作叶落】频樵夫应不识嵗久伐为薪
　　长信宫二首
　　簟凉【一作清】秋气【一作夜】初长信恨何如拂黛月生指解【一作理】鬟云满梳一从悲画扇几度泣前鱼坐听南宫乐凉风摇翠裾
　　一失辇前恩绮罗生暗尘惟应深夜月独伴向隅【一作愁】人长信翠蛾老【一作蛟故】昭阳红粉新君心似秋节不使草长春
　　洛阳道
　　浮世若浮云千回故复新旋添青草塜更有白头人嵗暮容【一作客】将老雪【一作云】晴山欲春行行车与马【一作马客】不尽洛阳城
　　东门路
　　东门车马路此【一作北】路在【一作有】浮沈白日若不落【一作不西没】红尘应更深从来名【一作多】利地【一作计】皆起【一作见一作是】是非心【一作起争心】所以青青草年年生汉阴
　　江楼春望
　　楼下长江路舟车昼【一作尽】不闲鸟声非故国春色是他山一望云复水几重河与闗愁心随落日万里各【一作为】西还
　　洛中晴望
　　九陌尽风尘嚣嚣昼复昏古今人不断南北路长存叶落上阳树草衰金谷园乱鸦归【一作来】未巳残【一作斜】日半前村
　　西归
　　不系与舟闲悠悠吴楚间羞将新白发却到【一作去一作对】旧青山一叶忽离【一作初飞】树几人同入闗长安家尚【一作有家】在秋至又西还
　　南游
　　穷秋几日雨处处生苍苔旧国寄书后凉天方雁来露繁山草湿洲暖水花开去尽同行客一帆犹未回
　　南游有感
　　杜陵无厚业不得驻车轮重到曾游处多非旧主人东风千岭【一作里】树西日一洲苹又【一作好】渡湘江去【一作潇湘水】湘江【一作潇湘】水复春
　　夜泊湘江
　　北风吹楚树此地独先秋何事屈原恨不随湘水流凉天生片【一作半】月竟夕伴孤舟一作南行客无成空白头
　　客中
　　楚人歌竹枝游子泪沾衣异国久为客寒宵频【一作方】梦归一封书未返千树叶皆飞南过【一作度】洞庭水更应消息稀
　　夜寻僧不遇【一作夜寻僧僧游山未归】
　　数歇度烟水渐非尘俗间泉声入秋寺月色遍寒山石路几回雪竹房犹闭闗不知双树客何处与【一作伴】云闲
　　访道者不遇【一作访僧不遇】
　　人间惟此路【一作道】长得【一作独长】緑苔衣及戸无行迹游方应未归平生无【一作何】限事到此尽知非独倚松门久阴云昏翠微
　　赠王隐者山居【一作赠隐者】
　　石室扫无尘人寰与此分飞来南浦树半是华山云浮世几多事先【一作此】生应不闻寒山【一作川】满西日空照雁成羣
　　寄北客
　　穷边足风惨何处醉楼台家去几【一作数】千里月圆十二回寒阡【一作云山】随日远雪路向城开游子久无信年年空雁来
　　寄友人
　　长安清渭东游子迹重重此去红尘路难寻君马踪昔时轻一别渐老贵相逢应恋嵩阳住【一作好】嵩阳饶【一作有】古松
　　夜与故人别
　　白日去难驻故人非旧容今宵一别后何处更【一作再一作复】相逢过楚水千里到秦山几【一作万】重语【一作话】来天又【一作未】晓月落满城钟
　　别故【一作友】人
　　行子与秋叶各随南北风虽非千里别还阻一宵【一作欢】同过尽少年日尚如长转【一作路】蓬犹为布衣客羞入故闗中
　　送客东归
　　一听游子歌秋计觉【一作几】蹉跎四海少平地【一作路】百川无定波共惊年巳暮俱向客中多又驾征轮去东归事【一作将】若何
　　过侯王故第
　　过此一酸辛行人泪有痕独残新碧树犹拥旧朱门歌歇云初散檐空燕尚存不知弹铗客何处感新恩
　　孤云
　　南北各万里有云【一作时】心更闲因风离海上伴月到人间洛浦少高【一作佳】树长安无旧山裵回不可驻漠漠又空【一作更东】还
　　远水
　　悔作望南浦望中生远愁因知人易老【一作感】为有【一作惟见】水东【一作长】流欲附故乡信不逢归客舟萋萋两岸草又度一年秋
　　咏蝉【一作客中闻早蝉】
　　江头一声起芳嵗巳难留听此高林【一作枝一作树】上遥知故国秋应催风落叶似【一作亦】劝客回舟不是新蝉苦年年自有愁
　　感情
　　青山长寂寞南望独高歌四海故人尽九原新【一作青】垅【一作塜】多西沈浮世日东注逝川波不使年华驻此生能【一作看】几何
　　早春日山居寄城郭知巳
　　阳和潜发荡寒阴便使川原景象新入戸风泉声沥沥当轩云岫色沈沈残云带雨轻飘雪嫩栁含烟小绽金虽有眼前诗酒兴遨游争得称闲心
　　劝酒
　　劝酒金屈巵满酌不须辞花发多风雨人生足别离
　　感怀【一作感情　以下一本俱作于邺诗】
　　东风吹草色空使客蹉跎不设太平险更应游子多几伤【一作觞】行处泪【一作酒】一曲醉中歌尽向青门外东随渭水波
　　友人亭松
　　俛仰不能去如逢旧友同曾因春雪散见在华山中何处有明月访君听远风相将归未得各占石岩东
　　游中梁山
　　僻地好泉石何人曾陆沈不知青嶂外更有白云深因此见乔木几回思旧林慇懃猨与【一作与猨】鸟惟我独何心
　　寻山
　　到此絶车轮萋萋草树春青山如有利白石亦成尘水濶应无路松深不见人如知巢与许千载迹犹新
　　宿江口
　　南渡人来絶喧喧雁满沙自生江上月长有客思家半夜下霜岸北风吹荻花自惊归梦断不得到天涯
　　秋夜达萧闗
　　扰扰浮【一作游】梁路人忙月自闲去年为塞客今夜宿萧闗辞国几经嵗望乡空见山不知江叶下又作布衣还
　　斜谷道
　　乱峰连疉嶂千里緑峩峩蜀国路如此游人车亦过逺烟当叶敛骤雨逐风多独忆紫芝叟临风歌旧歌
　　过百牢闗贻舟中者
　　蜀国少平地方思京洛间远为千里客来度百牢闗帆影清江水铃声碧草山不因【一作贪】名与利尔我【一作我尔】各应闲
　　客中览镜
　　何当开此镜即见发如丝白日急于水一年能几时每逢芳草处长返故园迟所以多为客蹉跎欲怨谁
　　长安逢隐者
　　征车千里至碾遍六街尘向此有营地忽逢无事人昔时颜未改浮世路多新且脱衣沽酒终南山欲春
　　与僧话旧
</div>
    <div class="pagination">
<a href="御定全唐诗_page731.html">上一页</a><span>...</span><a href="御定全唐诗_page727.html">727</a><a href="御定全唐诗_page728.html">728</a><a href="御定全唐诗_page729.html">729</a><a href="御定全唐诗_page730.html">730</a><a href="御定全唐诗_page731.html">731</a><span class="current-page">732</span><a href="御定全唐诗_page733.html">733</a><a href="御定全唐诗_page734.html">734</a><a href="御定全唐诗_page735.html">735</a><a href="御定全唐诗_page736.html">736</a><a href="御定全唐诗_page737.html">737</a><span>...</span><a href="御定全唐诗_page733.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
