<!DOCTYPE html>
<html>
<head>
    <meta charset="UTF-8">
    <title>明诗综 - 第 232 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗综 - 第 232 页/共 242 页</h1>
    <div class="content">　　万顷沧波欲暮天将鱼换酒栁桥边客来问我兴亡事笑指芦花月一船
　　李　达【一首】
　　病中对雨
　　花时人病闭门深强折花枝对酒吟怊怅流光梦中过赏春无复少年心
　　李　植【一首】
　　泊汉江
　　春风急水下轻艭朝发骊阳暮汉江篙子熟眠双橹静青山无数过船
　　朴　弥【一首】
　　平壤大同馆题壁
　　髙句骊起汉鸿嘉宫殿遗墟草树遮惆怅乙支文徳死国亡非为后庭花
　　【诗话书序贿肃慎之命孔安国传云海东诸国驹骊扶余馯貊之属武王克商皆通道焉按驹骊主朱防汉元帝建昭二年始建国号】
　　姜克诚【一首】
　　湖堂早起
　　江日晓未生苍茫十里雾但闻柔橹声不见舟行处郑之升【一首】
　　留别
　　细草闲花水上亭緑杨如画掩春城无人为唱阳闗曲惟有青山送我行
　　姜　浑【一首】
　　赠妓
　　云鬟梳罢倚髙楼铁笛横吹玉指柔万里闗山一轮月数行清泪落伊州
　　金　浄【一首】
　　旅怀
　　江南残梦昼厌厌愁逐年华日日添莺燕不来春又去落花微雨下重帘
　　郑知常【一首】
　　醉后
　　桃花红雨鸟喃喃绕屋青山间翠岚一顶乌纱慵不整醉眠花坞梦江南
　　李仁老【一首】
　　题杏花鸜鹆图
　　欲雨未雨春隂垂杏花一枝复两枝问谁领得春消息惟有鸜之与鹆之
　　李子敏【一首】
　　子敏未详何官【姚园客云万厯庚戌仲秋值朝鲜贡使遇人赠髙丽纸扇上题有诗称辛丑秋东岳李子敏作】
　　贺圣节诗
　　九逵初日五云覃虎拜彤庭百辟参黼黻星辰璇极北梯航玉帛越裳南河清适际千年一嵩寿齐呼万嵗三遐壤小臣陪舞兽内尊偏倚主恩酣
　　朝鲜主试官【一首】
　　嘉靖七年朝鲜人遇风飘至南通州被拘于守御所讯之乃其国主试官有诗
　　诗
　　白浪滔滔上接空布帆十幅不禁风此身若葬江鱼腹万里孤臣一梦中
　　荪谷集诗【五首】
　　不详其名
　　渡清川江
　　安州城外水如天立马沙头唤渡船帆带晚烟依草岸鴈迷残日下芦田长涂旅客思归计向老筋骸忆少年始信在家贫亦好近来双鬓转萧然
　　题清道李家壁
　　南来数月计多违节序如流已授衣旅舎不堪黄叶落暮天遥望白云飞沙梁鴈下寒江渚门巷烟深苦竹扉唯有同来野僧在病吟相对话西归
　　客怀
　　此身那复计西东到处悠悠逐转蓬同舎故人流落后异乡新嵗乱离中归鸿影度千峰雪残角声飞五夜风惆怅水云闗外路渐看芳草思无穷
　　赠乐师许忆凤
　　双眉覆眼鬓萧萧曽捻棃园紫玉箫移向瑶台弹一曲曲终垂泪说先朝
　　悼亡
　　妆奁虫网镜生尘门掩桃花寂寞春依旧小楼明月在不知谁是卷帘人
　　梅月堂诗【一首】
　　和钟灵山居诗
　　蛱蝶双双舞药畦蔷薇架架采登梯一丛枸杞花初徧五桠人葠叶已齐翠竹林中香麝睡紫荆枝上画眉啼千峰昨夜疎疎雨不分南池涨入溪
　　洛师浪客【一首】
　　安定馆北驿
　　四月闗门路风沙气惨凄河边春鴈尽林外晓莺啼去国魂长往思家意转迷羸骖经左道今日向安西无名氏【一首】
　　沈驸马碧波亭
　　贵主华亭入翠微碧牕朱栱有光辉春来波暖鱼龙出夜久星疎乌鹊飞海上乘查时贯月江边积石旧支机当筵劝酒先投辖不醉应知客不归
　　月山大君婷【一首】
　　【诗话婷诗一首见吴子鱼朝鲜诗选近有人云应是朝鲜女子按说文广韵均不载有婷字惟玉篇有之注徒宁切和色也乐府诗集汉辛延年羽林郎篇不意金吾子娉婷过我庐娉婷字并用始此江南弄和云阳春路娉婷出绮罗乔知之诗明珠十斛买娉婷杜甫诗不嫁惜娉婷刘长卿不知娉婷色回照今何似韩愈诗砧影伴娉婷白居易诗明妃风貌最娉婷李商隠诗娉婷小苑中罗虬诗大都相似更娉婷则唐人固相沿用之载考丁度集韵娗或作婷可补广韵之阙采风集收婷诗婷上冠以月山大君字当是东国尊称殆非民间女子也】
　　古寺防花
　　春深古寺燕飞飞深院重门客到稀我正防花花尽落防花翻为惜花归
　　成氏【一首】
　　竹枝辞
　　瀼东瀼西春水长郎舟已去向瞿塘巴江峡里啼猿苦不到三声已断肠
　　俞汝舟妻【一首】
　　别赠
　　恨别逾三嵗衣裘独御冬秋风吹短鬓寒镜入衰容旅梦风尘际离愁闗塞重徘徊思逺近流叹满房栊赵瑗妾李氏【二首】
　　【诗话瑗官学士承防死倭乱妾李自号玉峰主人诗如两两鸬鷀失旧矶衔鱼飞入菰蒲去是亦其佳句也】
　　采莲曲
　　南湖采莲女日日南湖归荡桨娇无力水溅越罗衣无心却回櫂贪看鸳鸯飞
　　自适
　　虚檐残漏雨纎纎枕簟轻寒晓渐添花落后庭春睡美呢喃燕子要开帘
　　许景樊【五首】
　　景樊字兰雪篈筠之妹适进士金成立后成立殉国难遂为女道士有集【陈卧子云许氏学李氏而合作有盛唐之风外藩女子能尔可见本朝文教之逺】
　　【诗话明闺秀诗类多伪作转相附防久假不归如今日相逢白司马樽前重与诉琵琶吴中范昌朝题老伎卷也诗载皇明珠玉而谬云铁氏二女寒气逼人眠不得钟声催月下回廊三泉王佐宫词也诗载石仓诗选而假称宫人媚兰泉流不归山罗文毅作而谓甄节妇诗谁言妾有夫髙侍郎作而谓章恭毅母他若忽闻天外玉箫声宁献王权之咏权妃即指为权贵妃作风吹金锁夜声多罗翰林璟之咏秋怨遂诬为王荘妃词甚至析情字为小青吊青冢者过孤山而流连托聨句于薛涛刻涛集者缀卷尾而剞劂助谈小说贻笑通人吾于许景樊之诗见其篇章句法宛然嘉靖七子之体裁未应风教之讫符合如是不能无赝鼎之疑也】
　　望仙謡
　　王乔招我游期我昆仑墟朝登圃峰遥望紫云车云车何煌煌圃路茫茫倏忽凌天汉翻飞向扶桑扶桑几千里风波路阻长吾欲舎此去佳期安可忘君心知何许贱妾徒悲伤
　　次伯兄髙原望髙台韵
　　层台一柱压嵯峨西北浮云入塞多铁峡霸图龙已去穆陵秋色鴈初过山回大陆吞三郡水割平原纳九河万里登临愁日暮醉凭青嶂独悲歌
　　次仲兄筠髙原望髙台韵
　　崔嵬云栈接青霄峰势侵天作汉标山脉北临三水絶地形西压两河遥烟尘暮卷孤城出苜蓿秋深万马骄东望塞垣鼙鼓急几时重起霍嫖姚
　　效崔国辅
　　妾有黄金钗嫁时为首饰今日赠君行千里长相忆
　　杂诗
　　精金明月珠赠君为杂佩不惜弃道旁莫结新人带
　　安南
　　【诗话安南曽为郡县渐文治者深而其国人诗选家多置不録予从李文凤越峤集择其词旨驯雅者着于篇】
　　国王黎灏【一首】
　　灏一名思诚天顺四年国人所立卒私諡淳皇帝僭号圣宗
　　送钱学士溥归朝
　　五岭天髙瘴雾开诏书飞下越王台万年重纪黄龙瑞九译争看白雉来晓日珠厓标柱在秋风银汉使查回吾君若问交南事久已倾心仰上台
　　黎景徽【一首】
　　景徽文职大头目僭左仆射
　　奉赠钱学士
　　紫殿承恩入梦频归鞭袅袅向天津赪袍色映千山晓玉节光回万井春五岭风轻金勒缓三湘月白锦帆新夜防宣室如前席为道交南共帝臣
　　阮　直【一首】
　　直爵里未详
　　送钱学士归朝
　　晓日初开瘴雾空归程马首正秋风知音岂限珠厓北惜别那禁珥水东上国有人还献纳遐方无事赖帡幪他年两地如相忆万里悬情寄塞鸿
　　黄　清【一首】
　　清僭吏曹侍郎
</div>
    <div class="pagination">
<a href="明诗综_page231.html">上一页</a><span>...</span><a href="明诗综_page227.html">227</a><a href="明诗综_page228.html">228</a><a href="明诗综_page229.html">229</a><a href="明诗综_page230.html">230</a><a href="明诗综_page231.html">231</a><span class="current-page">232</span><a href="明诗综_page233.html">233</a><a href="明诗综_page234.html">234</a><a href="明诗综_page235.html">235</a><a href="明诗综_page236.html">236</a><a href="明诗综_page237.html">237</a><span>...</span><a href="明诗综_page233.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
