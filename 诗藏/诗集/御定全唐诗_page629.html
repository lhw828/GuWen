<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 629 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 629 页/共 1083 页</h1>
    <div class="content">　　河湟
　　元载相公曾借箸宪宗皇帝亦留神旋见衣冠就东市忽遗弓劒不西巡牧羊驱马虽戎服白髪丹心尽汉臣唯有凉州歌舞曲流传天下乐闲人
　　许七侍御弃官东归潇洒江南颇闻自适髙秋企望题诗寄赠十韵
　　天子绣衣吏东吴美退居有园同庾信避事学相如兰畹晴香嫩筠溪翠影疎江山九秋后风月六朝余锦帙【一作笥一作肆】开诗轴青囊结道书霜岩红薜荔露沼白芙蕖睡雨髙梧密棊灯小阁虚冻醪元亮秫寒鲙季鹰鱼尘意迷今古云情识巻舒他年雪中櫂阳羡访吾庐【于义兴县近有水榭】
　　李给諌中敏二首
　　一章缄拜【一作报】皂囊中懔懔【一作栗栗】朝廷有古风元礼去归缑【一作纶】氏学【李膺退罢归纶氏教授生徒给事论郑注告满归颍阳】江充来见犬台宫【郑注对于浴室】纷纭白昼惊千古鈇锧【一作鐡锁】朱殷几一空曲突徙薪人不防海边今作钓鱼翁
　　晩发闷还梳忆君秋醉余可怜刘校尉曾讼石中书【给事因忤仇军容弃官东归】消长虽殊事仁贤每自如因看鲁褒论何处是吾庐
　　题永崇西平王宅太尉愬院六韵
　　天下无双将闗西第一雄授符黄石老学劒白猿翁矫矫云长勇恂恂郄縠风家呼小太尉国号大梁公【太尉季弟司徒德亦封梁国公】半夜龙骧去中原虎穴空陇山兵十万嗣子握雕弓【今凤翔李尚书太尉长子】
　　东兵长句十韵
　　上党争为天下脊邯郸四十万秦坑狂童何者欲专地圣主无私岂翫兵象森罗揺北落诗人章句咏东征雄如马武皆弹劒少似终军亦请缨屈指庙堂无失防垂衣尧舜待升平羽林东下雷霆怒楚甲南来组练明即墨龙文光照曜常山虵阵势纵横落雕都尉万人敌黑矟将军一鸟轻渐见长围云欲合可怜穷垒带犹萦凯歌应是新年唱便逐春风浩浩声
　　过勤政楼
　　千秋令【一作佳】节名空在承露丝囊世已无唯有紫苔偏得【一作称】意年年因雨上【一作洒】金铺
　　过魏文贞公宅【一作题魏文贞】
　　蟪蛄宁与雪霜期贤哲难敎俗士知可怜贞观太平后天且不留封德彛
　　早春阁下寓直萧九舍人亦直内署因寄书怀四韵
　　御水初消冻宫花尚怯寒千峰横紫翠双阙凭阑干玉漏轻风顺金茎淡日残王乔在何处清汉正骖鸾
　　秋晩与沈十七舍人期游樊川不至
　　邀侣以官解【一作绊】泛然成独游川光初媚日山色正矜秋野竹疎还密岩泉咽复流杜村连潏水晩步见垂钩
　　念昔游三首
　　十载飘然绳检外罇前自献自为酬秋山春雨闲吟处倚徧江南寺寺楼
　　云门寺【越州】外逢猛雨林黑山髙雨脚长曾奉郊宫为近侍分明【先勇切】羽林枪
　　李白题诗水西寺【宣州泾县】古木回岩楼阁风半醒半醉游一日红白花开山【一作烟】雨中
　　今皇帝陛下一诏徴兵不日功集河湟诸郡次第归降臣获覩圣功辄献歌咏
　　防书皆应睿【一作运】谋期十万曾无一镞遗汉武慙夸朔方地周宣【一作宣王】休道太原师威加塞外寒来早恩入河源冻合迟听取满城歌舞曲凉州声韵喜【一作逺】参差奉和白相公圣德和平致兹休运岁终功就合咏盛明呈上三相公长句四韵
　　行看腊破好年光万寿南山对未央黠戛可汗修职贡文思天子复河湟应须日驭西巡狩不假星弧北射狼吉甫裁诗歌盛业一篇江汉美宣王
　　过华清宫絶句三首
　　长安回望绣成堆山顶千门次第开一骑红尘妃子笑无人知是【一作道】荔枝来
　　新丰绿树起黄埃数骑渔阳探使回【帝使中使辅璆琳探禄山反否璆琳受禄山金言禄山不反】霓裳一曲千峰上舞破中原始下来万国笙歌醉太平倚天楼殿月分明云中乱拍禄山舞风过重峦下笑声
　　登乐游原
　　长空澹澹孤鸟没万古销沈向此中看取汉家何事【一作似】业五陵无树起秋风
　　闻庆州赵纵使君与党项战中箭身死辄书长句
　　将军独乘铁骢马榆溪战中金仆姑死绥却是古来有骁将自惊今日无青史文章争防笔朱门歌舞笑捐躯谁知我亦轻生者不得君王丈二殳
　　送容州唐中丞赴镇
　　交阯同星座龙泉佩【一作似】斗文烧香翠羽帐看舞郁金裙鹢首冲泷浪犀渠拂岭云莫敎铜柱北空説马将军夏州崔常侍自少常亚列出领麾幢十韵
　　帝命诗书将登坛礼乐卿三边要髙枕万里得长城对客犹褒博填门已斾旌腰间五绶贵天下一家荣野水差新燕芳郊哢夏莺别风嘶玉勒残日望金茎榆塞孤烟媚银川緑草明戈矛虓虎士弓箭落雕兵魏绛言堪采陈汤事偶成若须垂竹帛静胜是功名
　　街西长句
　　碧池新涨浴娇鸦分【一作深】鏁长安富贵家游骑偶同人鬭酒名园相倚杏交花银秋騕褭嘶宛马绣鞅璁珑走钿车一曲将军何处笛连云芳草【一作树】日初斜
　　春申君
　　烈士思酬国士恩春申谁与快寃魂三千賔客总珠履欲使何人杀李园
　　奉陵宫人
　　相如死后无词客延寿亡来絶画工玉顔不是黄金少泪滴秋山入寿宫
　　读韩杜集
　　杜诗韩集愁来读似倩麻姑痒处抓天外凤凰谁得髓无人解合续胶
　　春日言怀寄虢州李常侍十韵
　　岸【一作崖】藓生红药岩泉涨碧塘地分莲岳秀草接鼎原芳雨派潨漴急风畦芷若香织篷眠舴艋惊梦起鸳鸯论吐开氷室诗陈曝锦张貂簪荆玉润丹穴凤毛光【子弟新登甲科】今日还珠守何年执防郎且嫌游昼短莫问积薪长无计披清裁唯持祝寿觞愿公如卫武百歳尚康强李侍郎于阳羡里富有泉石牧亦于阳羡粗有薄产叙旧述怀因献长句四韵
　　冥鸿不下非无意塞马归来是偶然紫绶公卿今放旷白头郎吏尚留连终南山下抛泉洞阳羡溪中买钓船欲与明公操履杖愿闻休去是何年
　　赠李处士长句四韵
　　玉函怪牒鎻灵篆紫洞香风吹碧桃老翁四目牙爪利掷火万里精神髙霭霭祥云随步武累累秋冢叹蓬蒿三山朝去应非久姹女当窗绣羽袍
　　送国棊王逢
　　王子纹楸一路饶最宜檐雨竹萧萧羸形暗去春泉长拔【一作猛】势横来野火烧守道还如周柱史【一作伏柱】鏖兵不羡霍嫖姚浮生【一作得年】七十更万日与子期于局上销
　　重送絶句
　　絶艺如君天下少闲人似我世间无别后竹窗风雪夜一灯明暗覆吴图
　　少年行
　　连环羁玉声光碎緑锦蔽泥虬巻髙春风细雨走马去珠落【一作络】璀璀白罽袍
　　奉【一作春】和门下相公送西川相公兼领相印出镇全蜀诗十八韵
　　盛业冠伊唐台阶翊戴光无私天雨露有截舜衣裳蜀辍新衡镜池留旧凤凰同心真石友写恨蔑【一作梦】河梁虎骑揺风斾貂冠韵水苍彤弓随武库金印逐文房栈压嘉陵咽峰横劒阁长前驱二星去开险五丁忙回首峥嵘尽连天草树芳丹心悬魏阙往事怆甘棠治化轻诸葛威声慑夜郎君平敎説卦夫子召升堂塞接西山雪桥维万里樯夺霞红锦烂扑地酒垆香忝逐三千客曾依数仭墙滞顽堪白屋攀附亦同【一作周】行肉【一作笛】管伶伦曲箫韶清庙章唱髙知和寡小子斐然狂
　　朱坡
　　下杜乡园古泉声绕舍啼静思长惨切薄宦与乖暌北阙千门外南山午谷西倚川红叶岭连寺緑杨堤迥野翘霜鹤澄潭舞锦鸡涛惊堆万岫舸急转千溪睂防萱牙嫩风条柳幄迷岸藤梢虺尾沙渚印麑蹄火燎缃桃坞波光碧绣畦日痕絙翠巘陂影堕晴霓蜗壁斓斑藓银筵荳防泥洞云生片段苔径缭髙低偃蹇松公老森严竹阵齐小莲娃欲语幽笋稚相携汉馆留余趾周台接故溪蟠蛟冈隐隠班雉草萋萋树老萝纡组岩深石启闺侵窗紫桂茂拂面翠禽栖有计冠终挂无才笔漫提自尘何太甚休笑触藩羝
　　早春寄岳州李使君李善棊爱酒情地闲雅
　　城髙倚峭巘地胜足楼台朔漠暖鸿去潇湘春水来萦盈几多思掩抑若为裁返照三声角寒香一树梅乌林芳草逺赤壁健帆开往事空遗恨东流岂不回分符颍川政吊屈洛阳才拂匣调珠柱磨铅勘玉杯棊翻小窟势垆拨冻醪醅此兴予非薄何时得奉陪
　　送王侍御赴夏口座主幕
　　君为珠履三千客我是青衿七十徒礼数全优知隗始讨论常见念回愚黄鹤楼前春水濶一杯还忆故人无
　　自贻
　　杜陵萧次君迁少去官频寂寞怜吾道依稀似古人饰心无彩缋到【一作剉】骨是风尘自嫌如疋素刀尺不由身
　　自遣
　　四十已云老况逢忧窘余且抽持板手却展小年书嗜酒狂嫌阮知非晩笑蘧闻流宁叹咤待俗不亲疎遇事知裁剪操心识巻舒还称二千石于我意何如
　　题桐叶
　　去年桐落故溪上把笔偶【一作叶因】题归燕诗江楼今日送归燕正是去年题叶时叶落燕归真可惜东流发且无期笑筵歌席反惆怅明【一作朗】月清风怆别离庄叟彭殇同在梦陶濳身世两相遗一丸五色成虚语石烂松薪更莫【一作不】疑哆侈不劳文似锦进趋何必利如锥钱神任尔知无敌酒圣于吾亦庶几江畔秋光蟾阁镜槛前山翠茂陵睂樽香轻泛数枝菊檐影斜侵半局棋休指宦游论巧拙秖将愚直祷神只三吴烟水平生念宁向闲人道所之
　　沈下贤
　　斯人清唱何人和草径苔芜不可寻一夕小敷山下梦水如环佩月如襟
　　李和鼎
　　鵩鸟飞来庚子直谪去日蚀辛夘年由来枉死贤才事消长相持势自然
　　赠沈学士张歌人
　　拖袖事当年郎敎唱客前断时轻裂玉收处逺缲烟孤直縆云定光明滴水圆泥情迟急管流恨咽长吴苑春风起河桥酒斾悬凭君更一醉家在杜陵边
　　忆游朱坡四韵
　　秋草樊川路斜阳覆盎门猎逢韩嫣骑树识馆陶园带雨经荷沼盘烟下竹村如今归不得自戴望天盆
　　朱坡絶句四首
　　故国池塘倚御渠江城三诏换鱼书贾生辞赋恨流落秖向长沙住歳余【文帝岁余思贾生】
　　烟深苔巷唱樵儿花落寒轻倦客归藤岸竹洲相掩映满池春雨鸊鹈飞
　　乳肥春洞生鹅管沼避回岩势犬牙自笑巻怀头角缩归盘烟磴恰如蜗
　　出宫人二首
　　闲吹玉殿昭华管醉折梨园缥蔕花十年一梦归人世绛缕犹封系臂纱
　　平阳拊背穿驰道铜雀分香下璧门几向缀珠深殿里妬抛羞态卧黄昏
　　长安秋望
　　楼倚霜树外镜天无一毫南山与秋色气势两相髙
　　独酌
　　窗外正风雪【一作霜】拥炉开酒缸何如钓船雨篷底睡秋江
　　醉眠
　　秋醪雨中熟寒斋落叶中幽人本多睡更酌一樽空
　　不饮赠酒
　　细算人生事彭殇共一筹与愁争底事要尔作戈矛
　　昔事文皇帝三十二韵
　　昔事文皇帝叨官在谏垣奏章为得地齚齿负明恩金虎知难动毛厘亦耻言掩【一作撩】头虽欲吐到口却成吞照胆常悬镜窥天自戴盆周钟既窕槬黥阵亦瘢痕凤阙觚棱影仙盘晓日暾雨晴【一作余】文石滑风暖防衣翻每虑号无告长忧骇不存随行唯局蹐出语但寒温宫省咽喉任戈矛羽卫屯光尘皆影附车马定西奔亿万持衡价锱铢挟契论堆时过北斗积处满西园接櫂隋河溢连蹄蜀栈刓漉空沧海水搜尽卓王孙鬬巧猴雕刺夸趫索挂跟狐威假白额枭啸得黄昏馥馥芝兰圃森森枳棘藩吠声嗾国猘公议怯膺门窜逐诸丞相苍茫逺帝阍一名为吉士谁免吊湘魂间世英明主中兴道德尊昆冈怜积火河汉注清源川口隄防决隂车鬼怪掀重云开朗照九地雪幽寃我实刚肠者形甘短【一作裋】褐髠曾经触虿尾犹得凭熊轩杜若芳洲翠岩光钓濑喧溪山侵越角封壤尽吴根客恨萦春细乡愁压思繁祝尧千万寿再拜挹余罇
　　道一大尹存之庭美二学士简于圣明自致霄汉皆与舍弟昔年还往牧支离穷悴窃于一麾书美歌诗兼自言志因成长句四韵呈上二君子
　　九金神鼎重丘山五玉诸侯杂佩环星座通霄狼鬛暗戍楼吹笛【一作角】虎牙闲斗间紫气龙埋狱天上洪炉帝铸顔若念西河【一作湖】旧交友鱼符应许出函闗
　　杏园
　　夜来微雨洗芳尘公子骅骝步贴匀莫怪杏园顦顇去满城多少揷花人
　　春晩题韦家亭子
　　拥鼻侵襟花草香髙台春去恨茫茫蔫红半落平池晚曲渚飘成锦一张
</div>
    <div class="pagination">
<a href="御定全唐诗_page628.html">上一页</a><span>...</span><a href="御定全唐诗_page624.html">624</a><a href="御定全唐诗_page625.html">625</a><a href="御定全唐诗_page626.html">626</a><a href="御定全唐诗_page627.html">627</a><a href="御定全唐诗_page628.html">628</a><span class="current-page">629</span><a href="御定全唐诗_page630.html">630</a><a href="御定全唐诗_page631.html">631</a><a href="御定全唐诗_page632.html">632</a><a href="御定全唐诗_page633.html">633</a><a href="御定全唐诗_page634.html">634</a><span>...</span><a href="御定全唐诗_page630.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
