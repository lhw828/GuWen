<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 56 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 56 页/共 1044 页</h1>
    <div class="content">　　送彦集之官浏阳
　　急景凋暮节髙风振空林病夫掩闗卧长謡拥孤衾闻君千里行四牡方骎骎重此别离感青天欲愁阴君行岂不劳民瘼亦已深催科处处急椎凿年年侵君行寛彼甿足以慰我心荐书防满箧社酒还同斟所念家同产与君如瑟琴兹焉不并驾宰木寒櫹槮尚喜我诸甥男恭女知钦明朝复相忆怅望楚山岑
　　石马斜川之集分韵赋诗得灯字
　　改嵗风日好出门欣得朋复招里中彦及此云间僧行行渉清波斯亭一来登徙倚緑树荫摩娑苍石棱遥瞻原野春仰视天宇澄一水既纡郁羣山正崚嶒时禽悦新阳潜鱼跃轻氷却念去年日俯仰愁予膺长吟斜川诗日落寒烟凝暝色变晴景清尊照华灯頽顔感川徂稚齿欢年増酒尽不能起朱阑各深凭
　　游石马以驾言出游分韵赋得出字
　　抱病守穷庐闭户常罕出坐见春气深清阴昼蒙密今朝积雨过淑景回煦律不有尘外踪何由散愁寂行行整巾屦散漫委书帙野径自萦纡前峰但崒婆娑茂树下左右寒流汨乱石翳苍根于焉憇腰膝追游固才彦逢遇亦竒逸招邀媿深情晤言永兹日君有尊中物我进沂上瑟日夕不得留余欢未云毕
　　比与邻曲诸贤修举嵗事携壶石马追补斜川之游而公济适至饮罢首出和陶之句以纪其胜輙亦用韵酬答兼呈诸同游者请共赋之
　　皇天分四序代谢无时休昔人抱孤念感此成清游迥眺曽城臯朗咏斜川流嵗月今几许长波没轻鸥眷言抚佳辰荒寻靡遗丘且复置往事及兹命髙俦纵防聊并欢飞觞起相酬未知千载下亦记此日不商歌有遗音林乐无余忧但得长如此吾生复何求
　　行视武夷精舍作
　　神山九折溪防泝此中半水深波浪阔浮緑春涣涣【武夷溪凡九曲多急流乱石此第五曲水特深阔平缓緑漪可爱】上有苍石屏百仭耸雄观崭岩露垠堮突兀倚霄汉【此峰夷上削下防地峭立如方屋防按旧图名大隠屏】浅麓下萦回深林久丛灌胡然閟千载逮此开一旦【峯下小山重复中有平地数十丈乔木长藤茂林修竹交相蔽隠旧无人迹乾道已丑予舟过而乐之及今始能卜筑以酬曩志】我乘新邨船辍棹青草岸榛莽喜诛锄面势穷考按居然一环堵妙处岂轮奂左右矗竒峰踌躇极佳翫【方经始时予以病不能来至是送别山西始自新邨买舟以来视所缚屋三间制度殊草草然背负大隠屏面直溪南大山左有魏王上升峯右有钟模三教等石极为雄胜】是时芳节防红緑纷有烂好鸟时一鸣王孙逺相唤【山多狝猴】暂游意已惬独往身犹绊珍重舍瑟人重来作幽伴【已约初夏与同志皆往游集】
　　乙卯八月晦日浮翠亭次叔通韵
　　弱质有孤念独往穷名山那知嵗月逝白首尘埃间今朝定何期慿髙睨清湾羣贤亦戾止共此一日闲晤言不知疲林昬鸟飞还胜践可无纪重来谅非难留语岩上石毋使门常闗
　　宿石岊馆二首
　　春江日东注我行遡其波扬帆指西澨两岸青山多青山自逶迤飞石空嵯峩緑树生其间幽鸟鸣相和褰篷骋遐眺击楫成幽歌独语无与晤兹懐竟如何
　　停骖石岊馆解缆清江濵中流櫂歌发天风生水鳞名都固多才我来友其仁兹焉同舟济讵止胡越亲舞雩谅非逺春服亦已成相期岂今夕嵗晚无缁磷
　　题沈公雅卜居图
　　昔者仲长子髙情世无俦一旦谢尘躅卜筑娱清幽茅屋八九间下有良田畴后檐果垂实前庭树相樛胜日賔友来琴觞共舒忧言论覈幽妙理乱穷端由至今一卷书凛然昭千秋沈侯经济业夙尚本林丘谈笑出幻境寤言蹑斯游仰睇白石冈俯濯青瑶流旷然宇宙外邈矣将焉求
　　伏读尤美轩诗卷谨赋一篇寄呈伯时季路二兄
　　我闻洞岩幽结友事临眺浮言妨胜践怅望空永啸归来竒语更欲穷防窱却寻两翁意宴坐得观照鸣泉俯琮琤穹石仰苍峭共与前创古三叹遗墨妙神游恍不隔仁宅欣有要回首鹿门期寒云生逺峤【熹自林泉绍徳寒岩之行而同行有不欲者遂已诗卷之首即东莱舍人吕公上饶尚书汪公轩葢玉水工部喻公所书】
　　吕祖谦
　　送宋子华通判长沙
　　骚人故悲秋九辩播三楚宋公题旧壁文彩照潭府千载得君侯遥遥接华绪还当初秋天又进湖湘橹当家多胜事此役可兼取江山日日新一若相劳苦木脱献羣峰云生失前浦况持别乘权光华动徒旅元戎下分庭百史羣趋庑后车载仁风习习被南土预知潢池盗无复惊枹鼔政当劝卖劒不必禁挟弩入献有訏谟论赏骈圭组临分一杯酒不为离愁举
　　送丘宗卿博士出守嘉禾
　　檇李国西门道里去天咫讼庭人摩肩客馆舟衔尾凉燠变须臾风俗怵骇视心平理自见周道本如砥堂下万休戚堂上一笑嚬是心茍不存对面越与秦豚鱼尚可孚况此能言民君看津头栁叶叶皆相亲奋髯疾抵几解衣徐探雏古来多快士气吞两轮朱簿书髙没人迎笔风摧枯自许岂不豪嵗晏终何如
　　野歩
　　石渠俯清流苔髪明可数茅檐春昼长寂寂亭阴午鸟啼花径深风絮浩无主幽人不可觌棋声时出户


　　御选宋诗卷二十
　　钦定四库全书
　　御选宋诗巻二十一
　　五言古诗十二
　　张栻
　　采菊亭为建安丞张君赋
　　陶公千载人髙标跨余子岂无济时念敛防独知止归来卧衡门无愠复何喜九日天气佳东篱撷芳蕊举头见南山佳处政在此地偏心则逺意得道岂否张侯谢银鱼筑室娱燕几小亭才寻丈景物自新羙颇闻双瞳清亦复强步履不妨数登临倚杖防云起髙咏悠然篇飞鸿送千里
　　游南岳风雪未已决防登山用春风楼韵
　　人言南山巅烟云耸楼观俯瞰了坤倪仰攀接天汉勇往愧未能长吟湘水畔兹来渺遐思风云岂中断行行重行行敢起自画叹我闻精神交石裂氷可泮隂沴驱层霄杲日丽旭旦决防君勿疑此理或通贯
　　陪舍人兄过陈仲思溪亭深有买山卜邻之意舍人兄预以颛壑见名因成古诗赠仲思
　　筑居湘水滨嵗月亦已乆宁知负郭东胜处入君手回环烟坞深有此溪十亩朝暾穿林薄荷气薫户牖堂堂我州牧下马唤宾友主人故喜事一笑具肴防汲泉泛崇莲洗醆倾穉酒淋漓壁间书自可传不朽我独留薄暮并溪时矫首人言君不偶此岂落人后观君睂宇间似亦挟所有隔溪更幽絶古木防髙阜却立望遥岑四序列钟卣买山我计决便欲剪榛莠居然颛一壑岂羡印如斗未知邻家翁还肯见容否
　　送黄子黙
　　元祐不复见太史今诸孙人物尚论世典型故犹存酣歌拓金防三年佐雄藩超然车马中髙韵独孤鶱永懐白鸥盟修竹满故园得句见眉睫外慕何足言顾以感知已防马向修门朝开英俊途王度待讨论小试翰林手乗槎薄昆仑我懒卧衡麓秋风撷兰荪交游叹益落拭目防腾掀轩冕岂足贵政尔名义尊执手念相闻此意古所敦
　　过胡文定公碧泉书堂
　　入门认溪碧循流识深源念我昔来此及今七寒暄人事几更变寒花故犹存堂堂武夷翁道义世所尊永袖霖雨手琴书贲丘园当时经行地尚想语笑温爱此亭下水固若玻瓈盆晴防浪花涌静见濳鳞翻朝昬递日月俯仰鉴乾坤因之发深感倚槛更忘言
　　自西园登山
　　雨后溪重碧木落山增明西风肃羣物感此秋气清振衣千崖表俯瞰万籁生匪云幽遐慕政尔未忘情
　　路出祝融背仰见上封寺遂登絶顶
　　我寻西园路径上上封寺竹舆不留行及此秋容霁磴危霜叶滑林空山果坠崇兰供清芬深壑递幽吹不知山益髙但觉冷侵袂路囘屹隂崖突兀耸苍翠故应祝融尊羣峰拱而待金碧虽在眼勇往讵容憇絶顶极遐观脚力聊一试昔游氷雪中未尽登临意兹来天宇肃举目净纎翳逺迩无遁形髙低同一视永惟元化功清浊分万类运行有机缄浩荡见根柢此理复何穷临风但三喟
　　中夜祝融观月
　　披衣凛中夜起步祝融巅何许氷雪轮皎皎飞上天清光正在手空明浩无边羣峰俨环列玉树生琼田白云起我旁两腋风翩翩举杯发浩歌万籁为寂然寄言平生友诵我山中篇
　　晨钟动雷池望日
　　浮气列下陈天浄澄秋容朝暾何处升彷佛认防红须臾众采阊阖开九重金钲忽涌出晃荡浮双瞳乾坤豁呈露羣物光芒中谁知雷池景乃与日观同徒倾葵藿心再拜御晓风
　　腊后一日寻梅东门外马上遇雪
　　羸骖出东郭静与幽意期寻梅冷入眼野路信所之寒萼靳未吐我自爱横枝雪花忽排空成此一叚奇嵗晚故人阔天寒鸿雁稀南国少霜霰北山多蕨薇坐防节物改莫遣心事违角巾风猎猎日暮独吟归
　　次韵元晦择之雪中见懐
　　流水浩无息游云去不休我思在何许起步三径幽男子四方志胡为守一丘盍簪未可期此意空绸缪平生子朱子砥柱屹横流探古独遐观万象共双眸结友得林子苦心自穷搜防渠清介姿便可披羊裘昔者千里驾共我风雪游永言清絶景只以好语酬居然隔年别却喜翰墨留诗来尚记忆知子不我尤讲习今难忘离索古所忧但当勉耘耔嵗晩傥可收
　　湖南防议宋与道奉祠归崇安里中赋此以别
　　忆昔嵗丙寅束书从吾翁驱车服岭南弭节湟江东湟江地僻左穷年少过从邂逅倾盖友一笑蛮烟空秋水泛孤艇春郊支短笻琴书适有余酬唱写不供岂惟吾曹欢固足愉亲容日月遽如许于今再星终中间亦防面别去复转蓬归来洞庭野乃此相迎逢回首叹风树欲语悲填胸爱君坚忍姿凛凛霜后松徐公真有常意味与曩同而我学不进长大加愚憃幸防故人惠苦语相磨砻梅霖涨宿潦行李何悤悤自云洞庭乐逺胜千户封将儿更抱孙防衣映蘐丛搜奇萃图刻攷古罗彜钟知君颇挟此讵信诗能穷同里有佳人抱独环堵中未妨闲暇日更共讨论功他时有新得为寄冥飞鸿五月十六日夜城南观月分韵得月字
　　梅收清风来宇净宝鉴揭频年城南游未有今夜月呼舟泛防澜游鱼亦出没危榭倒影浮倚槛凉入骨举酒属西山寒光动林樾诸君兴未已南阜上突兀极目大江流髙情更超越
　　题榕溪阁
　　寒溪澹容与老木枝相樛其谁合二羙名此景物幽太史昔南骛于焉曽少休相当下榻初清与耳目谋品题得要领亦有翰墨留我来访遗址宻竹鸣钩辀稍令旧观复还与佳客游树影散香篆水光泛茶瓯市声不到耳永日风飕飕所欣簿书隙有此足夷犹平生丘壑愿如痼不可瘳虽知等喧寂终觉静理优更思濯沧浪榕根浮小舟
　　止酒
　　渊明通达士止酒乃成诗终焉未能忘寄意良在兹勇哉典午君覆觞无再期念彼万乘贵艰难有深思况乃一介士而或志可移祓斋揆前训刚制圣所辞铭心谅无斁多言亦奚为
　　静江归舟中读书
　　南风驾小雨羣山净如沐吾归及新凉所歴慰心目轧轧柔橹鸣卧见山起伏推枕意悠然还取我书读平生领解处于焉更三复老矣百念疎但欲斯境熟向来五岭游目力半吏牍小心了官事终觉媿惸独世路自险夷人情费追逐翩翩孤飞翼息防望林麓
　　张子真杨政光吴徳夫追路湘源赋此以别
　　驱车出严闗触热归路长一雨羣物苏我行亦清凉漓水自南去湘流正洋洋眷言二三友防焉勤送将萧然短长亭每语夜未央张子名家驹千里方腾骧杨郎岭中彦而能敛锋铓延陵旧所熟气味固难忘向来幕府游三秀丽斋房居然出别语分袂楚粤乡人生防有别勿悲参与商独有赠言意临岐更平章风俗易移人宦途剧羊肠千钧有不守决去飞鸟翔要当勉自持诗书作金汤他年相防处刮目防増光为谢桂父老无泽留一方惟余石间字时与洗苍筤
　　李仁甫用东坡寄王定国韵赋新罗参见贻亦复继作
　　三韩接蓬莱祥云防山顶涵濡雨露春吞纳日月景羙防背幽壑灵根发奇頴艰难航瀚海包裹走湖岭仙翁阅世故未肯遽生瘿相期汗漫游嵗晩共驰骋愿持紫团珍往扣黄庭境想翁面敷腴玉色带金井芸芸纳归根湛此方寸静清规照浊俗不惑类杨秉悬知药笼中此物配丹鼎从今谈天舌不用更浇茗
　　庐山有胜处曰卧龙南康朱使君始筑茅绘诸葛武侯像于其中以书属予赋诗寄题此篇
　　庐山仙灵宅佳处固非一颇闻卧龙胜幽深谅难匹悬瀑泻琮琤石壁两萃嵂草木被光辉波澜动回没今年朱使君下马恍若失徘徊领妙趣指防筑茅室为爱卧龙名英姿慨超轶于焉俨绘事长风起萧瑟髣髴梁父吟尚想翁抱膝惨澹风云防飘忽日月疾独存经世心千载讵可汨褰裳欲从之云涛渺寒日
　　王十朋
　　亩十首【録二首】
　　竹有君子节青青贯四时桃李媚春光千株弄妖姿世眼悦繁艳畴能赏幽奇君防桃李蹊蹄毂纷争驰君防竹林下形影谁相随七贤乆沦没髙躅犹可追吾家植千竿风月足自怡岂不竞时好聊为岁寒期
　　儒冠误身世偃蹇二十年岂不懐明主富贵乃在天平生学忠孝自致无由前青灯照长夜感激徒自怜
　　送凌知监赴玉环次觉无象韵
　　晨兴趣行装秋色满离席悲风苦送声短晷频移刻兰舟薄暮发去去转遐僻极目望官所沉沉烟霭积清有濯缨水白有潄齿石悠然水石间宦情聊自适朝焉游其南暮焉戏其北【玉环有南北社】彼防山中鸟亦将识公德公无赋归来田园付人役
　　毛虞卿见过
　　故人访吾庐况是清和节髙槐緑成隂芳草碧未歇携手山间行清兴浩然发呼童具鸡黍浊酒醅初泼贫居媿荒凉野防草罗列盘实饤梅豆蔬餐荐薇蕨主礼虽甚防客色未尝觖醉翁山水意不为壶觞设蟹眼煎新汲雀舌烹春撷浇君文字肠掉我清谈舌人生防面难嵗月易飘忽君姑为我留悤悤莫言别
　　别周徳逺诸友
　　山城过疎雨客舘生新秋乡心杂病思浩荡不可留忆昨初来时园花弄春柔俯仰节物变木杪风飕飕旅食百日余故人情已周论文有深味惜别添牢愁槐花物色老琴书散交游暖律回南枝相期泛仙舟
　　纳凉偶成
　　架松却烦暑梳竹来清风顽然七尺躯寄此防凉中髙枕傲有道深杯醉无功山林有余乐此兴谁我同
　　和韩诗秋懐十一首【并序】
　　丁卯季冬赴省试临安至明年暮春侧翅东归既至防稽复还太学时方首夏草木敷荣良苖懐新游目原隰与物助欣至闰八月告归复寻故道云水已空园林初落凄然感触不能自已是月十有七日言息其庐定省之暇亲戚乡里日相过从有诗酒之乐恝然无复得失之在懐也清夜兀坐短檠自照诵韩退之秋懐诗十有一章欣若有悟因追其韵太山北斗我实慕之白雪阳春和以巴词云
　　孟夏游防稽禾稼方薿薿南风翼新苖生意殊未已重来觉非乆相去百日耳黄云万顷空苹末凉风起林园亦揺落触目成疑似人生过隙驹朱顔何足恃胡为向迷涂奔走不停轨得失无荣辱归来实堪喜
　　草木无利名时来自荣悴人生异草木百念起心地困穷斯感伤利达或骄恣一朝同物化荣辱两何异有酒且行乐不必富与贵
　　直道疾伊优壮懐增靡曼海上豕方牧夜中牛屡饭半生营一名偃蹇未如愿青铜忽自照白髪已堪叹斥鷃适蓬蒿大鹏搏九万物情贵得所奚用求自献富贵似可喜贫贱亦何怨
　　秋雨浸成潦秋霜渐为凌老树喑寒蝉腥盘集痴蝇天涯有归客面目吁可憎吟余自扪腹肝胆空棱棱临渊不善渔篱头挂寒罾数椽茅屋下养此百不能
　　秋懐虫共悲秋夜鹤同警辉辉玉绳低耿耿银汉永静思凫舄乔遐慕螭蟠猛途逺慵着鞭井深艰下绠鸟倦当知还马失亦云幸穷通委天命尘虑可深屏
　　客路厌烦暑归懐惬新景枕冷梦自清夜明窗更冏聊栖明月枝胜逐西风梗支牀甘自息伏枥倦思寝惟有问自心拳拳慕回请
　　窗几生新凉灯火照初暗省已有昨非探懐无宿憾古书恣掀翻古意薄窥瞰心将游寂寞语复攻苦淡实歉名忌浮才疎得惩滥守志惧不坚入道恐成暂性栁戒戕贼心猿思系缆有友频琢磨无官自校勘澹然学扬雄不恨储无甔
　　贤闗蔼多士头角争轩轩中有倦游客虚名厌驰奔学为忠与孝思践阳城言髙秋赋归去戏舞庭闱前东园柿栗熟采摘共盘飱兄弟各赋诗集作棣萼编甲乙二孺子日诵言半干学语三嵗时笑味生甜酸欣然动我懐长夜不成眠归来有此乐亦可终残年
　　吾庐有修竹滳翠凝不干天风一吹拂终夜鸣琅玕黄杨亦嘉树一瓮何团团日暮飞禽归啾然欲求安嗟予欲何为屡涉吴江澜一名竟未就举弹空飞丸对菊赏嘉树聊系予征鞍
　　商飊起何处古树生秋声肃肃夜气寂悠悠月华明兀兀念前古孜孜殚寸诚黙黙守孤陋兢兢防满盈兴至役诗匠愁来驱酒兵自适布衣愿未觉青衫荣长防与赤脚亦足供使令
　　鲜鲜霜中菊谁云晩不好开日即重阳虽晚亦同蚤对景便须醉浮生苦难保胡为楚大夫不饮致枯槁何如醉乡人虽醉亦有道
　　同莫教授朱县丞朱司理游西园
　　黎明出城郭偶作西园游春浅花未都池寒緑初抽湖山欲纵目烟霭浮不收初来兴非浅心赏殊未酬赖有三君子清谈洗牢愁更期春色浓携酒泛仙舟
　　薛师约抚干召饭于圆通寺主僧防茗索诗
　　緑暗梅欲雨风薫麦初秋官舍厌卑湿僧庐访清幽儒餐惯蔬饭道话便茶瓯鉴湖倘容觅杖屦时来游
　　同钱用明用章游白石岩
</div>
    <div class="pagination">
<a href="御选宋金元明四朝诗_page55.html">上一页</a><span>...</span><a href="御选宋金元明四朝诗_page51.html">51</a><a href="御选宋金元明四朝诗_page52.html">52</a><a href="御选宋金元明四朝诗_page53.html">53</a><a href="御选宋金元明四朝诗_page54.html">54</a><a href="御选宋金元明四朝诗_page55.html">55</a><span class="current-page">56</span><a href="御选宋金元明四朝诗_page57.html">57</a><a href="御选宋金元明四朝诗_page58.html">58</a><a href="御选宋金元明四朝诗_page59.html">59</a><a href="御选宋金元明四朝诗_page60.html">60</a><a href="御选宋金元明四朝诗_page61.html">61</a><span>...</span><a href="御选宋金元明四朝诗_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
