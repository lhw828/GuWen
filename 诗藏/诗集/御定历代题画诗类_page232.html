<!DOCTYPE html>
<html>
<head>
    <meta charset="UTF-8">
    <title>御定历代题画诗类 - 第 232 页/共 269 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代题画诗类 - 第 232 页/共 269 页</h1>
    <div class="content">　　瑶池积雪与天平西极空闻八骏名玉殿重来人世换萧萧苜蓿汉宫城
　　姚少师所藏八骏图　　　　　【眀】曾　棨
　　周家八马如飞电夙昔传闻今始见锐耳双分秋竹批拳毛一片桃花旋肉騣叠耸髙崔嵬权奇如此眞龙媒霜蹄试蹋层冰裂骏尾欲掉长飇回瑶池宴罢归来早络月羁金照京镐紫鞚飞时逐落花雕鞍解处眠芳草由来骏骨健且驯弄影骄嘶不动尘有时渴饮天津水五色照见波粼粼圉官骑来难久驻饮向春流最深处珠衔寳勒不敢疎直恐飞腾化龙去古来善画韦与韩此画岂同凡马看人间造次不可得苜蓿秋深烟雨寒
　　赵松雪八骏图　　　　　　　【明】王　泽
　　赵家王孙擅好书更复画马如江都尝从玉堂罢春直惯冩天马随监奴马来西宛龙八尺势或怒惊如鹊立似疑初浴荥河波身上龙纹五花湿王孙写骏不写形运思巳入天机精都将临池古书法落笔一扫千人惊今逢此图乃八匹老我见之惟叹息人间驽骀漫纷纭天上龙纹谁购得忆昨八骏登瑶池昆仑万里天西陲风行电迈景恍惚翠蕤不动天王旗古来八骏虽巳矣房星在天还不死雄姿伏枥世岂无胡乃惟称穆天子
　　独骏图　　　　　　　　　　【元】毛直方
　　连天苜蓿青茫茫盐车鼓车纷道傍独骏汗血不可当权奇倜傥晦若藏五之六之无留良如此独歩何堂堂日三品豆愼所甞天闲逸气谁能量一尺之棰五尺缰了与辔络倶相忘太仆御直俨冠裳庭前榻上婉清扬有诏有诏且勿忙一洗凡马銮锵锵我观此图笔意长欲言尚寄田子方
　　书韩干二马　　　　　　　　【宋】蘓　轼
　　赤髯碧眼老鲜卑回策如萦独善骑赭白紫骝俱絶世马中岳湛有妍姿
　　韩干二马　　　　　　　　　【宋】蘓　辙
　　玉带胡奴骑且牵银騣白鼻两争先八方龙种知何数乞与岐邠并锦鞯
　　题两马图　　　　　　　　　【宋】晁说之
　　前马去骎骎年少意有余后马追驰骤喘杀肥髯奴
　　李龙眠二骏图　　　　　　　【元】王　恽
　　突啮相忘络脑羁沙平春静草凄迷后人莫作丹青看特爲南华释马蹄
　　辽夏寻盟静塞尘駉駉归逸华山云当时騋牝三千匹办与龙眠策画勲
　　跋龙眠二骏图【二首　　　　　元】王　恽
　　玉塞沙平苜蓿繁渥洼春水泛晴澜几时扈从长杨猎一片红云拂绣鞍
　　汉家天子狩阴山万马凭凌汗血殷早晩华阳春草地駪駪得似画图间
　　二马图　　　　　　　　　　【元】王　恽
　　振鬛长鸣万马瘖肯敎闲损络头金多应纵驾华清去飞过宫前御柳阴
　　题二马图　　　　　　　　　【元】贡师泰
　　铁喙騧连钱骢何年堕影江水中蒲梢西来八尺龙天闲十二爲尔空五花云锦吹东风
　　题二马图　　　　　　　　　【元】陈　基
　　一种权奇产渥洼暖风晴日过平沙寻常不敢施鞍鞲知是君王白鼻騧
　　题二马图【二首　　　　　　　元】张天英
　　奚官浴马试与骑一匹受鞍一匹嘶房星之精四飞去昭陵风雨夜凄凄
　　沙陀义儿御两马正从梁晋争天下惜哉不见夹寨破杨五功名竟独跨
　　二马图　　　　　　　　　　【眀】张以宁
　　草软沙平日暖天相摩相倚最相怜无端走上长楸道喷玉争先掣电邉
　　双驭图　　　　　　　　　　【明】张　羽
　　内官妆束様能齐宛洛春风信马蹄共说放朝无一事看花直到夹城西
　　二马图　　　　　　　　　　【明】姚　绶
　　圉人牵来马二种黄白紫骝气骁勇一朝贡献入天闲呈之大廷沐天宠玉河雨晴春水满卸鞍浴罢东风暖牵还双控尚不骑金隄芳草青犹短青青草短非田野此马非伏盐车者世无伯乐价谁增那似王孙画中写曹韩巳久何可作古法相传只如昨化龙犹恐乗长风松雪斋前去挥霍君不见房星光堕渥洼水絶世神驹定飞起
　　二马图　　　　　　　　　　【明】吴　寛
　　紫骝嘶逐玉花骢曾是沙塲百战功今日奚官重翦拂落花芳草灞陵东
　　题赵文敏画两马行　　　　　【明】王世贞
　　后马斑黄前马黒两马八蹄如雪白前人衫绯后人碧后人上马如上壁前人回首顿其辔后马蹄骄欲前逝一跃双争日月轮齐驱竞吐风云气吴兴笔底蟠权奇前身伯乐眞马师饮龁立卧皆天姿我闻南人使船如使马胡不画一小艇凌涟漪吁嗟嗟龙种骨立天西陲
　　韩干三马　　　　　　　　　【宋】蘓　辙
　　老马侧立鬉尾垂御者髙拱持青丝心知后马有争意两耳微起如立锥中马直视翘右足眼光巳动心先驰仆夫旋作奔佚想右手正控黄金羁雄姿骏发最后马回身奋鬛眞权奇圉人顿辔屹山立未听决骤争雄雌物生先后亦偶尔有心何者能忘之画师韩干岂知道画马不独画马皮画出三马腹中事似欲讥世人莫知伯时一见笑不语告我韩干非画师
　　咏李伯时画韩干三马【次蘓子由韵简伯时兼寄李徳素】
　　【宋】黄庭坚
　　太史琐窻云雨垂试开三马拂蛛丝李侯写形韩干墨自有笔如沙画锥絶尘超日精爽若失其一望路驰马官不语臂指挥乃知仗下非新羁吾尝观览在坰马驽骀成列无权奇缅怀胡沙英妙质一雄可将十万雌决非厮养所成就天骥生驹人得之千金市骨今何有士或不值五羖皮李侯画隐百寮底初不自期人误知戏弄丹青聊卒歳身如阅世老襌师
　　题李早女眞三马扇头　　　　【元】张　翥
　　金源六叶全盛年明昌正似宣和前寳书玉轴充内府时以李早当龙眠想当画院供奉日饱阅天闲万奇骨等闲游墨落宫扇骏气凌风欲超忽雾鬛风鬉剪剔新郎君标格玉爲人四带纱巾绣衣领醉鞭蹋尽燕台春一声白鴈黄河莫岂料征蹄竟南渡回首西风障战尘女仙空抱琵琶去
　　三马图【二首　　　　　　　　元】陈　旅
　　豹股龙膺百战余凌烟长櫑载璠璵时平不出横门道愿爲君王驾鼔车
　　郊原春草緑防茸三马萧萧柳外风曹霸当年眞絶技只描阊阖玉花骢
　　题开元三马图　　　　　　　【元】胡长孺
　　牧马极盛开元中上闲十二皆游龙时平千里不自效嘶声脱吻生悲风流传八骏苦诡怪乐歌天马徒能工岂如杜句曹韩画流云飞电玉花骢吟诗展巻何独此未可与此争先雄重瞳玉色五百载阶榻相向将无同谁人临摹得髙意印章彷佛龙眠公但存大畧见神骏未傅五彩分风鬉俯仰布置号进槀图成欲上明光宫安定王孙固英物锦标象轴留其踪愿言藏袭不浪出骏骨隐隐惊盲聋秖今驽骀厌刍豆盐车未赎汗沟红
　　题唐申王三骏图　　　　　　【元】丁鹤年
　　三骏英英出渥洼太平刍束饱天家谁知百战平河北汗血功归狮子花
　　题四马图　　　　　　　　　【元】薛　汉
　　世上驽骀凡目秖今谁识马中龙昂头振鬣长鸣处似向秋风诉未逢
　　唐人四马卷【四首　　　　　　元】宋　无
　　金衔初脱齿新齐蹄玉无声赤汗微昨日杏园春宴罢满身红雨带花归
　　簇仗回来玉勒闲黄门牵向落花间君王不爱长杨猎嘶入春风十二闲
　　霜蹄蹋月早朝回尾弄红丝拂紫苔日暖龙池初洗罢尚方闻进御鞍来
　　太仆新调试锦鞯九重日色照连钱春来兴庆池边路偏称宫中软玉鞭
　　题伯时画温溪心等贡五马　　【宋】陈与义
　　漠漠河西尘几重年来画马亦难逢题诗记着今朝事同看聫翩五匹龙
　　题李伯时画五马图　　　　　【元】戴　良
　　呜呼良马不世出今人但寻李侯笔五龙忽堕白云乡海角孤臣看自失太平天子开明堂前驱麒麟后鸾凰当时此马来万里想见顾盼生风霜龙眠老仙亦如此挥毫谈笑羣公里官闲禄饱少尘埃雾阁云窻天上起风流转眼余山河人间荆棘何其多临风卷图三太息此马今存知奈何
　　宋学士所藏五马图　　　　　【元】程钜夫
　　朝饮幽并暮秣吴龙膺凤眘紫方矑承平得此宁无用可惜人间只画图
　　五马图　　　　　　　　　　【元】王　冕
　　太仆济济唐衣冠五马不着黄金鞍饮流系树各有适未许便作驽骀看鬣萧萧緑云耸喷沫长鸣山岳动世无伯乐肉眼痴那识渥洼千里种官家去年搜骏良有马尽拘归监坊遂令天下气凋防驴骡馲争腾骧只今康衢无马迹得见画图差可识画图画图奈尔何抚几爲之三叹息
　　集杜句题五马图　　　　　　【元】韩　性
　　使君五马一马骢声价歘然来向东飞电流云絶潇洒迥立阊阖生长风肉鬉磊块连钱动大宛立仗青丝鞚不须对此成叹嗟古来才大难爲用
　　五马图　　　　　　　　　　【明】镏师邵
　　渥洼水中座龙马房星之精自天下星奔电掣势莫当岂比寻常驾辕者竹批峻耳铁作蹄雄姿飒沓精权奇日行三万等歴块未许八骏相追随今观此图凡五匹画史经营各臻极就中一匹是真龙异质殊形人莫识沧溟气含云雾凉蹴齧顾盼思腾骧神奇变化在顷刻素壁高堂安可常
　　题五马图　　　　　　　　　【明】李　晔
　　开元四十万匹马谁是超然出羣者曹韩笔力非不工须信眞龙最难写眞龙只有拳毛騧太宗骑此开唐家雄姿猛气世无敌当年识者久叹嗟吴兴公子画五匹满眼风云起萧瑟一匹玉花齧且骄一匹飞黄甚飘逸駮文殊者一匹雄一匹紫电奔长虹中央正立一匹胡青骢遂令四马皆下风想见承华春苜蓿此马由来字天育殷红盘袍帽纹縠奚官杖策来监牧花萼楼前风日迟五王宴罢何逶迤乃知画师用心苦俟我落笔题新诗
　　李判府五马图　　　　　　　【明】罗　泰
　　黄堂时并驾紫陌事驱驰导从归来晩奚官控秣时腾身思渥水弄景忆瑶池西上还家日应辞白玉羁
　　五马图歌【有序　　　　　　　明】李维桢
　　汉太守四马加秩中二千石乃右骖故以五马爲贵今州在郡下守州者遂称五马大夫矣陈生拜盐官秩与州守等客以五马图赠属余爲歌
　　神龙游戏下滇池池波鼎沸半龙漦化作龙驹五汗血雄风闪电相追随谁爲羁馽来燕市燕市黄金台巳矣低垂两耳驾盐车画熊朱轓不得使骧首景光悬匹练骄嘶意气腾千里君不见司马相如蜀赀郎长吏前驱谢鴈行当其困阨酒垆间但有犊鼻无骕骦相士失贫相马瘦世人但知牝牡与骊黄一朝邂逅九方臯目爲丞相头爲王九逸八骏在天闲二千石粟安足尝
　　赵承旨天闲五马图歌　　　　【明】王世贞
　　吾闻天子之乗有六马五马无乃诸王侯飞黄一骨立天仗兹者廿足闲清秋有金不敢将络头奚官屛立气致柔玉毫如霜落劲刷俶傥暂摄归优游银槽苜蓿露不收緑波溢吻芬锦鞲悬蚕齿戛快自酬宛如双虹籋云浮功成身贵人不知奉车骖乗白玉墀君王纵复日三顾此足敢忘追咸池吴兴学士曹韩师冩出蹀躞千金姿得非饮至平南时数百万匹皆权奇呜呼渥洼之种悲不悲眞龙却走阴山陲
　　题五马浴川图　　　　　　　【明】陈敬宗
　　翩翩天廏五龙媒太液池中浴未回身散玉花云影动日流星彩镜光开负图似向荥河出孕质疑从渥水来明日彤墀齐立仗总承恩泽下蓬莱
　　题方起莘五马图　　　　　　【明】唐桂芳
　　徐君平生爱马癖徃徃画手称无敌百年物化形影存流落生绡总陈迹今看五马各异色两匹骊黄一匹白一匹翠刷云满身一匹虹奔汗流血奚官亦复可怜人笑拂青丝事羁靮就中谁解骁腾姿背立如龙俄八尺不踶不齧有余闲回视神光恍相射得非念同槽枥悲御者非人常乏食低头帖耳或内伤十二闲中推第一而今蹭蹬老可欺空伴驽骀无赏识呜呼不幸世运遭囏虞岂比唐时太平日牵来锦绣动成羣玉鞍未卸黄金勒丹墀昼静柳阴移一防花飞堕香雪毛仲也是廏养儿嫁女传宣出宫掖宫掖惯听鼓节声敎舞衔杯增戏剧酒狂大叫问梅花何似龚黄二千石
　　五马图歌【赠郑　　　　　　　明绍兴】顾　璘
　　画图五马云锦文谁其有者郑使君房星降灵渥洼裂龙种迈出驽骀羣金河蹴蹋精爽振玉珂脱落权奇分使君人异马亦异气槪万里含风云四明美政那可状闾井小儿知礼让风化浑期太古前功名特出诸侯上昨乗此马朝王正锦鞯光照长安城天闲緑駬盈万匹此马一过人皆惊郑君五马眞绝奇盐车局促将何爲穆王正要追风足报尔王良伯乐知
　　题昭陵六马图　　　　　　　【元】陈　基
　　秦王六马一何骁生死同心鄂与褒酣战毎将戈止日并驱长使血生毛流传弟子初名干服事将军老姓曹貌得眞龙九重上昭陵刻石世同高
　　任月山七马饮饲图　　　　　【明】吴　寛
　　一马初饮泉三马共啮草二马欲饮一未啮七马絷维俱枥皁圉人饮饲亦良苦莝草汲泉须美好驱驰正用千里力不使尔渇使尔饱尔如无用却徒然天闲肥马云锦连
　　明皇九马图　　　　　　　　【宋】刘子翚
　　书生兀兀园不窥见马岂辨骝与骓开图九骏立突兀摸索知是眞龙儿奔雷蹴蹋原野动曳练惨错风沙随华缨金络岂不好矫首奋迅那容羁吾闻取骥如择士竞爱妥帖惊权奇士怀倜傥众论斥马有顦顇羣驽欺六闲豢养固恩厚横气摧折常鸣悲丹青傥不逢妙手万世岂识眞龙姿因思中原政格鬬铁骑倏忽银山移着鞭安得致此物掩画四顾徒歔欷
　　九马图　　　　　　　　　　【元】袁　桷
　　九衢尘沸各低头水暗荒陂得自由矫首天池欲归去乗风缓从玉皇游
　　题月山公九马图手卷【爲任伯温元赋　有序】杨维桢
　　任公月山九马图一卷马官控而立者二渇饮者二赴饮者一共枥秣者二立而昂首回顾者二昔韩干善画马实出曹将军霸唐之画马称曹韩而杜子美评曰干惟画肉不画骨则干犹未暇入曹将军室也今公所画法备而神完使在开元间未知与霸孰先后岂独方驾干而巳哉其孙士珪出卷求余言故爲赋卷尾
　　任公一生多马癖松雪画马称同时巳知笔意有独得天育万骑皆吾师房精夜堕池水黒龙出池中飞霹雳图中九马气俱王都防青骢尤第一一马饮水水有声两马龁草风雨生其余五马尽奇骨蛮烟洗尽桃花明君不见佛郎献马七度洋朝发流沙夕明光任公承旨写神骏妙笔不数江都王任公一化那可复后生画马空多肉此图此马无人看黄金台高春草緑
　　任月山九马图　　　　　　　【明】吴　寛
　　前元画马任月山九马意态皆天闲开图似具方臯眼不在骊黄牝牡间日午归来千里道渴者饮泉饥龁草风前汗血流未干仍见双蹄腾枥皁曹韩巳远图有无犹頼杜老诗如图慨予何以慰马癖空对騄駬并騊駼唐家自得王毛仲一时下乗千金重此图卷却勿浪开旅獒日日宜蒙诵
　　题韦偃十马图【二首　　　　　元】王　恽
</div>
    <div class="pagination">
<a href="御定历代题画诗类_page231.html">上一页</a><span>...</span><a href="御定历代题画诗类_page227.html">227</a><a href="御定历代题画诗类_page228.html">228</a><a href="御定历代题画诗类_page229.html">229</a><a href="御定历代题画诗类_page230.html">230</a><a href="御定历代题画诗类_page231.html">231</a><span class="current-page">232</span><a href="御定历代题画诗类_page233.html">233</a><a href="御定历代题画诗类_page234.html">234</a><a href="御定历代题画诗类_page235.html">235</a><a href="御定历代题画诗类_page236.html">236</a><a href="御定历代题画诗类_page237.html">237</a><span>...</span><a href="御定历代题画诗类_page233.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
