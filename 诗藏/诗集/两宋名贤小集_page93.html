<!DOCTYPE html>
<html>
<head>
    <meta charset="UTF-8">
    <title>两宋名贤小集 - 第 93 页/共 365 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两宋名贤小集 - 第 93 页/共 365 页</h1>
    <div class="content">　　归雁
　　天末惊风急江湖夜思长悲鸣愁絶塞接翼冐清霜泽岸多缯弋云间乏稲粱茫然栖息地饮啄欲何伤
　　感事
　　世事浮云薄劳生一梦长散材依栎社幽意慕濠梁风激鹰鹯迅霜残草木黄投闲如有约早晚问耕桑
　　过闗山
　　牢落闗山路年来倦徃还长随流梗泛有愧白云闲亲逺江天外魂劳梦想间然游子泪挹尽复汍澜
　　次防思睿见寄
　　圣贤千古愧难攀力学方忧敢自闲顾我乆抛声迹外惭君犹挂齿牙间平生计拙心长在解帯髙风志未还捧檄于今非得已漫劳魂梦绕溪山
　　次防蔡武子书懐
　　放形锄色恐成光斵垩能令鼻不伤自信放鱼真得计却怜挟策亦亡羊刃投有间多余地语到无言輙自忘扰扰世纷何足问松终日独徊徨
　　感懐寄乡友
　　漫浪人间已十年簿书扰扰曰羁纒朱公漫有千金璧季子初无二顷田篱下蹲鸱余晚实云间紫鼈奋新拳淹留寸禄空囬首一望乡闗一怅然
　　赠致政杨孟坚宣徳【孟坚歴三世不改官而诸弟子各有第宅故以杨陆为比】
　　子云论荐有王音【孟坚累为达官所荐】陆贾年来老境侵自守一官歴三世退令诸子分千金平生器业成幽梦白首功名负壮心頼有新诗轻万户未须投绂叹堙沉
　　广文官冷竟谁怜空负才名四十年【孟坚及第已四十年】萧散欲寻濠上侣飞扬还作酒中仙龙章绣绂荣何在鹤氅纶巾静自便遥忆瀬溪风物好胜逰应不愧斜川
　　夜雨
　　似闻踈雨打篷声枕上悠扬梦半醒明日觉来浑不记隔船相语过前汀
　　重经乌石铺
　　夹屋青松翠霭中去年经此亦匆匆重来乌石冈头路依旧松声带晓风
　　江上
　　寒云羃羃结秋隂月淡霜娥冷不禁更祝江波休荡漾莫令清影碎浮金
　　黄彦昭时思阁【前有连理桧】
　　狐丘鎻千岑层阁跨云起永懐霜露思时未荐醪醴敬宗贵收族蛰蛰神亦喜故令傲霜根骈枝连理黄侯渥洼种一跃不容拟庆源如归墟万壑自奔止终见君子乡乃是鸣珂里
　　江陵令张景常万巻堂
　　民生结防初异宇本同体谁令四目翁破肉作疮痏龙出河洛兹理固天启张侯瑚琏姿髙歩轶前轨买书费千金充屋未云已六经滀溟渤百家襍原委中流涌千波举体惟一水参前真有趣万古一凭几毫端吐竒芬溢目丽纨绮防言窥圣域妙应期得髓黙坐筌蹄忘斯文亦糠粃
　　送蔡安礼
　　眷言与君违寤寐念徃昔结欢自童稚分比胶投漆乖离成参商出没俱齐汨羲和鞭日御过眠飞鸟疾五载一相逢俯仰如昨日论情方缱绻念子又何适行矣不可留惝恍心若失人生惟所遇行止或使尼况复各宦游聚散何可一嘤嘤黄鸟声上下求其匹俛首聴遗音飘零泪横臆
　　题愚斋
　　结庐依林丘回峰争盘纡下阚清池渊凭轩数游鱼飞阁出云表浮烟袭簪裾中有傲世士脱畧自谓愚髙义轻籝金贻谋有诗书青编富充宇散秩罗琼琚鳞鳞壁间题一一露瑚嗟予久昏塞荒蹊少耘锄昌黎已隔世将焉问夷涂道逢北山公荷锸时与俱皎皎河曲叟朋侪共歔歔髙斋一来游豁然心神舒篱东有余址谁能薙榛芜结茅可容席一瓢来此居寄谢陶彭泽何必爱吾庐
　　童氏必大亭
　　超遥武夷翁霞衣烂朝日作亭依云根望圹兹焉息仙游去不返孤立巳陈迹身虽编齐贻谋有遗则庆流终必大名亭以为识伊昔晋公堂三槐手亲植扶踈满庭阴貂蝉映圭璧黙视天人际召应齐律吕闾门容轩车兹里固可必终见童氏里鸣珂声赫奕
　　江上晚步
　　镜潭磨青空璧月浸江渌揽衣弄清泚炯炯月在掬冷然适我口肝膈贮冰玉流光顷百变一玩不可复归来尽余樽醉卧媚幽独羲娥偶相怜嵗往如破竹余生枕中付勿问黄粱熟
　　寄湘乡令张世贤
　　身游羿彀偶相逢安得初终若駏蛩道学未容窥阃奥吏师应许叩邻封萧条此意君谁问落拓防官我更慵卢白回旋真戏事傍观无用气填胸
　　县斋书事
　　朱颜凋尽鬓防鬖世路低回老益慙偶影独游聊自适谈书不辍竟何堪神炉黙黙金徒踊螘蛭纷纷梦正酣误把此身撄世网自纒徽纆信如蚕
　　临川驿偶成
　　冉冉朝仍暮萧条官舍幽闭门三尺雪触物一虚舟虫蠧生涯尽萍漂世事浮尚思方技学多病未能休
　　晚泊遇雪
　　向晚惊风急飘零雪满坰气升云羃羃天逺月溟溟寒色终无赖丰年漫寄声餔糟吾不惯强醉复还醒
　　偶成
　　天逺何须问劳生聴若何犂鉏三畆足栖息一枝多白雪宁堪冒清时只浪过好寻明月影醉舞自婆娑
　　除夜感懐
　　嵗律已云尽思家日日深二年为客恨千里倚门心节物罗樽俎儿童学语音然如在目恍惚梦难寻爱日乖予愿亲颜长在心逺游仍换嵗华髪想盈簪永夜谁同席残杯忆共斟相思空有泪挥洒满衣襟
　　次韵钱帐计
　　骎骎羲驭定难羁过隙跳丸日夜驰但见光阴如掣电却寻【缺】　巳当朞飞黄汗血宜千里秋鹗乘风此一时芝草鳯凰真美瑞清明应有退之知
　　和张倅行县
　　江浮叠巘弄清辉云外防鸿江上归击目自多幽兴在挥毫时见彩笺飞应愁零雨侵星驾好为援戈却晚晖帝室正须调鼎鼐动移寄语不须讥
　　防干游光大示犀老
　　山横杳霭有无中叠观层台一梵宫万轴琅函方杜口数声鸣鸟正谈空溪云抱影侵行屐香篆飞烟袭晚风薄宧羁人如接槢自慙来往苦匆匆
　　王簿清辉亭
　　黛染烟螺拂槛低抱城流水緑逶迤澄澜碎影揺青镜斜日沉晖隠半规坐上盈樽无俗客壁间照夜有新诗登临巳动忘归兴况复清谈足解頥
　　寄长沙簿孙昭逺
　　阳城衰晚拙催科阖寝空惭罪亦多祭灶请邻君自适载醪祛惑我谁过猗猗庭有兰堪佩寂寂门无雀可罗归去好寻溪上侣为投缨绂换渔蓑
　　安礼以宏词见勉奉寄
　　吏部文章世所珍终慙无补费精神浮名肤外増余賛薄宧戈头寄此身养志吾方同邴曼谈书谁复问山賔自怜坐顷三遗矢衰晚那能用楚人
　　秋晚偶成
　　纎纎晚雨洗秋客庭树萧然防防风万籁自鸣羣物外四时长在不言中坐临流水襟懐冷卧对浮云世虑空寂寞一防吾自适客嘲从更议扬雄
　　临川道士
　　风雨离山驿防桥危欲颠去心奔逸骥行路上青天鴈序江湖乐云归岛屿连悠悠逺征客千里独茫然
　　旅舍书事
　　出懒乖时尚支离与世殊馈浆惊御防避虎愧阳居触事纷难解忘形色易锄不须修混沌机械本来无
　　过清溪渡
　　天濶江衔雨防防上客衣潭清鱼可数沙晚鴈争飞川谷留云气鹈鹕傍钓矶飘零沧海客欹倒一帆归
　　泛江至土坊
　　万顷江湖逺孤乘一叶船雁飞云外字篷掩水中天波静橹声息风防帆影偏回环聊注目浩荡接清烟
　　秋日有懐寄从弟表民丁伯父忧
　　羁旅吾方困哀思汝正烦望云愁雁序回首忆鸰原北圃蔬还盛东轩菊想繁飘零不相见沾洒独忘言
　　淮上独酌
　　亷繊晚雨洗轻尘天淡云浮夜色新赖有麯生风味好不须邀月作三人
　　緑隂亭上
　　沙边幽鸟傍清漪泷下渔船逆浪归身在辋川图昼晴空惟欠雪花飞
　　溪上
　　悠扬春梦成幽兴冷落溪光醒酒魂天濶云浮遮不尽浪平风遇杳无痕















　　两宋名贤小集巻九十七
　　钦定四库全书
　　两宋名贤小集巻九十八
　　宋　陈　思　编
　　元　陈世隆　补
　　龟山集【中】
　　山
　　衡湘侧南二千里清淑之气常蜿蟺丹砂玉石气所感融结万状非磨镌穷深荒蹊异岱畎不逢禹迹经弃捐苔封土蚀谁复问嶙峋僵卧当市防龟山老叟见之喜鸠徙辇置罗前轩岧峣孤峰露仙掌【有一石如掌】屹若太华青摩天倾崕断壑坐中见葱蒨似玉生云烟初疑祖龙未死日浮梁拟跨咸池渊神号鬼怒驱不前捶击刓磷成枅圏又疑巨人出龙伯掲竿来自昆仑巅连鳌合负云涛翻蓬壸簸荡留平川繄予竟日倚栏槛矫首便欲追灵仙虎轮神马自足驾已觉两腋风泠然琼台浮游与世隔醉傲笑拊洪厓肩山间草木即灵饵含英茹实资长年悠悠广息变今古坐看溟渤成桑田
　　寄练子安教授
　　忆昨吾子客上都我独奔走天南隅各年未壮已多累误投世纲身挛拘飘零今日偶相值乃复咫尺不得与子俱人生委质金在炉大冶鼓铸谁号呼惟愁踆踆走尘土旧业已废成荒芜惜君高才卓荦与世畸雄文洒落珠陆离雷惊电赫转坤轴风号浪击飞天池珊瑚挺榦沧海竭骐驎趋轶不可羁经纶有道世莫知椟中良璧始自竒君不见扶藜隘巷蓬荜居裋褐瓮牖桑为枢拥门轩盖何所慕藜羮自饱非癯如又不见扬雄寂寞守太弃捐覆瓿真可怜折腰小吏昔所耻田园须赋归来篇终当结屋苍厓巅期子相与临清泉投簮解带谢人世拂尘披蠧亲遗编松皴桧老生青烟雨余风弄鸣哀弦低回野兴真有意浮名鹳雀过吾前结欢胶漆常连连从游鹿豕终长年
</div>
    <div class="pagination">
<a href="两宋名贤小集_page92.html">上一页</a><span>...</span><a href="两宋名贤小集_page88.html">88</a><a href="两宋名贤小集_page89.html">89</a><a href="两宋名贤小集_page90.html">90</a><a href="两宋名贤小集_page91.html">91</a><a href="两宋名贤小集_page92.html">92</a><span class="current-page">93</span><a href="两宋名贤小集_page94.html">94</a><a href="两宋名贤小集_page95.html">95</a><a href="两宋名贤小集_page96.html">96</a><a href="两宋名贤小集_page97.html">97</a><a href="两宋名贤小集_page98.html">98</a><span>...</span><a href="两宋名贤小集_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
