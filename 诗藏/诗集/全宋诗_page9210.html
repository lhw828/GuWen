<!DOCTYPE html>
<html>
<head>
    <meta charset="UTF-8">
    <title>全宋诗 - 第 9210 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9210 页/共 11672 页</h1>
    <div class="content">    携朋出远郊，酌酒藉平沙。
    云收远天静，江阔片帆斜。
    离怀与企羡，南望长咨嗟。

徐铉　送勋道人之建安
    下国兵方起，君家义独闻。
    若为轻世利，归去卧溪云。
    挂席冲岚翠，携筇破藓纹。
    离情似霜叶，江上正纷纷。

徐铉　送严秀才下第东归
    世胄今为旅，多才懒自营。
    坦怀君子道，惜别故人情。
    归棹春潮满，郊居海月明。
    雄文不轻售，须待最高名。

徐铉　送杨郎中唐员外奉使湖南
    江边微雨柳条新，握节含香二使臣。
    两绶对悬云梦日，方舟齐凡洞庭春。
    今朝草木逢新律，昨日山川满战尘。
    同是多情怀古客，不妨为赋吊灵均。

徐铉　送应之道人归江西
    曾骑竹马傍洪涯，二十余年变物华。
    客梦等闲过驿阁，归帆遥羡指龙沙。
    名题小篆矜垂露，诗作吴吟对绮霞。
    岁暮定知回未得，信来凭为寄梅花。

徐铉　送元道人还水西寺
    李白高吟处，师归掩竹关。
    道心明月静，诗思碧云闲。
    绿树寒凌雪，飞泉响遍山。
    自惭丘壑志，皓首不知还。

徐铉　送頵道oo还西山
    尝忆洪崖涧，穿云路万寻。
    曾经照玄鬓，未得卸朝簪。
    老去驰庄蝶，年来有越吟。
    羡师从此去，旧隐翠微深。

徐铉　送赞宁道人归浙中
    故里夫差国，高名惠远师。
    君恩从野逸，归棹逐凌澌。
    旧访暗无念，牵怀亦有诗。
    因行过秦望，为致李斯碑。

徐铉　送曾秀才
    淦水神仙宅，　　山夹县楼。
    吾孙好诗句，归咏故乡秋。
    紫竹遮书幌，红蕉拂钓舟。
    东堂有平路，莫谒外诸侯。

徐铉　送曾直馆归宁泉州
    常怜客子倦征岐，谁似曾郎得意归。
    厅琐石渠封简册，手持仙桂拜庭闱。
    舯横剑浦凌清濑，马过猿岩点翠微。
    却笑辽东千岁鹤，下来空叹昔人非。

徐铉　送张学士μ′西川
    右蜀分忧辍近臣，翩翩旄节下青冥。
    单车唯载文机石，夙驾长先使者星。
    已有清风驰栈道，犹酣别酒过长亭。
    佗年报政徵黄入，留取文翁旧典刑。

徐铉　送郑先驱辈及第西归
    春晚缑山路，华光满翠微。
    怜君持郄桂，归去丰莱衣。
    故国几人在，浮生万事非。
    唯当拭病眼，看子九霄飞。

徐铉　送周郎中还司
    忆在庐山始识君，当时惟拟共眠云。
    那知身计关前定，却向人间逐世纷。
    紫阁峰前欣独往，银台门里叹离群。
    青囊旧有登真诀，莫遣闲人取次闻。

徐铉　送周味道秀才东归见别依韵
    庭闱劳梦想，孤棹度江关。
    骏马犹论价，荆蓝且抱还。
    晚花萦彩服，疏雨映家山。
    频见春官说，明年待铸颜。

徐铉　送周员外之达
    之子敷王泽，迢迢蜀栈东。
    颁条有馀刃，对酒与谁同。
    身占贤良籍，家传道德风。
    远民思静理，即此是阴功。

徐铉　送朱先辈尉庐陵
    我重朱夫子，依然见古人。
    成名无愧色，得禄及慈亲。
    莫叹官资屈，宁论活计贫。
    平生心气在，终在静边尘。

徐铉　宿蒋帝庙明日游山南诸寺
    便返城闉尚未甘，更从山北到山南。
    花枝似雪春虽半，桂魄如眉日始三。
    松盖遮门寒黯黯，柳丝妨路翠毵毵。
    登临莫怪偏留恋，游宦多年事事谙。

</div>
    <div class="pagination">
<a href="全宋诗_page9209.html">上一页</a><span>...</span><a href="全宋诗_page9205.html">9205</a><a href="全宋诗_page9206.html">9206</a><a href="全宋诗_page9207.html">9207</a><a href="全宋诗_page9208.html">9208</a><a href="全宋诗_page9209.html">9209</a><span class="current-page">9210</span><a href="全宋诗_page9211.html">9211</a><a href="全宋诗_page9212.html">9212</a><a href="全宋诗_page9213.html">9213</a><a href="全宋诗_page9214.html">9214</a><a href="全宋诗_page9215.html">9215</a><span>...</span><a href="全宋诗_page9211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
