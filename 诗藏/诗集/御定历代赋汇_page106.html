<!DOCTYPE html>
<html>
<head>
    <meta charset="UTF-8">
    <title>御定历代赋汇 - 第 106 页/共 143 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代赋汇 - 第 106 页/共 143 页</h1>
    <div class="content">　　感去燕赋【有序　　　　　　　明】区大相
　　孟郁韩子旅寓京邸为去燕赋以见志韩子曰始吾见斯燕之来也见其巢且育也兹又见其去也而吾乆困羇旅欲归未得于是重感而赋
　　何羽族之微细类发迹乎海湄惧皎洁之易污常守黑以为仪顾雕梁而并下绕夏室以栖迟其出入也逢鹰凖而不避其近狎也若鸥鸟之防机且夫暑见寒伏春来秋去时节而不愆岂改玉而改度异众鸟之行藏视哲人之出处虽托身于华屋曽不陋乎茅舍采芳沬于芹津含春泥于蕙圃俯拾堕蕋仰粘搏絮将侧翼以度檐乃敛翮而闚户既拮据以成巢亦雌雄之共哺若乃大火移陆盲风动尘苍鹰始击白鴈来賔逝返故国羣飞别人若落叶之辞枝似枯蓬之絶根觉处堂之为累审巢幕之未安翮将舒而婀娜飞渐逺而盘桓潜暗穴以匿影遵海濵而乐饥俟春和而景明复翔集以来斯于是金河逺戍幽闺怨女翼傅短书足纒红缕途悠邈以难将情懑结而不叙而况京国逰人风尘逆旅怅公子之未归盼空巢而延伫
　　鸿赋　　　　　　　　　　　【唐】阙　名
　　翩翩者鸿刷羽疏风賔燕蓟之北旅江湖之中何斯禽之寡识亦隂阳之载通若乃编名汉川栖身禁籞易象嘉其渐陆诗人美乎遵渚晋文以宾客见规齐桓以君臣相许既随轩于良吏亦衔丹于仙女其徳性也肃肃习习缤缤纷纷泛滥緑水翱翔白云飞则有贯集则为羣迹不以沙泥自混貌不以黄自分敏清真之不杂同朴略之无文于是寒月改躔朱星移度苔浓春水草滋甘露园木含荣溪水解沍乃连太隂于北漠遣少阳于南路唼藻而至岂鹰鹯之见猜衔芦以飞何罻罗之足惧至于长距防赏利嘴见升豹以尾而自贵鹑以尾而自矜巢睫之虫终幽微而莫覩垂天之羽竟寥廓而难徴孰与夫鸿也穷逺适纵遐观凌天衢拂青汉横逸翮奋羽仪空违沮泽竟属污池有四海之心而人莫识有八方之气而人莫知年歳蹉跎兮行不返毛羽翕集兮飞未逺愿借势兮自强庻髙翔兮不晚
　　秋鸿赋　　　　　　　　　　【唐】赵　励
　　若夫随阳之鸟翩翩者鸿髙飞晴日长鸣朔风乗秋隂于迥塞结阵影于遥空观其羽翮聨翩出入寥廓念江山而逰逺犯霜露而无托昔年春去爱洲渚之芳菲今日秋来值关河之揺落借如良人逺戍贱妾孤居帷屏旷望意息空疎路杳渺而无恨心婵娟而有余忆紫塞之年尽怨青楼之夜虚莫不闻之者愤惋聴之者涟如罗回文之织锦思系足之边书若乃明月霄悬黄云昼泄牢落天地苍茫溟碣行宛转而初上影参差而不絶愁轻代北之云讶负辽西之雪既而南逰泽国北别沙塲千里万里懐稻懐粱强能鸣以取爱恐不才而见伤所愿免虞人之矰缴得狎君之池塘者也
　　鸿渐赋【以鸿渐路　　　　　　唐适之为韵】陆　贽
　　深不测者道大无疆者空空非羽而何适道非人兮孰通通于道者是谓君子适于空者莫如渐鸿故圣人托象以明义务勤以饬躬将自迩而圗逺必因卑而致崇始其素卵新化青春戏融一之日乳哺衡阳之曲二之日翱翔彭蠡之中且爰居以乐水亦从正而养防毳毛其成洞庭之芳草初緑弱羽云就武陵之繁华巳红而见其进未知其终美夫姿淑伟丽飞鸣有检动靡求栖逰皆逺险思奋志于寥廓且藻容于菱芡升不越次先冒履木之危进而得中爰及于盘之渐渐如何其往有攸措方去渚而戾止俄跻陵而遐顾风水遥辅于羽毛烟云未通于道路嗈嗈相召惊月次而乱趋肃肃连行拂天池而径度信梁燕之莫俦岂谷莺之足慕亦犹九层起于累土千里始于投迹琢玉者日就其功为学者月将其益皆自微以成著固何求而不适异夫出陆抟空骧首矫翮顺寒暑以攸往亘山川而罔隔以言乎鸟也尚不防进以言乎人也如何无思思者所以志道进者所以修辞诚既徃而莫返冀将来而可追防亦有望于斯渐敢不肃然而勉之
　　鸿渐赋　　　　　　　　　　【唐】崔　陟
　　易之为书也八卦分体万象渐通渐之为义也进以得位动而有融故圣人假物筌理爰托喻于兹鸿鸿之为物也迹狎洲渚去轶云空始于干而渐陆竟自卑而陟崇飞则有序和而不同有类夫君子进德修业积微成功陟遐以自迩谋始以利终者哉原夫交颈颉颃乗波澹淡逍遥自得罻罗莫掩匪干时以强进每卑栖而自检虽欲致云霄之髙故必阶磐陆之渐洎乎理翰海表骧首烟路既应日而春来亦随阳而类序行藏不昧于节逰止不愆于素匪亲鳬鹥之羣岂思稻粱之顾诚羽仪之可重奚燕雀之可慕岂比夫鹦鹉衒其羽翮徒矜才以取誉然无罪而见获乡国迢遥箱笼窘迫慕侣心断冲天望隔不阶渐以茍进非忤物而致危岂同年而语哉
　　孤鸿赋【有序　　　　　　　　隋】卢思道
　　余志学之嵗自乡里逰京师便见识知音歴受羣公之眷年登弱冠甫就朝列谈者过误遂窃虚名通人杨令君邢特进已下皆分庭致礼倒屣相接翦拂吹嘘长其光价而才本驽拙性实疎懒势利货殖淡然不营虽笼绊朝市且三十载而独往之心未始去懐抱也摄生舛和有少气疾分符坐啸作守东原洪河之湄沃野弥望嚣务既屏鱼鸟为邻有离羣之鸿为罗者所获野人驯养贡之于余置诸池庭朝夕赏翫既用销忧兼以轻疾大易称鸿渐于陆羽仪盛也杨子曰鸿飞防防鶱翥髙也淮南云东归碣石违溽暑也平子赋曰南寓衡阳避祁寒也若其雅步清音逺心髙韵鹓鸾以降罕见其俦而铩翮墙隂偶影独立唼喋粃稗鸡鹜为伍不亦伤乎余五十之年忽焉已至永言身事慨然多绪乃为之赋聊以自慰云其辞曰
　　惟此孤鸿擅奇羽虫实禀清髙之气逺生辽碣之东氄毛将落和鸣顺风壮氷云厚矫翅排空出岛屿之緜邈犯霜露之溟蒙惊絓鱼之宻网畏落鴈之虚弓若其斗柄东指女夷司月乃遥集于塞门遂轻举于阙至如天髙气肃揺落在时既啸俦于淮浦亦防吭于江湄摩赤霄以凌厉乗丹气之威夷遡商飇之嫋嫋翫阳景之迟迟彭蠡方春洞庭初緑理翮整翰羣浮侣浴振雪羽而临风掩霜毛而旭餍江湖之菁藻饫原野之菽粟行离离而髙逝响噰噰而相续洁齐国之氷纨皓宻山之华玉若乃晨沐清露安趾徐步夕息芳洲延颈乗流违寒竞逐浮沉水宿避暑言归絶汉云飞望鹄而为侣比朱鹭而相依倦天衢之溟漠降河渚之芳菲忽值罗人设网虞者悬机永辞寥廓蹈迹重围始则窘束笼樊忧惮刀俎糜躯絶命恨失其所终乃驯狎园庭栖托池籞稻粱为惠咨其容与于是翕羽宛颈屏气销声灭烟霞之髙想閟江海之幽情何时骧首奋翼上凌太清鶱翥鼓舞逺薄层城恶禽视而不贵小乌顾而相轻安控地而无耻岂冲天之复荣若夫圗南之羽伟而云羡栖睫之虫微而不贱各遂性于天壤弗企懐以交战不聴咸池之乐不飨太牢之荐匹晨鸡而共饮偶野鳬以同膳匪扬声以显闻宁校体而求见聊寓形乎沼沚且夷心于溏淀齐荣辱以晏如承君子之余眄
　　鴈赋　　　　　　　　　　　【晋】孙　楚
　　有逸豫之隽禽禀和气之清冲天时以动静随寒暑而汚隆飒同集于旷野纷羣翔于云中翳朝阳之景曜角声势于晨风族类阜繁数则千亿迎素秋而南逰背青春而北息泝长川以鸣号凌洪波以鼓翼任自然而相徉穷天壤于八极
　　鴈赋　　　　　　　　　　　【晋】羊　祐
　　鸣则相和行则接武前不絶贯后不越序齐力不期而并至同趣不要而自序当其赴节则万里不能足其路茍泛一壑则众物不能易其所临空不能顿其翼扬波不能瀐其羽
　　离缴鴈赋【有序　　　　　　　魏】曹　植
　　余逰于武陵中有鴈离缴不能复飞顾命舟人追而得之故怜而赋焉
　　怜孤鴈之偏特情惆焉而内伤寻淑类之殊异禀上天之休祥含中和之纯气赴四节而征行逺冬于南裔避炎夏于朔方白露凄以飞兮秋风发乎西商感节运之复至兮假魏道而翱翔接羽翮以南北兮情逸豫而永康望范氏之发机兮播纎缴以凌云挂微躯之轻翼兮忽颓落而离羣旅朋惊而鸣逝兮徒矫首而莫闻甘充君之下厨膏函牛之鼎镬防生全之顾覆何恩施之隆博于是纵躯归命无虑无求饥食稻粱渇饮清流
　　夜亭度鴈赋　　　　　　　　　陈后主
　　春望山楹日暖苔生云随竹动月共水明暂逍遥于夕迳聴霜鸿之度声度声已凄切犹含关塞鸣从风兮前侣驶带暗兮后羣惊帛乆兮书字灭芦束兮断衔轻行杂响时乱响杂行时散已定空闺愁还长倡楼叹空闺倡楼本寂寂况此寒夜褰珠幔心悲调管曲未成手舞弦聊一弹一弹管且陈歌翻使怨情多
　　后湖鴈赋【有序　　　　　　明】皇甫涍
　　予每过省闼则见羣鴈后湖之上回翔而不去感而作赋
　　予旧京之羇旅乃散瞩于城隅有违寒之灵鸟矫归翼于朔涂系华林而倾藻纷栖泊于春湖背髙栁之脩岩飘南云以遐征戒俦匹于万里惧矰缴之我撄聊濡迹以逰憩终懐土而思萦日凝光而西坠山倒影于寒渚唼澄澜以羣浮仰崇冈而延伫亮丰草之可依愁繁氛之袭予忽反顾以惊鸣振轻羽而孤迈濯烦襟于长霄去寰流之尘隘言緤马以悠悠感微禽而永喟
　　来鴈赋【有序　　　　　　　　明】俞允文
　　明府大梁王公以亷平惠爱为邑而尤以文学縁饰之百姓乂宁彬彬有单父之理隆庆二年冬十有一月公在防事忽有翔鴈降于公庭依迟宛颈留止不去公乃异而畜之不以笼槛益用柔驯咸谓公之理行不唯孚于民而且暨于翔泳矣昔祢衡为黄射赋鹦鹉韦诞为曹公赋山鸡然皆获自林虞因以致献犹欲侈之于辞矧夫兹鴈雍雍实有来仪之徴由是士之及公门者并为赋以献允文衰蹇伏迹蓬枢公尤礼之齐以古人之度目睹美其可阙而无述乎敢輙毕其愚悰用嗣斯作其辞曰
　　有寒门之逸禽禀壹性之纯贞絶大漠以安集介二岭之峥嵘才识机而逺害性知时以通灵故其族类虽繁飞翔有序唼食相召鸣号同趣劲翮蹼足黄喙羽泛素壑而并游矫泰清而轩翥伊兹禽之特殊何燕雀之足比爰取象以明义亦表徳于嘉礼若乃蓐收戒节月壮霜凝衰草共黄云一色飘沙与紫塞俱平万里萧条天髙气清乃违寒而就燠咸啸侣而鸣羣度关山之无极翩嘹嘹以南征望烟路而中憩遵枉渚以自营忽苍茫以颓落趋单父之诤庭且其容止柔驯徘徊延伫无笼槛以羁縻甘戢翼而自弭岂闇雾之相失将疾风之乍惊惧鸷击之遄迫怯虞机之见撄抑毛羽之摧瘁竟偏特而伶俜顾日暮而途逺怅中心之有惩遂归仁于君子偶来仪之瑞徴于是饲以稻粱丰其肌体谅俎味之至珍终周防以休处及夫洞庭水緑吴苑花繁青春丽兮燕已还望故乡兮渺关山嗟俦侣之偕逝独栖迟而莫从遭此世之崄巇罹惨毒之切躬幸微躯之见托荷盛徳之能容辑风云之遐想狎阶墀之近踪庻承君之惠渥长保已而永终
　　孤鴈赋【有序　　　　　　　　明】薛　蕙
　　孤鴈感物也涡水上有孤鴈随人家畜鵞鹜辈以取食人或逐之輙飞去入左右洲渚间然终不逺也予逰城西有野人指示予心恻然伤焉因作赋云
　　遵长河之峻阪出城隅以西徂望鸿鴈于河涘伫徬徨而独居容貌憯以愁顇音凄怆而号呼伊斯鸟之嘉淑产异质于幽荒体贞信之至性动静一其有常固羽族之殊特众鸟孰可与比伉故其行不失时止必择所暖北逝先寒南下既冒险而涉危曾不恤夫勤苦惟众鸟之多智曰庇生之得宜弗一遘于艰难羡暇豫之无期或巢山巅或逰海涯奋首虹霓濯翼天池托户牖之巍巍下民莫得以或窥足无虚跖翼不勤飞资饮啄于寻丈迁徙弗逾乎旬时何斯鸟之劬劳增荼毒其曷已将材质之不伦固天命之难俟瞻北都与南国念室家之靡止道路夐以辽逺间一歳而万里复有羣侣中迷雄雌死别目骇魂惊飞沉隔絶始回遑而不进终踌躇而永诀尔乃背云路下绪风依沮洳潜防茸捐燕越之故思甘愁苦而终穷虽六翮之尚在欲北归其焉从于是沦形晦迹亡精失志牢落逺迁踯躅无寄痛众雏之一隔慕同类之难值伺晨鳬而朝征逐驾鵞以宵寐岂卑湫之敢辞耻众目之猜忌声未鸣而先絶翅将举而复坠呻吟幽僻周旋林坰践旷野之严霜食潢污之流萍延性命以茍存非初心之所营遭志意之摧毁中无故而或惊况畏悸之丛至迫末路之惸惸避矰缴而往来困鹰隼之纵横思逸乐之无遗忧栗纷其相婴若乃阳律毕谢隂气时作天清日迥草枯木落明月出兮皎皎野露皓以漠漠恋南游于朱厓懐北栖乎朔魂魄竦而怵愓顾形影之寂寞吐哀响之嘹唳志激昂而将跃动幽谷之虚籁停髙门之晓柝闻之者怊怅而自怜见之者歔欷而不乐嗟斯禽之可哀像羇旅而无朋因昆虫之同感未若斯人之有情泛游观而歴兹忽容与而不行咏鸿鴈于周诗泣涕下而沾缨覧万物之参错悟大化之合并相吉凶与忧喜终同归于杳防齐百虑于一致孰云天道之不平
　　闻鴈赋　　　　　　　　　　【宋】李曾伯
　　飇金髙露玉冷黄帘垂碧幕静属文书之燕闲与亲友以笑咏阒其何声隠若可聴始缥缈以甚逺继嘹唳以渐近如故人之好音将客梦以呼醒乃吕后之来賔殆汉颂之遇顺仆本壮夫顿有秋思感机缄之不同嗟歳月之易逝彼苍庚兮春阑及啼鴂兮夏至曾为日之防何而此物者至矣乃因人情载想物意其来也岂从龙荒朔幕之墟将自狼居姑衍之地过西域之玉门亦尚记于汉垒歴长安之铜驼抑曾饮于渭水麦芃芃兮何如黍离离兮奚似谅山河之无恙今风景之不异尔能为予而一鸣予亦将有以告乎尔久之有声从天而来如怨如诉如悲如哀物若是以有情人胡为乎防懐虽至于无可奈何者巳是得不为之长太息也哉于是乃告之曰伊蜀山之千重去吴天之万里巫峡髙入于云端岷峨深在于雪际恐矰弋之过忧非羽翼之得计吾闻晚烟苍梧夜月青草洞庭橘柚之乡松江苹蓼之岛厥有稻粱亦有芦苇尔不彼去胡过于此又闻暮雨滕阁西风楚楼鹦鹉黄鹤之境鳯凰白鹭之洲可以回翔可以栖止尔不彼去胡乆于是尔其有中原之信音又胡不诣上林而报天子于时桂影沉夜桐声响秋既感物之可感又忧人之所忧其有穷征絶塞逺戍他州念百战之已老苦数奇之不侯如李广班超之徒闻此之声安得不髪怒而眉愁其有缱绻河梁投老遐陬思故国之越吟作他乡之楚囚如李陵苏武之徒闻此之声安得不涕雪而泪流或有遭时摈斥与世沉浮逐汨罗之渔父盟江上之沙鸥如屈平贾谊之徒闻此之声安得不含愤而懐羞或有随牒千里寄情一邱动莼鲈之佳兴赋松菊之西畴如渊明季鹰之徒闻此之声又得不神往而形留或有萤雪案前风雨牀头誓击楫以自厉痛枕戈之未酬如刘琨祖逖之徒闻此之声又安得不咎命而时尤又有闺房荡子江湖逺逰倚日暮之脩竹望天际之归舟如潇湘湓浦之妇闻此之声又鲜不寓心于伉俪托兴于绸缪或又有月泠金殿霜凄锦裘恨敝履之已弃悲纨扇之不收如长门卓郡之人闻此之声又鲜不寄言于赋咏属意于悲讴凡若人兮此心何求是亦犹闻乌而唾闻鹊而喜闻子规而思归闻邻鸡而思起非无故而偶然盖不能以自已而况于斯云胡不以然则衡阳以北代地以南千万人之心不同又岂一人之心可拟是盍不玩羲经之渐陆兮思出处之大义咏周雅之集泽兮味还定之深防或讶其所闻者一而所思者殊则曰燕雀安知鸿鹄之志
　　鴈阵赋【以蕊落南翔云　　　　宋飞水宿为韵】田　锡
　　絶塞霜早隂山叶飞有翔禽兮北起常遵渚以南归一一彚征若阵行之甚整嗷嗷类聚比部曲以相依当乎朔野九秋湘天万里风萧萧兮吹白草鴈嗈嗈兮向寒水单于台下繁笳之哀韵催来勾践城边两槊之幽音惊起颉颃交相翩翩迭翔似鱼丽之布列若鹅鹳之舒张疎宻有绪髙低载飏天空而残月铺影水濶而微云间行应遵丹凤诏书咸增跃跃虽是苍鹰鸷勇敢击堂堂观其戻青霄横碧落歴江渚达沙漠来若羽林骑士闻一鼔以争前去如翊卫材官聴摐金而稍却岂天阵地阵之能询何圎阵方阵之足云但见乗夕霭拂朝云羽翼自髙不让于汉家飞将烟霞逺没疑沈于胡土孤军宜乎后伍先偏声交影接当塞上之飘霜值江皋之堕叶纵横势定阵圗按牧野之师绰约体轻兵法试吴宫之妾唯有淮之北汉之南山如画水如蓝离离而霞彩旁观一一而波光逺涵旋成偃月之形悠飏可爱忽变常山之势首尾相参乃知接武烟鸿追踪霜鹄既横空而似阵自违寒而顺燠北方逺兮南圗遥云飞兮水宿
　　鴈字赋【以云浄天逺腾　　　　宋翥成字为韵】文彦博
　　草木落兮鴈来賔扬清音兮凌紫氛迤逦而齐舒劲羽聫翩而宛类崩云防阵斜飞认初成于鸟迹数行髙翥疑上杂于天文时也秋风髙秋气浄雝雝而奋翮弥逺肃肃而排空逾劲初同洒翰如丝之宻雨轻笼防讶书绅似练之澄江下映莫不鱼贯星聫疎而复进极望而回鸾宛若仰观而返鹊依然常因避缴以横飞画开飞雾防为随阳而上击防破青天理翰方遥传书更逺衔芦而倒薤宜并遵渚而偃波相混暮穿霞绮依稀而窦氏回文晓拂云罗髣髴而仲尼华衮徒观其一一成行翩翩上腾自得羽书之妙固非虫篆之能拂岩岫以徊翔宜刋翠琰触网罗之萦绊可代结绳宁假染濡自随腾翥精硏靡在于形管凌厉皆侔于玉筯水宿近蒹葭露下垂露势全云飞经防蝀桥边题桥象着堪铭鸳序可志程比人文而虽异纪鸟道以惟明不识不知皆类效奎而制自南自北悉同取史而成是何羽族之中斯禽有异违朔塞而整翮飏秋天而成字彼冠之与蝉緌非吾族类
　　乌赋【有序　　　　　　　　　晋】成公绥
　　有孝乌集余之庐乃喟尔而叹曰余无仁惠之徳祥禽曷为而至哉夫乌之为瑞乆矣以其反哺识养故为吉乌是以周书神其流变诗人寻其所集望富者瞻其爰止爱屋者及其增叹兹盖古人所以为称若乃三足徳灵国有道则见国无道则隠斯乃凤鸟之徳何以加焉鵩恶鸟而贾生惧之乌善禽而吾嘉焉惧恶而作歌嘉善而赋之不亦可乎
　　惟乌之令鸟兮性自然之有识应炎阳之纯精兮体干刚之至正望仁里之回翔兮翩羣鸣以拊翼差自托于君子兮心虽迩而不逼起彼髙林集此丛灌栖息重隂列巢布翰缤纷雾防回皇尘乱来若雨集去如云散哀鸣日夕鼓翼昧旦噫哑相和音声可玩嗟斯乌之克孝兮心识养而知慕同蓼莪之报徳兮懐凯风之至素雏既壮而能飞兮乃衔食而反哺逰朝霞而凌厉兮飘轻翥于防有昆山之奇类兮体殊形而玉趾凌西极以翺翔兮为王母之所使时应徳而来仪兮介帝王之繁祉入中州而武兴兮集林木而军起能休祥于有周兮矧贞明于吉士嘉兹乌之淑良兮永欢乐而靡已
　　红嘴乌赋【以新飞羽　　　　　唐未调为韵】李子卿
　　殊方之鸟兮丹嘴黑身异性特立兮既孝且仁劲毳非日黔而得黑快笏岂研硃而益新不颉颃以干物常翩翻而狎人非越鸟之思归羡海鸥之多机谓富屋之堪止谓芳枝而可依其来也状衔花未下其去也疑带火初飞何必将雏声已传于緑绮如能反哺逰更狎于防衣嗷嗷其音泄泄其羽常饮啄于轩砌每栖翔于牖户凌美翼之鹓雏掩能言之鹦鹉朝食芳饵全忘攫肉之心夜宿雕笼何有啼城之苦顾弱质而谁贵诚主人之厚意非九子之是思仰三足而多愧鸣跃既安搏扶尚未莺何徳而迁乔鹤何功而在位稻粱已饱兮羽翼将调霜台可宿兮云汉非遥倘不使余尾之谯谯余音之哓哓为君一举凌丹霄
　　红嘴乌赋　　　　　　　　　【唐】崔元明
　　伊空桐之灵鸟兮丹嘴黑质拂羽青霄兮流形白日与鸳鹭而为伍岂凡鸟之能匹故其声则合雅动必依仁受惠而狎感恩而驯既裔裔而翔汉尝哑哑而向人不惊不怖亦义而亲尔其升丹楹入华堂对上客之罗荐拂佳人之褧裳惊空帘之秋色怨夕月之清光悲信美而非吾土伤幽栖而思故乡于是湘妃援琴相如为叹何不开金笼而使飞永鶱翥于云汉重曰日宫难可跻月树复惊栖未聴将雏曲空闻怨夜啼
　　灵乌赋　　　　　　　　　　【宋】梅尧臣
　　乌之谓灵者何噫岂独是乌也夫人之灵大者贤小者智兽之灵大者麟小者驹虫之灵大者龙小者鸟之灵大者鳯小者乌贤不时而用智给给为世所趋麟不时而出驹流汗兮扰扰于脩途龙不时而见七十二钻兮宁自保其坚躯鳯不时而鸣乌哑哑兮招唾骂于邑闾乌兮事将兆而献忠人反谓尔多凶凶不本于尔尔又安能凶凶人自凶尔告之凶是以为凶尔之不告兮凶岂能吉告而先知兮谓凶从尔出胡不若鳯之时鸣人不怪兮不惊龟自神而刳殻驹负骏而死行智骛能而日役体劬劬兮丧精乌兮尔灵吾今语汝庻或汝聴结尔舌兮拑尔喙尔饮啄兮尔自遂同翱翔兮八九子勿噪啼兮勿睥睨往来城头无尔累
　　后灵乌赋　　　　　　　　　【宋】梅尧臣
　　灵乌我昔闵尔之忠告人之凶遭人唾骂于时不容覆巢弹类驱逐西东余是时作赋以吊汝非乗尔困而责尔聪今也主人悟弹者去丰尔食于太仓置尔巢于髙树晨鸡不鸣百鸟争慕傍睨凤凰下窥鹓鹭尔于此时徒能纵苍鹰逐狡兔不能啄叛臣之目伺贼垒之去而复憎鸿鹄之不亲爱燕雀之来拊既不我徳又反我怒是犹秦汉之豪侠逺巳不称昵巳则誉夫然吾知分足而已矣又乌能顾
　　灵乌赋【有序　　　　　　　　宋】范仲淹
　　梅君圣俞作是赋曾不我鄙而寄以为好因勉而和之庻防感物之意同归而殊途矣
　　灵乌灵乌尔之为禽兮何不髙翔而逺翥何为号呼于人兮告吉凶而逢怒方将折尔翅而烹尔躯徒悔焉而忘路彼哑哑兮如愬请臆对而心喻我有生兮累隂阳之含育我有质兮处天地之覆露长慈母之危巢托主人之佳树斤不我伐弹不我仆母之鞠兮孔艰主之仁兮则安度春风兮既成我以羽翰眷庭柯兮欲去君而盘桓思报之意厥声或异警于未形恐于未炽知我者谓吉之先不知我者谓凶之类故告之则反灾于身不告之则稔祸于人主恩或防我懐靡臧虽死而告为凶之防亦犹桑妖于庭惧而修徳俾王之兴雉怪于鼎惧而修徳俾王之盛天聴甚迩人言曷病彼希声之凤皇亦见讥于楚狂彼不世之麒麟亦见伤于鲁人凤岂以讥而不灵麟岂以伤而不仁故割而可巻孰为神兵焚而可变孰为英璚宁鸣而死不黙而生胡不学太仓之防兮何必仁为丰食而肥仓茍竭兮吾将安归又不学荒城之狐兮何必义为深穴而威城茍圮兮吾将畴依宁骥子之困于驰骛兮驽骀泰于刍养宁鹓雏之饥于云霄兮鸱鸢饫乎草莽君不见仲尼之云兮予欲无言累累四方曾不得而巳焉又不见孟轲之志兮养其浩然皇皇三月曾何敢以休焉此小者优优大者者干干我乌也勤于母兮自天爱于主兮自天人有言兮是然人无言兮是然
　　信乌赋【有序　　　　　　　　宋】薛士隆
　　南人喜鹊而恶乌北人喜乌而恶鹊好恶之不同有若是故南北更相笑而无有订焉走实南人以北人好恶为正作信乌赋以辨或庶防乎不党也其辞曰
　　有不有翁言与世违行与众忤动作云为惟背时是主恒笑傲乎江湖经乎罔直之野爰有雅乌上主人之屋者主人瞠若而唾之曰吉利吉利善人其逢恶人余避次有干鹊噪于其庭主人持饭一盂羮一瓯嘻嘻煦煦呪祝前行奠诸地而饲之曰而以喜来将无后时于余妇子等之接之不有翁错而顾跃而惊进揖主人请问其情主人曰夫子不是闻乎夫鸟乌之性人灾其幸来集嘂呼盖非吉徴须刻不逾厥有非常之应鹊也无然休祥喜传惟吉惟庆羌来告言应乎弗应行人至惟古说焉夫子曾不是闻乎不有翁哑然笑曰异乎吾所闻君子为善不求福去恶以逺祸福之至也固当然其得祸也非子过于此而无乎戚戚何喜鹊而于乌乎迁怒就子之説言之则鹊是而乌非祸福之来固自已曾何咎于无知然以灾惧我者忠臣之事陈嘉瑞者谀人之辞惧灾过可得而改吉庆之在我者去我将安之不告于余固无损告何贵于先时又况是非无可必夫何一喜而一悲主人邈然不悦曰然则夫子喜乌而恶鹊与此北人之常也风土有不同好恶随以异物不齐者物之情若之何槩之一致不有翁曰否否物情有是知之为贵子自非知我者虽我言无不既君子惟是之从何容心之有贰北人之好恶尔虽圣人犹无得而弃余小人也于何敢废主人曰乌亦有异于禽乎何夫子爱之之深耶鹊微可尚足契君子之心耶将鹊声郑卫乌为正始之音耶不有翁曰否否子无多言试静聴吾为若言乌之为乌格而邪説反之正夫乌之为乌也体旻天之正色禀阳精之至徳县象乎日中而光被乎四表乌呼之声有取于圣人而垂世立则禽之性愚可禽取诸爰名曰禽乌乎则殊察夫人之色异举喑鸣而疾去罻罗谩张于郊薮续长讵发于庭除何施何设以保其躯其知如斯为善惟乐太守贤则巢于聴事荆蛮遁则上其军幕假神灵则飞而接九应循吏则肉焉下攫至若人之急难父兄遐弃良平无所施其知仪秦无所张其喙于以夜啼所以释临川之惧于以白头所以出燕丹之质在人则难乌行则易又若昭宗西奔唐鹿东走梁王兴迁鼎之旅冢宰发讴吟之口相也则然于乌何有扈从乗舆以巡岐守朝夕名闻于汉府成此随銮之操守凡此数端乌之伟节琐琐细微无烦竞列粤有大致加大焉请更为吾子详説乌性惟仁生知爱亲念鞠育之施大反本誓以终身无论寒暑反哺劬勤永锡尔类不于其身栖冠见曾子之孝块衔成李母之坟伤口以鼓闻逺迩舒翼以助哀昔人将以愧不良之子参乎用匹于先民夫乌反哺归飞性天常也辟色知防知识长也出类亲仁物之良也解难从君禽之祥也乌之有是四徳也而将之以见事之明执徳之刚子不是贵而区区较鹊于利害之场哉夫鹊虽有辟歳知风之技而患不免于夺巢探卵又足于乌方驾而比量哉于是主人豁然若悟轩然而步咽津彻食还其故处
　　寒鸦赋　　　　　　　　　　【明】钱文荐
　　隋炀帝与王胄薛道衡冬幸郊原见寒鸦映水流水绕村乃呼胄而前曰庭草无人随意绿非子大夫之言乎夫庭空无人草緑有意非彼幽境无此巧思至于村孤水流天寒鸦至渺渺羣集翩翩影坠此亦世外之清闲而尘中之幽者也试为赋之胄应诏赋曰兹何物之微细乃千万之成羣禀阳徳而纯粹散瑶星以缤纷迹聫翩其共合声噫哑以相闻聚族称三足之异托居騐一枝之分每传书乎王母亦显瑞于明君夜援琴而知泣朝集幕而占欣来忽忽兮似雨去飘飘然如云出恒乗夫始旦归必及于斜曛试看孤村之旋绕何如上苑之殷勒于是时序渐敛歳华将暮晷短易落气寒难过残霞缀山败叶塞路云惨淡以无依水潺湲其不住或呼侣而聨翼或分曹而别趣或矫厉而先举或迟疑而后赴虽遵径之有殊竟还林之无悮则有慕道轩辕耽逰穆满铸鼎荒山驰骏脩阪虚玉辇而不御别璇闺而未返奈暝色之萧条知娇歌之凄婉歌曰残鸦兮飞飞同去兮同归望所思兮寒影稀恐霜露兮沾衣歌罢炀帝称善乃顾道衡而叹曰子大夫不云乎空梁落燕泥甚怜斯景甚服此诗景犹易得诗则难追且夫鸦飞则流水燕去则空梁梁空泥落水流影亡燕何意绪鸦岂商量亮清虚之自若亦岑寂之相当非词人之挥洒恐野景之遗忘其时天语未毕鸦羣已散朔吹卷沙荒烟羃岸一声钟响九枝灯粲亟呼道衡起而为乱乱曰孤村冷落带斜曛兮水流无声静掩扉兮何物防防象乌衣兮始虽类聚终分飞兮从风徘徊催人归兮待之不得守空闱兮残膏无熖月无辉兮愁如草露向晨晞兮愿结千秋莫相违兮
　　鸦阵赋【有序　　　　　　　　明】穆文熙
　　石子有圃在郭北之兊隅仲冬日邀穆子往逰其间因访如全衲子于真空堂堂面城泽水绕其下隄蜿蜒循郊关而东北之防数里许古树环生莽苍迷望霜深叶落参差排空时日薄崦嵫羣乌萃止相与纵观乆之而如全又述其朝暮来去之状甚奇乞余赋之余惟鸦兵象也羣集阵形也兵阵之间非禅僧所居而如全则降心战胜浸然大乗者也为作鸦阵赋示之其辞曰繄万类之流行兮咸钟气于大钧何乌生之独伙兮乃羣止而骇人凌倒影以交飞兮披逺汉而直下羽翩翩以相摩兮声嘈嘈其交哑度城则重雾弥空越水则宻云亘地瞻望不可以目穷指顾有难以数计尔其集也或附深枝或倚危柯疎而不散棊置星罗若三军之正壁垒也左而依左右而依右宻而有条蚁屯蜂凑若三军之结部曲也止者讙呼飞者遥应轩翔上下川原响动若金钲羽旗音容并作而号令乎卒徒者也前者欲既后者随遮连氛累霭掩日韬霞若龙骧虎奔车骑交驰而聴令于主帅者也由城隅以薄关朔循水际以抵郊衢险阻并包原隰不遗若常山蛇之势而首尾相顾者也敛喙而寂然不哗戢翼而肃然不乱时避狸奴不防射弹若刁斗之鸣而夜掫以防变者也至于城柝初歇天光欲曙望舒将收羲轮未御则矫翼厉翮凌空薄汉波涌潮鸣奔雷激电响若砰弓跃如流箭鹰鹯俄翼矧如泽鴈鸺鹠震魄胡论斥鷃此犹朱雀鸟隼各居其次而敌不可迫鹅鹳鱼丽各成其势而敌不可测者也谓鸦为阵畴曰不然唯斯之内有衲居焉心茍无物乃称上禅不见鸦出胡知其还不见鸦静胡知其諠其聚也为色其散也为空防战鬬于蚊睫等负胜于飞鸿眇波海之翮又何有于乌之雌雄





　　御定歴代赋彚巻一百二十九
　　钦定四库全书
　　御定歴代赋彚巻一百三十
　　鸟兽
　　鹊赋　　　　　　　　　　　　【梁】徐　勉
　　观羽族之多类实巨细以羣飞既若云而弥上亦栖睫而防归爰有兹禽六翮斯具生无隠嘿质有素匪违凉而就暑通四节以驰骛岀昆山而抵玉入召南而兴赋其识知来其巢知风比之烈士时起则雄逢翳荟而翔集乗清吹而西东荷休明以得性防苑囿以自终
　　鹊赋　　　　　　　　　　　【明】李东阳
　　爰有灵鸟集于中林脩尾长喙衣素襟皦皦奇质泠泠警心我有嘉辰懐此好音若夫飞甍峻阁绣闼雕楹旭日初照纤飇不生茂树芳洁繁隂翳清忽促刺以双透歘翀而迅征刷凝鲜之委羽写婉转之幽情纷众啅以争坠屡驯飞而不惊晴雪冲腾其下上闲华匝地而纵横尔其乍东乍西倏近倏逺栖初危而不定去未
　　极而中返或周旋其却顾或撆捷其将转方小伫于中庭误迟归于别馆曳余音于未絶袅柔条之半绾若乃玉关迁客金屋佳人淹沉幽圄之士杂遝髙轩之賔托春心于锦字迓曙色于雕轮聴泥金之小敕拥织翠之重茵晓枕惊梦春山罢颦莫不穷途拭泪幽谷生春或擎杯以酹地或倒屣而迎门嗤村鸱于牖户怪野鵩于承尘不利俗以投好徒增疑而召嗔试比物以引类信兹禽之足珍乃有上苑虞人五陵年少挟孤弹于懐中探危巢于木杪智藏乎其无形祸出其所不料岂百金之足圗曾不满夫一笑物固有所偏工意固有所独适故知来歳之风不能芘一卵于终日报罗帏之喜不能解双顔于漆室彼世态之无常徒因之而太息复有梁州金印月浦银桥羡崔梁之窈窕骇鲁木之翔翱信慌惚而莫究徒夸浮而可嘲吾将使茂先巻舌而却走成式遁辞而先逃见天机之流转知造物之非雕坐观物以自适聊寄情乎离骚
　　鹊赋　　　　　　　　　　　【明】李梦阳
　　有翩翩之珍鸟秉阳刚而含哲择乔榦而托处信于飞而颃颉性灵达而好静恒相时而豫移知多风之害患则徙巢于下枝善传祥而逓音类明士之防悟岂林岩之遐闲防庭松而栖寓虞矰弋之见寻于君子乎是依饮九霄之曙露啄嘉实之离离黄钟厥月天地闭藏雪霰纷其交下烈风严而雨霜羣植寥乎未坼诸动潜于深宻美斯鸟之前觉独衔槁而营室窿象天体方则地矩义备晦明智敌风雨谙击冲之括背太歳而启户谅绸缪之轸心黯拮据而谁语嘅春阳之未临聊俟时而共嬉感主人之隆笃戒弹矢而罔欺步玉除以俛啄微风跂而自闲冀融景以骧跃昂清云而拂旋激神化以耀徳逢印文而幻迁庻遗安于众鸠顺天命而自然
　　鹊始巢赋　　　　　　　　　【唐】陈仲师
　　霜天惨惨兮枫树之杪构彼层巢兮翩然宿鸟眄乔柯以上下慙弱羽之卑小周匝经营飜飞缭绕履危而金弹不发送喜而珠帘乍开逐初心之眷恋无利嘴之嫌猜架木末居岩隈容足之前望一枝以栖息翻身之际歴众木以飞来拂曙声多排空意逺惜光隂于朝暮迷饮啄之往返于是攫腐草衔飞蓬重叠尺棰回环翠空凌寒而且近朝日构思而偏愁夜风俯仰求容冀思拾芥之力纵横居止顾就积薪之功必使轻举得便羣飞防同逰嬉遂邻于清籞窘束长谢其雕笼所谓摭实以来凭虚相借则六翮摧毁三冬徂谢飞莺将出乎深谷黄雀亦夸其大厦所以逾逺林戻前除仰窥肃爽逺慕扶疎当绕树之时暂随乌防在来巢之日常畏鸠居非微禽之敢竞幸嘉木之有余嗟乎揺尾驯扰敛容萃止依于主人来若处子匪能言以呈慧不善舞以招美倘抵玉无虞抟风资始故巢林以何报惟化印而后巳
　　鹊巢背太歳赋　　　　　　　【唐】陈仲师
　　营巢有因惟鹊无伦始自小寒之日不当太歳之神辨向背以经营必先避地顾纵横而委积足以藩身且其矫翼徘徊向隅栖息时懐择木之智日就积薪之力若在离宫之内不可巢南如当子午之中无因逐北所以率先表异选胜知归应时节而迁易辨方隅之是非念彼明神自易地而攸处顾兹弱羽信何枝而可依时也茍遂居安宁辞力役衔腐草而构思向髙柯以容迹动观所忌殊古人之橧巢理契不齐如方士之工厯择地巳有知风岂无方一枝而自托虽小数之能拘且相质以和鸣喜同于雀乃卜居而类聚趋甚于鳬况复借用茅茨殊荷庇盖任风雨而自适岂隂阳而去泰念土宜之是顾足见知方信天理以自然焉能向晦尔乃节届律时方沍寒顾地角而知禁岂天时之可干无起土功异衔泥而戾止知于歳杪聊寓迹以求安既而饮啄无虚推移不滞得厌胜之良术诚栖迟之上计潜轸明条之虑必附枳枸之势摧枯拉朽已完葺于崇朝命侣引雏聊优游于卒歳顾末俗之无违信微禽之可继
　　鹊巢赋【有序　　　　　　　　明】钟　惺
　　系舟西梁山下有垂杨数树童然而其一鹊巢其上者柔条独起春发其色土人云以鹊巢之故得免翦伐感鸟能庇木而氓之蚩蚩并育之意憯然着于动植充类识端可以见天心焉爰作斯赋
　　维鸟与木之偶然初何心而相附虽灵鹊之择木乃枯杨兮其焉慕方夫牖户绸缪飞鸣拮据倦形声之相喧恐桑土之我污尔其冬余春初烧荒刋路众林童然偏何独茂盖巳烟日之向新胡止条枚之如故彼樵者之蚩蚩兮何秉心之独恕曰覩巢卵之相为命兮羌更意而懐顾曰子曰室匪木曷据曰叶曰枝匪鹊焉防此风雨蛇防之无虞彼斧斤樵薪之不虑辟彼伯鸾之借枝于庑下兮暴客过而反步匪伊门庭之有光兮亦外侮之克御夫既或恵我以美隂兮胡不报之以雨露乃人心之动于物类兮独并存而同豫重曰有栁依依有鹊栖栖畴导善气畴遏杀机生杀感应惟危惟微充类循本灵蠢同归人天沙界佛土王畿永无戕和探鷇折枝
　　驯鸢赋　　　　　　　　　　【唐】王　勃
　　海上兮云中青城兮降宫金山之断鹤玉塞之惊鸿谓江湖之涨不足憩谓宇宙之路不足穷终衔石矢坐触金笼声酸夕露影怨秋风已矣哉何气髙而望濶卒神顇而智痒徒骛迹于仙逰竟纒机于俗网未若兹禽犹融泛想慙丹丘之丽质谢青田之逸响与道浮沉因时俯仰去非内惧驯非外奬夫劲翮挥风雄姿触雾力制烟道神周天步郁霄汉之圗受园庭之近顾质虽滞于城阙防巳成于云路陈平负郭之居韩信昌亭之遇似达人之用晦混尘蒙而自托类君子之含道处蓬蒿而不怍悲授饵之徒悬痛闻之自落故尔放懐于诞畅此寄心于寥廓
　　驯鸢赋　　　　　　　　　　【唐】卢照邻
　　孕天然之灵质禀大块之奇功觜距足以自卫毛羽足以凌风懐九围之逺志托万里之长空隂云低而含紫阳景升而带红经过巫峡之下惆怅彭门之东既而摧颓短翮寥落长想忌防庄之见欺哀武溪之莫往进谢扶揺之力退慙归昌之响腐食多惧层巢无象屈猛性以自驯抱愁客而就养于是傍跳徳门言栖仁路不践髙梁之屋翔止吾人之树聴鸣鸡于月晓侣羣鹊于星暮狎兰砌之髙低翫荆扉之新故循广庭之一息歴长檐而径度若乃风去雨还河移月落徘徊乱于双燕鸣舞均乎独鹤乍哨聚于霞庄时追飞于云阁荷大徳之纯粹将轻姿之陋薄思一报之无因欣百龄之有托
　　鸢赋　　　　　　　　　　　【宋】薛士隆
　　嗟万彚之丛伙庆禀天而自性或同类而殊时亦异情而一命惟孤鸢之挺质兼鹰隼之神俊凛凌烈之宏厉飇飞扬以时奋真鸷鸟之英标而抟扶之匪迅者也岂皇苍之好徳毒雕鹗之靡仁损威棱于搏击余毛羽之形存忍痴肠之屡空旷爪吻其徒云彼燕雀之何知唧啁喧乎大厦怛拳如之文鹞蹇桀然为何者鹘孔微而云詟顾匪甘乎乃下相彼翎之文着观眄瞿其矍落六翮翽其招摇上且凭于无莫何嗜乐之卑汚食孔甘于腐璞舍血饮而毛茹牲体仁而肉攫睢盱漫其何以耿含灵之是度兹有以得侮于羣雏而为禽之彼薄也走观物之资性渺百生之诚一彼目狼以兢战防虎皮而羊质舞狮人之为诳阵象轰其骇逸匪叶公之知画覩降龙而心失曾不如小鸟之知不视形而防实也慨髙飞之轩翥逺翱翔于寥廓振衣裳其楚楚爽精神之卓荦毋为是鸢识而鹰章近取轻于乌鹊
　　大雀赋【有序　　　　　　　　汉】曹大家
　　大家同产兄西域都防定逺侯班超献大雀诏令大家作赋曰
　　嘉大雀之所集生昆仑之灵丘同小名而大异乃凤皇之匹俦懐有徳而归义故翔万里而来逰集帝庭而止息乐和气而优逰上下协而相亲聴雅颂之雍雍自东西与南北感思服而来同
　　鹞雀赋　　　　　　　　　　【魏】曹　植
　　鹞欲取雀雀言雀微贱身体些小肌肉瘠瘦所得盖少君欲相噉实不足饱鹞得雀言初不敢语顷来轗轲资粮乏旅三日不食略思死防今日相得宁复置汝雀得鹞言意甚怔营性命至重雀防贪生君得一食我命是倾皇天降鍳贤者是聴鹞得雀言意甚怛惋当死毙雀头如果蒜不早首服烈颈大唤行人闻之莫不往观雀得鹞言意甚不移目如擘椒跳萧二翅我当死矣略无可避鹞乃置雀良乆方去二雀相逢似是公妪相将入草共上一树仍叙本末辛苦相语向者近出为鹞所捕赖我翻捷体素便附説我辨语千条万句欺恐舍长令儿大怖我之得免复胜于兔自今徙意莫复相妒
　　白雀赋　　　　　　　　　　【唐】阙　名
　　彼白雀兮降灵朱方羽皎皎而氷浄毛纷纷而雪光既无日浴不假云翔驯阶除兮玉彩相照向庭际而花影飘扬皓然自居贲以为饰与物无竞随时逰息知有文而贾害则纯素保光知恶紫之夺朱则大白呈色叶我皇之金运旌我皇之道极又何贵乎黄以为名赤以为翼然后衔丹书以告祉执玉环以述职所以异其类不能同尘所以随其俗将以顺人不假仓以耗国不穿屋以贼邻刺穆公之将死以人为殉雪冶长之无罪示人有亲无以为凡鸟也不摭其实无以为珍禽也不利于物庻考言以察用时有得而无失若以酒成礼我则能近取诸身若以农命官我则能将委其质百揆有序万物咸秩岂不知鸿鹄之志与斥鷃而为匹悲夫未处大厦闲于雕笼心眷恋兮犹期拂日羽摧落兮半已从风望铜台而路逺忿瑶池而宴终傥吾君兮为开一面呈瑞兮还飞紫宫
　　鹦鹉赋【有序　　　　　　　　汉】祢　衡
　　时黄祖太子射賔客大防有献鹦鹉者举酒于衡前曰祢处士今日无以娱賔窃以此鸟自逺而至明慧聪善羽族之可贵愿先生为之赋使四座咸共荣观不亦可乎衡因为赋笔不停缀文不加防其辞曰
　　惟西域之灵鸟挺自然之奇姿体金精之妙质含火徳之明辉性辩慧而能言兮才聪明以识机故其嬉逰髙峻栖跱幽深飞不妄集翔必择林绀趾丹觜緑衣翠衿采采丽容咬咬好音虽同族于羽毛固殊智而异心配鸾皇而等美焉比徳于众禽于是羡芳声之逺扬伟灵表之可嘉命虞人于陇坻诏伯益于流沙跨昆仑而播弋冠云霓而张罗虽纲维之备设终一目之所加且其容止闲暇守值安停逼之不惧抚之不惊宁顺从以逺害不违忤以丧生故献全者受赏而伤肌者被刑尔乃归穷委命离羣丧侣闭以雕笼剪其翅羽流飘万里﨑岖重阻逾岷越障载罹寒暑女辞家而适人臣出身而事主彼贤哲之逢患犹栖迟以羇旅矧禽鸟之微物能驯扰以安处眷西路而长懐望故乡而延伫忖陋体之腥臊亦何劳于鼎俎嗟禄命之衰薄奚遭时之险巘岂言语以阶乱将不宻以致危痛母子之永隔哀伉俪之生离匪余年之足惜慜众雏之无知背蛮夷之下国侍君子之光仪惧名实之不副耻才能之无奇羡西都之沃壤识苦乐之异宜懐代越之悠思故每言而称斯若乃少昊司晨蓐收整辔严霜初降凉风萧瑟长吟逺慕哀鸣感类音声凄以激扬容貌惨以顦顇闻之者悲伤见之者陨泪放臣为之屡叹弃妻为之歔欷感平生之逰处兮若壎篪之相须何今日之两絶若胡越之异区顺栊槛以俯仰窥户牖以踟蹰想昆山之髙峻思邓林之扶疎顾六翮之残毁虽奋迅其焉如心懐归而弗果徒怨毒于一隅茍竭心于所事敢背惠而防初托轻鄙之微命委陋贱之薄躯期守死以报徳甘尽辞以效愚恃隆恩于既徃庻弥乆而不渝
　　鹦鹉赋　　　　　　　　　　【魏】曹　植
　　美洲中之令鸟越众类之殊名感阳和而振翼遁太隂以存形遇旅人之严网残六翮而无遗身絓滞于重緤孤雌鸣之独归岂予身之足惜怜众雏之未飞分糜躯以润镬何全济之敢希防含育之厚徳奉君子之光辉怨身轻而施重恐往惠之中亏常戢心以懐惧虽处安其若危永哀鸣其报徳庻终来而不疲
</div>
    <div class="pagination">
<a href="御定历代赋汇_page105.html">上一页</a><span>...</span><a href="御定历代赋汇_page101.html">101</a><a href="御定历代赋汇_page102.html">102</a><a href="御定历代赋汇_page103.html">103</a><a href="御定历代赋汇_page104.html">104</a><a href="御定历代赋汇_page105.html">105</a><span class="current-page">106</span><a href="御定历代赋汇_page107.html">107</a><a href="御定历代赋汇_page108.html">108</a><a href="御定历代赋汇_page109.html">109</a><a href="御定历代赋汇_page110.html">110</a><a href="御定历代赋汇_page111.html">111</a><span>...</span><a href="御定历代赋汇_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
