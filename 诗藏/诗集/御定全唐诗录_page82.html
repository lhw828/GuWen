<!DOCTYPE html>
<html>
<head>
    <meta charset="UTF-8">
    <title>御定全唐诗录 - 第 82 页/共 207 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗录 - 第 82 页/共 207 页</h1>
    <div class="content">　　夏昼偶作
　　南州溽暑醉如酒隐几熟眠开北牖日午独觉无余声山童隔竹敲茶臼








　　御定全唐诗録巻三十七
　　钦定四库全书
　　御定全唐诗録巻三十八
　　刘禹锡【一】
　　禹锡字梦得彭城人附叔文擢度支员外郞人不敢斥其名号二王刘柳宪宗立禹锡贬连州未至斥朗州司马作竹枝词武元衡初不为宗元所喜自中丞下除右庶子及是执政禹锡久落魄乃作问大钧谪九年等赋又叙张九龄事为诗欲感讽权要久之召还宰相欲任南省郎乃作都观看花君子诗当路不喜出为播州易连州徙防州由和州刺史入为主客郎中复作游都观诗有兎葵燕麦之语闻者益薄其行俄分司东都裴度荐为集贤学士度罢出刺苏州徙汝同二州会昌时捡校礼部尚书
　　禹锡与乐天唱和号刘白唱和集与裴度唱和号汝洛集与令狐楚唱和号彭阳唱和集与李德裕
　　唱和号吴蜀集
　　禹锡晚年与白傅友善诗笔文章时无在其右者常与禹锡唱和往来因集其诗而叙之曰彭城刘梦得诗豪者也其锋森然少敢当者予不量力往往犯之夫合应者声同交争者力敌一往一复欲罢不能由是每制一篇先于视草视草则兴作兴作则文成一二年来日寻笔研同赠和答不觉滋多太和三年春已前纸墨所存者凡一百三十八首其余乘兴仗醉率然口号者不在此数因而命小侄龟儿编勒成两轴仍写二本一付龟儿一付梦得小儿昆郎各令收藏附两家文集余顷与元微之唱和颇多或在人口尝戏微之云仆与足下二十年来为文友诗敌幸也亦不幸也吟咏情性播扬名声其适遗形其乐忘老幸也然江南士女语才子者多云元白以子之故仆不得独步于呉越间此亦不幸也今垂老复遇梦得非重不幸耶梦得曰文之神妙莫先于诗若妙与神则吾岂敢如梦得雪里髙山头白早海中仙果子生迟沉舟侧畔千帆过病树前头万木春之类真为神妙矣在在处处应有灵物防持岂两家子弟秘藏而已其为名流许与如此
　　禹锡尝对宾友每吟张博士籍诗云药酒欲开期好客朝衣暂脱见闲身对花木则吟王右丞诗云兴防啼鸟换坐久落花多又曰白二十二好余秋水咏云东屯沧海濶南漾洞庭寛余自知不及韦苏州春潮带雨晚来急野渡无人舟自横尝过洞庭虽为一篇思杜员外落句云年去年来洞庭上白苹愁杀白头人鄙夫之言有愧于杜公也杨茂卿校书过华山诗云河势昆仑逺山形菡蓞秋此实为佳句
　　古体诗
　　团扇歌
　　团扇复团扇奉君清暑殿秋风入庭树从此不相见上有乘鸾女苍苍网虫遍明年入怀袖别是机中练
　　顺阳歌
　　朝辞官军驿前望顺阳路野水齧荒坟秋虫镂宫树曾闻天寳来塞马西南骛城守鲁将军拔城从此去
　　莫徭歌
　　莫徭自生长名字无符籍市易杂鲛人婚姻通木客星居占泉眼火种开山脊夜渡千仞谿含沙不能射
　　插田歌【并序】
　　连州城下俯接村墟偶登郡楼适有所感遂书其事为俚歌以俟采诗者
　　冈头花草齐燕子东西飞田塍望如线白水光参差农妇白纻裙农夫緑簔衣齐唱田中歌嘤狞如竹枝但闻怨响音不辨俚语词时时一大笑此必相嘲嗤水平苗漠漠烟火生墟落黄犬往复还赤鸡鸣且啄路傍谁家郎乌防衫袖长自言上计吏年幼离帝乡田夫语计吏君家侬定记一来长安道眼大不相觑计吏笑致辞长安眞大处省门髙轲峩侬入无度数昨来补卫士唯用筒竹布君看二三年我作官人去
　　马嵬行
　　緑野扶风道黄尘马嵬驿路边杨贵人坟髙三四尺乃问里中儿皆言幸蜀时军家诛佞幸天子舍妖姬羣吏伏门屏贵人牵帝衣低回转美目风日爲无晖贵人饮金屑倐忽舜英暮平生服杏丹顔色眞如故属车尘已逺里巷来窥觑共爱宿妆妍君王画眉处履綦无复有文组光未灭不见岩畔人空见凌波袜邮童爱踪迹私手解鞶结传看千万眼缕絶香不歇指环照骨明首饰敌连城将入咸阳市犹得贾胡惊
　　壮士行
　　隂风振寒郊猛虎正咆哮徐行出烧地连吼入黄茅壮士走马去镫前弯玉弰叱之使人立一发如鼓交悍睛忽星堕飞血溅林梢彪炳为我席羶腥充我庖里中欣害除贺酒纷呶号明日长桥上倾城看斩蛟
　　抛毬乐词
　　五防绣团圆登君玳瑁筵最宜红烛下偏趂落花前上客如先起应须赠一船
　　春早见花枝朝朝恨发迟及看花落后却忆未开时幸有抛毬乐一杯君莫辞
　　养鸷词【并序】
　　途逢少年志在逐兽方呼鹰隼以袭飞走因纵观之卒无所获行人有常从事于斯者曰夫鸷禽饥则为用今哺之过笃故也予感之作养鸷词
　　养鸷非玩形所资击鲜力少年昧其理日夜哺不息探雏网黄口旦暮有余食宁知下韝时翅重飞不得毰毸上林表狡兎自南北饮啄既已盈安能劳羽翼
　　送湘阳熊判官孺登府罢归钟陵因寄呈江西裴中丞二十三兄
　　射策志未就从事歳云除箧留马卿赋袖有刘书忽见夏木湥怅然忆吾庐复持州民刺归谒専城居君家诚易知胜絶倾里闾人言北郭生门有卿相舆钟陵蔼千里带郭西江水朱槛照河宫旗亭緑云里前年初缺守鎭简由宸扆临轩弄郡章得人方付此是时左冯翊天下第一理贵臣持牙璋优诏发青纸迎风汚吏免先令疲人喜何武劾腐儒陈蕃礼髙士昔升君子堂腰下绶犹黄【中丞时为万年尉】汾阴有宝气赤堇多光铓束简下曲台佩鞬来厯阳绮筵陪一笑兰室袭余芳风水忽异势江湖遽相忘因君倘借问为话老沧浪
　　送韦秀才道冲赴制举
　　惊禽一辞巢栖息无少安秋扇一离手流尘蔽霜纨故侣不可追凉风日已寒逺逢杜陵士别尽平生欢逐客无印绶楚江多芷兰因居时暇游长铗不复弹阅书南轩际絙瑟清夜阑万境身外寂一杯腹中寛伊昔元宗朝冬卿冠鸳鸾肃穆升内殿从容领儒冠游夏无措词阳秋垂不刋至今羣玉府学者空纵观世人希德门揭若攀峰峦之子向明训锵如振琅玕一旦西上书道上拂征鞍荆台宿暮雨汉水浮春澜君门啓天中多士如星攅烟霞覆双阙抃舞罗千官清漏滴铜壶仙防下雕盘荧煌仰金榜错落濡飞翰古来才杰士所叹遭时难一鸣从此始相望青云端
　　送李策秀才还湖南因寄幕中亲故兼简衡州李八郎中
　　深春风日净昼长幽鸟鸣仆夫前致词门有白面生摄衣相问讯解带坐南荣端志见眉睫芳言发精诚因出懐中文调孤词亦清悄如促柱弦掩抑多不平乃言本蜀士世降岷山灵前人秉艺文髙视来上京曳绶司徒府所从信国桢析薪委空林善响难继声何处翳附郭防人思郈成云天望乔木风水悲流萍前与计吏西始列贡士名森然就笔札从试春官卿帝城岐路多万足俟晨星茫茫风尘中工拙同有营寒女劳夜织山苖荣寸茎侯门方击钟衣褐谁将迎弱羽果摧頽壮心鬰怦怦谅无蟠木容聊复蓬累行昨日讯灵龟繇言利艰贞当求舍拔中必在审已明誓将息薄游焦思穷笔精莳兰在幽渚安得扬芬馨嗟余摧落者散质负华缨一聆苦辛词再动伊郁情身弃言不重爱才心尚惊恨无羊角风使尔化北溟论罢情益亲涉旬忘归程日携邑中客闲眺江上城昼渴命金罍宵谈转璿衡蕙风香麈尾月露濡桃笙忽被戒羸骖薄言事南征火云蔚千里旅思浩巳盈湘江含碧虚衡岭浮翠晶岂伊山水异适与人事幷油幙似昆丘粲然叠瑶琼庾楼见清月孔座多緑复有衡山守本自云龙庭至和在灵府发越侔咸英一挥出荥阳惠彼蚩蚩氓隼旟辞灞水居者皆涕零惟昔与伊人交欢经宿龄一从云雨散滋我鄙吝萌北渚不堪愁南音谁复聴离忧若去水浩荡无时停尝闻祝融峯上有神禹铭古石琅玕姿秘文螭虎形圣功奠逺服神物拥休祯贤人在其下彷佛疑蓬瀛君行厯郡斋大袂拂双旌饰容遇朗鍳肝鬲可以呈昔日马相如临卬坐尽倾勉君刷羽翰蚤取凌青防
　　偶作
　　终朝对尊酒嗜兴非嗜甘终日偶众人纵言不纵谈世情闲尽见药性病多谙寄谢嵇中散予无甚不堪万巻堆牀书学者识其眞万里长江水征夫度要津养生非但药悟佛不因人燕石何须辨逢时即至珍
　　读张曲江集作【并引】
　　世称张曲江为相建言放臣不宜与善地多徙五溪不毛之乡及今读其文自内职牧始安有瘴疠之叹自退相守荆门有拘囚之思托讽禽鸟寄词草树郁然有骚人风嗟夫身出于遐陬一失意而不能堪矧华人士族而必致丑地然后快意哉议者以曲江为良臣识禄山有反相羞凡器与同列宻啓廷争虽古哲人不及而燕翼无似终为馁魂岂忮心失恕罹阴谪冣大虽二美莫赎邪不然何袁公一言明楚狱而钟鼎四叶以是相较神可诬乎予读其文因为此诗
　　圣言贵忠恕至道重观身法在何所恨色伤斯为仁良时难久恃阴谪岂无因寂寞韶阳庙魂归不见人
　　谒柱山会禅师
　　我本山东人平生多感慨弱冠游咸京上书金马外结交当世贤驰声溢四塞勉修贵及早狃健不知退锱铢扬芬馨寻尺超瑕纇淹留郢南鄙摧颓羽翰碎安能咎往事且欲去沉痗吾师得眞如寄在人寰内哀我堕名网有如翾飞辈曈曈揭智烛照使出昏昧静见闗啓歆然初心会夙尚一何微今得信可大觉路明证入便门通忏悔悟理言自忘处屯道犹泰色身岂吾寳慧性非形碍思此灵山期未卜何年载
　　武陵观火诗
　　楚乡祝融分炎火常为虞是时直突烟发自晨炊徒盲风扇其威白昼曛阳乌操绠不暇汲循墙还避逾怒如列缺光迅与棼轮俱聮延掩四达赫奕成洪罏汹疑云涛翻飒若鬼神趋当前迎焮郝是物同膏腴金乌入梵天赤龙游都腾烟透户飞焰生栾栌火山摧半空星雨洒中衢瑶坛被髹漆寳树攒瑚花县与琴焦旗亭无酒濡市人委百货邑令遗双鳬余势下隈隩长熛烘舳舻吹荧照水府炙浪愁天呉灾罢云日晩心惊视聴殊髙灰辨廪庾黑土连闉阇众烬合星罗游氛烁人肤厚地藏宿热遥林呈骤枯火德资生人庸可一日无御之失其道敲石弥天隅晋库走龙剑吴宫伤燕雏五行有沴气先哲垂訏谟宋郑同日起时称贤大夫无苛自可乐弭患意所图贤守恤人瘼临烟驻骊驹吊伤色惨怛唁失词劬愉下令蠲里布指期轻市租闬垣适未立苫盖自相娱山木行剪伐江泥宜墐涂邑臣不必葺何用征越巫
　　崔元受少府自贬所还遗山姜花以诗答之
　　故人博罗尉遗我山姜花采从碧海上来自谪仙家云涛润孤根阴火照晨葩静摇扶桑日艳对瀛洲霞世人爱芳辛搴撷忘幽遐传名入帝里飞骑辞天涯王济本尚味石崇方鬭奢雕盘多不识绮席乃增华驿马损筋骨贵人滋齿牙顾余藜藿士持此重咨嗟
　　途中早发
　　马踏尘上霜月明江头路行人朝气鋭宿鸟相辞去流水隔逺邨漫山多红树悠悠闗塞内往来无闲步
　　和董庶中古散调词赠尹果毅
　　防聴东武吟壮年心已悲如何当濩落闻君辛苦词言有穷巷士弱龄颇尚竒读得女符生当事边时借名游侠窟结客幽并儿往来长秋间能带双鞬驰崩腾天寳末尘暗燕南陲爟火入咸阳诏征神武师是时占军幕插羽扬金羇万夫列辕门观射中防支誓言雪国讐亲爱从此辞中宵倚长剑起视蚩尤旗介马晨萧萧阵云竟天涯隂风猎白草旗槊光参差勇气贯中肠视身忽如遗生擒白马将敌骑不敢追贵臣上战功名姓随意移终歳肌骨苦他人印累累谒者既清宫诸侯各罢戏上将赐甲第门防不可窥眦血下沾襟天髙问无期却寻故乡路孤影空相随行逢里中旧朴簌昔所嗤一言合侯王腰佩黄金龟问我何自苦可怜眞数奇迟回顾徒御得色悬双眉翻然悟世途抚已昧所宜田园已芜没流浪江海湄鸷禽毛翮摧不见翔云姿衰容蔽逸气孑孑无人知寂莫草徒长吟下书帷闻君发哀韵若扣瑶林枝有客识其眞潺湲涕交颐劝尔一杯酒陶然足自怡
　　游桃源一百韵
　　沅江清悠悠连山郁岑寂回流抱絶巘皎镜含虚碧昏旦递明媚烟岚分委积香蔓垂緑潭暴龙照孤碛渊明着前志子骥思逺蹠寂寂无何乡宻尔天地隔金行太元歳渔者偶探陟寻花得幽踪窥洞穿闇隙依微闻鸡犬豁达值阡陌居人互相迎笑语如平昔广乐虽交奏海禽心不怿挥手一来归故溪无处覔绵绵五百载市朝防迁革有路在壶中无人知地脉皇家感至道圣祚自天锡金阙传本枝玉函留寳厯禁山开袐宇复户洁灵宅药检香氛氲醮坛烟幕幕我来尘外躅莹若朝酲析崖转对翠屏水穷畱画鹢三休俯乔木千级扳峭壁旭日闻撞钟防云迎蹑屐遂登最髙顶纵目还楚泽平湖见草青逺防连霞赤幽寻如梦想緜思属空閴夤縁且忘疲耽玩近成癖清猿伺晓发瑶草凌寒折祥禽舞葱茏珠树摇玓瓅羽人顾我笑劝我税归轭霓裳何飘飖童顔洁白晳重岩是藩屏驯鹿受羇靮楼居迩清霄萝茑成翠帟仙翁遗竹杖王母留桃核姹女飞丹砂青童防金液寳气浮鼎耳神光生剑脊虚无天乐来窸窣鬼兵役丹丘肃朝礼玉札工防绎枕中淮南方牀下阜卿舄明镫坐遥夜幽籁聴淅沥因话近世仙耸然心神惕乃言瞿氏子骨状非凡格往事黄先生羣儿多侮剧謷然不屑意元气贮肝膈往往游不归洞中观博奕言髙未易信犹复加诃责一旦前致辞自云仙期迫言师有道骨前事常被谪如今三山上名字在眞籍悠然谢主人后岁当来觌言毕依庭宇如烟去无迹观者皆失次惊追纷络绎日暮山径穷松风自萧槭适逢修蛇见瞠目光激射如严三清居不使恣搜索唯余步纲势八趾在沙砾至今东北隅表以坛上石列仙徒有名世人非目击如何庭庑际白日振羽翮洞天岂幽逺得道如咫尺一气无死生三光自迁易因思人间世前路何狭窄瞥然此生中善祝期满百大方播羣类秀气肖翕辟性静本同和物牵成阻阨是非鬪方寸荤血昏精魄遂令多夭伤犹喜见斑白喧喧车马驰苒苒桑榆夕共安缇绣荣不悟泥途适纷吾本孤贱世业在缝掖九流宗指归百氏旁攟摭公卿偶慰荐乡曲缪推择居安白社贫志傲纁辟功名希自取簮组自扬厯书府蚤懐铅射宫曾发的起草香生帐坐曹乌集柏赐燕聆箫韶侍祠阅琮璧尝闻履忠信可以行蛮貊自述希古心忘恃干时画巧言忽成锦苦志徒食檗平地生峯峦深心有矛防层波一震荡弱植忽沦溺北渚吊灵均长岑思亭伯祸来昧防兆事去空叹息尘累与时深流年随漏滴才能疑木鴈报施迷夷跖楚奏絷钟仪商歌劳寗戚禀生非悬解对境方感激自从婴网罗每事问龟筞王正降雷环玦赐迁斥傥复夷平人誓将衣羽客买山构精舎领徒开讲席冀无身外忧自有闲中益道芽期日就尘虑乃氷释且欲遗姓名安能慕竹帛长生尚学致一漑岂虚掷芝术资糇粮烟霞拂巾帻黄石履看堕洪崖肩可拍聊复嗟蜉蝣何烦哀虺蜴青嚢既深味琼葩亦屡摘纵无西山姿犹免长戚戚
　　客有为余话登天坛遇雨之状因以赋之
　　清晨登天坛半路逢阴晦疾行穿雨过却立视云背白日照其上风雷走于内滉漾雪海翻槎牙玉山碎蛟龙露鬐鬛神鬼含变态万状互生灭百音以繁防俯观羣动静始觉天宇大山顶自晶明人间已霶霈豁然重昏敛涣若春氷溃反照入松门瀑流飞缟带遥光泛物色余韵吟天籁洞府撞仙钟村墟起夕霭却见山下侣已如迷世代问我何处来我来云雨外
　　有僧言罗浮寺因为诗以写之
　　君言罗浮上容易见九垠渐髙元气壮汹涌来翼身夜宿最髙峯瞻望浩无邻海黒天宇旷星辰来逼人是时当朏魄阴物恣腾振日光吐鲸背剑影开龙鳞倐若万马驰旌旗耸奫沦又如广乐奏金石含悲辛疑其有巨灵怪物尽来賔隂阳迭用事乃俾夜作晨咿喔天鸡鸣扶桑色昕昕赤波千万里涌出黄金轮下视生物息霏如隙中尘醯鸡仰瓮口亦谓云汉津世人信耳目方寸度大钧安知视聴外怪愕不可陈悠悠想大方此乃桮水濵知小天地大安能识其眞
　　裴祭酒尚书见示春归城南青松坞别墅寄王左丞髙侍郎之什命同作
　　早宦阅人事晚懐生道机时从学省出独望郊园归野彴渡春水山花映岩扉石头解金章林下步緑薇青松鬰成坞修竹盈尺围吟风起天籁蔽日无炎威危径盘羊肠连甍耸翚飞幽谷响樵斧澄潭环钓矶因髙见帝城冠盖扬光辉白雪难持寄清韵投所希二公如鳯雏比翼翔太微含情谢林壑酬赠骈珠玑顾余久即潜愁寂对芳菲一闻丘中趣再抚黄金徽
　　重至衡阳伤桞仪曹【并序】
　　元和乙未歳与故人桞子厚临湘水为别桞浮舟适桞州余登陆赴连州后五年余从故道出桂岭至前别处而君没于南中因赋诗以投吊
　　忆昨与故人湘江岸头别我马映林嘶君颿转山灭马嘶循故道颿灭如流电千里江蓠春故人今不见
　　月夜忆乐天兼寄微之
　　今宵帝城月一望雪相似遥想洛阳城清光正如此知君当此夕亦望镜湖水展转相忆心月明千万里韩十八侍御见示岳阳楼别窦司直诗因令属和重以自述故足成六十二韵
　　楚江何苍然层澜七百里孤城寄逺目一泻无穷已荡漾浮天盖四环宣地理积涨在三秋混成非一水冬游见清浅春望多洲沚云锦逺沙明风烟青草靡火星忽南见月峡方东迤雪波西山来隐若长城起独専朝宗路驶悍不可止支川让其威蓄缩至南委熊武走蛮落【熊武二溪名】潇湘来奥鄙炎蒸动泉源积潦搜山趾归往无旦夕包含通逺迩行当白露时眇视秋光里曙色未昭晰露华遥斐亹浩耳神骨清如观混元始北风忽震荡惊浪迷津涘怒激鼓铿訇蹙成山岿硊鹍鹏疑变化罔象何恢诡嘘吸写楼台腾骧露鬐尾景移羣动息波静繁音弭明月出中央青天絶纤滓素光淡无际緑静平如砥空影渡鹓鸿秋声思芦苇鲛人弄机杼贝阙骈红紫珠蛤吐玲珑文鳐翔旖旎水乡呉蜀限地势东南庳轸翼粲垂精衡巫屹环峙名雄七泽薮国辨三苗氏唐羿断修蛇荆王惮青兕秦狩迹犹在虞巡路从此轩后奏宫商骚人咏兰芷茅岭潜相应橘洲傍可指郭璞騐幽经罗含着前纪观津戚里族按道侯家子联袂登髙楼临轩笑相视假守亦髙卧【窦时权领郡事】墨曹正垂耳【韩亦量移江陵法曹】契濶话凉温壶觞慰迁徙地偏山水秀客重杯盘侈红袖花欲燃银灯昼相似兴含更抵掌乐极同啓齿笔锋不能休藻思一何绮伊余负微尚夙昔惭知已出入金马门交结青云士袭芳践兰室学古游槐市策慕宋前军文师汉中垒陋容昧俯仰孤志无依倚卫足不如葵漏川空欲蚁幸逢万物泰独处穷途否铩翮重叠伤兢魂再三褫蘧瑗亦屡化左丘犹有耻桃源访仙宫薜服祠山鬼故人南台旧一别如矢今朝会荆峦斗酒相宴喜危途出新什笑忭随伸纸绚若观五色欢然臻四美委曲风涛事分明穷达旨洪韵发华钟凄音激清征羊濬要【平声】共和江淹多杂拟徒欲仰髙山焉能追逸轨湘洲路四达巴陵城百雉何必顔光禄留诗张内史
　　和郴州杨侍郎翫郡斋紫薇花十四韵
　　防年丹霄上出入金华省蹔别万年枝看花桂阳岭南方足奇树公府成佳境緑阴交广除明艳透萧屏雨余人吏散燕语帘栊静懿此含晓芳翛然忘簿领紫茸垂组缕金楼攒锋頴露溽暗传香风轻徐就影苒弱多意思从容占光景得地在侯家移根近仙井开樽好凝睇倚瑟仍回颈游蜂驻防冠舞鹤迷烟顶兴生红药后爱与甘棠并不学夭桃姿浮荣在俄顷
　　有獭吟
　　有獭得嘉鱼自谓天见怜先祭不敢食捧鳞望清人立寒沙上心専脰着肩渔翁以为妖举块投其前呼儿贯鱼归与獭同烹煎闗闗黄金鹗大翅摇江烟下见盈寻鱼投身擘洪涟攫拏隐鳞去哺雏林岳巓鸱鸟欲伺隙遥探莫敢前长居青云路弹射无由縁何地无江湖何水无鲔鳣天意不宰割菲祭徒度防空余知礼重载在淹中篇
　　虎丘寺路宴
　　青林虎丘寺林际翠微路立见山僧来遥从鸟飞处兹峯沦寳玉千载惟丘墓埋剑人空传凿山龙巳去扪萝披翳荟路转夕阴遽虎啸崖谷寒猿鸣松杉暮徘徊北楼上江海穷一顾日映千里帆鵶归万家树蹔因惬所适果得捐外虑庭暗栖还云檐香滴甘露久迷空寂理多为声华故永欲投此山余生岂能误
　　九华山【并序】
　　九华山在池州青阳县西南九峯竞秀神采奇异昔予仰太华以为此外无奇爱女几荆山以为此外无秀及今登九华始悼前言之容易也惜其地偏且逺不为世所称故歌以大之
　　奇峰一见惊魂魄意想洪罏始开辟疑是九龙夭矫欲攀天忽逢霹雳一声化为石不然何至今悠悠亿万年气势不死如腾仚【音鶱轻举貌】云含幽兮月添冷日月凝辉兮江漾影结根不得要路津迥秀长在无人境轩皇封禅登云亭大禹防计临东溟乘樏【力最反山行具】不来广乐絶独与猿鸟愁青荧君不见敬亭之山广索漠兀如断岸无棱角宣城谢公一首诗遂使声名齐五岳九华山九华山自是造化一尤物焉能籍甚乎人间
　　泰娘歌【并引】
　　泰娘本韦尚书家工讴者初尚书为吴郡得之命乐工诲之琵琶使之歌且舞无防何尽得其术居一二歳防之以归京师京师多新声善工于是又捐去故技以新声度曲敎之又尽其妙而泰娘名字往往见称于贵游之间元和初尚书薨于东京泰娘出居民间久之为蕲州刺史张愻所得其后愻坐事谪居武陵郡愻卒泰娘无所归地荒且逺无有能知其容与艺者故日抱乐器而哭其音噍杀以悲雒客闻之为歌其事以足于乐府云
　　泰娘家本阊门西门前緑水环金隄有时妆成好天气走上臯桥折花戏风流太守韦尚书路傍忽见停隼旟斗量明珠鸟传意绀幰迎入専城居长发如云衣似雾锦茵罗荐承轻步舞学惊鸿水榭春歌撩上客兰堂暮从郎西入帝城中贵游簮组香帘栊低鬟缓视抱明月纤指破拨生胡风繁华一旦有消歇题剑无光履声絶洛阳旧宅生草莱杜陵萧萧松柏哀妆奁虫网厚如茧博山炉侧倾寒灰蕲州刺史张公子白马新到铜驼里自言买笑掷黄金月坠云收从此始安知鹏鸟座隅飞寂寞旅魂招不归秦嘉镜有前时结韩寿香销故箧衣山城少人江水碧断雁哀猿风雨夕朱弦已絶为知音云鬓未秋私自惜举目风烟非旧时梦寻归路多参差如何将此千行泪更洒湘江斑竹枝
　　龙阳县歌
　　县门白日无尘土百姓县前挽鱼罟主人引客登大隄小儿纵观黄犬怒鹧鸪惊鸣绕篱落橘柚垂芬照窓户沙平草緑见吏稀寂寞斜阳照悬鼓
　　沓潮歌【并引】
　　元和十年夏五月终风驾涛南海羡溢南人曰沓潮也率三更歳一有之余为连州客或为余言其状因歌之附于南越志
　　屯门积日无回飇沧波不归成沓潮轰如鞭石矻且摇虚空欲驾鼋鼍桥惊湍蹙缩悍而骄大陵髙岸失岧嶤四边无阻音响调背负元气掀重霄介鲸得性方逍遥仰鼻墟吸扬朱翘海人狂顾迭相招衣髽首声哓哓征南将军登丽谯赤旗指挥不敢嚣翼日风回沴气消归涛纳纳景昭昭乌泥白沙复满海海色不动如青瑶
　　白鹭儿
　　白鹭儿最髙格毛衣新成雪不敌众禽喧呼独凝寂孤眠芊芊草久立潺潺石前山正无云飞去入遥碧
　　送裴处士应制举【并引】
　　晋人裴昌禹读书数千巻于周官小戴礼尤邃性是古敢言虽王侯不能卑下故与世相参差凡抵有位以索合行天下防遍常叹诸侯莫可游欲一见天子而未有路防今年诏书徴贤良昌禹大喜以为尽可以豁平生搏髀爵跃曰一观云龙庭足矣由是裹三月粮而西徂余以七言为西游之资借耳
　　裴生久在风尘里气劲言髙少知已注书曾学郑司农厯国多于孔夫子往年访我到连州无穷絶境终日游登山雨中试蜡屐入洞夏里披貂裘白帝城边又相遇敛翼三年不飞去忽然结束如秋蓬自称对策明光宫人言策中说何事掉头不答看飞鸿彤庭翠松迎晓日鳯啣金榜云间出中贵腰鞭立倾酒宰臣委佩观摇笔古称射策如弯弧一发偶中何时无由来草泽无忌讳努力满挽当亨衢忆得当年识君处嘉禾驿后聨樯住垂钩钓得王余鱼踏芳共登苏小墓此事合同梦想间相看一笑且开顔老夫希逢旧隣里为君扶病到方山
　　送僧仲剬东游兼寄呈灵澈上人
　　释子道髙神气闲住持曾上清凉山晴空礼拜见眞像金毛玉髻卿云间西游长安僧籍本寺门前曲江碧松间白月照寳书竹下香泉洒瑶席前时学得经论成奔驰象马开禅扃髙筵谈柄一麾拂讲下聴徒如醉醒旧闻南方多禅老次第来入荆门道荆州本自重弥天南朝塔庙犹依然宴坐东阳枯树下经行居止故台边忽忆遗民社中客为我衡阳驻飞锡讲罢同寻相鹤经闲来共蜡登山屐一旦扬眉望沃洲自言王谢许同游凭将杂拟三十首寄与江南汤恵休
　　观棊歌送儇师西游
　　长沙男子东林师闲读艺经工奕棊有时凝思如入定暗覆一局谁能知今年访余来小桂方袍袖中贮新势山城无事愁日长白昼懵懵眠匡牀因君临局看鬪智不觉迟景沉西墙自从山人遇樵子直到开元王长史前身后身付余习百变千化无穷已初疑磊落曙天星次见搏击三秋兵雁行布阵众未晓虎穴得子人皆惊行尽三湘不逢敌终日饶人损机格自言台阁有知音悠然逺起西游心商山夏木阴寂寂好处徘徊驻飞锡忽思争道画平沙独笑无言心有适蔼蔼京城在九天贵游豪士足华筵此时一行出人意赌取声名不要钱
</div>
    <div class="pagination">
<a href="御定全唐诗录_page81.html">上一页</a><span>...</span><a href="御定全唐诗录_page77.html">77</a><a href="御定全唐诗录_page78.html">78</a><a href="御定全唐诗录_page79.html">79</a><a href="御定全唐诗录_page80.html">80</a><a href="御定全唐诗录_page81.html">81</a><span class="current-page">82</span><a href="御定全唐诗录_page83.html">83</a><a href="御定全唐诗录_page84.html">84</a><a href="御定全唐诗录_page85.html">85</a><a href="御定全唐诗录_page86.html">86</a><a href="御定全唐诗录_page87.html">87</a><span>...</span><a href="御定全唐诗录_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
