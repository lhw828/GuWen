<!DOCTYPE html>
<html>
<head>
    <meta charset="UTF-8">
    <title>晚晴簃诗汇 - 第 1 页/共 633 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚晴簃诗汇 - 第 1 页/共 633 页</h1>
    <div class="content">《晚晴簃诗汇》徐世昌

●卷一
　　清世祖福临
　　世祖章皇帝，太宗文皇帝第九子。建元顺治，在位十八年。葬孝陵。
　　圣母皇太后万寿诗
　　香花淑节寿阳宫，透户玄云接上穹。德俪英皇符帝子，化覃江汉播王风。瑶斋瑞应星回电，金戺光浮月贯虹。坤厚无疆天下母，宫开嘉乐万方同。
　　拜舞慈宁动晓钟，云璈响彻玉芙蓉。仲春晴色开仙杏，上苑祥光茂岱松。此日山尊仪瑞凤，千秋坤轴启飞龙。欢腾海宇同为祝，常见含饴衍庆重。
　　和风骀荡拂瑶窗，瑞日曈昽照宝幢。时届春阳花纪节，觞开慈寿玉为缸。连云半卷银毫细，傍辇遥分雉羽双。德协坤仪绵过历，千秋万岁莅多邦。
　　彤墀新柳弄轻丝，正是慈帏诞庆时。鸾鹤数群天上至，笙歌几队座中移。六宫献寿繁珠珥，万国腾欢进玉卮。从此年年增茂祉，萱龄应并大椿期。
　　婺阁晴云近紫微，蓬莱宫阙丽朝晖。上林柳嫩莺初啭，禁苑兰新蝶始飞。玉女浆壶承沆瀣，仙人膳鼎对芳菲。钧天乐奏长春宴，黼衮恒为戏彩衣。
　　阊阖宏开近碧虚，琼宫仙乐捧鸾舆。盘中火枣迎黄幄，杯底流霞映彩裾。恩育普天归圣善，泽深奕叶挽华胥。上酬惟有无疆祝，重向筵前诵九如。
　　仲春春色满京都，熙日和风遍海隅。扣砌芝兰承展鞠，琼筵环珮杂笙竽。月衔花绶金为镜，露缀丝囊寿作符。献颂慈宫人尽乐，年年中外竞山呼。
　　慈宁介祉与天齐，瑶水飞觞自海西。万岁甘凝朱实枣，千年香拂紫条梨。祥云欲傍歌筵驻，候鸟还迎舞队低。最喜春光浓似酒，普将仁寿锡烝黎。
　　日暖莺花满御阶，慈恩肇祉庆无涯。群趋环珮容光盛，迭奏笙镛律吕谐。瑞并流虹天不偶，祥符梦月兆偏佳。女中尧舜今重见，华祝惟应颂有斋。
　　别苑风光接露台，仲阳佳节欲花开。六龙每护金根出，八骏时从紫罽回。太液池边春澹荡，长生树上月徘徊。璠玙乐间昭华琯，黄露丹霞荐寿杯。
　　璇宫初度占芳春，景色妍华映紫宸。旭日当天临拜舞，暄风扇物象慈仁。上林竞发蟠桃蕊，羽驾频看瀚海尘。岁岁寿觞开玉陛，万方雨露沛兹辰。
　　晓辟金铺瑞色分，壶觞簪履共纷纭。《螽斯》常得承嘉祉，《樛木》由来表令闻。入户融风添燕喜，盈阶舞彩袭兰芬。萱花预报千龄永，殿外卿云尽五文。
　　阊阖生辉介祉繁，欣於长乐奉坤元。风吹桃实经千岁，祥发萱帏感四恩。百拜彤墀增宝历，三呼碧酝捧瑶尊。慈徽绥履宜昌后，麟趾振振坐弄孙。
　　婺星应瑞照三韩，佳气氤氲百宝阑。至德锺祥歌万寿，和风动珮舞千官。森森紫禁传鸿宝，煜煜彤墀献木难。乐奏《箫韶》当燕喜，多邦集庆共承欢。
　　仲春虹电丽银湾，万岁称觥驻玉颜。淑慎令仪符渭水，慈仁厚德媲涂山。麻姑羽驾云霄里，西母鸾笙殿陛间。海宇呼嵩方未艾，樽前舞彩喜斓斑。
　　阳开景运际中天，月皎清辉正上弦。飞凤楼高连象纬，盘龙城晓带云烟。开颜对酒春光满，绕膝含饴乐事全。川至日升增茂祉，苍生永庆太平年。
　　紫禁春明淑景饶，寿筵高敞奏《箫韶》。日升瑞气开黄道，云拥祥光映碧霄。九译欢声歌圣母，千秋乐事际熙朝。西王应有瑶池祝，青鸟飞来路不遥。
　　极望韶光满四郊，碧池倒影见花梢。珠帘昼卷香风入，绮宴春开喜气交。大角早彰麟趾瑞，五文时见凤雏巢。咏歌难赞生成德，恒向南山颂竹苞。
　　西来爽气拥神皋，遥映慈宁见翠旄。海鹤翔风金殿迥，天鸡鸣日玉楼高。寿筵歌管依芳树，云液壶觞醉碧桃。更有影娥池畔月，开襟尤胜广陵涛。
　　瑞霭祥光接太和，慈宁宫殿迥嵯峨。难名至德同坤厚，定卜纯禧与日多。太液波融春草绿，上林花发晓莺过。母仪启庆元无极，四海升平乐止戈。
　　上阳金榜灿云霞，胜地觞开萃物华。翠拥西山依日月，阳回大陆竞桑麻。衮衣堪效当筵舞，玉斝兼催拂槛花。乐洽弄孙春更永，於今海宇正为家。
　　圣节晴和百卉香，紫霞高捧万年觞。风前琪树分珠树，帘外霓裳映绣裳。寿祝嵩峰天峻极，仙居蓬岛日舒长。熙熙共享春台乐，九牧琛球辑未央。
　　璇宫晓色丽新晴，庆祝无疆进寿觥。乐事喜同春日永，昌期常际泰阶平。旌隋鹤驾龙为采，乐近鸾舆凤是笙。不羡石钟仙乳白，云凝玉露满金茎。
　　玉殿辉生云母屏，彤庭今喜奉萱庭。节逢爱日春尤暖，山近称觞晓更青。普被恩波兼化育，旁流协气满郊垌。定知南极随坤位，长照人间宝婺星。
　　彤闱献寿九华镫，春色清和瑞霭凝。地祉常同天祚远，月恒方与日光升。流霞湛湛罍中满，沆瀣溶溶掌上承。孺慕殷勤欣进颂，卜年嘉庆裕云仍。
　　天开长乐曙光流，胜地初筵敞十洲。云近金铺皆五色，萱生玉陛自千秋。宫莺带语穿仙仗，苑树飞花漾御沟。六宇欢心同爱日，跄跄剑珮凤池头。
　　胜日条风拂上林，龙池柳色绽黄金。发祥濬哲从莘女，卜历承徽见太任。恩涣九重颁凤诏，筵开万舞动鲸音。普天仁寿慈颜喜，春酒南山亿兆心。
　　二月初弦月色涵，万年枝上露凝甘。大庖荐旨麟为脯，御苑迎晖树是云。北阙班联腾喜气，西山瑞霭接晴岚。得天禄位兼名寿，愿比华封永祝三。
　　云汉昭回傍画檐，初弦新月正纤纤。琉璃窗晓龙栖桷，玳瑁梁深燕入帘。静检仙书开玉笈，时观女史拨牙签。六宫拜舞烟霞绕，四海讴歌雨露霑。
　　彤闱几度上琅函，金简云书手肃缄。桂醑生香分月窟，萱龄应祝响嵩岩。天池荇吐鱼欣聚，霞锦花明鸟欲衔。坤德同天光四表，笙镛岁岁奏英咸。
　　谨案：世祖冲龄嗣服，入主中原，天亶聪明，几余典学，兼通清、汉文字。宫中读书别殿，题曰“孚斋”，命徐元文撰《孚斋说》以进。临池染翰，书法天成，并深于画理。尝作泼墨山水，追契米家父子。又以指上纹蘸墨作渡水牛，生动浑成。诗不多作，未编御集。右《昭圣皇太后万寿》诗，顺治十三年二月丁巳万寿节表进，事见《实录》。表文有云：“毓懿秀于璇宫，令仪有俶；濬庆源于金屋，慈范允昭。庇及冲入，嗣承鸿业。回环今昔，深惟护佑之周祥；定省晨昏，祇奉诲言之谆切。艰难克济，基绪攸光。”又有云：“承乾应地，厚德而贵极域中；照电流虹，至仁而母仪天下。臣对扬懿德，奉若天休。幸销九日之流金，冀定四维于磐石。祇承二圣，诞受多方。恒顾畏于民岩，实仰遵乎慈训。奉觞北斗，展礼南宫。虽极尊养之至隆，岂伸酬报；弥感恩勤之方笃，宁既敷宣。”二圣谓太祖、太宗。表文敷陈懿媺，仍追溯创业之难，似当日词臣属草后，上实亲为裁定。崇养既极，雅颂克谐，谨全录以弁全书，庶知三百年文治之盛，其来有自。
　　清圣祖玄烨
　　圣祖仁皇帝，世祖章皇帝第三子。在位六十一年，建元康熙。葬景陵。有《御制文》一集、二集、三集、四集。
　　览贞观政要
　　春阳淑以嘉，流云洒几案。及此听政余，缣缃获披玩。寥寥三古后，载籍亦炳焕，俯仰千年余，盛治数贞观。修德偃干戈，措刑空狴犴。海外奉车书，臣民登燕衎。事往迹尚存，流风照觚翰。洋洋四十篇，可以一辞贯。仁义有明效，非由事击断。鄙哉封伦言，相去邈河汉。
　　登景忠山
　　景忠远上日方阑，岩壑层层生早寒。岭腹冻云凝玉仗，山中瑞气接仙鸾。鸣钟涧里经声近，击鼓楼前树影残。缭绕旌旗萦石道，六龙行处万民观。
　　时巡近效悯农事有作
　　芳郊景物丽，淑气扇暮春。灵雨应良节，光风薄嘉辰。省耕已届候，夙驾方来巡。前驱列式道，羽卫罗钩陈。时有田间子，荷耒披车尘。讥诃勿频数，疾苦当咨询。千耦幸终亩，二<畐甫>犹悬囷。穮蓘尔勤动，恫瘝予隐亲。赒赐出泉府，抚循属官臣。行潦有挹器，洌井无枯津。所惠良未遍，嗛嗛愧斯人。
　　滇平
　　洱海昆池道路难，捷书夜半到长安。未矜干羽三苗格，乍喜征输六诏宽。天末远收金马隘，军中新解铁衣寒。回思几载焦劳意，此日方同万国欢。
　　昇平嘉宴同群臣赋诗用柏梁体朕于宣政听览之馀，讲贯经义。历观史册，于《书》见“元首”、“股肱”，“赓飏”、“喜起”之盛，于《诗》见《鹿鸣》、《天保》诸篇，未尝不慕古之君臣一德一心，相悦若斯之隆也。今际海内宴安，兵革偃息，首春令序，九陌镫煇，丰穰有徵，吾民咸乐。思与诸臣欣时式燕，爰于乾清宫广集簪裾，肆筵授几。斯时也，蟾光鳖炬，焜燿堂廉，彩树琼葩，杂罗樽俎。许笑言之勿禁，宽仪法而不纠。复令次登文陛，渥以金罍，咸俾有三爵油油之色焉。《易》曰：“上下交而志同。”《传》曰：“享以训恭俭，宴以示慈惠。”则今日之兕觥旨酒，岂徒以饮食燕乐云尔哉？顾瞻诸臣，或位居谐弼，或职任卿尹，或典文翰，或司献纳，宜共成篇什，以绍《雅》、《颂》之音。朕发端首倡，效柏梁体班聊递赓，用昭升平盛事，冀垂不朽云。康熙二十一年正月十四日。
　　丽日和风被万方，（御制）
　　聊云烂漫弥紫阊。（内阁大学士臣勒德洪）
　　一堂喜起歌明良，（内阁大学士臣明珠）
　　止戈化洽民物昌。（内阁大学士臣李霨）
　　蓼萧燕誉圣恩长，（内阁大学士臣冯溥）
　　天心昭格时雨旸。（吏部尚书臣黄机）
　　丰亨有兆祝千箱，（户部尚书臣梁清标）
　　礼乐文章仰圣母。（礼部尚书臣吴正治）
　　庙谟指授靖八荒，（兵部尚书臣宋德宜）
　　春回丹诏罢桁杨。（刑部尚书臣魏象枢）
　　河清海宴禹绩彰，（工部尚书臣朱之弼）
　　百度胥饬纲纪张。（都察院左都御史臣徐元文）
　　千官济济盈岩廊，（吏部左侍郎臣张士甄）
　　天公无旷勤赞襄。（吏部右侍郎臣杨永宁）
　　有年歌协臣所望，（户部左侍郎臣李天馥）
　　共期红朽答殊常。（户部右侍郎臣李仙根）
　　转漕亿万充天仓，（户部仓场侍郎臣马汝骥）
　　邦礼叨赞惭趋跄。（礼部左侍郎臣杨正中）
　　职司寅清佐垂裳，（礼部右侍郎臣富鸿基）
　　天河洗甲通蛮乡。（兵部左侍郎臣焦毓瑞）
　　皇威四畅咸来王，（兵部右侍郎臣陈一炳）
　　祇承钦恤和气翔。（刑部左侍郎臣杜臻）
　　刑措不用民寿康，（刑部右侍郎臣叶方蔼）
　　八材庀化师殳斨。（工部左侍郎臣赵璟）
　　右平左墄开明堂，（工部右侍郎臣金鼐）
　　仰窥神策驱天狼。（内阁学士臣李光地）
　　膏以大泽人胥庆，（内阁学士臣张玉书）
　　帝庸作歌追虞唐。（翰林院掌院学士臣陈廷敬）
　　身依云汉赓天章，（翰林院学士臣张英）
　　恪秉训厉敦羔羊。（都察院左副都御史臣宋文运）
　　奉宣仁风之吴疆，（巡抚江宁右副都御史臣余国柱）
　　九阍詄荡瞻龙光。（通政使司通政使臣王盛唐）
　　斗杓高掩贯索芒，（大理寺卿臣张云翼）
　　图列养正亲羹墙。（詹事府詹事臣沈荃）
　　黄钟大镛谐祯祥，（太常寺卿臣崔澄）
　　郊衢《击壤》欢丰穰。（顺天府府君臣熊一潇）
　　大官珍膳罗酒浆，（光禄寺卿臣马世济）
　　调闲六御腾康庄。（太仆寺卿臣张可前）
　　忝预风纪凛清霜，（都察院佥都御史臣张吉午）
　　出入玉珮声锵锵。（通政使司左通政臣崔官）
　　纳言惟允尚职详，（通政使司右通政臣吴琠）
　　褒忠励节感赐觞。（通政使司右通政臣陈汝器）
　　圜扉阒寂春草芳，（大理寺少卿臣荣国祚）
　　拜手好生颂禹汤。（大理寺少卿臣徐旭龄）
　　前星令望钦颙卬，（詹事府少詹事臣王泽弘）
　　终始念典用斯臧。（詹事府少詹事臣崔蔚林）
　　言模行范煇缥缃，（翰林院侍读学士臣蒋弘道）
　　猗欤至德日就将。（翰林院侍读学士臣胡简敬）
　　叨尘侍从恩莫量，（翰林院侍读学士臣朱之佐）
　　靖共夙夜无怠遑。（翰林院侍讲学士臣严我斯）
　　梧桐生矣于高冈，（翰林院侍讲学士臣孙在丰）
　　绸书东观翰墨香。（翰林院侍讲学士臣卢琦）
</div>
    <div class="pagination">
<span class="current-page">1</span><a href="晚晴簃诗汇_page2.html">2</a><a href="晚晴簃诗汇_page3.html">3</a><a href="晚晴簃诗汇_page4.html">4</a><a href="晚晴簃诗汇_page5.html">5</a><a href="晚晴簃诗汇_page6.html">6</a><span>...</span><a href="晚晴簃诗汇_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
