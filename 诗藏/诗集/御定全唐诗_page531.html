<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 531 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 531 页/共 1083 页</h1>
    <div class="content">　　见殷尧藩侍御忆江南诗三十首诗中多叙苏杭胜事余尝典二郡因继和之
　　江南名郡数苏杭写在【一作题写】殷家三十章君是旅人犹苦忆我为刺史更难忘境牵吟咏真诗国兴入笙歌好醉乡为念旧游终一去扁舟直拟到沧浪
　　闻新蝉赠刘二十八
　　蝉发一声时槐花带两枝只应催我老兼遣报君知白髪生头速青云入手迟无过一桮酒相劝数开睂
　　赠王山人
　　玉芝观里王居士服气餐霞善飬身夜后不闻喘息秋来唯长鹤精神容顔尽怪长如故名姓多疑不是真贵重荣华轻寿命知君闷见世间人
　　和刘郎中学士题集贤阁
　　朱阁青山髙庳齐与君才子作诗题傍闻大内笙歌近下视诸司屋舎低万巻圗书天禄上一条风景月华西欲知丞相优贤意百歩新廊不蹋泥
　　观幻
　　有起皆因灭无暌不暂同从欢终作慼转苦又成空次第花生眼湏臾烛【一作竹】过风更无寻觅处鸟迹印空中
　　病假中厐少尹携鱼酒相过
　　宦情牢落年将暮病假联緜日渐深被老相催虽白首与春无分未甘心闲停茶椀从容语醉把花枝取次吟劳动故人厐阁老提鱼携酒逺相寻
　　聼田顺儿歌
　　戞玉敲冰声未停嫌云不遏入青防争得黄金满衫袖一时抛与断年聼
　　聼曹刚琵琶兼示重莲
　　拨拨意不同胡啼畨语两玲珑谁能截得曹刚手插向重莲衣袖中
　　酬令狐相公春日寻花见寄六韵
　　病卧帝王州花时不得逰老应随日至春肻为人留粉壊杏将谢火緐桃尚稠白飘僧院地红落酒家楼空里雪相似晩来风不休吟君怅望句如到曲江头
　　和刘郎中曲江春望见示
　　芳景多游客衰翁独在家肺伤妨饮酒眼痛忌看花寺路随江曲宫【一作官】墙夹道斜羡君犹壮健不枉度年华
　　送东都留守令狐尚书赴任
　　翠华黄屋未东廵碧洛青嵩付大臣地称髙情多水竹山宜闲望少风尘龙门即拟为游客金谷先凭作主人歌酒家家花处处莫空管领上阳春
　　自题新昌居止因招杨郎中小饮
　　地偏坊逺巷仍斜最近东头是白家宿雨长齐邻舎桞晴光照出夹城花春风小榼三升酒寒食深炉一椀茶能到南园同醉否笙歌随分有些些
　　南园试小乐
　　小园斑駮花初发新乐铮摐教欲成红萼紫房皆手植苍头碧玉尽家生髙调管色吹银字慢拽歌词唱渭城不饮一桮聼一曲将何安慰老心情
　　和微之春日投简阳明洞天五十韵
　　青阳行已半白日坐将徂越国强仍大稽城髙且孤利饶盐煮海名胜水澄湖牛斗天垂象台明地展圗【天台四明二山】瓌竒填市井佳丽溢闉阇勾践遗风霸西施旧俗姝船头龙夭矫桥脚兽睢盱乡味珍蟛蚏【一作彭越】时鲜贵鹧鸪语言诸夏异方服一方殊捣练蛾睂婢鸣榔蛙角奴江清敌伊洛山翠胜荆巫华表双栖鹤联樯防防乌烟波分渡口云树接城隅涧逺松如画洲平水似铺緑科秧早稻紫笋折新芦暖蹋泥中藕香寻石上蒲雨来萌尽逹雷后蛰全苏柳眼黄丝纇花房蜂防珠林风新竹折野烧老桑枯带亸长枝蕙钱穿短贯榆暄和生野莱卑湿长街芜女浣纱相伴児烹鲤一呼山魈啼稚子林狖挂山都产业论蚕蚁孳生计鸭雏泉岩雪飘洒苔壁锦漫糊堰限舟航路堤通车马途耶溪岸回合禹庙径盘纡洞穴何因凿星槎谁与刳石凹仙药臼峰峭佛香炉去为投金简来因挈玉壶贵仍招客宿健未要人扶闻望贤丞相仪形美丈夫前驱驻旌斾偏坐列笙竽刺史旟翻隼尚书履曵凫学禅超后有观妙造虚无髻里传僧宝环中得道枢登楼诗八咏置砚赋三都捧拥罗将绮趋跄紫与朱庙谟藏稷卨兵略贮孙呉令下三军整风髙四海趋千家得慈母六郡事严姑重士过三哺轻财抵一铢送觥歌宛转嘲妓笑卢胡佐饮时炮鼈蠲酲数鲙鲈醉乡虽咫尺乐事亦湏臾若不中贤圣何由外智愚伊予一生志我尔百年躯江上三千里城中十二衢出多无伴侣归只对妻孥白首青山约抽身去得无
　　酬郑侍御多雨春空过诗三十韵【次用本韵】
　　南雨来多滞东风动即狂月行离毕急龙走召云忙鬼转雷车响蛇腾电策光浸滛天似漏沮洳地成疮惨淡阴烟白空蒙宿雾黄闇遮千里目闷结九回肠寂寞羇臣馆深沈思妇房镜昬鸾灭影衣润麝消香兰湿难纫佩花凋易落妆沾黄莺翅重滋绿草心长紫陌皆泥泞黄汚共淼茫恐霖成怪沴望霁剧祯祥楚柳腰肢軃湘筠涕泪滂昼昏疑是夜阴盛胜于阳居士巾皆垫行人盖尽张跳跬还屡出移蚁欲深藏端坐交游废闲行去歩妨愁生垂白叟恼杀蹋青娘变海常湏虑为鱼慎勿忘此时方共惧何处可相将【此以下叙浙东政事】已望东溟祷仍封北户禳却思逢旱魃谁喜见商羊预怕为蚕病先忧作麦伤惠应施浃洽政岂假揄扬祀典脩咸秩农书振满牀丹诚期恳苦白日防昭彰赈廪赒饥户苫城备壊墙且当营嵗事宁暇惜年芳徳胜令灾弭人安在吏良尚书心若此不枉系金章
　　和春深二十首
　　何处春深好春深富贵家马为中路鸟妓作后庭花罗绮驱论队金银用断【一作短】车眼前何所苦唯苦日西斜何处春深好春深贫贱家荒凉三径草冷落四邻花奴困归佣力妻愁出赁车途穷平路险举足剧褒斜何处春深好春深执政家凤池添砚水鸡树落衣花诏借当衢宅恩容上殿车延英开对久门与日西斜何处春深好春深方镇家通犀排带胯瑞鹘【一作鹤】勘袍花飞絮冲毬马垂杨拂妓车戎装拜春设左握寳刀斜何处春深好春深刺史家阴緐棠布叶岐秀麦分花五匹鸣珂马双轮画轼【一作防】车和风引行乐叶叶隼旟斜何处春深好春深学士家凤书裁五色马鬛剪三花蜡炬开明火银台赐物车相逢不敢揖彼此防低斜何处春深好春深女学家惯看温室树饱识浴堂花御印提随仗香牋把下车宋家宫様髻一片绿云斜何处春深好春深御史家絮萦骢马尾蝶绕绣衣花破柱行持斧埋轮立驻车入班遥认得鱼贯一行斜何处春深好春深迁客家一桮寒食酒万里故园花炎瘴蒸如火光阴走似车为忧鵩鸟至只恐日光斜何处春深好春深经业家唯求太常第不管曲江花折桂名慙郄收萤志慕车官场泥补处最怕寸阴斜何处春深好春深隐士家野衣裁薜叶山饭晒松花兰索纫幽佩蒲轮驻软车林间箕踞坐白眼向人斜何处春深好春深渔父家松湾随櫂月桃浦落船花投饵移轻楫牵轮转小车萧萧芦叶里风起钓丝斜何处春深好春深潮户家涛翻三月雪浪喷四时花曵练驰千马惊雷走万车余波落何处江转富阳斜何处春深好春深痛饮家十分桮里物五色眼前花餔歠眠糟瓮流涎见麴车【杜甫诗云路见麴车口流涎】中山一沈醉千度日西斜
　　何处春深好春深上已家兰亭席上酒曲洛岸邉花弄水游童櫂湔裾小妇车齐桡争渡处一匹锦标斜何处春深好春深寒食家玲珑镂鸡子宛转防毬花碧草追游骑红尘拜扫车秋千细腰女揺曵逐风斜何处春深好春深博奕家一先争破眼亦聚鬬成花鼓应投壶马兵冲象戏车弹碁局上事最妙是长斜何处春深好春深嫁女家紫排襦上雉黄帖鬓邉花转烛初移障鸣环欲上车青衣传【去声】氊褥锦绣一条斜何处春深好春深娶妇家两行笼里烛一树扇间花宾拜登华席新迎障幰车催妆诗未了星斗渐倾斜何处春深好春深妓女家睂欺杨桞叶裙妬石榴花兰麝熏行被金铜钉坐车杭州苏小小人道最夭【伊耶反】斜
　　咏家醖十韵
　　独醒从古笑灵均长醉如今斆伯伦旧法依稀传自杜【杜康】新方要妙得于陈【陈郎中岵传受此法】井泉王相资重九麴蘗精灵用上寅【水用九月九日麴用七月上寅】酿糯岂劳炊范黍撇篘何假漉陶巾常嫌竹叶犹凡浊始觉榴花不正真瓮掲开时香酷烈缾封贮后味甘辛捧疑明水从空化饮似阳和满腹春色洞玉壶无表里光揺金醆有精神能销忙事成闲事转得忧人作乐人应是世间贤圣物与君还徃拟终身
　　池鹤二首
　　髙竹笼前无伴侣乱鸡羣里有风标低头乍恐丹砂落晒翅常疑白雪消转觉鸬鷀毛色下苦嫌鹦鹉语声娇临风一唳思何事怅望青田云水遥
　　池中此鹤鹤中稀恐是辽东老令威带雪松枝翘膝胫放花菱片缀毛衣低廻且向林【一作笼】间宿奋迅终湏天外飞若问故巢知处在主人相恋未能归
　　对酒五首
　　巧拙贤愚相是非何如一醉尽防机君知天地中寛窄雕鹗鸾皇各自飞
　　蜗牛角上争何事石火光中寄此身随富随贫且欢乐不开口笑是痴人
　　丹砂见火去无迹白髪泥人来不休頼有酒仙相暖热松乔醉即到前头
　　百嵗无多时壮健一春能防日晴明相逢且莫推辞醉聼唱阳关第四声【第四声劝君更尽一桮酒西出阳关无故人】
　　昨日低睂问疾来今朝收泪吊人回眼前流例君看取且遣琵琶送一桮
　　僧院花
　　欲悟色空为佛事故栽芳树在僧家细看便是华严偈方便风开智慧花
　　老戒
　　我有白头戒闻于韩侍郎老多忧活计病更恋班行矍铄夸身健周遮説话长不知吾免否两鬓已成霜
　　洛桥寒食日作十韵
　　上苑风烟好中桥道路平蹴毬尘不起泼火雨新晴宿醉头仍重晨游眼乍明老慵虽省事春诱尚多情遇客踟蹰立寻花取次行连钱嚼金勒凿落写银罂府醖伤【一作觞】教送官娃岂【一作喜一作气】要迎舞腰那及桞歌舌不如莺乡国真堪恋光阴可合轻三年遇寒食【一作寒食节】尽在洛阳城
　　快活
　　可惜莺啼花落处一壷浊酒送残春可怜月好风凉夜一部清商伴老身饱食安眠消日月闲谈冷笑接交亲谁知将相王侯外别有优防快活人
　　送令狐相公赴太原
　　六纛双旌万鐡衣并汾旧路满光辉青衫书记何年去红斾将军【藩镇例駈红斾】昨日归诗作马蹄随笔走猎酣鹰翅伴觥飞此【一作北】都莫作多时计再为苍生入紫微
　　不出
　　檐前新叶覆残花席上余桮对早茶好是老身销日处谁能骑马傍人家
　　惜落花
　　夜来风雨急无复旧花林枝上三分落园中二【一作一】寸深日斜啼鸟思春尽老人心莫怪添桮饮多情酒不禁
　　老病
　　昼聼笙歌夜醉眠若非月下即花前如今老病湏知分不负春来二十年
　　忆晦叔
　　游山弄水携诗巻看月寻花把酒桮六事尽思君作伴防时归到洛阳来
　　送徐州髙仆射赴镇
　　大红斾引碧幢【一作油】旌新拜将军指防行战将易求何足贵书生难得始堪荣离筵歌舞花丛散候骑刀枪雪队迎应笑蹉跎白头尹风尘唯管洛阳城
　　琴酒
　　耳根得聼琴初畅心地忘机酒半酣若使启期兼解醉应言四乐不言三
　　聼幽兰
　　琴中古曲是幽兰为我慇懃更弄看欲得身心俱静好身弹不及聼人弹
　　六年秋重题白莲
　　素房含露玉冠鲜绀叶揺风钿扇圆本是吴州供进藕今为伊水寄生莲移根到此三千里结子今经六七年不独池中花故旧兼乗旧日采花船
　　元相公挽歌词三首
　　铭旌官重威仪盛骑吹声緐卤簿长后魏帝孙唐宰相六年七月葬咸阳
　　墓门已闭笳箫去【一作逺】唯有夫人哭不休苍苍露草咸阳垅此是千秋第一秋
　　送葬万人皆惨澹反虞驷马亦悲呜琴书剑佩谁収拾三嵗遗孤新学行
　　卧聼法曲霓裳
　　金磬玉笙调【一作和】已久牙牀角枕睡常迟朦胧闲梦初成后宛转柔声入破时乐可理心应不谬酒能陶性信【一作定】无疑起尝残酌聼余曲斜背银缸半下帷
　　结之
　　欢爱今何在悲啼亦是空同为一夜梦共过十年中
　　五凤楼晩望【六年八月十日作】
　　晴阳晩照湿烟销五凤楼髙天泬寥野绿全经朝雨洗林红半被暮云烧龙门翠黛睂相对伊水黄金线一条自入秋来风景好就中最好是今朝
　　寄刘苏州
　　去年八月哭微之今年八月哭敦诗何堪老泪交流日多是秋风揺落时泣罢防廻深自念情来一倍苦相思同年同病同心事除却苏州更是【一作有】谁
　　送客
　　病上篮舆相送来衰容秋思两悠哉凉风褭褭吹槐子却请行人劝一桮
　　秋思
　　夕照红于烧晴空碧胜蓝兽形云不一弓势月初三鴈思来天北砧愁满水南萧条秋气味未老已深谙
　　酬梦得秋夕不寐见寄【次用本韵】
　　碧簟綘纱帐夜凉风景清病闻和药气渴聼碾茶声露竹偷灯影烟松防月明何言千里隔秋思一时生
　　题周家歌者
　　清如敲玉深圆似转簧一声肠一断能有防多肠
　　忆梦得【梦得能唱竹枝聼者絶愁】
　　齿髪各蹉跎疎慵与病和爱花心在否见酒兴如何年长风情少官髙俗虑多防时红烛下闻唱竹枝歌
　　赠同座
　　春黛双蛾嫩【一作敛】秋蓬两鬓侵谋欢身太晩恨老意弥深薄解灯前舞尤能酒后吟花丛便不入犹自未甘心
　　失婢【今集本脱此首】
　　宅院小墙庳坊门帖牓迟旧恩惭自薄前事悔难追笼鸟无常主风花不恋枝今宵在何处唯有月明知
　　夜招晦叔
　　庭草留霜池结冰黄昏钟絶冻云凝碧氊帐上正飘雪红火炉前初炷灯髙调秦筝一两弄小花蛮榼二三升为君更奏湘神曲夜就侬来【一作家】能不能
　　戏答皇甫监【时皇甫监初丧偶】
　　寒宵劝酒君湏饮君是孤眠七十身莫道非人身不暖十分一醆暖于人
</div>
    <div class="pagination">
<a href="御定全唐诗_page530.html">上一页</a><span>...</span><a href="御定全唐诗_page526.html">526</a><a href="御定全唐诗_page527.html">527</a><a href="御定全唐诗_page528.html">528</a><a href="御定全唐诗_page529.html">529</a><a href="御定全唐诗_page530.html">530</a><span class="current-page">531</span><a href="御定全唐诗_page532.html">532</a><a href="御定全唐诗_page533.html">533</a><a href="御定全唐诗_page534.html">534</a><a href="御定全唐诗_page535.html">535</a><a href="御定全唐诗_page536.html">536</a><span>...</span><a href="御定全唐诗_page532.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
