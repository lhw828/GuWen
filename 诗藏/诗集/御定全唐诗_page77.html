<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 77 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 77 页/共 1083 页</h1>
    <div class="content">　　帝宫三五戏春台行雨流风莫妒来西域灯轮千影合东华金阙万重开
　　踏歌行【刘禹锡】
　　春江月出大堤平堤上女郎连袂行唱尽新词看【一作欢】不见红霞影【集作映】树鹧鸪鸣
　　桃蹊栁陌好经过灯下妆成月下歌为是防王故宫地至今犹自细腰多
　　新词宛转递相传振袖倾鬟风露前月落乌啼云雨散逰童陌上拾花钿
　　日暮江头【集作南】闻竹枝南人行乐北人悲自従雪里唱新曲直至三春花尽时
　　天长地久词【卢纶　其和云天长久万年昌】
　　玊砌红花树香风不敢吹春光解天意偏发殿南枝虹桥千歩廊半在水中央天子方清暑宫人重暮【集作娃起夜】妆
　　辞辇复当熊倾心奉上【集作六】宫君王若看貌甘在众妃中
　　云日呈祥礼物殊北庭生献五单于塞天【集作垣】万里无飞鸟可在【集作是】边城用郅都
　　台殿云凉风日【集作深秋色】微君王初赐六宫衣楼船罢泛【集作泛罢】归犹早行道【集作遣】才人鬭射飞
　　欵乃曲【元结　欵乃棹船声也】
　　偏【集作偶】存名迹在人间顺俗与时未安闲来谒大官兼问政扁舟却入九疑山
　　湘江二月春水平满月和风宜夜行唱桡欲过平阳戍守吏相呼问姓名
　　千里枫林烟雨深无朝无暮有猨吟停桡静听曲中意好是云山韶濩音
　　零陵郡北湘水东浯溪形胜满湘中溪口石颠堪自逸谁能相伴作渔翁
　　下泷船似入深渊上泷船似欲升天泷南始到九疑郡应絶髙人乗兴船
　　十二月乐辞【李贺】
　　正月
　　上楼迎春新春归【一作正月上楼迎春归】暗黄着栁宫漏迟薄薄淡霭弄野姿寒緑幽泥【集作风】生短丝锦牀晓卧玊肌冷露脸未开对朝暝官街栁带不堪折早晩菖蒲胜绾结
　　二月
　　二月饮酒采桑津宜男草生兰笑人蒲如交剑【一作绞刀】风如薰劳劳胡燕怨酣春薇帐逗烟生緑尘【一作香緑昏】金翅峨髻愁暮云沓飒起舞真珠裙津头送别唱流水酒客背寒南山死
　　三月
　　东方风来满眼春花城栁暗【一作禁】愁防【一作杀】人复宫深殿竹风起新翠舞襟静【集作浄】如水光风转蕙百余里暖雾驱云扑天地军装宫妓扫蛾浅揺揺锦旗夹城暖曲水飘香去不归梨花落尽成秋【一作愁】苑
　　四月
　　晓凉暮凉树如盖千山浓緑生云外依微香雨青氛氲【一作过清氛】腻叶蟠花照曲门金塘闲水揺碧漪老景沈重【一作帖】无惊飞堕红残蕚暗参差
　　五月
　　雕玉押帘上【一作雕玉帘押上】轻縠笼虚门井汲铅华水扇织鸳鸯文回雪舞凉殿甘露洗空緑罗袖従徊翔【一作罗绶従风翔】香汗霑寳粟
　　六月
　　裁生罗伐湘竹帔【一本无帔字】拂疎霜簟秋玉炎炎红镜东方开晕如车轮上徘徊啾啾赤帝骑龙来
　　七月
　　星依云渚冷露滴盘中圆好花生木末衰蕙愁空【一作故】园夜天如玉砌池叶极青钱仅厌舞衫薄稍知花簟寒晓风何拂拂北斗光防干
　　八月
　　孀【一作宫】妾怨长夜【集作夜长】独客梦归家傍檐虫缉【一作织】丝向壁灯垂花檐外月光吐帘中【集作内】树影斜悠悠飞露姿防缀池中荷
　　九月
　　离宫散萤天似水竹黄池冷芙蓉死月缀金铺光脉脉凉苑虚庭空澹白霜花飞飞风草草翠锦斓斑满层道鸡人罢唱晓珑璁鸦啼金井下踈桐
　　十月
　　玉壶银箭稍难倾釭花夜笑凝幽明碎霜斜舞上罗幕烛笼两行照飞阁珠帷怨卧不成眠金鳯刺衣着体寒长睂对月鬬弯环
　　十一月
　　宫城团廻凛严光白天碎碎堕琼芳挝钟髙饮千日酒却天凝寒作君寿御沟泉【一作冰】合如环素火井温水在何防
　　十二月
　　日脚淡光红洒洒薄霜不销桂枝下依稀和气觧冬严已就长日辞长夜
　　闰月
　　帝重光年重时七十二回环推天官玉琯灰剰飞今嵗何长来嵗迟王母移桃献天子羲氏和氏迂龙辔桃花行【张仁亶自朔方入朝帝宴之西苑之桃花园命李峤等各赋絶句明日宴承庆殿令宫中善讴者唱之乐府号桃花行】
　　嵗去无言忽顦顇时来含笑吐氛氲不能拥路迷仙客故欲开蹊侍圣君【李峤】
　　绮蕚成蹊遍籞芳红英扑地满筵香莫将秋宴传王母来此春华寿【集作奉】圣皇【李乂】
　　源水丛花无数开丹跗红蕚间青梅从今结子三千嵗预喜仙防复摘来【徐彦伯】
　　桃花灼灼有光辉无数成蹊防更飞为见芳林含笑待遂同温树不言归【苏颋】
　　红蕚竞妍【集作然】春苑曙粉茸新向【集作吐】御筵开长年愿奉西王宴【集作母】近侍慙无东朔才【赵彦昭】
　　苏摩遮【张説　泼寒胡戏所歌其和声云亿嵗乐】
　　摩遮本出海西胡琉璃寳服紫髯胡闻道皇思遍宇宙来时歌舞助欢娱
　　绣装帕额寳花冠夷歌骑舞借人看自能激水成隂气不虑今年寒不寒
　　腊月凝隂积帝台豪歌击鼓送寒来油囊取得天河水将添上寿万年杯
　　寒气宜人最可怜故将寒水散庭前惟愿圣君无限寿长取新年续旧年
　　昭成皇后帝家亲荣乐诸人不比伦徃日霜前花委地今年雪后树逢春
　　舞马词【张説　其和声前二曲云圣代升平乐后四曲云四海和平乐】
　　万玊朝宗鳯扆千金率领龙媒眄鼔凝骄躞牒听歌弄影徘徊
　　天禄遥征卫叔日龙上借羲和将共两骖争舞来随八骏齐歌
　　防旄八佾成行时龙五色因方屈膝衔杯赴节倾心献寿无疆
　　帝皁龙驹沛艾星兰骥子权竒腾倚骧洋应节繁骄接迹不移
　　二圣先天合徳羣灵率土可封击石骖驔紫燕摐金顾歩苍龙
　　圣君出震应箓神马浮河献图足踏天庭鼓舞心将帝乐踟蹰
　　舞马千秋万嵗乐府词【张説】
　　金天诞圣千秋节玉醴还分万寿觞试听紫骝歌乐府何如騄骥舞华冈连骞势出鱼龙变蹀躞骄生鸟兽行嵗嵗相传指树日翩翩来伴庆云翔
　　圣王【集作皇】至徳与天齐天马来仪自海西踠足齐行拜两膝繁骄不进蹈千蹄防髵奋鬛时蹲踏鼔怒骧身忽上跻更有衔杯终宴曲垂头掉尾醉如泥
　　逺听明君爱逸才玉鞭金翅引龙媒不因兹白人间有定是飞黄天上来影弄日华相照耀喷含云色且徘徊莫言阙下桃花舞别有河中兰叶开
　　小曲新词【白居易　小曲及闺怨竝元和中奉勑撰】
　　霁色鲜宫殿秋声脆管圣明千嵗乐嵗嵗似今年红裙【集作裾】明月夜碧殿【集作簟】早秋时好向昭阳宿天凉玉漏迟
　　闺怨词【白居易】
　　朝憎莺百啭夜妒燕双栖不惯绖春别谁知到晓啼珠箔笼寒月纱窗背晓灯夜来巾上泪一半是春冰关山征戍逺闺阁别离难苦战应顦顇寒衣不要寛
　　皇帝感词【卢纶】
　　提剑云【集作风】雷动垂衣日月明禁花呈瑞色国老见星精发棹鱼先跃窥巢鸟不惊山呼一万嵗直入九重城天衣【集作香】五鳯彩御马六龙文雨露清驰道风雷翊上军髙旍花外转行漏乐前闻时见金鞭举空中指瑞云妙算干戈止神谋宇宙清两阶文物盛七徳武功成校猎长杨苑屯军细栁营归来献明主歌舞隘【集作溢】春城天乐下天中云軿俨在空铅黄豓河汉语笑合笙镛已见长随鳯仍闻不避熊君王亲试舞阊阖静无风



　　御定全唐诗巻二十八
　　钦定四库全书
　　御定全唐诗卷二十九
　　杂歌謡辞【声比于琴瑟曰歌徒歌曰謡】
　　渔父歌【张志和】
　　西塞山边【集作前】白鹭飞桃花流水鳜鱼肥青箬笠緑蓑衣春江【一作斜风】细雨不须归
　　钓台渔父褐为裘两两三三舴艋舟能縦棹惯乗流长江白浪不曽忧
　　霅溪湾里钓鱼翁舴艋为家西复东江上雪浦边风笑着荷衣不叹穷
　　松江蟹舍主人欢菰饭莼羮亦共餐枫叶落荻花干醉宿渔舟不觉寒
　　青草湖中月正圆巴陵渔父棹歌连钓车子掘头船乐在风波不用仙
　　同前【和凝】
　　白芷汀寒立鹭鹚苹风轻翦浪花时烟羃羃日迟迟香
　　引芙蓉惹钓丝
　　同前【欧阳炯】
　　风浩寒溪照胆明小君山上玉蟾生荷露坠翠烟轻拨刺游鱼防处惊
　　同前【李珣】
　　水接衡门十里余信船归去卧看书轻爵禄慕虚莫道渔人只为鱼
　　避世垂纶不记年官髙争得似君闲倾白酒对青山笑指柴门待月还
　　棹警鸥飞水溅袍影侵潭靣栁垂绦终日醉絶尘劳曽见钱塘八月涛
　　鸡鸣曲【王建】
　　鸡初鸣明星照东屋鸡再鸣红霞生海腹百官待漏双阙前圣人亦挂山龙服寳钗命妇灯下起环佩玲珑晓光里直内初烧玉案香司更尚滴铜壶水金吾衞里直【一作更】郎妻到明不睡听晨鸡天头日月相送迎夜栖旦鸣人不迷
　　同前【李廓】
　　星稀月没上【集作入】五更胶胶角角鸡初鸣征人牵马出门立辞妾欲向安西行再鸣引颈檐头下月【集作楼】中角声催上马才分地色第三鸣旌旗【一作斾】红尘已出城妇人上城乱招手夫婿不闻遥哭声长恨鸡鸣别时苦不遣鸡栖近窗户
　　吴楚歌【张籍　一曰燕美人歌】
　　庭前春鸟啄林声红夹罗襦缝未成今朝社日停针线起向朱樱树下行
</div>
    <div class="pagination">
<a href="御定全唐诗_page76.html">上一页</a><span>...</span><a href="御定全唐诗_page72.html">72</a><a href="御定全唐诗_page73.html">73</a><a href="御定全唐诗_page74.html">74</a><a href="御定全唐诗_page75.html">75</a><a href="御定全唐诗_page76.html">76</a><span class="current-page">77</span><a href="御定全唐诗_page78.html">78</a><a href="御定全唐诗_page79.html">79</a><a href="御定全唐诗_page80.html">80</a><a href="御定全唐诗_page81.html">81</a><a href="御定全唐诗_page82.html">82</a><span>...</span><a href="御定全唐诗_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
