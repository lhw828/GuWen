<!DOCTYPE html>
<html>
<head>
    <meta charset="UTF-8">
    <title>全宋诗 - 第 1517 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 1517 页/共 11672 页</h1>
    <div class="content">
杜范　又和郑府判侯字韵
    野人漫学事王侯，宦牒相从得俊游。
    著眼丹铅常午夜，转头萸菊已深秋。
    几多陈迹成今古，莫对清尊话去留。
    自幸趋隅陪玉尘，如今何止识荆州。

杜范　又送汤国正五十六字
    一尊浊酒送君行，惨澹江云似我情。
    已是园林堆落叶，更添风雨扫残英。
    直存吾道曾何病，公在人心为不平。
    我久念归归未得，羡君趱得去帆轻。

杜范　玉壶即事
    雨过条风著柳芽，淡黄浅绿嫩如花。
    陂湖漾漾初侵路，蜂燕纷纷各理家。
    带郭园林仙苑近，送春船舫绣帘遮。
    芸窗倦倚何山翠，暖霭轻笼日脚斜。

杜范　园丁得二小花认献坐中属梅津龟翁赋之且以寄处静索词仍有白战寸铁
    岁功巧结束，物与七反丹。
    应嫌青女妒，摇落空人寰。
    耀钗云髻里，点粉黛眉间。
    香色亦几何，小有即大还。
    艳阳费浮花，微阳惜真韵。
    月窟占奇芬，天根关大分。
    冰雪又催年，自此接新运。
    泰华与秋毫，巨细非定论。

杜范　再次沈节推送春韵
    子规泣诉春山头，芳草连天不尽愁。
    紫陌游人在何处，空有颦眉人倚楼。
    溪上悠悠棹木兰，溪边落红纷斑斑。
    嗟哉片片逐流水，新篁忽长千琅玕。
    多少闲愁推不去，欲问春归杳无处。
    少年知已负心期，尊酒从今乐事稀。

杜范　再依韵复足五十六字以见一时无聊之态非诗也
    人间总是一虚空，过眼流光过耳风。
    方见露芽墙下茁，又嗟霜叶岭头红。
    身来作吏双溪上，谁使冲寒一寺中。
    急雪随风穿瓦过，强呵冻手作诗穷。

杜范　再用韵
    浮艳夸春苑，贞耐还秋花。
    有菊与芙蓉，谁能分等差。
    金蕊含朝晖，丹脸粲夕霞。
    素商太冷淡，岁晚生光华。
    诗人抱幽独，东篱爱天葩。
    可惜亭亭姿，误以脂粉加。
    知音须子期，知味须易牙。
    临风慨千古，云海浩无涯。

杜范　赠以酒寄诗
    茅茨底下坐寒毡，应是孤吟舌本乾。
    急遣曲生相问讯，满浇磊磈润毫端。

杜范　詹世显老丈舂米为赠时有张老之携其父诗求月助即以詹米转馈之詹丈
    归来两见春载耜，老矣陈人愧髦士。
    书生活计常若拙，瓶粟屡空固其理。
    石庄好义无不为，独将饱腹念朝饥。
    担只趙肩米叩户，要转儿啼成欢嬉。
    此赐何敢望此老，况有新诗非草草。
    再拜为之惊且惭，锦章玉粲斗新好。
    我贫犹有稻粱谋，更有贫士需麦舟。
    为君乞与君然否，乐施曷计谁家留。

杜范　张上舍送望水偶成小诗
    我受东南隅，去海不逾咫。
    乘潮厌鲜美，望水快珍脆。
    朼来以溪上，河鱼仅青鲤。
    泥滓渍肤肉，强食辄三哕。
    此物从何来，对之惊且喜。
    虽然馁败质，尚余江海味。
    令人忆故乡，沽酒为一醉。

杜范　赵山甫居玉壶尽得湖山之胜醉后和其韵二章
    占尽春光好，湖山一览余。
    著身蓬岛里，纵目画屏如。
    我计还知错，君谋定不痚。
    它年同到此，卜筑莫踌躇。

杜范　赵山甫居玉壶尽得湖山之胜醉后和其韵二章
    相见虽无几，相观却有余。
    清襟无这样，尘世有谁如。
    文理须教密，浓醺且放痚。
    论文何日再，欲别更踌躇。

杜范　赵学士挽诗
    鼎盛弹冠地，胡然袖手居。
    自怡还自足，谁毁又谁誉。
    花竹人安在，芸兰庆有余。
    华涂惊素锦，行道尽欷嘘。

杜范　照胆潭
    布袜青鞋得远寻，四边卧石护清深。
    从他照破千人胆，容我论交一片心。

杜范　枕上偶成在首
    一春霁色养花天，近夏鞭霆雨沛然。
</div>
    <div class="pagination">
<a href="全宋诗_page1516.html">上一页</a><span>...</span><a href="全宋诗_page1512.html">1512</a><a href="全宋诗_page1513.html">1513</a><a href="全宋诗_page1514.html">1514</a><a href="全宋诗_page1515.html">1515</a><a href="全宋诗_page1516.html">1516</a><span class="current-page">1517</span><a href="全宋诗_page1518.html">1518</a><a href="全宋诗_page1519.html">1519</a><a href="全宋诗_page1520.html">1520</a><a href="全宋诗_page1521.html">1521</a><a href="全宋诗_page1522.html">1522</a><span>...</span><a href="全宋诗_page1518.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
