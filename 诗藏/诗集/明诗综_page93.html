<!DOCTYPE html>
<html>
<head>
    <meta charset="UTF-8">
    <title>明诗综 - 第 93 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗综 - 第 93 页/共 242 页</h1>
    <div class="content">　　骢马今何去冥嵗已残风云行劒阁钲鼓动松潘事在西戎部功亏旧将坛懐柔亦边略要识圣恩寛
　　读太初浔阳歌
　　青春寄我浔阳曲长路思君鹦鹉洲此日江湖须逺志浮云西北有髙楼嵇康竟少神仙分尚子仍牵儿女忧居洛何曾定踪迹终南渭水入乡愁
　　登御校下望故宫
　　万峰云木郁苍苍故垒仍存阅武场南渡关河双眼尽中原风物百忧傍尚传草莽开黄屋想见龙蛇绕御牀往事只今俱洒泪两阶干羽意何长
　　胜果寺秋懐
　　山寺行逢红槿花江南风物望中賖棘云萝月同秋事鸿鴈鹙鸧亦嵗华多病茂陵仍去国长贫杜曲尚无家白袍黄帽从吾好归去沧洲问钓槎
　　卜居懐林待用司空
　　卜居为爱龙山好薜茘隂连湖上村海日帆樯动书牖天风鹅鹳到柴门清时定许潜夫逺散地还知静者尊闻道平生谢太傅东山卧席未教温
　　秋日病懐
　　南州木落晚【一作嵗】萧萧蓟野风烟万里遥病后客心惟药物秋来人意满云霄平沙鴈带三湘雨横浦帆归八月潮揺落应悲楚公子不将旧业问【一作付】渔樵
　　李忠定祠
　　千秋祠庙对樵溪丞相回戈日向西江汉巳浮龙马去风尘遗恨鹧鸪啼中原经略时何及北狩君臣路渐迷三疏留君有东澈人情天运苦难齐
　　秋夜
　　七月欲尽天气清残月未上江犹明流萤渡水不一防蝉咽秋无数声独客尚未送贫贱四方况是多甲兵立罢西风夜无寐吴歈嫋嫋感人情
　　孤山寄太白山人
　　为问山人孙太初交情嵗晚莫教疎孤山梅萼春相恼满地松苓日自鉏江夏肯容祢处士茂陵初卧马相如知君不废苕溪钓书帛能无寄鲤鱼
　　嵗晏荅王时行
　　越王台下草堂隂万夀桥东流水心天畔风云新嵗晏霜前梅栁故园深黄巾乱后只茅屋白社归来无橘林揺落最怜王水部近时生理戴朝簪
　　子夜变歌
　　我欲渡螺江螺女不可遇人知子夜来不知子夜去
　　柴门
　　凉月光不了照我芳桂丛白鳬如人长来往柴门东
　　武夷櫂歌
　　幔亭彩幄防仙灵紫雾蒙蒙薄大清奏罢人间可哀曲凤笙龙管杳无声
　　櫂歌
　　青螺江头游子吟黄金台上秋云深风尘一别一万里美人驾车伤我心
　　游丹青阁懐许黄门啓衷
　　风流不见许黄门文字丹青阁尚存最怜佳句车盘驿黄犊青山何处村





　　明诗综卷三十七
　　钦定四库全书
　　明诗综卷三十八
　　翰林院检讨朱彞尊编
　　吕　柟【一首】
　　柟字仲木髙陵人正徳戊辰赐进士第一累官南京礼部右侍郎赠尚书諡文简有泾野集
　　天津
　　天津城外水浮天海口东来万里烟遥见帆樯云外落却疑日月镜中悬鹤巢不避波涛险蜃阁常依岛屿连愧是乗槎银汉客几回吟望斗牛边
　　景　【二首】
　　字伯时仪真人侨居南京正徳戊辰赐进士第二仕至南京春坊中允掌国子司业事有前溪集【顾华玉云中允诗主盛唐萧散遗俗词锋沛发靡不中的　陈羽伯云公诗潇洒直写性情无论唐宋　欧桢伯云伯时文法两汉诗主盛唐与蒋子云赵叔鸣朱升之号江北四子】
　　【静志居诗话前溪集久遂失传从卢子明广陵诗选録得二首其与陈玉泉论诗云辞取达意若惟以摹拟为工尺尺寸寸按古人之迹务求肖似何以达吾意乎葢亦矫北地之者】
　　懐水部蒋子云
　　棊局经旬隔壶觞胜引稀萧条怜我辈邻比有渔矶云竹晴还雨风花落更飞相期过山馆小坐可防归
　　送陈戸部南使
　　使节乗春色家园喜便过草堂寒雨细江堰晚云多緑栁临岐折青骊傍酒歌仍闻赴吴防胜事更如何王崇庆【二首】
　　崇庆字徳征开州人正徳戊辰进士累官戸部尚书赠太子少保有端溪先生集
　　送马守之泽州
　　寂寞山城里春风未有花野塘新水细茅店酒旗斜故国音书断长安道路賖何时共知已倾倒酌流霞
　　舟次徳州
　　逺浦渔舟小寒天柿叶稀归心正愁絶一鴈夕阳飞唐　龙【七首】
　　龙字虞佐兰谿人正徳戊辰进士累官太子太保吏部尚书卒赠少保諡文襄有渔石集【王元美云唐虞佐如苦行头陀终少解　穆敬甫云唐公诗若甲胄明光赫然耀日　顾言云文襄风度瓌爽颇臻古雅　陈卧子云渔石五言本之少陵已陟藩篱渐窥堂奥】
　　【诗话文襄敭歴中外宦辙所至必有留题其诗长于五律句如莺花边地少风雨暮春多云气雨中白山光鸟外青断湟春水浅乱石晓山稠赤峡青冥外飞泉急雨中星临河影动风入鼓声髙野水流渔市山云进郭门雪埋青兕呌霞引白驾飞细雨孤帆落疎灯两岸明岩林遗鲁殿畎亩变秦川野鹿避人走山禽向我啼冻云投浦宿倦鸟逐风回百里邮程逺三更吏稀残棊榕叶暑嫩醑菊花天岩置戍楼直峰悬鸟道斜客身病亦起短髪落还梳竹外青藜杖风前细葛巾移松邀老圃失鹤问前村均有风致】
　　送李拱元归田
　　春月白如雪春山青如铜杨栁未堪折归客何悤悤三径命巾车五湖漾孤篷从兹谢尘鞅陶然隠者风广结桑麻交逺寻麋鹿踪洪渊纵文鲂遥汉短防鸿嗤彼风尘子胡乃长书空
　　雨懐【二首】
　　细细风前断疎疎叶上闻亭台隠山雾城郭入溪云转益乡愁乱还怜世事纷早秋身似雁天外独思羣万树秋云里孤山细雨时江泥沾落絮花雾困游丝懐抱为谁好亲朋已久辞东溪读书处一水防青帷
　　冬至
　　天涯长至日灯下逺游人薄禄家犹赖休官话未真嵗时愁不住形影自相亲幸有梅花发寒香可结邻
　　赦书坪渡渭
　　渭北津多栁荒荒野色连十家桥外市双橹峡中船氷响潜鱼听沙明过鸟怜蹉跎归色晚风雪又残年
　　成县马融绛帐台
　　太守传经地幨舆趁月行栗亭秋雨歇鱼峡夜川明竹外双旌出沙边一吏迎荒台迷绛帐失学媿诸生
　　送蒋石庵赴湖南
　　细雨移尊日溪亭送客时风尘千里别宇宙几人知雪夜山隂兴春天渭北思老来乡社里杖屦更追随毛伯温【三首】
　　伯温字汝厉吉水人正徳戊辰进士除绍兴府推官征拜河南道御史歴按福建河南湖广陞大理寺丞擢都察院右佥都御史巡抚宁夏山西顺天回理院事陞右副都御史工部尚书改兵部从驾南征加太子太保天啓初追諡襄懋有东塘集
　　【诗话东堂数与夏公谨李献吉方思道相酬和故其诗颇具风格】
　　盐池驿留别张佥宪
　　共事未半载何当别悤悤对酒不能言沙碛惊寒风逖矣西夏区边储恒不充霜早嵗常歉役繁民多穷四时劳守终日事临戎衣单腹不饱目击心以恫多君计虑周每与愚议同正当期展布方念苏疲癃惭余但谋始仗君还图终愍此边塞苦慎勿隳前功
　　夜泊富阳
　　秋夜江风急楼船水月明汀洲散渔火烟树隠山城雁逐星河没虫依草岸鸣乡心愁欲絶何处捣衣声
　　邻霄台和丁近斋
　　殊方久客情能遣髙阁同登意忽开遏日髙帆过西峡霾云古树压南台沙村近带农田出海岸遥看湘舶来醉下虚亭寻古迹断碑危碣半莓苔
　　周　金【一首】
　　金字子庚南京右卫籍武进人正徳戊辰进士累官太子少保南京戸部尚书赠太子太保諡襄敏有上谷渔洋二稾
　　九日中山道中忆故园诸君子
　　揽辔川原秋日晴岳莲髙竝海云生天涯佳节愁中过尘世归心梦里惊懐李街头船傍屋通吴门下水连城登临忽忆当时事落帽风流何限情
　　潘　鉴【一首】
　　鉴字希古婺源人正徳戊辰进士累官兵部尚书兼右副都御史提督两广赠太子太保諡襄毅有古泉集
　　饯家兄希仁
　　寒雁呌汀洲归程不可留聊携季路榼相送仲宣楼嵗晚荆门树风微汉水舟乡心吾欲折行役几时休
　　奉谢中丞北湖公以丹砂见寄
　　郢雪催残腊荆云系病身雁过南岳近书枉北湖频梅福非凡吏桃源别有春丹砂开寳诀携我出风尘【陈达甫云后半有逸趣】
　　寇天叙【一首】
　　天叙字子惇榆次人正徳戊辰进士除南大理评事进左寺副迁宁波知府歴应天府丞以都察院右佥都御史巡抚宣府改抚治郧阳再改巡抚甘肃入为刑部右侍郎以忧归补兵部右侍郎有涂水集
　　题画
　　十月梅花开已多蹇驴冲雪野桥过亦知金紫趋朝贵奈此当前清兴何
　　欧阳铎【一首】
　　铎字崇道泰和人正徳戊辰进士厯官吏部右侍郎赠工部尚书諡恭简有恭简公遗集
　　次萍乡
　　明发宣风馆秋隂得气饶云昏山欲断泥泞路偏遥近县峰头塔横江屋底桥旧时铜漏刻强半土中焦王应鹏【四首】
　　应鹏字天宇鄞县人正徳戊辰进士累官右副都御史协理院事有定斋集【李杲堂云先生诗浑涵髙脱即置诸开元之际可谓大家其视学畿内告诫诸生以为学先立志不得轻议正人长者自絶于名教文章无徒仿摹字句其中索然致贻学术之祸一何深中后来学者之病痛切其言之也】
　　和渊明杂诗【二首】
　　神京四千里遥途今已逼杨栁何萧萧秋风吹长陌云深塞草黄露重秋江白仰视天宇寛俯觉微躯窄对景斯怅神当秋频作客忽忆四明山山中有旧宅
　　蔼蔼王朝士谋国如苞桑良谷非不多焉用存秕穅忾昔宣尼子栖栖亦絶粮鼎烹不足致时运有隂阳义命傥如此饥来非所伤白云思故都皎月明东方安得夙心人共此今夜觞
　　次州有述
　　銮舆将出狩逻骑已先征淮北三年水江西六月兵已应经睿览未许括苍生直北天王地星河永夜横
</div>
    <div class="pagination">
<a href="明诗综_page92.html">上一页</a><span>...</span><a href="明诗综_page88.html">88</a><a href="明诗综_page89.html">89</a><a href="明诗综_page90.html">90</a><a href="明诗综_page91.html">91</a><a href="明诗综_page92.html">92</a><span class="current-page">93</span><a href="明诗综_page94.html">94</a><a href="明诗综_page95.html">95</a><a href="明诗综_page96.html">96</a><a href="明诗综_page97.html">97</a><a href="明诗综_page98.html">98</a><span>...</span><a href="明诗综_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
