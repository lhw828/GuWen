<!DOCTYPE html>
<html>
<head>
    <meta charset="UTF-8">
    <title>檇李诗系 - 第 62 页/共 137 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>檇李诗系 - 第 62 页/共 137 页</h1>
    <div class="content">　　时雍字仲昭桐乡人尝选古唐诸家诗自为评论曰诗镜又论列楚辞取王叔师朱考亭两家注而以已意折衷曰离骚新疏崇祯初诏大臣保举岩穴才能之士时雍与焉然终不遇久留京邸馆于戴冏卿家防戴以事被劾援时雍为证并逮之卒于系所
　　沈恤部子先读予骚疏慨然有咏见赠于其行也赋此酬之
　　桂棹兰桡束两头送君愁共水争流参差吹罢芙蓉雨云鬓罗衣不耐秋
　　周秀才拱辰
　　拱辰字孟侯桐乡人诸生擅诗古文好纂秘册稗乗及国家典故寒暑搦管不辍与陆仲昭交好有圣雨斋集其诗与仲昭相当然才情奇丽终推孟侯桐邑自国初贝程后此道絶响越四百五十余年始得二子以振之洵乎才之难也
　　咏古
　　谓怜王孙饿讵是漂母慈丈夫不自食姑以饭愧之果腹不知丑侠士所诮恶叱之出胯下亦以整其怒取履良有谓辱胯宁无因倨侮之狎至幻出疑一人吾欲铸少年黄石同配享大恩与大讐成我原无两淮水日汤汤英风同一仰
　　听黄公石弹琴
　　镇石流云香满堂一丝啼出一鳯凰归昌哑哑声未歇梧桐滴雨湘流竭南园日午蜻蜓醉玉沙烘梦鸳鸯睡柳发嬝空题晚照雪打琅玕夜半啸崩涛裂柱海国穿西毒夜拨狮子弦南冈鳯死青鸾寡饥雏呼母声轧哑寂寞低回古路迷病听雨断肠啼洞黎宝香香七尺丝将玉戛昆山碧谁其弹此黄公石泠泠千古精灵惜白羊玉鹊翩翾掷
　　金陵别酒母
　　劒光落背青如雪闲踏秦淮访明月六朝旧事入寒流牵引愁心无断絶黄花挿髻垆头情浇我玉缸千醁醽霜螯大嚼不离口髙劝金巵与鼻平狂謌大呌惊白日一醉千日浮云轻仙人携我东南征相惊跨海寻蓬瀛何以酬之酒母笑明朝特遣双龙迎
　　种竹
　　秋风玉露清不任松花古香吹满岑琅玕罗罗挺而立菖蒲故应拜此君【出广博物志】晓麓沙头声簌簌一蓑防得潇湘緑石林隐约借片云种出空除百翠玉蛇蚹罥烟湿不消蜘萦冻粉丝如缫长檐细戛青鸾佩帘影碎拂鹦哥毛主人种此良有以醉与同梦醒与语蛇子蛇孙任意长他年莫作龙飞去
　　田家三首
　　绾髻学吴女红花向鬓开借机携杼出汲井抱甖来洗葛揉梅叶沤丝治蛤灰老姑催瓦祭趂月压新醅不羡劳人肉一蔬聊自厌治爪红杏蜜烧豆紫苏盐鱼骨占风雨鹑羮试苦甜瓦盆吾愿足时复喜丁添为圃仍秋晩闲来息耨锄菜残不似甲老欲为鱼羊角悬婚酒牛衣晒道书幽怀吾自贵碌碌笑簪裾
　　粤东秋日展陆丞相秀夫祠
　　丞相祠堂古空山啼鴂秋蜗涎迷牓字榕发裹泥楼丽旭扶桑陨忠魂海国愁潮声豗日夜犹似抱龙游客汀遇红夷人谈其国土风俗漫述三首
　　碧眼南蛮种红夷小国风醁杂鹅乳灵药访龙宫侑客评金甲生儿瘗铁弓即今聆译语字字与华同物候中华似初无稻与茶麦长刚半寸桃大约如竹防能驱狗蛮禽或变鲨南风来半月不用指南车衣裳云叶拖剪发剰周罗儿女擡官轿神鞭选武科椰羮同彘食花布学鲛梭兼之婚礼异鼓吹祭天魔
　　合欢诗贻吴闇生二首
　　宝梦流苏晓盈盈不自扶掠眉催画笔信手作花图红唾明双袖金钗颤九雏香肩贪并倚忘却绣工夫痩玉临香槛轻罗倚绣丛珠帘窥皓腕緑鬓语春风露□文君井云衔箫史宫流年花里驻银甲谱枯桐
　　白燕二首
　　照影还看水似空飞来掌上鬬殷红春思不到乌衣国晓梦浑迷珠树宫杏雨泥香开北户孀楼人去怨西风投懐当日曾惊玉却笑零陵舞未工
　　只道乌绡觅主归帘前狎视影全非宜春画浅霜铺额社日寒轻絮防衣翻踏纎罗银剪下巧窥明镜玉钗飞仙姿合住瑶筐里莫向雕梁怨落晖
　　续娈童诗【有序】
　　古有娈童诗诠情未畅戏为续此当李贺秦宫之什
　　分明杨栁絮揑作一妖童倚发方萧史风流轶子充袂裁垂手翠袴剪合欢红割袖邀深爱分桃莫恼公香奇疑是窃憨穉总成聪髻幻吴宫女腰逾楚国娀引謌秋露滴吐气石兰融宻意遗栀子幽欢拾鹿葱彩毬铜沓弄双陆蜃窗攻举袂扶雕辇盘靴怯宝骢乗酣春选梦余兴夜吹铜行雨非巫峡牵云笑防蝀前鱼未应泣怜惜賸秦宫
　　塞下曲
　　拚将七尺报君恩梦里曾惊斩谷浑闻说霍家新拜爵众中私检臂鎗痕
　　小游仙三首
　　芙蓉冠子璚云裳玉舄丝纒九鳯凰朝罢帝真三十六方诸宫里读归藏
　　橘中输却熊盈袜又向松间赌玉箫花影覆棋阴未转误人柯烂不成樵
　　南岳灵车纷曲阿晶盘割馔进郗哥偶然谑笑能喷饭化作飞蜂啮鳯罗
　　周秀才九罭
　　九罭字公鲂崇徳人启祯间诸生五嵗知声偶少孤家贫舌耕养母四十始娶性简傲豪于诗酒无攒眉态有周子鸣若干巻诗工近体不作细响下第述懐
　　斜日偏能照逺村寒风吹落旧柴门磻渔老去钩仍直魏说归来舌尚存惬志岂容忘庙阙暴鬐终欲想昆仑天涯賸有无穷恨夜半髙歌寄酒尊
　　姑苏懐古
　　绮罗开作野花闲锦雉南飞去不还独有旧时江上月年年清影照阳山
　　何秀才浩然
　　浩然字希孟号象岩嘉善诸生师同邑袁了凡钱御泠国变后髙卧村野留意星卜之学所居一室惟蓍草瓷罏酒瓢诗簏而巳私諡仁节
　　寄张羽升
　　君言不得意终日掩柴闗我有一尊酒期君相往还醉回何所赠明月满空山
　　张布衣翼
　　翼字羽升嘉善人家贫嗜学洞览韬钤符防之书有胆识技勇能平地跃数仞墙谈兵慷慨议论风生与同里何浩然友善语浩然曰天下将乱矣崇祯初客游三山不知所终
　　寄何希孟
　　曾闻天下士慷慨劳人思不意吾党中于君复见之议论在家国风雅为文辞惘惘三十年丘壑空栖迟君子何多艰造化能无疑阴阳道循环天心有定时潜居脩六翮霄汉以为期余固江湖人顾非英雄姿涉世不合宜还家无茅茨逢人强为语过后唯见嗤得君为吾友夙昔真吾师忧患多所同嘉防相追随素心悬日月我巳忘吾私形影非一身中情已无岐晤言仅须防驱车逺别离依然贫贱交行止已参差新人意何乐故人意何悲善言竟无闻至行失其仪所行尝妄发鄙吝恒在斯执手犹未能念此神先驰聊以不永懐吾姑酌酒巵匡坐对明月俯仰徒嗟咨相守不为意相逺何凄其宛转萦人心一夕乱如丝
　　陈秀才诗教
　　诗教字四可一字兴公晚号醵庵秀水人启祯间文学有稿自题曰非业
　　石桥小坐
　　落日西山麓平桥枕石矶行人穿树杪隔水见渔扉曝乗荷出蝉鸣抱叶飞薫风时复至独坐澹忘归
　　玉泉寺观鱼
　　九里松边路前朝古寺门客游多马迹地僻似渔村非为寻船子将无傲漆园坐来重抚掌更得佐茶樽
　　题新中驿壁
　　三千客路寄征骖旅况凄然总未谙唯有柳枝曾见惯阿那又不似江南
　　湖南赋事懐穆公
　　蕅花居外柳垂丝水浅舟胶未进时望断南屏山下路竹房僧老坐吟诗
　　王布衣毅
　　毅字叔逺一字初平天启初自常熟来寓秀水杨家村天怀旷迈作诗懒于近名性巧工镂刻制核舟不及寸中有賔主仆从几席樽俎器具无不备而人物须眉老少无不肖窗楯可以启闭左右题铭有诗句可读人疑鬼工魏子敬为记诗名雪崖集
　　雪崖秋晚作
　　草白秋风后花香晓露初扶藤萦藓石引水灌芙蕖久病多雠药长贫独爱书萧然深闭户自觉送迎疎徐秀才喈
　　喈原名鸿祚字仪仲嘉兴人启祯间文学有寓懐秋寻诗
　　秋感
　　林岛遥闻时局纷边笳愁断刺茵纹偶惊鴂响苔翻砌初试鹰髙鬼啸坟渚北沙平揖帝子江南涛沸忆湘君不须买隐耽庐岳寂寞年年度白云
　　鉏举人用登
　　用登字百糓秀水人天启甲子举人
　　小园初成陈仲醇过
　　版筑登登罢图书处处迁茅柴过桥酒灯火到门船竹徙上番雨荷开半两钱醉吟无不可为我拂朋笺沈举人度
　　度字公雅桐乡人居清风乡天启甲子举人有五愿斋集容余轩稿畏吟小草
　　忆北园
　　颇忆衡门下幽居有北园覆檐新竹嫩满地剌梅緐好友时来过清琴每自援齐民有要术试验老农言胡蕲水振芳
　　振芳字来子嘉兴人天启丁卯举人选授蕲水知县赴任未一月流冦陷城家属十三人尽死振芳至省纳印放还归里贫穷无子舆论惜之
　　归里后碧漪坊黄氏要主童子塾
　　自返墙东宅何曾灶突黔已无五斗米笑脱两鞾襜旅梦安蕉鹿浮名上竹鮎从今兔园册一任老夫潜张举人所见
　　所见字晓生后更名介号吉先嘉善人天启丁卯举人
　　秋雨懐夏彞仲
　　兀坐清秋夜潇潇况雨天故人千里外杯酒一灯前旅雁悲长塞寒溪吼老泉何时明月下肯掉子猷船张布衣志逺
　　志逺字叔明嘉兴人有竹屿吟稿隐于市防诗为李九疑太仆所赏
　　集庆寺作
　　参差红树倚晴空楖栗行吟度晚风忽忆翠华临幸处满山黄叶寺门东









　　檇李诗系卷十九
　　钦定四库全书
　　檇李诗系卷二十
　　平湖沈季友编
　　明
　　曹侍郎勲
　　勲字允大号峩雪嘉善人崇祯戊辰会元授庻吉士官至礼部侍郎时门户角立勲负时望在讲筵每隠防正类侃侃言之乞养十年留都召起见时事难为规切相臣寻以母丧隠居东干自署东干钓叟着有存笥行笈未有居东干诸集诗以情意为主近似公安而就纪律者同馆刘平方肃之辈同声共响虽一时风气使然实得诗人和平之旨
　　舟居
　　一帆无定指聊得避纷纭水宿常疑雨山明更喜云酒情须午过暖意近春分自活炉中火花前不敢熏
　　南池次少陵韵
　　不为南池胜谁来舣客船横江人似鹤深树昼宜蝉李杜千秋句青徐六月天乡心看逝水此意冷于氊
　　别尔新
　　稍为君留亦不迟且賖山约待他时未行先儗将来订才晤仍愁既去思欲写凄迷艰一字终慙决絶负双巵满江风雨孤舟梦怕读方髯南岳诗【指肃之】
</div>
    <div class="pagination">
<a href="檇李诗系_page61.html">上一页</a><span>...</span><a href="檇李诗系_page57.html">57</a><a href="檇李诗系_page58.html">58</a><a href="檇李诗系_page59.html">59</a><a href="檇李诗系_page60.html">60</a><a href="檇李诗系_page61.html">61</a><span class="current-page">62</span><a href="檇李诗系_page63.html">63</a><a href="檇李诗系_page64.html">64</a><a href="檇李诗系_page65.html">65</a><a href="檇李诗系_page66.html">66</a><a href="檇李诗系_page67.html">67</a><span>...</span><a href="檇李诗系_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
