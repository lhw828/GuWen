<!DOCTYPE html>
<html>
<head>
    <meta charset="UTF-8">
    <title>唐诗品汇唐诗拾遗 - 第 136 页/共 179 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐诗品汇唐诗拾遗 - 第 136 页/共 179 页</h1>
    <div class="content">　　麾葢从仙府笙歌入旧山水流丹灶缺风起草堂闗白鹿行为卫青鸾舞自闲种松鳞未老移石藓仍斑望路烟霄外廻舆岭岫间岂惟辽海鹤空叹令威还
　　李君房
　　石季伦金谷故园
　　梓泽风流地凄凉迹尚存残芳迷妓女衰草忆王孙舞态随人谢歌声寄鸟言池平森灌木月落吊空园流水悲难驻浮云影自翻宾堦余藓石车马讵喧喧
　　许尧佐
　　石季伦金谷故园
　　石氏遗文在凄凉见故园轻风思奏乐衰草忆行轩舞榭荒苔掩歌台坠叶繁断云归旧壑流水咽清源曲渚残虹敛丛篁宿鸟喧空余林上月长似对金罇
　　陈通方
　　春风扇微和
　　习习和风扇悠悠淑气微阳升知候改律应喜春归池柳晴初折林莺暖欲飞川源浮彩翠台馆动光辉泛艳揺丹阙扬芳入粉闱发生当有分枯朽幸因依
　　张籍
　　送郑尚书出镇南海
　　逺镇承新命王程不暇催班行争路送恩赐并时来牙斾从城展兵符到府开蛮流喧夜市海色润南台画角天边月寒门岭上梅去知公望重多是隔春回
　　和卢常侍寄华山隠者郑氏
　　犹坐三峰下年深学炼丹一间松叶屋数片石花冠酒待山中饮琴将曲里弹开门移逺竹剪草出幽兰荒壁通泉架晴崖晒药坛寄知骑省客长向白云看
　　新成甲仗楼
　　谢氏起高楼西临城上头图功百尺丽藏器五兵脩结构榱甍固虚明户槛幽鱼龙卷旗帜霜雪积戈矛暑雨歊蒸隔凉风宴位留地高形逺出山静气清优睥睨斜光彻阑干宿雾浮芊芊秔稻色脉脉苑溪流郡化王丞相诗成沈隐侯居兹良得景殊胜岘山游
　　沈亚之
　　勤政楼下观百官献寿
　　御气黄花节临轩紫陌头早阳生彩仗霁色入仙楼献寿皆鸳鹭瞻天在冕旒菊尊开九日鳯厯啓千秋乐阕祥烟起杯酣瑞影收年年歌舞夕此地庆皇休
　　春色满皇州
　　何处春归好偏宜在雍州花明夹城道柳暗曲江头风软游丝重光融瑞气浮鬬鸡怜短草乳燕傍高楼绣毂盈香陌新泉溢御沟行看日欲暮回骑似川流
　　张嗣初
　　春色满皇州
　　何处年华好皇州淑气匀韶阳濳应律草木暗迎春柳变金堤畔兰抽曲水滨轻黄垂辇道微緑映天津丽景浮丹阙晴光拥紫宸不知幽逺地今日几枝新
　　滕迈
　　春色满皇州
　　蔼蔼复悠悠春归十二楼最明云里阙先满日边州色媚青门外光揺紫陌头上林荣旧树太掖泛新流暖带祥烟起晴添瑞景浮阳和如啓蛰从此事芳游
　　王涯
　　望禁门松雪
　　宿云开霁景佳气此时浓瑞雪凝清禁祥烟幕小松依稀鸳瓦出隐映鳯楼重金阙晴光照琼枝瑞色封叶铺全类玉柯偃乍疑龙讵比寒山上风霜老昔容
　　吴武陵
　　小松【贡院楼北新栽】
　　拂槛爱贞容移根自逺峰已曾经草没终不任苔封叶少初陵雪鳞生欲化龙乘春濯雨露得地近垣墉逐吹香微动含烟色渐浓时廻日月照为谢小山松
　　李绅
　　山出云
　　杳霭祥云起飘飏翠岭新莹峰开石秀吐叶间松春林静翻空少山明度岭频回崖时掩鹤幽涧或随人姑射朝凝雪阳台晚伴神悠悠九霄上应坐玉京宾
　　白行简
　　春从何处来
　　欲识春生处先从木徳来入门濳报柳度岭暗惊梅透雪寒光散消氷水镜开晓迎郊骑发夜逐斗杓回淑气空中变新声雨后催偏宜资律吕应是候阳台
　　夫子鼓琴得其人
　　宣父穷奥师襄授素琴稍殊流水引全辨圣人心慕徳声逾感懐人意自深泠泠传妙手摵摵振空林促调清风至操弦白日沈曲终情不尽千古仰知音
　　李太尉重阳日得苏属国书
　　降虏意何如穷荒九月初三秋异乡节一纸故人书对酒情无极开缄思有余感时空寂寞懐旧几踌躇鴈尽平沙逈烟销大漠虚登台南望处掩泪对双鱼
　　焦郁
　　春云
　　漫漫天涯色乘春四望平不分残照影何处断魂声缭绕先经塞霏微近过城因风低未敛带雨重还轻干吕知时泰如膏候岁成小儒同品物无以答皇明
　　殷尧藩
　　中元日观诸道士歩虚
　　都开秘箓白石礼先生上界秋光净中元夜景清星辰朝帝处鸾鹤歩虚声玉树花虽老珠宫月最明扫坛天地肃投简鬼神惊傥赐刀圭药还留不死名
　　朱余庆
　　晦日同至昆明池泛舟
　　故人同泛处逺色望中明静见砂痕露微思月魄生周回余雪在浩渺暮云平戏鸟随兰棹空波荡石鲸劫灰难问理岛树偶知名自省曾追赏无如此日情
　　贾岛
　　别徐明府
　　抱琴非本意生事偶相萦口尚袁安节身无子贱名地寒春雪盛山浅夕风轻百战余荒野千夫渐偶耕一杯宜独夜孤客恋交情明日疲骖去萧条过古城
　　寄贺兰朋吉
　　徃徃东林下花香似火焚故园从小别夜雨近秋闻野菜连寒木枯株簇古坟泛舟同逺客寻事入幽云斜日闲门掩荒田细径分相思蝉几处偶坐蝶成羣【刘须溪云是谒流丽】会宿曾论道登高省议文苦吟遥可想边叶向纷纷
　　落第东归逢僧伯阳
　　相逢须语笑人世别离频晓去长侵月思乡动隔春见僧心暂静从俗事多迍宇宙诗名小山河客路新翠桐犹入爨清镜未辞尘逸足思奔骥随羣且退鳞宴乖红杏寺愁在緑杨津老病难为乐开眉赖故人
　　李程
　　春台晴望
　　曲台送春目景物丽新晴霭霭烟收翠忻忻木向荣静看迟日上闲爱野云平风慢游丝转天开逺水明登高尘虑息观徼道心清更有迁乔意出谷莺
　　郑蕡
　　春台晴望
　　追赏层台逈登临四望频熈熈山雨霁濯濯柳条新草长秦城夕花明汉苑春晴林翻去鸟紫陌度游人旅客风尘厌山家梦寐亲迁莺思出谷骞翥待芳辰
　　高弁
　　春台晴望
　　层台聊一望遍赏帝城春风暖闻啼鸟氷开见跃鳞晴山烟外翠香蕊日边新巳变青门柳初销紫陌尘金汤千里国车骑万方人此处云霄近凭高愿致身
　　姚合
　　送杨尚书祭西岳
　　报功严祀典宠诏下明庭酒气飘林岭香烟入杳冥乐清三奏备辞直百神听衣拂云霞湿诗通水石灵何因逐驺骑暂得到岩扄
　　送家兄赴任昭仪
　　早得白眉名之官濠上城别离浮世事迢递长年情广陌垂花影遥林起雨声出闗春草长过汴夏云生黠吏先濳去疲人相次迎宴余和酒拜魂梦共东行
　　冬夜宴韩卿宅送崔亮赴果州
　　防烛照重茵飞杯复几分主人寒不寝上客晓离羣骑吏縁青壁旌旗度白云劒铭生藓色巴字叠氷文华省思仙侣疲民爱使君泠泠唯自适郡邸有谁闻
　　厉
　　缑山月夜闻子晋吹笙
　　缑山明月夜岑寂隔尘氛紫府参差曲清宵次第闻韵流多入洞声度半和云拂竹鸾惊侣经松鹤舞羣蟾光听处合仙露望中分坐惜千嵒曙遗音过汝濆
　　钟辂
　　缑山月夜闻王子晋吹笙
　　月满缑山夜风传子晋笙初闻盈谷逺渐聴入云清杳异人间曲遥分鹤上情孤鸾惊欲舞万籁寂无声此夕留烟驾何时返玉京唯愁音响絶晓色出都城
　　许浑
　　蒜山津观发军
　　羽檄征兵急辕门选将雄犬羊忧破竹貔虎极飞蓬定繋猖狂虏何烦矍铄翁更深黄石畧重振黒山公别马嘶营柳惊乌散井桐低星连寳剑残日让雕弓浪晓戈鋋里山晴鼔角中甲开鱼照水旗飏虎拏风去想金河逺行闻玉塞空汉庭应有问师律在元戎
　　送从兄别驾归蜀川【并序】
　　从兄彦昭与桂阳令韦伯达贞元中俱为千牛伯逹官至王府长史长庆中非罪受谴前年防赦复故秋诏未及而巳殁从兄自蜀而南发旅榇归途上既而西还因成十韵赠别
　　闻与湘南令童年侍玉墀家留秦塞曲官谪障江湄道直奸臣屏寃深圣主知逝川东去疾霈泽北来迟清汉龙髯絶苍岑马鬛移风凄闻笛处月冷罢琴时客路黄公庙乡闗白帝祠巳称鹦鹉赋宁诵鹡鸰诗逺道书难逹长亭酒莫持当凭蜀江水万里寄相思
　　李商隐
　　武侯庙古栢
　　蜀相阶前栢龙蛇捧閟宫隂成外江畔老向惠陵东大树思冯异甘棠忆邵公叶凋湘燕雨枝折海鹏风玉垒经纶逺金刀歴数终谁将出师表一为报昭融
　　戏赠张书记
　　别馆君孤枕空庭我闭闗池光不受月野气欲沈山星汉秋方防闗河梦几还危弦伤逺道明镜惜红顔古木含风久平芜尽日闲心知两愁絶不断若连环【王荆公云唐人学老杜而得其藩篱唯李义山一人而巳至如池光不受月野气欲沈山之类虽少陵无以过也义山合处有过人若用事深僻自是其短】
　　姚鹄
　　送僧归新罗
　　渺渺万余里扁舟发落晖沧溟何岁别白首此时归寒暑途中变人烟岭外稀惊天巨鳌起蔽日大鹏飞雪入行沙履云生坐石衣汉风深习得休恨本心违
　　马戴
　　送册东陵王使
　　越海传金册华夷礼命行片防秋色动万里信潮生日映孤舟出沙连絶岛明翳空翻大鸟飞雪喷长鲸旧鬓回应改遐荒梦易惊何当理风檝天外问来程
　　岐阳逢曲阳故人话旧
</div>
    <div class="pagination">
<a href="唐诗品汇唐诗拾遗_page135.html">上一页</a><span>...</span><a href="唐诗品汇唐诗拾遗_page131.html">131</a><a href="唐诗品汇唐诗拾遗_page132.html">132</a><a href="唐诗品汇唐诗拾遗_page133.html">133</a><a href="唐诗品汇唐诗拾遗_page134.html">134</a><a href="唐诗品汇唐诗拾遗_page135.html">135</a><span class="current-page">136</span><a href="唐诗品汇唐诗拾遗_page137.html">137</a><a href="唐诗品汇唐诗拾遗_page138.html">138</a><a href="唐诗品汇唐诗拾遗_page139.html">139</a><a href="唐诗品汇唐诗拾遗_page140.html">140</a><a href="唐诗品汇唐诗拾遗_page141.html">141</a><span>...</span><a href="唐诗品汇唐诗拾遗_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
