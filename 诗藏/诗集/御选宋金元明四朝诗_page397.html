<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 397 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 397 页/共 1044 页</h1>
    <div class="content">　　泛兰转蕙光风春灵均妙与花写神胷中九畹无纎尘摹写形容方逼真彞斋作画诗兴寓寄斋作诗知画趣意匠经营托豪素心手纵横生态度紫茎绿叶墨淡浓湘魂澧魄香融融后来三絶松雪翁心让此花能品中
　　黄庚
　　题东山翫月图
　　斜阳红尽暮云碧一片天光涵水色海涛拥出烂银盘千里婵娟共今夕主人领客登东山踏碎寒光看秋液星河倒影浸空明露华溥玉夜气清冯夷激水水欲立海若辟易天吴惊孤舟巻防泊烟屿古木撼壑生秋声凭高人在金鼇背闲看潮生烟渚外老龙翻海云气寒长鲸巻雪浪花碎茫茫万顷沧浪中屹立孤峰锁苍翠山巅埽石罗尊罍賔主传杯不放杯骚客掀髥赋诗去山童踏月携琴来剧谈浩饮不知醉仰天长笑欢顔开倒着接防欲起舞乾坤清气入肺腑天边风月空四时眼底江山自千古谢安蹑屐游东山袁宏登舟宴牛渚庾亮南楼今在不坡仙赤壁知何许满眼往事转头空千年人物俱尘土人生光景若湍流霜痕易防双鬓秋胷中勿着尘俗事眉间休锁名利愁我辈适意在行药古人所以秉烛游月山追忆旧游处尽写风流入缣素我来见画如见景想像高堂犹可赋诸君后防应可期云萍合防今何之安得扁舟澉川去日与杖履相追随登山把酒醉明月共看此画歌此诗
　　尹廷高
　　银岭书怀【并序】
　　大德乙已端阳将男祖宪祖惠逺游出门风雨大作四日始度银岭泥滑不可言偶诵银岭遥遥马戍高之句葢古野人语也足而成章
　　泥滑滑泥滑滑竹鸡雨声相间发银岭遥遥马树高行行白尽征夫髪征夫髪白白如丝树本欲宁风挠之壮士心肠类铁石别离肯作儿女悲终南嵩华在何许我欲登高一怀古防逐羣仙驾紫鸾咳唾九天落香露
　　雨中度扬子江见海怪出没
　　吴头楚尾天一隅长江浩渺云糊糢中流风急浪花涌船头黄帽惊相呼蜿蜒海怪互出没踊跃与我为先驱神闲意定若无见自信胆气由来麤江神唯识诗客意故尔献状聊相娱岸傍青帘酒可沽拔劒割炙倾玉壶与君痛饮留斯须此景此意不可孤山川惨淡百战余古今变态难尽摹且书雨里金焦图
　　卢沟晓月
　　阑干滉漾晨霜薄马度石桥人未觉滔滔流水去无声月轮正挂天西角千村万落荒鸡鸣大车小车相间行停鞭立尽杨栁影孤鸿灭没青山横
　　蓟门飞雨
　　清风夹道槐阴舞谁信青天来白雨马上郎君走似飞树下行人犹蚁聚须防云防青天开依然九陌飞黄埃乃知造化等儿戏一日变态能千回
　　李简
　　重登泰山
　　忆昔游泰山于今二十载伤心此日重登临山色依依人容改三峰突兀与天斋天门未到劳攀跻层层石磴出林杪萦回百折青云梯盘石蹔憇舒清眺涧壑风来号万窍水声俄在树梢头疑有于菟天外啸向晓才登日观峰手披云雾开鸿蒙火轮欲上海波赤金霞翻动苍龙宫黄河一线防千里吴越山川真地底为数齐州九防青更将伏槛窥南溟李白不遇安期生安得羽翼飞蓬瀛
　　郭防
　　蟹
　　请君听説吴江蟹除却吴江无处买岂无郁州与上海独许汾湖十分倍筐如负笈行披铠大者盈斗吁可怪爬沙惊倒儿女骇黄金填胷高块磊十月尖脐更精彩玻瓈玛瑙光璀璀髓香骨脆味潇洒坐令华堂厌烹宰好办糟邱与醯醢醖借风流无不改介夫佳传传千载
　　牟应龙
　　题高尚书夜山图
　　觚棱昔枕万松岭金碧青红缥缈间万家环之密如栉只见楼台不见山九街车马何填咽隠隠轰轰夜不絶市声未防朝马嘶只见灯火不见月祗今山上居民稀冈峦尽露青逶迤昬鼓咚咚人迹絶山空月明景更竒谪仙把酒看不足摩诘收之入横幅要令赤日黄埃中翠色冷光常在目就中何处最愁予刹竿高矗白塔孤防笔昔曽干气象短发搔断空踟蹰世间万事何不有雍门悲凉百年后惟有明月与青山古往今来镇如旧
　　杨学李
　　西郊晩步
　　江城五月风雨余岭南地僻少驰驱政余长日无与俱寻幽步屧城西隅地平山逺迷绿芜垂杨深处闻鹧鸪萦迂小径通浮屠松风夹道如笙竽清池冷浸秋水菰如有露气侵庭梧桃笙院静横竹奴栩栩清梦游冰壶觉来残照不可呼更待好月同归涂
　　望云楼【并序】
　　楼在贺州治之东北绍兴间太守黄尚贤所建高压城垒下瞰江山是为一郡之竒观年深頽圮大德癸夘余命工葺而新之独以未经前贤题咏为斯楼欠事暇日辄一登临为之神怡心旷因成十
　　二韵以纪其胜
　　楼前山色青如鬟楼高夜映星斗寒推窗纵目纳吟思倚槛爽气生眉端荒烟宿霭迷野甸古岸怪石横惊湍城孤下瞰天蘸碧日永坐听风鸣銮登临独慨城郭是把酒一酹还三叹虽未如元龙高卧之百尺已不减庾公步月之游观又何须黄鹤霄汉之浩亦可想岳阳
　　烟水之弥漫岿然独立贺江浒已矣楼中沸歌舞胜境无诗亦可羞谩自檐楹庇风雨望云人逺迹生尘祗有江流自今古






　　御选元诗巻二十五
　　钦定四库全书
　　御选元诗巻二十六
　　七言古诗二
　　吴澄
　　雪谷早行为张允中作
　　路絶人踪失闗隘槎枒老树森矛介两间寥廓浄无尘谁翦天花徧飞洒风絮当头零乱舞兹游浪説平生快蹇驽瘦骨真耐寒踏破鸿蒙新色界应不是竒谋李常侍夜发文城薄淮蔡又不是直谏韩侍郎逺谪潮阳出秦塞面梨冻帖髭缀银何事催君早行迈君不见古昔闭门僵卧人髙似灞桥驴背偿诗债
　　次韵杨司业
　　春夏华荣变衰歇颓飚刮肌山露骨骚人望秋悲泬寥忽见小春梅蕊发顿然喜气排寒冬不管天令严鈇钺古来蹈道如蹈水与汨与齐偕出没坐中白昼对羲皇门外黄埃自城阙只怜郭璞注虫鱼或误蔡谟啖蜞
　　争似冥冥云翼逺静看滑滑霜蹄蹶公桑十亩迩洙泗我菊一区连楚越悬知真乐在曲肱到处扁舟堪散发我能振袂从公游分我南溪半风月
　　湖口阻风登江矶山观涛
　　狂风吹人浑欲倒瑟瑟寒声动秋草扪萝径上矶头山万顷江湖波浩渺怒鳞云鬛奔腾来目快心千样好向曽观海难为观回首匡庐青未了云作帽深防头五老藏昂元不老何时月夜水镜浄漭荡澄虚纳苍昊着我峰尖伴老人坐看海东红日杲
　　玉霄诗赠王成教谕
　　玉霄山人通身酒淋漓醉墨龙蛇走偶然山边行一匝揽取云烟十之九如何止分山半截不谓此山可全有归来小立象山巅俯视羣山皆培塿
　　过枯河
　　髙堂出郭二舍近午憩东阳安乐镇双堤对峙似城墙中坳一道如濠圳驱车下坂抵坳行低平尽处还复登半坳一门字斗大濵盐沧盐两分界不知此是古黄河且行且顾心疑怪前询父老为予言河北山东此处分濵河南沧北河流巳改界仍存古河来自白马渡东过开州城下去遂入沧河越鲁河入海当年犹此处自从六七十年来南趋梁汴防于淮河患古来兖州极今日兖州河道塞忆昔初通禹贡时道元渔仲徧参稽万语千言俱纸上亲见亲闻今指掌振古黄河北道流渐渐南移天地秋今径与淮同入海北行无用济河舟世事古今大竒变岂但蓬莱更清浅他年欲续山海经聊述此诗纪闻见
　　题罗汉过海图
　　阿谁解衣盘礡臝作此中乗第一果等闲地狱骇屠沽如许风波无不可巨浸弥天灵怪百现前幻境元非我腾踏逍遥容易去只有虚空无障裹般若岸金刚山超登只在霎时间吾为説与诸尊者更有海门闗外闗
　　卢挚
　　题李伯时九歌图
　　苍龙驷车载初阳緑天浮春开八荒连蜷飞雾俨冠劒四三神君翼东皇桂醑盎烈兰肴芳楹筵巫觋纷披猖瑶琴袗衣杳何许两妃倚竹临空江野烟颦翠九疑逺暮雨洒恨湘波凉氷夷闇投明月玑山鬼夜啸猿猱悲长歌抚节懐楚累遗音疏越知者稀筑室赖有佳人期紫坛荷屋薜茘帷汀洲聊堪搴杜若怨公子兮怅忘归恑毫慅墨含古色虎头痴絶公麟痴续骚未成今见画忽欲轻举起无为朝来目送秋云飞
　　题渊明归去图
　　留侯晩节从赤松武侯早嵗称卧龙仇秦复汉身始终渊明初非避俗翁两侯大节将无同阳秋甲子法王正特笔宛有长沙雄易地灞上祁山功王何恨奉吾足督邮能芥平生胸归来种豆南山中斜川只许桃源通门前垂栁春蒙蒙落絮不与江波东环堵萧然吾未穷北窗尽有羲皇风画图不尽干古意诗成一笑浮云空
　　梁曽
　　小孤山阻风
　　江上青山一劒孤气虹夜贯斗牛墟寒藤古祠神所居谩説彭郎迎小姑此言不经聼者愚举世孰敢明言诬山下长江通蜀吴飞亷怒锁千舳舻乾坤变色惨不舒竿摧橹折愁万夫初疑破虏遇老狐又讶伏波留贾胡阳侯负弩雄前驱冯夷击鼓严后车六鼇掣钓轩蓬壶八骏按辔鞭龙鱼神灵怪骇千万殊纵有健笔难穷书一官长沙赋归与三年卧病南阳庐故交新贵一字无扁舟薄泛松江鲈行或止之不可虞呼童取酒聊自娱短歌激烈惊樵渔掀髯一笑谁知予邻商去住依祝巫盘餐拜饲樯上乌百钱之利从所趋浪走不待晨鸡呼进鋭退速中乗除未要冒险争前途江山政自不我疎我亦乐与江山俱安得匹素百尺余他年写与东游图
　　陈孚
　　常州
　　毘陵城西渔火红家家夜香烧碧空荻花离离季子冢枫叶索索春申宫鸡声人语三十里大船小船浪相倚鸂一声飞上天人在舵楼弄秋水
　　吕梁洪
　　沂泗之水来鲁邦平沙千里流淙淙忽逢吕梁万石矼势与石鬭不肯降半天巻起千尺泷怒声日夜相摏撞有如万骑腾骊駹左挟贲获右羿逢恶若哮虎鼎可扛踊槊跃矢横矛鏦风云蛇鸟万旌幢大呼击碎龙文杠死战不复留空羫我生事业在北窗防庄一巻映秋釭每羡老叟何其憃忠信出入言非哤及此更觉心悾悾西风吹衣衣茸尨茅店沽来酒盈缸篙人赠我尺鲤双扣舷而歌和柷椌问禹何故留此浲何当理我小舽艭东浮溟海西岷江沛然一口吸老厐要使后土安鸿庬
　　黄楼
　　长河如带彭城东乱石蹴起百步洪昔年民歌山鞠防孤城滙为河伯宫城上闪闪鲸鬛红雪堂先生人中龙惊湍偃受丸泥封手援赤子鱼腹中黄楼千尺雉堞雄巍梁画栋光昽昽吹笙伐鼓撞歌钟先生铿然一枝筇麾斥八极凌星虹酒酣叱起楚重瞳为我拔劒舞西风卯君作赋声摩空至今读者毛发松百年事往犹飞鸿我独流涕将何从孤角一声烟蒙蒙又送落日沈西峰
　　题太白酒楼
　　昔闻李太白山东饮酒有酒楼我今登楼来北风吹发寒飕飕太白天酒仙人间不可留金光绛气九万里翩然而上骑赤虬左蹴大江涛右翻黄河流手攀北斗招揺柄琼田倒泻银湾秋银湾吸干日月液蟾惊兔泣黄姑愁太白方悠然掀髯送汀鸥炯如晓霞一防映秋水红痕微涌玉色浮太虚变化如蜉蝣仙今何在不可求惟有胸中灿烂五色锦化为元气包神州我欲起仙从之游安得羽翮飞上昆仑丘
　　陵州
　　五里行尽桑麻畴十里一见苹花洲十里五里乌鸟乐隠隠烟火浮陵州陵州大船腹如鼓陵州梨枣贱如土陵州女郎金缕衣低鬟乱拥红窗舞栁丝袅袅萦清河绿头水禽飞带波箫笙月下不肯饮一笑如此陵州何
　　景州
　　聊摄之东一千里昔为青社太公履只今但有无棣沟榆叶乱拥沙水流车行半夜草露湿路傍土堠如人立丁当铎揺马不惊黒天倒垂参昴星吾生百年浪自苦悲笳一声残月吐
　　河间府
　　北风河间道沙飞云浩浩上有衔芦不鸣之寒鴈下有陨霜半死之秋草城外平波青黛光大鱼跳波一尺长牧童吹笛枫叶里疲牛倦马眠夕阳有禽大如鹤红喙揺绿烟路人指我语似是信天縁我生功名付尊酒衣如枯荷马如狗为问天缘可信否旗亭击劒寒蛟吼
　　雄州
　　燕南垂赵北际昔年巍城铁可砺城上烽火明如彗只今残堞黄云曀老榆半枯悬薜茘市翁叱马声嘒嘒叩以瓦桥潜出涕英雄虎鬭空万世北风吹沙秋鹤唳
　　蔡州至马乡遇大雪有作
　　北风一夜声汹汹大地歘如银浪涌古槐夹道万玉虬向人夭矫欲飞动蔡州昔读昌黎碑疾驰文城见真勇我今跃马蹴瑶琼马怒长嘶耳双耸平生凛凛铁石心意行万里无闗陇肤爪皴裂岂复问政要嵗寒报天宠回头却笑鹤发翁地炉如猬缩拥肿【鹤发翁谓交阯老使臣也】
　　邕州
　　左江南下一千里中有交州堕鸢水右江西绕特磨来鳄鱼夜吼声如雷两江合流抱邕管暮冬气侯三春暖家家榕树青不凋桃李乱开野花满蝮蛇挂屋晩风急热雾如汤溅衣湿万人冢上蜑子眠三公亭下鲛人泣驿吏煎茶茱萸浓槟榔口吐猩血红防然毛窍汗为雨病骨似觉收竒功平生所持一忠壮荒峤何殊玉阶上明年归泛两江船防酌清波洗炎瘴
　　交阯境丘温县
　　九月出蓟门北风吹雪衣正温正月至交阯赤日烧空汗如水天涯海角茫茫路马蹄声里光隂度万里长空一飞絮飘飘知复堕何处夜瞻天极思郁结臣身南峤心北阙愿颂圣主如天福早见涂山班万玉
　　采石月题蛾眉亭
　　昔年李白身翻然袖里明月飞上天刚风吹度瑶圃前雪兔跳落千丈泉白今巳去八百年明月犹向江中圆我行万里拥使旃栁根偶系东归船三生似结明月縁银光射牖窥我眠夜深忽梦羽衣仙神如碧沼浮疎莲脚踏赤鲸跨紫烟问月何在揺玉鞭耸身忽灭鸿翩翩觉来试鼔朱丝弦起诵国风月出篇开篷视月月满川鱼龙吐浪声溅溅
　　咏神京八景【录六首】
　　琼岛春隂
　　一峰亭亭涌寒玉露华不堕瑶草緑珠楼千尺星汉间天风吹下笙韶曲万年枝上槲叶满小鸾伥伥绕龙管金根晓御翠华来三十六宫碧云暖
　　居庸叠翠
　　断崖万仭如削铁鸟飞不度苔石裂嵯岈老树无碧柯六月太隂飘急雪寒沙茫茫出闗道骆驼夜吼黄云老征鸿一声起长空风吹草低山月小
　　芦沟晓月
　　长桥湾湾饮海鲸河水不溅氷峥嵘逺鸡数声灯火杳残蟾犹映长庚横道上征车铎声急霜花如钱马鬛湿忽惊沙际金影揺白鸥飞下黄芦立
　　西山晴雪
　　冻雀无声庭桧响氷花洒檐大如掌平明起视岩壑间插天琼瑶一千丈夕阳微漏光嵯峩倚兰更觉爽气多云间落叶有径否想见樵叟犹青蓑
　　蓟门飞雨
　　黒云如鸦涨川谷雷踊电跃风折木半天万防巻海来森森映窗如银竹凤城无数笙歌楼珠帘半巻西山秋谁怜羁客家万里一灯政拥寒衾愁
　　玉泉垂虹
</div>
    <div class="pagination">
<a href="御选宋金元明四朝诗_page396.html">上一页</a><span>...</span><a href="御选宋金元明四朝诗_page392.html">392</a><a href="御选宋金元明四朝诗_page393.html">393</a><a href="御选宋金元明四朝诗_page394.html">394</a><a href="御选宋金元明四朝诗_page395.html">395</a><a href="御选宋金元明四朝诗_page396.html">396</a><span class="current-page">397</span><a href="御选宋金元明四朝诗_page398.html">398</a><a href="御选宋金元明四朝诗_page399.html">399</a><a href="御选宋金元明四朝诗_page400.html">400</a><a href="御选宋金元明四朝诗_page401.html">401</a><a href="御选宋金元明四朝诗_page402.html">402</a><span>...</span><a href="御选宋金元明四朝诗_page398.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
