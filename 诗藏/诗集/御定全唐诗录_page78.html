<!DOCTYPE html>
<html>
<head>
    <meta charset="UTF-8">
    <title>御定全唐诗录 - 第 78 页/共 207 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗录 - 第 78 页/共 207 页</h1>
    <div class="content">





　　御定全唐诗録巻三十五
　　钦定四库全书
　　御定全唐诗録巻三十六
　　韦应物
　　应物京兆长安人周逍遥公夐之后少以三卫郎事明皇后折节读书辟从事河阳永泰中授京兆功曹迁洛阳丞两军骑士骄横绳以法被讼弃官起为鄠令大厯中制除栎阳令复以疾谢归建中初拜比部员外郎出为滁州刺史久之改江州追赴阙擢左司郎中贞元初复出为苏州刺史应物性髙洁鲜食寡欲所居焚香扫地而坐其为诗驰骤建安以还各得风韵而摆去陈言格力闲暇意致简逺超然似其为人诗家比之陶元亮称陶韦云
　　白乐天云苏州歌行才丽之外颇近兴讽其五言诗又髙雅闲淡自成一家体今之秉笔者谁能及之然当苏州在时人亦未甚爱重必待身后然后
　　贵之
　　苏东坡云苏李刘曹谢陶固巳至矣李杜以絶世之资凌跨百代后之诗人继出而才不逮意独应物栁子厚发纎秾于简古寄至味于澹泊非余子所及也
　　朱晦庵语録云苏州髙于王维孟浩然诸人以其无声色臭味也又云其诗无一字造作直是自在气象近道
　　刘须溪云韦应物居官自愧闵闵有恤人之心其诗如深山采药饮泉坐石日晏忘归与孟浩然虽意趣相似而出处不同又云诵韦苏州一二语髙处有山泉极品之味
　　古体诗
　　相逢行
　　二十登汉朝英声迈今古适从东方来又欲谒明主犹酣新丰酒尚带灞陵雨邂逅两相逢别来问寒暑宁知白日晩暂向花间语忽闻长乐钟走马东西去
　　鹧鸪啼
　　可怜鹧鸪飞飞向树南枝南枝日照暖北枝霜露滋露滋不堪栖使我夜常啼愿逢云中鹤啣我向寥廓愿作城上乌一年生九雏何不旧巢住枝弱不得去何意道苦辛客子常畏人
　　拟古诗
　　辞君逺行迈饮此长恨端巳谓道里逺如何中险艰流水赴大壑孤云还暮山无情尚有归行子何独难驱车背乡园朔风巻行迹严冬霜断肌日入不遑息忧欢容髪变寒暑人事易中心君讵知氷玉徒贞白
　　黄鸟何闗闗幽兰亦靡靡此时深闺妇日照纱窗里娟娟双青蛾微微启玉齿自惜桃李年误身游侠子无事久离别不知今生死
　　绮楼何氛氲朝日正杲杲四壁含清风丹霞射其牖玉顔工哀啭絶代非世有但感离恨情不知谁家妇孤云忽无色边马为回首曲絶碧天髙余声散秋草徘徊帷中意独夜不堪守思逐朔风翔一去千里道
　　嘉树蔼初緑蘼芜吐幽芳君子不在赏寄之云路长路长信难越惜此芳时歇孤鸟去不还缄情向天末月满秋夜长惊乌号北林天河横未落斗柄当西南寒蛩悲洞房好鸟无遗音商飇一夕至独宿懐重衾旧交日千里隔我浮与沈人生岂草木寒暑移此心
　　春至林木变洞房夕含清单居谁能裁好鸟对我鸣良人久燕赵新爱移平生别时双鸳绮留此千恨情碧草生旧迹緑琴歇芳声思将魂梦欢反侧寐不成擥衣迷所次起望空前庭孤影中自恻不知双涕零
　　有客天一方寄我孤桐琴迢迢万里隔托此传幽音氷霜中自结龙鳯相与吟弦以昭清直漆以形交深白日淇上没空闺生逺愁寸心不可限淇水长悠悠芳树正妍鬰春禽自相求徘徊东西厢孤妾谁与俦年华逐丝泪一落俱不収
　　杂体
　　沈沈匣中镜为此尘垢蚀辉光何所如月在云中黒南金既雕错鞶带共辉餙空存鉴物名坐使妍媸惑美人竭肝胆思照氷玉色自非磨莹工日日空叹息
　　春罗双鸳鸯出自寒夜女心精烟雾色指厯千万绪长安贵豪家妖艶不可数裁此百日功唯将一朝舞舞罢复裁新岂思劳者苦
　　同声自相应体质不必齐谁知贾人铎能使大乐谐铿锵发宫征和乐变其哀人神既昭享鳯鸟亦下来岂非至贱物一奏升天阶物情茍有合莫问玉与泥
　　与友生野饮效陶体
　　携酒花林下前有千载坟于时不共酌奈此泉下人始自翫芳物行当念徂春聊舒逺世踪坐望还山云且遂一欢笑焉知贱与贫
　　效陶彭泽
　　霜露悴百草时菊独妍华物性有如此寒暑其奈何掇英泛浊醪日入防田家尽醉茅檐下一生岂在多
　　县斋
　　仲春时景好草木渐舒荣公门且无事微雨园林清泱泱水泉动忻忻众鸟鸣闲斋始延瞩东作兴庶甿即事玩文墨抱冲披道经于焉日澹泊徒使芳尊盈
　　观早朝
　　伐鼓通严城车马溢广躔煌煌列明烛朝服照华鲜金门杳深沈尚听清漏传河汉忽巳没司阍启晨闗丹殿据龙首崔嵬对南山寒生千门里日照双阙间禁旅下成列炉香起中天辉辉覩明圣济济行俊贤媿无鸳鹭姿短翮空飞还谁当假毛羽云路相追攀
　　燕居即事
　　萧条竹林院风雨丛兰折幽鸟林上啼青苔人迹絶燕居日巳永夏木纷成结几阁积羣书时来北窗阅
　　幽居
　　贵贱虽异等出门皆有营独无外物牵遂此幽居情微雨夜来过不知春草生青山忽巳曙鸟雀绕舍鸣时与道人偶或随樵者行自当安蹇劣谁谓薄世荣
　　晓坐西斋
　　咚咚城鼓动稍稍林鵶去栁意不胜春岩光巳知曙寝斋有单绨灵药为朝茹盥潄忻景清焚香澄神虑公门自常事道心宁异处
　　野居
　　结髪屡辞秩立身本疎慢今得罢守归幸无世欲患栖止且偏僻嬉游无早晏逐兎上坡冈捕鱼縁石涧髙歌意气在贳酒贫居惯时启北窗扉岂将文墨间
　　秋夜
　　暗窗凉叶动秋斋寝席单忧人半夜起明月在林端一与清景遇毎忆平生欢如何方恻怆披衣露更寒
　　西郊燕集
　　济济众君子髙晏及时光羣山霭遐瞩緑野布熈阳列坐遵曲岸披襟袭兰芳野庖荐嘉鱼激涧泛羽觞众鸟鸣茂林緑草延髙冈盛时易徂谢浩思坐飘飏眷言同心友兹游安可忘
　　南塘泛舟防元六昆季
　　端居倦时燠轻舟泛回塘微风飘襟散横吹绕林长云澹水容夕雨微荷气凉一写悁勤意宁用计华觞
　　郡斋雨中与诸文士燕集
　　兵卫森画防宴寝凝清香海上风雨至逍遥池阁凉烦疴近消散嘉賔复满堂自惭居处崇未覩斯民康理防是非遣性逹形迹忘鲜肥属时禁蔬果幸见尝俯饮一杯酒仰聆金玉章神欢体自轻意欲凌风翔呉中盛文史羣彦今汪洋方知大藩地岂曰财赋疆
　　登乐游庙作
　　髙原出东城郁郁见咸阳上有千载事乃自汉宣皇頽壖久凌迟陈迹翳丘荒春草虽复緑惊风但飘扬周览京城内双阙起中央微钟何处来暮色忽苍苍歌吹喧万井车马塞康庄昔人岂不尔百世同一伤归当守冲漠迹寓心自忘
　　登西南冈卜居遇雨寻竹浪至沣壖萦带数里清流茂树云物可赏
　　登髙创危构林表见川流微雨飒巳至萧条川气秋下寻宻竹尽忽旷沙际游纡曲水分野绵延稼盈畴寒花明废墟樵牧笑榛丘云水成隂澹竹树更清幽适自恋佳赏复兹永日留
　　沣上与幼遐月夜登西冈翫花
　　置酒临髙隅佳人自城阙巳翫满川花还看满川月花月方浩然赏心何由歇
　　游龙门香山泉
　　山水本自佳游人已忘虑碧泉更幽絶赏爱未能去潺湲防幽磴缭绕带嘉树激转忽殊流归又同注羽觞自成翫永日亦延趣灵草有时香仙源不知处还当候圆月擕手重游寓
　　龙门游眺
　　凿山导伊流中断若天辟都门遥相望佳气生朝夕素懐出尘意适有擕手客精舍缭层阿千龛邻峭壁縁云路犹缅憇涧钟巳寂花树发烟华淙流散石脉长啸招逺风临潭潄金碧日落望都城人间何役役
　　西郊游瞩
　　东风散余沍陂水淡巳緑烟芳何处寻杳霭春山曲新禽弄暄节晴光泛嘉木一与诸君游华觞忻见属
　　再游西郊渡
　　水曲一追游游人重懐恋婵娟昨夜月还向波中见惊禽栖不定流芳寒未徧擕手更何时伫看花如霰
　　月谿与幼遐君贶同游
　　岸篠覆回谿回溪曲如月沈沈水容緑寂寂流莺歇浅石方凌乱游禽时出没半雨夕阳霏縁源杂花发明晨重来此同心应已阙
　　与幼遐君贶兄弟同游白家竹潭
　　清赏非素期偶游方自得前登絶岭险下视深潭黒宻竹已成暮归云殊未极春鸟依谷喧紫兰含幽色已将芳景遇复款平生忆终念一欢别临风还黙黙
　　游灵岩寺
　　始入松路永独忻山寺幽不知临絶槛乃见西江流呉岫分烟景楚甸散林丘方悟闗塞眇重轸故园愁闻钟戒归骑憇涧惜良游地疎泉谷狭春深草木稠兹焉赏未极清景期杪秋
　　秋景诣琅琊精舍
　　屡访尘外迹未穷幽赏情髙秋天景逺始见山水清上陟岩殿憇暮看云壑平苍茫寒色起迢递晩钟鸣意有清夜恋身为符竹婴晤言缁衣子潇洒中林行
　　善福精舍秋夜迟诸君
　　广庭独闲歩夜色方湛然丹阁已排云皓月正髙悬繁露降秋节苍林郁芊芊仰观天气凉髙咏古人篇抚已亮无庸结交頼羣贤属予翘思时方子中夜眠相去隔城阙佳期屡徂迁如何日夕待见月三四圆
　　东郊
　　吏舍局终年出郊旷清曙杨栁散和风青山澹吾虑依丛适自憇縁涧还复去微雨霭芳原春鸠鸣何处乐幽心屡止遵事迹犹遽终罢期结庐慕陶真可庶
　　行寛禅师院
　　北望极长廊斜扉掩丛竹亭午一来寻院幽僧亦独唯闻山鸟啼爱此林下宿
　　蓝岭精舍
　　石壁精舍髙排云聊直上佳游惬始愿忘险得前赏崖倾景方晦谷转川如掌緑林含萧条飞阁起敞道人上方至深夜还独往日落羣山隂天秋百泉响所嗟累巳成安得长偃仰
　　游琅琊山寺
　　受命恤人隐兹游久未遑鸣驺响幽谷前旌耀崇冈青冥台砌寒緑缛草木香填壑跻花界叠石构云房经制随岩转缭绕岂定方新泉泄隂壁髙萝防緑塘攀林一栖止饮水得清凉物累诚可遣疲甿终未忘还归坐郡阁但见山苍苍
　　简寂观西涧瀑布下作
　　淙流絶壁散虚烟翠涧深丛际松风起飘来洒尘襟窥萝翫猿鸟解组傲云林茶果邀真侣觞酌洽同心旷嵗懐兹赏行春始重寻聊将横吹笛一冩山水音
　　游南斋
　　池上鸣佳禽僧斋日幽寂髙林晩露清红药无人摘春水不生烟荒冈筠翳石不应朝夕游良为蹉跎客
　　同元锡题琅琊寺
　　适从郡邑喧又兹三伏热山中清景多石罅寒泉洁花香天界事松竹人间别殿分岚岭明磴临悬壑絶昏旭穷陟降幽显尽披阅嵚骇风雨区寒知龙蛇穴情虚澹泊生境寂尘妄灭经世岂非道无为厌车辙
　　往云门郊居涂经回流作
　　兹晨廼休暇适往田家庐原谷经涂澁春阳草木敷才遵板桥曲复此清涧纡崩壑方见射回流忽巳舒明灭泛孤景杳霭含夕虚无将为邑志一酌澄波余
　　乗月过西郊渡
　　逺山含紫氛春野霭云暮值此归时月留连西涧渡谬当文墨防得与羣英遇赏逐乱流翻心将清景悟行车俨未转芳草空盈歩已举候亭火犹爱村原树还当守故扃怅恨乗幽素
　　夕次盱眙县
　　落帆逗淮镇停舫临孤驿浩浩风起波冥冥日沈夕人归山郭暗雁下芦州白独夜忆秦闗听钟未眠客
</div>
    <div class="pagination">
<a href="御定全唐诗录_page77.html">上一页</a><span>...</span><a href="御定全唐诗录_page73.html">73</a><a href="御定全唐诗录_page74.html">74</a><a href="御定全唐诗录_page75.html">75</a><a href="御定全唐诗录_page76.html">76</a><a href="御定全唐诗录_page77.html">77</a><span class="current-page">78</span><a href="御定全唐诗录_page79.html">79</a><a href="御定全唐诗录_page80.html">80</a><a href="御定全唐诗录_page81.html">81</a><a href="御定全唐诗录_page82.html">82</a><a href="御定全唐诗录_page83.html">83</a><span>...</span><a href="御定全唐诗录_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
