<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 702 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 702 页/共 1083 页</h1>
    <div class="content">　　口号
　　中夜忽自起汲此百尺泉林木含白露星斗在青天
　　寄逺
　　别肠多郁纡岂能肥肌肤始知相结宻不及【一作若】相结疎疎别恨应少宻离【一作别】恨难袪门前南流【一作去】水中有北飞鱼鱼飞向北海可以寄逺书【一夲无此句多此情复何如欲剪衣上襟裁作寄逺书三句】不惜寄逺书故人今在无【一作华山苕嶤形遥望齐平芜】况此数尺身阻彼万里途自非日月光难以知子躯
　　斋中
　　耽静非谬【一作伪】为夲性实疎索斋中一就枕不觉白日落低扉碍轩辔寡徳谢接【一作然】诺丛菊在墙阴秋穷未开萼所餐【一作食】类病马动影似移岳欲驻迫逃衰岂殊辞绠防已见饱时雨应丰蔬与药
　　感秋
　　商气飒已来嵗华又虚掷朝云藏竒峰暮雨洒疎滴防蜩嘿【一作番飞】凉叶数蛩思阴壁落日空馆中归心逺山碧昔人多秋感今人何异昔四序驰百年髪坐成白喧喧徇声利扰扰同辙迹傥无世上懐去偃松下石
　　翫月
　　寒月破东北贾生立西南西南立倚何立倚青青杉近月有数星星名未详谙但爱杉倚月我倚杉为三月乃不上杉上杉难相参眙子细视睛瞳桂枝劖目常有热疾久视无烦炎以手扪衣裳零露已濡霑久立双足冻时向股防淹立久病足折兀然黐胶粘他人应巳睡转喜此景恬此景亦胡及而我苦淫耽无异市井人见金不知亷不知此夜中几人同无厌待得上顶【一作顶上】防未拟归枕函强歩望寝斋歩歩情不堪歩到竹丛西东望如隔帘却坐竹丛外清思刮幽潜量知爱月人身愿化为蟾
　　辞二知已
　　一双千嵗鹤立别孤翔鸿波岛忽已暮海雨寒蒙蒙离人闻美弹亦与哀弹同况兹切切弄绕彼行行躬云飞北岳碧火息【一作思】西山红何以代逺诚折芳腊雪中
　　义雀行和朱评事
　　鸟雄雌俱春雷惊蛰余口衔黄河泥空【一作去】即翔天隅一夕皆莫归哓哓遗众雏双雀抱仁义哺食劳劬【一作防劳】劬雏既逦迤【一作众雏既逦】飞云中声相呼燕雀虽微类感媿诚不殊【一作燕感雀深恩雀媿扬不殊】禽贤难自彰幸得主人书
　　宿悬泉驿
　　晓行沥水楼暮到悬泉驿林月値云遮山灯照愁寂
　　辩士
　　辩士多毁訾不闻谈已非猛虎恣杀暴未尝齧妻儿此理天所感【一作惑】所感【一作惑】当问谁求食饲雏禽吐出美言词善哉君子人扬光掩瑕玼
　　不欺
　　上不欺星辰下不欺鬼神知心两如此然后何所陈食鱼味在鲜食蓼味在辛掘井须到流结交须到头此语诚不谬敌君三万秋
　　絶句
　　海底有明月圆于天上轮得之一寸光可买千里春
　　寓兴
　　莫居暗室中开目闭目同莫趋碧霄路容飞不容歩暗室未可居碧霄未可趋劝君跨仙鹤【一作竹】日下云为衢
　　游仙
　　借得孤鹤骑高近金乌飞掬河洗老【一作古】貎照月生光辉天中鹤路直天尽鹤一息归来不骑鹤身自有羽翼若人无仙骨芝术徒【一作无】烦食
　　枕上吟
　　夜长忆白日枕上吟千诗何当苦寒气忽被东风吹氷开鱼龙别天波殊路岐
　　双鱼謡【时韩职方书中以孟常州简诗见示】
　　天河堕双鲂飞我【一作来】庭中央掌握尺余雪劈开肠有璜见令馋舌短烹绕邻舎香一得古诗字与玉含异藏
　　易水懐古
　　荆卿重虚死节烈书前史我叹方寸心谁论一时事至今易水桥寒风兮萧萧易水流得尽荆卿名不消【一作凋】
　　早起
　　北客入西京【一作凉】北鴈再离北秋寝独前兴天梭星落织耽翫余恬爽顾盼轻疴力旅途少顔尽明镜劝仙食出门路纵横张家路最直昨夜梦见书张家防上壁
　　客喜
　　客喜非实喜客悲非实悲百回信到家未当身一归未归长嗟愁嗟愁填中懐开口吐愁声还却入耳来常恐泪滴【一作滴泪】多自损两目辉鬓邉虽有不堪织寒衣
　　延寿里精舍寓居
　　旅托避华馆荒栖遂愚慵短庭无繁植珍果春亦浓侧庐废【一作发】扄枢纤魄时卧逢耳目乃井肺肝即岩峰汲泉饮酌余见我闲静容霜蹊犹舒英寒蝶断来踪双履与谁逐一【一作欲】寻青瘦笻
　　赠智朗禅师
　　上人分明见玉兔潭底没上人光惨貎古来恨峭发涕辞孔顔庙笑访禅寂室歩随青山影坐学白塔骨解聼无弄琴不礼有身佛欲问师何之忽与我相别率赋赠逺言言慙非子曰
　　送沈秀才下第东归
　　曲言恶者谁恱耳如弹直言好者谁刺耳如长锥沈生才俊秀心肠无邪欺君子忌茍合择交如求师毁出疾夫口腾入礼部闱下第子不耻遗才人耻之东归家室逺掉辔时参差浙云近吴见汴栁接楚垂明年春光别回首不复疑
　　酬栖上人
　　夜久城馆闲情幽出【一作只】在山新月有微辉朗【一作亦】朗空庭间处世虽【一作不】识机伊余多掩关松姿度腊见篱药知春还静览氷雪词厚为酬赠顔东林有踯躅脱屣期共攀
　　冬月长安雨中见终南雪
　　秋节新已尽雨【一作林】踈露山雪西峯稍觉明残滴犹未絶气侵瀑布水【一作氷】冻着白云穴今朝灞浐鴈何夕潇湘月想彼石房人对雪扉不闭【必结切】
　　寄孟协律
　　我有吊古泣不泣向路岐挥泪洒暮天滴着【一作每滴】桂树枝别后冬节至离心北风吹坐孤雪扉夕【一作久】泉落石桥时不惊猛虎啸难辱君子词欲酬空觉老无以堪逺持岧嶤倚角窗【一作窗角】王屋悬清思
　　和刘涵
　　京官始云满野人依旧闲闭扉一亩居中有古风还市井日已午幽窗梦南山乔木覆北斋有鸟鸣其间前日逺岳僧来时与开关新题惊我瘦窥镜见丑顔陶情惜清澹此意复【一作共】谁【一作羣】攀
　　明月山懐独孤崇鱼琢
　　明月长在目明月长在心在心复在目何得稀去寻试望明月人孟夏树蔽岑想彼叹此懐乐喧忘幽林【一作森】乡本北岳外悔【一作每】恨东夷深愿缩地脉还岂待天恩临非不渴隐秀【一作季】却嫌他事侵或云岳楼钟来绕草堂吟当从令尹后再往歩柏林
　　投张太祝
　　风骨高更老向春初阳葩泠泠月下韵一一落海涯有子不敢和一听千叹嗟身卧东北泥魂挂西南霞手把一枝栗往轻觉程賖水天朔方色暖日嵩根花达【一作逵】闲幽栖山遣寻种药家欲买双琼瑶慙无一木
　　咏韩氏二子
　　千岩一尺璧八月十五夕清露堕桂花白鸟舞虚碧
　　送别
　　丈夫未得意【一作志】行行且低睂素琴弹复弹防有知音知
　　携新文诣张籍韩愈途中成
　　袖有新成诗欲见张韩老青竹未生翼一歩万里道仰望青防天云雪压我脑失却终南山惆怅满懐抱安得西北风身愿变蓬草地只闻此语突出惊我倒
　　上谷送客游江湖
　　莫叹迢遰分何殊咫尺别江楼到夜登还见南台月
　　重酬姚少府
　　隙月斜枕旁讽咏夏贻什如今何时节虫虺亦已蛰答迟礼渉傲抱疾思加涩仆本胡为者衔肩贡客集茫然九州内譬如一锥立欺暗少此懐自明曽沥泣量无趫勇士诚欲戈矛戢原阁期跻攀潭舫偶俱入深斋竹木合【一作多】毕夕风雨急俸利沐均分价称烦嘘噏百篇见删罢一命嗟未及沧浪愚将还知音激所习
　　投孟郊
　　月中有孤芳天下聆薫风江南有高唱海北初来通容飘清冷余自蕴襟抱中止息乃流溢推寻却防蒙我知雪山子谒【一作渴】彼偈句空必竟获所实尔焉遂深衷录之孤灯前犹恨百首终一吟动狂机万疾辞顽躬生平面未交永夕梦辄同叙诘【一作诗】谁君师讵言无吾宗余求履其迹君曰可但攻啜波肠易【一作未】饱揖险神难从前嵗曾入洛差池阻从龙萍家复从【一作徙】赵云思长萦萦【一作嵩】嵩海【一作海铲】每可诣长途追再【一作难】穷愿倾肺肠事尽入焦梧桐
　　代边将
　　持戈簇邉日战罢浮云收露草泣寒霁夜泉鸣陇头三尺握中铁气冲星斗牛报国不拘贵愤将平虏雠
　　寄刘栖楚
　　趋走与偃卧去就自殊分当窗一重树上有万里云离披不相顾髣髴类人羣友生去更逺来书絶如焚蝉吟我为聼我歌蝉岂闻嵗暮傥旋归晤言桂氛氲
　　寄丘儒
　　地近轻数见地逺重一面一面如何重重甚珍寳片自经失欢笑几度腾霜霰此心镇悬悬天象固【一作因】回转长安秋风高子在东甸县仪形信寂蔑风雨岂乖间凭人报消息何易凭笔砚俱不尽我心终须对君宴
　　送陈商
　　古道长荆棘新岐路交横君于荒榛中寻得古辙行足踏圣人路貎端禅士形我曾接夜谈似聼讲一经聮翩曾数举昨登高第名釡底絶烟火晓行皇帝京上客逺府游主人须目【一作月】明青云别青山何日复可【一作同】升【一作并】
　　送张校书季霞
　　从京去容州马在船上多【一作賖】容州几千里直傍青天涯掌记试校书未称高词华义往【一作枉】不可屈出家如入家城市七月初热与夏未差饯君到野地秋凉满山坡【一作垞】南境异北风起无尘沙秦吟宿楚泽海酒落桂花暂醉即还醒彼土生桂茶
　　寄友人
　　同人半年别一别寂来音赖有别时文相思时一吟我常倦投迹君亦知此衿笔砚且勿弃苏张曾陆沈但存舌在口当冀身遂心君防明月夜松桂寒森森
　　答王参
　　寸晷不相待四时互【一作去】如竞客思先觉秋虫声苦知暝霜松积旧翠露月团【一作圆】如镜诗负属景同琴孤坐堂聼相期黄菊节别约红桃径每把式微篇临风一长咏
　　延康吟
　　寄居延夀里为与延康邻不爱延康里爱此里中人人非十年故人非九族亲人有不朽语得之烟山春
　　戏赠友人
　　一日不作诗心源如废井笔砚为辘轳吟咏作縻【一作萦】绠朝来重汲引依旧得清冷书赠同懐人词中多苦辛
　　寓兴
　　真集道方至貎殊妬还多山泉入城池自然生浑波今时出古言在众翻为讹有琴含正韵知音者如何一生足感激世言【一作顔】忽嵯峨不得市井味思响【一作向】吾岩阿浮华岂我事日月徒蹉跎旷哉颍阳风千载无其他
　　懐郑从志
　　西风吹阴云【一作雪】雨雪【一作云】半夜收忽忆天涯人起防斗与牛故人别二年我意如百秋音信两杳杳谁云昔绸缪平明一封书寄向【一作来】东北舟【一作州】翩翩春归鸟会自为匹俦
　　易州登龙兴寺楼望郡北高
　　郡北最高峰巉岩絶云路朝来上楼望稍觉得幽趣朦胧碧烟里羣岭若相附何时一登陟万物皆下顾
　　送郑山人游江湖
　　南游衡岳上东往天台里足蹑华顶峰【一作峰顶】目观沧海水
　　就峰公宿
　　河出鸟宿后萤火白露中上人坐不倚共我论量空残月华晻暧逺水响玲珑尔时无了梦【一作寤】兹宵方未穷
　　刘景阳东斋
　　松阴连竹影中有芜苔井清风此地多白日空自永景阳公干孙诗句得真景劝我不须归月出东斋静
　　对菊
　　九日不出门十日见黄菊灼灼尚繁英美人无消息
　　送集文上人游方
　　来从道陵井双木【一作去求】溪边会分首芳草时逺意青天外此游诣几岳嵩华衡恒泰
</div>
    <div class="pagination">
<a href="御定全唐诗_page701.html">上一页</a><span>...</span><a href="御定全唐诗_page697.html">697</a><a href="御定全唐诗_page698.html">698</a><a href="御定全唐诗_page699.html">699</a><a href="御定全唐诗_page700.html">700</a><a href="御定全唐诗_page701.html">701</a><span class="current-page">702</span><a href="御定全唐诗_page703.html">703</a><a href="御定全唐诗_page704.html">704</a><a href="御定全唐诗_page705.html">705</a><a href="御定全唐诗_page706.html">706</a><a href="御定全唐诗_page707.html">707</a><span>...</span><a href="御定全唐诗_page703.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
