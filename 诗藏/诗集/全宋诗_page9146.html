<!DOCTYPE html>
<html>
<head>
    <meta charset="UTF-8">
    <title>全宋诗 - 第 9146 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9146 页/共 11672 页</h1>
    <div class="content">    稻香随使驿，桂影伴仙程。
    美玉非藏韫，黄金笑满籯。
    宽和无白发，卑逊有高名。
    登用唐三世，枢机汉九卿。
    鼎司虚正席，丹会待忠诚。

徐玑　送赵灵秀赴筠州幕予亦将之湖外
    郡以竹为名，因如此地清。
    溪来城下绿，山到市边平。
    入幕非无客，能文必有声。
    江湖共游宦，相望若为情。

徐玑　送赵明叔为漳浦宰
    去年官满处，送子意何如。
    地接泉山近，人依大泽居。
    南中繁赋役，美政辑田庐。
    公退无他事，弹琴更读书。

徐玑　送赵状元赴湖州幕
    玉陛傅胪晓，身居第一功。
    绝班知礼异，专局信儒崇。
    贤俊科名上，邦家事业中。
    规模垂广远，鼎鼐蓄含洪。
    更化方今务，经时志已通。
    蓋人惟简直，修已在谦冲。
    日旦清风发，江晴野雾空。
    奉亲游宦喜，初向水晶宫。

徐玑　送朱学谕游建上赴陈提举约
    星郎复持节，垂榻待君来。
    又醉闽溪酒，因沾谢履苔。
    天寒松子落，腊月茗花开。
    白发伤离绪，何堪节物催。

徐玑　宿寺
    古木山边寺，深松径底风。
    独吟侵夜半，清坐杂禅中。
    殿静灯光小，经残磬韵空。
    不知清梦远，啼鸟在林东。

徐玑　题陈待制湖庄
    园无三亩地，四面水连天。
    行向楼高处，却如身在船。
    野花春渚外，山色海云边。
    一任人来往，兹怀亦浩然。

徐玑　题陈西老画蜀山图
    壁立青山带峡溪，閒云尽日自高低。
    知他春树深多少，应有清猿在裹啼。

徐玑　题东山道僧
    古院嵚崎石作层，绿苔芳草近郊坰。
    溪流偶到门前合，山色偏来竹裹青。
    静与黄蜂通户牖，閒将白鸟共沙汀。
    道人亦有能琴者，一曲清徽最可听。

徐玑　题方上人房古梅
    曾听道公语，先师爱此梅。
    但知傅说老，不记若年栽。
    半树枯仍发，疏花晚自开。
    方兄头又白，常喜故人来。

徐玑　题李商叟半村堂
    住屋半依村，先生气貌尊。
    若非迎好客，长是掩柴门。
    觅句行山影，披蓑钓月痕。
    固贫年八十，惟得令名存。

徐玑　题李氏山亭
    斗建魁星地，城隅李氏亭。
    竹高随路有，山静隔江青。
    人在云间语，潮生户外汀。
    凭高一长望，疑欲人沧溟。

徐玑　题林氏学海楼
    长江欲趋海，日夜不肯休。
    终然至海后，大小同一流。
    君家学海名，旧着江上楼。
    取义诚在斯，终始志欲侔。
    云门接沧波，碧玉浩远游。
    一瞬便可得，垂则良易求。
    兹道无小成，勉矣归藏修。

徐玑　题石门洞
    瀑水东南冠，庐山未足论。
    飞来长似雨，流处不知源。
    洞裹龙为宅，溪边石作门。
    修竹谢康乐，庵有故基存。

徐玑　题薛景石瓜庐
    近舍新为圃，浇锄及晚凉。
    因看瓜蔓吐，识得道心长。
    隔沼嘉疏洁，侵畦异草香。
    小舟应卖在，门外是渔乡。

徐玑　题养拙轩
    混沌分来便至今，纷纷巧事日成林。
    月明未免虾蟆食，秋至依然蟋蟀吟。
    自欢一身全是幻，谁能万事不容心。
    到君斋舍清如水，应使凡机尽弗侵。
</div>
    <div class="pagination">
<a href="全宋诗_page9145.html">上一页</a><span>...</span><a href="全宋诗_page9141.html">9141</a><a href="全宋诗_page9142.html">9142</a><a href="全宋诗_page9143.html">9143</a><a href="全宋诗_page9144.html">9144</a><a href="全宋诗_page9145.html">9145</a><span class="current-page">9146</span><a href="全宋诗_page9147.html">9147</a><a href="全宋诗_page9148.html">9148</a><a href="全宋诗_page9149.html">9149</a><a href="全宋诗_page9150.html">9150</a><a href="全宋诗_page9151.html">9151</a><span>...</span><a href="全宋诗_page9147.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
