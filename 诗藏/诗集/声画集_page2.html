<!DOCTYPE html>
<html>
<head>
    <meta charset="UTF-8">
    <title>声画集 - 第 2 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>声画集 - 第 2 页/共 16 页</h1>
    <div class="content">　　拜刘凝之画像【黄山谷】
　　弃官清颍尾买田落星湾身在菰蒲中名满天地间谁能四十年保此清净退徃来涧谷中神光射斗背
　　题范忠献公眞吟【邵尧夫】
　　范邵居洛阳希夷居华山陈邵为逸人忠献爲显官邵在范之后陈在范之前三人貌相类两人名相连
　　题席大光所藏谢安石真【王履道】
　　小儿破贼书能置此貌恐非山泽臞东山登临犹可状新亭谈笑若为摹虽疑太傅平生在不比司空少恨无只写君眞便相似向来曽见管夷吾
　　新画八贤阁像
　　此地何従列姓名半因新国用轻刑江湖万里知闻断图画相看眼自青
　　故事
　　桃源图【韩退之】
　　神仙有无何渺茫桃源之说诚荒唐流水盘回山百转生绡数幅垂中堂武陵太守好事者题封逺寄南宫下南宫先生忻得之波涛入笔驱文辞文工画妙各臻极异境恍惚移于斯架岩凿谷开宫室接屋连墙千万日嬴颠刘蹶了不闻地坼天分非所惜种桃处处惟开花川原近逺蒸红霞初来犹自念乡邑歳久此地还成家渔舟之子来何所物色相猜更问语大蛇中断防前王羣马南渡开新主听终辞絶共凄然自说今经六百年当时万事皆眼见不知几许犹流传争持酒食来相馈礼数不同尊爼异月明伴宿玉堂空骨冷魂清无梦寐夜半金鸡啁唽鸣火轮飞出客心惊人间有累不可住依然离别难为情船开櫂进一回顾万里苍苍烟水暮世俗宁知伪与真至今传者武陵人
　　题呉生画桃源图【胡藏之】
　　王宰五日画一石左思十年赋三都谁似今时呉道子咄嗟能办武陵图武陵不与人间隔可怜旧日无寻觅苍苍烟水只依然试倩渔舟问消息
　　题李伯时画昭君图【并序　韩子苍】
　　汉书竟宁元年呼韩邪来朝言愿壻汉氏元帝以后宫良家子王昭君字嫱配之生一子株累立复妻之生二女至范奕书始言入宫久不见御积怨因掖庭令请行单于临辞大防昭君丰容靓饰顾影裵回竦动左右帝惊欲复留而重失信单于然奕不言呼韩邪愿壻而言四五宫女又言字昭君生二子与前书皆不合不愿妻其子而诏使従胡俗此自乌孙公主非昭君也西京杂记又言元帝使画工图宫人宫人皆赂画工而昭君独不赂乃恶图之既行遂按诛毛延寿琴操又言夲齐国王穰女端正闲丽未尝窥看门户穰以其有异人求之不与年十七进之帝以地逺不幸欲赐单于美人嫱对使者越席请徃后不愿妻其子吞药而卒盖其事杂出无所考正自信史尚不同况传记乎要之琴操最抵牾矣按昭君南郡人今秭归县有昭君村村人生女必灼艾灸其面虑以色选故也昭君卒葬匈奴谓之青塜晋以文王讳昭号明妃云
　　昭君十七进御时举歩弄影飏蛾眉自怜窕出絶域八年未许承丹墀在家不省闚门户岂知万里従胡虏丰容靓饰亦何心尚欲君王一回顾君不见班姬奉飬长信宫又不见昭仪举袂前当熊盛时宠幸只如此分甘委弃匈奴中春风汉殿弹丝手持鞭却趂奚鞍走莫道单于无复情一见纎腰为回首含悲逺嫁来天涯不如防州处女髪半华寄语双鬟负薪女灸面慎勿轻离家
　　题伯时画严子陵钓滩【黄山谷】
　　平生久要刘文叔不肯为渠作三公能令汉家重九鼎桐江波上一丝风
　　书王晋卿画山隂陈迹【苏子瞻】
　　当年不识此清真强把先生拟季伦等是人间一陈迹聚蚊金谷夲何人
　　和【苏子由】
　　卧对郗人气已真晚依丘壑更无伦不须复预清言侣自是江东第一人【逸少知清言之害然兰亭记亦不免慕清言耳】
　　书王晋卿画雪溪乗兴【苏子瞻】
　　谿山雪月两佳哉賔主谈锋夜转雷犹言不见戴安道爲问适従何处来
　　和【苏子由】
　　亟徃遄归真旷哉聋人不信不惊雷虽云不必见安道已悮扁舟犯雪来
　　荅钱逊叔访戴图【吕居仁】
　　北风吹霜夜如【一作飞】雪江城草木冻欲【一作未】折病夫袖手无所爲一坐临川已三月忽防妙句起衰惫顿觉和气生毛髪公能忘机我亦倦不待曼殊见摩诘画图是非久未解况保长年不磨灭请公置画莫求多要与时人除爱渴
　　题归去来图二首【黄山谷】
　　日月言归眞得归迎门儿女笑牵衣宅邉犹是旧时栁漫向世人言昨非
　　入门处处犹崔子岂忍更令三径荒谁与老翁同避世桃花源里捕鱼郎
　　追和东坡先生题李亮公归去来图
　　今人常恨古人少今得见之谁谓无欲学渊明归作赋先烦摩诘画成图小池已筑鱼千里隙地仍栽芋百区朝市山林俱有累不居京洛不江湖
　　再次韵题归去来图【夏均父】
　　堦亭午景圎槐隂空斋初罢戏五禽沔州太守致音问启读乃有归来吟先生抱道肯乞怜凛凛有面方如田何能为此五斗粟折腰乡里小儿前顾视铜章等涕唾赋归吐词如涌泉龙眠居士叹豪逸想像明窗戏拈笔翕忽英姿来笔下如恐超超将羽化吁嗟能事讵可俦一见公诗如见画惜哉道逺莫可致强欲赓酬抽鄙思韵絶难追神易倦使我空然汗顔面他日従公防借观锦嚢捧出春笋寒
　　李伯时作渊明归去来图王性之刻于琢玉坊病僧祖可见而赋诗【僧祖可】
　　坐上柴桑落烟眼中百里旧山川候门稚子似无恙三径巾车人絶怜尚友当须今逸少丹青宁复老龙眠流传匪独遗怡玩端使懦夫懐凛然
　　王性之得李伯时所作归去来图并自书渊明词刻石于琢玉坊为赋长句【僧善权】
　　王郎玉女妙天下眉宇清扬聚风雅道山延阁归有时吐雾珠绡已无价廼翁勲业谁与俦惠爱宛同陈太邱胡牀夜据兴不浅江波涨月明江楼邺侯牙籖三万轴玉川五千贮枯腹掌上双珠照庭户人间爽气侵眉目爱君羲献来仍昆草圣真行事逼眞是家此僻古不少竒书异画原通神龙眠解说无声句时向烟云一倾吐戏拈秃笔临氷纨写出渊明赋归去林端飞鸟倦知还陌上征夫识前路因君勒石柴桑里便觉九原人可起庐山未是长寂寥挽着髙风自君始
　　奉题性之所藏李伯时画渊明三首
　　眼看百年梦事足踏万里清流取意裁成句法何必更下轻鸥
　　采菊
　　南山崔嵬在眼古木参差拂云不负手中篱菊白衣送酒相醺
　　泛舟
　　着鞭已惊南渡举扇仍避西风耿介独余此老隤然醉卧孤篷
　　十八学士写真图【谢幼槃】
　　虬髯少年龙姿手提一劒平九维瀛洲学士十八辈如雕虎啸清风随到今风姿传粉绘皎如琪木参琼枝秦王功高盖天下脱畧细故容小疵数公不语意有在敬宗流辈曽何知傥收魏王文学馆事如辰嬴当早谏美哉贞观犹有憾洗苏众像一长叹
　　题韩晃画瀛洲学士图【韩子苍】
　　咸阳中天开帝居羣公下直承明庐长秋短辔襃衣裾苍头庐儿争走趋韩侯画此时无虞瀛洲仙人乐有余我生不及贞观初忽思十年身校书吟诗天街骑蹇驴迩来戎马方驰驱眼厌绣防防诸子把巻未展先欷歔
　　题李伯时渊明东篱图【苏子瞻】
　　彼哉嵇阮曹终以明自膏靖节固昭旷归来侣蓬蒿新霜着踈栁大风起江涛东篱理黄华意不在芳醪白衣挈壶至径醉还游遨悠然见南山意与秋气髙
　　卢鸿学士草堂图【苏子瞻】
　　昔为太室花卢岩在东麓直上登封坛一夜蠒生足径归不复徃峦壑空在目安知有千老舒巻不盈幅一处一卢生裘褐防乔木方爲世外人行止何烦録百年入箧笥犬马同一束嗟予缚世累归未有茅屋江千百畆田清泉映修竹尚将逃姓名岂须上图轴
　　自门下后省归卧酺池寺观卢鸿草堂图【黄山谷】
　　黄尘逆帽马辟易归来下帘卧书空不知绣鞍万人立何如卢郎驾飞鸿
　　送元二使安西【附　王摩诘】
　　渭城朝雨浥轻尘客舍青青栁色新劝君更尽一杯酒西出阳闗无故人
　　小诗并画巻奉送汾叟同年机宜奉议赴熙河幕府【李伯时】
　　画出离筵已怆神那堪眞别渭城春渭城栁色休相恼西出阳闗有故人
　　书林次中所得李伯时归去来阳闗二图后二首【苏子瞻】
　　不见何戡唱渭城旧人空数米嘉荣龙眠独识殷勤处画出阳闗意外声
　　两本新图宝墨香尊前独唱小秦王为君翻作归来引不学阳闗空断肠
　　次韵鲁直书李伯时画王摩诘
　　前身陶彭泽后身韦苏州欲觅王右丞还向五字求诗人与画手兰菊芳春秋又恐两皆是分身来入流
　　李公麟阳闗二絶【苏子由】
　　百年摩诘阳闗语三叠嘉荣意外声谁遣伯时开缟素萧条邉思坐中生
　　西出阳闗万里行弯弓走马自忘生不堪未别一杯酒长听佳人泣渭城
　　题阳闗图二首【黄山谷】
　　断肠声里无形影画出无声亦断肠想得阳闗更西路北风低草见牛羊
　　人事好乖当语离龙眠貌出断肠时渭城栁色闗何事自是离人作许悲
　　京兆安汾叟赴辟临洮幕府南舒李君自画阳闗图并诗以送行浮休居士为继其后【张芸叟】
　　古人送行赠以言李君送人兼以画自写阳闗万里情奉送安西従辟者澄心古纸白如银笔墨轻清意潇洒短亭离筵列歌舞亭下諠諠簇车马溪邉一叟静垂纶桥畔俄逢两负薪掣臂苍鹰随猎犬耸耳駏驴扶只轮长安陌上多豪侠正值春风三二月分明朝雨浥轻尘客舍青青栁色新主人举杯苦劝客道是西征无故人殷勤一曲歌未阕歌者背泪沾罗巾酒阑童仆各辞亲结束韬縢意气振穉子牵衣老人哭道人行客皆酸辛唯有溪邉钓鱼叟寂寂投竿如不闻李君此画何容易画出渔樵有深意为道世间离别人若个不因名与利红莲幕府尽竒才家近南山紫翠堆烜赫朱门当巷陌潺湲流水绕亭台当轩怪石人希见夹道长松手自栽静鎻园林莺对语密穿堂户燕惊回试问主翁在何所近向安西幕府开歌舞教成头已白功名未立老相催西山东国不我与造父王良安在哉已卜买田箕岭下更看筑室颍阿隈凭君传语王摩诘画个陶潜归去来
　　观李伯时阳闗圗二首【谢幼槃】
　　坐对丹青伤别离泪和朝雨想频挥道邉垂栁年年在看尽行人长不归
　　春草春波伤底事青青栁色最销魂龙眠自有离家恨貌得阳闗烟雨昏
　　观李伯时阳闗图得人字赋六言
　　摩诘句中有眼龙眠笔下通神佳篇与画张夲短纸为诗写真渭城偶落吾手小图传观众賔坐上晏如居士暗中摸索离人
　　次韵汉阳蔡守题阳闗图【夏均父】
　　君不见季子敝尽黒貂裘一生车辙环九州使之负郭有二顷未必肯相六国侯此郎亦复何为者浪自出入不肯休东风夹道罗供帐倚马欲行那得上緑尊翠勺浩縦横四坐哀歌互酬唱隂云漠漠天四垂行子多着短后衣金羁滴沥鸣翠弭负屩蹶倒従庐儿渔舟微茫出浦溆逺山无数迎修眉倾曦驮醉出闗去縦有离愁渠得知长安春色浓如酒乃向斯时别亲友可怜儿女浪苦辛奔走功名逮华首浊醪百榼胸崔嵬暮色惨惨羁鸿哀羊肠鸟道天尺五尔独胡为来此哉水有蛟鼍狞口眼陆有兕虎潜岩隈嗟尔游子不顾返富贵有时终自来
　　题修师阳闗图【韩子苍】
　　风烟错漠路﨑崯倦客羁臣泪满襟何事道人常把玩只应无复去来心
　　明皇夜游图【吕子广藏画学　徐师川博士李生所作】
　　歌吹开元曲铅华天寳妆苑风翠袖冷宫露赭袍光闺闼连阊阖骅骝従骕骦千门还欲晓九陌乍闻香
　　唐明皇夜游图【李商老】
　　开元御极垂衣裳登三咸五陵羲皇白环重译银瓮出卜夜遨游离未央香车鬬风秦与虢罗帕覆鞍真乗黄赭袍错落缀北斗歩辇优游衔镂觞宁王玉笛上霄汉御路花光争月光汝阳羯鼓绢帽稳打彻参旌低建章太真霑醉玉欹侧力士传呼声渺茫翠钗挂冠红粉妆金貂贳酒白面郎君臣翫狎乐莫比清禁喜闻宫漏长若令姚宋坐庙堂袖中谏疏神扬扬万里桥邉行幸处后世鉴懐苞桑
　　题明皇上马图【韩子苍】
　　翠华欲幸长生殿立马楼前待贵妃尚觅君王一回顾金鞍欲上故迟迟
　　虢国夫人夜游图【苏子瞻】
　　佳人自鞚玉花骢翩如惊燕踏飞龙金鞭争道寳钗落何人先入明光宫宫中羯皷催花栁玉奴索花奴手座中八姨真贵人走马来看不动尘明眸皓齿谁复见只有丹青余泪痕人间俯仰成今古呉公台下雷塘路当时亦笑张丽华不知门外韩擒虎
　　秦虢夫人走马图二絶【苏子由】
　　秦虢风流夲一家丰枝秾叶映双花欲分妍丑都无处夹道游人空叹嗟
　　朱缰玉勒鞚飞龙笑语諠哗歩骤同驰入九重人不见金钿翠羽落泥中
　　宁王进史图【陈子髙】
　　上林风暖脊令飞玉带花骢侍燕归汗简不知天上事至尊新纳寿王妃
　　书浑令公燕鱼朝恩图【苏子瞻】
　　咸宁英气似汾阳夜饮军容出红妆不须纒头万匹锦知君未办作吕强
　　老杜浣花谿图引【黄山谷】
　　拾遗流落锦官城故人作尹眼为青碧鸡坊西结茅屋百花潭水濯冠缨故人未补新衣绽空蟠胸中书万巻探道欲度羲皇前论诗未觉国风逺干戈峥嵘暗防县杜陵韦曲无鸡犬老妻稚子且眼前弟妹飘零不相见此公乐易真可人园翁溪友肯卜邻邻家有酒邀皆去得意鱼鸟来相亲浣花酒船散车骑野墙无主看桃李宗文守家宗武扶落日蹇驴驮醉起愿闻解鞍脱兜鍪老儒不用千户侯中原未得平安报醉里攅眉万国愁生绡铺墙粉墨落平生忠义今寂寞儿呼不苏驴失脚犹恐醒来有新作常使诗人拜画图煎胶续千古无
　　书王晋卿画四明狂客【苏子瞻】
　　毫端偶集一微尘何处溪山非此身狂客思归便归去更求敕赐枉天真
</div>
    <div class="pagination">
<a href="声画集.html">上一页</a><a href="声画集.html">1</a><span class="current-page">2</span><a href="声画集_page3.html">3</a><a href="声画集_page4.html">4</a><a href="声画集_page5.html">5</a><a href="声画集_page6.html">6</a><a href="声画集_page7.html">7</a><span>...</span><a href="声画集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
