<!DOCTYPE html>
<html>
<head>
    <meta charset="UTF-8">
    <title>全唐诗 - 第 538 页/共 1883 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐诗 - 第 538 页/共 1883 页</h1>
    <div class="content">霏霏微微点长露。三秋月照丹凤楼，二月花开上林树。
终恐绊骐骥之足，不得展千里之步。狂僧狂僧，      
尔虽有绝艺，犹当假良媒。不因礼部张公将尔来，    
如何得声名一旦喧九垓。
   卷261_4  【金陵酬李翰林谪仙子】魏万          
君抱碧海珠，我怀蓝田玉。各称希代宝，万里遥相烛。
长卿慕蔺久，子猷意已深。平生风云人，暗合江海心。
去秋忽乘兴，命驾来东土。谪仙游梁园，爱子在邹鲁。
二处一不见，拂衣向江东。五两挂海月，扁舟随长风。
南游吴越遍，高揖二千石。雪上天台山，春逢翰林伯。
宣父敬项橐，林宗重黄生。一长复一少，相看如弟兄。
惕然意不尽，更逐西南去。同舟入秦淮，建业龙盘处。
楚歌对吴酒，借问承恩初。宫买长门赋，天迎驷马车。
才高世难容，道废可推命。安石重携妓，子房空谢病。
金陵百万户，六代帝王都。虎石据西江，钟山临北湖。
二山信为美，王屋人相待。应为歧路多，不知岁寒在。
君游早晚还，勿久风尘间。此别未远别，秋期到仙山。
   卷261_5  【赠李十二白】崔宗之                
凉风八九月，白露满空庭。耿耿意不畅，捎捎风叶声。
思见雄俊士，共话今古情。李侯忽来仪，把袂苦不早。
清论既抵掌，玄谈又绝倒。分明楚汉事，历历王霸道。
担囊无俗物，访古千里馀。袖有匕首剑，怀中茂陵书。
双眸光照人，词赋凌子虚。酌酒弦素琴，霜气正凝洁。
平生心中事，今日为君说。我家有别业，寄在嵩之阳。
明月出高岑，清谿澄素光。云散窗户静，风吹松桂香。
子若同斯游，千载不相忘。                      
   卷261_6  【赠李十二白】崔成甫                
我是潇湘放逐臣，君辞明主汉江滨。                
天外常求太白老，金陵捉得酒仙人。                
   卷261_7  【寄题杜拾遗锦江野亭】严武          
漫向江头把钓竿，懒眠沙草爱风湍。莫倚善题鹦鹉赋，
何须不著鵕鸃冠。腹中书籍幽时晒，肘后医方静处看。
兴发会能驰骏马，应须直到使君滩。              
   卷261_8  【酬别杜二】严武                    
独逢尧典日，再睹汉官时。未效风霜劲，空惭雨露私。
夜钟清万户，曙漏拂千旗。并向殊庭谒，俱承别馆追。
斗城怜旧路，涡水惜归期。峰树还相伴，江云更对垂。
试回沧海棹，莫妒敬亭诗。只是书应寄，无忘酒共持。
但令心事在，未肯鬓毛衰。最怅巴山里，清猿醒梦思。
   卷261_9  【题巴州光福寺楠木】严武            
楚江长流对楚寺，楠木幽生赤崖背。临谿插石盘老根，
苔色青苍山雨痕。高枝闹叶鸟不度，半掩白云朝与暮。
香殿萧条转密阴，花龛滴沥垂清露。闻道偏多越水头，
烟生霁敛使人愁。月明忽忆湘川夜，猿叫还思鄂渚秋。
看君幽霭几千丈，寂寞穷山今遇赏。亦知钟梵报黄昏，
犹卧禅床恋奇响。    
   卷261_10  【班婕妤（一作严识玄诗）】严武     
贱妾如桃李，君王若岁时。秋风一已劲，摇落不胜悲。
寂寂苍苔满，沈沈绿草滋。繁华非此日，指辇竞何辞。
   卷261_11  【巴岭答杜二见忆】严武             
卧向巴山落月时，两乡千里梦相思。可但步兵偏爱酒，
也知光禄最能诗。江头赤叶枫愁客，篱外黄花菊对谁。
跂马望君非一度，冷猿秋雁不胜悲。              
   卷261_12  【军城早秋】严武                   
昨夜秋风入汉关，朔云边月满西山。                
更催飞将追骄虏，莫遣沙场匹马还。                
   卷261_13  【潭州留别杜员外院长】韦迢         
江畔长沙驿，相逢缆客船。大名诗独步，小郡海西偏。
地湿愁飞鵩，天炎畏跕鸢。去留俱失意，把臂共潸然。
   卷261_14  【早发湘潭寄杜员外院长】韦迢       
北风昨夜雨，江上早来凉。楚岫千峰翠，湘潭一叶黄。
故人湖外客，白首尚为郎。相忆无南雁，何时有报章。
   卷261_15  【寄杜员外（员外垂示诗，因作此寄上）】郭受                   
新诗海内流传久，旧德朝中属望劳。郡邑地卑饶雾雨，
江湖天阔足风涛。松花酒熟傍看醉，莲叶舟轻自学操。
春兴不知凡几首，衡阳纸价顿能高。              
	               
《国学原典　集部　全唐诗(上)　卷二百六十二》    
　	        　         
   卷262_1  【晦日呈诸判官】韩滉                
晦日新晴春色娇，万家攀折渡长桥。                
年年老向江城寺，不觉春风换柳条。                
   卷262_2  【听乐怅然自述（一作病中遣妓，一作司空曙诗）】韩滉            
万事伤心对管弦，一身含泪向春烟。                
黄金用尽教歌舞，留与他人乐少年。                
   卷262_3  【题弟臮《述书赋》后】窦蒙          
受命别家乡，思归每断肠。季江留被在，子敬与琴亡。
吾弟当平昔，才名荷宠光。作诗通小雅，献赋掩长杨。
流转三千里，悲啼百万行。庭前紫荆树，何日再芬芳。
   卷262_4  【迎春东郊】张濯                    
颛顼时初谢，句芒令复陈。飞灰将应节，宾日已知春。
考历明三统，迎祥受万人。衣冠宵执玉，坛墠晓清尘。
肃穆来东道，回环拱北辰。仗前花待发，旂处柳疑新。
云敛黄山际，冰开素浐滨。圣朝多庆赏，希为荐沈沦。
   卷262_5  【题舜庙】张濯                      
古都遗庙出河濆，万代千秋仰圣君。蒲坂城边长逝水，
苍梧野外不归云。寥寥象设魂应在，寂寂虞篇德已闻。
向晚风吹庭下柏，犹疑琴曲韵南薰。              
   卷262_6  【迎春东郊】王绰                    
玉管潜移律，东郊始报春。銮舆应宝运，天仗出佳辰。
睿泽光时辈，恩辉及物新。虬螭动旌旆，烟景入城闉。
御柳初含色，龙池渐启津。谁怜在阴者，得与蛰虫伸。
   卷262_7  【邯郸少年行】郑锡                  
霞鞍金口骝，豹袖紫貂裘。家住丛台近，门前漳水流。
唤人呈楚舞，借客试吴钩。见说秦兵至，甘心赴国仇。
   卷262_8  【陇头别】郑锡                      
秋尽初移幕，沾裳一送君。据鞍窥古堠，开灶爇寒云。
登陇人回首，临关马顾群。从来断肠处，皆向此中分。
   卷262_9  【度关山】郑锡                      
象弭插文犀，鱼肠莹鸊鹈。水声分陇咽，马色度关迷。
</div>
    <div class="pagination">
<a href="全唐诗_page537.html">上一页</a><span>...</span><a href="全唐诗_page533.html">533</a><a href="全唐诗_page534.html">534</a><a href="全唐诗_page535.html">535</a><a href="全唐诗_page536.html">536</a><a href="全唐诗_page537.html">537</a><span class="current-page">538</span><a href="全唐诗_page539.html">539</a><a href="全唐诗_page540.html">540</a><a href="全唐诗_page541.html">541</a><a href="全唐诗_page542.html">542</a><a href="全唐诗_page543.html">543</a><span>...</span><a href="全唐诗_page539.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
