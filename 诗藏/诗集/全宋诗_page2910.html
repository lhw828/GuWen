<!DOCTYPE html>
<html>
<head>
    <meta charset="UTF-8">
    <title>全宋诗 - 第 2910 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 2910 页/共 11672 页</h1>
    <div class="content">    险阻千山路，艰难百口归。
    扶携兼老幼，吾见亦依依。

黄彦平　感事寄怀王彦舟侍郎苏景谟大夫
    明月人千里，青阳岁又除。
    曲江行有债，幸舍出无舆。
    细写蝇头字，遥看雁足书。
    长江不可历，幽意若为摅。

黄彦平　故人亭
    寒里花开晚，霜馀叶落深。
    云天迷远望，山水费登临。
    瑟鼓英皇怨，沙沉屈贾心。
    高名前后事，苦调短长吟。

黄彦平　归途次韵
    霏戏点点胭脂雨，唾碧溅溅罨画溪。
    送客归来问山馆，一声啼鸟日平西。

黄彦平　归途次韵
    村落人家柳过墙，舞腰曾共小姑长。
    点妆拂黛留相学，卷叶吹芦莫漫狂。

黄彦平　归途次韵
    寒食犹须数日间，楚亭才隔几重山。
    归时合有桃花否，试擘华笺问曲栏。

黄彦平　归途次韵
    隔年重到浯溪路，旌旆行疏鬓雪添。
    幸有江山供吊屈，愧无耆旧咏来廉。

黄彦平　归途次韵
    春风乔木浯溪寺，指点肖流问故家。
    庭下已无书带草，步头犹有水仙花。

黄彦平　归途次韵
    湘桃亦作春风面，与拭中原泪眼看。
    旧染天香悲麦秀，续书王梦失槐安。

黄彦平　归途次韵
    巫山生女不必丑，湘树开花也自红。
    为问黄尘奉骄子，何如青岁嫁东风。

黄彦平　归途次韵
    逢人怕作宣明面，为米误折渊明腰。
    光阴客里深相忆，泉石家山物见招。

黄彦平　归途次韵
    剩水残山明竹屋，暖风晴日倩桃花。
    轻罗小扇亲曾见，花外青帘是酒家。

黄彦平　胡帅见和用韵再寄
    本朝求治切，大府课功频。
    葵藿长倾日，槐枫远被宸。
    深心怜父老，慈训念君亲。
    奉计他时事，仍看汉相真。

黄彦平　胡帅见和用韵再寄
    乔木犹春色，名家亦世臣。
    安危思有寄，文武不无人。
    翰墨昭前烈，功勋踵后尘。
    八萧终鼎鼐，二贾且丝论。

黄彦平　胡帅见和用韵再寄
    国步谁为醒，民生乃见兵。
    选贤丞相府，持节伏波营。
    健笔千钧重，无锋一鸟轻。
    片南多兴绪，相忆暮云平。

黄彦平　胡帅见和用韵再寄
    挟书游北阙，发策列东堂。
    遽骇豺狼怒，因潜虎豹章。
    已应长寂寞，无复变轩昂。
    公若登台辅，平生或不忘。

黄彦平　华严院
    懒病寻幽意已忘，兹辰得与步同冈。
    一声啼鸟唤愁醒，百尺游丝惹恨长。
    沙际旋供随意绿，雪馀何物反魂香。
    江南春色风如此，谁作新诗为发扬。

黄彦平　欢喜口号
    纷纷务伪漫成群，淮北淮南结塞氛。
    破走仙官三万骑，祗烦前队夜叉军。

黄彦平　欢喜口号
    残魄游魂讋复猜，焚舟充甲总头回。
    天家会遣杨无敌，磨斧衔枚夜半来。

黄彦平　欢喜口号
    愁见淮阴打阵来，白毡玄甲倒如摧。
    山东降卒时时说，说道番人怕背嵬。

黄彦平　欢喜口号
    从来汉将说张韩，泗水流澌浴铁寒。
    待沂隋河趋洛口，却登灞岸复长安。

黄彦平　欢喜口号
    占著商山接华山，两京浑在笑谈间。
    樵苏按堵人甘寝，别队官军入武关。
</div>
    <div class="pagination">
<a href="全宋诗_page2909.html">上一页</a><span>...</span><a href="全宋诗_page2905.html">2905</a><a href="全宋诗_page2906.html">2906</a><a href="全宋诗_page2907.html">2907</a><a href="全宋诗_page2908.html">2908</a><a href="全宋诗_page2909.html">2909</a><span class="current-page">2910</span><a href="全宋诗_page2911.html">2911</a><a href="全宋诗_page2912.html">2912</a><a href="全宋诗_page2913.html">2913</a><a href="全宋诗_page2914.html">2914</a><a href="全宋诗_page2915.html">2915</a><span>...</span><a href="全宋诗_page2911.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
