<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 186 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 186 页/共 947 页</h1>
    <div class="content">　　古槐烟薄晩鸦愁独向黄昬立御沟南国望中生逺思一行新雁去汀洲
　　春行武关作
　　风香春暖展归程全胜游仙入洞情一路緑溪花覆水不妨闲看不妨行
　　送人归吴
　　逺爱春波正满湖羡君东去是归途吟诗好向月中宿一呌水天沙鹤孤
　　喜梦归
　　孤馆嵗防频有梦分明最似此宵希觉来莫道还无益未得归时且当归
　　路中问程知欲达青云驿
　　行愁驿路问来人西去经过愿一闻落日回鞭相指防前程従此是青云
　　题君山
　　风波不动影沈沈翠色金防碧色深应是水仙梳洗处一螺青黛镜中心
　　病鹤
　　忆得当时病未遭身为仙驭雪为毛今来沙上飞无力羞见樯乌立处髙
　　闻杜鹃
　　蜀客春城闻蜀鸟思归声引未归心却知夜夜愁相似尔正啼时我正吟
　　西归出斜谷
　　行过险栈出襃斜出尽平川似到家万里客愁今日散马前初见米囊花
　　宿嘉陵馆楼
　　旧里巳悲无产业故山犹恋有烟霞自従为客归时少旅馆僧房却是家
　　贫居春怨
　　贫居尽日冷风烟独向檐牀看雨眠寂寞春风花落尽满庭榆荚似秋天
　　忆江南旧居
　　闲思往事在湖亭亭上秋灯照月明宿客尽眠眠不得半残月带潮声
　　夷陵城
　　世家曽览楚英雄国破城荒万事空惟有邮亭阶下栁春来犹似细腰宫
　　访友人幽居二首
　　落花门外春将尽飞絮庭前日欲髙深院客来人未起黄鹂枝上啄樱桃
　　莎深苔滑地无尘竹冷花迟剩驻春尽日弄琴谁共聴与君兼鹤是三人
　　宿大彻禅师故院
　　竹房谁继生前事松月空悬过去心秋磬数声天欲晓影堂斜掩一灯深
　　送蜀客
　　劒南风景腊前春山鸟江风得雨新莫怪送君行校逺自缘身是忆归人
　　和孙明府懐旧山
　　五栁先生本在山偶然为客落人间秋来见月多归思自起开笼放白鹇
　　城西访友人别墅
　　沣水桥邉小路斜日髙犹未到君家村园门巷多相似处处春风枳殻花
　　送春
　　勿言春尽春还至少壮看花复防回今日已従愁里去明年更莫共愁来
　　武侯庙古栢
　　密叶四时同一色髙枝千嵗对孤峰此中疑有精灵在为见盘根似卧龙
　　哀蜀人为南蛮俘虏二首
　　大渡河邉蛮亦愁汉人将渡尽回头此中剰寄思乡泪南去应无水北流
　　云南路出陷河西毒草长青瘴色低渐近蛮城谁敢哭一时收泪羡猿啼
　　宿石门山居
　　灯欲灭夜愁生萤火飞来促织鸣宿客防回眠又起一溪秋水枕邉声
　　过旧宅看花
　　山桃野杏两三栽树树繁花去复开今日主人相引看谁知曽是客移来
　　寄襄阳章孝标
　　清油幕下白云邉日日空山夜夜泉闻説小斋多野意枳花隂里麝香眠
　　洛中感事
　　洛城今古足繁华最恨乔家似石家行到窈娘身没处水邉愁见亚枝花
　　美人春风怨
　　澹荡春风满眼来落花飞蝶共徘徊偏能飘散同心叶无那愁眉吹不开
　　过南隣花园
　　莫怪频过有酒家多情长是惜年华春风堪赏还堪恨才见开花又落花
　　月下喜吕郎中除兵部
　　北阙云间见碧天南宫月似旧时圆喜看列宿今宵在休叹参差十四年
　　天津桥望春
　　津桥春水浸红霞烟栁风丝拂防斜翠辇不来金殿闭宫莺衔出上阳花
　　自蔚州南入真谷有似劒门因有归思
　　我家蜀地身离久忽见胡山似劒门马上欲垂千里泪耳邉惟欠一声猿
　　题等界寺
　　吴蜀千年等界村英雄无主岂长存思量往事今何在万里山中一寺门
　　洛源驿戏题
　　栁隂春岭鸟新啼暖色浓烟深处迷如恨往来人不见水声幽咽出花溪
　　送客
　　与君同在少年场知己萧条壮士伤可惜报恩无处所却提孤劒过咸阳
　　初醒
　　心中得胜暂抛愁醉卧凉风拂簟秋半夜觉来新酒醒一条斜月到牀头
　　送客归襄阳旧居
　　襄阳耆旧别来稀此去何人共掩扉惟有白铜鞮上月水楼闲处待君归
　　夜闻方响
　　方响闻时夜巳深声声敲着客愁心不知正在谁家乐月下犹疑是逺砧
　　路逢有似亡友者恻然赋此
　　吾友今生不可逢风流空想旧仪容朝来马上频回首惆怅他人似蔡邕





　　石仓歴代诗选巻七十九
　　钦定四库全书
　　石仓歴代诗选巻八十
　　明　曹学佺　编
　　晩唐七
　　陆防【字鲁望吴郡人】
　　和袭美初夏游楞伽精舍次韵
　　吴都涵汀洲碧液浸郡郭防雨荡春醉上下一清廓奇踪欲探讨灵物先瘵瘼飘然兰叶舟旋倚烟霞泊吟谭乱篙艣梦寐杂巘崿纎情不可逃洪笔难暂阁岂知楞伽防乃在山水箔金仙著书日世界名极乐薝卜冠诸香琉璃代华垩禽言迳不辍象口川宁涸万善峻为城巉巉扞羣恶清晨欲登造安得无自愕险穴骇坤牢髙萝挂天索池容澹相向蛟怪如可摸苔蔽石髓根蒲差水心锷仰首乍旋回眸更煇防檐端凝飞羽磴外浮碧落到逈解风襟临幽濯云屩尘机性非便静境心所着自取海鸥知何烦尸祝酢峰围震泽防翠浪舞绡幕潋滟岂尧遭防嵃非禹凿潜听钟梵处别有松桂壑霭重灯不光泉寒网犹薄僮能蹑孤刹鸟惯亲摐铎服道身可遗乞闲心巳诺人间亦何事万态相毒蠚战垒竞髙深儒衣谩襃博宣尼名位达未必春秋作管氏包霸图须人解其防伊余采樵者蓬藋方索寞近得风雅情聊将圣贤度多君富遒采识度两清恪讵宠生灭词肯教夷夏错未为尧舜用且向烟霞托我亦摆尘埃他年附鸿鹤
　　小桂
　　讽赋轻八植擅名方一枝才髙不满意更自寒山移宛宛别云态苍苍出尘姿烟归助华杪雪防迎芳防青条坐可结白日如奔螭谅无翦忧即是萧森时洛浦虽有防骚人聊自怡终为济川檝岂在论髙卑
　　新竹
　　别坞破苔藓严城树轩楹恭闻禀璇玑化质离青冥色可定鸡颈实堪招凤翎立窥五岭秀坐对三都屏晴月窈窕入曙烟霏防生昔者尚借宅况来处賔庭金罍縦倾倒碧露还鲜醒若非抱苦节何以偶惟馨徐观穉龙出更赋锦苞零
　　初入太湖
　　东南具区雄天水合为一髙帆大弓满羿射争箭疾时当暑雨后气象仍郁密不如开雕笯耸翅忽飞出行将十洲近坐觉八极溢耳目骇鸿蒙精神寒佶栗坑来斗呀豁涌处惊嵳崒险若拔龙湫喧如破蛟室斯须风妥帖若受命平秩防茫识端倪逺峤疑格笔巉巉见铜阙左右皆辅弼盘空俨相趋去势犹横逸尝闻咸池气下注作清质至今涵赤霄尚且浴白日又云构浮玉宛与昆阆匹肃为灵官家此事难致诘才迎沙屿好指顾俄已失山川互蔽亏鱼鸟空聱取何当授真简得召天吴术一一问朝宗方应可谭悉
　　晓次神景宫
　　晓帆逗碕防髙步入神景洒洒襟袖清如临蘂珠屏虽然羣动息此地常寂静翠镊有寒锵碧花无定影冯轩羽人傲夹户天兽猛稽首朝元君褰衣就虚省呀空雪牙利嗽水石齿冷香母未垂婴芝田不论顷遥通河汉口近抚松桂顶饭荐七白蔬杯酾九光杏人间附尘躅固陋真钳颈肯信抃鼇倾犹疑夏虫永津荡琼垄紫汞啼金鼎尽出冰霜书期君一披省
　　入林屋洞
　　知名十小天林屋当第九题之为左神理之以天后魁堆辟邪辈左右専备守自非方瞳人不敢窥洞口惟君好奇士复啸忘情友敛盖在风林低冠入云窦中深剧苔井傍坎才药臼石角忽支頥藤根时束肘初为大幽怖渐见防明诱屹若造灵封森如达仙薮常闻白芝秀状与琅花偶又坐紫泉光甘如酌天酒何人能挹嚼饵以代浆糗却笑探五符徒劳步双斗真君不可见焚盥空迟久眷恋玉碣文行行但回首
　　美人
　　美人抱瑶瑟哀怨弹别鹤雌雄南北飞一旦异栖托谅非金石性安得宛如昨生为竝蒂花亦有先后落秋林对斜日光景自相薄犹欲悟君心朝朝佩兰若
</div>
    <div class="pagination">
<a href="石仓历代诗选_page185.html">上一页</a><span>...</span><a href="石仓历代诗选_page181.html">181</a><a href="石仓历代诗选_page182.html">182</a><a href="石仓历代诗选_page183.html">183</a><a href="石仓历代诗选_page184.html">184</a><a href="石仓历代诗选_page185.html">185</a><span class="current-page">186</span><a href="石仓历代诗选_page187.html">187</a><a href="石仓历代诗选_page188.html">188</a><a href="石仓历代诗选_page189.html">189</a><a href="石仓历代诗选_page190.html">190</a><a href="石仓历代诗选_page191.html">191</a><span>...</span><a href="石仓历代诗选_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
