<!DOCTYPE html>
<html>
<head>
    <meta charset="UTF-8">
    <title>宋元诗会 - 第 82 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 82 页/共 221 页</h1>
    <div class="content">　　先少师宣和初有赠晁公以道诗云奴爱才如萧頴士婢知诗似郑康成晁公大爱赏今逸全篇偶读晁公文集泣而足之
　　士不逢时勇退耕闭门自号景迂生逺闻佳士辄心许老见异书犹眼明奴爱才如萧頴士婢知诗似郑康成早孤遇事偏多感欲续残章涕已倾
　　春游
　　春风隄上草萋萋草輭沙平防马蹄似葢微云才障日如丝小雨不成泥千秋观里逢新燕九里山前听午鸡追忆旧游愁满眼防船曾系画桥西
　　新凉书怀
　　隣曲今年又有年垂髫戴白各欣然先输官庾无逋赋共赛神祠有社钱退傅寄声情缜宻【连得周丞相书细字满幅】晦翁入梦语蝉聮【昨夕梦朱元晦甚欢】灯前细与儿曹説蠧简犹堪数世传
　　对食戏咏
　　得饱欣逢嵗小穰时凭野饷诳枯肠橙黄出臼金虀美菰脆供盘玊片香客送轮囷霜后蟹僧分磊落社前姜秋来幸是身强健聊为佳时举一觞
　　冬日
　　室中恰受一蒲团也抵三千世界寛上策莫如扄户坐苦闲犹复取书看蔬青饭輭枝梧老窗白炉新凖备寒堪笑此翁幽独惯却嫌儿女话团栾
　　舟中作
　　晤语无人与遣愁出门聊复防轻舟山穿烟雨参差出水赴陂塘散漫流隔叶雄雌鸣谷鸟傍林子母过呉牛数家清絶如图画炊黍何妨得小留
　　村居书事
　　药物枝梧病渐苏门前野老笑相呼春深水暖多鱼婢雨足年丰少麦奴小饮杯盘随事具闲行巷陌倩人扶题诗非复荒村句谁与丹青作画图
　　示客
　　一防昏灯两部蛙客来相对半瓯茶典衣未赎身饶虱治米无工饭有沙每为采菱浮野艇时因买药宿山家青鞋到处堪乘兴不独云门与若耶
　　春晩
　　新緑成隂小雨时幅巾萧散与闲宜燕归赴诉经年别莺晩分疏出谷迟晓枕呼儿投宿酒暮窗留客算残碁翛然此意风尘表正恐羲皇未必知
　　初归杂咏
　　小园五亩剪蓬蒿便觉人间迹可逃尽疏珍禽添尔雅更书香草续离骚药苗可斸携长镵黍酒新成压小槽老入鹓行方彻悟一官何处不徒劳
　　久雨
　　梅天一日防隂晴对酒无聊醉不成巧厯莫能知雨防孤桐那解写溪声林深鸟爵来无数草茂鉏耰去即生明日云开天万里御风吾欲过青城
　　午睡
　　梅黄雨足喜初晴投枕华胥梦已成帐底香云凝未散手中书卷堕无声簟纹似水飞蝇避鼻息如雷稚子惊痴腹便便竟何有已将嘲防付诸生
　　堂初暑
　　沦漪一曲绕茆堂葛帔纱巾喜日长多事林鸠管晴雨依人巢燕度炎凉深枝着子累累熟幽草开花冉冉香安得此时江海上与君袖手看人忙
　　村夜
　　入春雨雪无休日雨止犹隂未快晴万窍怒号风不定半轮斜照月微明百年辛苦农桑业五处暌离父子情但得平安已为幸孤灯残火过三更【时子虡调官行在子龙阻风西陵子修在闽子坦在海昌予与子布子遹守舍】
　　出游归鞍上口占
　　渺渺烟波飞桨去迢迢野径防驴还寄怀楚水吴山外得意唐诗晋帖间每惜好春如我老谁能长日伴人闲世间自是无兼得勋业元非造物悭
　　初夏闲居【二首】
　　云液初篘小瓮香风漪乍展北窗凉巢干燕乳虫供哺花过蜂闲蜜满房闭户不知春已去钞书但觉日方长所嗟诗思年来减虚负奚奴古锦囊
　　川云漠漠雨防防浊酒闲倾不满瓶蚕簇尚寒忧茧薄稻陂初满喜秧青王师防塞方屯甲亲诏优民已放丁病起自怜犹健在不须求应少微星
　　恩封渭南伯唐诗人赵嘏为渭南尉当时谓之赵渭南后来将以予为陆渭南乎戏作长句
　　老向人间久倦游君恩乞与渭川秋虚名定作陈惊坐好句真慙赵倚楼栈豆十年霑病马烟波万里着浮鸥就封他日轻裘去应过三峰处处留
　　病中戏咏
　　八十行加二清秋住故山新凉足眠睡旧疾害跻攀雪白纷残鬓栀黄染病顔疲牛卧斜日羸马噍枯菅贫废儿孙学慈生仆妾顽赎衣时已迫贷米嵗方囏斋鉢僧嘲薄盘飱客笑悭从今谢还往惟有掩柴闗
　　六言杂兴【三首】
　　失马讵知非福亡羊不妨补牢病里正须周易醉中却要离骚
　　举足加刘公腹引手捋孙郎须士气日趋委靡赖有二君扫除
　　广平作梅花赋少陵无海棠诗正自一时偶尔俗人平地生疑
　　饮张功父园戏题扇上
　　寒食清明数日中西园春事又悤悤梅花自避新桃李不为高楼一笛风
　　寄题朱元晦武夷精舎【三首】
　　先生结屋绿岩边读易县知屡絶编不用采芝惊世俗恐人谤道是神僊
　　蝉蜕岩间果是无世人妄想可怜渠有方为子换凡骨来读晦庵新著书
　　山如嵩少三十六水似卭郲九折途我老正须闲处着白云一半肻分无
　　夜读范至能揽辔录
　　公卿有党排宗泽帷幄无人用岳飞遗老不应知此恨亦逢苏节解沾衣
　　杂感【二首】
　　志士山栖恨不深人知已是负初心不须先説严光辈直自巢由错到今
　　百年鼎鼎成何事寒暑相催即白头纵得金丹真不死摩挲铜狄更添愁
　　感昔【二首】
　　行年三十忆南游稳驾沧溟万斛舟常记早秋雷雨霁柁师指防说琉球
　　马瘦行迟自一竒溪山佳处看无遗酒垆强挽人同醉散去何曾识是谁
　　贫甚戏作絶句
　　贷米东村待不回鉢盂过午未曾开饥肠雷动寻常事但误生台两鹊来
　　北斋孤坐破三更庭户无人有月明数种袴襦秋未赎羡他邻巷捣衣声
　　籴米归迟午未炊家人窃闵乃翁饥不知防笔东窗下正和渊明乞食诗








　　宋元诗会卷三十九
　　钦定四库全书
　　宋元诗会卷四十
　　兵部主事陈焯编
　　朱　熹
　　【字元晦一字仲晦司勲吏部郎松之子初学语时父指天示之曰天也熹即问天之上何物松异之就外傅授以孝经读毕题其上曰不若是非人也从羣儿戏沙上独端坐用指画沙视之八卦也年十八贡于乡绍兴戊辰登进士第主泉州同安簿请祠监潭州南岳庙明年用荐与徐度吕广问韩元吉同召以疾辞孝宗即位应诏上封事与时相不合除武学博士进密院编修待次乾道五年丁内艰胡铨用诗人荐以未终丧辞七年九年两召不起上曰熹安贫守道可嘉也淳熙五年除知南康军奏复白鹿洞书院明年应诏上疏激切忤防请祠不报除提举江西常平公事入对极言时弊上为动容及之任所部肃然上谓王淮曰朱熹政事却可观也以摘发失权贵意罢归十四年周必大相起提防江西刑狱入奏上日久不见卿今当处以清要翌日除兵部郎官引足疾丐祠为侍郎林栗所紏仍旧职提刑江西再召因投匦进封事上已就寝乃起秉烛读之明日除主管太乙宫兼崇政殿説书力辞奉祠光宗即位除知漳州自劾罢宁宗立赵汝愚首荐熹及陈傅良擢焕章阁待制侍讲力辞不允每编次所讲成帙以进上亦开怀容纳会韩侂胄用事熹约吏侍彭年共论之而熹不得立于朝矣沈继祖余嚞先后诬以大罪至乞斩熹于是攻伪学日急乃熹日与诸生讲学曽不少休庆元五年请致仕明年卒年七十一諡曰文理宗朝赠太师追封信国公改徽国淳祐元年从祀孔子庙廷】
　　远游篇
　　举坐且停酒听我歌远游远游何所至咫尺视九州九州何茫茫环海以为畺上有孤凤翔下有神驹骧孰能不惮远为我游其方为子奉尊酒击铗歌慨慷送子临大路寒日为无光悲风来远壑执手空徊徨问子何所之行矣戒闗梁世路百艰难出门始忧伤东征忧旸谷西游畏羊肠南辕犯疠毒北驾风裂裳愿子驰坚车躐险摧其刚峩峩既不支琐琐谁能当朝登南极道暮宿临太行睥睨即万里超忽凌八荒无为蹩躄者终日守空堂
　　拟古【六首】
　　离离原上树戢戢涧中蒲娟娟东家子郁郁方幽居濯濯明月姿靡靡朝华敷昔为春兰芳今为秋蘼芜寸心未销歇托体思同车
　　绮阁百余尺朝霞冠其端飞櫩丽远汉曲楹何盘桓清谣发徽音一唱再三叹借问谁为此佳人本邯郸微响激流风浮云惨将寒为言何所悲游子在河闗不恨久离濶但忧芳嵗阑愿为清宵梦燕昵穷余欢
　　上山采薇蕨侧径多幽兰采之不盈握欲寄道里艰沈忧念故人长夜何漫漫芳馨坐销歇徘徊以悲叹佳月朗秋夜蟋蟀鸣空堂大火西北流河汉未渠央野草不复滋白露结为霜梁燕起高飞云雁亦南翔念我同心子音形阻一方不念执手欢隔我如参商寓龙不为泽画饼难充肠金石徒自坚虚名真可伤
　　高楼一何高俯瞰穷山河秋风一夕至惟悴已复多寒暑逓推迁嵗月如頽波离骚感迟暮惜誓闵蹉跎放意极驩虞咄此可奈何邯郸多名姬素艳凌朝华妖歌掩齐右缓舞倾阳阿徘徊起梁尘繂縩纷衣罗丽服乘竒芬顾我长咨嗟愿生乔木隂夤缘若丝罗
　　夫君沧海至赠我一箧珠谁言君行近南北万里余结作同心花缀在红罗襦双垂合欢带丽服眷微躯为君一起舞君情定何如
　　友人黄子衡欲之上庠以诗留行
　　若士有竒操久压山林卑奋衣千里道已与亲友辞子行何悠悠世路方如兹归来亦何日车马光陆离幽兰生前林擢置白玊墀不以芳意远结根终不移愿子崇明德潜跃贵因时悲风静夜听乔木嵗寒姿何以回轩驾千载相与期
　　古意
　　丝附朴樕桂树生高冈弱蔓失所依佳木徒苍苍两美不同根高下永相望相望无穷期相思谅徒为同车在梦想忽觉泪沾衣不恨嵗月遒但惜芳华姿严霜委百草坐恐及兹时盛年无再至已矣不复疑
　　春日言怀
　　春至草木变郊园犹掩扉兹晨与心会览物徧芳非桃萼破浅红时禽恱朝晖泉谷暖方融原田水初肥东作兴庶甿嵗功始在兹端居适自慰世事复有期终然心所向农亩当还归
　　酬秘阁张丈简寂之篇
　　劳农会稽宅息驾丹元乡丹元不可见翠壁空云房是时中春月暄风发新阳白水注幽壑緑树敷崇冈俯听足怡悦仰观共徜徉班坐得瑶草倾壶得琼浆长吟游仙诗乱以招隐章忽忽林景西踌躇申慨慷坐上江湖客兀傲须睂苍逸气迈霄汉英词吐琳琅思与泉石胜韵随笙鹤翔追游不敢及咏叹可能忘
　　秋懐
　　懐疴坐竟日晩色散幽树寂厯候虫悲沆瀁碧草露端居兴方淡沈黙自成趣羽觞欢独持瑶琴谁与晤空知思清未惜年华度美人殊不来嵗月空迟暮
　　赋归云洞
　　人生信多患吾道初不穷云何感慨士伏死嵁巗中宜阳古道周窍石何嵌空穷幽厯肺腑履坦开房栊颇疑有畸人往昔寄此宫岁月讵云防井灶无遗踪我来记清秋归途渺穷冬兴怀重幽讨永啸回长风风回云气归洞口春蒙蒙信美非人境出门吾欲东
　　宿黄沙以上如翠浪涌分韵得如字
　　日中秣吾马日暮膏吾车﨑岖陟南岭浩荡凌八区夜雨荐峰前朝登碧琳墟苍茫永歗罢翕忽清景徂去此二三子我行将何如崔嵬正丘垤万里思南图
　　释奠斋居
　　理事未逾月簿书终日亲简编不及顾几阁积埃尘今辰属斋居烦局一舒伸瞻聎庭宇肃仰首但秋旻茂树禽啭幽忽如西涧滨聊参物外趣岂与俗子羣
　　寄题金元贞长泰面山亭
　　抗心尘境外结宇临秋山乘高一骋望表里穷遐观众崿互攒列连冈莾萦环阳崖烟景舒隂壑悲风寒碧草晩未凋林薄已复丹仙人羡门子岁晩当来还
　　还家即事
</div>
    <div class="pagination">
<a href="宋元诗会_page81.html">上一页</a><span>...</span><a href="宋元诗会_page77.html">77</a><a href="宋元诗会_page78.html">78</a><a href="宋元诗会_page79.html">79</a><a href="宋元诗会_page80.html">80</a><a href="宋元诗会_page81.html">81</a><span class="current-page">82</span><a href="宋元诗会_page83.html">83</a><a href="宋元诗会_page84.html">84</a><a href="宋元诗会_page85.html">85</a><a href="宋元诗会_page86.html">86</a><a href="宋元诗会_page87.html">87</a><span>...</span><a href="宋元诗会_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
