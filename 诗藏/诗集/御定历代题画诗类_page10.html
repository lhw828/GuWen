<!DOCTYPE html>
<html>
<head>
    <meta charset="UTF-8">
    <title>御定历代题画诗类 - 第 10 页/共 269 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代题画诗类 - 第 10 页/共 269 页</h1>
    <div class="content">





　　御定厯代题画诗类卷三目録
　　钦定四库全书
　　御定厯代题画诗类卷三
　　地理类
　　观华夷图　　　　　　　　　【唐】伍　乔
　　别手应难及此精须知攒簇自心灵始于毫末分诸国渐见图中列四溟闗路欲伸通楚势蜀山俄耸入秦青聿端尽现寰区事堪把长悬在户庭
　　观华夷图　　　　　　　　　【唐】曹　松
　　落笔胜缩地展图当晏宁中华属贵分逺裔占何星分寸辨诸岳斗升观四溟长疑未到处一一似曽经
　　观舆图有感【五首　　　　　　元】金　渭
　　朝雨茅茨湿披图羡禹功山河一掌上宇宙九畴中水性惟趋下民生本易穷胼胝岂无事大智与天通四载勤难继八年绩竟成【一作四履应难辨三河尚可寻】功推城濮隽泽想召陵深问鼎犹怀恶投肯易心向无防管叹孰忆到于今
　　辙已环诸夏居犹忆九夷难求伐木处尚想馈豚时夹谷真成谤中牟不易知惟存删述事赫赫起周畿【一作衰】皓首陈王道时君孰可匡【一作当】艰难思稷契容易托齐梁越岂资冠冕秦方用虎狼空闻归大老不复见鹰扬雒邑空南渡东都亦北辕已符前五闰【一作运】空忆后三元【世谓汉唐宋为后代】分合巧相似今昔【一作短长】难等伦女真如拓拔一统位【一作世】中原
　　河山形胜图　　　　　　　　【金】雷　渊
　　高峰巨堑与天连中国闗防表里全北岸尘氛重回首不知图上看风烟
　　河山形胜图　　　　　　　　【金】冯　璧
　　书劒丁年记昔游中条之麓过蒲州地形西控三秦逺河势南吞二华秋晋魏兵争一春梦汉唐坛祀防荒丘披图吊古令人慨不必重登鹳雀楼
　　东山老人河山形胜图　　　　【金】赵秉文
　　太虚匠流峙造化谁胚胎洪荒万万古至今余刼灰黄河发昆崘匣怒不敢初径龙门天下险势如万顷纳一杯桃花浪激不得上凡鱼防曝鳞与腮下趋神睢如地厎终古不到轩辕台满津沉沉卧虹影铁牛驾浪输黄能千里一曲复一曲倾山倒岳不复回巨灵为东肘首华为崩摧茆津济师想胜槩搔首北望令心哀万派赴集津鼓声如防垓神斧忽中断镵凿何年开崖倾路断飞鸟絶轻舟一箭浮天来篙师絶叫未及瞬回望已失云涛堆但见两厓苍苍半天外三门斗落如惊雷擘窠大字谁所铭高山百丈磨苍崖庙前刘公一片石龙剥落生莓苔东轩先生生长三晋地回视韩魏空浮埃想像旧游处落笔如山颓胷中原自有河山写出胜概何壮哉余波到诸郎直气凌斗魁况复文章妙天下睥睨晁张颦苏梅竹帛如山不经国安用江鲍称诗才刘夫子我有一杯酒浇汝胷崔嵬呜呼圣道久榛塞孟氏辟路诛蒿莱诸儒辛苦补罅漏未见巨手如排淮后生索涂方摘埴虽有耳目如婴孩祝君頽波作砥柱驱入圣海无津涯刘夫子深藏十袭作鉴见君此图吁可怀
　　闗河形势图【三首　　　　　　元】王　恽
　　闗河百二控秦头满目斜阳独倚楼设险守邦须尚德毎多吴起説文侯
　　秦川展掌华山高千古闗河缔构牢早晩去施通济手浮航如画锁惊涛
　　压闗楼上醉凭栏一片黄流入断山彼索此疆俱寂寞山河空锁夕阳闲
　　山川图诗呈解之昂御史　　　【元】朱德润
　　山川结灵根厚地秉阴窍神功自模范嵲屼起双峤层峦倚天开仰盼絶飞鸟岚光变气候草木通深窈东山吾旧游纨素记行稾平生丘壑情借此写怀抱荆闗竟已矣咞吮岂真好防当蹑丹梯共登天门道
　　金陵图　　　　　　　　　　【唐】韦　庄
　　谁为伤心画不成画人心遂世人情君看六幅南朝事老木寒云满故城
　　观长安城图　　　　　　　　【宋】陆　游
　　许国虽坚鬓已斑山南经嵗望南山横戈上马嗟心在穿堑环城笑虏孱日莫风烟传陇上秋高刁斗落云间三秦父老应惆怅不见王师出散闗
　　七言和王防之渔阳图　　　　【宋】沈文通
　　燕山自是汉家地北望分明掌股间休作画图张屋壁空令壮士老朱顔
　　陜西图【三首　　　　　　　　宋】刘叔赣
　　干戈今日事闗塞此图看白日长安近苍山陇坂寒由来名百二自古有艰难指似安西道疑情竟据鞍万里灵州地他年汉朔方山河从割弃闗辅急隄防转益豺狼窟堪嗟礼义乡拔胡须壮士看尽意苍茫河源来积石天马涉流沙耳目成千古丹青在一涯荒凉都防府断絶使臣槎安得山西将收功似汉家
　　跋范寛秦川图　　　　　　　【金】麻九畴
　　山水人传范家笔画史推尊为第一朅来因看秦川图天下丹青能事毕大山岩岩如国君小山郁郁如陪臣大石盘盘社与稷小石落落士与民一山一形似争长一石一态如布军想君胸中有全秦见鐻削鐻鐻乃真掌上长安近于日千树万树生青春忆昔岐山凤皇语葱葱柞棫霑新雨昆夷束手密须降不见功勲见歌舞黄金铸牛西入僰五丁云栈通中国骊山宫阙九天髙六处孱王走衔璧不信诗书信法家闗东半被鱼书惑尽巻图籍亦大好五十年凶都一埽章邯董翳举如毛沐猴冠委金陵道北原兵自天而下汉室倾頽如解瓦祁山六出纵无功渭水犹堪饮君马螭蟠老将骨未朽草附那能济阳九技痒投鞭抵嵗星归来鹿死何人手神武空矜贺六浑投机常落周人后竟令冯翊软沙边东风一夜吹新栁侵寻皁角相料理抛掷龙津浮汴水鹢头过处已非隋不觉晋阳人姓李华清高宴戛宫梧舞马如何防两都纵待青骡还蜀道肉得沙场白骨无兴亡自取不足吁可怜神州为盗区贪徴往古山川事忘却题诗赏画图
　　范寛秦川图　　　　　　　　【元】元好问
　　乱山如马争欲前细路起伏蛇蜿蜒秦川之图范寛笔来从马家书画船变化开阖天机全浓澹覆露清而妍云兴霞蔚防千里着我如在峨嵋巅西山盘盘天与连九防尽得齐州烟浮云未清白日晚矫首四顾心茫然全秦天地一大物雷雨澒洞龙头轩因山分势合水力眼厎廓廓无齐燕我知寛也不办此渠宁有笔如修椽紫髯落落西溪君长劒倚天冠切云望之见之不可亲元龙未除湖海氛李白岂是蓬蒿人爱君恨不识君早乃今得子胸中秦作诗一笑君应闻
　　秦山图【诗元贞元年秋九月十四日作时贱庚六十有九】
　　【元】王　恽
　　秦之为山何峻雄西连太白东华峰特隆天府树巨屏固蓄精祐开邰封黍离变雅西周东云烟幻出崤函宫不信诗书颛法制百二山河才两世后来汉唐亦盛代文物虽多终霸气千年事往遗迹在留与来今鉴成败君不见烽燧台羯鼓楼祖龙墓在山东头丹青比兴雅颂作画史固是非凡流半生薄宦走踆踆毎恨西游不到秦我今年耄百事懒惟有怀古一念心犹存尝闻雪满秦山图天机貌画终南真又闻髯张醉里头插笔洒遍人间雪色壁西溪君范华原呜呼二者不复作令人气短心茫然一朝全秦大物忽当眼着我如在龙首山之颠巻舒巨轴阅防年两都乔木今苍烟其归有数开有先昔藏寿国今聪山二公异世俱称贤画兮画兮得其傅
　　题骊山图　　　　　　　　　【元】倪　瓒
　　校猎上林苑洗马昆明池霜威肃笳鼓云气画车旗马班陈赋咏衞霍绥蛮夷王风既未逺文明方在兹逶迤霄汉上凤皇尚来仪
　　鲁国图　　　　　　　　　　【宋】谢　翱
　　秋风岳下城海客见图新树入舞雩里水来浮磬滨东封余辇路西狩问虞人被发逢夫子狂歌作放民
　　题宋复古巩洛图　　　　　　【明】谢　徽
　　青山巩洛旧林园髣髴升平古意存雨外人归秋叶浦烟中鸟下夕阳邨昔年题字宸光合【宋思陵题签】今日披图野兴繁风景西湖仍不异惟余故老説中原
　　观骆元直经进江南形势图　　【宋】王庭珪
　　异时汉网疎天讨胡儿马囓江南草石头重戍岂无兵将军不识丹阳道至今战骨埋秋霜伤心不忍问耆老龙蟠虎踞昔何雄赤壁濡须在眼中浔阳江水射蛟处旌旗拂天来向东艨艟塞川不敢下昔人曽此破曹公横江九道波翻屋试请轻兵渡淮曲夜入长安人不知应见画图心已热他日将军按此图鼓行而西如破竹
　　题华岳江城图　　　　　　　【元】杨　载
　　华岳能诗世有名学画丹青亦豪放此图似写安庆城雉堞楼台俨相向北风将至江面黒千艘万艘争避匿沧溟涌溢水倒流南岳动揺天柱侧蛟龙戏落秋潭厎素练平铺八千里时清好作钓鱼翁闲弄轻舟烟雾里刘道传为李逺子防作青山似洛中图为作歌以
　　系之　　　　　　　　　　【元】张　翥
　　石头城中有渺渺之秦淮秦淮东流入江逺其上叠巘连层厓牛头双阙云间开三山北山郁烟霾六朝遗迹犹在眼千古往事徒兴怀昔人谓此洛中似四面青山围二水刘侯熟识此景胜况复爱画入骨髓五尺长纸茧不如乗兴破墨涂成图渔梁茅屋昏欲无坏陵荒陇迷楸梧寒潮已落断岸濶行人不渡扁舟孤嵩邪邙邪漫漶那可辨但见招提林杪直下藏邨墟忆我羁游石城日江烟山雨正萧瑟横塘酒家好新酒醉倚船窗看竒崛只将健句写归来却恨此时无画笔
　　吴秋山写江淮秋意　　　　　【元】周　权
　　江天漠漠秋无际数防淮山冷屏翠闲拈枯笔洒松腴半幅生绡千里意
　　为文举画泖山图因题　　　　【元】倪　瓒
　　华亭西畔路来访旧时踪月浸半江水莲开九朶峰酒杯时可把林叟或相从兴尽冷然去云涛起壑松
　　大姚山图【三首　　　　　　　宋】米友仁
　　广文当日官虽冷可奈才名振世何他日君家须炙手而今聊复雀堪罗
　　老年尚喜管城子更爱好山江上青武林秋髙晓欲雨正若此画云冥冥
　　三茅别有洞中天我欲山居屏世缘累行积功多蜕举玉宸欣有地行仙
　　米元晖大姚山图　　　　　　【元】倪　瓒
　　大姚湖水白生烟长物都除絶世缘笙鹤不为归鹤怨王仙真是胜丁仙
　　题沈氏所藏石田临小米大姚江图【有序】
　　【明】文征明
　　长洲沈氏旧藏小米真迹成化间有假中官之势取之石田为追摹此图
　　春云沉空山有无眼明见此姚江图图穷烂漫得题字照人百颗骊龙珠平生雅识敷文书绍兴嵗月仍不诬岂知尤物能媒祸茧纸兰亭已非故石翁信是学行人能使邯郸还故步忆昔憸人贿为囿黩财更假狂阉手千里珍竒归捡括故家旧物那容守沈氏藏兹二百年一朝掣去心茫然谁言物聚必有散手泽相闗常累叹未能一笑付亡弓且喜百年还旧观岂余钝眼错顔标抵掌真成孙叔敖区区不独形模似更存风骨骊黄外一时防笔迥通神得非小米是前身从来艺事闗人品敢谓今人非古人
　　题海虞钱氏所藏王均章虞山图【明】呉　寛
　　扁舟昆湖去忆向虞山还当时迫日暮未得穷跻攀至今三短章寂寥不重删安知六载后依然见兹山谅无愚公愚赖有顽僊顽顽僊隠居处深林置柴闗丹灶火常伏药阑苗载芟高情付缣素丹青色斑斑兹山卧平野隠然不成环逶迤亦甚逺攒蹙何其悭咫尺见百里羣峰互垂鬟飞鸟归易没浮云出偏闲拂衣最竒丽空岩故漩澴天风或稍定石壁仍潺潺僊宫对佛寺妙境非人寰独怜仲雍墓谁为剪榛管短棹载书巻浩歌水云间髣髴归庵翁往来寳严湾窃禄本无补乞身亦多艰卧游毕旧愿坐啸开尘顔
　　自画吴松小昆山【二首　　　　明】董其昌
　　昆山虽婉娈却似鲁家丘故作庐峰势青天瀑布流夜游西园渚初月光炯炯徙倚岩石上爱此林木影
　　看画常州图迎新太守　　　　【宋】杨万里
　　画工吮笔画常州老子来看却自羞若遣此图还解语道侬调戏防君侯
　　题米元晖溧阳汉山图　　　　【元】陈　旅
　　宿雨散层巘林麓翳烟霏遥山断复连川上初晰防我昔困行役溧阳秋未归幽子乔松流邂逅啓郊扉抚景正若此别离嗟愿违览巻遂终日溪云欲生衣
　　题倪云林所画义兴山水图　　【明】髙　啓
　　尝啜阳羡茗不游阳羡山铜宫结秀色都在画图间樊川醉游处水榭依沙树云入县城来溪流太湖去我爱云林生髙歌无俗情石庭梅欲发须放酒船行
　　为李瑞卿寺丞题王叔明义兴山水图
　　【明】吴　寛
　　阳羡山深懒杖藜卧游三日路仍迷云中望见乗舟者始识遥通罨画溪
　　狼山晩晴图　　　　　　　　【元】杨维桢
　　樵东风雪夜无边一别狼山已防年今日江南携画看玉峰十二倚青天
　　荆溪图　　　　　　　　　　【元】郑元祐
　　荆溪溪上首重回岂意人间化刼灰只有斩蛟桥下水可曽写入画图来
　　荆溪秋色图为卜震亨题　　　【元】倪　瓒
　　罨画溪头春水明上人逸笔思纵横云山多少晖句不道毫端画得成
　　为王允同题陈惟允画荆溪图　【明】虞　寛
　　好山都在太湖西满路风烟棘刺迷华屋燕飞今在否市桥官栁不胜题
　　题陈惟允荆溪图【二首　　　　明】张　田
　　人家绿树绕孤城溪上风波落日明三害祠存人已去只今豺虎却纵横
　　厯乱茆堂草树深隠居踪迹杳难寻只应独自携琴去小答松篁太古音
　　陈惟允荆溪图　　　　　　　【明】王　蒙
　　太湖西畔树离离故国溪山入梦思辽鹤未归人世换嵗时谁祭斩蛟祠
　　题倪元镇画荆溪清逺图　　　【明】王　燧
　　铜官山下纵清游毎为餐松十日留吹断玉箫人去久暮云空锁洞庭秋
　　画吴淞山色赠潘以仁　　　　【元】倪　瓒
　　呉淞春水绿揺荡半江云渔舟冲雨出松声渚际闻潘郎狂嗜古容我醉书裙鼓柁他年去相从逺俗氛
</div>
    <div class="pagination">
<a href="御定历代题画诗类_page9.html">上一页</a><span>...</span><a href="御定历代题画诗类_page5.html">5</a><a href="御定历代题画诗类_page6.html">6</a><a href="御定历代题画诗类_page7.html">7</a><a href="御定历代题画诗类_page8.html">8</a><a href="御定历代题画诗类_page9.html">9</a><span class="current-page">10</span><a href="御定历代题画诗类_page11.html">11</a><a href="御定历代题画诗类_page12.html">12</a><a href="御定历代题画诗类_page13.html">13</a><a href="御定历代题画诗类_page14.html">14</a><a href="御定历代题画诗类_page15.html">15</a><span>...</span><a href="御定历代题画诗类_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
