<!DOCTYPE html>
<html>
<head>
    <meta charset="UTF-8">
    <title>明诗综 - 第 28 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗综 - 第 28 页/共 242 页</h1>
    <div class="content">　　逯　昶【一首】
　　昶字光古修武人有逯光古集
　　【诗话光古诗学晚唐句如潭浄开天境山昬着雾巾树枝猨挂折花片鸟衔来僧舎竹松院人家菜园云来羣壑暗日下半川明秋色老栖树夕阳明在山令贾岛佛见之当亦防头也】
　　舟下淮水
　　伐鼓下淮津川光廻暮色数峯云外青一鸟沙上白悠悠水驿浮飐飐风帆侧舟人有严程知我归朝客韩　奕【八首】
　　奕字公望吴人有蒙斋集
　　【诗话明初吴中髙士三人一为长洲王賔仲光一为昆山王履安道其一则公望也三人皆隠于医仲光诗多俚率安道游华山作诗一百五十首然无足録者必以公望为巨擘焉】
　　秋斋
　　林居近冬候雨晴天已冷露蛩啼夕隂风竹乱牕影衰来身自觉欲寡事斯屏偶此山中人清谈坐宵永
　　夜访隠者家
　　舎舟陟伊岸逺思一翛然幽人田中庐髙栁当门前防月照疎雨夜花静凉天相见惬始愿懽言殊未眠
　　湖州道中
　　百里溪流见底清苔花苹叶雨新晴南浔贾客舟中市西塞人家水上耕岸转青山红树近湖揺碧浪白鸥明櫂歌谁唱弯弯月仿佛吴侬子夜声
　　春望次韵
　　春城栁色几家连厨舎多时似禁烟处处緑芜生夜雨村村白水落平田花稀野圃东风外人逺江天去鴈邉尽日百花洲上路徃来惟有一渔船
　　寄江隂夏翁
　　残山剰水旧呉宫几度相期杖屦同夜雨新晴桃叶渡春寒已过杏花风人生暮景方多暇春事浓时一半空邂逅逢人因问信酒船何日过湖东
　　春思
　　积雨柴门草色新一经白首又青春也知性癖难趋俗却喜身闲不属人冷食邻家将禁火软泥门巷不生尘髙怀谁肯同萧散放櫂烟江采白苹
　　杂兴
　　一巷西风落叶半牕斜日残书年老怕逢人事天寒不出吾庐
　　惜春
　　漠漠晴光淡淡天山青水白景依然杜鹃啼处花如雨白髪伤春又一年
　　王　賔【一首】
　　宾字仲光长洲人有姑苏杂咏
　　越来溪
　　吴人旧地越人开岸上谁将栁树栽春水緑波三二月画船全是赛神回
　　明诗综巻十二
　　钦定四库全书
　　明诗综巻十三
　　翰林院检讨朱彛尊编
　　镏　炳【四首】
　　炳字彦昺以字行鄱阳人朙初献书任中书典籖岀为大都督府掌记有春雨轩集【杨防夫云彦昺诗音节甚古琅然汉魏之音　危太朴云彦昺驰骋戎马决胜筹帷有古烈士风故其诗悲壮沉郁宋景濓云彦昺工力既深摹拟辄似诗如璞玉辉春蠙珠浴月　蒋仲舒云彦昺诗篇峻洁】
　　【尤多乐府清絶之气可观凄楚之调为甚旣累简质然亦非本语】
　　【静志居诗话彦昺诗纯效铁厓宜铁厓之倾倒也至其病过于繁艶特择其淡雅者着于编】
　　崩城操
　　朝从城上哭长城与云齐暮从城下哭长城化为泥呜呼城崩兮犹可筑夫君死兮百身莫赎
　　春夕直左掖怀周侍御【一作郎】
　　晚雨池上晴逶迤澹将夕金茎华月生绮树流云湿牕虚漏声永幔巻炉烟袭忆我同袍人何繇共瑶席【杨防夫云仿韦也】
　　左掖门朝退呈吴待制
　　缪忝金闺籍聨班趋晚朝逶迤西上门窈窕长安桥残雪带逺树夕阳明山椒不有同袍者畴能慰寂寥
　　别京邑之东阿
　　前年别乡闾今年出京邑悠悠去江汉杳杳事形役所惧心志违况此风波急乌啼枫树烟鴈下芦洲夕回首望长安苍茫寸心失
　　郭　奎【三十首】
　　奎字子章以字行巢县人明初朱文正开大都督府节镇洪都太祖命奎辅佐参谋及文正得罪坐不諌诛有望云集【王元羙云参军帅幕风流词藻清丽究其品格在张徐之次　曹洁躬云参军诗以骨胜一洗元人秾丽之习】
　　【诗话参谋诗格清刚句无浮响颇近汪忠勤】
　　长相思
　　长相思小山下蘼芜秋深没行路王孙年年归不去江南水落天色寒鸿鴈沧波连日暮我思昔兮金佩环羙人座上如花顔紫芝丛桂纷两间下有流水清潺潺吹笙鼓瑟心常闲别来嵗久鬓发斑青云猨鹤不可以企及魂飞梦徃愁乡闗长相思何时还
　　乌夜啼
　　石头城上乌遥夜鸣相呼紫清道士有两树乌啼不离树髙处千声哑哑复万声中堂酒阑梦未成呼童把烛起开戸照树惟恐邻人惊庭前再拜向尔白我家旧住长淮北慈亲已老返哺违零落犹为异乡客严霜满地江月辉东方未白羣星稀明朝日出当早飞莫使涕泪霑裳衣
　　夜坐吟
　　江风萧萧吹古树关山苍茫海生雾北斗渐落明河微城头乌啼天欲曙客子不寐忧无衣东征三年犹未归蟋蟀在戸嵗将暮洞庭霜白芙蓉稀男儿生当百战死不执金吾即挟匕闭门勿用长夜歌骐骥终能致千里
　　拟古赠别
　　孟冬霜露降悴彼荷与蒲青青兰蕙芳采之将焉如赠君夙昔意聊以慰斯须弦歌厉清响置酒岐路隅亲戚念逺行各言勉良图常恐不为乐日月方其除晨风奋髙翼北林多古榆临岐执子手安得同车驱
　　拟古思友
　　鹖鸣嵗将宴蒹葭凄以霜思君隔山海道路悠且长睇彼参与辰清夜悲未央狂飇西北至一鴈方南翔言念畴昔欢与子同衣裳安知异寒暑日月不我将天髙则有斗川渉愁无梁忧心隠如惄出戸徒傍徨
　　送江彦英还钱塘
　　东南有髙楼华日照绮楹琼筵列海错杂以弦歌声疏帘巻晨夕廻看苍江清君今利攸徃我独怀鹿鸣执事望长路驾言出东城嘉防常不足何况临当行晴郊芳树碧緑渚春兰生持觞意难尽相思空复情
　　纪梦
　　忽忽頽芳年揺揺寄行役寝兴劳形神鬓髪已白惊风响庭树忧思日恒积梦魂清夜归仿佛旧乡邑青松在园田桑柘防庐室飞鸟云际还牛羊下来夕澄湖澹微波秋山有佳色鸡犬杂比邻墟烟霭阡陌怡怡兄弟情凄凄丘陇侧临流濯长缨挂冠坐磐石似慰平生欢觉来异畴昔百年如转蓬万物乃遗舄天命良在兹勿用云得失
　　寄陈教授敏
　　兰叶欲覆阶馨香袭芳室雨露之所滋恵风偃华质采采不盈筐薄言赠离析忧伤嵗月愆同声而异迹人生寄百年寒暑防有役欢乐难俱并浮名亦何益髙谊谅匪他可以比金石
　　送王彬叔徃同安【二首】
　　驾言出城门遥望西南路别离良在兹嘉防不常遇置酒张琼筵绸缪复凝伫饮饯未崇朝聊以慰情素翩翩白罗裳皎皎琼瑶树髙歩凌青云岂为红尘汚春江及信潮芳舟袭兰杜小人众所疑君子谁不慕久欲同车行攀辕莫能去惜哉苦淹留年芳易迟暮顾盼懐殷勤増我越乡虑
　　南州乱无家宼盗纵横驰白骨蔽原野火炎城与池千里何萧条四顾令人悲倬哉皖公城当此江之湄崇墉上峩峩阵列纷鱼丽明公秉髙节徳泽被华滋而蒙天子恩慰尔长渴饥大田既多稼王师良有仪君子利攸徃乐土实在兹嘉賔复来集兼遂平生知春兰丽芳渚鸣凤翔髙枝徘徊岐路侧未忍言别离别离何以赠再咏东山诗
　　从军诗
　　朝济彭蠡湖暮止匡庐山军行饥且疲露宿聊解鞍方秋黍稷华徂征西南端奄忽嵗云晏雨雪凄以漫撃柝岂能寐哀哀想苦寒战场久劳役裘褐俱不完鹳鸣在丘垤思妇应常叹谁无内顾懐受命诚独难三苖阻声教师出犹未还愿公析天威戢舞羽与干上瞻太阶平下覩斯民安劳旋咏枤杜贻尔室家欢
　　滕王阁
　　西南有髙阁下瞰沧江清飞闼百余尺复道周四楹白日一何丽照耀丹青明借问谁所为云是滕王婴壮哉大唐业封子临斯城佩玉杂鸣銮物换星亦更胜地罕常见贤者垂令名相公布文徳复此嘉防并羣才若云集颂以讴歌声阳春不为乐万物争光荣登髙瞩旷世临流忘濯缨再拜述短辞柱石齐天倾
　　送孙良玉还同安
　　送君江上去山路雨初晴落日平淮树春潮带皖城酒因今日醉人是故乡情莫説王孙怨芳洲緑树生
　　嵗暮
　　寒月出在戸江城鴈独飞愁人不能寐乡泪忽沾衣丘陇十年别星霜两鬓稀为言丛桂老嵗暮憺忘归
　　琴溪
　　吾慕琴髙子于焉隠遁栖松云生峭壁山霜涨廻溪古迹行人识新春好鸟啼学仙诚有道安得谢轮蹄
　　五岭
　　侵晨登五岭石磴畏跻攀急雪沾衣白因风防鬓斑云连秦劒阁天塞汉萧关想见当时路班超奉使还
　　出暖水向新营
　　山阳暖水地旧是北军屯一涧云连栈千峰雪照门奉书观壁垒驰驿到邉藩为卜归人信今朝喜鹊喧
　　寄陈检校
　　遥想紫薇省郎官直禁楼琼花天上去清夜忆扬州二十四桥月玉箫吹两头秋风挂帆席防度大梁游
　　中酒
　　春来中酒朝朝病拥被髙眠嬾出门草没渐迷湖上路花开未到郭西村湘娥有瑟催归雁楚客无书托故园惆怅东风醒亦醉梦中常是赋招魂
　　游三门山
　　黄茅葢屋石为门路转溪廻更有村果树连园收芋栗豆花满地散鸡豚云深易就渔樵隠山逺全忘市井喧何独武陵堪避世此中佳处亦难言
　　宿雨
　　宿雨潇潇悴客心髙牕连日滞秋隂一枝未遂鹪鹩托四壁应愁蟋蟀吟家在淮南青桂老门临湖水白苹深鲤鱼风熟香秔早钓艇谁撑近竹林
　　重忆西岩访旧
　　鶗鴂声中宿雨晴白云闲傍马头生东邻茅屋新烟起南涧石桥春水平野老见多还问姓山花开尽不知名故人宅近青松下未到柴门已出迎
　　寄刘彦基【二首】
　　洪州别驾久相违骥足迟迟三月归应被长干儿女笑春风不识绣罗衣
　　九月征人未授衣年年书到故园稀无情恨杀湘天鴈不带平安一字飞
　　开嵗卧病
　　多病文园渴未消自从人日遇花朝不知杨栁将春色緑到淮南第几桥
　　赠陈教授敏
　　松树连檐翠色多湖南春水澹生波贡家旧宅云林在明月满船听櫂歌
　　赠白纻山庵道人杨中
　　四望亭前姑熟溪道人种玉住山西古松数株秋满屋青鸟月明时一啼
　　徳兴山中
　　树头飞翠湿空蒙茅屋鸡鸣霜涧东好借吴兴唐棣笔画图传我是仙翁
</div>
    <div class="pagination">
<a href="明诗综_page27.html">上一页</a><span>...</span><a href="明诗综_page23.html">23</a><a href="明诗综_page24.html">24</a><a href="明诗综_page25.html">25</a><a href="明诗综_page26.html">26</a><a href="明诗综_page27.html">27</a><span class="current-page">28</span><a href="明诗综_page29.html">29</a><a href="明诗综_page30.html">30</a><a href="明诗综_page31.html">31</a><a href="明诗综_page32.html">32</a><a href="明诗综_page33.html">33</a><span>...</span><a href="明诗综_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
