<!DOCTYPE html>
<html>
<head>
    <meta charset="UTF-8">
    <title>鄱阳五家集 - 第 19 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鄱阳五家集 - 第 19 页/共 29 页</h1>
    <div class="content">　　挽故老丰汝霖
　　凉月照空山东风撼衰栁凄凄陇上坟埋没叹吾友漠隔大化人生岂长寿忆彼旧时欢无能共杯酒有子世云足胡为促其后请鉴贤达士千古谁在否
　　示里中年少
　　富盛朋友集贫下骨肉疎骨肉岂行人背背富路衢黄金乃何物而能驱智愚宠态鲜倾城私缔忘捐躯荡心肆所志宁不尔踟蹰
　　题倪元镇云林图寄胡鼎文同知
　　山水蔼余碧素月澄寒流离懐日耿耿去序何悠悠开缄写幽图青灯夜重篝云林惬逺趣木落吴江秋
　　毛安常慎思堂诗卷
　　古圣耀文典道之义与仁慨彼千载下浇风丧其淳厥人惟静学勗业复修身渊黙穷至理悠悠合天真克已养中素母为轻所陈
　　韦大使承顔堂
　　淮渎扬澄波迢遥发千里有彼孝义门筑搆营故垒英英椿与萱灼灼华更美皎皎尚春晖悠悠足娱喜上堂问起居下堂具甘防戏防偕弟昆捧酌叙妻子追思旧时欢遐景若逝水偶影独徬徨昔人今巳矣音容既漠荏苒嗟歳纪素帷掩空尘戚恻曷云已感兹复踟蹰哀歌述铭诔
　　灵岩友人观空阁诗卷
　　高楼搆灵岩逶迤肃禅境钟韵递上方百虑动深省憩息自怡神机忘心亦静逺睇豁大荒虚明絶纎影山僧爱野客幽坐秋云冷渴饮饥即餐淡然延寿永相对两忘言皎月在东岭
　　乐平朱信可源清楼诗卷
　　清泉出高源源髙流更长君子贵以德厥裔保其昌瞩彼山中人幽居自徜徉搆楼瞰流水岚蔼郁苍苍读书坐北牖观稼渉南塘儒冠导厐俗农服无华装牛羊散垅畆机杼鸣村庄武陵迹遐逺挹秀继其芳感兹发长慨写之咏歌章
　　朱至善樗木轩卷
　　樗木蔼繁隂春林日扶疎樵斤与之弃青葱覆幽居幽居有髙人日读圣贤书索处守澹泊素志常晏如饥来念卒歳田中荷长锄劬劳倚樗木憩息暂踟蹰悠然寓其操淳风还太初
　　题王庭实乐窝诗卷
　　人生贵所安欢娱恋乡土亲朋燕文座壶觞日相聚瞩彼行路难险迈辛且苦巢鹊知天风穴蚁知天雨志士在怡神幽栖处岩坞长歌发清啸逍遥散襟宇
　　居鉴上旧地谢章复斋方若庵见访
　　倦游叹飘泊山川迈幽寻局促若穷猿悲栖愿投林归休息旧里搆屋楚江浔南翁惠之酒西老赐之金慨想少陵时偕友浣花隂寥寥千载下足以慰知音
　　送汤景思
　　饮酒莫尽醉尽醉无余欢送客莫作别作别多惨顔分离胡足惜惟恐防时难丈夫贵相知懐此长恨端赠以金络索报之玉连环悬佩各在腰行逺欲盘桓娟娟千里心毋为忘歳寒
　　题宋天章桐冈小隐
　　桐隂蔼余碧萧疎映崇冈凉颷荡秋叶树实辞妍芳朱鸾倦饮啄幽栖自腾翔晩景敛寒寂徘徊隐青苍云轩勗逺趣刷羽鸣朝阳
　　蔡宗元梅溪小隐
　　霜月凝素华疎烟澹寒流皎皎冰玉姿洒洒林塘幽仄影湛夕水微声度轻飕临湍惬幽赏孤芳信难俦无忘贞白心托根老岩邱
　　同钱朝阳王友成燕杞楚材文阁分韵
　　琼林燕清欢谈饮佳爵瀛洲春盎沃壶天尽余乐怡神合醉态诗工韵愈博芳樽倒双玉淋漓洒髙作
　　客行
　　羣鸡号色关门动徂征驱车拂霜露河汉尚辉明严冬歳云晏逺涉难为情感兹儿女戚徘徊惓孤婴新婚合故礼冢后谐其成流光愿以惜去去无延停予年渐衰朽萎谢难敷荣倦行欲憩息饥寒迫余生迢遥出乡闾含凄泪如倾
　　煮石轩聨句
　　聨句非古也至韩退之孟贞曜笔力凌驾如山珍海怪竒宝林立可谓伟杰卓絶千古者矣或谓贞曜下退之学力逺甚聨句或过之恐韩润色耳考亭公云孟郊吃了饱饭寻思到人不到处然则韩孟相交益也洪武二十三年闰四月一日饶郡懒云镏先生偕同里黄中斋杨景行上清黄振仪诣煮石轩访链师镏孟通适余在坐喜为嘉防赋诗若干作书画又若干及别去又赋聨句若干韵林泉幽雅谈笑交集足以想见一时名流之胜盖懒云辞锋笔槊涌如悬河予素下伏不敢申喙勉强防驽率弊以续楮尾是亦盛事也吁朋友从游之乐安知古非今欤遂赋鄙作録似诸公润色亦交相益之幸懒云宗匠在焉有望所教也寓庵叶楚庭识
　　览胜渉幽境城市阅林泉延英分半榻诛茅营一椽骑聨天上客鹤引洞中仙竒谈穷渺渺妙理极煮石饱长日烧丹寿永年学须磨共琢道合圣与贤南山悲戚北渚问张骞移根求楚璞种子得蓝田凿硬碎冰屑制软挼春棉虽弃庖厨内当呈俎豆前洪罏恣锻链髙鼎任烹煎水纹涌碧藻火焰绽红莲蚓喙咿呜呌蟾腹婆娑眠灵光贯夜月爽气凝秋烟巉岩堆重器磊落荐芳筵类芋冻芽吐如瓜霜蔕悬餐玉润肠胃辟谷渴津涎梦托疑飞蝶形逃若蜕蝉澹泊罔调味轻重自持权怪禽谩填海神娲空补天法閟黄庭诀文窥紫府编叱羊时隐见化燕羽蹁跹落星留古迹缩地云先传尝存烈士志宁施小儿拳斗筲量岂尽邱山势莫迁危立慎险峻卑处守真坚侣盟蓬岛里师授圯桥边固贞虚清素充饥却腥羶静修寒彻骨拙养雪盈颠低头拜其文黙语不复宣
　　七言古风
　　小姑谣
　　小姑今年十五余防小只依兄嫂居爷娘爱惜不肯嫁婀娜一朶红芙蕖大嫂含笑向小姑小姑今年当嫁夫嫁夫当嫁田家儿莫贪满屋金与珠不见东家楼上女去年嫁作商人妇良人逺殁招魂归日日灵前哭如今年再嫁花娉婷车马满街相送迎宁为泉下守义鬼如何失节犹贪生田家种田虽苦辛百年贫贱可终身荆钗布裙灰土面小姑归来好相见
　　羣仙图
　　蓬莱髙髙有神仙云崖石磴难跻攀仙踪缥缈不可覔喜兹一见画图间霞衣灿烂二三老皓首厐眉顔色好水边引鹤看碧桃洞口呼童扫瑶草尔翁心醉亦忘然醉来棋着乐壶天何能载拜授诀共养林泉草木年
　　溪塘行
　　亷纎梅溪塘晩新緑粼粼水平满鲤鱼吹浪逐羣来荷叶抽钱荻芽短村林深沈三五家黄茅盖屋芦为芭埠前泊船通逺市见客招呼来吃茶阿翁捕鱼婆买酒白髪团栾老相守我侬年少今亦翁空自逺游西复东
　　灵山行
　　灵山崚嶒岭西路上山清晨下山暮草履俱穿足力微欲过前村不能渡荒冈有虎夜莫行行人劝我人家住茅檐松火照寒云木叶重重响风野翁慰客多辛苦开酒烹鸡饭新黍为言栈道转﨑岖明日呼儿送君去
　　商人怨
　　少年方才二十五筋骨刚强健如虎关山万里长夜行风雨何曾怕辛苦南州作贾北州商归来囊箧懐所将如今眼暗脚无力龙钟叹息还家乡买臣之妻季子嫂自古凄凉都不好空牀卧病儿女嫌人生最苦贫且老
　　南邻老翁叹
　　闺房却忆少年时夫妻宛转情相宜双行花阶种萱草青春二八早生儿儿啼银盆浴兰水满家见者谁不喜朝来抱出拜舅姑爱似明珠更无比即今父老子生孙旧时能得几人存北邙荒塜卧狐兔黄昏燐火游孤魂世人惟思儿女好寒食清明图祭扫请看南邻白髪翁有子累累长不饱
　　茅山道人歌
　　朝舂麦米饥作餐少年辛苦贫亦欢人家反背不同力白头踯躅长悲叹湖州青铜铸明镜不照人心空照影翁不见茅山道人麻布衣舍身出家终不归
　　鬼妇谣
　　汉家边城长杀戮原头牧马车中宿妇人妆束伴军行子弃夫亡阿谁哭少年嫁逐东西家芳心婀娜如春花自怜李陵不肯死明妃空怨弹琵琶夜半罗帏思旧爱梦里相逢宛如在惭媿当初结髪时合欢犹有鸳鸯带君不闻白头老妪又重婚眼前世事都莫论
　　东园老人种菜歌
　　晋家石崇珠百石百味珍羞方丈食可怜富贵难乆长却把髙门锁空宅唐家郑防空读书家无僮仆出无车日籴太仓五升米凄凄在世将何为看来爱杀东园老栽种东园终日好眼前儿女笑团栾间把长锄斸荒草春林笋长蕨抽芽茄姜出市菜生花雕胡作羮芋作饭荐新先得尝王瓜东园老人乐无极生计寻常足衣食我生踯躅渐龙钟抚卷长歌长太息
　　叹歌行
　　檐前野鹊声嘎嘎是个争看欣且乐路边慈乌飞避人行者见逐听者嗔鹊踏花枝交羽翼乌绕寒巢哺雏食双双野鹊雄与雌笑尔哑哑乌引儿翁不见世人好恶谁能识对面相看言不得
　　秋郭饮饯三迳蒋先生
　　杨栁垂垂秋影碧昼掩闲门断行迹故人携酒忽相过邀饮沙头辞逺客人生聚散岂寻常众宾各醉尽壶觞悲歌慷慨白日晩别恨其如流水长公乎浪游何草草马蹄踏遍关山道眼看富贵若浮云昨日少年今日老秋风萧飕八月寒客中千万善加餐此行倘遇南来使好写归期以报安
　　田家行
　　风雨行行衣尽湿夜宿田家才趂食田家路僻少人行见我偏怜逺乡客老翁拭桌罗酒浆抱孙同坐妻在傍地罏拨火煨芋栗闭门莫出烧松光醉来就向牀头卧大儿唱歌小儿和我侬辛苦空读书何似田家作田过
　　醉中歌谢王景行先生
　　王郎茂才年最小笑我龙钟贫且老眼空四海百金轻一见相知即倾倒北郭驱儿买緑酒中厨唤妇烹黄鸡醉来慷慨歌激烈壮懐乐极生哀悲茅檐打头破屋窄青天髙髙那可梯王孙旧游芳草满处士新栽栁条短闲居鸟雀识幽情唧唧啾啾白日晩自怜人号楚狂生读书写字俱不成从今弃置常酩酊死来麴糵封其名
　　单谊甫四明山水图
　　我翁昔年游甬东楼船跨海乗天风沧溟帖帖十万里赤乌浴水金盘红遨游南方识谊甫清欢簇燕桃花渡鲜馔香烹蘸甲螺妓乐歌呈柘枝舞酒酣意气冲斗牛髙谈磊落惊王侯风尘澒洞一分散自叹歳月空如流江左郎官淛间客邂逅相逢话相识解鞍盘礴白云城旧事凄凉话胸臆短髪萧萧称老夫先人之交今有无摩挲病眼认踪迹烂漫春光当画图
　　秋夜吟
　　兰灯吐花缀金粟深屋娇娘列燕玉欢催白日饮清宵醉拨银筝度新曲冰壶压水秋迟迟防儒翻书双眼眵酸风如箭射絺绤促织唧唧鸣声悲
　　观涨
　　江天四月如麻栁林渰尽东西家树头日暝曝鸡犬湿牀冷灶盘虫蛇浪纹层层风叠叠菱荇牵丝蒲叶赤街市新涨緑齐腰伐木为牌作舟楫白头老翁江之隅不种桑麻无屋庐阿儿唱歌妻荡桨生涯长在水中居
　　田家行
　　树头扑扑乱鸦飞小叔敲门昏晩归今年输租足官布机中余剰有冬衣唤妇下厨儿宰鸭言语欣欣笑相答阿婆防灯翁领孙长幼团栾举杯酌君不见有身莫作城市人分门割戸终日论钱髙北斗谊若薄看来何似田家贫
　　叶义士溪山饯别图
　　琅琊台前逢楚郎少年面似红玉光读书学究唐陆贽报仇愤比韩张良袖携刀笔事官府豪气似欲凌云翔诸侯交言荐邦郡径骑匹马来鄱阳鄱阳西行突孤垒江城环溃沈秋水风涛澎湃鬭鲸鼍大劒长鎗血相指晓叩薇垣奏九重夜传羽檄来千里驱兵领将怒咆哮且斩旄头献天子偃武归休思故田拂衣却上信溪船吴芮祠东酌别酒父老慷慨争留连草色遥空暗楚栁丝拽岸垂淮烟华姬缓歌度离曲银筝调遏鸣哀弦奉觞为寿复赠寄出门莫洒儿女泪古来竹帛耀勲名壮士悠悠四方志浪迹纵横天地间无使光隂等闲弃芙蓉花发望归期记此邮亭去时意
　　石港行
　　港边髙墙围大屋鸱吻昂昻头矗矗栢为柱兮桂为梁绮戸纹窻耀人目玉树朝朝捧绣筵緑珠夜夜捧金谷寻常富贵若秋毫倏忽繁华灭残烛君不见港边锣鼓震天闻子女惊惶哭出门金珠玉帛厚丰积一朝抄籍霍将军百年自算无穷计怨死雠生满天地后园种树未开花今者已属他人家又不见港边髙髙山上土凿石为坟立羊虎碑牌催折尽畨磨家破家亡叹无主长短句
　　送春曲寄张尚书
　　妾不如双鸳鸯妾不如双翡翠妾与春光最有情可奈春光独无意桃花笑春春欲去栁条挽春春不住妾貌巳作辞林花妾心已作沾泥絮
　　楚狂行送楚芳弟
　　江东楚狂长醉狂一双青瞳秋水光云梦之胸牛斗气二十束髪从戎行出门别父母抱艺逰四方四方悠悠少相识客路凄凉倦行迹故衣线断怯秋风矮屋打头天地窄吁嗟人生能几何海水东去无回波少年落落不得志萧搔短髪空蹉跎愤来防剑歌激烈歌遏行云劒飞雪用尽牀头金空存口中舌狂乎狂乎归去兮造物弄人如小儿
　　炎凉歌
　　世情重炎凉笑尔节操凌冰霜世情重金玉笑尔文章空满腹文章满腹黄金少视尔形容甚微渺节操须坚囊箧虗笑尔欲进尤趦趄君不见韩信未遇尤可怜丈夫乞食漂母前一朝袭爵来三楚岂是乡闾狂少年古人炎凉亦如此今人炎凉何足言又不见苏秦东归未遇时妻不下机嫂不炊后懐六国黄金印弟兄妻嫂竞奔驰骨肉炎凉尚如此他人炎凉何足疑灼灼桃李花春风能几时苍苍松栢枝歳寒常自持古来成名多坎坷男儿未遇焉可欺寄语纷纷轻薄子炎凉安得长如斯
　　二孤吟
　　大姑朝行云小姑暮行雨孤山曲曲多风波船来尽泊山前住彭郎矶头江水深水深照见行人心世人恶薄苦难拟谁肯将心比江水上山祭姑还拜姑莫把平地为险途
　　紫骝行
　　紫骝行且嘶送别緑杨堤解侬金络索系子锦障泥鞭声稍稍起尘雾相劝相留暂时住短歌唱彻杜韦娘髙筵醉倒丁都防马騑騑路悠悠青衫从事悬吴钩少年努力当封侯
　　墨画草虫图
　　正月春草生二月雷发声百虫起潜蛰唧唧篱下鸣虾蟆池头野苗緑蝘蜿交盘蜗角触蜻蜓防水蚁投穴蜂惹游丝蝶翻玉东风摇曳蝶飞飞梦蝶庄周身是非宣和挥墨如蝶化落笔宛转舒天机当时侍翰无踪迹谁留画谱传今昔我今一见重咨嗟满纸神光照环璧
　　乐九成养思堂
　　乐先生孝且慈父母蚤殁惟孤儿防防双泪垂见人父母宁不悲少年不肯仕居乡作儒师弟子三千人传道鸣诗书得钱荐新向月朔祭祀烝尝礼四时躬亲事俎豆妻子不敢私养思有如此大义实无亏今人有父母兄弟分食如犬麋又令父母长寒饥君不见乌反哺言有之鸱枭喙母脑物性何凶危至今母子亦为依嗟哉乐先生孝心天所知
　　见月行寄钱太守
　　见月复见月月圆圆复缺今夜中秋见月光照我容顔旧时别忆昔小小初幼年紫罗结髻双垂肩闲随阿母引儿戏见月拜月庭阶前长来十五才十六授业从师居外宿渐知礼乐好诗书夜对月光长夜读二十近相将翺翔文墨场关山行见月壮志横四方功名谈笑当黒头气冲牛斗轻公侯神游仙阙广寒殿醉卧扬州明月楼人生得意每见月见月欢娱夜不休三十走兵马四十还江夏眼看富贵若浮云归种瓜田向村野行年五十把锄犂道边莫问买臣妻古人今人尽如此惟有明月天东西天东西月常好月色照中秋青天净如扫自怜白面月团团变作婆娑一衰老
　　划船歌
　　饶城雨晴五月五城中父老话乡土少年结束赛划船击檝讴歌健如虎但知划船乐不知划船苦鱼腹葬忠魂悲凄吊千古君不见楚城之东吴芮庙楚城之西陶侃祠长江湾湾在城下水流日夜无回时昨日貌如花今朝鬓成雪人生忠孝死有名世上繁华等闲絶沧浪濯足共徘徊归捧蒲觞祭先烈
　　赠吴梓材
　　东山呌杜鹃西山啼鹧鸪逺道蹋蹋马蹄碎瘴烟蛮雨行长途去家日已乆相识无相知卧病旅邸间壮士心亦悲白髪改故交黄金空尔为自怜吴子情最亲待我不独如众人客窻挑灯夜煮药灵祠烧纸朝祷神誓言托生死报义那可忘落落哀管鲍悠悠凄范张世事从来尽如此古今声名当播扬
　　田家謡
　　妻缉麻夫踏车辘轳展水声吚哑旱风吹沙日照地今年何以输公家城中太守斋告雨落滂沱水如注田畴得秋霖落雨如落金夫舂粮妻织布夫妇殷勤了仓库归来喜雨唤儿孙道傍多种甘棠树
　　补遗
　　五言古风
　　凉翠轩为程士敬赋
　　素月流清辉松隂暝寒緑严冈何逶迤崇峦抱平陆地偏谢嚣尘采葺处幽独碧烟凝露华爽气集云屋静学朂远姿竒葩缀文牍惊飇属商音长歌歩林麓
　　歳寒轩为孟德常作
　　孟邻搆幽栖庭深寡交谒陶琴张不弹汉书看还歇鹤瘦巢云松猿饥嚼梅雪诗寄轩中人歳寒并髙洁
</div>
    <div class="pagination">
<a href="鄱阳五家集_page18.html">上一页</a><span>...</span><a href="鄱阳五家集_page14.html">14</a><a href="鄱阳五家集_page15.html">15</a><a href="鄱阳五家集_page16.html">16</a><a href="鄱阳五家集_page17.html">17</a><a href="鄱阳五家集_page18.html">18</a><span class="current-page">19</span><a href="鄱阳五家集_page20.html">20</a><a href="鄱阳五家集_page21.html">21</a><a href="鄱阳五家集_page22.html">22</a><a href="鄱阳五家集_page23.html">23</a><a href="鄱阳五家集_page24.html">24</a><span>...</span><a href="鄱阳五家集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
