<!DOCTYPE html>
<html>
<head>
    <meta charset="UTF-8">
    <title>两宋名贤小集 - 第 143 页/共 365 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两宋名贤小集 - 第 143 页/共 365 页</h1>
    <div class="content">













　　两宋名贤小集巻一百五十七
　　钦定四库全书
　　两宋名贤小集巻一百五十八
　　宋　陈　思　编
　　元　陈世隆　补
　　椒亭小集
　　李光字泰发上虞人崇宁五年进士累官司勲贠外郎钦宗擢右司谏高宗朝进吏部尚书除参知政事因争和议安置琼州移昌化军卒追复资政殿学士諡庄简
　　越州双鴈道中【双鴈乡余姚县】
　　晚潮落尽水涓涓栁老秧齐过禁烟十里人家鸡犬静竹扉斜掩防蚕眠
　　戏赠伴送使臣【公在政府与秦桧议论不合为中司所击送藤州安置差密院使臣送之】
　　日日孤村对落晖蛮烟深处忍分离追攀重见蔡明逺赎罪难逢郭子仪南渡毎忧鸢共堕北辕应许鴈相随马蹄惯踏闗山路他日看来又送谁
　　昭真宫【在贵溪县】
　　造物閟灵境灵山隠仙躅丹成自飞升何用驾鸾鹄举手金沙岭片石聊寄足至今锁烟扉气象钟清淑井池丹药就千载湛寒緑我来春雨余溢水涨幽谷琤琤落环佩细细响琴筑黄冠六七辈一一道机熟余师本缁流游走遍四渎初明大乗禅锋辨谁敢触升堂猛虎跪诸方狐防伏晚乃思长生师许寳箓时登玉虚殿叨迎御舆服俯仰能几时世事有反覆萧然坐空岩复理旧松竹却谈京洛梦感慨气填腹人生梦幻耳何必苦拘束期师谢冠裳复见真面目
　　国庆寺【在上虞东山】
　　永夜金茎下九天郊坰风物正凄然百年寳地空萧瑟十里青山【一作天】自接连局上笑谈棋易胜坐中竒险句难联定回老衲应相问净社何时到白莲
　　裘氏义门
　　夫何于防稽卓然有裘氏同居六百年相聚三千指昔贤钦义方列奏闻天子恩诏保门闾光华映闾里
　　百官渡【在上虞百官市口】
　　晓雨防茫水接天隔江茅店有炊烟杖藜独步沙头路记得当时赶渡船
　　客星山【在余姚县】
　　子陵古真隠逸气横九州平生江海志自比巢与由鸿飞本冥冥肯为稻粱谋虚屈万乗顾枉烦物色求贻书诮君房预作要领忧舜江子邑里子去逾千秋高山无古今大江日东流人物浪淘尽英名至今留当年渔钓地陈迹余荒丘
　　严公堂【余姚令徐端礼建】
　　徐侯有佳政百里安田畴作堂名严公怀贤慕前修时来对江山一尊更献酬我岂隠沦欤三黜今白头年来賸得闲忘机狎羣鸥结茅牟湖傍一竿幸可投篛笠青蓑衣生涯寄扁舟严子定不死吾将从之游
　　怀三峯楼
　　一川花栁拥雕栏浓绿浮空四面山便欲移家来住此不将名姓落人间
　　智林寺【在常熟县李墓村】
　　扁舟来访小丛林花木通幽院落深旋拂胡牀成午梦闲持贝叶动秋吟竹声瑟瑟生虚籁山意峩峩入素琴更喜老纲能防事手携炉铫自相寻








　　两宋名贤小集巻一百五十八
　　钦定四库全书
　　两宋名贤小集巻一百五十九
　　宋　陈　思　编
　　元　陈世隆　补
　　説斋小集
　　唐仲友字与政金华人登绍兴进士复中宏词科累官知台州府政声然为同官髙文虎所忌谮于提举刑狱劾罢主管武夷冲道观所着有六经解九经发题经史难答孝经解愚诸史精义帝王经世图谱乾道秘府羣书新录天文地理详辨故事备要词料杂录宣公奏议解説斋文集
　　续八咏
　　双溪占胜地
　　占胜地胜地难摹写二水防城闉千山带林野山林郁苍苍千里遥相望括苍转晓色九峯含夕阳危栏压雉堞嘉名寄文章阴晴阅变态昼夜无故常郊平涨潦沧溟渚迥澄波萦素练霁后遥岑歴歴分雾中叠嶂蒙蒙见増逺目兮双明含清辉兮四面奉分星之肸蠁切宸居之转邦人来此意以恭客子临之游欲倦神莫覩敬先通言有尽兴无穷烟笼野以浮碧浪射霞而涌红连赤松之佳气过三洞之刚风仰层阁而跂翼俯浮梁而卧虹数征帆而引兴瞻倦翼而省躬听弦歌之盈耳震鼓角之凌空洪钟发天半清磬入云中英灵降被异膏腴生物丰清絶兹楼景佳哉冠江东
　　八咏掞英词
　　掞英词英词有防意怀章恋双阙吟情深六义秋月清可依春风惠无私艸桐感霜露鸿鹤伤羽仪解玉佩去朝防驾朱旛张皂葢张葢非不荣解佩难为情青緺矫浊侈锦帐怀休明邦衣未容褫况值佳山水时来一登临清旷豁千里既为兹土愁亦云兹土美揖林壑俯清沦摛锦绣歌阳春天球鸣兮朱弦奏朱弦奏兮玉律新灵均渊源建安风度参众体于柏梁接遗声于楚赋值重光叹盈阙曳长裾怀散聚想西园兮不复游典南尉兮未能去薄淮阳之见疎幸浮丘而来顾非流落以为患谅热中而怨慕景入咏以増辉诗因楼而得趣嗟暗投于拙目指防瑕于寳璐髙文一何寥絶境亦难遇子期久云亡蚍蜉秪撼树
　　千年増旧观
　　増旧观旧观已云美栋宇朱翚飞贤侯为兴起昔时兮清赏昔日兮清文挥弦兮归鴈隠几兮浮云八篇合绮丽万古垂芳芬鹤归城郭幸未改人去典刑犹得闻风流兮代变城隅兮势逼故迹兮溪山灵祠兮门阈凑香火于庶繁局宇宙于褊侧惜经度于无地厌往来于如织重旧贯于改作付流年于未极负吟咏之髙名起登眺之太息侯至怀古贤民乐值丰年谋始规摹壮竞辰旌斾迁落成骇不日面势快瞻前昔人应有待神交臭兰茝泪碑忽已新革带俨如在当时屈望郎此意属真宰楼髙兮山逺野旷兮水长冥冥兮鸿翼渺兮鸥行客至有永日诗成无短章见闻靡不逮名实非自彰隆昌七百载作者永相望
　　万象出新竒
　　出新竒新竒震英越经营得要领呈露入轩闼迢迢栝苍山虬龙南北环中含七邑环下注溪流湾昔楼已据胜今楼与名称东西倍轩豁髙下増比兴极目送朝宗目穷波未穷万里出寸碧千里来雄风地迥月偏蚤草緜心易忡牕影射朝白檐牙留晚红村村辨回互树树分玲珑长烟低抹岸逺水静涵空云间无迅翼天末识归篷轮奂覩新作邦人胡不乐憧憧絶纷扰寂寂宜淡泊溪响答棋声云影入杯酌守登心自知客至意亦宜哦诗句易得抚槛坐忘疲垂名千古地一朝风景异楹桷压闾阎丘壑输胸次清游未渠央吾民那可忘词章贲髙阁前后两甘棠
　　迟日春徧丽
　　春偏丽偏丽两溪湄三农喜趋事万物忻逢时伊吾土之洵乐勤甽亩之东作弥陇麦之旷望徧水田之疏瀹抽新緑之桑麻换柔青之林薄【缺】　初迁莺郊原膏泽晴园花张锦烂堤栁弄丝轻落梅吹香尽芳草连天生游人自适意客子偏伤情韶华忽云暮檐楹乱飞絮南浦渌波澜秀野深烟雾鱼肥急钓舟沙暖多翘鹭红残少踏青日落喧竞渡翩翩来去燕芳洲衔泥便弱羽度髙城斜拂防和扇物态皆光辉凭髙自忘归轻雷送夜雨江色含朝晖俗厚异观洧服成思浴沂所幸疠不作但愿年无饥寛书已屡下宣布闗深机
　　薰风夏更宜
　　夏更宜更宜倚栏客扇化养之清防布丰美之润泽空翠幄之桑柘涨黄云之麰麦扫园囿之落红溢甽浍之疏白亘东西之入望固髙下之无择响缫车于林野度牧笛于阡陌销永昼于樽罍散轻暑于絺绤嘉宾可以娱尘襟可以释俯槛草芊芊怀人情脉脉黄梅熟兮大霔洪涛涨兮古渡前渚长兮长已没浮梁断兮断无路驻征客之行舟失逺村之芳树望青林之济溺虑黄帕之为蠧浪汹涌而未息云冥漠而犹固幸学海不为逺忽安流已如故赤日照竒峯絶壑石神龙奔雷过车响急雨跳珠容为霖利已溥泼墨收无踪防凉入殿阁朝爽开心胸髙明可居君莫厌变化莫测吟可供
　　秋空月皎皎
　　月皎皎皎皎飞明镜涤风露以孤髙照溪山而清静协二气之金精肃万物之西成巻云衢之防缀廓天路之澄清扫埃于玉宇流沆瀣于金茎泛林光于逺野转檐影于髙城荡金虬兮深浪涌浸玉兎兮长滩平射渊潜兮鱼龙动冷巢栖兮乌鹊惊在氷壶兮心腑快吸琼华兮毛骨轻念逺人兮怀塞北依末光兮思承明颢气分深浅素魄有亏盈桥成牛女度日沉河汉倾光辉悬半月忧乐殊羣情肃霜渐寒色逺鴈向南征此景皆竒絶兹地独峥嵘当午夜之寥阒带逺烟之蒙密认遥山于微防分近树于歴歴急捣衣之寒砧引泊舟之横笛伊心赏之难并对兹焉真无敌佳人兮怀哉参已横兮归去来
　　冬野雪垂垂
　　雪垂垂迥野望中竒冥迷一色混琢镂万般宜严风初作意爱日为收曦千山淡若惨万壑冻无姿同云忽沍合飞絮渐分披漫天歴乱落洒槛横斜吹粉浸两溪浪琼削千林枝素虬桥枕渚氷柱瓦渐澌田种皆雍伯弦絶非子期沙头鴈影灭城角鸟声悲烟孤辨村墅天沉迷酒旗爱登楼之纵目忘起粟之侵肌忽愁容以暂开漏朝晖之照瞩射积素之峰岭认防波之溪谷灿垂檐之明珠烂开府之羣玉凛暮寒而复凝洒夜声而相续覩开阖以多端玩朝昏而未足孤松气犹刚百谷土増沃积阴那可久见睍深所欲白雪与阳春愿赓郢中曲


　　两宋名贤小集巻一百五十九
　　钦定四库全书
　　两宋名贤小集巻一百六十
　　宋　陈　思　编
　　元　陈世隆　补
　　南涧小集
　　韩元吉字无咎开封人维之子仕至吏部尚书龙图阁学士封颍川公尝师尹焞与朱熹友善又得吕祖谦为壻师傅渊源儒林推重徙居上饶居前有涧水号南涧涉涧而南有园筑亭竹间号苍筤与兄元隆俱登甲科所着有愚戅录周易系辞卒葬城东子孙遂为上饶人子曰琥字仲止号涧泉尤有髙节诗与赵昌父并称于信土
　　雨中闻伯恭至湖上
　　莫嫌鞭马踏春泥茶鼎诗囊偶共携山色雨深看更好湖光烟接望还迷连天花絮飞将尽夹道蒲荷长欲齐官事得闲须洗眼蓬壶只在帝城西
　　记建安大水
　　孤城雨脚暮云平不觉鱼龙自满庭托命已甘同木偶置身端亦似羸瓶浮家却羡鸱夷子弄月常忧太白星当日乗槎便仙去故人应在曲江灵
　　红梅
　　不随羣艳竞年芳独自施朱对雪霜越女漫夸天下白夀阳还作醉时妆半依修竹余真态错认夭桃有暗香月底瑶台清梦到霓裳新换舞衣长
　　送陆务观得倅镇江还越
　　髙文不试紫云楼犹得声名动九州金马渐登难避世蓬莱已近却回舟烧城赤舌知何事许国丹心惜未酬归卧镜湖聊洗眼雨余层壑正奔流
　　送陆务观福建提仓
　　觥船相对百分空京口追随一梦中落纸云烟君似旧盈巾霜雪我成翁春来茗叶还争白腊近梅花尽放红领畧溪山须妙语小迂旌节上凌风
　　隆兴甲申嵗闰月游焦山
　　荒村日晴雪犹积系缆焦公山下石江翻断崖石破碎瘗鹤千年有遗迹瘦藤百级跻上方浮玉南北江中央樯竿如林出烟浦酒船逺与帆低昻老鸱盘风舞江面杀气淮南望中见神龙只合水底眠为洗乾坤起雷电观音岩前竹十寻大士不死知此心醉归更唤殷七七剰便好花开鹤林
　　游灵山
　　岳镇古所录兹山谅真遗忆从西江来恍忽忻见之初疑春雨晴云物出怪竒稍稍对岩壁森森面嵚嵜纷纭如列障散漫如连帷磅礴千里间众景皆奔驰颇讶地轴涌未觉天柱亏不知昆仑髙遂使泰华移诸峯七十二磊砢畧可推骈观拥佛髻逺睇凝妇眉大或覆钟鼎细亦铦刀锥石匮一何髙梯天此为墀崩腾铁马羣中有大将旗身居万石贵气压絫卵危雄杰既莫状清深亦余姿蛟螭防絶磴草木忘四时定知水晶宫閟藏神所司飞泉泻余怒势作千丈垂葛仙炼丹成空闻龙化陂遗休被山川胜防无乃私其东沐金鵞其西曝龟洞云倚长空岩月隠半规龙电卫方坛至今传道师延连葬玉地茸秀尤相宜分明别长防次第论崇卑袂将九华接肩与庐阜随孰云东南倾擎持端在斯防当歴其巅不但一管窥虽防始皇颂傥有神禹碑
　　南岩【一名卢家岩在信州西南】
　　官曹簿领无时空一春蹙蹙尘埃中溪南十里岩谷好俗驾屡整无由穷前时相邀雨断道今时不雨天亦风乃知书生不解事每以悭涩勤天公兴来邂逅始一往相与纵辔随飞鸿野棠着子梅杏老密叶尚带残花红峥嵘屋宇吁可怪无乃开辟烦丰隆却寻危径山巉絶俯仰旷野迷西东涓涓寒溜滴永雪一酌为我凉一胸山川何曽嵗月计可怜翠阜纷磨礲人生欢笑不易得此防几许谁能同春禽正喧日已暮叹我归期还匆匆
　　云洞
　　挥策度穷谷撑空见楼台丹崖几千仞中有佛寺开老僧如逺公出门走蒿莱下马问所适褰衣指崔嵬飞栏倚石磴旷荡无纎埃坐久意颇惬爽气生樽罍仙棺是何人白骨藏莓苔举酒一酌之慨然兴我怀丹砂固未就白鹤何时来不若生时乐长啸衔此杯
</div>
    <div class="pagination">
<a href="两宋名贤小集_page142.html">上一页</a><span>...</span><a href="两宋名贤小集_page138.html">138</a><a href="两宋名贤小集_page139.html">139</a><a href="两宋名贤小集_page140.html">140</a><a href="两宋名贤小集_page141.html">141</a><a href="两宋名贤小集_page142.html">142</a><span class="current-page">143</span><a href="两宋名贤小集_page144.html">144</a><a href="两宋名贤小集_page145.html">145</a><a href="两宋名贤小集_page146.html">146</a><a href="两宋名贤小集_page147.html">147</a><a href="两宋名贤小集_page148.html">148</a><span>...</span><a href="两宋名贤小集_page144.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
