<!DOCTYPE html>
<html>
<head>
    <meta charset="UTF-8">
    <title>唐诗品汇唐诗拾遗 - 第 86 页/共 179 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐诗品汇唐诗拾遗 - 第 86 页/共 179 页</h1>
    <div class="content">　　伤愚谿
　　谿水悠悠春自来草堂无主燕飞回隔帘唯见中庭草一树山榴依旧开
　　宿都亭有怀【元和甲午岁诏书尽徴江湘逐客予自武陵赴京宿于都亭有怀续来诸君子】
　　雷湘江起卧龙武陵樵客蹑仙踪十年楚水枫林下今夜初闻长乐钟
　　与歌者何戡
　　二十余年别帝京重闻天乐不胜情旧人唯有何戡在更与殷勤唱渭城【谢云刘初贬召还义忤宰相被黜十年再召还怨旧时之害己者今无一存唯一妓独在不胜情三字极有味】
　　听旧宫人穆氏唱歌
　　曾随织女渡天河记得云间第一歌休唱贞元供奉曲当时朝士已无多【谢云前两句言宫中之乐如在九霄后两句谓贞元诸贤立朝尚多君子今日与贞元不侔矣闻贞元之乐曲思贞元之多士寜无伤今怀古之情乎诗云云谁之思西方美人此诗人之遗意也】
　　洛阳春末送杜録事
　　罇前花下长相见明日忽为千里人君过午桥回首望洛阳犹自有残春【谢云此诗谓世道衰光景促未至春光结局时也末句劝其不忘君也】石头城【金陵五题刘自序云友人白乐天掉头善吟叹赏良文且曰石头城诗云潮打空城寂寞回吾知后之诗人不复措辞矣余四誎虽不及此亦不狐乐天之言尔】
　　山围故国周遭在潮打空城寂寞回淮水东边旧时月夜深还过女墙来【谢云山无异东晋之山潮无异东晋之潮月无异东晋之月也求东晋之宗庙宫室英雄豪杰俱不可见矣意在言外寄有于无】
　　乌衣巷
　　朱雀桥边野草花乌衣巷口夕阳斜旧时王谢堂前燕飞入寻常百姓家【谢云世异时殊人更物换高门甲第百无一存惟朱雀桥乌衣巷之花草夕阳如旧不言王谢第宅之变乃云旧时燕飞入防常百姓之家此风人之遗巧也】
　　生公讲堂【在虎丘寺】
　　生公说法鬼神听身后空堂夜不扃高座寂寥尘漠漠一方明月可中庭【谢云此诗笑生公生前佛法神通身后空堂不扃高坐寂寥更无洒扫唯有一方明月可以周遍中庭生前听法之人今安在哉无有恭敬之心是生公无灵也】
　　台城
　　台城六代竞豪华结绮临春事最奢万戸千门成野草只縁一曲后庭花
　　春词
　　新妆粉面下朱楼深锁春光一院愁行到中庭数花朶蜻蜓飞上玉搔头
　　浪淘沙词
　　鹦鹉洲头浪飐沙青楼春望日将斜衔泥燕子争归舍独自狂夫不忆家
　　伤愚谿
　　柳门竹巷依依在野草青苔日日多纵有邻人解吹笛山阳旧侣更谁过
　　赴连州诸公置酒相送
　　谪在三湘最逺州边鸿不到水南流如今蹔寄罇前笑明日辞君歩歩愁
　　和令狐相公别牡丹
　　平章宅里一防花临到开时不在家莫道两京非逺别春明门外即天涯【谢云此言人臣不可恃圣眷朝承恩暮岭海一去君侧宠辱转移特顷刻间耳】自朗州至京戏赠看花诸君子【禹锡坐王叔文党贬司马后召出为刺史宰相怜其才召至京师见新贵满朝作此时论以为轻薄又黜】
　　紫陌红尘拂面来无人不道看花回都观里桃千树尽是刘郎去后栽
　　再游都观【旧唐书云禹锡自朗州召还游都观道士种桃千树灼灼如红霞因赋看花诗讥讽再黜后十年召还重游赋此】
　　百畆庭中半是苔桃花净尽菜花开种桃道士归何处前度刘郎今又来
　　张籍
　　楚妃怨
　　梧桐叶下黄金井横架辘轳牵素绠美人初起天未明手拂银瓶秋水冷
　　离宫怨
　　高堂别馆连湘渚长向春江开万戸荆王去去不复来宫中美人自歌舞
　　成都曲
　　锦江近西烟水緑新雨山头茘枝熟万里桥边多酒家游人爱向谁家宿
　　寒塘曲
　　寒塘沈沈柳叶疎水暗人语惊栖鳬舟中少年醉不起持烛照水射游鱼
　　春别曲
　　长江春水緑堪染莲叶出水大如钱江头橘树君自种那不长系木兰船
　　宫词
　　新鹰初放兔犹肥白日君王在内稀薄暮千门临欲锁红妆飞骑向前归
　　凉州词二首
　　边城暮雨鴈飞低芦笋初生渐欲齐无数铃声摇过碛应防白练到安西
　　凤林关里水东流白草黄榆六十秋边将皆承主恩泽无人解道取凉州
　　华清宫
　　温泉流入汉离宫宫树行行浴殿空武帝时人今欲尽青山空闭御墙中
　　玉山馆
　　长谿新雨色如泥野水隂云尽向西楚客天南行渐逺山山树里鹧鸪啼
　　蛮中
　　铜柱南边毒草春行人几日到金潾玉环穿耳谁家女自抱琵琶迎海神
　　秋思
　　洛阳城里见秋风欲作家书意万重复恐匆匆说不尽行人临发又开封
　　感春
　　逺客悠悠在病身谁家池上又逢春明年各自东西去此地看花是别人
　　与贾岛闲游
　　水北原南草色新雪消风暖不生尘城中车马应无数能解闲行有几人
　　送元结
　　昔日同游漳水边如今重说恨绵绵天涯相见还相别客路秋风又几年
　　送蜀客
　　蜀客南行听碧鸡木绵花发锦江西山桥日晚行人少时见猩猩树上啼
　　送元宗简
　　貂帽垂肩窄皂裘雪深骑马向西州暂时相见还相送却闭闲门依旧愁
　　别客
　　青山厯厯水悠悠今日相逢明月秋系马城边杨柳树为君沽酒暂淹留
　　望平驿作
　　茫茫菰草平如地渺渺长堤曲似城日暮未知投宿处逢人更问向前程
　　秋山
　　秋山无云复无风谿头看月出深松草堂不闭石牀静叶间坠露声重重
　　逢贾岛
　　僧房逢着欵冬花出寺行吟日已斜十二街中春色徧马蹄今去入谁家
　　寄李渤
　　五度谿头踯躅红嵩阳寺里讲时钟春山处处行应好一月看花到几峯
　　哭孟寂
　　曲江院里题名处十九人中最少年今日春光君不见杏花零落寺门前
　　王建
　　宫词十二首【欧阳诗话云王建宫词一百首多言唐禁中事皆史传小说所不载者往往见于其诗】
　　金殿当头紫阁重仙人掌上玉芙蓉太平天子朝元日五色云中驾六龙
　　蓬莱正殿压云鼇红日初生碧海涛开着五门遥北望赭黄新帕御牀高
　　笼烟紫气日曈曈宣政门开玉殿风五刻閤前卿相岀下帘声在半天中
　　千牛仗下放朝初玉案傍边立起居毎日请来金凤纸殿头无事不敎书
　　秋殿清斋刻漏长紫微宫女夜烧香拜陵日到公卿发卤簿分头岀太常
　　避暑昭阳不掷卢井边含水喷鸦雏内中数日无呼唤搨得滕王蛱蝶图
　　金吾除夜进傩名画袴朱衣四队行院院烧灯如白日沈香火底坐吹笙
　　太仪前日暖房来嘱向昭仪乞药栽勑赐一窠红踯躅谢恩未了奏花开
　　新秋白兔大于拳红耳霜毛趂草眠天子不敎人射杀玉鞭遮到马蹄前
　　鱼藻宫中锁翠蛾先皇行处不曾过如今池底休铺锦菱角鸡头积渐多
　　春风院院落花堆金锁生衣掣不开更筑歌台起妆殿明朝先进画图来
　　树头树底覔残红一片西飞一片东自是桃花贪结子错敎人恨五更风【谢疉山云说到落花气象便萧索独此诗从落花说归结子便有生意】
　　华清宫
　　酒幔高楼一百家宫前杨柳寺前花内园分得温汤水二月中旬已进
　　绮绣宫
　　玉楼倾侧粉墙空重疉青山绕故宫武帝去来红袖尽野花黄蝶领春风
　　夜看扬州市
　　夜市千灯照碧云高楼红袖客纷纷如今不似时平日犹自笙歌彻晓闻
　　十五夜望月【时会琴客】
　　中庭地白树栖鸦冷露无声湿桂花今夜月明人尽望不知秋思在谁家
　　江陵使至汝州
　　回看巴路在云间寒食离家麦熟还日暮数峯青似染商人说是汝州山
</div>
    <div class="pagination">
<a href="唐诗品汇唐诗拾遗_page85.html">上一页</a><span>...</span><a href="唐诗品汇唐诗拾遗_page81.html">81</a><a href="唐诗品汇唐诗拾遗_page82.html">82</a><a href="唐诗品汇唐诗拾遗_page83.html">83</a><a href="唐诗品汇唐诗拾遗_page84.html">84</a><a href="唐诗品汇唐诗拾遗_page85.html">85</a><span class="current-page">86</span><a href="唐诗品汇唐诗拾遗_page87.html">87</a><a href="唐诗品汇唐诗拾遗_page88.html">88</a><a href="唐诗品汇唐诗拾遗_page89.html">89</a><a href="唐诗品汇唐诗拾遗_page90.html">90</a><a href="唐诗品汇唐诗拾遗_page91.html">91</a><span>...</span><a href="唐诗品汇唐诗拾遗_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
