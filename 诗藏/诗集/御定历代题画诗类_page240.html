<!DOCTYPE html>
<html>
<head>
    <meta charset="UTF-8">
    <title>御定历代题画诗类 - 第 240 页/共 269 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定历代题画诗类 - 第 240 页/共 269 页</h1>
    <div class="content">



　　御定歴代题画诗类巻一百六目録
　　钦定四库全书
　　御定歴代题画诗类巻一百六
　　兽类
　　韦偃牧马圗　　　　　　　　【宋】苏　轼
　　神工妙技帝所收江都曹韩逝莫留人间画马唯韦侯当年为谁埽骅骝至今霜迹蹋长楸圉人困卧沙陇头沙苑茫茫蒺藜秋风鬉雾鬛寒飕飕龙种尚与驽骀逰长稭短豆岂我羞八銮六辔非马谋古来西山与东丘
　　奚官牧马圗【息轩画　　　　　元】元好问
　　曹韩画様出中秘燕市死骨空千金息轩笔底真龙出凡马一空无古今安闲自与人意熟潇洒更觉天机深奚官有知应解笑世无坡仙谁赏音
　　子昻风林牧马圗　　　　　　【元】刘　因
　　驷马不受人间龁春入川原草如发老髯背面心巳知眼底黄总凡骨相亲栁下那作疎泯黙此意今为圗竹林之贤固竒士晚嵗絶交真可吁
　　子昻摹韩干牧马圗　　　　　【元】吴师道
　　开元内廏多名马画手无双数曹霸弟子韩干笔意新承恩亦向天墀画含毫拂练五云动旋闗转轴羣龙化圉人临闲振金索御鞍初缷收黄帕丰草聨槽昼不嘶飞花卷仗春停驾西风回首征尘生蜀栈青螺愁独跨赵公何从得此本步武曹韩相上下骊黄埽空四海眼丹青妙续千年话谁云此马不复存看取匣中光照夜
　　题赵子昻所画牧马圗　　　　【元】贡　奎
　　雾鬛云鬉出帝闲谁将圗画落人间奚官饱牧无余事独立春风忆华山
　　牧马圗　　　　　　　　　　【明】陈　政
　　草细泉香野色新五花骄气散春云昂头似忆当年事立仗凌寒夜正分
　　题伯时画顿尘马　　　　　　【宋】黄庭坚
　　竹头抢地风不举文书堆案睡自语忽看髙马顿风尘亦思归家洗袍袴
　　辊马圗　　　　　　　　　　【金】张　澄
　　飞堑乘城力亦优不应伏枥便垂头而今世上无良乐兀兀黄尘辊得休
　　题衮尘骝圗　　　　　　　　【元】虞　集
　　骅骝食粟石每既立仗归来汗如洗脱羁展转聊自恣落花尘土随身起君不见春雷起蛰龙欠伸雾拥云蒸九河水
　　辊马圗　　　　　　　　　　【元】王　恽
　　马蹄立论见天机四辊尘沙更适宜恰似解袍随意处小斋磅礴退朝时
　　衮马圗　　　　　　　　　　【元】杨维桢
　　唐家内廏三万匹画史缣缃都熟识緑蛇连巻骨初脱一团旋风花五色湿云乍洗乌龙池金索掣断愁欲飞奚官独立栁阴下手把玊鞭将赠谁
　　题李龙眠画衮尘马　　　　　【元】张天英
　　明皇最爱玊华骢衮衰芳尘绣岭宫一曲落梅惊起舞风摧龙翼战场空
　　题赵仲庸所画滚尘马　　　　【元】唐　肃
　　匹马滚尘谁所写天水王孙最文雅王孙系宋不系唐那识唐人与唐马左辅白沙白于雪四十万头名各别廏中此马帝常骑一色紫霞名叱拨马官似王毛仲左手执刷右持鞚沙平草暖不被鞍刍豆饱来筋力纵翻身倒竖踣铁蹄雾尾风鬉乱不齐元是滇池赤龙种犹思跃浪涌春泥太平无事征战少青丝络头可终老不似交河赴敌时夜蹴层冰僵欲倒
　　题张参政所藏骢马滚尘圗　　【元】朱徳润
　　盛唐太仆王毛仲八坊分队三花动当时画马称曹韩尺素幻出真龙种玊花照夜争新妍一马滚尘鬉尾鲜昻头不受金丝络汗血辗沙生昼烟翰林妙写不减古名驹染出青豪素延祐君王赏骏材金盘赐帛出当宁时清处处生骊騧何必汉朝称渥洼王良幸勿嗔踶齧一跃天衢千里沙
　　衮尘马圗　　　　　　　　　【明】髙　啓
　　千里归来苜蓿春五花和汗衮香尘青丝暂解从天性多谢黄门老圉人
　　衮尘马圗　　　　　　　　　【明】陈　昌
　　雾鬛风鬃汗血騧也曽千里渡流沙丝缰不受黄门控间向东风滚落花
　　杨秘监下槽马圗　　　　　　【金】黄庭筠
　　龙眠悔画马政恐堕马趣我今破是説试下第一句道人三昧手防戏万象具万象初莫逃毕竟无所住譬如大圎镜照物随其遇少焉物四散影果在何处杨侯具此眼透脱向上路万马落人间益证龙眠误
　　曹将军下槽马圗　　　　　　【元】揭傒斯
　　曹霸画马真是马宛颈相摩槽枥下卓荦权竒果如此岂有世上无知者朱丝不是凡马缰天闲十二皆龙骧曽从天子平四方画圗彷佛余骊黄华山之阳春草长
　　曹霸下槽马　　　　　　　　【元】虞　集
　　枥下长年饱豆刍谁通马语识踟蹰主恩深重知何报或者东封驾鼔车
　　题廏马圗　　　　　　　　　【元】王　恽
　　前年扈从猎长杨偶杂髯驺宿野庄一牵玉华三百匹老人垂泪説先皇
　　御骠出廏圗　　　　　　　　【元】王　恽
　　何人拂绢素写此房驷精一马老伏枥志在千里行二马骋踶齧角壮犹龙腾一马方辊尘海岸翻鲲鲸画师惨淡意落笔矜多能我观寓所感国制贵有经唐人重马政分屯列郊坰当时百万匹肃肃罗天兵东封与西荡嵗用不可胜嗣王猎其余尚足开中兴乃知三军本匪马将奚凭圣经説备豫万古为世程仓卒事亦办未免众目惊我思立仗间振鬛伸长鸣吾言固刍荛圣经其可轻
　　题曲江洗马圗　　　　　　　【元】倪　瓉
　　校猎上林苑洗马昆明池霜威肃笳鼓云气画车旗马班陈赋颂衞霍绥蛮夷王风既未逺文明方在兹逶迤霄汉上鳯皇尚来仪
　　戏题出洗马　　　　　　　　【元】赵孟頫
　　齧膝泛驾谁能御驽蹇纷纷何足顾青丝络首锦障泥鞭棰空劳怨长路明窗戏写乘黄姿洗刷归来气如怒不须对此苦叹嗟男儿自昔多徒步
　　奚官洗马圗　　　　　　　　【元】张　雨
　　曽侍赤墀东天池看浴龙晩凉湖上梦犹立栁阴中
　　洗马圗　　　　　　　　　　【元】张伯淳
　　萧萧雾鬛与风鬉扑面征尘一洗空相顾倍増神骏气恍疑初在渥洼中
　　赵子昻浴马圗　　　　　　　【元】刘　因
　　苜蓿原空雪新积羣马饥鸣渡江食大梁公子心未平一匹宛驹万夫敌圉人初浴意气増跨辔巳晩知无成云窗徘徊悄无语掩巻索索犹风生
　　李伯时画浴马圗　　　　　　【元】杨　载
　　古称难画莫如马近朝惟数李伯时不至天闲观帝服如此骨相何由知头类渴乌尖插耳竟渡流沙轻万里圉人牵浴恒凛然复恐化龙奔入水贫居里巷无马骑徒步出入多伤悲大胫薄蹄何足愿退立道傍尘满面
　　题浴马圗　　　　　　　　　【元】郯　韶
　　花落春云满御堤晩凉试浴濯龙池五王未许争飞鞚先赐承恩太仆骑
　　揩痒马圗　　　　　　　　　【元】郑元祐
　　啄疮乌去未斜阳雨足春隄草正长摩擦树根休揩痒明朝要尔战沙场
　　题赵仲穆揩痒马圗　　　　　【元】朱徳润
　　渥洼天马骨如龙散步春郊苜蓿中揩徧玊鬉尘未落日斜宫树影摇风
　　题赵仲穆擦痒马　　　　　　【元】张天英
　　啄疮乌去夕阳西磨痒枯株振鬛嘶今日战场春草緑相看谁濯锦障泥
　　揩痒马歌　　　　　　　　　【明】华幼武
　　魏公画法擅天下时向玊堂闲画马龙媒貌得五花骢放牧长秋沙苑中青丝暂解黄金鞅老树槎枒恣揩痒霜蹄蹴踏尾萧骚奋鬛骄嘶肉屈强画中神妙无人语直上曹韩不过许曹韩已矣魏公亡后来作者谁堪数君不见不惜千金市骏骨此圗世问为第一
　　题赵荣禄揩痒马圗　　　　　【明】阙　名
　　韩干真龙下笔肥银鞍罗帕络青丝春风碧野和烟放谁见林间揩痒时
　　题曽无疑飞龙饮秣圗　　　　【宋】戴复古
　　云巢示我良马圗一骑饮水一骑刍竹批两耳目揺电毛色纯一骨相殊何人貌此真权竒笔端疑有渥洼池驽骀当用骅骝老赢得画圗人看好盆中饮槽中秣无用霜蹄空立铁何如渴饮长城壕上波饥则饱吃天山禾振首长鸣载猛士龙骧踏碎鹰巢窠
　　饮马圗　　　　　　　　　　【元】杨维桢
　　佛郎新来双象龙鼻端生火耳生风临流饮水如饮虹波光倒吸王良宫吁嗟青海头白碛尾渴乌一失金井水长城窟逺腥风起
　　题饮马圗　　　　　　　　　【元】傅若金
　　一斛寒泉照紫骝萧萧骏尾动髙秋夜来枥上西风满忆傍寒云饮陇头
　　题唐叔美饮马圗　　　　　　【明】张鳯翼
　　百战空疲千里姿悲嘶犹自逐圉师春风日饮长城窟那得人间伯乐知
　　舞马圗　　　　　　　　　　【元】张伯淳
　　独立天衢骨相竒缣缃犹记写真时开元天寳今陈迹舞破中原马不知
　　题立仗马圗　　　　　　　　【元】栁　贯
　　玊立彤墀气尚麤食残刍豆更何须太平未必闲无用一幅君王纳谏圗
　　题赵翰林画立仗马　　　　　【元】张天英
　　琼柱花云绣勒春霜蹄新刷紫霄尘月明曾弄瑶池影天廏传呼五色麟
　　子昻逸马圗　　　　　　　　【元】袁　桷
　　神骏飘飘得自闲天池飞跃下尘寰青丝络首谁收得留与春风十二闲
　　逸马圗　　　　　　　　　　【元】袁　桷
　　瑶池宴罢周王耄牛首蛇身骋怪灵汉使近从西极返龙媒元是世间形
　　试马圗　　　　　　　　　　【元】袁　桷
　　二骏翩翩势并驱转头槽枥总庸奴秋风万里云容与不用青丝强絷拘
　　散马圗　　　　　　　　　　【元】袁　桷
　　秋尽川原草树空冷云呜咽似呼风太平天子櫜弓矢留得闲身落照中
　　鞭马圗　　　　　　　　　　【元】袁　桷
　　生驹万里意所向知无前圉人忌其徳未试先加鞭要令俛首驯使我尝相怜伯乐死巳久此道不复传驾车困泥途伏枥老嵗年所用非所养谁能别媸妍画师逐时好谓尔诚当然披圗重叹嗟我意何由宣
　　络马圗　　　　　　　　　　【元】袁　桷
　　秋原苜蓿肥云屯帖帖此马和且驯属车効驾岂在力愧汗絶足追奔尘王良不生造父往公子毫端意凄怆虞渊逐日终饮河出门加鞭奈尔何
</div>
    <div class="pagination">
<a href="御定历代题画诗类_page239.html">上一页</a><span>...</span><a href="御定历代题画诗类_page235.html">235</a><a href="御定历代题画诗类_page236.html">236</a><a href="御定历代题画诗类_page237.html">237</a><a href="御定历代题画诗类_page238.html">238</a><a href="御定历代题画诗类_page239.html">239</a><span class="current-page">240</span><a href="御定历代题画诗类_page241.html">241</a><a href="御定历代题画诗类_page242.html">242</a><a href="御定历代题画诗类_page243.html">243</a><a href="御定历代题画诗类_page244.html">244</a><a href="御定历代题画诗类_page245.html">245</a><span>...</span><a href="御定历代题画诗类_page241.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
