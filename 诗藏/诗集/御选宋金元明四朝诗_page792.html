<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 792 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 792 页/共 1044 页</h1>
    <div class="content">　　方九功
　　泊沧洲有感
　　世事看流水漂零见此身他乡犹是客失路竟依人树引长堤暮花残故国春巻帘聊对酒幽寂恐伤神
　　胡直
　　卧病省署作
　　掩阁乌同寂升堂鹤共迟乱花封印箧飞鸟掣文移公事痴能了阴符懒未窥散衙饶暇日春院绿阴滋
　　龙州
　　窈窕繁花路清虚野甸居渐为逃世客嬾答贵人书水阁依鸥鸟尘编信蠧鱼日寻垂钓侣长到月明初
　　黎民衷
　　月夜呉舍人过集
　　向夕羣愁起幽期幸不迷天垂鳷鹊外城转鳯凰西翠斝淹宫漏春星散马蹄十洲飞梦逺何路问丹梯
　　姚汝循
　　晚归田庐
　　纡曲春山路行来日已昏萧然茅宇内不尽白云屯犬吠初生月人归半掩门一杯灯影下幽思共谁论
　　雨后行园
　　山园积雨后步屧惜余春柳似酣眠客花如倦舞人啼莺上乔木迸笋过比邻韶景行看尽嬉游可厌频
　　秋日闲居
　　曲巷人踪少闲门秋草深露香催酒兴月皎逗琴心园果纷堪摘池莲冷欲沈重阳佳节近风日快登临
　　宿三山别业
　　秋深寒露候地僻水云乡落日枫千树残霞鴈几行桂香清小院蛬语近匡牀自卧沧洲隠逾憎世路忙
　　自横梁放舟还郡
　　解防横梁渡鸣桡濯锦川秋山初过雨夕涨欲浮天四野明残照孤城合暮烟媿无仁者政竹马亦桥边
　　卞锡
　　晓舟即事
　　野寺侵云出千家草色匀晚风吹浪白夜雨湿苔新去鴈声何急当楼鼓尚频回看烟树合残月下城闉
　　沈啓原
　　项里西楚霸王庙
　　符命通神契天心屈霸图风云空叱咤陵庙且榛芜悔失师中范徒怜帐下虞江东余父老伏腊走村巫
　　怀陆仲长
　　京洛追游处春风次第吹官从一命始别是隔年期药裹趋中禁方书得上池正逢欣赏日未许动乡思
　　张祥鸢
　　同韩双湖泛舟访直峯昆季
　　野航坐知已尽日话闲情木落青山逺波澄白鸟明扬帆沙岸过吹笛浪花生知近髙人宅横塘竹外清
　　涌泉寺
　　单车行树杪草屐到僧家旋吸泉龙水新烹谷雨茶峯稠凝暮霭松暗落轻花归路携余兴褰帷看月华
　　近华村采莲
　　侯家开水榭宛转水中央舟雨青帘湿溪风白苎凉鱼潜深见影花静不飞香笑折青荷叶持为碧玉觞莲叶绿于水莲舟轻似云好怀逢酒伴孤兴入鸥羣山色晴兼雨溪流合复分采芳动盈把持赠太华君
　　横山雨行
　　公暇省耕去农家半翠微绿畴新水足白屋吏人稀棠憩云笼树山行雨满衣青林烟火午稚子饷田归
　　春日杂咏
　　柔风春服减迟日小檐明覆砌花阴薄萦帘柳色晴图书惟木榻鸟雀独柴荆芳草青堪拾缄题寄友生小墅清溪曲疎篁作四邻花开留好客酒熟及芳辰屋角丹藤绕梁间紫燕驯所欣投秩早得看故园春散帙移长昼焚香闭小斋疎花红覆石细草绿侵堦赏胜流光转逃虚始愿谐倦游宗处士观道独澄怀佳树村村合晴峯面面浮渚香芳草积风澹钓船流娇鸟衔花语轻鳬挟子游已堪足吾事此外复何求
　　早春野望
　　新水没渔矶遥林收夕霏柴门堪小立沙鸟自孤飞腊闰梅花早官休宾客稀所欣元夕近不夜月辉辉
　　寒食
　　小雨作寒食东风吹散丝翠沾杨柳眼红湿海棠枝细草香生榻新流绿满池小亭花正好曾与故人期
　　西庄初夏
　　髙枕应吾道衡门岂世情对牀纷树色入梦乱禽声雨气沾书湿茶烟隔竹清美人天共逺一水暮盈盈
　　雨晴晚步
　　晚霁乗轻屐溪遥步落花夕阳低草阁烟水带渔家巢暖鸦雏长风柔燕子斜无嗟红似雨新绿喜交加
　　初夏晓起
　　已知无客到亦复啓晨扉刺水新秧长冲人乳燕飞书声隔篁竹荷气透絺衣百亩欣常稔无嗟生事微
　　西山秋望
　　快阁临飞鸟遥天入断峯白云山面面红叶树重重空翠当杯落晴光刺眼秾愿言随楚客木末采芙蓉
　　新秋泛舟过西庄听雨话旧三首
　　放船秋水落能载两三人坐爱清波影轻揺白防巾到门才系缆借草便垂纶野饭无兼味嘉鱼色胜银蓬蒿长门径客到旋教锄稚子炊菰米邻家馈野蔬浦沙云淰淰梧竹雨疎疎草阁昼如水坐听儿读书歴歴龆年事分明昨与今不因清话久那悉故情深歳月且迟暮官曹宁陆沈所欣同巷陌伏腊每招寻
　　重阳后庭中晚步
　　丛菊几枝吐重阳昨夜过美人别我去怀抱奈秋何月露闲堦砌衣裳旧薜萝手携小儿女顾影舞婆娑
　　渡淮春晓
　　朝辞桐柏水时序又殊方河抱中原转天围逺树苍绪风啼鸟变红雨落花忙坐惜春芳燕髙歌西日黄
　　园居
　　人境重重隔溪流宛宛分竹阴飞翠雨花气结晴云篱缺牵萝补园芜植杖芸禽言能细译幽事赖先闻
　　积雨
　　积雨蓬门掩连阴草阁凉荷香池上榻云气竹间堂岸岸新流没村村湿雾黄钓船迷去住长系短篱傍
　　申时行
　　访赵凡夫别墅
　　扶笻蹑翠微倒屣逗岩扉石坞松萝绕山斋蕨笋肥宿云开半榻飞瀑溅初衣共有濠梁思悠然息是非
　　王锡爵
　　壬辰秋日髙邮待诏即事
　　慙愧春明别依然物色新风云真遇主骸骨岂谋身市骏黄金尽筹边赤羽频总闗游子念其奈倚闾人
　　许孚逺
　　洵阳道中
　　歴遍商顔路言从汉水濆秦闗千里尽楚地一江分岸柳移春棹山鸠度晚云悠然乡国意野吹隔溪闻
　　余有丁
　　送张崌崃
　　客行新霁后曙色啓城头晓径穿云湿春塘带雨流江篱牵客思山鸟动春愁何事新芳歇王孙不可留
　　蹇达
　　冬日登毘卢阁
　　塞鴈南飞迥髙楼北望寒暮云千嶂暝积雪万家残四海征输尽三巴道路难天涯对揺落那得旅愁寛
　　戚元佐
　　早朝
　　鳯掖传呼早晨趋逼禁闱天香浮辇静宫漏隔花防仙掌明河动周庐列宿稀不知风露重先湿侍臣衣
　　徐廷绶
　　胡松麓自瑞州以书见寄
　　搔首西风里怀君思惘然江湖千里隔云树寸心悬客泪随猿落乡书有鴈传惟应今夜月相对共遥天
　　王叔杲
　　登楼望东山
　　骋目层楼外悠然池上山云霞迷曲磴松桂隠禅闗落日翠微半疎钟窅霭间求羊时命驾心与暮云闲
　　穆文熙
　　寒食值雨赵计部携酒见过话旧有感
　　佳节逢寒食连朝风雨多故人携盏斝过我话闗河别去天同逺归来歳几过一时飞动意对尔欲如何池馆开尊处相看意气生交情惟白日风雨自清明天上暮云色林间黄鸟声醉来翻感慨长啸不胜情
　　杨成名
　　秋日郊行
　　路绕溪流细山回树色分客沽村店酒牛卧陇头云林叶含秋露溪烟澹夕曛儿童迎我笑拍手自成羣
　　许国
　　憩张荆山山房
　　一榻深云里空亭万木疎门开青嶂合月上碧帘虚幽鸟啼山木童儿摘野蔬秋风何处起落叶满山渠
　　野眺
　　并马出城隈苍茫野色开岩花随地有山鸟向人来曲径通云坞回溪满绿苔羣峯乱烟树何处是蓬莱
　　齐山亭
　　山亭倚空旷四顾与山齐树色交檐宻云光入户低长天飞鸟外归路夕阳西目极増惆怅萧萧征马嘶
</div>
    <div class="pagination">
<a href="御选宋金元明四朝诗_page791.html">上一页</a><span>...</span><a href="御选宋金元明四朝诗_page787.html">787</a><a href="御选宋金元明四朝诗_page788.html">788</a><a href="御选宋金元明四朝诗_page789.html">789</a><a href="御选宋金元明四朝诗_page790.html">790</a><a href="御选宋金元明四朝诗_page791.html">791</a><span class="current-page">792</span><a href="御选宋金元明四朝诗_page793.html">793</a><a href="御选宋金元明四朝诗_page794.html">794</a><a href="御选宋金元明四朝诗_page795.html">795</a><a href="御选宋金元明四朝诗_page796.html">796</a><a href="御选宋金元明四朝诗_page797.html">797</a><span>...</span><a href="御选宋金元明四朝诗_page793.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
