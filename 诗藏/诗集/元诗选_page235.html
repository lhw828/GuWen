<!DOCTYPE html>
<html>
<head>
    <meta charset="UTF-8">
    <title>元诗选 - 第 235 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 235 页/共 817 页</h1>
    <div class="content">
　　○明仁殿进讲五首 

　　春日君王出殿迟，千官帘外立多时。觚棱雪转寒无奈，先许儒臣到讲帷。 
　　黄绫写本奏经筵，正是虞书第二篇。圣主从容听讲罢，许教留在御床边。 
　　殿前冠佩俨成行，玉椀金瓶进早汤。自愧平生饭藜藿，朝来得食太官羊。 
　　黄金为带玉为檐，剑戟如林卫紫髯。也爱儒臣勤讲读，向前轻揭虎皮帘。 
　　奏对归来日已西，独骑瘦马踏春泥。行从海子桥边过，犹望宫城柳色齐。 

　　○送人归庐州 

　　淮水春深绿似苔，故人天上恰归来。扁舟系在门前树，犹记行时手自栽。 

　　○题渊明小像 

　　乌帽青鞋白鹿裘，山中甲子自春秋。呼童检点门前柳，莫放飞花过石头。 

　　○和马伯庸学士拟古宫词七首 

　　城上鸦啼曙色催，五门三殿一时开。玉皇不许群仙见，隐隐车声天上来。 
　　绿池香水出芙蓉，十二钗寒妬玉虫。只恐禁园今夜雨，华清明日又西风。 
　　宝扇微开万乐从，紫衣扶辇出行宫。近臣侍罢樱桃宴，更遣黄门送两笼。 
　　紫云扶日上盘盘，花气熏衣露始干。行处不禁春色恼，回身却倚玉阑干。 
　　睡思厌厌易入眉，绣帘低下燕归迟。黛鬟不整钗梁亸，满院杨花梦觉时。 
　　殿头昨夜报春残，尽放宫人赏牡丹。独有沈香亭北畔，一枝偏许八姨看。 
　　云影微开日脚垂，杏花深院落游丝。不知谁动秋千索，惊起黄鹂过别枝。 

　　○和胡士恭滦阳纳钵即事韵五首 

　　紫驼峰挂葡萄酒，白马鬉悬芍药花。绣帽宫人传旨出，黄门伴送内臣家。 
　　野阔天垂风露多，白翎飞处草如波。髯奴醉起倾浑脱，马湩香甜奈乐何。 
　　荞麦花深野韭肥，乌桓城下客行稀。健儿掘地得黄鼠，日暮骑羊齐唱归。 
　　野馆吹灯夜未央，薄寒偏透越罗裳。出门不记人行路，马首惟占北斗光。 
　　新教生驹不受骑，小红车里簇归时。钩帘醉卧毡毹月，不省人间有别离。 

　　○至正十一年秋七月巡按松州虎贲分司时山谷寒甚公事绝少明日即还为赋此 

　　秋风摵摵衣绵薄，夜雨萧萧烛焰低。万里江南才梦觉，此身元自客辽西。 
　　云叶缤纷雪弄花，小营近午却排衙。分司御史浑无事，又鞚青骢踏白沙。 

　　○咏尘 

　　春城花露欲生泥，十二街头漫漫飞。落絮游丝共无赖，半粘香汗半罗衣。 

　　○发通州 

　　日日思归未有期，及归翻恨数年迟。开船听得吴歌起，绝似阊门送别时。 

　　○送王元伯游金陵并简樊时中都事王德常管勾 

　　闭门十日九风雨，熟睡不知春水生。树上啼鸟忽惊觉，故人只在石头城。 

　　○题画 

　　楼阁参差烟水村，凉风槲叶下纷纷。何人理钓秋江上，惊起新来白雁群。 

　　○滦河曲二首 

　　椎髻使来交趾国，橐驼车宿李陵台。遥闻彻夜铃声过，知进六宫瓜果回。 
　　白沙冈头齐下马，为拾阏支八宝鞭。忽见草间长十八，众人分插帽檐前。 

　　○水仙二首 

　　太液池边雪始干，晓妆初试佩珊珊。帘钩欲下东风细，犹梦珠宫扇影寒。 
　　十二瑶台风露寒，银河澹澹月团团。龙宫自与尘凡隔，别有铢衣白玉冠。 

　　○重过丹阳寄钱成夫 

　　青山西去水东流，两岸飞花送客舟。何事阊门行一月，不能三日到宣州。 

　　○姑苏台 

　　当时何事太情多，不悟危机出苎萝。一夜月明天似水，吴王台上越王歌。 

　　○予过吴中得画一幅孤峰拔起有类雁荡仙都者因题赠宋居仁 

　　雁荡秋深玉柱寒，老夫曾此驻征鞍。开图一见青山色，犹似当时马上看。 

　　○西湖竹枝词二首 

　　葛岭东家是相门，当年甲第入青云。楼船撑入里湖去，可曾望见岳王坟。 【此诗依《铁崖竹枝倡和》本录入，其本集所载稍不同云：「葛岭西边师相宅，潭潭府第欲连云。别买楼船过湖去，可曾看见岳王坟。」】 
　　芙蓉叶底双鸳鸯，飞来飞去在横塘。人生多少不如意，水远山长难见郎。 

　　○赠钱唐琴士 

　　画船载酒西湖上，一日笙歌几万钱。独抱孤桐向何处，夜深弹月上青天。 

　　○钓台 【并序。】 

　　严陵钓台诗，古今作者甚多。或高其隐，或议其果，二者皆不为无见，余故并存焉。观者应为一莞也。 
　　百战关河血未干，汉家宗社要重安。当时尽着羊裘去，谁向云台画里看。 
　　青山如马复如龙，沧海东来第几重。不是狂奴轻万乘，世间谁不受牢笼。 

　　○题杨德章监宪贺兰山图 

　　太阴为峰雪为瀑，万里西来一方玉。使君坐对贺兰图，不数江南众山绿。 

　　○吴淞江上谩兴二首 

　　白月满天江水平，银河垂地寂无声。披衣独坐过夜半，拨剌跳鱼时一鸣。 
</div>
    <div class="pagination">
<a href="元诗选_page234.html">上一页</a><span>...</span><a href="元诗选_page230.html">230</a><a href="元诗选_page231.html">231</a><a href="元诗选_page232.html">232</a><a href="元诗选_page233.html">233</a><a href="元诗选_page234.html">234</a><span class="current-page">235</span><a href="元诗选_page236.html">236</a><a href="元诗选_page237.html">237</a><a href="元诗选_page238.html">238</a><a href="元诗选_page239.html">239</a><a href="元诗选_page240.html">240</a><span>...</span><a href="元诗选_page236.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
