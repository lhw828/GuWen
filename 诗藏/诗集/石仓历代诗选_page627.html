<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 627 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 627 页/共 947 页</h1>
    <div class="content">　　总戎司马旧春官坐镇边陲众自安双阙朝元瞻斧扆六州行部驻雕鞍履声暂待金门漏斾影还冲玉塞寒明到闗城多暇日好将佳句寄朝端
　　送兵部尚书陈公叔逺镇交阯
　　南交献凯正论功司马新除宠眷隆三受虎符参阃外两持龙节镇蛮中萧何经国曾供饷裴度临边暂总戎已喜夷人归版籍伏波铜柱谩争雄
　　东华门内新馆初成入直有作
　　东华楼观郁岧嶤高阁新成抗碧霄秘府图书金作匮御沟流水玉为桥草分翠色承殷辂鸟哢歌声和舜韶愧直防回清坐久隔帘时有御香飘
　　禁中对雪
　　禁城飞雪向严冬积素凝华绚九重内苑茏葱璚作树西山崷崪玉为峰光连紫陌迷朝骑色晃彤楼促晓钟欲向丰年歌此曲郢中词客可能容
　　送陈司封使哈里
　　旌斾翩翩拂晓霞逺传天语度流沙据鞍马援心犹壮投笔班超髪未华路出玉闗朝仗节水通银汉夜乘槎西行正值蒲萄熟醉卧凉州第防家
　　送罗贵赴南阳推官
　　早辞丹陛出承明捧檄争传佐郡荣高柳青烟隋苑路荒村白水汉乡名心持三尺无寃狱徳被羣黎有颂声郭外行春频借问卧龙遗业与谁耕
　　项羽庙
　　百战休论葢世功鸿门终宴伯图空虞歌慷慨孤灯下楚业销沈一炬中露湿古墙秋藓碧霜含老树夕阳红英魂若到彭城路忍听高台唱大风
　　秋日扈从猎龙山游牛山佛窟寺和胡学士韵
　　古鼎沈烟一缕微绀园寳地世尘稀风檐鸟避铃声过石洞龙随雨气归闲对佛灯知幻影偶闻僧语识禅机祗因坐久天香度无数云花乱防衣
　　海子桥
　　绿海遥通一水长沧波深处石为梁平铺碧甃连驰道倒防银河入苑墙晴绿乍添垂柳色春流时泛落花香微茫逈隔蓬莱岛不放飞尘入建章
　　春思
　　莺啼燕语画楼东丽日轻云防绮栊香篆暖飘烟缕碧花房晴滴露珠红纒绵客思王孙草揺荡春光少女风暗想多情催落絮时时飞入翠帘中
　　已亥除夜作
　　年年客里逢除夕此夕金台岁又除爆竹屡喧清坐久梅花初献半酣余春回蓟北看新厯家在江南忆逺书奏赋末能叨扈跸独怜多病似相如
　　居庸叠翠
　　重闗深锁白云收天际诸峰黛色流北枕龙沙通絶漠南临凤阙壮神州烟生睥睨千岩晓露湿芙蓉万壑秋王气自应成五色龙云长傍日边浮
　　章江晓渡
　　月落西山欲曙天渡头人语古城边钟声杳霭临江戍帆影参差隔浦船防处蘼芜深夕露万家杨柳亸晴烟年年过客频来往谁向东流叹逝川
　　投书渚
　　争传皂葢赴洪州锦字泥缄托去舟懒与世人通契濶任随流水自沈浮万金杳杳沦波底一棹翩翩出石头却笑空函犹自达当时谁作置书邮
　　澹台墓
　　闻道南游竟不回城门题字有澹台楚乡耆旧留遗迹鲁国衣冠识俊才庙貌千年存爼豆旅坟三尺翳蒿莱斩蛟毁璧真奇事青简流传莫谩猜
　　葛仙坛
　　片石空余断藓青何年飞佩入苍防岩前花发春长在涧底泉流洞不扄寳鼎红光藏秘药玉林龙气防仙经悬知此地修真者时扫寒云夜礼星
　　美安州知州刘孟雍借掌龙谿
　　拜命曾闻领一州邑民今喜冦恂留枫宸晓双鳬去花县行春五马游山郭烟岚长满市海天风雨逈疑秋悬知劝课耕桑日处处儿童识故侯
　　杨州东闗和王修撰时彦韵
　　翠羣红袖坐调笙一曲娇歌万里情二十四桥春水绿兰桡随处傍花行
　　忆别
　　一家去住两闗情行李萧然又出京记得别时寒食后断烟残雨石头城
　　酒家
　　酒幔临津口垆头劝客频云鬟当暮整别有泊舟人
　　湖上
　　侬家湖水上水绿照蛾眉自惜容华好年年怨别离













　　石仓歴代诗选巻三百五十
　　钦定四库全书
　　石仓歴代诗选巻三百五十一
　　明　曹学佺　编
　　明诗初集七十一
　　李时勉【名懋以字行安福人】
　　乘化室为晏佥事彦文赋
　　蛰虫坯户隙寒雀入海底丹砂炼无方安得长不死荫防陌上花飘忽随流水浮云知所归飞蓬逐风起吾生亦何为乘化如脱屣愧彼孟尝君空悲灌门子
　　耕乐
　　守拙不用世独分山中居原田绕林麓自能把锄犂春耕秋始获食力宁厌劬种桑南陌上放犊东方隅蚕丝如有望槖粟亦有储上以输官税下以给妻孥俯仰皆无匮取适不愿余鸡豚满眼前酒熟焉用沽兴至时一酌隣舍更相呼酡来忘日夕击壤歌唐虞
　　送王御史贵庄
　　高堂何崔嵬翠柏相蔽亏柯叶郁亭亭凌寒发华姿于时送君去台树生光辉清风吹别袂旭日明绣衣晴云逐高葢逺见羣鸟飞玉骢带秋色白简肃霜威謇谔古言路不负夙所期文才更谁似氷蘖谅自持行矣保终誉以慰长相思
　　元夕后一日士旸开宴王侍读宅得绩字时亲朋毕防密雪骤至意洽情真不觉至醉浩然成咏
　　至兹暖律回况尔值元夕良辰得休暇胜赏随所适故人有高致开宴借幽僻荣回西城隅敞王猷宅虽微山谷游而絶尘俗迹列坐尽英贤谐笑有狂客密雪忽飘洒中庭皓盈积醉来不知寒清光满瑶席
　　金华陈氏宗逺嘉防堂
　　胜地敞华构前峙金华岑经始谅由昔踵武还自今楚楚堂中人逍遥遂闲心良辰啓芳燕欢防情何深酌以金缶巵奏以绿绮琴载歌伐木诗雍雍有遗音芝兰斁余馥桃李敷繁阴永言继前烈因之播清吟
　　志喜诗为南康守林士敏赋
　　四海际开运圣明日清穆台鼎列硕彦外治资明牧自非龚黄俦空怀苍生毒伊人抱奇才一麾守南服抚字忘勤劳徳礼反淳朴雨露晓已濡怨恣去何速持诚销金石修文弭灾酷果然惬所祈亦以谐素欲翔鸾集官署蝗销秀嘉糓岂伊感化工信乃征明淑清芬播以遥循良邈方续愧兹樗散材敢讽弦歌曲
　　江南曲送王太守
　　江水清见底江风吹浦莲呉儿荡轻桨采菱长江边回舟指皂葢望望遥相连龄歴千岁鹤髪垂两肩今人重五马古人重一钱悠悠江南路沿洄波上船白日苦易短莫言行路逺
　　送吕佥事升堂
　　朔风吹乔林落叶声萧条防鸿飞不度骢马行独骄绿衣带恩光赤日丽层霄鸣佩别双阙驱车上河桥严冬气已厉送君寒逾饶恋别蓟城酒聊以永今朝
　　扶风窦滔妻苏氏陈留令武公苏道贤第三女也年十六嫔于窦氏滔时为苻秦秦州刺史有能名为坚所器重后以事忤坚谪戍河西之炖煌及坚取晋襄阳择所守者莫逾于滔复起滔拜安南将军镇襄阳始滔有宠姬赵阳台善歌舞滔甚爱之私于他所苏氏侦知之求而加棰楚焉滔颇恨之而阳台又媒蘖苏氏短而防之滔由是情好日疎暨滔赴襄阳邀苏氏与俱恨忿不从滔遂携阳台以往絶苏氏不复与通音问者久之苏氏防防无所适且悔恨不得以伸其思遂织锦为回文累数百言遣家僮编出鬻之期至滔所欲以感动其意滔览之不释手者数日乃得探其忧郁之情而悲伤焉遂逐阳台之闗中具车从迎苏氏至汉阳恩爱益笃于初好事者或绘为图以传于今吾友黄君卓以示余余感夫世之人或防邪以害正被谤以自屈者曾不如苏氏之善相滔之能悟而由其正也特为赋诗七首以逹其云苏氏名蕙字若兰连波右将军于真之孙朗之子也诗凡七首相续以成文云
　　深闺有思妇惨凄亦何为容华不自惜独理流黄机言将成匹帛多裁游子衣衣新忽变故恩爱从此衰以兹殷勤意翻作长恨辞
　　兰茝被幽畹桃李媚春阳新昬结绸缪鞶衿散芬芳弃置父母欢婉娩君子傍白日丽朝彩朗月澄夜光矢心以相顾愿为鸳与鸯
　　西墅起高台迢递凭云岑中有娇艶女当窗弄清音音容荡以肆居然变同心鱼目夺明月防口铄黄金不见冀中馌恻怆扊扅吟
　　髙车拥旌斾辉映汉江曲富贵一朝异窈窕辞别屋言笑落日迟浩歌湘水绿山川不可逾安得遥相逐佳丽诚足珍凉薄难见录
　　滔滔江汉流到海不复返千里得所归中复厌婉娩在昔枉绥授驾言不辞逺谁知三周御却道羊肠坂芬芳空自持白日忽以晩
　　昧旦不能寐揽衣起徬徨织缣与织素谁复知短长咫尺组幽思回还遂成章缄之戒僮御欲以寄逺方宛转述苦志敢期昔所伉
　　别久意恒亲览辞念愈结巾车适千里倐忽已超越鸣琴谐古调恩爱感离濶夙心谅所负慙叹对明月睠言固终始皓首以相悦
　　挽倪郎中维哲
　　故人忽遗荣往迹不可求暑雨洒高柳飒然凉如秋飞鸟为我悲停云为我愁行道亦凄恻情谊况绸缪感怆念畴昔泪下焉能收
　　画马篇
　　望昔曾骑天廐马白日从龙自天下腾空薾影度阴山回响方看汗流赭防回逐虏沙碛中振鬛长鸣驻翔风倐来忽往若惊电冲羣一出万马空归来共喜脱羁靮放牧荒郊谁复惜还想当年出塞时朝薄扶桑暮西极谁言潦倒筋骨衰余力犹堪一战施岂比驽骀空饱粟伏枥长闲无所为
　　邯郸烟树送朱珏叅议归河南
　　邯郸古城人到稀碧树苍烟入翠微烟深草绿无行处树底游人归去迟东风吹云忽飞雨千树万树花争吐紫霄云断落山青一望嵩高在何许前年骑马过城西记旧路今不迷春深柳市看人醉日出桑林闻鸟啼邯郸人家多卖酒且上高楼呼一斗豪来不用谪仙人半酣落笔许千首遥指邯郸送客行滏阳西望洛阳城紫薇花底一回首云树相思无限情
　　岩岩亭送陈叅政归山东
　　岱宗磅礴不可拟翠色横秋防千里峭石巉岩倚天外孤亭屹立当山趾亭前芳草没路岐古砌荒凉苔藓滋幽花拂槛无人采独鸟时鸣听者稀晨露浴日千峰紫一杯遥见沧溟水升元观里晓钟闻岱岳祠前白云起圣贤大道谁不由乾坤阖辟同周流泰山气象偶为喻谁遣名亭独此留君去薇垣有闲日随处登临访遗迹想得凭栏一望余怀古清吟兴何极
　　仲昭竹为韩侍御题
　　渭川一千亩此地两三竿盛夏那知暑隆冬亦傲寒清阴连野外翠色上云端不是全高节如何耐久看
　　东郭草亭宴集
　　名园初过雨春气晓来和一径浓花发满庭芳草多尊罍留上客丝竹间清歌还説欢娯少相期更一过
　　李处士挽诗
　　不见柴桑客黄花空自香江通张翰宅人识郑公乡三径余芳草孤坟惨白杨秋风谷平里寒月夜凄凉
　　送积中上人归天竺
　　承恩辞北阙飞锡返东林柳带天边雨松回岩际阴谈空青嶂晓戒腊白云深坐对湖中月能忘去住心
</div>
    <div class="pagination">
<a href="石仓历代诗选_page626.html">上一页</a><span>...</span><a href="石仓历代诗选_page622.html">622</a><a href="石仓历代诗选_page623.html">623</a><a href="石仓历代诗选_page624.html">624</a><a href="石仓历代诗选_page625.html">625</a><a href="石仓历代诗选_page626.html">626</a><span class="current-page">627</span><a href="石仓历代诗选_page628.html">628</a><a href="石仓历代诗选_page629.html">629</a><a href="石仓历代诗选_page630.html">630</a><a href="石仓历代诗选_page631.html">631</a><a href="石仓历代诗选_page632.html">632</a><span>...</span><a href="石仓历代诗选_page628.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
