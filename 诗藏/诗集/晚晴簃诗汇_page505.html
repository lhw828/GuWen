<!DOCTYPE html>
<html>
<head>
    <meta charset="UTF-8">
    <title>晚晴簃诗汇 - 第 505 页/共 633 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚晴簃诗汇 - 第 505 页/共 633 页</h1>
    <div class="content">　　范忠贞公铜印歌和黄再同
　　红螺山高郁灵秀，太傅勋名在宇宙。入关一书赞皇图，功比萧何出其右。令子起家甲乙科，循声两浙腾讴歌。闽疆建节澄吏治，猰貐磨牙生风波。羁囚暗屋陷罗网，尽室岂有污奸党。同时更有锡山嵇，慷慨捐躯世无两。佩印流传历有年，觐公款识刀法全。莫问秦镌与汉制，铜章夜夜光烛天。呜呼！信国砚，苏卿节，木魅山精不敢齧。不然印何累累绶若若，一寸顽铜乌足说。去岁探奇在洛阳，克绅方印曾评量。今春拜识范公印，忠义千秋相颉颃。黄君嗜古得精意，吾庐碧血存天地。辟邪作纽光斓斑，上有忠臣姓名字。君不见商银涂金剧有情，摩挲朱记到儒生。三藩事往二百载，至今人说范忠贞。
　　黄遵宪
　　黄遵宪，字公度，嘉应人。光绪丙子举人，历官湖南按察使，候补三品京堂。有《人境庐诗草》。
　　寓汕头旅馆寄怀梁诗五
　　策策秋声木叶乾，百端萧瑟入心肝。颠风断渡铃能语，古月悬天镜独看。未到中年哀乐备，无多同调别离难。巡檐绕室行千遍，刚对孤镫又倚阑。
　　海行杂感
　　稗瀛大海善谈天，丱女童男远学仙。傥遂乘桴更东去，地球早辟二千年。
　　青李黄甘烂漫堆，蒲桃浓绿泼新醅。怪他一白清如许，水亦轮回变化来。
　　中年岁月苦风飘，强半光阴客里抛。今日破愁编日记，一年却得两花朝。
　　星星世界遍诸天，不计三千与大千。傥亦乘槎中有客，回头望我地球圆。
　　家书琐屑写从头，身在茫茫一叶舟。纸尾只填某日发，计程难说到何州。
　　温则宫朝会
　　万镫悬耀夜光珠，绣缕黄金匝地铺。一柱通天铭武后，三山绝岛胜方壶。如闻广乐钧天奏，想见重华盖地图。五十余年功德盛，女娲以后世应无。
　　寄怀左子兴领事
　　古人材艺今俱有，却是今人古不如。十载勋名辅英簜，一家安乐寄华胥。头衔南岛蛮夷长，手笔西方象寄书。闻说狂歌敲铁板，大声往往骇龙鱼。
　　登巴黎铁塔
　　拔地崛然起，崚嶒矗百丈。自非假羽翼，孰能蹑履上。高标悬金针，四维挂铁网。下竖五丈旗，可容千人帐。石础森开张，露阙屹相向。游人企足看，已惊眼界创。悬车倏上腾，乍闻辘轳响。人已不翼飞，迥出空虚上。并世无二尊，独立绝依傍。即居最下层，高已莫能抗。苍苍覆大圜，森芒列万象。呼吸通帝座，疑可通肸蚃。自天下至地，俯察不复仰。但恨目力穷，更无外物障。离离画方罫，万顷开沃壤。微茫一线遥，千里走河广。宫阙与城垒，一气作苍莽。不辨牛马人，沙虫纷扰攘。我从下界来，小大顿变相。未知天眼闚，幺麽作何状。北风冰海来，秋气何飒爽。海西数点烟，英伦郁相望。缅昔百年役，裂地争霸王。驱民入锋镝，倾国竭府帑。其后拿破仑，盖世气无两。胜尊天单于，败作降王长。欧洲古战场，好胜不相让。即今正六帝，各负天下壮。等是蛮触争，纷纷校得丧。嗟我稊米身，尫弱不自量。一览小天下，五洲如在掌。既登绝顶高，更作凌风想。何时御气游，乘球恣来往。扶摇九万里，一笑我其傥。
　　孙诒燕
　　孙诒燕，字叔芑，瑞安人。光绪丙子举人，官内阁中书。有《望益斋诗存》。
　　随侍止叟伯父谒孝陵和作
　　紫金山势郁崔巍，胜国幽宫冷翠微。石兽宵寒颓阙在，铜驼草长故宫非。江东无复锺王气，泗上由来有布衣。麦饭一盂何处觅，西风落日怅魂归。
　　何廷俊
　　何廷俊，字少仙，号潜园，昆明人。光绪丙子举人，历官河南彰卫怀道。有《潜园诗草》。
　　丁巳正月二十日香山生日集十发盦用香山喜入新年韵分赋
　　摇落关河几旧臣，新年诗酒过中旬。移情海水曲中趣，照眼花枝劫外身。洛社衣冠追往事，长沙风景聚骚人。斋名天鹿瓶梅吐，好访桃源洞口春。
　　任锡汾
　　任锡汾，字逢辛，晚号拙叟，宜兴人。光绪丙子举人，历官四川川东道。有《拙叟诗存》。
　　宜兴西北郭先彦升公钓台遗迹
　　文章江左溯萧梁，负郭长流五马芳。虾虎旧城曾保障，蛟龙潜迹此贤良。遗徽远接袁公社，余荫遥攀召伯棠。终是南洲风俗美，永留故址历沧桑。
　　李作霖
　　李作霖，字雨人，上元人。光绪丙子举人，直隶候补道。
　　旅感
　　鸡胶胶，秋风长。鸡喈喈，天欲霜。机声轧轧篝火光，跂愁织女星窥窗。弄寒芒，明河耿耿夜未央，锦衾角枕横空床。空床徬徨，风凄夜凉。双心一袜，妾心君裳。
　　王仁东
　　王仁东，字刚侯，号旭庄，闽县人。光绪丙子举人，历官江苏候补道。有《完巢剩稿》。
　　春意
　　逝水韶光盛会难，乍晴乍雨意阑珊。篱边堆雪梅初落，墙外余霞杏又残。社酒可赊思共醉，春衣欲试怯轻寒。胜游已爽郊坰约，万紫千红眼倦看。
　　愚园过洪鹭汀故居感赋
　　凄凉重过故人庐，苦茗浇胸郁不舒。昼静名园游客少，天寒老树著花疏。别来君竟长眼去，乱后吾犹短发梳。旧雨晨星寥落甚，凭阑春色满庭除。
　　佚题
　　胡汉恩知自浅深，莒敖往事久沈吟。钱王独义罗昭谏，不以唐亡有怨心。
　　书怀寄伯姊
　　少年已去老今来，一事无成亦可哀。客里更逢寒食节，八年不见墓门梅。
　　李恩祥
　　李恩祥，字吉珊，河内人。光绪丙子举人，官济宁知州，署莱州知府。有《宜庐诗草》。
　　观海
　　到此我方信，江河一勺多。楼通三岛路，日浴五更波。风雨孤帆远，乾坤万象罗。侧闻天使下，且住问鼋鼍。
　　乙春大侄来济感赋
　　池草尚生春，行吟梦不真。空教予有泪，转望汝成人。乡里能安分，亲朋不笑贫。西畴将有事，行矣莫因循。
　　红豆
　　小雨霏霏种未迟，春风门外易成枝。祇嫌坐少江南客，惹起相思合寄谁。
　　夏槐
　　夏槐，字廷弼，号午庭，广济人。光绪丙子举人，官金山知县。有《绿隐堂诗钞》。
　　有怀
　　料峭北风劲，烟尘殷远天。长亭斜日路，残垒暮山边。季子裘原敝，相如病可痊。有怀占梦数，心共客旌悬。
　　柯培鼎
　　柯培鼎，字岐甫，平湖人。光绪丙子举人，官福建盐大使。有《榕游草》。
　　舫庐
　　妙趣闲从物外寻，舫庐幽寂傍寒浔。桂移新种含生意，兰蕴孤芳待赏音。楼角远山都到眼，枝头好鸟亦知心。年来诗力惭消退，敢效南阳《梁父吟》。
　　何之鼎
　　何之鼎，字咏华，平湖人。光绪丙子举人，官乐清训导。有《青琅玕馆诗钞》。
　　幽居
　　露冷虫声急，风高雁影微。江淹空有恨，王粲竟无依。枯树淡诗思，寒潮流夕晖。篱边开野菊，晚节著芳菲。
　　李辅燿
　　李辅燿，字幼梅，号定叟，湘阴人。光绪丙子副贡，浙江候补道。有《玩止水斋遗稿》。
　　晚兴
　　高阁凭临久，残阳度树西。绿涵池水定，红压野云低。鸟为投林乱，蝉因惮暑嘶。夕凉招未得，散发卧兰畦。
　　子玖斋中夜话
　　璋分玦判各天涯，又踏长安道上花。可奈流年惊逝水，偶然小聚笑搏沙。深谈覆手难为别，凉漏催人转忆家。剩有多情明月在，照侬归路影横斜。
　　徐敦仁
　　徐敦仁，字爱杉，吴县人。光绪丙子优贡，官贵谿知县。有《日损斋集》。
　　游废寺
　　草长数丈高于人，病僧如丐出应门。金刚身坏树生腹，蝙蝠乱飞疑黄昏。浮云盛衰爽若失，散愁惟有杯中物。醉后狂歌声如龙，吓倒门前米汁佛。
　　苦热
　　火龙赩赫蟠晴穹，煎<火刍>万类薰爞々。我时惮暑不敢出，终日枯坐如痴聋。解衣盘礴成裸国，束发髻紒犹儿童。屋中灼烁尚有然，何况陇畔耕田农。昔我绝塞居蠮螉，号寒所苦惟隆冬。盛夏无事竹簟展，卓午尚可绉絺蒙。颇笑南北殊气候，赤帝怕度关山重。今来此地作热客，逭暑无术增烦衷。因思世事有反覆，盈虚消长情难同。昔如文物聚上国，被服儒雅多雍容。今如扰攘值摽季，戈戟驰突相撞冲。秦法烦苛汉宽大，如环无端相始终。物理乘除类如此，胸中冰炭终无庸。
　　经沙陀作
　　一旅勤王卷甲趋，竟能杀贼入冤句。李花又结他家子，蒲草重生只眼苻。徐勣有功还赐姓，孙坚生子实开吴。摇鞭閒向沙陀过，犹见鸦军日暮呼。
　　过峡
　　奔流直下下牢关，峡束重重探百蛮。峰峻石穿天上路，滩高浪滚雪中山。人同虎豹分崖住，身与蛟龙夺命还。深夜一镫照孤睡，瓮头人鲊梦刀环。
　　峡中当无滩处舟行亦平喜作
　　漫言三峡皆奇险，亦有平漪百里余。沙软客行江底路，日斜人钓石中鱼。酒斟琥珀浇愁垒，窗拓琉璃读异书。一样客怀差可喜，小诗自写滴蟾蜍。
　　谢章铤
　　谢章铤，字枚如，福建长乐人。光绪丁丑进士，官内阁中书。有《赌棋山庄集》。
　　宿小金山塔院
　　夜气当楼白，高天易得秋。星争渔火出，风挟海云流。军府方多事，烟波有古愁。应怜一樽酒，抚髀欲何求。
　　自题听泉图
　　潺潺一片去何之，此意苍茫独坐知。至竟清流成底事，在山遥想出山时。
　　感怀漫书
　　山阳宿草怨飘蓬，瘦日无光泣雁鸿。九死人间惟我在，万夫意气为谁雄。岂知刘向还青眼，更觉黄滔有古风。遂使西州门外路，铜弦重唱大江东。
　　鸾鹤无声天际来，海边骏风久蒿莱。郑虔苜蓿嗟何极，杨仆戈船事愈哀。宫府谁关天下计，山川苦忆古今才。飘零文字犹如许，崔蔡应知泣夜台。
　　许米友墨迹
　　紫藤庵中紫藤花，中有仙人凌紫霞。桑海归来散白发，瓣香遥礼玉皇家。九州破碎无完土，夜夜菴前急风雨。何处高歌不鬼神，暮年噩梦犹龙虎。一纸盘拏泪滂沱，似此人间可奈何。青山大是无情物，金陵王气惊销磨。独立掉头不得意，槎桠肝肺凄凉字。九死终归平远台，才名三绝成何事。箕尾无光风萧萧，想君掷笔吟《大招》。我读君诗青衫湿，石头又报烽烟急。
　　悲秋吟
　　天地忽而变态兮，日月黯春无色。登高望远而踌躇兮，哀百年于顷刻。山川既以破碎兮，路迢迢而莫能止。风何为而狂吹兮，云阴阴其屡起。乔松憔悴而竟折兮，嗟兰桂其将谁恃。凤凰逝而千里兮，怆燕雀之相视。九疑惝怳其何处兮，吾将企苍梧而望之。斮斑竹而不使生兮，祝二妃之长无恙也。
　　孤花
　　一点芳心尚未残，亭亭独立俯雕阑。金铃十万春如海，忽觉人间位置难。
　　题黄九烟集后
　　兰芷不芳已千载，九疑云雨悲真宰。黄公崛起读《离骚》，把臂灵均出桑海。烈皇被发上钧天，辛苦宵衣十七年。几辈榜花书淡墨，何人大树画凌烟。黄巾白棓纷流涕，苦李枝高压门第。钜镇告身归命侯，孱王闰位奈何帝。银鱼金碗委山丘，汗漫安能更九州。阆风殿下万言策，白玉楼中五月秋。飘零且看扬州月，燕子春镫梦瑶阙。法曲犹弹得宝歌，新诗久痛《无家别》。神仙才子半荒唐，万事苍天付渺茫。牛马随人充下走，芙蓉无地礼东皇。青蝇作客供凭吊，黄鹤相逢莫嘲笑。偶传六义向秋波，可有一戈挥夕照。南国是时总可哀，群公声价凤凰台。谯周家世修降表，庾信关山逞赋才。白下登高独回首，斑斑竹子湘江口。三户销沈博浪椎，一痴烂醉兰陵酒。萧疏华发忽心惊，老死何颜入北京。愿从陈继称同调，不逐归庄浪得名。墓铭手写归何处，解脱应骑箕尾去。北渚风凄吊屈辰，西堂梦冷伤嵇句。平生嫚骂眼谁青，刍狗幽斋一客星。且署头衔前进士，忍抛脚色小朝廷。素冠永谢流离子，七十二湖清若此。宋玉重来赋《大招》，彭咸相见应狂喜。崛健人间略似人，百年养士有孤臣。骚魂呜咽指薇蕨，话罢庚寅话甲申。
　　过谏草堂怀张亨甫年丈
</div>
    <div class="pagination">
<a href="晚晴簃诗汇_page504.html">上一页</a><span>...</span><a href="晚晴簃诗汇_page500.html">500</a><a href="晚晴簃诗汇_page501.html">501</a><a href="晚晴簃诗汇_page502.html">502</a><a href="晚晴簃诗汇_page503.html">503</a><a href="晚晴簃诗汇_page504.html">504</a><span class="current-page">505</span><a href="晚晴簃诗汇_page506.html">506</a><a href="晚晴簃诗汇_page507.html">507</a><a href="晚晴簃诗汇_page508.html">508</a><a href="晚晴簃诗汇_page509.html">509</a><a href="晚晴簃诗汇_page510.html">510</a><span>...</span><a href="晚晴簃诗汇_page506.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
