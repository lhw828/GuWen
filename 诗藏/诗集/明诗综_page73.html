<!DOCTYPE html>
<html>
<head>
    <meta charset="UTF-8">
    <title>明诗综 - 第 73 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗综 - 第 73 页/共 242 页</h1>
    <div class="content">　　元玉字廷玺清流人成化辛丑进士有古崖集
　　次龙门衞作
　　龙门闗外龙门衞元是纷纷狡兎场今日草枯蕃马瘦将军稳卧緑沈枪
　　王　敞【三首】
　　敞字汉英南京锦衣衞人成化辛丑进士厯官太子少保兵部尚书赠太子太保
　　渡大同江和董内翰
　　浿水元归海山城半入江春潮翻石壁飞雨打船窗作赋才谁健凌云气未降济川输董相不日看经邦
　　【诗诂宫保与董文僖越同使朝鲜迭相唱和而诸诗苍老颇胜董公】
　　登浮碧楼
　　山阁凌空起孤云挟雨飞好花临驿路小艇占渔矶石磴斜通郭烟邨半掩扉主人留客意薄暮肯言归
　　过箕子故城有感
　　栁暗荒城水满渠防家门巷带邨墟井田己废千年后故垒曽经百战余果下更无三尺马盘中时有八梢鱼遗封旧墓知何在试一停车问象胥
　　方　向【一首】
　　向字与义桐城人成化辛丑进士授南京戸科给事中以言事谪多罗驿丞后官至琼州知府有素亭集
　　桃源道中
　　桃源西望是辰州两境中分五置邮征斾影随红树没断桥水带夕阳流闗山迢递孤臣路风物凄凉满地秋半世飘零竟何事独骑瘦马重囘头
　　侯　直【一首】
　　直字公绳松江华亭人成化辛丑进士厯官广西参议
　　夜集送杨君谦
　　马蹄日日走红尘自怪微官系此身沧海烟波无限好未归真是不如人
　　郑　瑗【一首】
　　瑗字仲璧莆田人成化辛丑进士官郎中有省斋集
　　独不见
　　东飞伯劳西飞燕我所思兮独不见嵗云莫矣多霜霰日月推迁髪变防防处廓谁与邻髙山无蹊河无津车粼粼马駪駪车马纵横徧城闉独不见意中人邵　宝【六首】
　　宝字国贤无锡人成化甲辰进士知许州入官戸部厯郎中出为副使以副都御史总漕江北再起巡抚贵州陞戸部侍郎终南礼部尚书卒谥文庄有容春堂前后集泉斋勿药集【李賔之云国贤集该括情事摹写景物极所欲言而无冗字长语　王济之云国贤古诗有魏晋之风师其意不师其辞兴寄闲逺体裁简重　林待用云国贤根干宋儒标致秦汉庄以洁和以平纡徐容与辨博而不肆　浦文玉云先生诗谨重精纯得诸宋雄浑森严得诸唐尔雅深厚得诸汉钟伯敬云空同出天下无真诗真诗惟邵二泉耳】
　　【诗话二泉诗如平原弥望虽尽剪其荆蓁惜少芳华可采】
　　三一亭诗为俞吏科作
　　暇望西冈亭我怀栾共子有言感予衷千载犹仰止生三事之一谁能不由此出为升堂由入为趋庭鲤廊庙复江湖苍生共忧喜俯仰天地间念念何时己所不尽吾心有如此溪水
　　水北山庄图歌
　　近来善学孟端画眼中吾许张临湘临湘病后作此幅树色惨澹山苍苍水北山人好事者要我题诗惠泉下秋林逝矣不可招临湘临湘亦其亚菊有黄华夜榻深长吟偶坐吾玉林樽前击节兴未巳谁能和以无琴听松庵里庐山壁少日相看眼双碧酒酣且作山人歌莫向山僧问畴昔
　　夜坐有怀浦文玉
　　哭子身仍病怀君我亦伤江湖秋欲老风雨夜初长鹤梦芜汀逺蛩声草砌凉蒹葭空独赋愁絶不成章
　　鸡鸣山
　　钟山西引一峰髙云磴盘纡步不劳画里楼台自钟鼔望中城市有林皋江流入海初奔放世路怀人更郁陶却倚崔嵬发长啸松风何处起秋涛
　　盂城即事
　　盂城驿前吟夕阳髙邮湖上好秋光红分防萏初经雨緑满蒹葭未受霜逺浦有波长浴鹭近隄无路尚垂杨南来时见吴江櫂却倚船窗问故乡
　　乞终养未许
　　乞归未许奈亲何帝里风光梦里过三月春寒青草短五湖天逺白云多客囊衣在缝犹密驿骑书来字欲磨圣主恩深臣分浅百年心事两蹉跎
　　乔　宇【六首】
　　宇字希大山西乐平人成化甲辰进士授礼部主事转吏部厯贠外郎中迁太常少卿光禄卿陞戸部右侍郎迁左侍郎出为南京礼部尚书改兵部寻拜吏部尚书加少保兼太子太保卒谥庄简有克蒙稾【王元美云乔希大如汉官出临逺郊亦自粗其威仪诗话庄简诗有防槩当时与边李实为唱和交顾华玉叙其纪行之作谓正者凖雅则奇者抉幽险是不特功存社稷亦风雅之领袖也】
　　送瓮山偶遇潘南屛
　　朝日散林薄钟声出翠微青山面湖立白鸟背人飞胜地不常有幽期能久违防逢髙士话相对欲忘归
　　秋风亭下泛舟
　　荒亭寥落野云空汉武雄才想像中箫鼓横流【一作应声】开画鹢帆樯飞影动晴虹山分秦晋羣峰断水入河汾两派通少壮几时还老大不堪【一作须】囘首叹秋风
　　登大同城楼
　　东南山势绕皇都西北楼髙眺望孤荒碛平沙连塞逺片云寒雁入空无长城万里卑秦筑文徳千年仰舜敷今日北门谁锁钥受降城外尽舆图
　　幕府山
　　说着看山兴欲飞湖西双迳踏霏微宁辞九日登髙防况是诸军奏凯归林外钟声开宿霭江头帆影送斜晖亦知欢防何终极霜露休敎上客衣
　　怀张南园
　　六诏山川万里余秋来长恨赋离居雁归不过衡阳去何处逢人好寄书
　　寄刘南坦司空
　　江上青山多白云秋来离思日纷纷别来拟鼓中流櫂采得芙蓉一赠君
　　蔡　清【一首】
　　清字介夫晋江人成化甲辰进士厯官南京国子监祭酒卒赠礼部侍郎万厯中诏特祀于乡追諡文庄有虚斋文集【林见素云介夫诗文别出体格掖人心而系名敎卒泽于仁义道德粹如也】
　　别邹汝愚谪雷州吏目
　　识君未三月别君遽万里吾岂小丈夫泪落不能止【范遵甫云言简意长】
　　王云鳯【三首】
　　云鳯字应韶辽州和顺人成化甲辰进士除礼部主事劾太监李广下狱降知州陞陜西提学佥事厯副使按察使召为国子祭酒以右佥都御史巡抚宣府有博趣斋稾
　　【诗诂虎谷与王恭襄乔庄简齐名号河东三鳯颇留意吟咏】
　　古意
　　中夜有所思所思君不知春风吹露草秋风吹霜枝所以别离人悠悠负心期别离非所惜年华难再得只恐君来时妾巳无顔色顔色既己非君宁无叹息
　　送孟仲平陜西屯田佥事
　　玺书初下建章宫诸将边隅己望风秦甲连营金窟北汉屯分亩玉闗东山薶冻雪侵云白水落寒岩绕涧红闻道西羗今欵塞莫留魏尚久云中
　　送客
　　春湿蒸云雨散丝飘飘游子别离时愁看陌上青青草送尽行人总不知
　　储　巏【七首】
　　巏字静夫泰州人成化甲辰进士授南京吏部主事厯郎中改北司考功陞大仆寺少卿进本寺卿转都察院右佥都御史厯戸部左右侍郎改吏部卒谥文懿有駉野柴墟二集【顾华玉云公言冲澹沈郁兼晋唐之风】
　　【诗诂文懿掉鞅词场与杨君谦徐子仁杜柽居衿契君谦尝题扇寄之文懿爱惜缄题字未开视也一日子仁柽居过出扇作画文懿因题诗寄君谦云为惜缄题入手迟清风千里故人思画成一事知还欠封寄江南乞写诗亦艺林韵事也李献吉叙倡和诗云予承乏郎署所与倡和则扬州储静夫赵叔鸣无锡钱世防陈嘉定秦国声太原乔希大宜兴杭氏兄弟彬州李贻教何子元慈谿杨名父余姚王伯安济南边庭实其后又有丹阳殷文济苏州都元敬徐昌谷信阳何仲黙其在南都则顾华玉朱升之其尤也当日倡和文懿实居其首及李何教行执政欲加摈斥文懿以文章复古为国家元气极其扶植得不倾防风雅蔚兴斯人攸頼今之论诗者鲜及之论世者所当表微也文懿卒于南都在正德癸酉后三年归柩海陵攒于墓舍丁丑将啓视棺上生黝墨成绘画文具画家皴染之法前则奇石枯松旁出二篠茎叶咸备左则梅株夭娇梢着数花右如左而树枝差短其文深入木理四方来观诧为神异华玉为作灵征记此事甚怪近灵夀传去异撰有明异丛宝应刘禹峰撰史外丛谭探幽索隐独此未载故附识之】
　　席上赋史巽仲归云洞
　　悠扬满洞中归来不知处晓起语农人春田夜多雨却问洞中云何时下山去
　　有怀
　　独坐谁为伴清謡夜不眠怀人千里共看月防回圎秦塞连云戍荆门下峡船归程那可料依旧析津年
　　春晦赠别
　　残春余几日欲去且相留脉脉难为别悤悤不自由天涯芳草路花外夕阳楼谁道文园客新来赋倦游病较芳时晚春含晦日阴晓钟人不寐旧雨客难寻院湿蛛丝重庭虚鸟迹深平明有幽事移竹满西林
　　大房金源诸陵
　　奉先西下乱山侵涧道回旋入暮林羊虎半存行殿迹莓苔尽蚀古碑阴秋山春水风流逺大定明昌徳泽深却是宣和解亡国穹庐黄屋岂初心
　　望岐沟
　　野水荒烟没断桥欲寻遗老问前朝不因书记班师奏未必岐沟定属辽
　　老米店有感
　　层氷一夕塞河记得携家己十年鲑菜灯前谁共饭月明行店一凄然
　　杨循吉【一首】
　　循吉字君谦吴县人成化甲辰进士除礼部主事以病乞归有松筹堂集
　　【诗话君谦官仪曹人目为颠主事每称病不出长官厌之人或劝之归赋诗云鄙人自从三月来腹心久已病痴瘕晨兴至午尚不食夜枕呻吟睡尤寡有人谓我病如此何不抽身向林野一闻此言即再拜谁有爱人如此者久知山水淡有味渐觉功名轻可舍乗今秋事天渐凉定买扁舟向南下遂疏请致仕沈启南闻其归赋诗云都门祖帐百花飞多见龙钟赋式微较取栁条千万折不曽送一少年归是时君谦年仅三十有一也其后康陵南巡为伶人臧贤所荐冠武人冠见帝应制赋打虎曲称防恒在御前填词与俳优杂处乃谋于贤请急放归其论诗曰诗不当以格律体裁为论惟求直吐胸懐实叙景象妇人小子皆晓所谓然后定为好诗其他饾饤攒蔟拘拘拾古人涕唾者亦木偶之假线索以举动者吾无取焉故其诗多俚近然如阳山大石一篇赋情傲兀用韵妥帖非读破万巻书不能作也君谦好蓄异书孜孜不及题书厨诗云吾家本市人南濠居百年自我始为士家无一简编辛勤一十载购求心颇专小者虽未备大者亦畧全经史及子集一一义贯穿当怒读则喜当疾读则痊恃此用为命纵横堆满前当时作书者非圣必大贤岂待开巻看抚弄亦欣然奈何家人愚心惟财货先坠地不肯拾断烂无与怜朋友有读者悉当相奉捐胜付不肖子持去将鬻钱又钞书诗云沈疾巳在躬嗜书犹不废毎闻有竒籍多方必罗致手録兼贸人恒辍衣食费往来绕案行防画劳指视成编亦艰难把玩自珍贵家人怪我癖既宦安用是自知身有病不作长久计偏好固莫捐聊尔从吾意是时呉中藏书家多以袐册相尚若朱性甫吴原博阎秀卿都元敬辈皆手自抄録今尚有流传者实君谦倡之也】
　　咏阳山云泉庵大石奉和诸公同游聮句之作
　　伟哉此阳山有石俟歌诵形将氷块截势与莲花共仰观一何髙登陟不可鞚鸟飞必徊翔云出自腾滃孤员外成峤空朗中含洞瘦如辟谷良清若食李仲深思殆天设乍至令人恐浓萝作垂阴寒泉滴为冻戴庵亦顚危携觞更交综耳脇或骈防勤拳时独送巍巍上少并森森下多从荒厓始谁开倒树谅非种在兹三吴间当以九鼎重崇岩借冠冕卑峦听提控劳呼猨固匿被压松堪讼曲躬始得门侧身还入衖拂苔劣容眠収乳兼资用志犹记秦余材曷遗禹贡立久气湿袍啸髙声答瓮论年越殷周言时晦唐宋一为佛者居永作游人奉病宜谧着史寐称抟养汞四方传不诬诸公评切中临谷足还酸乗巅目偏纵支颐讵厌看极口难竭讽凿手须腁鲸负背应痛东岱徒小鲁西华缪推雍悬磬风发鸣香炉烟结供曝沙伏灵鼋食冈停逺鳯是知隆拔羣所贵秀合众偷余殿容榱就隙亭阁栋枯防蔓穿窍长蛇舌撩缝轻盈受指弹玲珑脱泥壅芾拜本无忝羽撼争得动栽培稀尺闲构架靡寸空炎伏凉自生清秋月堪防林深必赖烛岚酷能作星光犹立芒龙吟殊叶防岭狮驯巳賔阜虎宁敢閧久嗟隔胜赏频劳落清梦即欲营终栖其奈懐微俸
　　鲍　楠【一首】
　　楠字良用歙县人成化甲辰进士官南京戸部员外郎有龙山集
　　舟中
　　野渡溶溶春水夕阳防防寒鸦欸乃数声何处行人一櫂天涯
　　祝　萃【一首】
　　萃字维贞海宁人成化甲辰进士厯官陜西提学副使有虚斋遗集
　　纪行
　　访旧指檇李櫂出武原谿亭午厯璵城燠焉如春熙舟人共裸裼爱此南风吹老夫厄篷栊黙坐心独疑云雨易翻覆变态不可知戒言避中流沿涯泝清漪屏翳忽四合飞亷骤如驰艗首屡低昻怒波扬其威所幸诞登岸危致樯檝摧顾彼邻舟人哀哉沈鸱夷古云行路难此语良不非相望不百里尚尔逢顚危而况千里程能保无崄巇裁诗纪所遭进退宜知防
　　费　宏
　　宏字子充铅山人成化丁未赐进士第一累官少师兼太子太师吏部尚书华盖殿大学士赠太保谥文宪有鵞湖摘稾
　　有感次韵
　　妖孽才消一战收犹烦禁旅扈宸游皇人纵有瑶池乐野老翻深杞国忧极北五云瞻帝座淮南千里候龙舟秋风忽漫悲揺落鸿雁嗸嗸在荻洲
　　【诗话文宪在康陵时以守正拒寕庶人此诗因南昌巳平而康陵犹南征而作也】
　　石　珤【八首】
　　珤字邦彦藳城人成化丁未进士改庶吉士授简讨厯修撰侍读学士迁国子祭酒陞南京吏部侍郎改礼部寻掌翰林院陞礼部尚书转吏部入直文渊阁进武英殿大学士加少保兼太子太保卒赠太保谥文隐更諡文介有恒阳集【李賔之云邦彦诗词皆中矩度而七言古诗尤超脱凡近众所不及　王元美云石少保如披沙防金时时见宝】
</div>
    <div class="pagination">
<a href="明诗综_page72.html">上一页</a><span>...</span><a href="明诗综_page68.html">68</a><a href="明诗综_page69.html">69</a><a href="明诗综_page70.html">70</a><a href="明诗综_page71.html">71</a><a href="明诗综_page72.html">72</a><span class="current-page">73</span><a href="明诗综_page74.html">74</a><a href="明诗综_page75.html">75</a><a href="明诗综_page76.html">76</a><a href="明诗综_page77.html">77</a><a href="明诗综_page78.html">78</a><span>...</span><a href="明诗综_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
