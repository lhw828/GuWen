<!DOCTYPE html>
<html>
<head>
    <meta charset="UTF-8">
    <title>全宋诗 - 第 9787 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9787 页/共 11672 页</h1>
    <div class="content">    九十人稀有，追欢尽橐金。
    犹嫌儿舞拙，不怕酒行深。
    寄鮳未垂训，设鸡先赏音。
    维舟橘花晚，雾雨噀前林。

叶适　张氏东园送王恭父得殿字
    燕鸿不相须，进趣自求便。
    余来君其馆，乃复当我饯。
    一春三月雨，亭树郁雾澱。
    絮重厄飞杨，花蔫堆紫茜。
    纵有百壶清，何能一笑遣。
    为郎昔同甲，四海初会面。
    凛然抱英特，霜宇抟温霰。
    雄辞推落笔，一语不可选。
    重来更纯粹，玉琢金就鍊。
    汉家阐道术，四达诏群彦。
    谈经石渠观，会议白虎殿。
    通方要归宿，立异岂夸衒。
    子行若微罪，天意委深眷。
    以其今固辞，可信非始恋。
    楚势宜绉絺，峡涨难短牵。
    回舟泊书林，及此未掩卷。

叶适　张提举挽词
    令祖亲扶日驭升，孙今喜复似翁清。
    恩波再入淮流满，信节初传岭外名。
    夏木千重添野趣，秋风三叠寄幽性。
    长年惯唱渔家纲，难听兹晨薤露声。

叶适　张总干挽诗
    长年官食旅边州，当路知音不自由。
    荐墨虽圆人已寂，半轮斜月返新丘。

叶适　章仙姑
    柏水为粮处疗饥，春江千里正逶迤。
    应知偃鼠归休地，不在神龙起蛰时。

叶适　赵成父筑亭上饶即用东里旧圃榜曰鱼计
    秦侨洛寓随南公，新条复欲无开封。
    亭名若有土断法，郑圃岂在章泉中。
    旧鱼遥应化龙去，今鱼且复波间住。
    人为鱼计鱼未知，今乐莫忘昔日悲。

叶适　赵路分挽词
    平生王孙忘太康，承家孝友更温良。
    鸿冥鹄举须言命，桂死兰摧不断香。
    古有失时堪恨惜，从今夸处取酬偿。
    佳城况遇朱公子，大旆高牙属令郎。

叶适　赵清叔挽词
    昔我共笔砚，知君贤弟昆。
    门邀百客醉，囊讳一金存。
    忽与钟声尽，长悲磬色昏。
    多年赵家府，销减惠王孙。

叶适　赵尚书挽诗
    材业将时偶，声名斗宠新。
    文昌留不住，大尹政通神。
    力说和戎好，从撩相国嗔。
    春花插秋鬓，还得自由身。

叶适　赵尚书挽诗
    江北江南曲，吟高许和同。
    相迎黄篾浪，失笑白蘯风。
    老病犹贫活，漂零各陨空。
    长怀洞庭橘，买宅傍墙东。

叶适　赵振文传借琉璃灯铺写山水人物一烛发明百巧呈露画师精妙者不能过
    古称净琉璃，物现我常寂。
    胡为自争妍，照耀出痕迹。
    坐有求心客，骇目不忍看。
    愿息终岁劳，留作袖手安。

叶适　赵振文在城北厢两月无日不游马塍作歌美之请知振文者同赋
    马塍东西花百里，锦云绣雾参差起。
    长安大车喧广陌，问以马塍云未识。
    酴醾缚篱金沙墙，薜荔楼阁山茶房。
    高花何啻千金直，著价不到宜深藏。
    青鞋翩翩乌鹤袖，严劳引首金蒋后。
    随园摘蕊煎冻酥，小分移床献春酒。
    陈通苗傅昔弄兵，此地寂寞狐狸行。
    圣人有道贲草木，我辈裁花乐太平。
    知君已於苕水住，尽日櫓声摇上渚。
    无际沧波蓼自分，有情碧落鸥偏聚。
    追农风光天漫许，抛掷身世人应怒。
    君不见南宫载宝回，何如赵子穿花去。

叶适　赵知府母齐安郡太夫人挽诗
    生死已无憾，杭人休泪倾。
    惟留不尽德，常动故乡情。
    霜净水方落，风高山转清。
    闲思与令子，幕府再同盟。

叶适　赵知县挽词
    僧馆经年学，书签尽日抽。
    空闻割鸡笑，不见化凫留。
    瘴月晓还落，蛮云冷未收。
    西华夜来雨，净洗一生愁。

叶适　赵子容任温州避开法终日看凹子而事自理又新廪储粮功利可传也为赋
</div>
    <div class="pagination">
<a href="全宋诗_page9786.html">上一页</a><span>...</span><a href="全宋诗_page9782.html">9782</a><a href="全宋诗_page9783.html">9783</a><a href="全宋诗_page9784.html">9784</a><a href="全宋诗_page9785.html">9785</a><a href="全宋诗_page9786.html">9786</a><span class="current-page">9787</span><a href="全宋诗_page9788.html">9788</a><a href="全宋诗_page9789.html">9789</a><a href="全宋诗_page9790.html">9790</a><a href="全宋诗_page9791.html">9791</a><a href="全宋诗_page9792.html">9792</a><span>...</span><a href="全宋诗_page9788.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
