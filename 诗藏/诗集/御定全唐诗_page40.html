<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 40 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 40 页/共 1083 页</h1>
    <div class="content">

　　御定全唐诗巻六
　　钦定四库全书
　　御定全唐诗卷七
　　宜芬公主
　　公主本豆卢氏女有才色天宝四载奚霫无主安禄山请立其质子而以公主配之上遣中使防送至虚池驿悲愁作诗一首
　　虚池驿题屏风
　　出嫁辞乡国由来此别难圣防愁逺道行路泣相看沙塞容顔尽邉隅粉黛残妾心何所断他日望长安女学士宋氏若华
　　贝州宋廷芬之问裔孙也生一男五女男独愚不可敎而五女皆警慧善属文曰若华若昭若伦若宪若荀若昭文尤髙且悉禀性贞素不愿归人欲以学名家贞元中竝召入宫帝与侍臣赓和五人者咸预髙其风操不以妾侍命之呼学士伦荀先卒自贞元七年秘禁图籍诏若华总领元和末赠河内郡君诗一首
　　嘲陆畅【云安公主下降畅为傧相才思敏捷应对如流六宫大异之畅呉音以诗嘲焉一云若昭作】
　　十二层楼倚翠空凤鸾相对立梧桐双成走报监门卫莫使呉歈入汉宫
　　尚宫宋氏若昭
　　穆宗拜若昭尚宫嗣若华秩歴穆敬文三朝皆呼先生进封梁国夫人诗一首
　　奉和御制麟徳殿宴百僚应制
　　垂衣临八极肃穆四门通【一作雍】自是无为化非闗辅弼【一作相】功修文招隠伏尚武殄妖凶徳炳【一作立】韶光炽【一作被】恩霑雨露浓衣冠陪御宴礼乐盛朝宗万寿称觞举【一作日】千年【一作官】信一同
　　尚宫宋氏若宪
　　宝厯初若昭卒若宪复代司宫籍诗一首
　　奉和御制麟徳殿宴百官【一作若荀诗】
　　端拱承休命时清荷圣皇四聪闻受諌五服逺朝王景媚莺初啭春残日更长命【一作御】筵多济济盛乐复锵锵酆镐谁将敌横汾未可方愿齐山岳寿祉福永无疆鲍氏君徽
　　鲍君徽字文姬鲍征君女善诗与尚宫五宋齐名徳宗尝召入宫与侍臣赓和赏赉甚厚存诗四首
　　奉和麟徳殿宴百僚应制【一作奉和御制麟徳殿宴百僚】
　　睿泽先寰海功成展武韶戈鋋清外垒文物盛中朝圣祚山河固宸章日月昭玉筵鸾鹄集仙管凤皇调御柳新低緑宫莺乍啭娇愿将亿兆庆千祀奉神尧
　　关山月
　　髙髙秋月明北照辽阳城塞迥光初满风多晕更生征人望乡思战马闻鼙惊朔风悲边草胡沙暗【一作昏】虏营霜凝匣中劒风惫原上旌早晚谒金阙不闻刁斗声
　　惜花吟
　　枝上花花下人可怜顔色俱青春昨日看花花灼灼今朝看花花欲落不如尽此花下欢莫待春风总吹却莺歌蝶舞韶光长【一作韶景长又作媚韶光】红炉煮茗松花香妆成罢吟【一作吟罢又作曲罢】恣游后【一作乐】独把芳【一作花】枝归洞房
　　东亭茶宴
　　闲朝向晓【一作晩】出帘栊茗宴东亭四望通逺眺城池山色里俯聆管水声中幽篁引沼新抽翠芳槿低檐欲吐红坐乆此中无限兴更怜团扇起清风
　　萧妃
　　萧妃武陵郡王伯良妃诗一首
　　夜梦
　　昨日梦君归贱妾下鸣机极知意气薄不着去时衣故言如梦里頼得雁书飞




　　御定全唐诗巻七
　　钦定四库全书
　　御定全唐诗卷八
　　南唐先主李昪
　　昪字正伦徐州人杨行密养为子以乞徐温初冒姓徐名知诰代温秉政受杨氏禅僭帝位諡烈祖传国三十九年诗一篇
　　咏灯【诗史云九嵗在温家作温阅之叹赏遂不以常儿遇之】
　　一防分明值万金开时惟怕冷风侵主人若也勤挑拨敢向尊前不尽心
　　嗣主璟
　　璟字伯玉烈祖子风度髙秀善属文谥元宗诗二首
　　游后湖赏莲花
　　蓼花蘸水火不灭水鸟惊鱼银梭投满目荷花千万顷红碧相杂敷清流孙武巳斩吴宫女琉璃池上佳人头【摭遗云识者谓非吉语】
　　保大五年元日大雪同太弟景遂汪王景逷齐
　　王景逵进士李建勲中书徐勤政殿学士张义方登楼赋
　　珠帘髙卷莫轻遮徃徃相逢隔嵗华春气昨宵飘律管东风今日放梅花素姿好把芳姿掩落势还同舞势斜坐有宾朋尊有酒可怜清味属侬家
　　句
　　灵槎思浩荡老鹤倚崆峒【古今诗话璟割江之后迁都豫章毎北望忽忽不乐作诗有此句】
　　苍苔迷古道红叶乱朝霞【庐山百花亭刋石】
　　栖凤枝梢犹輭弱化龙形状巳依稀【十嵗咏新竹】
　　后主煜
　　煜字重光南唐元宗子仁孝善属文工书画妙于音律置澄心堂于内苑引文士居其间尝着杂说百篇时人以为可继典论开宝中封陇西公赠吴王集十巻诗一巻失传今存诗十八首
　　九月十日偶书
　　晩雨秋隂酒乍醒感时心绪杳难平黄花冷落不成艳红叶飕飗竞鼔声背世返能厌俗态偶縁犹未忘多情自从双鬓斑斑白不学安仁却自惊
　　秋莺
　　残莺何事不知秋横过幽林尚独游老舌百般倾耳听深黄一防入烟流栖迟背世同悲鲁浏亮如笙碎在缑莫更留连好归去露华凄冷蓼花愁
　　病起题山舎壁
　　山舍初成病乍轻杖藜巾褐称闲情炉开小火深回暖沟引新流几曲声暂约彭涓安朽质终期宗逺问无生谁能役役尘中累贪合鱼龙搆强名
　　送邓王二十弟从益牧宣城【后主自为诗序以送之其畧云秋山滴翠暮壑澄空爱公此行畅乎遐览】
　　且维轻舸更迟迟别酒重倾惜觧携浩浪侵愁光荡漾乱山凝恨色髙低君驰桧楫情何极我凭阑干日向西咫尺烟江几多地不须懐抱重凄凄
　　渡中江望石城泣下【江表志作吴譲皇杨溥诗题作泰州永宁宫】
　　江南江北旧家乡三十年来梦一场呉苑宫闱今冷落广陵台殿巳荒凉云笼逺岫愁千片雨打归舟泪万行兄弟四人三百口不堪闲坐细思量
　　挽辞【宣城公仲宣后主子小字瑞保年四嵗卒母昭惠先病哀苦増剧遂至于殂故后主挽辞并其母子悼之】
　　珠碎眼前珍花凋世外春未锁心里恨又失掌中身玉笥犹残药香奁巳染尘前哀将后感无泪可霑巾艳质同芳树浮危道畧同正悲春落实又苦雨伤丛秾丽今何在飘零事巳空沈沈无问处千载谢东风悼诗【仲宣卒后主哀甚然恐重伤昭惠常黙坐饮泣而已因为诗以写志吟咏数四左右为之泣下】
　　永念难消释孤怀痛自嗟雨深秋寂寞愁引病增加咽絶风前思昏蒙眼上花空王应念我穷子正迷家感懐【后主昭惠后周氏小字娥皇年二十九殂后主哀苦骨立杖而后起每于花朝月夕无不伤懐】
　　又见桐花发旧枝一楼烟雨暮凄凄凭阑惆怅人谁防不觉澘然泪眼低
　　层城无复见娇姿佳节纒哀不自持空有当年旧烟月芙蓉城上哭蛾睂
　　梅花【后主尝与周后移植梅花于瑶光殿之西及花时而后巳殂因成诗见意】
　　殷勤移植地曲槛小防边共约重芳日还忧不盛妍阻风开歩障乗月漑寒泉谁料花前后蛾睂却不全
　　又
　　失却烟花主东君自不知清香更何用犹发去年枝
　　书灵筵手巾
　　浮生共顦顇壮岁失婵娟汗手遗香渍痕睂染黛烟书琵琶背【周后通书史善音律尤工琵琶元宗赏其艺取所御琵琶时谓之烧槽者赐焉烧槽即蔡邕焦桐之义或谓焰材而斲之或谓因而存之后临殂以琵琶及常臂玉环亲遗后主】
　　侁自肩如削难胜数缕绦天香留凤尾余暖在檀槽
　　病中感懐
　　顦顇年来甚萧条益自伤风威侵病骨雨气咽愁膓夜鼎唯煎药朝髭半染霜前缘竟何似谁与问空王
　　病中书事
　　病身坚固道情深宴坐清香思自任月照静居唯捣药门扃幽院只来禽庸医嬾听词何取小婢将行力未禁頼问空门知气味不然烦恼万涂侵
　　赐宫人庆奴【墨庄漫録云煜常书黄罗扇上至今藏在贵人家】
　　风情渐老见春羞到处消魂感旧游多谢长条似相识强垂烟态拂人头
　　题金楼子后【并序】
　　梁元帝谓王仲宣昔在荆州著书数十篇荆州坏尽焚其书今在者一篇知名之士咸重之见虎一毛不知其斑后西魏破江陵帝亦尽焚其书曰文武之道尽今夜矣何荆州壊焚书二语先后一辙也诗以慨之
　　牙签万轴裹红绡王粲书同付火烧不是祖龙留面目遗篇那得到今朝【枫窗小牍云此诗同书藏内库今朝误作金朝徽庙恶而抹之后竟如谶入金】
　　句
　　迢迢牵牛星杳在河之阳粲粲黄姑女耿耿遥相望【癸辛杂集】　莺狂应有恨蝶舞已无多【落花　老学庵笔记云作此未乆亡国】揖譲月在手动揺风满懐【咏扇　石林燕语宋太祖尝因曲宴使煜诵其得意诗举此太祖曰好一个翰林学士】　病态如衰弱厌厌向五年【以下律髓注】衰顔一病难牵复晓殿君临颇自羞　冷笑秦皇经逺略静怜姬满苦时廵　鬓从今日添新白菊是去年依旧黄【以下翰府名谈】　万古到头归一死醉乡地有髙原【煜岁暮乗醉书此于牖醒而见之大悔不乆谢世】　人生不满百刚作千年画【野客丛谈】　日暎仙云薄秋髙天碧深【海録碎事】　乌照始潜辉龙烛便争秉【以下孔帖】　凝珠满露枝　游飏日巳西肃穆寒初至　九重开扇鹄四牖炳灯鱼　羽觞无算酌　倾盌更为寿深巵递酬宾
　　韩王从善
　　从善字子师元宗第七子宋改封楚国公诗一首蔷薇诗一首十八韵呈东海侍郎徐
　　绿影覆幽池芳菲四月时管朝夕兴组绣百千枝盛引墙看徧髙烦架屡移露轻濡防笔蠭误拂吟髭日照玲珑幔风揺翡翠帷早红飘藓地狂蔓挂蛛丝嫩刺牵衣细新条窣草垂晚香难暂舍娇态自相窥深浅分前后荣华互盛衰尊前留客久月下欲归迟何处繁临砌谁家宻暎篱绛罗房灿烂碧玉叶参差分得殷勤种开来逺近知晶荧歌袖袂柔弱舞腰支膏麝谁将比庭萱自合嗤匀妆低水鉴泣泪滴烟画拟凭梁广名宜亚楚姬寄君十八韵思拙媿新竒
　　吉王从谦
　　从谦元宗第九子后主母弟也风采峭整动有规诲喜为律诗宋改封鄂国公诗一首
　　观棊【后主燕闲尝与侍臣奕从谦甫数歳侍侧后主命赋观棊诗】
　　竹林二君子尽日竟沈吟相对终无语争先各有心恃强斯有失守分固无侵若算机筹处沧沧海未深蜀髙祖王建
　　建字光图许州舞阳人少无頼为忠武军卒稍迁队将杨复光讨黄巢建为都头僖宗使将神策军宿卫文徳元年为招讨牙内都指挥使大顺二年检校司徒成都尹节度劒南西川招抚云南八国等使天复三年封蜀王遂并有两川山南西道三峡之地梁旣簒唐僭即帝位卒号髙祖诗一首
　　赠别唐太师道袭
　　丱岁便将为肘腋二纪何曾离一日更深犹尚立案前敷奏柔和不伤物今朝荣贵慰我心双旌引向重城出褒斜旧地委勲贤从此生灵永泰息
</div>
    <div class="pagination">
<a href="御定全唐诗_page39.html">上一页</a><span>...</span><a href="御定全唐诗_page35.html">35</a><a href="御定全唐诗_page36.html">36</a><a href="御定全唐诗_page37.html">37</a><a href="御定全唐诗_page38.html">38</a><a href="御定全唐诗_page39.html">39</a><span class="current-page">40</span><a href="御定全唐诗_page41.html">41</a><a href="御定全唐诗_page42.html">42</a><a href="御定全唐诗_page43.html">43</a><a href="御定全唐诗_page44.html">44</a><a href="御定全唐诗_page45.html">45</a><span>...</span><a href="御定全唐诗_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
