<!DOCTYPE html>
<html>
<head>
    <meta charset="UTF-8">
    <title>唐诗品汇唐诗拾遗 - 第 82 页/共 179 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐诗品汇唐诗拾遗 - 第 82 页/共 179 页</h1>
    <div class="content">　　七里滩送严维
　　秋江渺渺水空波越客孤舟欲傍歌手折衰杨悲老大故人零落巳无多
　　送李判官之润州行营
　　万里辞家事鼓鼙金陵驿路楚云西江村不肯留行客草色青青送马蹄
　　送刘萱之道州谒崔大夫
　　沅水悠悠湘水春临岐一望一沾巾信陵门下三千客君到长沙见几人
　　州驿重送梁郎中赴吉州
　　渺渺云山去几重依依独听广陵钟明朝借问南来客五马双旌何处逢
　　重送道标上人
　　衡阳千里去人稀遥逐孤云入翠微春草青青新覆地深山无路若为归
　　寄许尊师
　　独上云梯入翠防蒙蒙烟雨映岩扉世人知在中峰里遥礼青山恨不归
　　寄别朱拾遗
　　天书逺召沧浪客几度临岐病未能江海茫茫春欲遍行人一骑发金陵
　　赠秦系
　　向风长啸戴纱巾野鹤由来不可亲明日东归变名姓五湖烟水覔何人
　　使还七里滩上逢薛承规赴江西贬
　　迁客归人醉晚寒孤舟暂泊子陵滩怜君更去三千里落日青山江上看
　　赠崔九
　　怜君一见一悲歌嵗嵗无如老去何白屋渐看秋草没青云莫道故人多
　　酬李穆见寄
　　孤舟相访至天涯万转云山路更賖欲扫柴门迎逺客青苔黄叶满贫家【刘后村诗语云魏野林逋不能及也】
　　过郑山人所居
　　寂寂孤莺啼杏园寥寥一犬吠桃源落花芳草无寻处万壑千峰独闭门
　　寻盛禅师兰若
　　秋草黄花覆古阡隔林何处起人烟山僧独在山中老唯有寒松见少年【刘云凄婉】
　　奉使鄂渚至乌江道中
　　沧洲不复恋渔竿白髪那堪带鐡冠客路向南何处是芦花十里雪漫漫
　　新息道中
　　萧条独向汝南行客路多逢汉骑营古木苍苍离乱后防家同住一孤城
　　家园熟是故萧相公所遗种凄然感旧因赋此诗
　　事去人亡迹自留黄花緑带不胜愁谁能更向青门外秋草茫茫覔故侯
　　钱起
　　校猎曲
　　长杨杀气连云飞汉主秋畋正掩围重门日晏红尘出数骑胡人猎兽归
　　过故洛城
　　故城门前春日斜故城门里无人家市朝欲认不知处漠漠野田空草花
　　归鴈
　　潇湘何事等闲囘水碧沙明两岸苔二十五弦弹夜月不胜清怨却飞来
　　访李卿不遇
　　画防朱楼映晚霞髙门寒栁度飞鸦门前不见归轩至城上愁看落日霞
　　暮春归故山草堂
　　谷口春残黄鸟稀辛夷花尽杏花飞始怜幽竹山牕下不改清隂待我归【谢叠山云春光欲尽莺老花残独山牕幽竹不改清隂如待主人之归此与嵗寒然后知松柏柏之后凋之意同】
　　送欧阳子还江华郡
　　江华胜事接湘濵千里湖山入兴新才子思归催去棹汀花且为驻残春
　　送崔山人归山
　　东山残雨挂斜晖野客巢由指翠微别酒稍酣乘兴去知君不羡白云归
　　秋夜送赵洌归襄阳
　　斗酒忘言良夜深红萱露滴鹊惊林欲知别后思今夕汉水东流是寸心
　　题礼上人壁画山水
　　连山画出映禅扉粉壁香筵满翠微坐来炉气萦空散共指晴云向岭归
　　晚过横灞寄张蓝田
　　乱水东流落照时黄花满迳客行迟林端忽见南山色马上还吟陶令诗
　　韦应物
　　登楼寄王卿
　　踏阁攀林恨不同楚云沧海思无穷数家砧杵秋山下一郡荆榛寒雨中【刘云髙视城邑真复如此开合野兴甚浓正是絶意复增两聫即情味不复如此】
　　登寳意寺上方旧逰
　　翠岭香台出半天万家烟树满晴川诸僧近住不相识坐聴微钟记徃年【刘云凡语言天趣皆实厯无趣者虽有味亦短】
　　寒食寄京师诸弟
　　雨中禁火空斋冷江上流莺独坐聴把酒看花想诸弟杜陵寒食草青青
　　县内闲居赠温公
　　满郭春风岚已昬鸦栖吏散掩重门虽居世网常清净夜对髙僧无一言
　　赋得沙际路送从叔象
　　独树沙边人迹稀欲行愁逺暮钟时野泉防处侵应尽不遇山僧知问谁
　　九日
　　今朝把酒复惆怅忆在杜陵田舎时明年九月知何处世难还家未有期【刘云可悲隔世与余同患】
　　答东林道士
　　紫阁西边第防峰茅斋夜雪虎行踪遥看黛色知何处欲出山门寻暮钟
　　闲居寄人
　　山明野寺晓钟微雪满幽林人迹稀闲居寥落生髙兴无事风尘独不归
　　春思
　　野花如雪绕江城坐见年芳忆帝京阊阖晓开凝碧树曾陪鸳鹭听流莺
　　滁州西涧
　　独怜幽草涧邉生上有黄鹂深树鸣春潮带雨晚来急野渡无人舟自横【欧阳子云滁州城西乃是丰山无西涧独城北有一涧水极浅不胜舟又江潮不到岂诗人务在佳句而实无此景耶　谢叠山云幽草黄鹂比君子在野小人在位春潮带雨晚来急乃季世危难多如日之已晚不复光明也末句谓寛闲寂寞之濵必有贤人如孤舟之横渡者特君不能用耳此诗人感时多故而作又何必滁之果如是也　刘云此语自好但韦公体出数字神情又别故贵知言不然不免为野人语矣好诗必是拾得此絶先得后半起更难似故知作者用心】
　　子规啼
　　髙林滴露夏夜清南山子规啼一声邻家孀妇抱儿泣我独展转何为情
　　因省风俗访道士侄不见题壁
　　去年涧水今亦流去年杏花今又拆山人归来问是谁还是去年行春客
　　皇甫冉
　　送魏十六还苏州
　　秋夜沈沈此送君隂虫切切不堪闻归舟明日毘陵道囘首姑苏是白云
　　同李万晚望南岳寺怀普门上人
　　释子身心无垢纷独将衣鉢去人羣相思晚望松林寺唯有钟声出白云
　　曾山送别
　　凄凄逰子若飘蓬明月清樽只暂同南望干山如黛色愁君客路在其中
　　送陆邃潜夫【得文字】
　　何事千年遇圣君坐令双鬓老如云南行更入深山旧岐路悠悠水自分
　　寄振上人无碍寺所居
　　恋亲时见住人羣多在青山就白云独坐焚香诵经处深山古寺雪纷纷
　　送陆沣郭郧
　　才见吴洲百草春巳闻燕鴈一声新秋风何处催年急偏逐山行水宿人
　　酬张继
　　怅望南徐登北固迢迢西塞望东闗落日临川问音信寒潮唯带夕阳还
　　赴李少府庄失路
　　君家南郭白云连正待情人弄石泉月照烟花迷客路苍苍何处是伊川
　　韩翃
　　汉宫曲二首
　　五柞宫中过腊看万年枝上雪花残绮牕夜闭玉堂静素绠朝穿金井寒
　　汉室长陵小市中珠帘绣户对春风君王昨日移仙仗玉辇将迎入汉宫
　　江南曲
</div>
    <div class="pagination">
<a href="唐诗品汇唐诗拾遗_page81.html">上一页</a><span>...</span><a href="唐诗品汇唐诗拾遗_page77.html">77</a><a href="唐诗品汇唐诗拾遗_page78.html">78</a><a href="唐诗品汇唐诗拾遗_page79.html">79</a><a href="唐诗品汇唐诗拾遗_page80.html">80</a><a href="唐诗品汇唐诗拾遗_page81.html">81</a><span class="current-page">82</span><a href="唐诗品汇唐诗拾遗_page83.html">83</a><a href="唐诗品汇唐诗拾遗_page84.html">84</a><a href="唐诗品汇唐诗拾遗_page85.html">85</a><a href="唐诗品汇唐诗拾遗_page86.html">86</a><a href="唐诗品汇唐诗拾遗_page87.html">87</a><span>...</span><a href="唐诗品汇唐诗拾遗_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
