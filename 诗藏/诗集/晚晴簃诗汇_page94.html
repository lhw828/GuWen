<!DOCTYPE html>
<html>
<head>
    <meta charset="UTF-8">
    <title>晚晴簃诗汇 - 第 94 页/共 633 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚晴簃诗汇 - 第 94 页/共 633 页</h1>
    <div class="content">　　长干行
　　妾冢旧住古长干，荡子风涛十八滩。一逐江潮去不返，年年江上孤帆远。正是离人肠断时，湓城月出浔阳晚。
　　长安上巳篇
　　二月驱车到燕市，又见春光逢上已。氤氲细雨度轻风，吹遍郊原桃与李。桃李芳菲三月时，千门烟锁绿杨枝。夹道朱楼回绣毂，良辰祓禊泛金卮。金卮绣毂青油幕，层城日出歌钟作。象管银筝不暂停，驼峰翠釜纷相错。多少游人策紫骝，芳郊十里暖烟浮。蹀躞锦鞯垂匼匝，葳蕤步障擘箜篌。兰皋迤逦花如霰，乳燕呢喃散青甸。迟迟晴日丽西山，翦翦春风临上苑。西山上苑盛繁华，碧草芋绵罩落霞。卫霍争持百宝扇，金张竞拥六萌车。人生富贵何能测，及时行乐谁人识。当歌对酒不尽欢，屈首蓬蒿亦何益。此日风光政艳阳，此时游冶政徜徉。钗拖赤凤盘乌髻，裙染鹅黄堕马妆。只恐韶华不久待，如云车骑一朝改。日斜难返鲁阳戈，万古惟留明月在。明月依然照绮筵，酣歌谁似永和年。欲采芳兰隔江水，越树燕云各一天。朅来潦倒长安陌，矫首君门迷咫尺。平津阁上每辞宾，楼船帐中无揖客。匹马行将去帝京，漫天飞絮送归程。计到江南春色尽，满庭新绿乱啼莺。
　　吴江晚泊
　　系艇松陵道，天空候雁过。晚山云影薄，秋水月明多。客路凭舟楫，人烟近薜萝。苍茫芦荻外，鸥鹭满晴莎。
　　舟次天津
　　春月辞家出，津门入夏过。从知燕市近，还见海云多。万堞临高阜，千帆荡浊河。几回哀雁度，乡思更如何。
　　稚宾客江阴诗以怀之
　　杨柳临风两岸斜，思君春暮尚天涯。几人江上同为客，何处樽前不忆家。季札残碑沦蔓草，春申浊浪走平沙。旗亭早贳兰陵酒，莫使归程滞落花。
　　送季冲之任郁林
　　襜帷百粤拥鸣驺，四十专城是壮游。驿路梅花初破腊，炎方木叶少逢秋。山萦峻岭千盘出，水落沧江万里流。此去日南天欲尽，春风先到郁林州。
　　李先复
　　李先复，字曲江，南部人。康熙壬子举人，官至工部尚书。
　　断臂烈妇行烈妇郑氏，长沟民何献图妻。少事孀姑至孝，会吴逆作叛，夫负饷随征，姑亦出，妇独居。突有武弁张某腾入，挑亡则詈，诱以金，愈詈；再胁以刃，乃大骂。张连砍其头颅，遂断在臂，中夜死。邻人鸣官，迹其状，见满室血，断臂在户右，刀插户侧，妇遍体伤，下衣碎裂。露尸四月，颜如生。噫！威武不屈，此谓大丈夫，女子云乎哉！爰纪其烈，以俟采风者。
　　长沟之山山矗矗，长沟之水水曲曲。苍崖松老风谡谡，村妇衣单形影独。织无机丝舂无粟，荆钗蓬鬓颜如玉。良人长征翳可怜，从军输挽秦师前。阿婆牧犊柴桑外，日斜长望望不还。红轮未暝青山紫，马啼戚蹈黄尘起。轻装宝剑羽林郎，下马斜窥颜色喜。入门偎倚饵甘言，正气刚肠森发指。孤身匿迹恨无门，事到艰难惟一死。凶徒怒起刃交加，血花泪花落红雨。中庭电掣雷霆吼，神龙只抱骊珠走。烈妇守身誓拌身，身甘百碎何惜手。手既断，心如铁，血千行，肠百结。君不见汉代明妃马上娇，铜雀空劳锁二乔。红颜白骨埋荒草，姓氏谁将烈女标。吁嗟乎！别夫不于室，拜姑不于堂，慷慨赴义何忙忙。千载而下仰清风，于高山之崔巍兮，与流水之汪洋。
　　方峨
　　方峨，字嵋雪，一字玉岩，大兴人。康熙壬子举人，官新建知县。有《嵋雪集》。
　　赠倪永清
　　九峰山色高嵯峨，川原平远堆青螺。刘夏村南泗水镇，片帆我亦曾经过。此时我年方二十，乍见老成尚羞涩。客邸惟拈诗与书，日键芸窗足不出。少年情性好交游，一时怀刺干名流。卢文子，张洮侯，朝朝约放龙潭舟。松江有白龙潭。鲈脍莼羹罗满座，玉箫金管吹清秋。此中有人数诗伯，开言便及虬髯客。清誉真应千古传，彩笔争夸万人敌。近来作吏来西昌，寥寥风雅推平章。即或有人弄笔墨，譬如无腔牧笛横山庄。永清倪子来日昨，顿使洪都风雅作。绛帐旋开徐稚亭，赤幢久树滕王阁。兴酣搦管发大呼，十三大郡都惊愕。门外频停问字车，云中又见衔书鹤。骤然相见即相怜，须识神交已有年。把臂发狂话宿昔，恍若置身黄浦青溪边。过我讼堂一交接，便觉胸中有冰雪。太白刘伶共醉醒，许由巢父同高洁。即席还当赠片言，文中雄长诗中杰。猗嗟乎！君才磊落非等伦，得君如得金千钧。他时归遇云间客，道我为官鬓似银。
　　雪过渔亭
　　村市溪头雪里经，人烟寒处认邮亭。沿流竹艇排银汉，劈面云峰插玉屏。秀绝山川浑一色，空怜鱼罶见三星。寻梅放鹤饶幽赏，争似兵厨醉不醒。
　　姚升
　　姚升，字扶东，永年人。康熙壬子举人，官开化知县。有《东岩草》。
　　西山晚眺
　　不识桃源路，依稀访旧林。揽衣穿仄径，蹑屐上高岑。树影归云暗，泉声落涧深。山川老我辈，愧此一登临。
　　张鸿佑
　　张鸿佑，字右君，号念麓，元城人。康熙壬子举人。
　　雨中登北固
　　北固临江峙，层峦接碧霄。楼吞京口月，钟落海门潮。带雨拾山果，披云采药苗。石磐逢老衲，指点说金焦。
　　雨后过海潮庵
　　泊舟来野寺，香阁昼氤氲。雨过千林湿，门开一磬闻。登楼瞻海气，扫石卧江云。不识支公社，容随野鹿群。
　　黄美中归自西湖
　　半年离思隔江天，河朔初归访戴船。孤杖曾探天柱月，轻装应带海门烟。隄边杨柳怀坡老，井底丹砂忆稚川。闻道客途诗兴好，高吟莫惜向人传。
　　西园雅集喜秋水自广陵至
　　西园樽酒罄交欢，雨过高城竹气寒。六月故人江上至，十年白发客中看。池边涨水通花径，树杪归云度石栏。倚杖深松悬暮色，苍苍落日下烟峦。
　　范璐
　　范璐，富顺人。康熙壬子举人。
　　巴江柳
　　之子莫相送，依依人可怜。多年芳草路，几日艳阳天。隄上风吹笛，江边月系船。马蹄随记取，踏破少城烟。
　　越珃
　　越珃，字山公，贵阳人。康熙壬子举人。有《澹峙轩集》。
　　秋日游凭虚洞
　　一龛藏古洞，陟磴为寻幽。云气忽然合，天风吹不休。水争三峡险，山使五丁愁。览胜真清绝，新凉况入秋。
　　余学益
　　余学益，字胜友，黄梅人。康熙壬子武举。有《半山藏稿》。
　　游多云山
　　云中樵斧声，偶杂樵夫语。拨云寻径曲，邈焉少伴侣。登高一俯视，离离荡禾黍。白云无定时，青山自千古。
　　郭宏岐
　　郭宏岐，字文克，益阳人。康熙壬子武举。
　　见岳楼
　　崚嶒高阁倚天边，授简阎公愧少年。一片江声流槛外，万峰云影到窗前。消除白昼还凭酒，检点青山不用钱。北望长安思旧侣，月明回雁数行连。
　　柯崇朴
　　柯崇朴，字敬一，号寓匏，嘉善人。康熙壬子副贡，官中书。己未举博学鸿词。有《振雅堂集》。
　　自云门步至平阳作
　　昨夜宿云门，晨兴事清盥。萦纡出松径，犹见明星烂。顷时岚雾收，旭日乃始旦。岩峦迫回合，苍翠正凌乱。前瞻化鹿峰，隐约钓台畔。溪明鱼自跃，篠密猴相唤。谷口闻鸣钟，林端辨烟爨。今为祇树林，旧是平阳观。盛衰固有由，兴废何足叹。
　　宿云栖庵
　　远公遗迹在，古寺暮云封。磴转苍苔合，岩回碧树重。香台时下鸟，阴壑暗藏龙。坐久心忘寂，沈沈听夜钟。
　　登莫釐峰
　　莫釐之峰何嵯峨，下有冲激之洪波。波光浩渺天一色，渔舟几处扬清歌。云散烟空风乍息，湖上诸峰开历历。小者如拳大若箕，遥遥空翠俱堪摘。支硎穹窿作列屏，层峦复嶂何青青。道场卞山遥拱峙，波中点点同流萍。孤峰独向湖中辟，倒影入湖湖尽碧。可怜万顷堆琉璃，落日沈波摇琥珀。俯视千家粉堞雄，连甍接翼自相通。橘实垂时金错落，绮窗开处玉玲珑。此时旷望乐何极，杳然如在丹青中。来朝归去入城郭，空羡矶头一钓翁。
　　汝南道中
　　驱马汝南道，行人愁路难。群山连削壁，急涧乱飞湍。虎啸青林密，猿啼白日寒。前瞻郧子国，尚有几回盘。
　　过武胜关
　　作客由燕赵，今朝入楚来。岩城临翠壁，荒磴没苍苔。山鸟一声寂，飞泉百道开。潇湘云正远，征骑几时回。
　　汉上赠查韬荒
　　我从蓟北千山至，君自滇南万里来。乡思尚悲吴苑隔，客愁且向汉江开。薰风到处迷芳草，玉笛吹残怨落梅。漫道相逢始倾盖，十年早识子云才。
　　程尹起
　　程尹起，号莘园，莆田人。康熙壬子副贡，由教谕历官嘉定知县。
　　解组书怀
　　自笑操刀拙，经年客梦长。乡心传雁字，宦辙险羊肠。老去花朝露，归来菊晚霜。莫荒畦畔秫，寄语旧高阳。
　　明发疁城招王子翌思小饮
　　谢却折腰米，开尝瓮面春。隔篱呼共醉，明日是行人。
　　安致远
　　安致远，字静子，号拙石，寿光人。康熙壬子拔贡。有《纪城诗稿》。
　　过鄚州
　　古戍苍茫朔气横，黄尘扑面野云生。人传燕赵悲歌地，水咽荆高变徵声。百战河山余废堞，清时烽燧尚孤城。萧萧落日催征骑，愁听荒笳到耳鸣。
　　当涂将归留别葛谦斋
　　残春南寺客，日日计归程。旅梦松阴满，乡思艾叶生。莺花催客恨，风雨壮溪声。莫作江南客，从来多旅情。
　　登青州北城楼
　　广固雄图揽胜过，万峰飞瀑泻长河。时清鼓角秋全静，地近烟岚雨易多。石柱鳌吞翻地轴，铁幢龙怒起盘涡。千家市逐浮槎尽，祇有西风吹逝波。
　　刘鼎
　　刘鼎，字禹铸，平乡人。康熙壬子拔贡。有《南游草》、《淇澳草》、《匪鱼草》。
　　怀家兄黄铸及舍弟文振
　　最是春风大被宽，东山别后始知寒。池塘绿草长遥梦，桃李芳园不共看。路远裁书逢使少，家贫负米事亲难。天涯雾露须珍重，记得丁宁滏水干。
　　徐元梦
　　徐元梦，字善长，号蝶园，满洲旗人。康熙癸丑进士，改庶吉士，授主事，官至户部尚书、协办大学士，以事罢，复起礼部侍郎。赠太子太傅，谥文定。
　　怨别离
　　思君恨夜长，寂寞空床宿。思君恨日短，白头一何速。长短空自知，思君无尽期。登楼时一望，杨柳夹隄垂。黄鸟鸣其上，喈喈有余悲。听之动中怀，罗袖春风吹。春风忽已换，阔别恩情断。织锦寄远人，远人隔河汉。
　　送友人出使塞外
　　许国年方少，看君绝塞行。一身凭虎节，匹马出长城。月色侵裘冷，霜花拂剑明。燕然山畔石，到日好题名。
　　秋日郊行有感
　　偶因寻客去，骑马出青门。落日衔千树，寒流抱一村。田家收黍稷，场圃散鸡豚。父老惊心目，将军猎骑繁。
　　送随羲文出塞
　　两出居庸地，怜君常苦辛。风沙随去马，雨雪滞行人。地阔军民少，天寒部落贫。须知柔远意，率土尽王臣。
　　登三屯镇城楼
　　雉堞连山起，登临亦壮哉。一声南雁去，万里北风来。苔没前朝碣，云寒上将台。兴亡无限意，尚想济时才。
　　寄施愚山
　　才名久已动中原，归卧东山道更尊。座上何人争刻烛，花间无日不开尊。春阴叠嶂云生户，水满双谿舫到门。谢氏芝兰今正发，鸾书应自下江村。
　　韩菼
　　韩菼，字元少，别字慕庐，长洲人。康熙癸丑一甲一名进士，授修撰，官至礼部尚书。谥文懿。有《有怀堂集》。
</div>
    <div class="pagination">
<a href="晚晴簃诗汇_page93.html">上一页</a><span>...</span><a href="晚晴簃诗汇_page89.html">89</a><a href="晚晴簃诗汇_page90.html">90</a><a href="晚晴簃诗汇_page91.html">91</a><a href="晚晴簃诗汇_page92.html">92</a><a href="晚晴簃诗汇_page93.html">93</a><span class="current-page">94</span><a href="晚晴簃诗汇_page95.html">95</a><a href="晚晴簃诗汇_page96.html">96</a><a href="晚晴簃诗汇_page97.html">97</a><a href="晚晴簃诗汇_page98.html">98</a><a href="晚晴簃诗汇_page99.html">99</a><span>...</span><a href="晚晴簃诗汇_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
