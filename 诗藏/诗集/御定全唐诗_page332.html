<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 332 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 332 页/共 1083 页</h1>
    <div class="content">　　晩次荆江
　　孤舟大江水水渉无昏曙雨暗迷津时云生望乡处渔翁闲自乐樵客纷多虑秋色湖上山归心日边树徒称竹箭美未得枫林趣向夕垂钓还吾从落潮去
　　同辛兖州巢父卢副端岳相思献酬之作因纾归怀兼呈辛魏二院长杨长宁
　　暮角发髙城情人坐中起临觞不及醉分散秋风起虽有明月期离心若千里前欢反惆怅后会还如此焉得夜淹留一囬终宴喜羇游复牵役馆至重湖水早晚泛归舟吾从数君子
　　抚州处士湖泛舟送北回两指此南昌县查溪兰若别
　　移樽铺山曲祖帐查溪阴铺山即逺道查溪非故林凄然诵新诗落泪霑素襟郡政我何有别情君独深禅庭古树秋宿雨清沈沈挥袂故里逺悲伤去住心
　　耒阳谿夜行【为伤杜甫作】
　　乘夕棹归舟縁源二转幽月明看岭树风静听溪流岚气船间入霜华衣上浮猨声虽此夜不是别家愁
　　桂城早秋
　　逺客惊秋早江天夜露新满庭惟有月空馆更何人卜命知身贱伤寒舞劔频猨啼曾下泪可是为忧贫
　　桂州岁暮
　　岁暮天涯客寒窗欲晓时君恩空自感乡思梦先知重谊人愁别惊栖鹊恋枝不堪楼上角南向海风吹
　　宿桂州江亭呈康端公
　　独向东亭坐三更待月开萤光入竹去水影过江来露滴千家静年流一叶催龙钟万里客正合故人哀

　　御定全唐诗巻二百七十
　　钦定四库全书
　　御定全唐诗巻二百七十一
　　窦叔向
　　窦叔向字遗直京兆人代宗时常衮为相引为左拾遗内供奉衮贬出为溧水令五子羣常牟庠巩皆工词章有聨珠集行于时叔向工五言名冠时辈集七巻今存诗九首
　　寒食日恩赐火
　　恩光及小臣华烛忽惊春电影随中使星辉拂路人幸因榆栁暖一照草茅贫
　　端午日恩赐百索
　　仙宫长命缕端午降殊私事盛蛟龙见恩深犬马知余生傥可续终冀荅明时
　　贞懿皇后挽歌三首【今存二首】
　　二陵恭妇道六寝盛皇情礼逊生前贵恩追殁后荣幼王亲捧土爱女复连茔东望长如在谁云向玉京
　　后庭攀画柳上陌咽清笳命妇羞苹叶都人插柰花夀宫星月异仙路往来賖纵有迎仙【一作神】术终悲隔绛纱
　　秋砧送邑【一作包】大夫
　　断续长门下清泠逆旅秋征夫应待信寒女不胜愁带月飞城上因风防陌头离居偏入听况复送归舟
　　过担石湖
　　晓发渔门戍晴看担石湖日衔髙浪出天入四空无尺寸【一作咫尺】分洲岛纎毫指【一作辨】舳舻渺然从此去谁念客帆孤
　　春日早朝应制
　　紫殿俯千官春松应合欢御炉香焰暖驰道玉声寒乳燕翻珠缀祥乌集露盘宫花一万树不敢举头看
　　酬李袁州嘉祐
　　少年轻会复轻离老大关心总是悲强说前程聊自慰未知携手定何时公才屈指登黄阁匪服胡顔上赤墀想到长安诵佳句满朝谁不念琼枝
　　夏夜宿表兄话旧
　　夜合花开香满庭夜深微雨醉初醒逺书珍重何曾逹旧事凄凉不可听去日儿童皆长大昔年亲友半凋零明朝又是孤舟别愁见河桥酒幔青
　　句
　　禁兵环素帟宫女哭寒云【哀挽第三首止存二句见聨珠集叙】
　　窦常
　　窦常字中行大厯中及进士第隐居广陵之柳杨著书二十年不出后淮南节度杜佑辟为参谋元和间自湖南判官入为侍御史转水部员外郎出刺朗州固陵浔阳临川四郡入为国子祭酒致仕卒赠越州都督有集十八卷今存诗二十六首
　　晚次方山精舍却寄张荐员外
　　楚腊还无雪江春又足风马羸三迳外人病四愁中西塞波涛阔南朝寺舎空犹衔歩兵酒宿醉在除【一作滁】东
　　和裴端公枢芜城秋夕简逺近亲知
　　岁积登朝恋秋加陋巷贫宿酲因夜歇佳句得愁新尽日慿幽几何时上软轮汉廷风宪在应念匪躬人
　　项亭怀古
　　力取诚多难天亡路亦穷有心裁帐下无面到江东命厄留骓处年销逐鹿中汉家神器在须废防山功
　　奉使西还早发小磵馆寄卢滁州迈
　　野棠花覆地山馆夜来阴马迹穿云去鸡声出涧深清风时偃草久旱或为霖试与惸嫠话犹坚借宼心
　　早发金钩店寄奚十唐大二茂才
　　出门山未曙风叶暗萧萧月影临荒栅泉声近废桥岁经秋后役程在洛中遥寄谢金门侣弓旌悮见招
　　途中立春寄杨郇伯
　　浪迹终年客惊心此地春风前独去马泽畔耦耕人老夫交情重悲凉外物亲子云今在宅应见柳条新
　　故秘监丹阳郡公延陵包公挽歌词
　　卓絶明时第孤贞贵后贫郄诜为胄子季札是乡人笔下调金石花间领搢绅那堪归葬日哭渡柳杨津
　　凉国惠康公主挽歌
　　玉立分尧緖笄年下相门早加于氏对偏占馆陶恩泪有潜成血香无却返魂共知何驸马垂白抱天孙
　　哭张仓曹南史
　　万事竟蹉跎重泉恨若何官临环衞小身逐转蓬多丽藻尝专席闲情欲烂柯春风宛陵路丹旐在沧波
　　北固晚眺
　　水国芒种后梅天风雨凉露蚕开晩簇【蚕露于外淮西皆然】江燕绕危樯山趾北来固潮头西去长年年此登眺人事几销亡
　　谒三闾庙
　　君非三谏寤礼许一身逃自树终天戚何禆事主劳众鱼应饵骨多士尽餔糟有客椒浆奠文衰不继骚
　　茅山赠梁尊师
　　云屋何年客青山白日长种花春扫雪看箓夜焚香上象壶中阔平生醉里忙幸承仙籍后乞取大还方
　　谒诸葛武侯庙
　　永安宫外有祠堂鱼水恩深祚不长角立一方初退舎拟称三汉更图王人同过隟无留影石在穷沙尚啓行归蜀降吴竟何事为陵为谷共苍苍
　　奉贺太保岐公承恩致政【一作仕】
　　君为宫【一作召公为】保及清时冠盖初闲拜武【一作舞】迟五色诏中宣九德百寮班外置三师山泉遂性休称疾子弟能官各受词不学铸金思范蠡乞言犹许上丹墀之任武陵寒食日途次松滋渡先寄刘员外禹锡
　　杏花榆荚晓风前云际离离上峡船江转数程淹驿骑楚曾三户少人烟看春又过清明节算老重经癸已年【宪宗元和八年】幸得【一作在】柱【一作枉一作佳】山当郡舎在朝长咏卜居篇【湘州柱山在郡东十七里即今德山】
　　奉寄辰州房使君郎中
　　汉代文明今盛明犹将贾傅暂专城何妨密旨先符竹莫是除书误姓名蜗舎喜时春梦去隼旟行处瘴江清新年只可三十二却笑潘郎白发生
　　立春后言怀招汴州李匡衙推
　　闲斋夜击唾壶歌试望夷门柰逺何每听寒笳离梦断时窥清鉴旅愁多初惊宵漏丁丁促已觉春风习习和海内故人君最老花开鞭马更相过
　　奉送职方崔员外摄中丞新罗册使
　　帝命海东使人行天一涯辨方知木德开国有金家册拜申恩重留欢作限賖顺风鲸浪【一作熟】初日锦帆斜夜色潜然火秋期独往槎慰安皆喻旨忠信自无瑕髪美童年髻篸香【一作香篸】子月花便随琛賮入正朔在中华
　　酬舍弟牟秋日洛阳官舍寄怀十韵
　　幼为逃难者才省用兵初去国三苖外全生四纪【一作絶】余老头亲帝里归处失吾庐逝水犹呜咽祥云自巻舒正郎曾首拜亚尹未平除几变陶家柳空传魏阙书思凌天际鹤言甚辙中鱼玉立知求已金声乍起予在朝鱼水分多病雪霜居忽报阳春曲纵横恨不如
　　求自试
　　仙禁祥云合髙梧彩凤游沈防求自试通鉴果防收文墨悲无位诗书误白头陈王抗表日毛遂请行秋双剑曾埋狱司空问斗牛希垂拂拭惠感激愿相投
　　花发上林
　　上苑晓沈沈花枝乱缀阴色浮双阙近春入九门深向暖风初扇余寒雪尚侵艳回秦女目愁处越人心绕绕时萦蝶关关乍引禽宁知幽谷羽一举欲依林
　　过宋氏五女旧居【宋氏女姊五人贞元中同入宫】
　　谢庭风韵婕妤才天纵斯文去不回一宅柳花今似雪乡人拟筑望仙台
　　还京乐歌词
　　百战初休十万师国人西望翠华时家家尽唱升平曲帝幸梨园亲制词
　　商山【一作四皓】祠堂即事
　　夺嫡心萌事可忧四贤西笑暂安刘后王不敢论珪组土偶人前枳树秋
　　七夕【一本有寄怀二字】
　　露盘花水望三星髣髴虚无为降【一作降匹】灵斜汉没时人不寐几条蛛网下风庭
　　杏山馆听子规
　　楚塞余春听渐稀断猿今夕让霑衣云埋老树空山里髣髴千声一度飞
　　窦牟
　　窦牟字贻周举贞元进士第歴佐从事后为畱守判官检校尚书都官郎中出为泽州刺史改国子司业卒有集十巻今存诗二十一首
　　史馆候别蒋拾遗不遇
　　千门万户迷伫立月华西画防晨光动春松宿露低主文亲玉扆通籍入金闺肯念从戎去风沙事鼓鞞早赴临【一作银】台立马待漏口号寄弟羣
　　上陌行初尽严城立未开人疑早朝去客是远方来伏奏徒将命周行自引才可怜霄汉曙鸳鹭正徘徊
　　缑氏拜陵回道中呈李舍人少尹
　　忽忝诸卿位仍陪长者车礼容皆若旧名籍自慿虚上路花偏早空山云甚余却愁新咏发酬和不相如陪韩院长韦河南同寻刘师不遇【以同寻师三字分韵牟得同字】
　　仙客诚难访吾人岂易同独游应驻景相顾且吟风药畹琼枝秀斋轩粉壁空不题三五字何以逹壶公
</div>
    <div class="pagination">
<a href="御定全唐诗_page331.html">上一页</a><span>...</span><a href="御定全唐诗_page327.html">327</a><a href="御定全唐诗_page328.html">328</a><a href="御定全唐诗_page329.html">329</a><a href="御定全唐诗_page330.html">330</a><a href="御定全唐诗_page331.html">331</a><span class="current-page">332</span><a href="御定全唐诗_page333.html">333</a><a href="御定全唐诗_page334.html">334</a><a href="御定全唐诗_page335.html">335</a><a href="御定全唐诗_page336.html">336</a><a href="御定全唐诗_page337.html">337</a><span>...</span><a href="御定全唐诗_page333.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
