<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 1028 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 1028 页/共 1083 页</h1>
    <div class="content">　　逺庵枯叶满羣鹿亦相随顶骨生新发庭松长旧枝禅髙太白月行出祖师碑乱后潜来此南人总不知栖一
　　栖一武昌人与贯休同时诗二首
　　垓下懐古
　　想咸阳事可嗟楚歌哀怨思无涯八千子弟归何处万里鸿沟属汉家弓指阵前争日月血流垓下定【一作走】龙蛇拔山力尽乌江水今古悠悠空浪花
　　武昌懐古
　　战国城池尽悄然昔人遗迹遍山川笙歌罢吹几多日台榭荒凉七百年蝉响夕阳风满树雁横秋岛雨漫天堪嗟世事如流水空见芦花一钓船
　　处黙
　　处黙初与贯休同薙染后入庐山与修睦栖隐游诗一巻今存八首
　　圣果寺
　　路自中峰上盘回出薜萝到江吴地尽隔岸越山多古木丛青霭遥天浸白波下方城郭近钟磬杂笙歌
　　送僧游西域
　　一盂兼一锡秪此度流沙野性虽为客禅心即是家寺披云峤雪路入晓天霞自说游诸国回应嵗月賖
　　逺烟
　　霭霭前山上凝光满薜萝髙风吹不尽逺树得偏多翠与晴云合轻将淑气和正堪流野目朱阁意如何
　　萤
　　熠熠与娟娟池塘竹树边乱飞如拽火成聚却无烟微雨洒不灭轻风吹欲燃昔时书案上频把作囊悬
　　忆庐山旧居
　　麤衣粝食老烟霞勉把衰顔惜岁华独鹤秪为山客伴闲云常在野僧家丛生嫩蕨粘松粉自落干薪带藓花明月清风旧相得十年归恨可能赊
　　题栖霞寺僧房
　　名山不取买山钱任构花宫近碧巅松桧老依云里寺楼台深鎻洞中天风经絶嶂回疎雨石倚危屏挂落泉欲结茅庵共师住肯饶多少薜萝烟
　　山中作
　　席髙卷枕髙攲门掩垂萝蘸碧溪闲把史书眠一觉起来山日过松西
　　织妇
　　蓬蓬门积恨多夜阑灯下不停梭成缣犹自陪钱纳未直青楼一曲歌
　　句
　　太平时节无人看雪刅闲封满匣尘【劒　见王正字诗格】
　　修睦
　　修睦光化中为洪州僧正与贯休处黙栖隐为诗友诗二十首
　　秋日闲居
　　是事不相关谁人似此闲巻帘当白昼移榻对青山野鹤眠松上秋苔长雨间岳僧频有信昨日得书还
　　宿岳阳开元寺
　　竟夕凭虚槛何当兴叹频徃来人自老今古月常新风逆【一作风送】沈鱼唱松疎露鹤身无眠钟又动几客在迷津
　　送边将
　　人尽有离别而君独可【一作无】嗟言将身报国敢望禄荣家战思风吹野乡心月照【一作满】沙归期定何日塞北树无花
　　雪中送人北游
　　然知心去速其奈雪飞频莫喜【一作叹】无危道虽平更陷人逺郊光接汉旷野色通秦此去迢遥极却回应过春
　　落叶
　　雨过闲田地重重落叶【一作尽】红翻思向春日肯信有秋风几处随流水河边乱暮空秪应松自立而不与君同
　　落花
　　一片又一片等闲苔面红不能延薮日开亦是春风公子歌声歇诗人眼界空遥思故山下经雨两三丛
　　题田道者院
　　入门空寂寂真个出家儿有行鬼不见无心人谓痴古岩寒柏对流水落花随欲别一何嬾相从所恨迟
　　东林寺
　　欲去不忍去徘徊吟绕廊水光秋澹荡僧好语寻常碑古苔文叠山晴钟韵长翻思南岳上欠此白莲香
　　寄贯休上人
　　常语亦关诗常流安得知楚郊来未久吴地住多时立月无人近归休有鹤随所居浑不逺相识偶然迟
　　喜僧友到
　　十年消息断空使梦烟萝嵩岳几时下洞庭何日过瓶干离涧久衲坏卧云多意欲相留住游方肯舎麽
　　懐虚中上人
　　檐雨滴更残思君安未安湘川闻不逺道路去寻难吟鬓霜应蚀禅衣雪渐寒倚松因独立一鸟下江干
　　简寂观
　　正同髙士坐烟霞思着闲忙又是嗟碧岫观中人似鹤红尘路上事如麻石肥滞雨添苍藓松老涵风落翠花莫道此间无我分遗民长在恵持家
　　睡起作
　　长空秋雨歇睡起觉精神看水看山坐无名无利身偈吟诸祖意茶碾去年春此外谁相识孤云到砌频
　　卖松者
　　求利有何限将松入市来直饶人买去也向栁边栽细叶犹粘雪孤根尚惹苔知君用心错举世重花开
　　思齐已上人
　　同人与流俗相谓好襟灵有口不能説长年自诵经水声秋后石【一作室】山色晚来庭客问修何法指松千嵗青
　　送元泰禅师
　　去去去何住一盂兼一瓶水边寒草白鸟外晚峰青宿处林闻虎行时天有星回期谁可定浮世重看经
　　三生石
　　圣迹谁防得每到亦徘一尚不可得三从何处来清宵寒露滴白昼野云隈应是表灵异凡情安可猜
　　题僧梦微房
　　东海日未出九衢人已行吾师无事坐苔藓入门生雨过闲花落风来古木声天台频说法石壁欠题名
　　秋台作
　　独上髙楼上客情何物同孤云无定处长日信秋风兄弟多年别关河此夕中到头归去是免使叹洪蒙
　　懐故园
　　故园归未得此日意何伤独坐水边草水流春日长无作
　　无作字不用姓司马氏吴越四明山僧善草隶诗歌不谒王矦自号逍遥子诗一首
　　谢武肃王
　　云鹤性孤单争堪名利关衔恩虽入国辞命却归山清尚
　　清尚与齐已同时诗一首
　　哭僧
　　道力自超然身亡同坐禅水流元在海月落不离天溪白时雪风香焚处烟世人频下泪不见我师干康
　　干康零陵人诗二首
　　投谒齐已
　　隔防红尘忙似火当轩青嶂冷如氷烹茶童子休相问报道门前是衲僧
　　赋残雪【康谒永州守覩其老丑不信能诗时积雪方消命为题试之守大惊曰其防不浅待以殊礼】
　　六出竒花已住开郡城相次见楼台时人莫把和泥看一片飞从天上来
　　句
　　镜湖中有月处士后无人荻笋抽髙节鲈鱼跃老鳞【经方干旧居甚为齐已所称】












　　御定全唐诗巻八百四十九
　　钦定四库全书
　　御定全唐诗巻八百五十
　　昙翼【诗一首】
　　招隐【第四句缺一字】
　　连峰数千里修林带平津云起逺山翳风至　荒榛茅茨隐不见鸡鸣知有人蹑蹬践其迹处处见遗薪乃知百代下固有上皇民
　　隐求【一作隐邱诗一首】
</div>
    <div class="pagination">
<a href="御定全唐诗_page1027.html">上一页</a><span>...</span><a href="御定全唐诗_page1023.html">1023</a><a href="御定全唐诗_page1024.html">1024</a><a href="御定全唐诗_page1025.html">1025</a><a href="御定全唐诗_page1026.html">1026</a><a href="御定全唐诗_page1027.html">1027</a><span class="current-page">1028</span><a href="御定全唐诗_page1029.html">1029</a><a href="御定全唐诗_page1030.html">1030</a><a href="御定全唐诗_page1031.html">1031</a><a href="御定全唐诗_page1032.html">1032</a><a href="御定全唐诗_page1033.html">1033</a><span>...</span><a href="御定全唐诗_page1029.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
