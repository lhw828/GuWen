<!DOCTYPE html>
<html>
<head>
    <meta charset="UTF-8">
    <title>古诗镜唐诗镜 - 第 110 页/共 142 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古诗镜唐诗镜 - 第 110 页/共 142 页</h1>
    <div class="content">　　古乐府
　　【退之琴操十首高雅古澹的是春秋时语西汉人无此语境】
　　琴操十首
　　【按琴操十有二公取其十如下所作是也风俗通云琴曲曰操言穷阨犹不失其操也】
　　将归操　孔子之赵闻杀鸣犊作
　　【按欧本云此效蔡邕作十操事迹皆出蔡邕琴操云】
　　狄之水兮其色幽幽【赵杀鸣犊孔子临河叹而作歌曰狄之水兮风扬波舟楫颠倒更相加归来归来胡为斯案临济故狄也】我将济兮不得其由渉其浅兮石齧我足乘其深兮龙入我舟我济而悔兮将安归尤归兮归兮无与石鬬兮无应龙求
　　【石齧我足龙入我舟托意处语何其雅】
　　猗兰操　孔子伤不逢时作
　　【古琴操云习习谷风以隂以雨之子于归逺送于野何彼苍天不得其所逍遥九州无有定处世人闇蔽不知贤者年纪逝迈一身将老】
　　兰之猗猗扬扬其香不采而佩于兰何伤今天之旋其曷为然我行四方以日以年霜雪贸贸【不明也】荠麦之茂【建亥之月隂气之极荠麦始生】子如不伤我不尔觏【言我如荠麦之茂当雪霜之时不改其操子如见伤而用我可也子如不伤我无自贬以见子之义】荠麦之茂荠麦之有【茂而能傲霜雪荠麦之固有】君子之伤君子之守【君子居可伤之时不易其守亦犹荠麦之有也】
　　【有黠色而无愠情抑何言之蕴蕴】
　　山操　孔子以季桓子受齐女乐谏不从望山而作
　　之氛兮不能云雨之枿兮不中梁柱之大兮祗以奄鲁知将隳兮哀莫余伍周公有鬼兮嗟余归辅【鬼或作思】
　　【是当日梦寐中心事】
　　越裳操　周公作
　　【交趾之南有越裳云古琴操曰于戏嗟嗟非旦之力乃文王之徳】
　　雨之施物以孳我何意于彼为自周之先其艰其勤以有疆宇私我后人我祖在上四方在下厥临孔威敢戏以侮孰荒于门孰治于田四海既均越裳是臣【言岂有荒于门而能治于田者乎故必四海既均而后越裳是臣也】
　　【语可勒黼扆　当时周公勅天明命告戒成王应止如是】
　　拘幽操　文王羑里作【河内荡隂县有羑里城】
　　【文王见拘羑里忧愁无聊援琴而鼔之号曰拘幽操词曰殷道溷溷浸浊烦兮朱紫相合不别分兮迷乱声色信谗言兮炎炎之虐使我愆兮幽闭牢穽由其言兮遘我四人忧勤勤兮】
　　目窈窈兮其凝其盲耳肃肃兮听不闻声朝不日出兮夜不见月与星有知无知兮为死为生呜呼臣罪当诛兮天王圣明
　　【末二语善写文王心曲】
　　岐山操　周公为太王作
　　我家于幽自我先公伊我承序敢有不同今狄之人将土我疆民为我战谁使死伤彼岐有岨我徃独处尔莫余追无思我悲
　　【处民在不要不弃之间视土在无吝无贪之际宛是当年语致】
　　履霜操　尹吉甫子伯竒无罪为后毋谮而见逐自伤作
　　【吉甫听后妻逐之伯竒编芟荷而衣采楟花而食清朝履霜而自伤无罪见逐乃援琴而鼔之词日朝履霜兮采晨寒考不明其心兮信谗言孤恩离别兮摧肺肝何辠皇天兮遭斯愆痛没不同兮恩有偏谁流顾兮知此寃】
　　父兮儿寒母兮儿饥儿罪当笞逐儿何为儿在中野以宿以处四无人声谁与儿语儿寒何衣儿饥何食儿行于野履霜以足母生众儿有母怜之独无母怜儿寕不悲
　　【视小弁之恸为深】
　　雉朝飞操　牧犊子七十无妻见雉双飞感之而作
　　【齐宣王时牧犊子七十无妻出薪于野见雉雌雄相随意动心怨因援琴而歌以自伤其声中絶魏武帝宫人有卢女者七歳入汉宫学鼔琴能传此曲牧犊子词曰雉朝飞兮鸣相和雌雄羣逰兮山阿我独何命兮未有家时将暮兮可奈何嗟嗟暮兮可奈何】
　　雉之飞于朝日羣雌孤雄意气横出当东而西当啄而飞随飞随啄羣雌粥粥【记曰粥粥若无能或谓当作喌音祝説文呼鸡】嗟我虽人曾不如彼雉鸡生身七十年无一妾与妃
　　【是老牧朴簌语】
　　别鹄操　商陵穆子娶妻五年无子父母欲其改娶其妻闻之中夜悲啸穆子感之而作
　　【其词曰将乖比翼隔天端山川悠逺路漫漫揽衾不寐食防飱后遂为夫妇】
　　雄鹄衔枝来雌鹄啄泥归巢成不生子大义当乖离江汉水之大鹄身鸟之微更无相逢日且可绕树相随飞
　　【中岂无情不至作涕泣流连者廹于大义故也】
　　残形操　曾子梦见一狸不见其首作
　　有兽维狸兮我梦得之其身孔明兮而头不知吉凶何为兮觉坐而思巫咸上天兮识者其谁
　　【穆穆落落故佳】
　　四言古诗
　　剥啄行
　　剥剥啄啄有客至门我不出应客去而嗔从者语我子明为然我不厌客困于语言欲不出纳以堙其源空堂幽幽有秸有莞门以两板丛书于间窅窅深堑其墉甚完彼寕可隳此不可干从者语我嗟子诚难子虽云尔其口益蕃我为子谋有万其全凡今之人急名与官子不引去与为波澜虽不开口虽不开闗变化咀嚼有鬼有神今去不勇其如后艰我谢再拜汝无复云往追不及来不有年
　　【跌荡恣肆仍如五言体裁】
　　五言古诗
　　南山诗
　　吾闻京城南兹维羣山囿东西两际海巨细难悉究山经及地志茫昧非受授团辞试提挈挂一念万漏欲休谅不能麤叙所经觏甞升崇丘望戢戢见相凑晴明出棱角缕脉碎分绣蒸岚相澒洞表里忽通透无风自飘簸融液煦柔茂横云时平凝防防露数岫天空浮脩眉浓绿画新就孤撑有巉絶海浴褰鹏噣春阳濳沮洳濯濯吐深秀岩峦虽嵂崒輭弱类含酎夏炎百木盛防鬰増埋覆神灵日歊歔云气争结构秋霜喜刻轹磔卓立癯瘦参差相叠重刚耿陵宇宙冬行虽幽墨氷雪工琢镂新曦照危峨亿丈恒髙袤明昬无停态顷刻异状西望雄太白突起莫间簉藩都配德运分宅占丁戊逍遥越坤位诋讦陷干窦空虚寒兢兢风气较搜漱朱维方烧日隂霰纵腾糅昆明大池北去觌偶晴昼緜聨穷俯视倒侧困清沤防澜动水面踊跃躁猱狖惊呼惜破碎仰喜呀不仆前寻径杜墅坌蔽毕原陋﨑岖上轩昴始得观覧富行行将遂穷岭陆烦互走勃然思坼裂拥掩难恕宥巨灵与夸娥逺贾期必售还疑造物意固防蓄精祐力虽能排干雷电怯呵诟攀援脱手足蹭蹬抵积甃茫如试矫首堛塞生怐愗威容防萧爽近新迷逺旧拘官计日月欲进不可又因縁窥其湫凝湛闷隂嘼鱼虾可俯掇神物安敢宼林柯有脱叶欲堕鸟惊救争衔弯环飞投弃急哺鷇旋归道廻睨逹枿壮复奏吁嗟信竒怪峙质能化贸前年遭谴谪探歴得邂逅初从蓝田入顾盼劳颈脰时天晦大雪泪目苦朦瞀峻途拖长氷直上若悬溜褰衣歩推马颠蹶退且复苍黄防遐睎所瞩才左右杉篁咤蒲苏杲耀攅介胄专心忆平道脱险逾避臭昨来逢清霁宿愿忻始副峥嵘跻冢顶倐闪杂鼯鼬前低划开阔烂漫堆众皱或连若相从或蹙若相鬭或妥若弭伏或竦若惊雊或散若瓦解或赴若辐凑或翩若船游或决若马骤或背若相恶或向若相佑或乱若抽笋或嵲若注灸或错若绘画或缭若篆籕或罗若星离或蓊若云逗或浮若波涛或碎若锄耨或如贲育伦赌胜勇前购先强势已出后钝嗔防譳或如帝王尊丛集朝贱幼虽亲不防狎虽逺不悖谬或如临食案肴核纷饤饾又如逰九原坟墓包椁柩或累若盆甖或掲若防豆或覆若曝鳖或頽若寝兽或蜿若藏龙或翼若抟鹫或齐若友朋或随若先后或迸若流落或顾若宿留或戾若仇讐或密若婚媾或俨若峨冠或翻若舞神或屹若战阵或围若搜狩或靡然东注或偃然北首或如火熺焰或若气饙馏或行而不辍或遗而不収或斜而不倚或弛而不彀或赤若秃鬝或熏若柴槱或如拆兆或若卦分繇或前横若剥或后断若姤延延离又属夬夬叛还遘喁喁鱼闯萍落落月经宿訚訚树墙垣巘巘架库廐参参削剑防焕焕衔莹琇敷敷花披萼闟闟屋摧霤悠悠舒而安兀兀狂以狃超超出犹奔蠢蠢骇不懋大哉立天地经纪肖营腠厥初孰开张僶勉谁劝侑创兹朴而巧戮力忍劳疚得非施斧斤无乃假诅呪鸿荒竟无传功大莫酬僦尝闻于祠官芬苾降歆嗅斐然作歌诗惟用赞报酭
　　【穷搜极想语多生气炎炎故能绚人耳目而不厌少陵北征随情披写南山诗则着意铺排矣】秋懐诗
　　牕前两好树众叶光薿薿秋风一披拂策策鸣不已防灯照空床夜半偏入耳愁忧无端来感叹成坐起天明视顔色与故不相似羲和驱日月疾急不可恃浮生虽多涂趋死惟一轨胡为浪自苦得酒且欢喜
　　【五言古毎觉语致崛屈】
　　秋气日恻恻秋空日凌凌上无枝上蜩下无盘中蝇岂不感时节耳目去所憎清晓巻书坐南山见高棱其下澄秋水有蛟寒可罾惜哉不得徃岂谓吾无能
　　【气格崚嶒】
　　离离挂空悲慼慼抱虚警露秋树高虫吊寒夜永敛退就新懦趋营悼前猛归愚识夷涂汲古得修绠名浮犹有耻味薄真自幸庻几遗悔尤即此是幽屏
　　【多警句】
　　今晨不成起端坐尽日景虫鸣室幽幽月吐牕冏冏防懐若迷方浮念剧含梗尘埃慵伺文字浪驰骋尚须勉其顽王事有朝请
　　归彭城
　　天下兵又动太平竟何时訏谟者谁子无乃失所宜前年闗中旱闾井多死饥去歳东郡水生民为流尸上天不虚应祸福各有随我欲进短策无由见彤墀刳肝以为纸沥血以书辞上言陈尧舜下言引龙防言词多感激文字少葳蕤一读已自怪再寻良自疑食芹虽云美献御固已痴缄封在骨髄耿耿空自竒昨日到京城屡陪高车驰周行多俊异议论无瑕疵见待颇异礼未能去毛皮到口不敢吐徐徐俟其巇归来戎马间惊顾似羇雌连日或不语终朝见相欺乘闲輙骑马茫茫诣空陂遇酒即酩酊君知我为谁
　　【韩诗语带粗纇防】
　　同冠峡
　　南方二月半春物亦已少维舟山水间晨坐听百鸟宿云尚含姿朝日忽升晓羇旅感和鸣囚拘念轻矫潺湲泪乆迸诘曲思増绕行矣且无然葢棺事乃了
　　县斋有懐
　　少小尚竒伟平生足悲咤犹嫌子夏儒肯学樊迟稼事业窥臯稷文章蔑曹谢濯缨起江湖缀佩杂兰麝悠悠指长道去去策高驾谁为倾国媒自许连城价初随计吏贡屡入泽宫射虽免十上劳何能一战霸人情忌殊异世路多权诈蹉跎顔遂低摧折气愈下冶长信非罪侯生或遭骂懐书出皇都衔泪渡清防身将老寂寞志欲死闲暇朝食不盈肠冬衣才掩髂军书既频召戎马乃连跨大梁从相公彭越赴仆射弓箭围狐兎丝竹罗酒防两府变荒凉三年就休暇求官去东洛犯雪过西华尘埃紫陌春风雨灵台夜名声荷朋友援引乏姻娅虽陪彤庭臣讵纵青防靶寒空耸危阙晓色曜修架捐躯辰在丁铩翮时方投荒诚职分领邑幸寛赦湖波翻日车岭石坼天罅毒雾恒熏昼炎风毎烧夏雷威固已加飓势仍相借气象杳难测声音吁可怕夷言听未惯越俗循犹乍指摘两憎嫌睢盱互猜讶祗縁恩未报岂谓生足借嗣皇新继明率土日流化惟思涤瑕垢长去事桑柘斸嵩开云扃压颍抗风榭禾麦种满地梨枣栽绕舎儿童稍长成雀防得驱吓官租日输纳村酒时邀迓闲爱老农愚归弄小女姹如今便可尔何用毕防嫁
　　【吾爱其便滔滔而来絶不费手】
　　合江亭
　　红亭枕湘江蒸水防其左瞰临空濶緑浄不可唾维昔经营初邦君实王佐翦林迁神庙买地费家货梁栋宏可爱结构丽匪过伊人去轩腾兹宇遂頽挫老郎来何暮髙唱乆乃和树兰盈九畹栽竹逾万个长绠汲沧浪幽谿下坎坷波涛夜俯听云树朝对卧初如遗宦情终乃最郡课人生诚无几事徃悲岂奈萧条绵歳时契濶继庸懦胜事谁复论丑声日已播中丞黜凶邪天子悯穷饿君侯至之初闾里自相贺淹滞乐闲旷勤苦劝慵惰为余扫尘阶命乐醉众座穷秋感平分新月怜半破愿书防上石勿使泥尘涴【音卧】
　　陪杜侍御游湘西两寺独宿有题因献杨常侍
　　长沙千里平胜地犹在险况当江濶处斗起势匪渐深林髙玲珑青山上琬琰路穷台殿辟佛事焕且俨剖竹走泉源开廊架崖广是时秋之残暑气尚未敛羣行忘后先朋息弃拘检客堂喜空凉华榻有清簟涧蔬煮蒿芹水果剥菱芡伊余夙所慕陪赏亦云忝幸逢车马归独宿门不掩山楼黒无月渔火灿星防夜风一何喧杉桧屡磨飐犹疑在波涛怵惕梦成魇静思屈原沉逺忆贾谊贬椒兰争姤忌绛灌共防谄谁令悲生肠坐使泪盈脸翻飞乏羽翼指摘困瑕玷珥貂藩维重政化类分陜礼贤道何优奉已事苦俭大厦栋方隆巨川檝行剡经营诚未暇逰宴固已歉旅程愧掩留徂歳嗟荏苒平生毎多感柔翰遇频染辗转岭猿鸣曙灯青睒睒
　　岳阳楼别窦司直
　　洞庭九州间厥大谁与譲南汇羣崖水北注何奔放潴为七百里吞纳各殊状自古澄不清环混无归向炎风日搜搅幽怪多冗长轩然大波起宇宙隘而妨巍峩防嵩华腾踔较健壮声音一何宏轰輵车万两犹疑帝轩辕张乐就空旷蛟螭露笋簴缟练吹组帐鬼神非人世节奏颇跌踼阳施见夸丽隂闭感凄怆朝过宜春口极北缺堤障夜缆巴陵洲丛芮才可傍星河尽涵泳俯仰迷下上余澜怒不已喧聒鸣瓮盎明登岳阳楼辉焕朝日亮飞亷戢其威清晏息纎纩澄湛凝緑物影巧相况江豚时出戏惊波忽荡瀁时当冬之孟隙窍缩寒涨前临指近防侧坐难望涤濯神魂醒幽懐舒以畅主人孩童旧握手乍忻怅怜我窜逐归相见得无恙开筵交履舄烂漫倒家醸杯行无留停高柱送清唱中盘进橙栗投掷倾脯酱欢穷悲心生婉娈不能忌念昔始读书志欲干霸王屠龙破千金为艺亦云亢爱才不择行触事得谗谤前年出官由此祸最无妄公卿采虚名擢拜识天仗奸猜畏弹射斥逐恣欺诳新恩移府庭逼侧厠诸将于嗟苦驽缓但恐失宜当追思南渡时鱼腹甘所塟严程廹风帆劈箭入髙浪颠沉在须臾忠绠谁复谅生还真可喜尅已自惩创庻从今日后粗识得与防事多改前好趣有获新尚誓耕十畆田不取万乘相细君知蚕织稚子已能饷行当挂其冠生死君一访
　　【不为雄壮之势却拥笔自来才大者觉势有余地　意象髣髴略似】
　　出门
　　长安百万家出门无所之岂敢尚幽独与世实参差古人虽已死书上有其辞开巻读且想千载若相期出门各有道我道方未夷且于此中息天命不吾欺
　　东都遇春
　　少年气真狂有意与春竞行逢二三月九州花相映川原晓服鲜桃李晨妆靓荒乘不知疲醉死岂辞病饮噉惟所便文章倚豪横尔来曽防时白髪忽满镜旧逰喜乖张新辈足嘲评【音病】心肠一变化羞见时节盛得闲无所作贵欲辞视听深居疑避仇黙卧如当暝朝曦入牖来鸟唤昬不醒为生鄙计算盐米告屡罄坐疲都防起冠侧嬾复正幸防东都官获离机与穽乖慵遭傲僻渐染生性既去焉能追有来犹莫骋有船魏王池徃徃纵孤泳水容与天色此处皆緑净岸树共纷披渚牙相纬经【音径】懐归苦不果即事取幽迸贪求匪名利所得亦已并悠悠度朝昬落落捐季孟羣公一何贤上戴天子圣谋谟収禹绩四靣出雄劲转输非不勤稽逋有军令在庭百执事奉职各祗敬我独胡为哉坐与亿兆庆譬如笼中鸟仰给活性命为诗告友生负愧终究竟
　　送侯参谋赴河中幕
　　忆昔初第日各以少年称君頥始生须我齿清如氷尔时心气壮百事谓已能一别讵几何忽如隔晨兴我齿豁可鄙君顔老可憎相逢风尘中相视迭嗟矜幸同学省官末路再得朋东司絶教授游宴以为恒秋渔防宻树夜博燃明灯雪迳抵樵叟风廊折谈僧陆浑桃花间有汤沸如蒸三月崧少歩踯躅红千层洲沙厌晚坐岭壁穷晨升沈防不计日为乐不可胜迁满一已异乖离坐难凭行行事结束人马何蹻腾感激生胆勇从军岂尝曽洸洸司徒公天子爪与肱提师十万余四海钦风棱河北兵未进蔡州师新薨曷不请扫除活彼黎与烝鄙夫诚怯弱受恩愧徒犹思脱儒冠弃死取先登又欲靣言事上书求诏征侵官固非是妄作谴可惩惟当待责免耕斸归沟塍今君得所附势若脱韝鹰檄笔无与譲幕谋职其膺収绩开史牒翰飞逐溟鹏男儿贵立事流景不可乘歳老隂沴作云颓雪翻崩别袖拂洛水征车转崤陵勤勤酒不进勉勉恨已仍送君出门归愁肠若牵防黙坐念语笑痴如遇寒蝇防马谁可适晤言谁为应席尘惜不扫残罇对空凝信知后防时日月屡环絙生期理行役欢绪絶难承寄书惟在频无恡简与缯
　　【韩之五言当敛宏节放激滓扬波凡任才者未有不病】
　　送李翺
　　广州万里途山重江逶迤行行何时到谁能定归期揖我岀门去顔色异恒时虽云有追送足迹絶自兹人生一世间不自张与弛譬如浮江水纵横岂自知寕懐别时苦勿作别后思
　　【自足缱绻末二语大有深情】
　　送石处士赴河阳幕
　　长把种树书人云避世士忽骑将军马自号报防子风云入壮懐泉石别幽耳钜鹿师欲老常山险犹恃岂惟彼相忧固是吾徒耻去去事方急酒行可以起
　　【磊磊落落】
　　送湖南李正字归
　　长沙入楚深洞庭值秋晩人随鸿雁少江共蒹葭逺歴歴余所经悠悠子当返孤游懐耿介旅宿梦婉娩风土稍殊音鱼虾日异饭亲交俱在此谁与同息偃
　　【语稍修秀　一起四语洒落】
　　送无本师归范阳
　　无本于为文身大不及胆吾尝示之难勇往无不敢蛟龙弄角牙造次欲手揽众鬼囚大幽下觑袭窞天阳熈四海注视首不颔鲸鹏相摩窣两举快一噉夫岂能必然固已谢黯黮狂词肆滂葩低昻见舒惨奸穷怪变得徃徃造平澹蜂蝉碎锦缬緑池披菡萏芝英擢荒榛孤翮起连菼家住幽都逺未识气先感来寻吾何能无殊嗜昌歜始见洛阳春桃枝缀红糁遂来长安里时卦转习坎老懒无鬭心乆不事铅椠欲以金帛酬举室常顑颔念当委我去霜雪刻以憯狞飚搅空衢天地与顿撼勉率吐歌诗慰女别后覧
　　【征竒得怪往往有之】
　　人日城南登高
　　初正才兆渉七气已弄霭霭野浮阳晖晖水披冻圣朝身不废佳节古所用亲友既许来子妷亦可从盘蔬冬春杂樽酒清浊共令征前事为觞咏新诗送扶杖凌圯阯刺船犯枯葑恋池羣鸭廻释峤孤云纵人生本坦荡谁使妄倥偬直指桃李阑幽寻寕止重
　　【古而带秀】
　　病鸱
　　屋东恶水沟有鸱堕鸣悲青泥揜两翅拍拍不得离羣童叫相召瓦砾争先之计较生平事杀却理亦宜攘夺不愧耻饱满盘天嬉晴日占光景髙风送追随遂凌鳯鳯羣肯顾鸿鹄卑今者运命穷遭逢巧丸儿中汝要害处汝能不得施于吾乃何有不忍弃其危丐汝将死命浴以清水池朝餐辍鱼肉暝宿防狐狸自知无以致防德乆犹疑饱入深竹丛饥来傍阶基亮无责报心固以听所为昨日有气力飞跳弄藩篱今晨忽径去曾不报我知侥幸非汝福天衢汝休窥京城事弹射竖子岂易欺勿讳泥坑辱泥坑乃良规
　　路傍堠
　　堆堆路傍堠一双复一只迎我出秦闗送我入楚泽千以髙山遮万以逺水隔吾君勤听治照与日月敌在愚幸可哀臣罪庻可释何当迎送归縁路髙歴歴
　　赠别元十八恊律
　　知识乆去眼吾行其既逺瞢瞢莫訾省黙黙但寝饭子兮何为者冠佩立宪宪何氏之从学兰蕙已满畹于何翫其光以至歳向晚治惟尚和同无俟于謇謇或师絶学贤不以艺自挽子兮独如何能自媚婉娩金石出声音宫室发闗楗何人识章甫而知骏蹄踠惜乎吾无居不得留息偃临当背靣时裁诗示缱绻
　　宿曾江口示侄孙湘
</div>
    <div class="pagination">
<a href="古诗镜唐诗镜_page109.html">上一页</a><span>...</span><a href="古诗镜唐诗镜_page105.html">105</a><a href="古诗镜唐诗镜_page106.html">106</a><a href="古诗镜唐诗镜_page107.html">107</a><a href="古诗镜唐诗镜_page108.html">108</a><a href="古诗镜唐诗镜_page109.html">109</a><span class="current-page">110</span><a href="古诗镜唐诗镜_page111.html">111</a><a href="古诗镜唐诗镜_page112.html">112</a><a href="古诗镜唐诗镜_page113.html">113</a><a href="古诗镜唐诗镜_page114.html">114</a><a href="古诗镜唐诗镜_page115.html">115</a><span>...</span><a href="古诗镜唐诗镜_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
