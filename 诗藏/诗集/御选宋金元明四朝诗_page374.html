<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 374 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 374 页/共 1044 页</h1>
    <div class="content">　　招仙观
　　逶迤溪南路窈窕招仙谷空堂两道人残棋映深竹一叶响疎篱双鸦啼髙屋出门随归人逺烧在山麓
　　知非堂夜坐
　　前池荷叶深微凉坐来爽人归一犬吠月上百虫响余非洽隠沦隙地成偃仰林端斗柄斜抚心独凄怆
　　游乐安穆山寺
　　秋隂出南郭佳色来逺山悠然渡野水却宿前林间朝气鋭幽步相携上孱顔行穿绿萝逺共爱青杉闲已穷高原路忽得双石闗飞烟带香气深木藏幽潺景晏钟磬寂桂花满苔斑道人一尊酒时聴风多悟从此始尘缘谅能删空廊对微雨亦复不知还
　　宿田家
　　村暗烟火生林深鸡犬静麦花如积雪月色澹相映邻家夜汲归寒虫满幽径
　　小孤山
　　牵牛与织女河汉有时渡小姑緑发深隔与彭郎语流水去仍回望郎郎不来精神有相贯形迹难相猜年华朝又暮江头晴又雨灵风吹断矶行人聴钟鼓
　　龙潭阻风夜兴
　　水宿滞前期前津北风恶林寒灯影深莎鸡满篱落恍忽寄孤迥凄清愧离索年光星河转夜气衣裘觉我前劲翮飜我后大鱼跃潮痕侵栁根移船避沙阁
　　同乡客【有认余舟者问隆兴消息焉】
　　遥见江西船认是同乡客何日发龙兴迎人间消息长河落雁秋古渡啼鸦夕不见楚天长重重暮云色
　　淮安道中
　　钟声起前林悠悠向南客天垂大野髙月澹行路白鸡犬淮上村云霞海边色旧时塞垣地来往人驰驿
　　南浦旅怀
　　乡近嵗已阑犹为风客落霙盖篷深三日不知息浦树分城烟水明逺沙色满筐红竹枝渡人隔邨夕久滞妻孥望孤还友朋惜音形两暌离情生自难抑
　　朱方偶作
　　雪余春水生日上暖云泮杳霭松林中柴扉起樵爨新妆携童穉邻曲欣年换坎坎邨鼓鸣沙头酒声乱江西田家乐丰嵗犹盛观山市溪桥春还多看灯伴
　　丹霞洞天
　　飞舄落丹霞苍然洞天划草木皆异香烟雰有灵色寒苔洁宜坐幽水甘可涤樵子指峰赏野翁教药摘琳宫积筠隂虑消景难昃道人供仙茗亹亹言所厯唐王悬旧照唐帖式遗墨师年知几何山前事多易稽首浮丘翁归欤紫宅
　　黄溪口看白水
　　黄溪且缓程白水方迎赏石扇千余仞雪源数百丈幽光照天动寒气发地爽松杉含清英猨鸟翫奇响仰视葱蔚中当得一席敞移家结香茅把书寄泉上
　　早起
　　觉来日已升花梢众禽语何许白浮萍池间散还聚起见梅已空夜来几更雨鱼行春到水草暖香生露溪上人语喧樵薪满沙路
　　洪都灵应观榜云径
　　厌烦取萧闲随意入云径上堂敲响板山童质辞令地寂室生凉体畅心逾静出门看木隂佳鸣发清聴风光匀可爱水色艳相映眞契成自怡归路得新咏城市今滞留将无失幽性
　　新淦太平山
　　纵观不知逺言登太平山诸峰巻秋雨日射风霏间悬磴折古石侧溪倒危潺金灯如丹红异卉相斓斑忽怅经丘絶俄欣寻壑闲筠隂聚森爽樵人指幽闗声钟出晻霭演梵作孱顔静者足吾契语莹冰厓东野月上露华膏夜鬟松杉炯玲珑流飇过瑶环既静有余聴焉知趺坐顽偶然在尘表非能悟无还
　　崇仁钟山寺【宋乐史侍郎有诗在寺】
　　方看望仙雪仍访钟山泉石限阨危溜峡厓减青天不知路深浅但爱山苍圆俄惊侈楼观一礼黄金仙衲僧喜客来觞行续茶煎仰视慈竹题俯吟慈竹篇前脩凛髙躅滋久余芳传白日倚山转倒晕千峰烟悠悠思难极且与樵风还
　　枥溪
　　林岭甚可爱溪源无尽时山花已乱发烟暖东风迟因与采樵者坐谈树隂移日斜自归缓我兴非人知
　　樟树镇五公寺
　　久幽厌拘维暂弛欣舒散近闗得禅扉择歩厯苍藓沈沈松隂重滟滟水光逺残花起余香乳禽响新啭虚廊清昼长髙僧坐谈简学空素所昧虑妄还自遣移晷始知归生烟满林晚
　　风雨
　　池上风雨来柴扉人迹絶隔水烟气生林峰半明灭蛤吠秋草深鱼惊晚荷折孤坐倚匡牀微红隠天未
　　次韵甯志道表氏偕庵夜兴
　　空庭山色重积此松桂隂微风从何来一鸟惊前林清心有密契幽聴得逺音寒灯照孤馆嵗晏夜偏深
　　王祯
　　圃田
　　二顷负郭田人上宁易取数口仰成家片产足为圃逺即加倍蓰多仍防莽卤虽云絶里闾终得并城府幽可寻山隈润宜临水浒未始外犁锄或亦事斤斧中可居一防外或兴百堵请学拟樊须不如闻孔父业作灌园翁籍古输税户作计务勤劬佣工赡贫窭水种要渐濡粪滋饶朽腐蔬茹间甘辛瓠无苦窳芃芃黍稷苗蔚蔚桑果树鬻利达市防植木入邨坞界展阵圗横区分僧衲补随分了朝昬无心富囷庾髙卧尽元龙信诬从市虎闲看穴蚁争静聴井蛙怒偶尔阅物情居然为地主进退绰有余奔竞耻为伍寸壤思康庄众流独砥柱自我结蓬茅从渠爱簪组畎亩着吾身乾坤留此土陵谷几变迁畊凿一今古四序转轩楹八表际庭宇造境到义炎逢时知舜禹柴荆敞昬夜桔橰憩烟雨俱同动植苏忝与膏泽溥斗酒一醉劝槃餐众美聚口腹麤能甘身形不知苦养生诚足嘉报本非敢侮五土既有神百谷岂无祖斋祭奏豳诗嵗时鸣土鼓不务农务中是用纪图谱
　　礰礋
　　他山有奇石镌凿烦良工制成三尺余簨轴旋其中齿齿铓锷坚就彼磈块功一转土膏润再转春泥融轣辘复轣辘妙用无终穷遄观万顷緑粼粼漾春风不辞处泥泞但愿歌年丰
　　耨
　　创物各有名薅器即云耨壅厚破蚁封啄深过鸟咮防苗如养贤去草类击寇曽闻伛偻翁功毋求速就
　　铲
　　古铲惟制小颇逾锄耨功今于古制异用亦差不同沟田垄欹仄他刃诚难攻制器度地宜创物须良工长柄加濶首圆柄投直銎畎亩耀吐月肘腋淩轻风务进同撞戈再前随换踪覆茇易反掌剸地深潜锋已令土膏润旋看蔓草空要处薅薙外不离芸芓中养苗成此稼去秽利吾农无田非力辟有具致时丰尝见燕赵北亦传辽池东逺近或未识图谱容相通
　　铚
　　制形类短防名义因声闻总秸既异赋禾藁惟中分虽云一钩铁解空千畞云小材有大用乗时防奇勲茍无遽弃捐磨砺以须君
　　锯
　　百錬出锻工脩薄见良铁架木作梁横错刃成齿列直斜随墨弦来去霏轻屑倘遇盘错间利器乃能别
　　刮板
　　广舌横短柄双环系长纼却行作敛踪前排如拥盾起偃作陂塘分田立畦畛人间不平地所到略能尽
　　击壤
　　泰和民如何戏适因块壤相从杂稚耋峙立越寻丈乗平初侧一得隽终杀两徒歌足欢愉至意自融盎帝力旣不知大徳日荡荡尔来几千年古俗遂长往虽云遗制在淳风邈难想谁能陶眞乐返古如指掌怀哉壤父歌三复有遗响
　　油榨
　　巨材成榨牀细溜刻槃口麻烂入重圏机械应心手取之亦多方脂膏竟谁有回顾室中妇何尝润蓬首
　　土鼔
　　粤昔伊耆氏乐制惟土苴继自神农氏作鼓正从瓦蒯桴一引击眞性足陶冩当时风俗成往往朴而野大音能希声调髙和诚寡迨周因用之龡合豳颂雅祈年及祭蜡齐敬格上下是虽器质略名亦不徒假花腰鸣且急可以愧来者
　　蚕连
　　前朝茧如山今朝卵如粟如山今嵗谋如粟来嵗足来歳一何神生花楮一幅丁宁语荆妇依时勤晒沐




　　御选元诗巻十六
　　钦定四库全书
　　御选元诗巻十七
　　五言古诗五
　　虞集
　　谖草生竹间
　　谖草生竹间翠色相绸缪美人欣有托君子故忘忧昔闻有鸣凤饮水来丹丘不食众木实乐只淇园秋
　　月出古城东
　　月出古城东海气浮空蒙车骑各已息宫阙何穹窿牧马草上露吹笳沙际风帐中忽闻鴈传令彀雕弓
　　书上京国子监壁
　　神京极髙寒幽居了晨夜雷风无时发零雨每飘洒炎光不到地萧爽度长夏大化漠无宰岂必事陶冶扬雄不晓事守道栖栖者经百无征白发谩盈把
　　至治壬戌八月十五日榆林对月
　　日落次榆林东望待月出大星何煜煜芒角在昴毕草
　　树风不起蛩蜩絶啁唧天高露如霜客子衣尽白羸骖龁余栈嫠妇泣幽室行吟毛骨寒坐见河汉没驿人告晨征曈曈晓光发
　　忆三十年前与元复初参政同赋秋日梨花有句云朝食叶底梨暮看枝上花而忘其后句因续之云
　　朝食叶底梨暮看枝上花花开食实后霜风振长柯逺水良可鉴彩云亦易过念尔白于雪日暮当如何
　　李老谷
　　十转山崦交九度沙碛溜始辞平漠旷稍接山木秀老病畏行役慰藉得良觏秋岭晚更妍寒花昼如绣故园夫何如朝阳霜柚
　　泰定甲子上京有感次韵马伯庸待制
　　翰音迎日毂仪羽集云路寂莫就书阁老大长郎署为山望成岑织锦待盈度我行起视夜星汉非故处
　　天厯戊辰前续咏贫士一首
　　目昬畏附火枯坐寒窗中破褐着絮重虚豆兼冰崇病骨于此时浮屠屹撑空呼儿检余厯记日待春风虽欣解冻近翻惊纪年穷贯酒欲自广无钱似陶翁
　　后续咏贫士三首
　　老骨寒不寐夜长况闻风心悸危欲折局蹐败絮中鸡鸣当晨参马疥刍不充山童衣百鹑唤之媿悤悤求火埽木叶庭树亦已空决起不敢怠曙光屋南东茍遂牛马性归放春草丰
　　归蜀越闗陇栈阁危登天适越河济隔堰水丈尺间饥寒迫旦暮舟车计茫然东家有一叟欲去初不言早朝聴诏毕唤马阊阖前童奴受宿戒向暖争相先闻之嗔儿子我何为汝牵屦无千金贾吾足安暇怜
　　为政贵察色读书在研覃司视既不明两者一无堪尚不逭吏责为师固宜惭圣世无弃物况兹久朝簪决去岂我志知止亦所谙颇闻南山下菊根浸寒潭濯饵千日期冰胪复清涵老马果识道更服盐车骖
　　赤城馆
　　雷起龙门山雨洒赤城观萧骚山木髙浩荡尘路断鱼龙喜新波燕雀集虚幔开户微风兴倚杖众云散
　　同阁学士赋金鸭烧香
　　黄金铸为鸭焚兰夕殿中窈窕转斜月逶迤动微风绮席列珠树华灯连玉虹无眠待顾问不知清夜终
　　退直同柯敬仲博士赋
　　月下白玉阶露生黄金井疎条栖鹊寒衰蕙流萤冷恋阙感时康怀归觉宵永晨钟禁中来白发聊自整
　　题儋耳东坡载酒堂二首
</div>
    <div class="pagination">
<a href="御选宋金元明四朝诗_page373.html">上一页</a><span>...</span><a href="御选宋金元明四朝诗_page369.html">369</a><a href="御选宋金元明四朝诗_page370.html">370</a><a href="御选宋金元明四朝诗_page371.html">371</a><a href="御选宋金元明四朝诗_page372.html">372</a><a href="御选宋金元明四朝诗_page373.html">373</a><span class="current-page">374</span><a href="御选宋金元明四朝诗_page375.html">375</a><a href="御选宋金元明四朝诗_page376.html">376</a><a href="御选宋金元明四朝诗_page377.html">377</a><a href="御选宋金元明四朝诗_page378.html">378</a><a href="御选宋金元明四朝诗_page379.html">379</a><span>...</span><a href="御选宋金元明四朝诗_page375.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
