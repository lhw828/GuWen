<!DOCTYPE html>
<html>
<head>
    <meta charset="UTF-8">
    <title>宋诗钞 - 第 109 页/共 796 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗钞 - 第 109 页/共 796 页</h1>
    <div class="content">　 
　　一麾偃蹇江湖去，五马侵寻观阙来。就日金坡通汉苑，望云玉涧断苏台。自迎楫立看时渡，【近闻买妾】手种花行到处开。笑语风流韩别驾，莫令鹦鹉诉馀杯。 
　 
　　和寄叶甥少蕴内翰见招 

　　翰林赫奕今如此，莫道人惟旧雨来。庞老终身远州府，刘郎何面向春台。【八兄常言少蕴亦欲见招】园宜杏子非时结，溪阔梅花过日开。两地声闻无百里，相望一覆手中杯。 
　 
　　次韵再答少蕴知府甥和四兄以道长句并见寄 

　　锦袍昔是诗成得，别墅今非棋赌来。山蔚蓝光交抱舍，水桃花色合围台。通人竹坞深深入，谢客松扉远远开。定与西湖争胜负，只应惟欠使君杯。 
　 
　　尘埃自与青云断，岁月谁令白发来。数口无归关外客，一春多病望中台。常闲水上鸥从远，只老笼中鹤任开。日日避愁无处脱，直须到手不停杯。 
　 
　　复和少蕴内翰甥兼谢伯蕴通判兄再赠 

　　西湖波浪还佳色，风物悲人老可惊。游接竹林公对叔，梦迷春色我思兄。酒沾鹦鹉杯行尽，【前与伯蕴兄诗，常有鹦鹉杯之戏。】诗傍蟾蜍研立成。壮思不逢韩吏部，高名谁伴谢宣城？ 
　 
　　复用韵 

　　史奏德星今复聚，乡评月旦昔何惊。颍川人望须公守，荀氏家声付此兄。湖影龟鱼同聚散，棠阴燕雀半生成。若为修禊无丝竹，古调新诗唱《渭城》。【少蕴新作《栏花》诗，奇绝。】 
　 
　　次韵集津兄怀嵩少示王立之 

　　早闻三十六峰前，愿寄茅茨一涧边。谷转马蹄山缭绕，岩开虎口树婵娟。阳坡日暖宜瓜地，阴岭天寒熟芋田。便好与公相隐去，不宜相对尚茫然。 
　 
　　睡起 

　　素屏纹簟彻轻纱，睡起冰盘自削瓜。风笋微微开绿箨，雨槐细细落黄花。经营薄产初无意，补葺疏篱渐有涯。待得高秋寻靖老，临流坐石问丹砂。 
　 
　　赠山人沈广汉 

　　禅房白几静无尘，野服黄冠意甚真。避世全生深得策，闭门谢客亦高人。忍情断酒非关病，随意收书不计贫。近约嵩阳陈叔易，趁移丹灶过残春。 
　 
　　都下追感往昔因成二首 

　　少年使酒走京华，纵步曾游小小家。看舞《霓裳羽衣曲》，听歌《玉树后庭花》。门侵杨柳垂珠箔，窗对樱桃卷碧纱。坐客半惊随逝水，主人星散落天涯！ 
　 
　　春风踏月过章华，青鸟双邀阿母家。系马柳低当户叶，迎人桃出隔墙花。鬓深钗暖云侵脸，臂薄衫寒玉映纱。莫作一生惆怅事，邻州不在海西涯。 
　 
　　送僧归建州 

　　清秋颍汝归时晚，不及群公送惠休。曲几数行题字别，扁舟几日为诗留。东吴杨柳云中渚，南越梅花雪外洲。万里故乡聊一到，江山风物往来游。 
　 
　　送王敦素朴 

　　龙蟠山色引衡庐，霜落江清影碧虚。鼓枻厌骑沙苑马，行厨欲食武昌鱼。缓歌《玉树》翻新曲，趣入金銮续旧书。官达故人稀会面，君来相见肯如初。 
　 
　　再至徐州示诸弟 

　　去年客徐得范子，今年客徐不得人。断无草木与同味，宛有鱼鸟来相亲。南寻白门傍山麓，西望黄楼行水滨。还家作诗示群从，早晚一游携二陈。 
　 
　　留别江子之 

　　尽室飘零去上都，试於溱洧卜幽居。不从刺史求彭泽，敢向君王乞镜湖。平日甚豪今潦倒，少年最乐晚崎岖。故人鼎贵甘相绝，别后君须寄一书。 
　 
　　别昭德第怆然伤怀 

　　吾庐去汝到何期，四十年间此别离。合抱树元从旧种，几丛菊始自新移。老无兄弟飘零日，远有公卿旷绝时。努力不辞勤负米，欲求三径可从谁？ 
　 
　　客有驽马不肯借作诗诮之 

　　胡儿少欲立奇功，贵买西宛玉面骢。金躞蹀微鸣蹑影，锦连乾不动追风。庭槐洗立清阴下，沙路调行返照中。出郭借人乘岂肯，自夸骑入大明宫。 
　 
　　别饰道二十弟 

　　飘零南北一衰门，知是澶渊五世孙。嗟我独无兄弟在，怜君尚有典刑存。老身素苦贫常瘦，病目仍缘哭转昏。它日汝归驰驷马，访吾肯过浣花村。 
　 
　　自然诗（并序） 

　　【七里先生江子我，筑土三尺，名曰自然亭。余谓先生不独有亭，亦有自然箕斗，自然丝麦，凡亭之内，服食器用，无不自然者，先生可谓自足者也。虽然，无乃多虚少实乎？子我掀髯大笑。余欣然赋之。】 
　 
　　先生手不废经营，白屋凭虚结此亭。燕麦菟丝侵密坐，南箕北斗挂疏棂。青松夹日交倾盖，翠柏分风倚列屏。莫道君家无长物，案头灯火有流萤。 
　 
　　敦素有以书局处之者作诗迎之 

　　君王侧席访词臣，万里江湖贺子真。翰苑向来非此老，道山何处得斯人！朝回金马门前晓，宴罢铜驼陌上春。底事年年最如意，春风还试彩衣新。 
　 
　　寄王立之 

　　腊雨城南宅，冲寒忆屡陪。拊怜庭下石，问讯竹间梅。诸子应门立，群公跋马回。不知多病后，谁与倒樽罍。 
　 
　　避暑普净院 

　　夭矫柏如龙，清阴閟一宫。庭无御史雨，门有大王风。今日名天下，群公坐此中。阿戎相就语，历历见元丰。 
　 
　　僧舍小山 

　　此老绝潇洒，久参曹洞禅。胸中有丘壑，左手取山川。树小风声细，岩深日影圆。江湖不归客，相对一茫然。 
　 
　　爱此聚沙戏，知自法王孙。一运郢斤手，都无禹凿痕。藤梢未挂壁，荷叶欲生盆。笑问山阴道，潜通何处村？ 
　 
　　烂石有佳色，禅房叠更幽。九疑峰不断，十字水长流。枕簟日逃暑，轩窗时卧游。吾衰更何往，只此对汤休。 
　 
　　寄江子之 

　　平生江季子，疏懒近忘吾。不啻三年别，如何一字无！烧丹岣蝼令，酿酒步兵厨。二者将安择，功名莫浪图。 
　 
　　初来东里 

　　乘流从此去，河汉失清都。送骑沙边散，征帆雨外孤。挟雌栖陇雉，生子哺巢乌。宇宙将焉往，飘飘尽畏途。 
</div>
    <div class="pagination">
<a href="宋诗钞_page108.html">上一页</a><span>...</span><a href="宋诗钞_page104.html">104</a><a href="宋诗钞_page105.html">105</a><a href="宋诗钞_page106.html">106</a><a href="宋诗钞_page107.html">107</a><a href="宋诗钞_page108.html">108</a><span class="current-page">109</span><a href="宋诗钞_page110.html">110</a><a href="宋诗钞_page111.html">111</a><a href="宋诗钞_page112.html">112</a><a href="宋诗钞_page113.html">113</a><a href="宋诗钞_page114.html">114</a><span>...</span><a href="宋诗钞_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
