<!DOCTYPE html>
<html>
<head>
    <meta charset="UTF-8">
    <title>全宋诗 - 第 5590 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 5590 页/共 11672 页</h1>
    <div class="content">
丘葵　和张原斋见寄
    昔磨铁砚已成空，今掉孤舟作钓翁。
    百丈依依牵夜月，一丝袅袅弄秋风。
    梦回牧笛樵歌裹，身寄鸥沙犊草中。
    独把新诗轻万户，故人相问有张公。

丘葵　怀古愚兄
    紫帽之峰兮高且巍，白云一片兮空依依。
    我有兄兮在海湄，三月不见兮使我心悲。

丘葵　怀古愚兄
    紫帽之峰兮高且崷，白云一片兮空悠悠。
    我有兄兮在海陬，三月不见兮使人心忧。

丘葵　怀古愚兄
    有荷荐香，有竹荐凉。
    归哉归哉，一觥对床。

丘葵　怀玉岩先生谪广州忽自古杭有书至
    十二前旧师友，书来欲拆泪成行。
    几回相忆人千里，往事追思梦一场。
    琴剑知辞南国久，千戈尚任北方强。
    伤心吾道秋容冷，遥忆师门数仞墙。

丘葵　极目
    群形寂无声，四野澹将夕。
    中庭聊极目，一鸟渡空碧。

丘葵　记先贤
    进学在致知，涵养须用敬。
    廓然而大公，物来则顺应。

丘葵　际从子伯恭不遇
    我行独踽踽，聊复寻诸孙。
    诸孙名有役，谁复相温存。
    彼茁者汀芦，上有鹪鹩喧。
    衡门可栖迟，清风自妍暄。
    汲井欲灌环，灌园当灌根。
    澡身欲树德，树德当树淳。

丘葵　寄陈儒正
    论心才暑夕，别后已凉秋。
    月照陈蕃榻，风生王粲楼。
    哀音虫外笛，远棹雁边舟。
    欲写相思意，题诗寄水流。

丘葵　寄呈张教论
    天欲昌吾道，君来董县庠。
    坛荒犹杏树，水落且芹香。
    欲与二三子，皈依数仞墙。
    若为鸥鹭伴，留住水云乡。

丘葵　寄高尹
    桐下归来学钓鱼，岁寒相伴只鸥凫。
    何期天上郎官宰，肯到江边处士庐。
    仲蔚自怜头似雪，阿勤岂解唾成珠。
    郎君东阁相看久，莫但清吟废读书。

丘葵　寄槐庭
    吾道付沧浪，衰年尚异乡。
    畏人江草合，怀旧暮云长。
    老我已无用，如君终未忘。
    天寒无过雁，夜夜独鸣蛩。

丘葵　寄肯体
    三年云卧一身闲，惟有君来萧寺间。
    既是君平为世弃，不妨巢父掉头还。
    平生学道鱼千里，晚岁参禅豹一班。
    惟有圣贤真实地，吾侪努力莫辞难。

丘葵　寄林簿
    一别又一载，相思入梦频。
    以予拙生计，知子不为贫。
    鼠迹陶瓶粟，蛛丝范甑尘。
    莫将憔悴意，说与得时人。

丘葵　寄龙湖庄
    鹤发重来客，龙湖旧日壮。
    乡心忽摇曳，春事又苍茫。
    聒聒水泉动，荒荒野日长。
    残年厌声利，吾道在耕桑。

丘葵　寄吕之寿
    一灯清夜话，觉子颇真情。
    世已无前辈，方予畏后生。
    天涯共流落，岁晚独无成。
    桐下来春约，飞鸿望寄声。

丘葵　寄南剑詹野渡先生
    贤圣已往古，吾侪空自今。
    六经寻断脉，千里遇知音。
    莫笑因缘浅，相期造道深。
    可怜山海隔，无路盍朋簪。

丘葵　寄题朱推官行斋
    万紫千红转眼非，高斋惟与竹相宜。
    自从出地有清节，直至参天无曲枝。
    六月高标寒凛凛，三冬秀色绿猗猗。
    此君妙处无心得，道在虚中人不知。
</div>
    <div class="pagination">
<a href="全宋诗_page5589.html">上一页</a><span>...</span><a href="全宋诗_page5585.html">5585</a><a href="全宋诗_page5586.html">5586</a><a href="全宋诗_page5587.html">5587</a><a href="全宋诗_page5588.html">5588</a><a href="全宋诗_page5589.html">5589</a><span class="current-page">5590</span><a href="全宋诗_page5591.html">5591</a><a href="全宋诗_page5592.html">5592</a><a href="全宋诗_page5593.html">5593</a><a href="全宋诗_page5594.html">5594</a><a href="全宋诗_page5595.html">5595</a><span>...</span><a href="全宋诗_page5591.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
