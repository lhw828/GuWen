<!DOCTYPE html>
<html>
<head>
    <meta charset="UTF-8">
    <title>全宋诗 - 第 9129 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9129 页/共 11672 页</h1>
    <div class="content">
熊克　劝农十首
    雪渍冰濡土脉肥，趁时举趾莫教违。
    荷蓑早合冲烟去，负耒迟须带月归。

熊克　劝农十首
    低田傍海仰依山，雨即横流旱即乾。
    时决时潴能自力，转成沃壤不为难。

熊克　劝农十首
    百昌萌动戴芒芽，小廪先储种自嘉。
    天暖地腴当亟播，好蠲甲穣润田家。

熊克　劝农十首
    凡农主客两相依，以富资贫政所宜。
    要彼力耕吾有望，借粮借种莫迟迟。

熊克　劝农十首
    己田自种乐为农，不肯勤耕奉主翁。
    劝汝回心毋见错，秋成获利两家同。

熊克　劝农十首
    黄岩出穣半丹邱，使指新疏万壑流。
    筑堰未妨齐著力，旱天随取灌高畴。

熊克　劝农十首
    午村茅舍起炊烟，夫带儿耕馁在田。
    赤饭黄羹须妇馌，往来莫惮走东阡。

熊克　劝农十首
    蚕月农须雨及时，三眠才起食嫌迟。
    采桑风雨无辞苦，指日缫成白雪丝。

熊克　劝农十首
    腊时得雪喜重重，春到而今雨又通。
    麦自十分堪指拟，更当力穑顺年丰。

熊克　劝农十首
    唆伊争讼真伊贼，劝你休和是你师。
    纵使胜来耕已废，得便宜处失便宜。

熊克　寿芮秘书三首
    帝调玉烛召春还，仙袂同时度九关。
    万品饮沾何处得，东风今起道家山。

熊克　寿芮秘书三首
    归来未对小延英，便向蓬莱作主人。
    要督仙宫仇玉籍，却收众妙入经纶。

熊克　寿芮秘书三首
    册府都无未见书，毫端万斛泻明珠。
    若为池上星辰履，谩与瀛洲作画图。

熊梦渭　挽徐吏部
    南浦簪缨盛，西山衣钵傅。
    纯忱仪后进，达德迈前贤。
    静默赏闻道，安怡偶似禅。
    嗟哉游汗漫，不使侍甘泉。

熊梦渭　挽徐吏部
    安车驾夷路，佩玉造明庭。
    天定归郎位，云开出使星。
    心赏思绿野，梦不鸾青冥。
    千古行藏际，丰碑定有铭。

熊某　嘲时事
    近来西北又干戈，独立斜阳感慨多。
    雷为元城驱劫火，天胡丁谓活鲸波。
    九原难起先生死，万世其如公论何。
    道过雕峰休插竹，想逢宗老续长歌。

熊瑞　达且同知即席索芙蓉诗
    忆昔梦游芙蓉城，城中仙子千娉婷。
    霞舒云卷逞娇媚，朵朵汉家尹与邢。
    西风吹醒黄梁梦，帐暖香红谁与共。
    别来秋晚遇群仙，犹记联骖骑采凤。
    太液池边悲翠楼，金屏绣褥何风流。
    那知镜裹朱颜改，阿监青娥雪满头。
    不必对花长太息，荣华俯仰成尘迹。
    色空空色无了期，昨是今非又来日。

熊瑞　答王山仲作墨梅来访韵
    客从罗浮来，遗我一枝琼。
    仙风溢毫楮，夭矫冰雪清。
    感怀畴昔夜，醉饮月中央。
    青衣歌未竟，斗转参已横。
    俯仰今成古，散聚若为情。
    几回疏影裹，呼鹤引长鸣。
    无人能悟此，空逐晓云行。
    因子重欷嘘，聊以写吾生。

熊瑞　芙蓉
    青鸾庭馆翠重重，雉扇娉娉雍万红。
    把似牡丹酣富贵，洛阳今是几秋风。

熊瑞　赋竹居文樽
    郫筒对峙玉清圆，绝胜当年碧筩莲。
    倾酿尚侔春楚楚，开樽犹带雨涓涓。
    昔遗溪上晋六处，今入饮中唐八仙。
    一榻青奴凉更好，醉来乘月伴高眠。
</div>
    <div class="pagination">
<a href="全宋诗_page9128.html">上一页</a><span>...</span><a href="全宋诗_page9124.html">9124</a><a href="全宋诗_page9125.html">9125</a><a href="全宋诗_page9126.html">9126</a><a href="全宋诗_page9127.html">9127</a><a href="全宋诗_page9128.html">9128</a><span class="current-page">9129</span><a href="全宋诗_page9130.html">9130</a><a href="全宋诗_page9131.html">9131</a><a href="全宋诗_page9132.html">9132</a><a href="全宋诗_page9133.html">9133</a><a href="全宋诗_page9134.html">9134</a><span>...</span><a href="全宋诗_page9130.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
