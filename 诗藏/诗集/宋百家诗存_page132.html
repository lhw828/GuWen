<!DOCTYPE html>
<html>
<head>
    <meta charset="UTF-8">
    <title>宋百家诗存 - 第 132 页/共 151 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋百家诗存 - 第 132 页/共 151 页</h1>
    <div class="content">　　醉归
　　半醉归来卧不成月华霜采烂中庭茶铛冻结香匳冷只把梅花嗅得醒
　　湖上曲
　　新晴旋蜡游春屐半湿香泥恰好行琢得小词腔未稳往来花下怯歌莺
　　古砚送赵明府
　　一片端州古砚甎翁孙相授当良田寒梅磵下和冰洗秋桂窗前滴露研学字不工空费纸吟诗虽苦未成编赠君携去薇花畔草诏闲时枕匣眠
　　戏题花
　　一片落花题一字辏成一句怨春诗纵横贴在窗纱上巧似回文织锦时
　　画睂曲
　　日印花枝欲满窗旋磨鸾镜试新妆恩情只似春宵短睂带空如柳叶长
　　湖边
　　湖边开到木芙蓉攘尽荷花十里红红蓼莫惭顔色浅荣枯同是一秋风
　　读南岳新藁
　　春来游未遍湖山已是风光一半残细把刘郎诗读后莺花虽好不须看
　　花
　　墙头新露一枝红压尽隋人万采工香艳便栖云鬓老也胜飘泊向西风
　　别友
　　分付离觞莫满斟酒防还与恨同防自怜不及春江燕一路相随伴好吟
　　不语僧
　　黙坐蒲团若塐成客来惟听小钟鸣却嫌庭树无禅力时有风枝雨叶声
　　数椽
　　数椽茅屋傍林塘幽似山僧独住房夜静只凭猿守户昼闲时有鹤升堂旋收落叶供茶爨细捣枯花作印香书册满牀诗满槖别无生计亦何妨
　　送友人为僧
　　知心朋友云霄里三尺官绫取不难禅衲乍披身愈儒冠新脱顶微寒数编诗藳聊收起一藏经文旋取看惟我尘缘推不去萧萧华发伴渔竿
　　地炉
　　穴地为炉了一寒肉屏氊帐任无缘晨烧树下霑霜叶夜煮山头泻月泉已借阳和归故絮更分光焰到残编百年贫富灰埃尽荒冢累累夜烧边
　　春雪
　　东风吹雨作花飞寒勒芳程几日迟惟有庭前老梅树谢渠添补落残枝
　　挽沈晏如
　　不信诗人一例穷如公半世又成空湖边便欠寻梅友篱下应无采菊翁雪片堆平闲药灶雨声敲碎旧渔篷墓铭吟藳儿封寄血泪斑斑浣纸红
　　田闲
　　田闲久不到草木半萧疎鸥占沈舟浴蛩分破壁居仆温携到酒邻送买残蔬未説催租事黏窗且读书
　　题野处
　　数亩家园枕碧波树桑疎处补花窠檐低不碍儒冠入桥矮才通钓艇过云笛旋栽门外竹雨衣新织槛前莎有时牛背看书罢一曲春风戚歌
　　孙祺卿新居
　　几年铢累束修钱才向湖边置一廛种竹庭防难得月养鱼池小易为泉山呈好画当书案柳撒轻丝罩钓船酒力半酣诗思倦矮牀相对白鸥眠
　　招高菊防【时在县斋】
　　归买秦溪屋一闲才如都下僦楼寛门前养草如花赏壁上黏碑当画看自改旧时诗未稳独斟新酒不成欢髯仙只在渊明宅泥泞相邀寸步难
　　西眞图
　　翠水池边宴蚤秋云谣声里月西流醉归不信乘鸾稳却擘莲花作采舟
　　书北庵门
　　十度来敲九不譍隔篱空见竹青青不知池里黄金鲫听讲楞伽几巻经
　　题赵子固春山上寺图
　　望得招提见程犹半日闲马嘶曾到处仆指未行山风递松声远云连草色闲何如添个我坐石听潺湲
　　汤婆子
　　一冬专宠道人房不借华清赐浴汤皤腹却无璋瓦分矮身难称绮罗妆春生蝴蝶半牀梦暖迫梅花一帐香醉倚肉屏君莫羡北邙多少黑头郎
　　得闲亭
　　柳风虽小丝丝袅花雨无多防防香惟有吟毫闲未得染红濡绿一春忙
　　上赵兰坡
　　身迫云霄自不知只如师友讲论时驱龙驾鳯阳冰字翦月裁霞太白诗雨院炷香熏画巻晴窗添水浸花枝十年漫走江湖上咫尺兰坡却到迟
　　上嘉禾赵守
　　邦君一念只寛民眞个龚黄见后身和气蒸爲干耒雨暖云裁作万襦春座中长有清吟客庭下浑无健讼人诸部尽能依此様世间那有一家贫
　　挽周倅
　　眞是分风月归来无俸钱人皆嗤拙宦天又啬长年旧宅寒潮外新茔古树边一诗哀不尽檐雨对澘肰
　　题常宣仲草堂
　　隔市能几歩幽趣逾山林凿池小如斗水浅鱼自防檐任树枝碍堦从草色侵不肎一鉏斸恐伤春风心朝出货仁义暮归炊古今客来无可款石炉添水沈
　　劒言
　　朝润郅支膏暮泽楼兰血何如尘土中蚀爲无用铁
　　题张俞仲竹屋
　　削成千蠧简此屋是余材长有清风至浑无俗客来猿当吟案立鹤趁钓船回添足岁寒计栽松复种梅
　　右梅屋初稿
　　乐府
　　妾心如镜靣一规秋水清郎心如镜背磨杀不分明郎心如纸鸢断线随风去愿得上林枝爲妾萦畱住
　　题舒王游半山图
　　驴载新诗仆抱书松声禽语当传呼不知邂逅耕田者问着青苗免役无
　　赠刘相士
　　满镜秋霜鬓影寒此生堪笑复堪怜烦君只相看书眼更对青灯得几年
　　宗之惠梅窠冰玉笺
　　百幅吴冰千蕊雪对吟终日不成诗忆君同在孤山下商畧春风弄笔时
　　月涧惠砚滴
　　手不题诗巳数年砚甎相伴学于禅为君蘸湿元晖笔写出江山雪后天
　　春思
　　嫁得萧郎不恋家几年流落在天涯满怀多少伤春事嫌杀沿门呌卖花
　　送赵丞【汝谔】
　　竹梢风露松梢月未抵吟丞气味清笑问两年何所得锦囊诗重俸囊轻
　　赠墨僧
　　老砚磨穿事不成万言堆里鬓星星愿随君去柯山下收拾残烟写佛经
　　重阳乏酒
　　黄花吟笑竹篱边笑我牀头乏酒钱带雨折来无用处碎挼金屑和茶煎
　　烛
　　长身夜占银台立焰焰光摇顶上珠贪向华堂照歌舞不知灰得寸心无
　　赠钱相士
　　我貌君容一种寒鹭漂鸥泊廿来年我诗吟就无人买君相公卿煞得钱
　　代术者言
　　不闻鼎沸烹夷叔那有云台画四凶自与心君消息了却将甲乙问穷通
　　观松嵒画巻
　　老屐相随四十年惯看苍翠听潺湲今朝细玩松嵒语犹有吟行未到山
　　送赵兰坡
　　弟判嘉兴蔼政声兰坡兄又出专城如将天上一蟾影分作人闲两郡明江冷雪随帆幅去路晴梅傍轿窗行开藩便拜归班诏也与玉山添重名
　　题赵恕可山台
　　绕宅无非罨画山吟台更对好峯峦锦囊低挂花梢上玉子轻敲竹荫间小砚买来猿解捧异书编就鹤同看主人出赴功名会涧水自清云自闲
　　小蓑道人
　　满靣疮痍瘢胸中一雪醒吟鹤背风醉卧鸥边月不卖吓鬼符不试金诀笑问旧蓑衣秋来添几结
　　题丘竹坡新池
　　长安富贵海十客九倦还君去不着意君归无媿顔旧圃一二亩新居十数闲花寻直树种竹简斜枝删诗句满壁写书编到处安冬檐日晓暖夏戸风昼寒不是时令舛只缘心地寛天下政多事不须牢闭关
　　右梅屋二稿
　　兰花
　　竹底松根惯寂寥肎随桃李媚儿曹高名压尽离骚巻不入离骚更自高
　　郭南湖见访却适有出一絶为谢
　　一篷风雨偶归迟见説君来扣我扉童子困眠梅树下不曾放过鹤双飞
</div>
    <div class="pagination">
<a href="宋百家诗存_page131.html">上一页</a><span>...</span><a href="宋百家诗存_page127.html">127</a><a href="宋百家诗存_page128.html">128</a><a href="宋百家诗存_page129.html">129</a><a href="宋百家诗存_page130.html">130</a><a href="宋百家诗存_page131.html">131</a><span class="current-page">132</span><a href="宋百家诗存_page133.html">133</a><a href="宋百家诗存_page134.html">134</a><a href="宋百家诗存_page135.html">135</a><a href="宋百家诗存_page136.html">136</a><a href="宋百家诗存_page137.html">137</a><span>...</span><a href="宋百家诗存_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
