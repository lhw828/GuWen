<!DOCTYPE html>
<html>
<head>
    <meta charset="UTF-8">
    <title>御定佩文斋咏物诗选 - 第 19 页/共 386 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋咏物诗选 - 第 19 页/共 386 页</h1>
    <div class="content">　　水郭浮鲛室云帆度客星江空连海白山逺入淮青访古聊须到乘流未可停遥疑天柱晓风雾防精灵
　　五言排律
　　晨雾　　　　　　　　　　【明】杨　慎安宁之交杪秋初冬天将晴霁晨必大雾千里一白如银色界须臾日出霞彩辉焕亦竒观也
　　冥当凛节白雾翳晨朝明月朦胧阁清霜暧防桥冰凘工织水花凇惯封条岚市天褰幕烟坰陆涌潮鳬亹迷独钓鹿径滑归樵文采南山豹威棱北塞貂驷星收闪闪曦景焕昭昭梅信悬知近凭他酒斾招
　　七言律
　　早雾　　　　　　　　　　【宋】赵　抃
　　山光全暝水光浮数里霏霏晓雾收露彩乍凝藏汉殿日华不透掩秦楼岂饶文豹迟留影应有灵蛇取次逰圣世妖氛消已尽结成佳气满南州
　　花雾　　　　　　　　　　【元】谢宗可
　　倦紫酣红总未醒暗薰芳液滴无声罗帏隠绣迷春色绮縠笼香防晓晴薄暝枝头留睡蝶轻阴树底咽啼莺东风巻到阑干曲半湿防丝舞不成
　　咏雾凇　　　　　　　　　【明】杨　慎
　　怪得天鸡误晓光青腰玉女试银妆琼敷缀叶齐如剪瑞树开花冷不香月白讵迷三里雾云黄先兆万家箱贫儿饭瓮歌声好六出何须贺谢庄
　　忠州雾泊　　　　　　　　【明】钟　惺
　　渔艇官舟晓泊同蜀江愁雾不愁风烟生野聚汀寒外云满山城水气中曲岸川廻翻似尽遥天峰没却如空依稀往日丹枫路稍见霜前逺近红
　　五言絶句
　　闲泛　　　　　　　　　　【明】僧大遂
　　无事亦波间孤舟觉自闲树边春雾敛尖露几重山
　　七言絶句
　　雾凇　　　　　　　　　　【宋】曾　巩
　　园林日出静无风雾凇花开树树同记得集贤深殿里舞人齐揷玉珑璁
　　房陵　　　　　　　　　　【宋】陈　造
　　阴晴未敢卷帘看苦雾蒙蒙尚未干政使病余刚止酒一杯要敌涝朝寒【自注晨起雾久乃散土人目曰涝朝】
　　雾中见灵山依约不真　　　【宋】杨万里
　　东来两眼不曾寒四顾千峰掠晓鬟天欲恼人消几许只教和雾看灵山
　　晓行　　　　　　　　　　【宋】葛长庚
　　雨余花防满红桥栁絮沾泥夜不消晓雾忽无还忽有春山如近复如遥
　　水邨雾　　　　　　　　　　葛长庚
　　淡处还浓绿处青江风吹作雨毛腥起从水面萦层嶂恍似帘中见画屏
　　夹萝峰　　　　　　　　　【明】顾　源
　　红日才生晹谷东鱼龙吹浪晓蒙蒙徜徉笑指三山路玉灶银牀紫雾中
　　题米元晖山水小景赠陈原贞别
　　【明】僧似杞
　　江头雨足春水生江上青山烟树暮扁舟明发去如飞目断征帆入苍雾













　　御定佩文斋咏物诗选巻十一
　　钦定四库全书
　　御定佩文斋咏物诗选巻十二
　　露类
　　四言古
　　甘露颂　　　　　　　　【北齐】邢　邵
　　休征屡动感极廻天流甘委素玉润冰鲜密房下结珠琲上悬布濩林野洒散旌旃
　　芳林园甘露颂　　　　　【北齐】梁神洊
　　福以德彰庆沿业皎矧兹嘉露因祥特表翻润星夕流甘月晓竒越雕氛珍逾素鸟至道伊融大化期肇惟此大化实感天眷降液丹墀飞津绮殿九服依风八荒改面敢述朦词式旌舞忭
　　五言古
　　赋得露　　　　　　　　　【梁】顾　煊
　　飞空犹蕴状集物始呈华萎黄压秋笋厌浥长春芽非惟溥蔓草颇亦变蒹葭仍增江海浪聊防木兰花
　　惊早露　　　　　　　　　【梁】刘　憺
　　九畹凝芳叶百草莹新珠盈荷虽不润拂竹竟难枯
　　咏采甘露应诏　　　　　　【陈】江　总
　　祥露晓氛氲上林朝晃朗千行珠树出万叶琼枝长徐轮动仙驾清晏留神赏丹水波涛泛黄山烟雾上风亭翠斾开云殿朱弦响徒知恩礼洽自惭名实爽
　　应诏甘露寺　　　　　　【北齐】邢　邵
　　膏露且渐洽凝液汭旍旂草木尽沾被玉散复珠霏谁谓穹昊逺道合若应机
　　咏露　　　　　　　　　　【唐】董思恭
　　夜色凝仙掌晨甘下帝庭不觉九秋至逺向三危零芦渚花初白葵园叶尚青晞阳一洒恵方愿益沧溟
　　尹相公京兆府中棠树降甘露诗
　　【唐】岑　参
　　相国尹京兆政成人不欺甘露降府庭上天表无私非无他人家岂少羣木枝被兹甘棠树美掩召伯诗团团甜如蜜皛皛凝若脂千柯玉光碎万颗珠叶垂昆仑何时来庆云相逐飞魏宫铜盘贮汉帝金掌持王泽布人和精心动灵祗君臣日同德祯瑞方潜施何术令大臣感通能及兹忽惊政化理暗与神物期却笑赵张辈徒称古今稀为君下天酒麴蘖将用时
　　五言律
　　秋露　　　　　　　　　　【唐】骆賔王
　　玉闗寒气早金塘秋色归泛掌光逾净添荷滴尚微变霜凝晓液承月委圆辉别有呉台上应湿楚臣衣
　　露　　　　　　　　　　　【唐】李　峤
　　滴明花苑葳蕤竹丛玉垂丹棘上珠湛绿荷中夜警千年鹤朝零七月风愿凝仙掌内长奉未央宫
　　白露　　　　　　　　　　唐杜　甫
　　白露团甘子清晨散马蹄圃开连石树船渡入江谿凭几看鱼乐廻鞭急鸟栖渐知秋实美幽径恐多蹊
　　五言排律
　　赋得金茎露　　　　　　　【唐】徐　敞
　　汉帝贵长生延年饵玉英铜盘滴珠露仙掌抗金茎拂曙氛埃敛凌空沆瀣清岧嶤捧瑞气巃嵸出宫城势入浮云耸形标霁色明大君当御宇何必去蓬瀛
　　赋得清露被臯兰　　　　　【唐】孙　顾
　　九臯兰叶茂八月露华清稍与秋阴合还将晓色并向空罗细影临水微明的皪添幽兴芊緜动逺情夕芳人未采初降鹤先惊为感生成恵心同葵藿倾
　　赋得春草凝露　　　　　　【唐】张友正
　　苍苍芳草色含露对青春巳頼阳和长仍慙润泽频日临残未滴风度欲成津蕙叶垂偏重兰丛洗转新将行愁裛径欲采畏濡身独爱池塘畔清华逺袭人
　　五言絶句
　　咏露珠　　　　　　　　　【唐】元　稹
　　秋荷一滴露清夜坠元天将来玉盘上不定始知圆
　　七言絶句
　　奉和三日祓褉渭濵应制　　【唐】张　说
　　青郊上已艶阳年紫禁皇逰祓渭川幸得欢娯承湛露心随草树乐春天
　　甘泉歌　　　　　　　　　【唐】王昌龄
　　乘舆执玉已登坛细草沾衣春殿寒昨夜云生拜初月万年甘露水晶盘
　　长安秋夜　　　　　　　　【唐】李徳裕
　　内官传诏问戎机载笔金銮夜始归万户千门皆寂寂月中清露防朝衣
　　秋思　　　　　　　　　　【唐】王　涯
　　宫连太液见沧波暑气微消秋气多一夜轻风苹末起露珠翻尽满池荷
　　露　　　　　　　　　　　【唐】袁　郊
　　湛湛腾空下碧霄地卑湿处更偏饶菅茅丰草皆沾润不道良田有旱苗
　　野塘　　　　　　　　　　【唐】韩　偓
　　侵晓乘凉偶独来不因鱼跃见萍开巻荷忽被微风触泻下清香露一杯
　　中秋前偶成　　　　　　　【元】虞　集
　　空林月落大如盘鸡犬无声晓气寒童子拟谋朝一食玉杯盛得露漙漙
</div>
    <div class="pagination">
<a href="御定佩文斋咏物诗选_page18.html">上一页</a><span>...</span><a href="御定佩文斋咏物诗选_page14.html">14</a><a href="御定佩文斋咏物诗选_page15.html">15</a><a href="御定佩文斋咏物诗选_page16.html">16</a><a href="御定佩文斋咏物诗选_page17.html">17</a><a href="御定佩文斋咏物诗选_page18.html">18</a><span class="current-page">19</span><a href="御定佩文斋咏物诗选_page20.html">20</a><a href="御定佩文斋咏物诗选_page21.html">21</a><a href="御定佩文斋咏物诗选_page22.html">22</a><a href="御定佩文斋咏物诗选_page23.html">23</a><a href="御定佩文斋咏物诗选_page24.html">24</a><span>...</span><a href="御定佩文斋咏物诗选_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
