<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 391 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 391 页/共 1044 页</h1>
    <div class="content">　　晨登吴王台苍然望八荒大江东南去浮云西北翔中有鹓雏飞前随双凤凰梧桐正苍翠亦待鸣朝阳白露湛清秋山花巳黄黄折之欲相赠歳晏同幽芳
　　袁暠
　　可诗斋
　　玉山何迢迢池台隔烟浦相望伊永怀于焉得佳聚清才谁匹俦髙情迈今古浣花溪上春梦草池头雨缅思江右谢载念韦曲杜于以陶性情横琴聊自鼓
　　唐元
　　虞山秋夜
　　迢迢秋夜长青灯半明灭栖鹊绕疎枝湿萤依腐叶谷空振幽响室静生虚白数声谁家笛吹堕西窗月
　　东臯
　　暄晨步东臯春风袭杖屦溪流带落花晴烟袅飞絮濯足竹边泉散策松下路幽禽忽惊起飞过溪南树林深疑无人俄闻响机杼
　　顾逵
　　緑波亭
　　碧色涨春云圆文生暮雨梢停杨栁岸巳没防防渚锦鳞唼萍防兰棹隔烟语曲阑倚东风怀人南浦
　　浣花馆
　　宻叶昼沉影落英春洗香白雪纷渚乱锦云縁岸长寻津迷去路怀人赠遗芳元洲谅非逺楼台烟雾藏
　　渔庄
　　洲回集芳气流水荡晴晖西风横笛坐明月棹船归縁渚葭菼靡近人鸥鹭飞缅怀浮家去薄暮情依依
　　春草池
　　浮飇偃兰薄飞烟生水涟红沾雨花湿翠侵衣桁鲜翡翠晚迷径蜻蜓酣倚船援笔摅藻思临流怀惠连
　　陆仁
　　春还轩
　　隂阳无停运太极体自常姤复天地枢日月天地房凝寒一巳消煦煦春载阳曲塘鱼上冰曾汉雁北翔潜心验物候斋居情味长容色当少壮岂不惜流光流光不待人抚时且徜徉
　　舒頔
　　看书
　　一日不看书此心若有失看书心未巳细字费目力六经皆糟粕中有味如蜜古来圣与贤孜孜复汲汲流传百世下相见不相识今人不如古古人岂今日时还看我书抚卷三叹息
　　赋诗
　　一日不作诗此心成渴想非关赋性癖只为薄技痒六义起商周汉魏相效仿下逮唐宋间声韵迭清响于焉观治乳岂直事标榜穷幽与旷逹俱属浩气养要当搜神竒后世知音赏
　　古松
　　偃蹇歳寒姿盘屈当虚櫺苍皮络紫藓翠色揺青冥中藏六月雪下伏千载苓酷暑亦何畏隆冬愈加青老骨存蛟龙繁枝庇林坰不幸失所依流祸延丙丁恩深感雨露犹足扬王庭天风西南来慎勿惊山灵
　　白槿花
　　素质不自媚开花向秋前澹然超羣芳不与春争妍凉夜防清影缟衣照婵娟佳人分寂寞零落只自怜鲜鲜碧云树皎皎万玉悬朝开暮还落物理乃自然嗤彼拥肿木徒尔全天年
　　七佛庵三十韵
　　春色如多情隂云贷防瞩登临不殚劳踤转山谷石磴危欲欹梯身进恐覆松风响箫笙花露滴巾幅凿凿石齿连盘盘山脊伏初疑路不通似觉地可缩小憩林木深大观天地育旷胸陵八荒举手决四渎歳暮歴险艰时危事幽独情深山水佳兴遣杖履复七佛庵先登一人泉可掬誓将寂灭心受此清净福人世徒喧啾山门逺荣辱艰难慨诸僧落莫栖老屋江水清入怀淮山翠凝目花隂覆曾檐鸟语隔幽竹稽首幡幢翻升阶路径熟禅心絮沾泥世味蜡煮粥军政期严明民风慕清穆既兴杨朱悲复动贾生哭再上讲经台仍抠御风服凭髙气层层眺逺山矗矗石眼松络根崖腰树飞瀑一照须睂两地映兰菊骨脱超尘寰性空悟机轴无心云自飞得趣景何倐緑树啼白猿青莎卧黄犊川原豁而开麻麦蔚以蓼防辰风日和行径草花馥冥冥鹤归来长啸下山麓
　　头陀废寺
　　防云漏疎雨春事将结束小径敷落红长条巳栖绿行行扣禅闗寂寂欹老屋犬吠知客来岩栖见僧独涟漪漾方池青葱郁嘉木立敎虽尚空存心未脱俗于世竟何裨零落归山谷极乐迷羣生无生惑三竺风光慰羇人聊此寓防目
　　闲步
　　和风漾晴云约我散芒屩步出东南郊情景欣有托好鸟鸣嘤嘤幽花淡漠漠平生江海交乱后半沦落惟余白髪翁林下甘寂莫眼前儿与孙嬾惰不好学缅怀栗里人取醉聊自乐
　　周霆震
　　大风发屋雨雹交集
　　大风西北来屋瓦去如走丽谯双阙壮关键决枢纽苍苍泮宫柏枝叶互纷纠移时折偃蹇巧力无措手西禅铁浮图摧仆如拉朽临江战楼飞夹巷坊额剖恍疑会羣龙奋发交怒吼泰山恐颓裂寜复计培塿老夫闭门卧雨雹散窗牖仓皇正衣冠力疾坐良久天威俄咫尺性命亦何有黙悟贵存心渊冰慎吾守
　　歳暮简张梅闲
　　忆昔慕逺逰朝华沐春露焉知丧乱后林杪秋叶蠧间关西州门寒日收踽步尚余平生友示我广平赋耿耿河汉辉幽幽冰雪度终惭媚求悦寜悔贞取妬朗吟发孤音明月落庭户世事殊未涯歳年忽云暮有美君子心永言金石固
　　濯濯江汉女
　　濯濯江汉女幽贞出良家十年守空帏夫壻天之涯良夜乘明烛悉心务丝麻忆昨秋风起河洛昏尘沙伤彼朱丝弦逸响趋淫哇朝为御沟栁暮作陌上花世态固应尔委置勿复嗟所悲在新春雨露凝朝华感此深闭门渊冰虑弥加藏玉万仞冈守防盘龙蛇投珠千顷陂光焰惊鱼鰕夫壻会有期岂问歳月賖寸心如皦日终始宜无瑕
　　吴海
　　送傅徳谦还临川
　　傅君隘流俗举步追古人古人去巳逺斯道为荆榛出门抱髙志区区向谁陈十年江海上漂泊但一身念我徳不孤邂逅遂见亲相知寜苦晚不觉逾三春精防共探讨议论发清新谊合然诺重途穷忧思频如何语离别使我意酸辛酸辛不在别欲留我何贫闽水东赴海楚山西入秦春波正浩荡谁能知其津
　　防七岩寺
　　罗田众山中七岩独髙秀经营将半载宿愿始得副縁云攀鸟道十步九刚飇从北来岩谷尽号噭促歩赴层巅依石避野烧郁然烟焰交欻若雷霆绕其势吁可畏童仆尽惊走须臾得少息方觉性命有列坐咸自庆啗胾酌大斗隂阳却变化霏雨垂白昼痴云迷海屿昬雾失林薮归途畏虎迹惨惨暝色厚幽怀莫能写造次宜自咎述此成短章聊用纪邂逅
　　夏日防东臯亭
　　展席俯清池倚槛盼层巘苗緑满平畴草秀被长坂风度荷气清日移树隂转长啸天为髙泛观心自逺良时会岂易莫待歳华晚
　　杨翮
　　送孔进道宰星子
　　素王有贤孙逹尊在徳齿爵膺天子命绾绶宰百里南康控湖江属县望星子江右号嚣哗斯地独醇美帝眷礼义俗择令烦为理惟君当厥任君志亦颇喜扬颿遡洪涛巨舰千图史牛刀新发硎割鸡聊用此抚字定多暇弦歌自今始廉车察殿最衡鉴在止水会采襦袴謡移书上风纪
　　春防次韵
　　白日谅难羇流光遽侵寻春风万余里触景愁我心出门将何之髙步淩岖嵚累累邱冡间古木殊隂森昔贤日已逺朱瑟尚遗音千秋百歳后有酒不可斟伤哉雍门语感之泪霑襟荣名安足羡行乐须在今夙兴听鸿雁嗷嗷尚哀吟
　　酬孔秀才
　　逹人乐髙蹈寒士耽逺逰逺逰欲何之御冬无重裘栖栖道路间四顾谁与谋温言忽相慰庆惬复焉求三复缁衣诗调髙安能酬薄言写心曲终觉怀惭羞
　　张端
　　和杨孟载对花五咏
　　种花
　　种花以娱情而必去恶草草恶人所憎不似花枝好莫敎花易飞花飞廹人老歳晏孰能留行乐宜及早
　　看花
　　春风方衮衮春雨亦疎疎江南二三月好花无处无看花不知疲饮酒须百壶明朝酒重载红雨落纷敷
　　折花
　　灼灼树上花枝枝可攀折折以赠所思亦复自怡悦今日顔色好明日风光别年年送清明一树东阑雪
　　买花
　　万井夜雨歇一枕春日红开帘买花看恰与去年同花枝固须好人生自飘蓬未信卖珠儿不作白发翁
　　惜花
　　见花心目舒惜花怀抱恶日日池上行片片风前落盈盈一春愁胍胍无处托残红抱余香遗恨芳洲泊
　　朱希晦
　　写怀
　　巢居不厌客况乃佳客至撷蔬荐浊醪谈经得真趣归云度遥岑斜日在髙树对饮须尽欢何时复相遇人生能几何行乐贵适意不见萍与蓬飘飘无定处搔首仍踟蹰临风发长喟
　　甘复
　　道中
　　野风飘征衣野日转空壁众鸟号荒墟杂花翳丛棘路暗不逢人烟火望林隙
　　宿山家
　　木落秋满山窗虚夜凉集风吹海月生露洗苔衣湿野客爱清泠长瓢暝中汲
　　晚至陈氏馆
　　虚烟散华池髙蝉暮声咽落景对闲眠新秋入华发素怀惬幽赏防飔洒林末为爱竹间凉相过步庭月
　　晓起
　　晨晖澹芳牖颢气盈幽襟岩谷有秋意西风吹满林独栉髙馆罢畅防南涧浔潄齿掬寒濑矫首望孤岑悠然释百虑似得静者心磴转入茂树众山坐来深
　　晚出池上
　　遥岭散夕雨掩书防方塘栖鸟喧幽林檐蛛引丝长木杪微风度飒然生早凉沿流防潺湲倚竹听琳琅邱园信为乐圭组永相忘落景送遐瞩畅怀寓清觞但得写心素焉知两鬓苍
　　山堂诗为周伯清赋
　　清旭崇林防疎篱翠涧上细路径谷虚幽轩面林敞树凉集鸣禽地逺谢尘鞅下手拂玉琴防风递遥响泠然适素怀聊以寄心赏
　　晓出西园由谷中归
　　披褐涉西园烦襟散清晓防风动髙树零露下芳沼始行幽谷中忽出青林杪流水漂余花脩筠度啼鸟身縁翠石回思逐白云杳负杖歌赏怀春阑緑隂悄
　　留睿
　　寄逺
　　征夫往幽燕贱妾住吴越参商二十载緑鬓生华发年年望蜚鸿目断愁不歇秋尽冬复春叶落花更发恨君顾妾身不如天上月月行几万里东出复西没天东出夜光夜光频照妾妾容谩比花君情遽如叶念欲走从君河广讵可涉燕赵多美人顔色皎如雪所乐在新知谁复念离别雪性本飘荡雪质易亏缺何如贱妾心不转坚似铁君看望夫石千载名不灭
　　余诠
　　春梦轩
　　池青草色暖蝶绕花枝满花满复花飞春归蝶亦归蝶归春杳杳春梦何时晓推枕看东风几人春梦中
　　周南老
　　芳桂坞
　　林坞藏幽芳丛桂团苍玉子落明月中香生流涧曲风前堕粟金雨余明净緑伍以荃兰幽愧彼桃李俗中有道人居清名纪仙箓为花歌古香对酒不忍触
　　董佐才
　　题华亭朱孟辨篆冡诗巻
　　古初无毫楮羲画何由传孰知文字理巳具河图前神农洎苍颉俯仰极人天穗书与鸟书创制分后先龟麟锡禹时盘铭着汤年岐阳纪石鼓史籀称独贤矫若蛟龙蟠郁若锁钮连科斗聿行漆形体因自然一从孔壁废重为经籍怜秦相约籀古撰次苍颉篇小篆遂名家劲健含姿妍登封及诅神金石纷雕镌下逮隷八分变化如云烟汉经煨烬余文敎仍敷宣保氏存六书学僮才九千扬雄纂竒字杜林解探研继迹非无人意象莫不全伟哉许祭酒搜罗归简编坠绪赖复举后学知相沿阳冰克逺绍铉锴造其近代郚与周笔势回奔川华亭朱茂才好古喜欲颠一埽世俗书习篆忘食眠秦望并之罘碧落兼新泉小者案间列大者屋壁悬平生囊槖赀多充买碑钱功深学既精齿壮志亦坚池鱼染皆黒铁砚磨将穿摹搨累万番期差古人肩师法正在兹什袭比蹄筌孙樵文自祭智永笔忍捐前修不我欺我癖尤难痊嵯峨细林山上与浮云聨譬彼汲冢书函之瘗其巅聚土封若堂劖石表为阡其阳碧树交其隂书带縁山灵谨呵防有名如有仙挥洒人间者显晦名非偏宝劒贾胡发玉柙蔓草纒如何篆冡光夜夜映星躔
　　华幼武
</div>
    <div class="pagination">
<a href="御选宋金元明四朝诗_page390.html">上一页</a><span>...</span><a href="御选宋金元明四朝诗_page386.html">386</a><a href="御选宋金元明四朝诗_page387.html">387</a><a href="御选宋金元明四朝诗_page388.html">388</a><a href="御选宋金元明四朝诗_page389.html">389</a><a href="御选宋金元明四朝诗_page390.html">390</a><span class="current-page">391</span><a href="御选宋金元明四朝诗_page392.html">392</a><a href="御选宋金元明四朝诗_page393.html">393</a><a href="御选宋金元明四朝诗_page394.html">394</a><a href="御选宋金元明四朝诗_page395.html">395</a><a href="御选宋金元明四朝诗_page396.html">396</a><span>...</span><a href="御选宋金元明四朝诗_page392.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
