<!DOCTYPE html>
<html>
<head>
    <meta charset="UTF-8">
    <title>玉山名胜集 - 第 1 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉山名胜集 - 第 1 页/共 22 页</h1>
    <div class="content">　　钦定四库全书　　　　　　集部八
　　玉山名胜集　　　　　　　总集类
　　提要
　　【臣】等谨案玉山名胜集八巻外集一巻元顾瑛编瑛有玉山璞稿巳着録其所居池馆之盛甲于东南一时胜流多从之游宴因裒其诗文为此集各以地名为纲曰玉山堂曰玉山佳处曰种玉亭曰小蓬莱曰碧梧翠竹堂曰湖光山色楼曰读书舎曰可诗斋曰醉雪斋曰白云海曰来轩曰雪巢曰春草池曰緑波亭曰绛雪亭曰浣华馆曰栁塘春曰渔庄曰书画舫曰春晖楼曰秋华亭曰淡香亭曰君子亭曰钓月轩曰拜石坛曰寒翠所曰芝云堂曰金粟影每一地各先载其题额之人次载瑛所自作题咏而以序记诗辞之类各分系其后元季知名之士列其间者十之八九考宴集唱和之盛始于金谷兰亭园林题咏之多肇于辋川云谿其賔客之佳文辞之富则未有过于是集者虽遭逢衰世有托而逃而文采风流照映一世数百年后犹想见之録存其书亦千载艺林之佳话也乾隆四十六年四月恭校上
　　总纂官【臣】纪的【臣】陆锡熊【臣】孙士毅
　　总　校　官　【臣】　陆　费　墀








　　玉山名胜集原序
　　中吴多游宴之胜而顾君仲瑛之玉山佳处其一也顾氏自辟疆以来好治园池而仲瑛又以能诗好礼乐与四方贤士夫游其凉台燠馆华轩美榭卉木秀而云日幽皆足以发人之才趣故其大篇小章曰文曰诗间见层出而凡气序之推迁品彚之囘薄阴晴晦明之变幻叵测悉牢笼摹状于赓唱迭和之顷虽复体制不同风格异致然皆如文缯贝锦各出机杼无不纯丽莹缛酷令人爱仲瑛既乃萃成巻名曰玉山名胜集复属予为之序夫世之有力者孰不寄情山水间然好事者于昔人别墅独喜称王氏之辋川杜氏之樊川岂非以当时物象见于倡酬者歴歴在人耳目乎然辋川賔客独称裴迪而樊上翁则不过时召昵宻往防而已今仲瑛以世族贵介雅有器局不屑仕进而力之所及独喜与贤士大夫尽其欢而其操觚弄翰觞咏于此视樊上翁盖不多让而賔客倡酬之盛较之辋川或者过之嗟乎后之视今亦犹今之视昔使异日玉山之胜与两川别墅并存于文字间则斯集也讵可少哉是曷可以无序于是乎书黄溍序
　　昆山之世族居界溪者曰顾氏顾氏之有才谞者曰仲瑛仲瑛即所居之偏辟地以为园池园之中为堂为舍为楼为斋为舫敞之而为轩结之而为巢葺之而为亭植以嘉木善草被之芙蕖菱芡郁焉而阴焕焉而明阒焉而深一日之间不可以徧赏而所谓玉山艸堂又其胜处也良辰美景士友羣集四方之来与朝士之能为文词者凡过苏必之焉之则欢意浓浃随兴所至罗樽爼陈砚席列坐而赋分题布韵无间賔主仙翁释子亦往往而在歌行比兴长短杂体靡所不有于是裒而第之彚成一帙题曰草堂名胜凡当时之名卿贤士所为记序赞引等篇皆以类附焉间尝取而读之髙者跌宕夷旷上追古人下者亦不失清丽洒脱逺去流俗琅琅炳炳无不可爱吁亦盛矣予幼时读晋兰亭唐桃李园序谓皆一时胜集意千载而下无复能继及究观兰亭作者率寥寥数语罕可称诵向非王右军一序则此会防泯没无闻若桃李园之宴则又不知当时能赋者防人罚金谷酒数者防人其泯没尤甚独赖李谪仙一序可见耳岂若艸堂之会有其人人有其诗而诗皆可诵耶盖仲瑛以衣冠书礼之胄好尚清雅识度宕达所交多一时名胜故其盛如此吾故谓使是集与兰亭桃李园亭并传天壤间则后之览者安知其不曰彼不我若耶李祁序







　　寄题玉山诗【张翥】
　　至正九年秋海道粮舶毕达京师皇上嘉天妃之灵封香命祀中书以翥【缺】载直省舍人彰实徧礼祠所卒事于漳还次泉南卧疾度嵗乃仲春至杭遂以驿符驰上官而往卜山于武康克襄先藏秋过吴门顾君仲瑛留宴草堂之墅宴賔十有二人分题玉山诸景诗皆十韵尽欢而别舟中笔砚少暇因叙事述懐累成百韵语繁则易疵聊以记行役耳録寄仲瑛洎席上诸君子他日或逰昆墅当为一亭一馆赋之也
　　治理逢熙运钦明仰圣皇至仁侔覆载上徳配轩唐大业勤济元臣协赞襄贤科收俊造庭实粲珪璋入贡徕符绂仪韶下凤皇普天均雨露絶域总梯航毎念京师食遥需漕府粮神妃所庇防飓毋敢飞扬前队貔貅发先驱网象藏泠飚鼔万柁朱火耀连樯帝敕申嘉恵词官按典常赏劳兼湛濊【时赐省臣漕臣酒币甚厚】旌烈特巍煌仆本中林士久陪东观郎遂叨乗驲传徧与礼灵塲簜节雕龙饰华旗画隼翔冲流度鄞越陟险过泉漳缅彼湄洲屿崭然钜海洋蛟穿崖破碎鲸蹴浪撞搪震鼔轰空濶奔帆截茫岛夷迎使舸瘴雾避天香嘉荐歆芬苾隂功助翕张精诚致工祝景贶答祯祥贾舶倾诸国舆圗奄八荒身虽距闽峤志已略扶桑裴洞三生梦温陵十月凉兹逰平昔冠夙愿一朝偿女髻皆殊制蛮音各异乡地偏宜茘子人最贵防榔酿鹿肥漂酒蛎蚝夜满房招贤簇车骑挥扫积缣缃穷腊才竣事暄春始趣装剑津传警急汀贼起披猖獠穴旋戡定籓垣慎扞防思亲弥切切行役更遑遑狐死嗟奚首占喜允臧封崇宴坞内木拱计峯旁【坞在计筹山即子新沂】薄宦祗牵率孤踪易感伤暂为江左客谁洒墓头浆逝矣川涂阻凄其涕泪滂南辕恰啼鴂北路复鸣螀粤若娄东邑由来汉太仓机云存故宅吴会画雄疆遯迹希髙士【谓有梁鸿山】遗风挹让王厥田尤沃衍此嵗适丰穰老契张承吉新知顾辟疆闻君占形胜筑室恣徜徉铁笛留严客青钱乞泰娘杏鞯红叱拨兰柱绣鸳鸯辟迳通佳处栽桃带栁塘脩梧羽葆盖美竹碧琳琅列岫浓螺色澄湖浄镜光鸟边岚漠漠鱼外水泱泱鹤驻逰仙馆鸾鸣种玉冈投竿钓月槛隠几读书牀云结芝英秀花团桂树苍舫斋青篠箔渔舍緑苔墙栋宇环相属园池郁在望直疑金谷墅还似辋川庄未获窥诗境相邀到草堂开樽罗绮馔侑席出红糚婉态随歌板齐容缀舞行新声緑水曲秾艶大堤娼宛转缠头锦淋漓蘸甲觞弦松调寳柱笙咽炙银簧倚策骖联辔钩帘烛绕廊僰童供紫蟹庖吏进黄麞卜昼宁辞醉留欢正未央分司莫惊座刺史欲销肠是集咸才彦虚懐共颉颃珠玑飞咳唾律吕应宫商郑老经术富于仙词翰长琦初灯并照郯华骥同骧璧也牋毫健吟篇防绘彰拈题争防笔得句倐盈箱劲敌千钧彀精逾百链钢语竒凌鲍谢体变失卢杨瑛甫早有誉亨衢那可量扶揺搏怒翼腾踏待蜚黄既笃朋情重仍持雅道昌披襟露肝胆刻琰播文章末契欣依托衰踪顿激昻盍簪承伟饯授简借余芳自鄙冥捜拙徒令对属忙端如享敝帚何异贮奚囊谈笑聊堪接赓酬曷足当拟为覂驾马竟作触籓羊筋力频驰骛功名防慨慷不嫌成晚合深幸际时康邂逅因斯会睽违又一方匆匆把别袂眷眷赋河梁鸿雁清秋日蒹葭昨夜霜闗山凝朔气星斗丽寒芒疾疢家多难归休嵗亦阳苦心甘寂寞短发任苍浪漏屋愁荷盖尘衣惜蕙纕杜陵非固懒贺监岂真狂囘首长追忆缄书逺寄将乾坤浩今古此意讵能忘







　　钦定四库全书
　　王山名胜集巻一
　　元　顾瑛　编
　　玉山草堂题句【虞集顔】
　　痩影在窗梅得月　凉阴满席竹笼烟
　　记
　　遂昌郑元祐明徳
　　昔王摩诘置辋川庄有蓝田玉山之胜其竹里馆皆编茅覆瓦相参以为室于是杜少陵为之赋诗有曰玉山草堂云者景既偏胜诗尤絶伦后六百余年吴人顾仲瑛氏家界溪溪濒昆山仲瑛工于为诗而心窃慕二子也亦于其堂庑之西茅茨杂瓦为屋若干楹用少陵诗语扁曰玉山草堂其幽阒佳胜缭檐四周尽植梅与竹珍奇之山石瓌异之花卉亦旁而罗列堂之上壶槊以为娱觞咏以为乐盖无虚日焉客有过其家喜即草堂以休偃者仲瑛乞为之记客乃为之言曰夫物贵乎有初其来尚矣在邃古时所谓标枝而野鹿久之而始知以韦蔽前及夫上衣下裳之日亦何取乎方尺之韦以蔽乎膝之上也然不若是不足以谓之法服示不忘其初者其意可见窃意上栋下宇之始也其草苫以为室当必在乎陶瓦之先今而覆瓦利百倍于茅也其绹以乗屋者贫者不得巳也若仲瑛覆瓦而室者亘数百楹栉比而鳞次若波水然然犹构此艸堂者岂但追慕少陵摩诘乎盖亦古人不忘其初之谓也仲瑛嗜诗如饥渇毎防心古初哦诗草堂之下既以成篇什又防绘以为之圗今复令客为之记其于草堂拳拳若此势且与浣花溪辋川庄同擅名于乆逺岂特不忘其初之谓哉客者遂昌郑元祐其为之记则至正九年秋九月一日云序
　　延陵吴克恭寅夫
　　玉山草堂者昆山顾仲瑛氏为之读书弦诵之所也昆以山得名而山有石如玉故州志云玉山仲瑛因是山之势筑堂以居之结茅以代瓦俭不至陋华不逾侈防植野梅幽篁于其侧寒英夏阴无不佳者以其合于岩栖谷隠之制故云草堂也仲瑛好古博学今之名卿大夫髙人韵士与夫仙人释氏之流尽一时之选者莫不与之游从雅歌投壶觞酒赋诗无虚日由是仲瑛名闻湖海间故学士虞先生又书以榜其额而郡人从序仿辋川故实为圗以传播之仲瑛益防谦自牧无矜色无怠容日以賔客从事而惟诗是求咏歌之不足其来将无穷哉徂暑既炽予放船海濵溯流玉山之下仲瑛肃予于草堂出诸君所为诗观之适兰雨方霁林景清沐予神情超然手其帙不舍去时客防稽外史于立与龙门山僧琦各捉笔赋诗诗成辞辄清丽竒古皆可观仲瑛多其客之能诗言度其方来者之未艾也俾余序其端予惟天地清淑之气流峙融结为山川之秀囊括万物而无遗者岂偶然哉于人则必清明纯粹而不杂故能出乎万物之上物之英华所聚为精金美玉之属凡可为世之寳者必记睹其人而用之至于游居之适而所在为之増重者又必因人而胜焉故昔人以机云兄弟所居以喻其徳若兹山是已今仲瑛居机云之乡不逺百里而大田长林足以自乐有云壑笙鹤之想无华亭清唳之叹其失得又何如也夫隠居求志孔子犹谓未见其人岂不难哉故予欣然为作玉山草堂诗序今年实至正九年延陵吴克恭寅夫书于草堂之松下诗
　　匡庐于立彦成
　　爱此草堂趣雅与幽人宜水回岚气合风度竹声迟沿流钓月处看云坐石时沧洲寄髙赏曽共虎头期
　　吴龙门山释良琦元璞
　　玉山草堂娄水西杂树逺近春云低王维昔赋宫槐陌杜老亦住浣花溪弹碁局在髙梧落委佩声传暮竹迷阁老文章全盛日钓竿磐石慰幽栖
　　吴兴郯韶九成
　　玉山草堂深复深沿洄路入娄江浔溪桃始华日杲杲风磴积雪春阴阴皂盖屡过严武驾白头不愧杜陵吟稍待清秋林壑静杖藜与子一登临
　　河南陆仁良贵
　　小筑西郊僻浑如杜草堂不烦严武驾特过碧鸡坊
　　昆山郭翼羲仲
　　玉山草堂谁比数风流不减浣溪头碧桐翠竹一个个鸬鷀鸂鶒两悠悠吹笙子晋寻常过爱酒山公烂漫游但道幽栖嫌早计须君更上凤麟洲
　　清河张天英楠渠
　　结构郊居胜杜陵草堂幽兴喜重乗白泉出洞浮金粟碧树当檐挂玉防坐看中天行古月炯如万壑浸清冰浣花风致今犹在日日轩窗一醉凭
　　天台陈基敬初
　　髙人种竹水西头中有草堂深且幽隔溪云气不成雨满谷风声长是秋毎忆丹山五色凤应同渭川千戸侯更有梅花三百树清泉白石似沧洲
　　其二
　　隠居家住玉山阿新制茒堂接薜萝翡翠飞来春雨歇麝香眠处落花多竹枝已听巴人调桂树仍闻楚客歌明日扁舟入青浦不堪离思隔沧波
　　臯亭埜人王蒙叔明
　　玉山草堂近秋水当昼烟云生席茵檐间鸥鹭下白雪牀有琴瑟娱嘉賔虎头痴絶丹青在鵞帖临摹纸墨新料得西风收获竟焚香菌阁坐清神
　　勾吴李瓒子粲
　　羡君家住玉山旁地势江流接草堂书巻已传秦伏胜钓竿还学汉严光溪毛秋冷瑚小野竹寒深翡翠长酌酒防思援北斗濯缨还拟泛沧浪圣明此日兴贤急如子那能滞逺方
　　华亭冯濬渊如
　　玉山草堂玉山里银浦流云防石矼粉垣緑竹髙千尺秋水锦鳬飞一双小桃源近长洲苑百花潭如濯锦江亭台莫许浪题品玉堂学士笔如杠
　　会稽杨维桢廉夫
　　爱汝玉山草堂好草堂最好是西枝浣花杜陵锦官里载酒山简髙阳池花间燕语春长在竹里清尊晚更移无奈道人狂太甚时携红袖冩乌丝
　　汝南袁华子英
　　玉山之中草堂深石牀萝磴秋阴阴华林月白鹤在野水馆风清鱼听琴底须封侯醴泉郡自好躬耕梁父吟碧桐翠竹吾所爱他日杖屦重幽寻
　　淮海秦约文仲
　　华构连山起春云隔树阴雨声鱼罶满草色鹿塲深洗砚收金匣钩帘动玉琴相过有于鹄燕坐共长吟
　　夏日晚过草堂又题
　　草堂六月浑无暑清簟踈帘思不羣稽古未须嗟事往论诗那惜到宵分微风木末送青雨新水竹根流白云浩荡好懐縁底事喳喳灵鹊隔江闻
　　吴兴华翥伯翔
　　我爱玉山之草堂清秋树色正苍苍虎头痴絶清真癖贺监归来老更狂傍席好花迎佩粲当门立鹤过人长何时月夜将箫管醉倚阑干学凤皇
　　吴龙门山释良琦元璞
　　草堂壁间有张贞居题恵山诗一首就韵留别
　　草堂幽幽竹西偏凿池种莲渠引泉大峯小石云郁若松风野日秋萧然结庐何必青山腹空谷难留人似玉浣花自得杜陵荣北山却被周颙辱尘埃汨人吾可逃不归或恐山灵嘲明朝独鹤渡海去仙山一抹如秋毫
　　山阴王濡之徳辅
　　往昔杜陵老草堂乐栖迟虽当艰虞际去归忘险迢遥玉山翁髙致心所追结构略华靡小迳分逶迤轩楹既潇洒竹树仍纷披洗翠彞鼎列琢石屛几施燕坐书万巻意行笻一枝幽花春冉冉鸣鸟景熙熙环佩恣欢集琖斚无停时咏啸紫鸾下吐句长虹垂文章振光耀照暎沧海涯曽不隠居士亦复欣尔为卢鸿图绘设香山妻子携浣花我深慕俗人殊未知乐兹賔客共岂惟一园池秋风卷茅屋不见形歌诗突兀万间厦千载同襟期
　　吴兴沈明逺自诚
　　草堂静对玉山岑谿路委蛇竹树深花发东西迷锦水鹤飞逺近识云林问竒数与扬雄醉折简时邀支遁吟无那春潮促归兴重期放艇一相寻
　　遂昌郑元祐明徳
　　题陈履元画玉山草堂图
　　故人陈孟公辞如春云气如虹虹作画法师海岳山如骞鹏树如龙骑箕上天二十载有子齄鼻画极工惊蛟嘘云海浪白离鸾照水岩花红皴鳞耸郁涧底松中有一亩幽人宫石牀支颐睨飞瀑意逺欲托防飞鸿我欲从之不可得青山万壑金芙蓉
　　善住良圭
　　传道昆山有草堂风流不减百花庄窗前緑竹飞鹦鹉井上髙梧集凤皇毎想对牀延孺子近闻筑室欵支郎乗闲亦欲携樽酒雪里清江泛野航
　　吴郡宗束庚
　　玉山草堂江上无全胜西庄给事居盘内玉芝分食后阶前珠树种来初诗成防笔传金刻帙散芸香啓石渠敢有新图将逺意东吴瞻望重愁予
　　云间陆居仁
　　同宗入洛称三儁累世留吴尚防家谷水千秋书有种昆山一片玉无瑕内台应笑金钗笋羽灶当携石鼎茶见説草堂开绿野何人分我白鸥沙
　　蜀郡袁凯
　　吴下顾荣称望族草堂近在玉山阿窓闲竹树纡烟雾潭静花枝亚绮罗毎喜大儒留述作从知逺客爱经过晴江看图画此日令人意转多
　　吴郡宗束癸
　　草堂只在沧江上西戸冯虚野气隂秋屐行随苔径曲春船坐泛栁塘深久闻好事归时论复喜交逰尽苦吟我欲乗闲来问讯百壶送酒重论心
　　华亭朱熙
　　玉山主人清且妍标格皦皦人中仙对花时复得诗句爱客每能挥酒钱寒灯巢雪歌暖响春水桃源放画船我将载酒即相觅与尔醉倒薰风前
　　琼台山人元本
　　毎忆吴中顾野王门前溪水即沧浪寄来书法全临晋传刻诗章已入唐翠竹碧梧歌凤曲疎帘细簟坐渔庄扁舟凖拟来相访稍待秋风八月凉
</div>
    <div class="pagination">
<span class="current-page">1</span><a href="玉山名胜集_page2.html">2</a><a href="玉山名胜集_page3.html">3</a><a href="玉山名胜集_page4.html">4</a><a href="玉山名胜集_page5.html">5</a><a href="玉山名胜集_page6.html">6</a><span>...</span><a href="玉山名胜集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
