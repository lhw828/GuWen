<!DOCTYPE html>
<html>
<head>
    <meta charset="UTF-8">
    <title>御定佩文斋咏物诗选 - 第 164 页/共 386 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋咏物诗选 - 第 164 页/共 386 页</h1>
    <div class="content">　　闻邻船吹笛　　　　　　　【元】杨　载
　　江空月寒江露白何人船头夜吹笛参差楚调转吴音定是江南逺行客江南万里欲归家笛里分明说鬓华已分折残堤上柳莫教吹落陇头花
　　江上闻笛　　　　　　　　【元】萨都拉
　　江上何人吹竹笛水浅沙寒鲸夜泣鲛人水底织氷绡洒泪成珠露华湿银河耿耿波茫茫雁奴打更沙溆旁更深绣被夜寒重明月梅花满地霜
　　自题铁笛道人像　　　　　【元】杨维桢
　　道人炼鐡如炼雪丹铁火花飞列缺神焦鬼烂愁镆鎁精魂夜语吴钩血居然跃冶作龙吟三尺笛成如竹截道人天声閟天窍娲皇上天补天裂淮南张涯人中杰爱画道人吹怒铁道人与笛同长生直上方壶观日月
　　五言律
　　笛　　　　　　　　　　　【唐】李　峤
　　羗笛写龙声长吟入夜清关山孤月下来向陇头鸣逐吹梅花落含春柳色惊行观向子赋坐忆旧邻情
　　剡谿馆闻笛　　　　　　　【唐】丁仙芝
　　夜久闻羗笛寥寥虚客堂山空响不散谿静曲宜长草木生边气城池泛夕凉虚然异风出髣髴宿平阳
　　七言律
　　寄沣州张舎人笛　　　　　【唐】杜　牧
　　髪匀肉好生春岭截玉钻星寄使君檀的染时痕半月落梅飘处响穿云楼中威凤倾冠听沙上惊鸿掠水分遥想紫泥封诏罢夜深应隔禁墙闻
　　闻笛　　　　　　　　　　【元】张　翥
　　何人吹笛傍江干木落淮南夜色寒三弄水边人舣櫂一声云杪客凭防梅花簌簌吹应落杨柳依依折欲残惆怅绿珠何处在绮窗深鎻月漫漫
　　铁笛为孟天暐赋　　　　　　张　翥
　　爱此轻圆铁铸成何须楚竹选孤生年多化作青蛇色夜静吹如彩凤声绣出碧花凝错落冷涵金气发铿清防宜携向君山去一听仙翁奏月明
　　猿臂笛　　　　　　　　　【元】张　雨
　　三峡家山已隔生一枝玉骨尚堪横攀援逺似穿云曲吟啸髙于喷竹声栗叶霜黄天竺梦梅花春老玉关情伶伦且为相娱乐谁问将军善射名
　　宿巴陵闻笛　　　　　　　【明】王　偁
　　玉笛飘残月下声空江秋入思冥冥怪来杨柳移关塞可是梅花落洞庭半夜旅情随调切谁家少妇倚楼听晓来更覔龙吟处一防君山水面青
　　五言絶句
　　江夕　　　　　　　　　　【唐】崔道融
　　江心秋月白起柁信潮行蛟龙化为人半夜吹笛声
　　铁笛亭　　　　　　　　　【宋】朱　子
　　何人轰铁笛喷薄两崖开千载留余响犹疑笙鹤来
　　小临海曲　　　　　　　　【元】杨维桢
　　道人铁笛响半入洞庭山天风将一半吹度白银湾
　　江邨　　　　　　　　　　【明】僧法聚
　　残阳在木末逺鸟下孤屿渔舟归未归吹笛芙蓉渚
　　七言絶句
　　春夜洛城闻笛　　　　　　【唐】李　白
　　谁家玉笛暗飞声散入春风满洛城此夜曲中闻折柳何人不起故园情
　　水调歌　　　　　　　　　【唐】盖嘉运
　　猛将关西意气多能骑骏马弄雕戈金鞍寳铰精神出笛倚新飜水调歌
　　李謩笛　　　　　　　　　【唐】张　祜
　　平时东幸洛阳城天乐宫中夜彻明无柰李謩偷曲谱酒楼吹笛是新声
　　塞上闻笛　　　　　　　　　张　祜
　　一夜梅花笛里飞冷沙晴槛月光辉北风吹尽向何处髙入寒云燕雁稀
　　观石将军舞　　　　　　　【唐】李　益
　　微月东南上戍楼琵琶起舞锦纒头更闻横笛关山逺白草平沙西塞秋
　　从军北征　　　　　　　　　李　益
　　天山雪后海风寒横笛偏吹行路难碛里征人三十万一时囘首月中看
　　泛舟入后谿　　　　　　　【唐】羊士谔
　　东风朝日破轻岚仙櫂初移酒未酣玉笛闲吹折杨柳春风无事傍渔潭
　　夜笛词　　　　　　　　　【唐】施肩吾
　　皎洁西楼月未斜笛声寥亮入东家却令灯下裁衣妇误剪同心一半花
　　笛　　　　　　　　　　　【唐】张　乔
　　剪雨裁云一节秋落梅杨柳曲中留尊前蹔借慇懃看明月曽闻向陇头
　　寄珉笛与宇文舎人　　　　【唐】杜　牧
　　调髙银字声还侧物比柯亭韵校竒寄与玉人天上去桓将军见不教吹
　　初秋寓直　　　　　　　　【唐】郑　畋
　　晓星独挂结麟楼三殿风髙药树秋玉笛数声飘不住问人依约在东头
　　华清宫　　　　　　　　　【唐】崔　鲁
　　银河漾漾月辉辉楼碍星边织女机横玉呌云清似水满空霜逐一声飞
　　破笛　　　　　　　　　　【唐】阙　名
　　当时得意气填心一曲君王直万金今日不如庭下竹风来犹得学龙吟
　　和读书台入夜即事　　　　【宋】王庭珪
　　池底星光个个添半钩斜月吐纎纎数声寒笛西风下人在珠楼卷暮帘
　　闻笛　　　　　　　　　　【宋】严　羽
　　江上谁家吹笛声月明霜白可堪听孤舟万里潇湘客一夜归心满洞庭
　　秋夜闻笛　　　　　　　　【元】萨都拉
　　何人吹笛秋风外北固山前月色寒亦有江南未归客徘徊终夜倚阑干
　　镇江寄王本中台掾　　　　　萨都拉
　　梅花落尽空吹笛正月半头思逺人两岸好山青不断一江微雨鹧鸪春
　　晚眺　　　　　　　　　　【元】周　权
　　闪闪归鸦过别林斜阳流水意沈沈数声樵笛人何处一路寒山晩翠深
　　柯亭　　　　　　　　　　【元】黄镇成
　　金碧楼台宅梵王柯亭无处问中郎何当截取如椽榦吹起昆崘紫凤凰
　　谷口　　　　　　　　　　　黄镇成
　　谷口桥边日未斜先寻宿处近梅花分明听得吹长笛只隔红防第一家
　　夏日杂兴　　　　　　　　【元】僧善住
　　落尽红芳见緑隂小桥流水雨余深市楼横笛谁家子吹得残阳下逺岑
　　和袁海叟题老蛟化江叟吹笛图
　　【明】顾　禄
　　千里神蛟化作翁月明吹笛倚龙宫曲声不许人间听散入重湖半夜风
　　吹笛士女图　　　　　　　【明】张　泰
　　氷簟银牀倚石屏芭蕉凉露湿秋庭贞心试托湘江竹吹向流云与凤听
　　闻笛　　　　　　　　　　【明】陈　蒙
　　落尽梅花雪满庭故园杨柳梦中青羗儿马上传来曲今夜关山月里听
　　闻笛　　　　　　　　　　【明】杨　慎
　　江楼寒笛起春声蜀客扁舟万里行吹尽落梅还折柳新年残腊正关情
　　清明日偶述　　　　　　　【明】苏　澹
　　梨花寂寂燕飘零药槛兰畦嫩叶生处处儿童吹柳笛扶持春事到清明
　　冬夜闻笛　　　　　　　　【明】谢　榛
　　雪后寒云散御堤笛声何处重凄凄北风吹折边城柳人倚层楼月正西
　　寄武林朱九疑　　　　　　【明】盛时泰
　　湖上轻风拂柳条美人吹笛向平桥欲知胥浦潮初退正是秦淮雪半消
　　梅下吹笛　　　　　　　　【明】顾大典
　　红筵绿酒扑寒香树树梅花压粉墙忽见玉鳞飞夜月自吹长笛坐胡牀
　　西湖闻笛　　　　　　　　【明】徐　后
　　月白霜寒客梦醒笛声迥出柳洲亭莫教吹过孤山去风里梅花不耐听
　　江上　　　　　　　　　　【明】范如珪
　　江上西风雨复晴菰蒲深处钓丝轻何人隔岸吹长笛杨柳秋江一夜生
　　宫词　　　　　　　　　　【明】王叔承
　　十五传歌太常寿阳公主教新妆朝来试弄琅玕笛零落梅花玳瑁牀
　　夜坐怀顾益卿按察　　　　【明】沈明臣
　　髙云南去夜郎低万里秋风过五谿玉笛不吹江水绿美人犹在月明西
　　杨柳枝词　　　　　　　　【明】朱阳仲
</div>
    <div class="pagination">
<a href="御定佩文斋咏物诗选_page163.html">上一页</a><span>...</span><a href="御定佩文斋咏物诗选_page159.html">159</a><a href="御定佩文斋咏物诗选_page160.html">160</a><a href="御定佩文斋咏物诗选_page161.html">161</a><a href="御定佩文斋咏物诗选_page162.html">162</a><a href="御定佩文斋咏物诗选_page163.html">163</a><span class="current-page">164</span><a href="御定佩文斋咏物诗选_page165.html">165</a><a href="御定佩文斋咏物诗选_page166.html">166</a><a href="御定佩文斋咏物诗选_page167.html">167</a><a href="御定佩文斋咏物诗选_page168.html">168</a><a href="御定佩文斋咏物诗选_page169.html">169</a><span>...</span><a href="御定佩文斋咏物诗选_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
