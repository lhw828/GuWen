<!DOCTYPE html>
<html>
<head>
    <meta charset="UTF-8">
    <title>古今禅藻集 - 第 49 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今禅藻集 - 第 49 页/共 59 页</h1>
    <div class="content">　　客游春艸暗天涯晩色枫桥繋短槎防伯庙荒惟古木吴王台废自昏鸦风回沙岸潮初上云度山城日易斜满目兴亡千载事不堪惆怅对江花
　　送徐君实林居
　　齐女城头日欲曛戴颙宅畔一寻君南州几榻花隂下东壁图书夜色分刻漏尽催池上月袖衣堪卧石边云小山乆已闻招隠桂树青青白鹤羣
　　过陈泰初读书霑云寺
　　山中芳艸欲生庭有客移舟江上停一水到门容问字千花拥帐过谈经维摩对处开禅月太史占来聚徳星今日津梁疲卧者赖君物外眼双青
　　屠长卿仪部过山
　　海内怜君故倦游家徒四壁茂陵秋拂衣岂恋青山卧撃劒空令白日愁万事尘埃归放达千金词赋足风流相逄萧寺莲花晩更乞明珠照沃洲
　　自适
　　天风吹带倚长松落日临流见逺峯塞外何心穷失马人间无技学雕龙僧来黄叶鸣秋锡鸟散苍烟起暮钟夜浄沙头凉可适月明一片白芙蓉
　　寄董宰吉士
　　十年清誉下帷闻晋室风流汉代文匣内双龙偏吐色人间万马欲空羣鳯池彩笔春烟散秘阁青藜夜雨分韦杜城南天尺五怀君芳树有停云
　　别陈叔灌
　　曽记空山对雨时论交已是十年期笔花照夜神飞动衣蘂惊秋佩陆离传舍有鱼长铗在故园无雁尺书迟萧萧燕市临风别脉脉何劳问所思
　　郭外次李环卫遥字
　　连钱寳马绮尘消出郭方知逺市朝大块不迷羣圣辙小山应为八公招临风野鸟当歌起带雨岩花惬赏娇题就鹤书那可寄西方落日美人遥
　　送李白甫归吴门
　　同病秋风吹客衣临髙其奈送先归劒歌燕市千金尽帆指吴门匹练飞黄叶初来南国雁白云应老北山薇知君家在沧浪曲依旧寒星绕钓矶
　　送何侍御谪武昌
　　一去江湖自有星三看杨栁映都亭骊歌别酒分燕市雁影征帆过楚汀报国烟霜孤劒白接天云树九峯青湘南从古多才子词赋还应问独醒
　　过强善长山楼题赠
　　城上山光半入楼翳然林水即沧洲淋漓醉墨花间雨萧飒幽情竹里秋白日风流消蜡屐清时云卧卜莬裘僧来饭罢还移坐貌得生公石防头
　　留别李越石　　　　　　　　　如愚【四首】
　　我去君留计不同含情人逐路西东秋髙霜落依城树日冷砧催出塞鸿息影自当丘壑内全生惟在斗升中风尘此防知何地防手临岐叹转篷
　　同友人防集王云泽少保园林赠执之任子并怀少保
　　尚书府第即园林公子邀欢兴更深向日黄柑三寸摘当风緑蚁十分斟湖光欲暮云铺雨天色将寒霜傲隂潦倒嗟余方外客滥防八座盍朋簮
　　同郭仰甫游禹门宿王元执悬榻处
　　深更共拟宿王家小阁青镫映绛纱奴子畏寒烧豆蔲主人怜客咏蒹葭霜髙色萎先开菊城近声喧后至鸦一榻乆悬曽未下今宵全许借袈裟
　　方康侯孝亷见过谈及金陵旧隠
　　江介茅庵榆栁环矮篱深径门常闗煮茶正熟来新客作揖未完问旧山浴鹭梳翎求日曝虚舡搁浆背风湾野烟荒景非佳趣嬴得樗庸逺市寰
　　过本觉寺三过堂　　　　　　　本中
　　文公兰若接村墟满径蒿莱嵗月余塔涌寳光含舍利池涵新水浸芙蕖疎林禽语和清梵古壁蜗涎学篆书寂寂空堂无过客去来今事总成虚
　　送夏少尹还古棠　　　　　　　明旷【五首】
　　风尘防扈见君豪别赋兼秋转自髙傲骨一生堪鹤驭雄心多半付渔舠芙蓉泽国经霜老鸿雁江淮过雨号千里送归杨子渡怀人空复恋绨
　　秋日同吴公治明府沈孺真沈稚圭沈伯龙李莫胜郭张虚诸丈结社大雅山堂得书字
　　竹掩西园引鹿车傍城丘壑混樵渔霜芜半蚀林堂屐风箨时侵石几书白社多情髙士驾青山无恙道人裾不縁湖海成嘉防那得骊珠薄紫虚
　　送郭少叅之晋阳
　　西风千骑散骊歌綉毂朱轓动緑波揽辔清秋窥泽潞扬帆明月下滹沱汉臣蓟北谁为重国士江南尔自多屏翰闗城功奏日可能无意问岩阿
　　雪望怀社中诸友
　　朔风觱发鴈徘徊江雪无端入望来泽国孤城氷是槛只园髙阁玉为台万峰晴色骄天地几处寒梅破草莱同社故人都不在梦醒兰舸剡溪回
　　登御儿城
　　徙倚荒城万里思西风萧飒不胜悲村连古渡山初断日落中原鸟去迟双树髙僧文喜墓千秋旧主越王祠愁来天地苍凉外独立孤云莽自驰
　　憨山师自岭南寄楞伽新疏并书赋答时大师以
　　法罹难废席遣戍　　　　　　法杲【七首】
　　师于热海放慈航丹徼朱厓信茫天意逆扶金策杖君恩翻赐铁衣裳山回象景风烟黒身倚蛮方日月黄今夕短戈聊当锡莲花犹在舌端香
　　冬日答秀公见寄时公挂锡娄江王太史恬淡观刺血书杂花经
　　碧海苍山各僦居弟兄踪迹近何如三秋逐日贪鸿雁防夕临江吊鲤鱼极口盐酸衰世味满心寒热故人书翻天直是波澜急不信浮云防太虚
　　寄润兄二首
　　探竒选胜杖初归歴歴青山澹晩晖平埜月髙鹰隼落渡江人尽鲤鱼飞风揺赤地喧柴户露响青天湿草衣翘首碧空双送目云川不极树微微
　　云门落落涧淙淙堕地青鞵冷一双四塞草光迷下界百年峯影挂西山中鞭石天羊醒心际凝灰野马降曽诏紫泥呼不起至今人物断沧江
　　春日寄润兄
　　南北飞腾野鹤踪洒然身外一孤笻无家剰我三千界有地输君七十峯花鸟昔人征木偶天羊此日验樗庸凡夫日见湖云黒不道春山有伏龙
　　佳处亭望金山
　　迎风独倚最髙台漠漠平沙孤屿开短塔正如看水立危峯争欲渡江来于时白浪千帆下何处青天一鹤哀兴剧不知归路晚淡烟斜日满蒿莱
　　挽寒山坤禅师
　　幻海苍茫路杳冥万竿风竹冷荒亭河神力拥千花塔门弟亲传一芥瓶乱木晓牵春雾白逺峯寒被夕阳青囘头恨杀枫桥水鸣咽留人未忍听
　　游曹溪　　　　　　　　　　　如能
　　迢迢一径到曹源满目烟萝寂不喧涧底水随黄叶度门前松带白云屯秋风断壁寻身迹落日寒岩见膝痕禅客空悬千古意南宗今欲就谁论
　　山居诗　　　　　　　　　　　契灵【六首】
　　爱住深山懒更便日来犹未得髙眠供炉黄叶雪前扫就榻青松雨后迁笋地牵绳防兔折樱林响柝畏鸦穿道人碌碌何多事也要消磨粥饭钱
　　疎密藤萝乱石墙带根松柱竹梢梁己无素壁粘名画却有磁炉然异香瓮牖封沙经宿雨蓆帘穿线漏斜阳须长发短樵夫様草索编衣槲叶裳
　　好吟何必索枯肠春燕秋蛩事事忙若是胸中销磊块自然笔底露锋芒野棠绽处山如画岸菊开时月似霜文字欲离离未得临池又觉墨花香
　　猎火樵苏自一村危溪畧彴引枫根桐隂满路僧归寺雪昼无人虎到门栗破秋原奔稚子笋行新土领儿孙穷年不耐寻经论活计唯须药饵存
　　轻衣薄牖觉春寒紫蕨青芹不厌餐落涧松声风里听过桥山色雨中看前村竹好常留坐隔坞僧闲每接谈惟解溪清堪照影不知沧海是波澜
　　来日何如去日长新年犹説去年强不愁发有几星白且喜身无半刻忙红烛暗销松叶火玉梅初防雪花香蹉跎四十明朝是渐觉云林生曙光
　　维扬道中　　　　　　　　　　广化【三首】
　　短亭杨桞夕阳斜烟火寒城十万家驻锡漫同人驻马浮杯莫讶客浮槎淮南水足千堤雨江北梅迟二月花长愧青山未归去又惊春色在天涯
　　登鳯凰洲大士阁
　　一秋水浮髙阁云自何来拂我衣西郭残烟荒万井东湖寒月淡双扉献珠有女乗潮去乞食何人买渡归漫説风波门外险溪山随地好忘机
　　挽藕花社主
　　弹指相逢二十年白云无恙主人贤寒铛煮水经千帙破壁分灯屋半椽去住尽期禅社后死生真愧刼春前感时还觅开山事集有莲花鉢有田【有藕花集行世】
　　题钱康侯春水宅　　　　　　　通凡【七首】
　　谁谓浮家不称竒几人乗兴学天随毎移沙上鸥边月偏泛斜风细雨时河汉有无逢织女烟波曽否载西施明年好向武陵去春水桃花莫负期
　　阻风平望道中闻笛同王道安诸侣赋分零字
　　湿烟千顷压江汀箫皷东来亦蹔停栁叶抱风垂古渡草光含雨傍孤亭欲将杯渡同僧日谩道乗槎是客星试问渔人吹笛处桃花能不怨飘零
　　焦山怀雪浪大师
　　雨余江色吐晴烟栁外千帆背日县极目不禁淮甸草乗潮欲上楚人船云萍故拟终行脚岩壑那堪负息肩相忆况当春又晚几看花落别峯前
　　善财石石对海门在别峯下
　　亭亭孤立大江湄烟水迢遥影共移一往便知行脚事相逢几误防头时海东明月元相照沙上闲云似有期人在别峯长寂寞机縁休道向来迟
　　病鹤诗为范君和赋
　　询汝何年至雪庐苍苔日日长堦除总知未病头先瘦岂是无粮肉渐疎霜月夜深形影澹松风林下梦魂虚若为不复思遐举因共墙东隠士居
　　朱竹为王伯玉赋
　　碧玉千竿且谩夸别教一种在王家栖来丹鳯同寒色化去苍龙带晓霞雨气乍浮湘女血涙痕时染蜀江花傍人遮莫惊桃杏霜雪相依遣嵗华
　　秋燕
　　双双秋燕自相呼短砌疎日未晡应有乡心随海月岂同沙雁倚汀芦归途不避霜天冷旧垒空留夜色孤最是江南栖息乆乌衣得在梦中无
　　金山寺　　　　　　　　　　　明贤【二首】
　　蹑险耕云作浪游蓬壶不逺帝王州楼吞海日雁横下地涌江村石倒浮千里风涛生枕上一天星斗挂山头居僧自説烟波净带月归来不繋舟
　　题杨文襄公鸿鹤山庄【嵗乆浸没属之他氏其孙韬甫恢复故赋】
　　曲曲清溪面面山虎臣曽此结幽闗晚松犹见大夫节春草不凋丞相顔钦命乆辞黄阁下疎钟遥度翠微闲台阶剩有白云意欲迓隣僧来话闲
　　消夏湾　　　　　　　　　　　大壑【三首】
　　拾岭何曽惜病躯名山次第出平芜已无宫殿凌千嶂尚有峯峦滙一湖寂莫到来堪净业豪华销尽识雄图应怜隔嵗期逃暑緑树薫风兴不孤
　　自涵村渡横山宿僧舍
　　天涯朋聚兴翩翩村黒波昏亦放船攅岛百家寒隠寺面湖千树晚藏烟露浮竹叶僧先醉霜落苹花客未眠预想诘朝吴市里梦应随月绕峯巅
　　繇碧螺峯经栁毅井至丰圻
　　碧螺峯顶径萦回瞑色延波落日催百粤层霞临海动五茸片雨拂湖来浮家遗策空寒暑废井沉书独草莱料得吾侪机事尽羣飞鸥鹭不须猜
　　送本无禅师谒五台　　　　　　广莫【二首】
　　出门芳草路漫漫蓦直曽防婆子禅塞上风尘双白足杖头踪迹半青莲重岩雪积僧初定古寺春深花欲然若问曼殊行履处寒山寂寂水涟涟
　　郁母挽词
　　郁母曽谙湛氏仪流光不与世相期机梭静院闲终日儿女寒空所思花影乱离人独逝鴈行缥月初垂含情最是坟前土犹恨秋风落木时
　　六月怀石梁　　　　　　　　　如晓【二首】
　　寒落江城动客心不胜炎酷忆东林楼开双涧飞泉冷榻倚孤峯积翠深昼静溪云低竹色夜凉萝月散苔隂烟霞不识人间暑自别青山梦欲寻
</div>
    <div class="pagination">
<a href="古今禅藻集_page48.html">上一页</a><span>...</span><a href="古今禅藻集_page44.html">44</a><a href="古今禅藻集_page45.html">45</a><a href="古今禅藻集_page46.html">46</a><a href="古今禅藻集_page47.html">47</a><a href="古今禅藻集_page48.html">48</a><span class="current-page">49</span><a href="古今禅藻集_page50.html">50</a><a href="古今禅藻集_page51.html">51</a><a href="古今禅藻集_page52.html">52</a><a href="古今禅藻集_page53.html">53</a><a href="古今禅藻集_page54.html">54</a><span>...</span><a href="古今禅藻集_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
