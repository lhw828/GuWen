<!DOCTYPE html>
<html>
<head>
    <meta charset="UTF-8">
    <title>两宋名贤小集 - 第 239 页/共 365 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两宋名贤小集 - 第 239 页/共 365 页</h1>
    <div class="content">　　金陵怀古六首
　　孙伯陵头水最悲蒋侯庙内月来迟夜深行客心惊恐猿挂晋朝枫树枝
　　司马家儿持酒桮天星亦下浇崔嵬当时若便效牛饮定有孟津师旅来
　　愁看幕府夕阳边那更鸡笼在目前跋扈飞扬只如此登临那得不酸然
　　杳杳旧踪寻不得茫茫遗恨有谁穷长安败绩谁怜汝灞上收声未到公
　　琵琶未尽使人嗟潇洒华林御苑花今日闻韶无处所雁烟蛩雨属他家
　　江水无情碧草春北朝留住老词臣子规啼向青枫树为尔离乡去国人
　　江南曲四首
　　露下五更秋雨打三杨愁齐梁才子多埋在青山头郎与新欢浓侬与旧欢熟懊恼对行人当为歌艶曲孤馆闻啼鸎日暮胭脂薄芳醪似泥贱那得不行乐云认巫山气江通淫雨情相逢未多时秋花开古城
　　吴中秋日
　　郊原落叶巳离离尚有孤花闯短篱小醉不成怜病后苦吟未了说愁时鬭鸡走狗袁丝喜临水登山宋玉悲豆角巳收无别事待同野老赴襟期
　　野蔷薇
　　娟娟篱头花白白间緑叶明光裁版袴不掩游子屧余春背人去乞与弄芳蝶感我万古心离离不相接我行田野间落魄何所挟犹能自撑拄使气学汉侠悠哉芳草畔见此放逐妾罗帷未生梦粉面反成怯幽香薫倒人山麝火初熁长亭或相思如见玉蹀躞
　　狼山
　　吾母祷于山生我偃蹇身卅八始入寺所天俱不晨归人复何之所愿清战尘勿复论衔钩去作瑞世珍
　　乌夜啼
　　何人弹阮咸故故轻手摘弹作乌夜啼此意我所恻南朝有帝子作牧号侯伯着身疑嫌闲生意日偪仄爱妾闻啼声改镇颁竹册故云长安吏性命在顷刻小妇闻啼声赦令敷大泽身虽不肖甚幼小着苍帻再转作县佐欲塞父祖责濡墨决疑讼行求慰寃魄羣凶见之怒极意便刳磔首沮阳桥公议亦巳格痛掠及库胥指作盗钱贼胥既恣椎凿手堕面愈黒书款自诬伏身竟遭刻画酷毒一如斯谁谓彼无策谤书入外台遂坐使者劾牵连入冶城五载穷惨礉敶词呌穹旻哀恸人叵测若无磊落者谁肯为昭白翻思受祸时何但锻羽翮愁寃传里巷泣涕到臧获嫠母偕妻孥惘惘望秋色岂料今日下置酒设豚拍听此哀丝鸣但呼说不得月明客已去庭宇鸣哑哑世人见慈乌唾笑满阡陌谁知事乗除祸去反为福苍苍上林枝当去作谢客
　　赠赵子野歌
　　与君虽为外兄弟语话寻常见肝肺自从不见半年余每望吴云辄流涕苹溪松栢同一波半年不见当奈何长安市上相寻处弟能起舞兄能歌兄今赐第南薫殿满戴宫花上林宴弟归便着逺游冠他时山中傥相见吴王台畔杨栁黄吴姬对坐调丝簧阿兄自对吴云坐呼弟不来应断肠书来不应寄他物只要秋林一双笛当使蛮奴日下吹此时此夜须相忆
　　古琴歌
　　山人袖携古琴来形模拙丑腹破穿上两金字亦残漫自云得自十年前十年前宿野店间野店岑寂无炊烟只将百钱乞翁媪囘买湿薪煨涧泉老翁持出一木段刀痕凿痕斧痕满秀才望见三叹羡学琴以后何曽见此是成都雷氏为揩摩雷氏分明现持归修治调曲成曲成他人不肯闻初弹羑里可释憾再鼔广陵如雪寃持归古操次第传龙入我舟何可怜
　　忆昔
　　忆昔在童初身轻俗累无云霞明道服日月缀仙都屑玉三危露泥金一丈符遨游即阊阖佩带或昆吾学语闚真诰谈校易图竹间时搏拊松下亦摴蒱谪堕归嵓壑庸凡近仆奴极知方匿景何敢遽搏扶请命书盈纸祈真字迸珠但能觇帝座不恨守天厨谴巨知难逭心安敢自诬相随有芒屦还欲化双鳬
　　吊尧章
　　相逢萧寺巳累然自咏离骚讲太元极目旧游犹白石伤心孤冢只苍烟儿从外舍收残藁客向空山泣断弦帝所修文与张乐魂兮应是到钧天
　　遣兴
　　望见山樱媚短岑翻然便悔出家林壊车杀马空嗟晚裂芰焚荷直到今笋蕨久为归去计云烟无复旧来心平生最爱花浓淡看了斜阳看暝隂
　　夜归
　　还山迫暮夜枕石松下眠梦作童子日采花噀寒泉囘身在人世欲去尘网纒永谢欢乐情把袂入紫烟
　　送道友归
　　浮云起足下是子欲归家藏室收芸蠧丹房扫箭砂时闻捣药鸟啼向款冬花莫使山童去惊飞逐乱鵶
　　黄龙洞
　　一从负图与负舟天公閟之居灵湫重曈胼手久不作苍苔古木两漠漠朝来石磴鳞鳞湿如觉蜿蜒为人出甘霖未苏焦巻多相候吴云莫相失
　　归憩仁王寺
　　重到招提未觉迟鉢单初副袷衣时僧房斋院门门闭梅子枇杷树树垂蚁防经幢求托化龙纒佛座学慈悲长年无事闲来此坐对空山讽小诗
　　下竺
　　静看唐人刻相连坐石隂鸟啼留客意果熟住山心野水流诗叶天香袭道林云根有桂子应待月中寻
　　七言
　　云竺前头即御园小风斜入梅天放歌偃蹇如圆老古貌昻藏若稚川寻得数行天宝字破他一夜草堂眠此生更要穷经论惆怅高人旧石筵
　　过葛天民新居
　　为忆空山雨因嗟短鬓霜幅巾终日仄侍女古时妆乌桕残林外丹砂旧井旁不留禅月画只踞净名牀湖镜秋容淡云庄晓露香汲泉须透脉种果便成行使鹤过村店携孥上野航极知秦外叟全似贺知章对佛称居士翻经悟法王自将诗检校犹与竹商量嗟我浑无赖非公不作狂莫移松下石老子要乘凉
　　十月过鳯山舟囘入项王祠用前韵
　　坠叶浓于染孤花净似霜溪山如有待朱粉已施妆胜境如天上雄鸣自帝旁工陈白玉琯人坐紫金牀古兕称春酒灵虬换夕香风筝犹有韵星弁忽分行念此锄榛垄频来渡苇航欲挥终极泪只废苦吟章慷慨辞欢伯英雄忆愤王逝骓嗟弗及撞斗恨难量起舞何劳短行歌未要狂断云将落日千古助哀凉
　　送蜀客
　　都市今重到文园更倦游依依返穷峡得得上归舟往事深能忆沈疴久合瘳行经古祠庙应酹旧山丘梁父遗馨在降牋杀气浮白衣犹肯出黄里不包羞一听巴人曲多贻汉玺忧花防尘漠漠苑抱水悠悠蠢尔狂童辈俱为灭族囚坤维元自正栈阁未应修管乐谁能并卿云亦可俦时哉着梼杌聊此畔牢愁硉矹重开险销沈万垒秋堂留石室尽歌尚竹枝讴寒摧逋客啼鹃识故【阙】屈沱尝角黍岷岭看牵牛从此多谈防逢谁共劝酬近前持砚削成列抱箜篌近岁安枢相宣威在益州君归如访谒朝论必咨诹列圣方垂统羣公亦好脩焚烧已郿坞诛殛皆驩兠虎豹参差束魑魖次第投衣冠通海峤干羽格蛮陬江寇何劳服淮田亦尽收旌旃仍使传炮烙任兜鍪元象催天狗昌陵控玉虬嗟嗟几上肉断断幄中筹贡锦资藩辅缄辞告帝谋声名与勲烈应逐汉江流
　　戊辰感事二首
　　久要和平福须寛次第刑诸公善调壹熙祚必清寜夹道焚香拜今知病酒醒漫劳双鬓白何止故山青【阙】纬朝沈彩非烟夜透扃愿同臧获列齐寿八千龄
　　幕府才方盛军师意最高何年燕巢木几处马腾槽驰骋心方壮指麾身更劳周诗歌劳徕费誓说逋逃行阙占风角穹庐拜羽旄飞腾真有种淡泊正相遭
　　山居书事
　　荼蘼架倒无人架全似老夫狂醉时昨夜一场溪雨横又漂苔藓到花枝















　　两宋名贤小集巻二百六十二
　　钦定四库全书
　　两宋名贤小集卷二百六十三
　　宋　陈　思　编
　　元　陈世隆　补
　　方泉诗集
　　周文璞
　　游洞霄
　　天柱青峩峩石笋危不堕晃晃银云收谁子开玉锁崩腾放闸水煜爚入洞火神境偕灵休乃欲搜碎琐媿此朽浊顔一得在无我致彼老铸疑披褐迎路左逗留防锒铛被业盘礴臝玉付九虎游宴升嶪硪为言子速去勤苦悔坎轲反朴招太和当免运刼祸恸哭出青松残龄其或可
　　题喻玉泉家亦可乐亭
　　先生亭非伯夷筑亭柱亦用秋山竹但令家有满架书何虑妻儿少饘粥朝来相对亭上宾洙泗尺度羲皇人先生已死名不冺常与此亭作标准后来邻触阏伯怒仆夫预起池鱼虑拆亭拆亭先拆柱有孙抱柱出烟去三十年余复改观有孙如此不待賛似鲁灵光偶不全今人见此空三叹
　　病后
　　风灯露水茫然莫为欢华少壮年无病更须求药物爱闲犹要覔缗钱此生身世揶揄里末路光隂泣涕前快出囊中飡玉法白云深处日高眠
　　上冡
　　蒸鱼燔肉当好羞北面百拜如有求愿身长健儿孙孙岁岁此日烧松楸纸钱灰尽泪不尽孤也虽在犹拘幽沄沄金葢山下水相逢直过龙湾头
　　送人归苕溪
　　古王祠庙桃花下愁苦看春又隔年今夜白苹风更恶去时须傍采菱船
　　欧阳琴歌
　　呜呼个是文忠琴呜呼此琴今尚存堂中图书散失尽留得七弦传子孙六言自书书在腹古锦梅花留不得嗣孙贤者能忍贫不向豪家愽珠玉初鼓如撼茂陵松巩原流水青溶溶三宗龙衮在帝左曽把钧天赐与公再鼓似播清颍水只将漱流肯洗耳曽苏两生招不来自冩新声付儿子尧囚山舜放野自兹以下不平苦与君所得妇女谤此日一洗清万古小儒昔诵五季传颇讶春秋体微变今来再听七弦琴南薫遗制喜复见浮云流尽白日逃何用广陵与离骚谱成只度欧家曲秋声赋共庐山高【琴有公题】
　　归姑苏
　　旧巢巳是别人门梅自萧疎栁自昬河北谤来须混俗江东谳就欲招魂故王未纳耶溪女越相先寻泽国村怀古感今吟不尽一双清泪满醨樽
　　晨起
　　闭门不与俗人交元晏春秋日日抄清晓偶然随鹤出野风吹折白樱桃
　　磵上小饮
　　方坐爱蠲洁俯窥为囘萦汲汲雨露泽悠悠江海情引之灌蔬圃亦足发光晶陶然未须去于焉潜我名
　　送道人归华阳
　　山中无酒禁处处有松醪旋汲泉炊饭多挑笋助庖天灯将出现野月未能高忆我初游日先将石鼓敲
　　寄茅山道友三絶
　　伏事三茅过一生痴心不望羽车迎旧时手种黄龙子今解升云入太清
　　九锡碑亭日欲曛有人趺坐对炉薫慿谁传语桓司马句曲山中只白云
　　蘂珠宫女傍瑶屏自把韦编问姓名囘到人间无一事紫阳花下白鸡鸣
　　秋日孤山道院
　　孤山有何好脩竹隐楼居人在秋云杪香凝午醮余芳林多落果灵沼少惊鱼归棹闻歌咏犹如学步虚
　　寄韩磵泉滮
　　穷冬孤陋只书痴肯为防荒强忍饥师友渊源似公者舆台贫贱亦安之人来山县犹须债雨映茅檐但要诗欲诣楼居无逸步要从老手化神奇
</div>
    <div class="pagination">
<a href="两宋名贤小集_page238.html">上一页</a><span>...</span><a href="两宋名贤小集_page234.html">234</a><a href="两宋名贤小集_page235.html">235</a><a href="两宋名贤小集_page236.html">236</a><a href="两宋名贤小集_page237.html">237</a><a href="两宋名贤小集_page238.html">238</a><span class="current-page">239</span><a href="两宋名贤小集_page240.html">240</a><a href="两宋名贤小集_page241.html">241</a><a href="两宋名贤小集_page242.html">242</a><a href="两宋名贤小集_page243.html">243</a><a href="两宋名贤小集_page244.html">244</a><span>...</span><a href="两宋名贤小集_page240.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
