<!DOCTYPE html>
<html>
 <head>
  <meta charset="utf-8"/>
  <title>
   御定历代赋汇 - 第 42 页/共 143 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定历代赋汇 - 第 42 页/共 143 页
  </h1>
  <div class="content">
   伊轩皇之神圣应雷精而吐灵歴三百而未沫揖浮丘与容成感尝草于炎帝着素问之丹经登大隗而迷圣爰改玉以攸行采灵药于少华锡黄山之嘉名惟黄山之崒嵂頫台目于下风云中峰而吐瑞气呼吸而上通竒屡幻而摭实境本有而翻空泉煦煦而扇燠砂涓涓而写红鸟道防嵬而倦鸟龙潭风雨而吼龙尔乃寻乌氏之逸踪挈乌衣之旧宗访五岳而发轫携五君以相从陟砂峰以夷犹望天都以徬徨漱鸣弦于石濑濯灵泉以徜徉虽信宿于祥符倏乍隂而乍阳或青天无片云或积雪满髙冈或澍雨日滂沱或彤云接混茫雨则白气若璎珞晴则清风振琳琅于是跻蹑羣峰徙倚泉石岩洞回斡溪源淅沥兆诸刹于翠微庶石桥之飞舄峰则鑪经八甲香送九天狮子则文殊之法座沃若石人则巨灵之蹠掌岿然服丹霞之红术采云外之杜鹃乘浮丘之彩云结容成之紫烟松谷茹乳于叠障黄冠酿酒于轩辕碁石之布子如初鉢盂之圣灯长然石笋化仙人之岫锦鱼跃清潭之渊白马留芙蓉之迹青牛下翠微之巅二泉并温而圣潜紫见二门并峙而石架云连聆鸾啸以上升攀龙髯以望仙遂使青鸾孤鶱而蹲踞九龙并飞而蜿蜒桃源桃花勾漏朱砂仙都有路采石无瑕登石柱之石壁卧石牀之石枕松林之石榴可茹云际之乳源堪饮紫云之柏木成帷布水之红泉似锦拟太华之髣髴遡莲花而可谂指九华而结盟媿顔行而谨凛尔乃峰下有溪峰头有泉溪为泉委峰即泉源八岩防窱而内云三潭泬防而成渊石杓衡而应斗洞吻叶乎巫山于是汲乳源之布水憩乳岩之长隂濯汤泉与汤池遡香谷与香林诵浮丘之秘记志松谷之妙音规石塔之圆月聆悬溜之鸣琴敧醉石以婆娑发谪仙之吴吟徒观其韭深三尺花红焰山望仙多菊朱砂长兰功劳十大于仙人桃花十里于链丹二桃则毛白异色五竹则桂笋独斑茗大叶而解酲梅先春而能寒芼石耳苦遮以乐饥服术葛胡连以驻顔椒麓嵚﨑于何不有珍木如云嘉卉如绣石笋緜亘于丈寻瀑布飞流于前后步疲苶于章亥枚忽怳于首固可以庶中天之髣髴而吞云梦之八九纵观其山形之盘礴水脉之演络介鼎峙乎三州经彭蠡之巨壑发埭泾旌鲁之源于弦歌总浮曹阮容之流于丰乐丰乐则云门之派弦歌则紫石之波汇三山注芜城而走白下则弦歌之极浦出屯溪经严濑而止天目则丰乐之滂沱别有步武樠梅分水东西东界海阳之域西入宫亭之涯葢三鄣之在经为南岷而少华之巨镇为东维故百川襟带于滥觞而千山毓灵于京坻者乎昔人月旦山川则曰郁崒以嵯峨防渫以扬波人钟灵于岳降乃磊砢而英多亦有战胜毫厘则曰山秀平而水清人感精而亷贞彼两家之对垒羌觭立而提衡兼兹者其惟黄山与余经谼中信宿蒋公之三径汪司马之潘杨在焉披发太函之鸿篇则渊云之掞藻扬天阶也厯芳村而进观鱼宗秀之馆许相国之赠言列几席则萧曹之规随光铉台也徘徊岩镇登九龙池上中天积翠之台方明入御从司徒之杖屦则园绮之南极综三槐也登汪川之壶山挹同姓之芝兰入石壁之精舍忆康乐之赠言呈坎即梦鸟之宅唐模比二龙之渊潜川景天官忠愍之节溪南在黄罗金竺之间昔人云此木即为交让此水即为醴泉又云此地有廉泉让水臣居在廉让之间猗与黄山亶其然乎
　　紫阳山赋　　　　　　　　　【宋】韩　补
　　承嘉命以宅牧实歙州之故封览山川之明秀怀典刑乎晦翁念宣徳与流化岂簿书之防茸繄先正之阙里俨紫阳之孤峰非仰髙而景行曷淑艾乎厥躬休五夫之扁室乃缔建乎祠宫方营度之云初得良友以献议谓城阿之南偏有道院之废址枕乌聊之形胜挹练溪之清泚环披云之诸岫若或朝而或跪临崇朝而弗劳逺市防而弗迩称神灵之幽栖亦藏修之攸止协鸰原以展劳程工能而错事曾日月之几何矗栋宇其中起属旃厦之劝诵萃鸿寳之名儒曰缉熙之典学尝锐精乎四书旣表章乎鹿洞宜敷锡乎枌榆皇穆穆以间纳却纷靡而弗娯奋神毫而染翰嫓河洛之图伟四字之昭揭俨逢掖之所庐炳中天之赫曦昭万古而莫渝开羣迷之瞆瞆正流俗之奔趋纷来游之隽茂明明徳而具学审道体之无穷企模范乎先觉旣内美之均具胡前修之独卓志萃摰之所志乐顔巷之所乐辨义利之界限守经训之郛廓以致知为入门究深造之安宅茍天爵之尊荣亦何羡乎人爵辞曰山崚嶒兮慨先生之仪刑水湍驶兮想先生之音声考亭非逺此户庭兮维垣非贵此冠缨兮欲明明徳将孰程兮味绪言而自淑亦先生之复生兮
　　南山赋　　　　　　　　　【宋】张　耒
　　南山岩岩兮其下有人佩玉而握珠刻意鲁叟之古经不习世儒之臆书我顷见之于宛丘貌秀晳而睂疎别去忽兮几时面苍瘠而颔垂须爱徳器之老成资巧篆于璠璵问所与之谓谁亦黄槁之仙癯禁八马之超骛同刍豆于羣驽时慷慨而长鸣耻贱工之附舆我行世之多艰三年困兮江湖幸天恩之放还过都梁兮踌躇奉两月之周旋越长淮之驰驱屡饮我于山间挟蹁蹮之两姝舟师告余以当行具篙檝于斯须岁方暮而寒骄犯冰雪于野墟云漫漫兮垂天风栗栗兮攻肤穉麰翳于宿莽妍栁秀于羣枯泛羽觞之清冷聊览物以为娱思佳人兮天末望莫见兮愁予
　　柯山赋　　　　　　　　　【宋】张　耒
　　入东门而右回兮原迤靡以相属拔磅礴以隆起兮是为柯山之麓其上萧森而晻霭兮冠万竿之修竹下硗确而坚密兮拱髙林与乔木散鸡犬于危阨兮杂茅茨与夏屋通樵渔之溪遂兮路从横而防续很土石裂暗窦谷虚鸣鸟上下伏兽号呼俯江流之荡潏招列山之盘纡林峦作态而蔽亏兮风云效技而巻舒固可以开阖隂阳于一气宾饯日月于天衢爰有穷人瞿然无归旷四海无所投其足兮古帝命我于山之隈庇蓬茅之数椽兮抚枵腹而常饥时醉饱而自得兮亦杖履而遨嬉逾山而东席门草藩爰有君子于兹考槃自种自食邻里莫干图书满家儿稚饥寒相见辄喜有时不冠寄万事于一笑兮不知食粝而衣单吾不加物以一毫兮亦莫爱人之燠寒悟纷华之多虞兮幸寂寞之至安饮我薄酒欢有余啜我豆羮甘而腴隠几而休读我书乃曳杖歌曰升柯之巅明逺眺兮筑柯之崦可以老兮终古不忒天之道兮于于而行无丧吾寳兮
　　八公山赋　　　　　　　　　【梁】吴　均
　　峻极之山蓄圣表僊南参差而望越北逦迤而怀燕尔其盘桓基固含阳藏雾絶壁崄巇层岩回互桂皎月而常圆云望空而自布袖以华阆带以潜淮文星乱石藻日流阶若夫神基巨镇而卓荦荆河箕风毕雨育岭生峩髙岑直兮蔽景修坂出兮架天以迎云而就日若从汉而回山露叶而原浄花照矶而岫鲜促嶂万寻平崖亿絶上被紫而烟生傍带花而来雪维英王兮好僊防八公兮小山驾飞龙兮翩翩髙驰翔兮冲天
　　八公山赋　　　　　　　　　　王永颐
　　繄八公之胜峙兮俨崒以舂容压后土以踞虎兮轶青霄而腾龙閟神明之嘉址兮实造化之所钟岩岫纷其罗列兮若孙拱而子恭控吴楚之形胜兮矫齐秦以长雄挽淝河之萦带兮瞰泗水之流东惟登临以销忧兮极瞻眺乎穹窿明赩赩以旁射兮神扬扬而上冲眇八极之非遐兮缅九重之可通簸万籁之砯砰兮逺羣嚣之噞喁酣笙钟于澒洞兮驾彩虹于朗融履崭岩而扪萝兮忘攀陟之为慵揽景光之万状兮撑空青之芙蓉今鸾翔以鳯翥兮忽奔马而惊鸿猿猱而争啸兮晴涛撼乎长松鸟啾鸣而不息兮佳木郁其茏葱遂班荆以少憩乎引壶觞而对客般啸咏之悠扬兮风云怪其动色抚亷颇之茔兆兮访春申之台迹吊仁瞻之忠魂兮望召南之故宅昔苻坚之南征兮欲卷江以为席拥熊罴之虓阚兮竟临流以相逼是人事之不周兮抑天时之有逆何兹山之显灵兮化草木为戈防匪风鹤之徒怪兮乃耳目之为慝哂苻氏之披猖兮成晋之茂绩余怀古而感慨兮发再三乎太息羌哀乐之纷集兮气交横于胷臆仍为客使更酌兮杯盘烂其狼籍烟霏霏以翠横兮景翳翳以将夕旣毕览而下山兮犹返观乎苍壁爰作赋以自谅兮继前修于无斁
　　游朱方赋　　　　　　　　　【元】朱徳润
　　丁亥之冬侨寓朱方客有谈江山之胜约余重游焉于是携酒肴抠衣蹑屩纵步山城之下残雪旣消寒烟弄晴长江浩瀚海门东倾西连建业北眺广陵碧树参差岚光相萦浮玉峙于中流焦阜屹其棱层甘露构而多景扁华阳逸而瘗鹤铭山横北固水洁中泠西津喧兮归渡晩步隔兮风防轻汨云涛之千顷实可壮游观而濯襟缨客曰子方登髙而望逺荡潇洒之心胷独不知南徐之旧镇歴六代而提封晋宋则表其天限齐陈则矜其地雄梁则金瓯无缺吴则铁瓮城空郡实浙西之障山为江左之冲近有虎跑之泉逺有鹘栖之峰京岘髙兮龙目并曲河下而练湖潨黄鹄旋西白兔驰东杜鹃开而鹤林仙去狠石卧而谋臣算同崇丘升兮五州见夘港埭兮千艘通碧瓦鳞次朱楼翠重其阳则阡陌之饶其隂则岩峦之丛包吴越而带楚尾引淮泗而疏汴中兹岂非京口之壮观而为南郡之所崇哉余谓客曰子旣已悉兹境之盛曾未厌于吾心葢山川非人不胜望郡惟前贤之登临余旣与子观江流而知海纳盍亦思往古而评来今昔也江表为镇为牧转运节度刺史都督世代旋移几千万人之相躅晋则谢桓冲唐则韩滉徳裕旌旄拥于江皋貔貅夹于津渡辩士谋臣歌姬舞女蜗触蜂衙蝇攒蚁聚莫不乐其功赏夸荣前度伟言论于青史骋英豪于兹土矣观其踊跃功名际遇风云凌厉山川指麾民人恍千古如一日追陈迹而无存慨江流之如昨情百感而难陈吾方与子揽江山之胜槩濒渔樵之洲岛渺天地之一身若惊尘之栖草嗟旣往之难留思无穷之奚了于是挹林风而振长袂坐盘石而饮清流知天命之已定与造物而同游任去来之自得复皇皇兮何求
　　壮观赋　　　　　　　　　　【宋】米　芾
　　米元章登北山之宇徘徊四顾慨然而叹曰壮哉江山之观也开辟夐古逖哉邈矣帝徳所被北幽南趾王功未宣六合阻异明翳视其消长来版从而间起去古无章水滨莫委此世可悼晋裂汉耄披蓁剔莽且代且盗岂地具而天设时资狯而附暴者乎乃物偶然而人乘以智巧耳若夫真符秉中万派朝宗稽颡纳质不黩兵锋版图入而地合氛祲煦其天同逺琛近贾千里不风鉴湛一色折苇可通其或弱吹砌鳞疾猋涌山九地出没千峰上攒如岭并亘连云俱还长鲸齿巨天吴腹斑闰运未至生民道艰宜乎曹郎托辞以按甲怫郁而永叹也吾每登是宇览是土当日杲天清岚开练布邀太平君子引吴醇舞越女破千嵗之长忧掷森然之万古有祀初登田仪载旅至甚醉而乃去
　　金山赋　　　　　　　　　　【明】邝宗舜
　　金山峩峩立彼江波其天造而地设抑神凿而鬼磨烟云兮缭绕星辰兮布罗日月悬于楹牖蛟龙游于槛阿壮哉竒矣嘅夫长江万里顺流而东漰漰淼淼吼狻猊驰风騣拔坤轴转干杠轰轰雷逐赫赫龙从防瞿塘之峡劈五老之峰固瞬息而千里若囊绽而矢冲由之涛珠溅而柱折飞沫洒而矶崩顺腾牛渚直指吴淞沧瀛旣迩合派愈众斯正赴壑之势穷寇之锋将避之而恐及敢独立以当冲兹山则亭亭闲闲突自中起立静专压波靡邻援不资声色不侈纵震撼之不惊亦中立而不倚遏长驱于破竹冲坚阵于两臂斯不战而屈人兮亦匹夫而秉志犹之倒孟津之戈兮溃昆阳之骑取日于虞渊兮存孤于晋纪撄孤城于睢阳走老瞒于赤壁诚文王之怒仁者之勇矣及循波罗之岸蹑至信之矶观澜聴潮廊步不迷乗风带月葛巾杖藜阁则朝阳江天楼则海岳涵虚眺烟雨之竒观览双塔之遗墟穿寂境折盘陀出藤萝之外境登一览之危披蹲踲妙髙之台愒息冰雪之窝浮金涌翠嘉名不磨养素镇涛于焉再过大观于海云之亭重寄酬于郭璞胡日中之不遁尤诡秘于江峩旣生死之有数将陵谷之谓何考三禁之竒迹寻危岩之裴公出雪洲穿妙空桥度惺惺池瞰苍龙覩如来之面立般若之峰斯皆深瞰龙宫髙凌象度行者欷嘘立者恐怖及登陟悬岩乃回头于一步细炊竹叶旋汲中泠将试防山之上品验陆羽之茶经动清风于两腋觉沉疴之顿轻润通法雨功迈洗心抚辘轳则法轮常转瞰深清则修绠宜寻斯第一之称万世之名比厨异香积堂开大彻济功深饥馋道塞媿稷道之陵夷思博施而未得聿兹台殿突兀巃嵸或嵌悬壁或倚危峰或倒临龙窟或上摩髙空如翚斯飞如苞之丛鳞鳞角角隠隠隆隆絪絪緼緼杳杳蒙蒙竹牕揺日松榻流风丹霞防于悬磬赑屃负其晨钟篆香凝而昼暝舍利见而宵明蛟龙惊轮藏撤防云流旛幢揭贝叶动异香泄疑三岛之瑶宫与大千之乐国因而眺长江观巨浪望海门瞻叠嶂时乎清风息浪月上緑烟乍消金波不漾澄万顷之玻璃连长天于一象浮光湛然静影晃晃恍若步金砖于琪园压银盘以青嶂吴帆楚缆兰桡竹榜欵乃轻歌吚哑缓桨来若中留去疑不往或缓而似驰或迅而复荡时乎风雨合蛟龙争隂霾起浊浪层冯夷舞海若腾长年泣舟人怜张皇顷刻失措颠连使人神驰魄悸毛发竦然若东海红羲轮驾六合白琼花下悉顺时而改观皆可喜而可骇覩太平于有象开无声之图画比夫暮钟动晩潮升征骑猎猎战鼓钲钲嗟有期而不爽悟人事之虚盈若或指战塲于北固望王气于金陵葱葱蒨蒨渺渺冥冥覩蛟盘而螭据思虎鬭而龙争幸金汤之如故怀保障之无能亦或仰长空飞鸟疾俯深渊游鳞集临矶呼老鼋出斯至信之所孚非一朝而一夕殆有甚聴法之蛟防头之石斯皆异态交从竒观杂沓类有徳之润身而文章之外饰者也吊维往古灵异弥膴启水陆之宗拔九幽之堕苦或胎幻以知期或书经而病脱虽在怪诞而无征又相传而不惑斯又类神化之无方而非常情之所能度用是名贤闻士罔不假步回车或以为游仙之传舍或指为文客之寰区用能解坡翁之玉带发张子之秀句斯有似夫徳髙而利见实修而盛誉者矣然是岂直燕游之地释子栖息之居而已邪乱曰天髙地厚兮造化实工阳辟隂阖兮变化无穷髙髙下下兮莫测其踪或山立于渊兮泉瀑于峰知无物不有兮可兴可风惟达人大观兮近取吾躬秉节贵定兮处世慎从修徳乃耀兮尚防于中宁防求我兮匪我从童万说不移兮虚受而通始终一致兮徳乃尊崇贫富不渝兮夷险则同首阳奚贵兮千古髙风我心匪石兮变化犹龙蒸云布雨兮静乃有功将防三而中立兮焉事夫培塿之蚁封言有尽而意无穷乃返櫂而击节于江中
　　金山赋　　　　　　　　　　盛　恩
　　润有金山公子与焦山处士相遇于大江之东公子嬉嬉然有咍色诩诩然有夸容乃语诸处士曰润自古昔郡名朱方控引全吴凌蹑大江金焦并峙东西相望脍炙多口震荡遐荒若有奚异与台并飏请各撰媺用质低昂夫金山者据京口之上游界南北之中央屹横流之砥柱亘帝都之巨防雄跨肇于太一嘉名锡于李唐星纪牵牛荧荧煜煜而垂耀焉势迎长江滮滮涆涆而防交焉其东则吞吐溟渤枕倚扶桑玉山为肱尔质我相云山作股曲阜连冈石堰俨户枢之阖辟正屏罗物色之弛张尔焦峰以列障彼北固以为隅含谿怀谷而献巧涴沙抱石而呈竒咸頫躬而下首可使气而指颐和风浩荡拂其隈初月滉瀁射其阿延旸谷之朝旭道尾闾之夕波尔其宫室则基以重渊垣以积石苫以鳞刺甃以云覆髙门有闶修廊旋复墀碝磩而流霞皓砌琳珉而莹玉大雄殿其中海云堂其侧焦光祠其右善财阁其北吸江亭其巅水晶宫其麓寳莲擢頴于海峰朝阳蘸光于寳墨一沤浮于佳处壮观得于望江飞仙链丹而妙福千佛赞善于东庵于是乎秋兰菅莎葴蒯芷葱薇蕨江蓠荔苀载菁枸杞春华茶菊夏荣弥冈被皋而蓊郁蔓崖萦壁而敷英王刍苘台戎葵怀羊青菁射干揭车苞黄香蔼蔼而遐袭色芊芊而孔阳于是乎苍松翠柏杉桧梓桐枞栝椶楠赤柽丹枫大榆合抱修竦云丛挺干垂条于谿谷繁隂布叶于岑峰鳯尾慈孝筼筜射筒笣笋抽节緑叶翠茎傲霜竞秀凌雪逾青鸑鷟食其实鹓鸾巢其中于是乎鹎鶋秋栖鹘防春鸣雎鸠丽黄关关嘤嘤鹔鷞鸹鸨鴐鹅鸿鶤理翮整翰于其末浴波啄藻于其溟鹤白鹭黄鹄青晨于是乎琼桃蚤实琪草先华竒葩锦杂卉流霞葛覃莫莫而蔓衍灌木萋萋而交加丽黄求友于荟蔚之岑鸟掠云于瀑之涯其西则遐瞩岷峨邈挹荆楚汇以浔阳阻以步金陵道其脉五州袒其肩下鼻漱其液江流突其巅龙潭峙而崄巇直州衍而平原江流汤汤直防万里怒涛雷奔惊湍电起大火坠于虞渊夕晖沦于蒙汜于是乎秋声淅沥白露载零井梧凋翠崖菊敷英鴈阵惊寒于逺浦芙蓉倒景于沧溟木兰梫桂椶枒杞櫹爰擢修干载竦长条鹏鹗髙鶱乎云汉猿狖长啸乎林皋其南则百粤所届四闽所通两浙纾其臂三吴荡其胷长揖防稽于逖域頫纠叠阜于迩封抟鹏星翥警鹤云翺菊峰挺秀岘岭岧嶤寳葢亭亭乎蘴蔀磨笄翼翼乎清标漕渠习坎津驿通衢舳舻鳞次冠葢尘驱客子肩挥而竞渡舟人楫诟以争舣于是乎薰风荐爽水殿生凉嘉木繁隂郁郁苍苍虎兕风于氷雪之窝蛟龙沃于回澜之房芰荷扬赪葵榴炽赩岸帻凛而增寒絺绤紾而忘燠其北则燕冀在望齐鲁指掌徐泗孔迩淮扬接壤黄河纡带而横奔吕梁嶻蘖而流响挹具区之大薮郁葐蒀之无厎爰自泰而徂通衍盐田之千里杨子之梁通其亢太一之峰委其体穹然秋虹之丽空邈尔蚁封之突起渚作镇天堑要津嚣嚣煜煜实我比邻于是乎朔风凄凄云漠漠雨雪霏霏石出水落绮阁重闱暖歌燠酌雪藕氷桃互为酬酢郁郁盘徂来之松猗猗撼昆仑之竹癯鹤啄寒濑之冰梅花露先天之易娱尔嵗时瞻望北极尔其体势则鸟道陟其巅龙宫守其基沧浪流而为隍两岸廓而为隅飓风无纎埃之集潦雨尠微津之淤伏牛彷佛浮玉依稀获符互父名与世移尔其胜槩则金鼇中屹妙髙插空善财头陀怪石巃嵸崆防嶱嵑石簰之山嵣岞峈裴公之岩璞坟濆薄而隠迹中泠涌淯而寒泉尔其梵宇则大雄西敞煇煌金碧天王伽蓝前驱后翼江天乘聴潮之轩海岳载毘卢之宅雄跨玉鉴天彻悟心三禁永安养素涵清雪月无边烟雨化成留云北偃吞海西凭廊腰纡折而蜿蜒檐牙髙啄而峥嵘若乃日霁天晴风和云敛珠履寻芳士女游衍挈榼提壶登髙望逺镂壁镌崖剥苔涴藓估客舣八方之舟三老忽龙门之险橹声伊轧于中流渔唱悠扬于清浅揭寰宇之竒观余躭乐而防倦若乃隂风号怒浪起蜃拥波龙撼雨闇若天昏蹴若地圯神蛟鼓鬛而嗔怒江豚延颈而忭舞舟子狂呼倾樯毁橹余亦悄然而悲肃然而怖若乃贵介公子墨客骚人探竒览胜辉映古今感真宗之梦寐动文帝之哦唫英庙防申而晋锡武皇驻跸而来临宋学士之解带唐宰相之命轮金玉充栋珠贝盈垣欧苏泝其流孙张启其端焕尔词林烂然文苑托兹山而并乆终万古而弗谖若乃明神降灵髙僧栖迹裴陀能构佛印善葺菑畬荐千顷之租水陆赉万方之福岂若野人之防窭子之龌龊公子辞毕淟防欠仲切齿怒目奋臂攘襟谅处士之见屈敢怙势而凌人
　　焦山赋　　　　　　　　　　盛　恩
　　焦山处士于是色若不敢怒口若不能言羞与之争将命履而还公子固止之前掣后曳强而后可乃相与班荆蹯石从容而为之说曰道在反始士贵知方敭已者绌轧人者亡被絺绣者难与道疏布之丽密醉醇酎者岂复知醴之芬芳嚣嚚烦秽溃徳之坊瑰竒丽靡戕性之良夏虫之疑冰者笃于时也鹪鹩之自足者局于分也吾子其未覩无方之大道焦山之巨丽乎且焦山之肇基也资始于希夷流形于混沌葢造化之所私实灵钧之所重奠朱方之东域屹崔嵬于汪洋体坤维之妙质萃水府之精英饮江海之灵液吸日月之休光不衒竒以贾名不近哗而招累恒守约而不矜惟因循而简易任自然以为华无诱慕于世伪若度长而絜短岂金山之可类辨方定位则或跨其左或伏其右而尊卑定矣角形比体则或廓而丰或藐而确而小大形矣杂物撰徳则或动而华或静而质而本末殊矣正名煕号则或命之唐或锡之汉而后先别矣尔其体势则东延瀚海西道长江南抱徐陵北倚维扬体髙郁而幽爽纷郁郁其难详金山塞其外户北固植之傍垣汝峯象阜偃突连延京岘东雩叠嶂重峦絶巘增石简积砡兀嵝狋倾昃倚伏或倒景于重溟或矗峰于空碧遐睨蓬壶俯瞰沃焦洲渚肆衍漫漫滮滮庨窌巧老港洞卑髙坑谷坎窊洝窏漻纳夕景于桑榆晞晨光于阳臯尔其山势则盘纡隠深纠纷岑岩渚翠岭岞峈岖崯丹崖崄巇青壁万寻藐昆山之髙岳劣扶桑之邓林重岩增起连蹇云覆隆崇极壮巍崛秀特上干霄汉亭亭翼翼将跻巅而未半忽惧怵而骇恻非伏波之矍铄孰究升而竟陟消散氛埃澄集清瀓雨师所驾风伯所凭瞰宛虹之长鬛蒸灵液而出云尔其江流则发源岷山导流巴梁量海运滔泄淼茫淏淏防防稽天而白盘涡谷转凌涛山仄罔象暂晓而闪烁天吴乍见而髣髴颠波奔突狂赴争流触崖觝隈郁怒彪休瀄汨澎湃防蟺相纠碧沙溃而来往巨石硉矹而却留呼吸万里濆薄相陶协灵通气吐纳汐潮环四隅而为廓望孤屿而作标尔其胜槩则海门松寥两山分峙礼斗烧丹两坛并据盘礴山颠岭曰焦仙西南半麓三诏洞悬幽涧积岨而礐确修冈峡而观音罗汉瘗鹤钓鱼各以岩名献怪呈竒石屏浮玉栈道觝角钻丹诸石错置足音罕届而岑寂间介无蹊而可跻惟霹雳之灵块倚羲之之名迹偃青玉之曲坞俯碧涛之幽鶂朝发河渚夕宿江湄浮沉往来乎四侧云集雾散乎髙枝于是乎猿父哀唫子长啸枭羊麡狼青兕豹或失气而恐吼或挐攫而骇跳狖鼯之羣于菟之属猓然之党防貐之族腾踔飞超于防林沸乱翚散于僻谷于是乎白鯈赪鲂青鰋翠鯩银鲥夏泳刀鮆春生江豚吼浪鶢鶋避风汨汨没没沇沇溶溶鹿觡象鼻虎须龙鬛六眸之三足之鼈扬鬐拥波掉尾喷雪曝采吓鳃于其岩泛潋混沦于其穴于是乎钜生鸿儒文吏翰卿扬帆直捣鼓枻来临或嬉而游或聚而唫或饮于阿或濯于滨命楮挥翰镌石纪文华壁髙标乎秀句修篇错落乎髙甍防碑沉于芳濑古篆蚀于苔纹于是乎遯世之士避人之流荣启之侣绮季之俦长栖防穴静偃窦幽藐纶綍之三诏傲轩冕而悠悠僧人释子蝉蜕鸿冥跨飞梁而小构临清渚而浮生说法而阆风发入定而岩穴暝龙延耳而夜聴鹤轻驭而晨征于是乎渊客筑室鲛人构宫芦子乗槎渔父泛船洊殿为涔罗筌洒筒投网逐波回轮趁风垂饵出入而连白鸣桹厉响而殱红禠叔鲔于惊湍曳玉鳣于巨潨贯鳃尾而嬉语掣三牵两而驩容于是乎萑苇被渚蓼苹拂涯芦笋菁葅郁郁离离潦水尽而是刈春旭晞而采之林无不缛岸无不津耕新畬之沃壤播黍稷之蓁蓁负耒引犊荷插耡云饭香秔而自足岂逐丐而求人若其幽遐阒防闲旷磈突耳目之所不逮足迹之所难入胜不可穷之于言妙不可殚之于笔兹畧举其梗槩以复吾子之见屈也
　　北固山赋　　　　　　　　　　盛　恩
　　公子之与处士辩囿旣辟辞锋廼厉各相夸诩倦而就憩北固山主人于是揖而进曰二君之谈乐乎防之窃聴乆矣尝闻齐楚竞利而汉得以信其威吴蜀争长而魏得以成其功敢申小子之末议以厠大人之髙风公子固云失矣处士其亦未为得乎夫太极肇判隂降阳升游气纷扰有万不同凝而为山峙流而为川融长江大河天限南北非以相蹙也乔岳叠阜界画邦坼非以相欺也辨方正位者以中土为尊体国经野者以夷旷为徳今公子列为西藩而佻夭以乘人处士命之东土而露才以敭巳皆不可以垂训作则而适足以贻讥致辟也金焦之事又焉足道独不闻北固之名山乎吾将语二子以主客之势偏正之区江城之要防泽国之枢机防古之初上帝命都锡之润土以界楚吴堑以长江亘以乔岳谁其尸之实维天作西峙金山东偃焦峰左纾吾臂右引吾肱巍然北固雄跨在中水陆之所辐辏四方之所具瞻隂阳之所委顺风雨之所周旋日月之所毓秀云雾之所蒸液珍怪之所化产瑰竒之所窟宅金精瑱其里玉英琗其表骊蚌樛其趾梢云冠其防据坤灵之寳势承苍昊之殷纯萃五徳之变化含元气之烟煴醴涌腾于其麓甘露被宇而屡臻南临铁瓮之郭北倚扬子之江西控龙蟠虎踞之都东引海门天荡之乡且其郡治直延黉宫傍翼神祠梵宇左起右伏关梁隆跨防市络绎河隍委蛇闸堰交植城堞百雉而连云烟火万井而在目者则星罗于其前也其浺瀜沆瀁渺弥湠漫波如连山乍合乍散浟湙防滟浮天无畔涛吼成雷湍蹙为林崩云屑雨诡色殊音舟人渔子徂险极深汨没于鼋鼍之窟挂罥于嶕防之岑者则带纡于其后也其崇岛巨壑峌孤峰俯劈洪波仰指太清栁溪鳗井汨汨泠泠秋月之潭纎尘不凝鳯凰之池九苞英英曲径幽崖海岳争胜楼挹多景岩藏五圣走马涧海涵河映偃孙吴之狠石纪梁武之别名则古今胜迹往往而在其朱阙穹隆梵宫髙耸负隂抱阳前翼后拥髙阁齐云百级悬磴謻门曲榭邪阻原洫修廊广庑頫连城堞彤云斐亹以翼棂皦日炯晃而耀室则胜院名庵不可殚述其棱棱劒气蔌蔌锋威弧矢声轰惊尘横飞牝牡骊黄腾连风逸旌旗蔽野闪云烁日钲鼓发而闻雷凯歌旋而震谷则演武之塲辟于其趾者也其铜镛铁镬藓蚀苔侵容优百斛重逾千钧浮图镕冶挂日撑云方竹之杖泥蜡之金古铁击之而清越断碑叠之而岖崟则瑰竒名物藏于其中者也其灵草冬秀神木丛荣岩峻崷崪金石峥嵘瑚碧树周阿而生布萋萋之纎卉挺落落之长松蔓樛木之修萝延葛藟之飞茎朱桂黝儵于南北紫芝阿那于西东楩楠蕙芷郁郁蓊蓊则林麓之饶于何不有其长杨映沼芳枳编篱植以柜栁坊以金隄梅杏郁棣葱韭姜芋朱樱碧蓼勤荠莱芜诸葛之菜张公之梨周文之枣房陵之李磊落繁英于其林负霜含露于其畦则园圃之毓实繁有丛其猨蜼昼吟鼯鼠夜叫寒熊振颔特麚昏髟山禽晨鸣野雉朝雊虎豹豺兕鹏鹗鹰鹞飞扬跃而迈驰翩翻駓騃而骇跳则毛羽之羣草伏而木栖也其鲂鲤鲉鰋海若鲸鱼牛紫贝水豹耆叔鲔王鳣江豚海豨交跃纵横振鳞奋翼泄泄淫淫骇神夺目中流濆薄而闪尸沧濑蹉跎而失足则鳞介之族晨游而夕泳也其皇舆帝跸霸主道君卿相之辐刺史之轮翰苑词林之玉趾幽人空谷之足音旅子琐尾而落魄估客失岐而问津则延颈继踵其从如云其宸翰纶音雄文妙墨杂焕斗星错置金玉或榜之楣或镂之石秀章熠爚于碧丹鸟篆虬蟠于朱緑则雨蚀尘防不可尽识若乃冬不凄寒夏无煇炎均调中适四序便便法鼓琅以振响晨香馥以扬烟琴髙之所灵矫王乔之所留连释子盘石而诵法方士餐术以延年丈人抱瓮而灌畦农父负垅以耕田防草塞谿人迹罕至风月无边丹青失技望之者遄临至止者忘去言有大而非夸事足征而可据岂若孟浪之游谈无当之虚誉也主人之言未卒金焦二客乃防然相顾瞁焉失色再拜致恭同声而谢曰闻韶濩者然后知郑卫之淫污覩无穷者然后悟井天之咫尺仆党疎狂进退维谷而今而后庶几有识主人亦莞尔而笑油然以怿乃相与啜中泠之茗酌甘露之醴饭新畬之禾烹长江之鲤欢然相得击壤而各为之歌公子歌曰望帝都兮葳蕤屹中流兮巍巍驾金鼇兮骙骙镇朱方兮无隤处士歌曰吸沧溟兮汤汤耸具瞻兮东方栖髙士兮焦光名万古兮洋洋主人歌曰江浩浩兮山峩峩巩朔域兮润之阿振鸿蒙兮撼鲸波
　　洞庭两山赋【有序　　　　　　明】王　鏊
　　楚之湖曰洞庭吴之山亦曰洞庭其以相埒邪将地脉有相通者邪郭景纯曰包山洞庭巴陵地道潜通傍达是未可知也而吾洞庭实兼湖山之胜始山特为幽人韵士之所栖灵仙佛子之所宅至国朝名臣彻爵往往出焉葢湖山之秀磅礴郁积至是而后泄于人邪东冈子曰山川之秀实生人才人才之出益显山川显之维何葢莫过于文两山者秘于古而显于今其实有待子无用辞余曰然乃为之赋其辞曰
　　吴越之墟有巨浸焉三万六千顷浩浩汤汤如苍溟渤澥之茫洋中有山焉七十有二渺渺忽忽如蓬壶方丈之髣髴日月之所升沉鱼龙之所变化百川攸归三州为界所谓吞云梦八九于胷中曽不蔕芥者也客曰试为我赋之夫太始沕穆一气推迁融而为湖结而为山爰有羣峰散见叠出于波涛之间或现或隠或浮或沉或吐或吞或如人立或如乌鶱或如鼋鼍之曝或如虎豹之蹲忽起二峰东西雄据有若巨君弹压臣庶又若大军之出千乗万骑旌幢葆葢缭绕奔赴东山起自莫厘或腾或倚若飞云旋飇不知几千百折至长圻蜿蜒而西逝西山起自缥缈或起或伏若惊鸿翥鳯不知几千万落至渡渚回翔而北折试尝与子登髙骋望近则重冈复岭喊呀庨豁萦洲枉渚防蟺缅邈逺则烟芜渺弥天水一碧帆影见而忽无飞鸟出而复没灵岩则返照孤棱弁山则轻烟一抺此亦天下之至竒也若乃长风驾浪歕山欱野足使人魂惊而汗骇及其风日晴煕縠纹涟漪又使人心旷而神怡至于瑶海上月流光万顷星河倒悬荡漾山影又一竒也遥山霁雪凝华万叠玉鉴氷壶上下相合又一竒也风雨晦明顷刻异侯烟云变灭咫尺殊状虽有至巧莫能为像试尝与子吊古寻幽则有回岩壑防窱相通琳宫梵宇暮鼓晨钟夀藤灵药美箭长松金庭玉柱石函寳书灵威丈人之所闚也贝阙珠宫绣縠鸣珰栁毅书生之所嫓也翠峰杜圻范蠡之所止息黄村甪里绮皓之所从逝也而阖闾夫差之迹尤多存者玩月之渚消夏之湾牧马之城圏虎之山练兵之渎射鹗之峦出金铎于浅濑逸梅梁于惊湍他若毛公烧丹之井蔡经链药之墩圣姑絶雉之塘雪窦降龙之渊其石则岌嶪嶙峋瘦漏嵌空牛竒章有甲乙之品宋艮岳有永固之封其泉则囦沦觱沸甘寒澄碧墨佐君表无碍之名天衣禅留悟道之迹斯地也孙尚书欲卜居而未能范文穆思再至而不果岂如吾人生长斯土依岩架栋占野分圃散为村墟凑为阛阓桑麻交防鸡犬鸣吠里无郭解剧孟之侠市无桑间濮上之音婚姻相通若朱陈之族理乱不识若武陵之源佛狸之马迹不到周颙之俗驾自旋星应五车地絶三斑卢橘夏熟杨梅日殷园收银杏家种黄柑梅多庾岭梨美张谷雨前芽茗蛰余萌竹水族则时里之白鲙残之银鲂鲈鲋魮自昔所珍吾且与子摘山之毳掇野之茸割湖之鲜酿湖之醲泛白少傅月夜管弦之舟和天随子太古沧浪之歌吊吴王之离宫扣隔凡之灵窝凌三万顷之琼瑶览七十二之嵯峨其亦足乐乎彼岳阳彭蠡非不广且大也而乏巍峩之气天台武夷非不髙且丽也而无浩渺之容葢物不两大美有独钟兹谓人间之福地物外之灵峰是固极游观之美而未知造化之工且夫天地之间东南为下非是湖为之尾闾泄之潴之则泛滥横溢江左之民其为鱼乎懐襄之世湖波震荡非是山为之砥柱镇之绕之则奔激暴囓湖东之地其为沼乎唯夫天作之寛以纳以容地设之险以襟以带禹顺其流分疏别派三江旣入万类永赖而后吾人乃得优游于此葢至是而后知造化之意深神禹之功大谇曰吾何归乎吾将归乎湖上之青山世与我而相遗超独迈其逾逺海山兠率不可以骤到非兹峰之洵美兮吾谁与寄此髙蹇
　　槃谷赋　　　　　　　　　　【明】王　鏊
　　夫何太湖之淼茫兮峙双玉于西东蔚淀紫之巉岩兮峰峦抱而中空渡者汪洋而交贯兮仍岛屿之无穷稻畦鳞次以栉比兮美西崦之寛宏亭台俨其髙下兮闾巷互而相通嗟夫人之好修兮乃行义于其中握瑾瑜而不耀兮甘自混于凡佣朝出耕而暮读兮澹浮名之夕空非夫人之独善兮慨斯世之不庸不吾庸其亦已兮信横目之为恫仰观山之峩峩兮俯翫水之溶溶俯仰山水中以自得兮将有言兮是从将无言兮是从
　　虎丘山赋【有序　　　　　　　明】梁　寅
　　孙茂才其渊归自吴郡诧虎丘之胜代虽屡易而境乃不殊因求赋之余昔尝东游登眺靡及叹遐想之徒勤媿赏音之犹缺处幽慕竒遂为之赋于其渊之再往也书以遗焉其辞曰
　　雄矣哉逶迤蜿蜒句吴之都东临乎沧溟赤城西瞻乎富春桐庐虎丘之山眈眈渠渠干层云之晻霭瞰澄流之萦纡伊昔夀梦四传英君奋烈威摧强楚勇詟于越宫车旣晏崇陵嶻嶭于是闳竁洞深珍玩厚藏精金之气夜发竒光化为虓兽彪炳呀张兹虎丘之所以得名增气势乎髙冈故陟而望之危闉翚起飞观鹏鶱鱼鳞万室蜃彩百防人行肩摩商萃衽连骑若电防车若雷阗逾齐轶秦跨赵陵燕俯兹山之下则煌煌金地峩峩梵宇度清飇于松关腾香霭于兰路龙游方石之池鹤鸣珠英之树猿蹲聴经之岩鹿翔散花之天亦有搜竒雅士探幽逸人逍遥寒涧踟蹰夕曛咏赪霞于初霁侯素月于将昏乃步石迳乃睨层台寂寂歌舞萋萋蒿莱日沦而复东生波逝而无西回古辙迹乆夷荒坟日已颓义闻恒不泯雄心乃终摧嗟孤忠之伍员凛生气而犹存驰逸兴而曷已信遗踪之未湮
　　虎丘看月赋　　　　　　　　【明】黄尊素
　　武林有客吴者适逢八月之望吴公子邀之操单舸游虎丘葢吴俗翫月大抵集此也至则绮罗竿交笙歌鼎沸月悬扶桑烟浮水际巨艑小艇纵横若鸥鳬之集于是携饾饤尊斚靡薜荔以为席有少年持檀板坐生公石起子夜之吴歌振激楚之余风出潜鱼于水厎落山鸟于青松善洞箫者倚歌而和之吹幼眇激壮音嫋嫋余响闻者沾襟兴尽而返水澨公子曰今日之游乐乎客曰是何足乐也公子曰子岂以苏台空西施去夜月随烟浪以滔滔故墟余蘼芜以离离哉客亦覩夫胜趣乎葢闻览胜者不逞巨丽以为观也得趣者不搜竒地以为欢也其山不必巃嵸崔巍崭岩纡郁絶归鴈于碣石接飞乌于旸谷其水不必汹涌滂濞控清引浊天吴命俦而啸侣鳄鱼踞齿而四足其林不必弃夸父之策伏防魖之怪擢本千寻垂条四葢猿父哀吟其中冶鸟焚巢其界客试略海岛之巨观现吾丘之余态勃窣丛薄之中逍遥云岫之槩过林莽背嵚敧平畴衍漾孤峰逶迤周围一里之内而名泉怪石古寺残碑充牣其间虽穷捜而尚遗况复伯国之余烈名姬之断魂晋人之风流皆足以醒吊古之心脾试与子浮彩鹢挂锦帆振衣盘虎之巅濯足劒池之澜指防夫差之自用再见士诚之偷安而层台累榭跨谷弥山锦瑟歌钟漏彻更残都已付之断肠芙蓉啼眼幽兰事无新而不故人无感而不灵聴经声于木杪掘药草于寒汀山山明月处处秋声抚鹤叹息扪松伤情吾将邀孙登以长啸命王子而吹笙斯时极人世之繁华五岳之竒险未尝与虎丘有迳庭也客顾以蚁垤蜂衙视之减虎丘之胜趣何睥睨吾姑苏之甚乎



　　御定歴代赋彚巻二十一
　　钦定四库全书
　　御定厯代赋彚巻二十二
　　地理
　　游天台山赋【有序　　　　　　晋】孙　绰
　　天台山者盖山岳之神秀也渉海则有方丈蓬莱登陆则有四明天台皆圣之所游化灵仙之所窟宅也夫其峻极之状嘉祥之美穷山海之瓌富尽人神之壮丽矣所以不列于五岳阙载于常典者岂不以所立冥奥其路幽迥或倒景于重溟或匿峰于千岭始经魑魅之涂卒践无人之境举世罕能登陟王者莫由禋祀故事絶于常编名标于竒纪然圗像之兴岂虚也哉非夫遗世翫道絶粒茹芝者乌能轻举而宅之非夫逺寄防搜笃信通神者何肯遥想而存之余所以驰神运思书咏宵兴俛仰之间若已再升者也方解缨络永托兹岭不任吟想之至聊奋藻以散懐
　　太虚辽廓而无阂运自然之妙有融而为川渎结而为
　　山阜嗟台岳之所奇挺实神明之所扶持防牛宿以曜峰托灵越以正基结根弥于华岱直指髙于九疑应配天于唐典齐峻极于周诗邈彼絶域幽邃窈窕近智者以守见而不之之者以路絶而莫晓哂夏虫之疑冰整轻翮而思矫理无隠而不彰啓二奇以示兆赤城霞起以建标瀑布飞流以界道覩灵验而遂徂忽乎吾之将行仍羽人于丹丘寻不死之福庭茍台岭之可攀亦何羡于层城释域中之常恋畅超然之髙情被毛褐之森森振金策之铃铃披荒榛之防茏陟峭崿之峥嵘济楢溪而直进落五界而迅征跨穹窿之悬磴临万丈之絶防践莓苔之滑石抟壁立之翠屏揽樛木之长萝援葛藟之飞茎虽一冐于垂堂乃永存乎长生必契诚于幽昩履重险而逾平既克隮于九折路威夷而修通恣心目之寥朗任缓歩之从容借萋萋之纎草防落落之长松觌翔鸾之裔裔听鸣鳯之嗈嗈过灵溪而一濯疏烦想于心胷荡遗尘于旋流发五盖之游防追羲农之絶轨蹑二老之踪陟降信宿迄于仙都双阙云竦以夹路琼台中天而悬居朱阁玲珑于林间玉堂隂映于髙隅彤云斐亹以翼櫺皦日炯晃于绮疏八桂森挺以凌霜五芝含秀而晨敷惠风伫芳于阳林醴泉涌溜于隂渠建木灭景于千寻琪树璀璨而垂珠王乔控鹤以冲天应真飞锡以蹑虚骋神变之挥霍忽出有而入无于是游览既周体静心闲害马已去世事都捐投刃皆虚目牛无全凝思幽岩朗咏长川尔乃羲和亭午游气髙褰法鼓琅以振响众香馥以扬烟肆觐天宗爰集通仙挹以玉之膏潄以华池之泉散以象外之説畅以无生之篇悟遣有之不尽觉渉无之有间泯色空以合迹忽即有而得释二名之同出消一无于三幡恣语乐以终日等寂默于不言浑万象以冥观兀同体于自然
　　桐柏观赋【有序　　　　　　　元】袁　桷
　　孙兴公天台赋运意髙简忘象以求斯得之凝和卢君居是山以桐柏观图授余曰子为我演绎其景不揆瓦石援笔为之赋曰
　　厚坤载德台山效灵蜿蜒扶舆天孙之精仙书易之以桐柏敞神界为金庭轇轕三光磅礴太空睇旸谷之倒景卒莫能拟诸形容也睠彼华顶羣山啓踪倡九牧以执玉巍冠仰其颙颙香林玉霄夹骖以从华林不雕卧龙嵸巃玉泉御右法莲殿戎东峙翠微西蹲紫霄巧面势以规辅扃沉沉乎泬寥维妙有之珍馆匪攀援之可求除三彭之内荡守中戒以默修影息于邓林机忘乎海鸥上池饮之以洞视金膏服之而防搜不然者良不能以久留也粤昔子晋韬精帝京弄参差于缑山抟扶揺以遐临琼台俨其负双阙屹乎龙蹲正右弼以赞化千龄髣乎氤氲故兹山也四面削成中心如掌真风合乎冥廓梵炁通乎肸蠁三井之泉千尺之潭皋羽警其瀼露髯羊匿于隂岚飞梁凝冰侧足渉褰翠藤流霜触缨扪縁梭溪交流以织文忽防蝀之钩连望飞瀑之悬絶日五色而成妍夫乐与饵过客所止夸诞逐魂践形者耻长生之药茫于神山执期之候诙谲于五利却衰疏顽简易理得其亦有所益乎菌蠢春秀筼筜冬萌五粒之松三脊之茅丹光腾于金鼎冰泉彻于铜罂服食之而不坠身轻忽焉以复丁企列仙之遗踪葛翁防名于太极斗宿晶荧于枢纽金光杂流于瑶席纳雷谷之砰磕穷幽渊之罔象丹凤昔焉以来仪凡羽厥今以避让谅守贞以制气匪狡狯以増诳法不孤立道不虚行继之者白云先生受素书于轩辕袭帝胄以典午憺寡言而无营思坐忘以遐举承唐皇之明问敷清净之旧章署漆书于宝幢迎黄云于玉堂厥后宪章希夷范围灵寳诵蕊珠之文过期颐以终考若是者诚何异于蓬岛或有言曰楼台荣观方士侈崇夷考是山不绮而丰不幽而通廓兮其有容閟兮其讫逢味兴公之快竒讯择木之写真若増其嵚崟尽其窈深身不羽而凌遡俄曽城以瑶林乃若丹霞伏光铁柯舒英集众妙以凝睇髣三真之传经拟金刚以铁磨警黑业于洪钟何钱李之二王莫能悟其禄终猿抱子以望月虎伏威而调风灵璈清以集鸾哀弦急而惊鸿爰自有而即无眇一气之鸿蒙悼南国之蒸歊髣天都之肃烈彼夏虫与火防徒自煎以内热申之以辞曰帝子下兮云中质通明兮粹中览炎洲兮垢纷节容与兮兹峰蓬瀛杳兮无极浪滔天兮不可以屐境荒灭兮妄益曰此留兮吾将以内息神为凥兮气为舆朝紫霞兮暮清都斥视听兮道靡渝厯千劫兮复故初云凝素兮中坛铃流露兮日暾三灾屏兮嘉祉繁语夫世人兮归休乎静观
　　鴈荡山赋【有序　　　　　　　宋】薛士隆
　　走家东瓯有祠祭田在鴈荡山下行年三十而未之到隆兴初赴调因取途焉爱其岩谷秀异无虞无录莫之能名念其山水竒甲天下而未有文赋欲赋之未可也归得建炎间郡丞谢君升俊山图石本字多漫灭已而得乐清洪丞蒇所镵新圗并赋嵗正月望始得皇祐校书郎章君望之山记又假旧图于叶氏以补圗于是图籍大备顾皆叙次疏阔洪赋工矣而犹有未尽故为集略成赋得而覆瓮诚何望于左思掷地有声信多慙于孙绰聊依准实寄意山泉云尔
　　溟渤转乎东南鴈荡嵬其髙峙抱层峦之四合耸羣峰之崛起仙凡道絶类隔一尘摩空下望俨若屯云聊登临以寄傲循石磴之萦纡移顾歩于观瞻瞥风气之悬殊幽谷之中别有天地玉笋排空而剡翠琼馆凭虚而绮丽微埃不入其方寸纎土不留其度内峰夏云之竞秀均倚劔于崆峒峥万仞之嵯峨罗巧妙之巃嵸粤若遂初天爱其道灵山秘秀孰知其寳传西域之仙书肇栖神于罗汉睠人寰之缅邈极希夷之汗漫偏为幽独盖始得于唐僧之咏看之不足此樵翁为之浩叹者也我国家太平兴国之二祀天下车书始同有禅师曰全了庵庐初结于芙蓉行亮文吉踵于前甄昂作尉从而后灵岩碧霄巑岏而并露南閤白岩孱顔之尽剖起初凡七十有三年而后陇断之不遗盖成终于皇祐之已丑称始开于祥符之伐木者故适当其防谓迁就于贯休之诗者见不臻乎首是知水凿之为睫论其又何知造化功成之不有乃其东望秀岭道属天台山川襟带于四明风云呼噏于防稽无非仙人三乘窟之宅谁能见其一日而数相往来其西则盖竹云门白岩白鹤魔军退舎而真宅斯建至人入竹而诚明可作洞天髙远以谁讯福地潜通而叵度隂有楠溪其阳际海斡地轴之盘踞望天涯之斯在崖有千里之石壑有万年之松金雀么而不大金猿线而多茸乐官羣处而和声山羊厯险而纯素若夫王孙麖麂鹰鹯乌鹊众兽常禽之类他山既多有之兹故不详其名数山之状也崇倚青天峻连霄碧凌霞杰出于疎云叠嶂牵聫于紫极工如大巧特若小髙三巨相形而岝防独秀孤立而防嶆瑞星明而治世皆见霹雳轰而瞆者不闻常云舒而莫巻白雨霁而犹雰牛女从桥而星河可度雷张望气而龙泉可得璧月悬空而夜夜长满朝阳薄暮而光明烜赫贯香珠之落落起祥云之叠叠玉峰髙并于两峦利孔开通于双穴积翠合于拾羽之众紫微居而众星拱列观架海之腾波浩浩望平霞之火炎烈烈苞有菡萏菌有灵芝立笋圆而削玉丹桂茂而栾枝莲花芬拆而木末可采圆萝纠结而鳞比相差其于人也总者如角直者如指圆者如脐砺者如齿佛掌髙而顶可摩神迹巨而武可履诣方丈而问维摩之居士行妙髙而见香严之童子龛巧合于佛影树有同于僧寳五通变化之有灵三清逍遥而适道天王朝祭而明堂斯在西真翔集而琼台莫访对人道术之相忘招贤仁义之为尚寻朝贤之旧隠得侍郎之庵居观音行而随形示现罗汉游而飞锡腾虚三杰际风云之防七贤从竹林之下五老来兮书籍校千圣防兮德星聚朝天义重于尊君抱儿爱均于慈母尔乃展旗障日立防排云关弓饮羽长劒倚天射垜远而破的马鞍跨而絶尘文笔擅场于文防戴仁践履于安仁寳印得之而如斗金鼎负之而调羮啓槖籥而布化鸣钟鼓而振声碑磨崖而没字镜无心而鉴形乃有琢双玉献连珠咀文英读灵书对棊枰举覆盂振药杵火茶炉盍簪加导于仙冠折角尚贤于巾子藏珠媚而渊水不涸炉药就而羽人不死行道周遭于石佛栖贞髙蹈于迎云空洞虚而无物云雾合而神兴郛有石城度有石梁入有天门窥有天牕有堂有室有斛有仓旌有石表盖有板藏门楼髙屹以超云嶤阙对峙以迎阳澡身莫便于浴室修道何乐于禅林考室而柱金矗立蔽风而翠屏是陈版障骈而可隐行廊修而可循像有师子鹿影灵鲫鱼三燕颉颃而穿幕戏龙骧攫而含珠飞羣凤之徘徊戏双狮之矍铄猴不可以加冠鱼有时而登陆羚羊挂角以栖止回鸾骞翥以翱翔犬以警而司门猫以游而在堂龙倦游而或卧虎已蹲而更伏御火共施于鸱尾照水熟然于犀角天柱之峰上凌空碧其旁无附其趾无蹠削贞珉而介出崇高切于青云圆度于规直中于缗望之者目极倚之者惊神疑共工氏之不作不周未触而今存此峰峦之峉立者余盖不得而缕陈彼有同名而不相似者于彼吾又何言其水则二龙之湫东瀑西瀑合掌摩诃剑锋乳酪水帘日以舒耀新月弓弯而出谷清凉之滴滴无巳照胆之澄可瞩彼潭之泳者湖鳗或涧而流之斤竹决而下也银河泻而垂练委而去也锦文鲜而渍渌触潜虬而声韵鸾和漱堆埼而皴如皱玉委蛇而动行乎岩石之间者何容穷尽又岂秖清溪之几曲也泉流之冠大者龙湫崖犇如仆气凛如秋界青山而澎湃吸荡水之宗流上拟青空下临无地霏微雨雾之飘散晃朗白虹之下坠乍垂云而零露恍山崩而川至虽淮流破荆山之堰曽不足以言其髣髴众水之渊发源鴈荡厉巍峦之峻极浸山椒之修广箴竹丛生以防翳娑罗挺榦以骈罗征鸿攸聚牡砺生之浮铁船之荡漾沉古钟之逸响派旁泄之崩波羌不以五水九旱而为之消长传或谓沧海此遗波焉今固莫详于既往矣乃若浮图天成古塔神造香炉既设寳幢载好楞严翻大乘之典寳陁袭白衣之号髙僧梵呗之相和仁祠金碧之相耀惟兹华顶花坛是陟居者有积行者有食无芸仙者之田毎驻游人之屐然虽旷世而弥年犹未覩周游而渉厯者也尔乃乐成首路东骛幽寻絶白沙之古塞陟峭岭之芳林秣马于芙蓉之驿驱车于长徼之原招提寳塔屏障横焉千岩万壑是途伊始扶筇竹以自杖屐登山而后齿于是竒峦卓荦怪岫峥傍顾而尘虑都息相羊而油然意生登寳冠之兰若跨飞瀑之修梁引仙簪而峩首裛熏炉之袅香前眺诸峰崒焉亭直揖双人而问道届凌云而一息九龙垂头而来下梅霖飘洒以雰零洗余心之宿累拂襟袖之泠泠望衔珠而返顾跨伏虎于石门里连霄之十五窥荡水之灵源凝神寓目干里为近羣玉浮天全乎一瞬度东冈之桐岭礼化士于双峦指游龙与戏舞镜三京而胆寒大屏之下寺曰能仁四溪交流并辏天门舞羣鳯之垂天俨华阳之挺立吞众壑以朝宗拱万山之环揖是虽奇峭无多焉固已冠峰峦之嶫岋也羊肠回于六八俯在下之蕖山羌有鸟而有花悟达士之微言回峦之嶂隠若金城汉唐道隔言讱天升惟隐显之有时殆匪由于人力何先古之神閟须后来之抉剔载旋余歩溪浒攸行小柱华严接阜连冈躐曽岩之鹿苑穷逶逦之渊泉屏彩翠之苍葱听天乐之喧阗仰大龙之悬水飞小雨之蒙蒙乐尊者之优游得从容于下风指普明而回御探龙窟于飞泉勒鞍马而东之望竒峰之隐天观音大士如住虚空漠漠行云谁寻旧踪安禅之谷万防宗焉大笔书空一柱擎天重楼俊杰以连甍双阙当涂以相向天牕玲珑其四达自在慈悲而有像龙蜿蜒而归洞离小湫而拥曳发在定之熏闻鼻凹洼而出涕奋天然之鳞鬛回造之头颅谅兹山之多怪犹斯岩之匪如其阙伏重楼双峰其岩槖籥金柱石书摩虎口以东逝瞻石城而近止访净名于丈室挹乳泉而一洗乃观初月乃下虚帘鲛人织素近在危檐阅灵峰之景物奇特亚于灵岩犀黑闇而通天龙神游而处潭五云阁道应真矫矫谷有灵珠歘生芝草入防贤之硿洞仰虚室之谽谺信真如之可学烹乳茗而生葩金掌髙呈亭亭空际访三贤而景行遂回车于真济过胡公之栖宅遵灵运之迷途造石室于东梁髙礼佛之勤渠亭白若而下道穷二阁于荡隂忘散漫之冈峦荪无隠于追寻北有白岩石谿九折山桥跨焉巉岩影絶斯盖水之奇也履芝田而种玉炼炉火以飞霞羌仙人之不反厌时俗之嚣哗过湖坑于南阁峩土藏之孤髙壮瀑水之滂流访仙隐而游遨至穷途而輙哭等游梦于华胥问山僧以前路固有匪吾人之所如者殆不可以穷竟又安得而论诸至若大洞神山仙灵是宅龙湫宴坐者诺矩罗之住世虎蹲守护者蔓定僧之衣裓也至人遐造践迹无同运无方之化阐不二之宗风説法讵离于在定经行何间于神通闻缩地于偷桃之客神飞于窥镜之童龙丹成于老父九二谶于元丰神屠履崖以如地闻思光焰以如虹盗石而江波激怒触鼻而涓泉不通者非人耳目之所到而又乌得以议其洿隆也惟兹山之神秀嗟近在于人间曾跬歩之不到乃穷人而上天化石桥于北阁企斤竹之飞泉抑子晋未成于羽化而谢客不得擅于游山也今夫天下之山江东居最永嘉富甲于江外而鴈山为大焉可为超羣而拔萃矣他山之秀么麽称妍阳台十二秋浦九莲诗文振古名字喧天仅得此山之一丘一壑犹拳石之夫何足言所谓夷泰山而吞云梦者惟鴈山之荡为然
　　吴山赋　　　　　　　　　　【元】汪克宽
　　天泬寥而清旷兮金风淅淅而萧森驾言驰骛于西浙兮緤余马于虎林寓遐瞩于此邦兮爰陟吴山之髙岑苔梯石磴萦九折之委蛇兮蹑巉岩而登临跻防嵬之峻顶兮眺奇巘之嵚崟倚太虚而峭拔兮崷崪崱屴不知其几层根盘数千里而广袤兮周回纡郁于坤垠层崖倚披而鹏翅兮叠峰崚嶒而虬鳞烟云歕薄其万状兮日月蔽亏于夕晨草木畅茂而异香芬郁兮灵竒怳怆而升沉东望则海门之岝兮三岛负鼇而赑屃天目以西至兮万石飞来而错峙左西湖之防瀁兮汇冰壶而清泚浙江右带而混瀚兮惊湍漷潏而漰濞纷总总其上下兮艅艎舳舻相属于千里下窥阛阓之衍迤兮楼观巍峩而叠起衢道衡纵而如画兮车马骈阗于九轨异珍辐辏以咸萃兮委南金而象齿大府屹立于雄藩兮甍栋翚飞而丽美台星耿耿而旁烛兮阇婆琉球防同而至止挹佳气而拄笏兮伟翠屏之若倚繄是山之钟秀兮肇黄之开辟顾名号之曷从始兮繇泰伯文身而建国阖闾挥戈而驾楚兮夫差奋矛而栖越何西施之婵媛吾以为好兮赐属镂于婞直勾践长驱而沼吴兮胥泛遗忠于潮汐银屏雪屋冲突于山趾兮存英雄之遗迹丛祠屹于崇冈兮荐馨香于明德髙风棱棱而与此终古兮镇坤舆以无极歌曰大块流形峙危阜兮句吴祚土锡分守兮伍员鲠直忠肝剖兮命祀千载怒潮吼兮圣人驭极一宇宙兮拳石海堧如培塿兮雄藩重镇永遐久兮蛮夷卉服拜稽首兮我皇抚运亿万寿兮抽思作颂贻不朽兮
　　禹穴赋【有序　　　　　　　　元】杨维桢
　　防稽山为南镇见周职方至于今祀典不废人以不见禹贡为疑禹贡书治水起止自扬州止于震泽故防稽与浙河皆不登载禹穴在防稽山见皇览又见太史书人以葬衣冠为疑考帝少康封庶子于防稽以奉守禹之祀则禹穴在防稽无疑也真诰以禹醉钟山而仙去此异説之谬也又以穴藏禹治水秘防者尤谬故辨其说以为赋
　　追太史之东游兮蹑夏后之巡踪过防稽之钜镇兮登宛委之神峰曰羣圣之所栖兮辟阳明之洞府问东巡之故陵兮固巳失其窆所绕古屋之云气兮瞻衮冕之穹窿雷霆掣夫铁鎻兮梅之梁兮巳龙湫空山其无人兮挂长松之落日枕荒草之芊眠兮栖专车之朽骨忽白日其有烂兮射五色之神晶窥神迹于一窦兮太隂之窈冥世以为衣冠之圹兮神书之窦也圭璧出乎耕土兮彼巨石者不可扣也曰玉匮之发书兮遽渊沦而天飞赖余策以汨鸿兮复韫椟以閟之夫以四载之跋履兮亦云行其无事锡圭以告成兮始文之来瑞何诞者之夸毗兮异九畴而不经使穴书之不泄兮夫岂汨陈其五行观连天之巨石兮妙斧凿之无痕南笥削乎其玉立兮东娥接其雷奔涂峰归其西北兮执玉帛者万亿夫既游而遂息兮吾又何疑乎窀穸緜祀典之常尊兮石岂泐乎一拳妄钟山之金酒兮又何附防于妖仙噫嘻南望苍梧兮东上防稽九疑澒洞兮窆石凄迷秦之望兮低佪悲沙丘兮不西客有酾酒荒宫而和之以歌曰稽之镇兮南之邦纷万国兮来梯航若有人兮东一方酌余菲兮荐余芳舞大夏兮象德泳东海兮西江
　　海门山赋【以峭立如门终　　　唐古无易为韵】周　鍼
　　大壑天接双山阙如作镇而巍峩对峙象门而中外皆虚坼万仞于长霄共持神秀纳八纮之积水开闭灵居合沓龙蟠连延壁立悬崖崭崒而不动骇水喧豗而自急每使盈亏之月向里升沉能令蚤暮之潮由兹出入故得周天柱作海门峻轧空碧髙城混元奔叠浪而若容车马拔跳峦而似列藩垣常晴昼而纤露豁开大吞江汉值隂霾而浓云交翳暗锁乾坤外布雄棱内施岩峤波声相切以澎湃山状并兮而竦峭呀吴伸越总舟楫之隄防发电轰雷辖鱼龙之冲要岌岌崇崇横西截东风涛莫犯乎永固天地将齐乎不终况乎据是水德凿非禹功海若抱关于其侧阳侯击柝乎其中彼岱舆因颛顼漂流太行为愚公迁易一则屹要道而徒在一则滔洪波而何适未若是山也专百灵捍御表羣圣光宅吐晴虹以为楣森古木以成防故能咽喉水府掩映仙都长鲸透而谓呈鱼钥晓日照而疑啓金铺以岳而言巡八州而何有以门而视指三海而则无异乎势压坤维气连淮浦作巨浸含之阃为百谷委输之户所以知开辟之功岂止亘亿龄而穷万古
　　游越天门赋　　　　　　　　【元】任士林
　　柔兆之春二月既望任子与客泛舟游于天门之表于时飓母停飇慎郎巻霁飞涝不兴湠漫无际始则拖长绡偃帆腹裴回蚌蛤之洲睥睨鼋鼍之国少则掣掣泄泄泛泛悠悠勡如云逝荡若沤浮浩不知蓬莱弱水之在眸也洎余观于汉裔一世之防苴有石塘万里鳞鳞然隐波涛之下此殆祖龙氏之所鞭乎何其神也灵洲瞥来絶岛遥没隆隆隐隐过大业天子之祠焉见其君臣黼冕将帅鼓旗俨然牙樯锦缆衔尾而维也又何其竒也昉二帝之所规悼生民之不幸身未死而变随顾英雄其何往于是停桡而思思穷而愁作噫嘻悲夫客亦知夫天地之数废兴无常而孰执其纲蛮不必擅触之强荆不必畅凡之亡江上之寂寂又安知非人世之扬扬客遂鼓枻而歌歌曰击兰桨兮叩桂舷访田氏兮吊仲连数术不可久御兮鸷力不可谓贤然乎然哉吾乌计吾身之久邅余乃敲脚唱小海以和之客复击节顺流而归不知舟中之有明月也
　　何山赋　　　　　　　　　　【元】宇文公谅
　　环苕阳之诸山蔚金盖兮深秀緑靡靡以旁围青遥遥而横袤擅奇胜以览观纷应接于左右晋贤何楷于焉读书爰守是邦以游以娱山因之以得姓人已往而遗居是犹墩之有谢溪之有冉者乎观其修林蔽日羣峭摩天表金峰以前拱拥青坞而旁连歩锦障兮云麓聆琴筑兮涧泉是虽地设实出天然灵祗献瑞梵宇扃禅阁流丹兮鳯翥瓦浮碧兮鸳联华鲸铿以响逸清磬发而声圆挂苍猿于萝磴栖白鹤于松烟若乃峰回路转绣错绮缛道场之胜境实相属仰彻兮云峰頫窥兮幽谷罗旛幢兮杳霭韵檐铃兮断续岩花兮纷红涧草兮骇緑信造化之钟秀实吴兴之所独是以梁则吴桞宋则苏仙或饯客以成咏或游吊而缀篇或载于圗经之旧或镵于金石之坚悉班班而可考名与山而俱传惟我文昭倡导湖学振文铎于东南罗佩衿之森若彻琅音于冕旒搆瓌材于榱桷封马鬛于云根山含辉而蕴璞至于春秋致祭邦侯莅止粲文物之洋洋集衣冠之济济黍稷馨香牺牲丰备严恭俨恪罔敢忽易奠余分胙乃复留憩或畅情于杯觞或寓意于山水垂遗典于不刋实兹邦之盛事嗟夫水不在深兮有龙即灵山不在髙兮有贤即名悯异端之害正遽遗莽于荒榛赖天道之好还喜家氊之复青虽废兴之有数繇人心之本明雪汚辱于既往思捣穴而犂庭揭体用之昭昭破昏防之冥冥庶安定之何麓犹宣尼之孔林揆愚生之贸贸深有慕乎芳馨读遗书以私淑毎拳拳而服膺登诸山以骋望増感慨于中心时不可以再得聊抒意于斯文
　　天目山赋　　　　　　　　　【明】卢　枏
　　吴王夫差畋于具区之野王孙弥庸骖乗大夫申叔仪御王望见天目之观嶻嶭嵭嵣曾凌云桡茀郁轮囷薄乎中霄王命弥庸眡之对曰兹所谓灵祲也王曰灵祲何如弥庸曰昔禹封九山含精畜云触石吐气湠漫龙鳞蜿兮独上剡兮陁崺纷纷纭纭莫知所以尔乃滋草木旅禽兽防僪怪填珍媾骈田隐爚万物萌荟畴昔之见无乃近是于时申叔仪进曰大王察弥庸所称纎懱叅离巨体戾可谓防造化之渣滓而瞢于盛德之符契者矣且夫维扬之澳硕人焱起翩兮若威鳯苞彩翔秋旻矫兮若游龙凌倒景升河津皢兮如日渥兮如云变化无方孰者为邻伯啓毓于奇石傅说骑乎箕尾兹山所以发精于哲耄作镇于江汜若夫摭草菹之见□颊舌之谈臣虽仳陋荒所不敢闻也王曰愿为寡人赋之叔仪曰唯唯惟吴后喾兹夐壤兮嬃女其岑隈竦陗之岳兮辽萖乎邛崃陟翠微以媻姗兮径造天之崛岉踞虎豹而緜眇兮紽众山之蔚防礹峤□之踉蹡兮峘矍矍而掩袭馺沇沇以□轹兮巨石崭崭之獝南屿屼嵝横山峣峣灵岩玉华郁嵂崒岪防嵳波□掸援獠□碞洞嶰浍穵豁□豂谽谺沕霩刼牾佹□倾崎崯礊防磷礧脽礐防譠矎隤靡横遌蹠盭彳亍拉拕睢洟蹲鸱哕霍山下还眺层峦□何烟烟云霞蒙澒崝嵤天霄防防寂霼靉澹□乗风潇捎防如兽扰冋若禽翺目不转睐艳彩四畅渗淫防褷莫能形状瀑布傍涌离潭瀐□龙湫荻浦灵溪磢踖淈乎混流汜滥蹻□蹶﨑石触唐防潏乎湓怒汹泂澎灅防防防犺齧腾壒漺涝解横流纷霈潼沫髙厉皤如白马偃绌羽盖防僤咈喟汨汨去濑凭陵磒壑碓投靁礚防硞□隐砅轰訇湱滮滮泧泧潗防鏏枝洔蹇产□漂驶淼茫远输纡余东逝永辞天墟漭沆潒瀁安节长浮渨□濥瀹潴为后湖于是水虫怪错暴于洲渚鼋鼍蟾诸鳜鳗鲤鲛人渊客呀呷龃龉魂魂鳞鳞踏遝傍仵珍木敷荣□豳丛生琅玕翠蒨珊瑚赩呈偃仰岐盼中揺目精灌林□薉葩华掩防纠枝龓房防防砢礧仳离蕤骫风流晻蔼随波澹沲婀娜芔芾浥彩翠霞吸精沆瀣纎柯嘤吟飕浏慷慨緸寃陨抑或象笙籁寻变驰险八风肺沛凭虚听响使人心愦麛貜父狖蜼猓然防獌魋豰獑胡防蝯獜龂坐啸裂眦互瞮惊透护略幂厯半散超巉岩腾陭岸防防茸悬絶涧羣狯狡健灿兮若浮云曾不可称算周览堂宻隒隩弥陁芳草靡施秋兰蘼芜唐蒙留夷鸢尾胡绳楚蘅江离□□绚绚茻茻萋萋肸蠁闇薆芬馥剓披鹪羣游蹷扬躽翼瞵视嘲咋毰毸藻臆鹬子鵹黄鸬诸鶗鴂戴鵀石鸟鸒斯苍鸹翚散陆离戏游山岊若夫琛希之赂金鑛涵朴云精爥光琼支昭华璇英白珩蓝田缥碧赤瑕流黄防碨山谷衍溢陂防碕岸不枯林薮辉润滋液瀜防光彩防煴于是乎岳灵拥畤川后聮蜷百神焱□儇儇燀燀泰乙荐鸿只御蜚廉翔蚩尤骛靡蜺旌駞翠辂飇旋电掣阳嘘隂冱煜奕偨俿萃于丰处瞗秀□奇亶显老瓌琦伟长双颧日表方瞳星烂鲐姿云袅宏懿俨雅俶傥要藐佪翔于道德之林猎弋乎神明之囿览观九族之有亡与闾阎之变态锡羡余恤不逮缮桥梁虞婚配裕后昆扬昭代金紫璧耀冠盖云屯拟迹万石越彩八闽然后肆志乎游览履巍巍渉漫漫坐穹石挥五弦舞白鹤泣猿曳绿邛之杖践赤玉之舄浩浩乎葛天氏之唱偓佺负局羡门安期或命石髓或翳紫芝相徉于洪崖之涯洪河清昌光郁麒麟游鳯凰至蓂荚生黄龙戏泰华砥崿衡霍増靧风云交通鼓舞忭防信壮乎天目之大享灵长于亿万岁
　　小山赋　　　　　　　　　　　唐太宗
　　何四序之交运转三阳之暮时风辞暄而入暑树替锦而成帷想蓬瀛兮靡觌望昆阆兮难期抗微山于绮砌横促岭于丹墀啓一围而建址崇数尺以成岯既无秀峙之势本乏云霞之资承坠宇之残露挂低空之断丝尔乃参差絶巘葳纡短迳风暂下而将飘烟才髙而不暝寸中孤嶂连还断尺里重峦欹复正岫带柳而合双眉石澄流兮分两镜尔其移芳植秀擢干抽茎松新翠薄桂小丹轻细影杂兮俱乱弱势交兮共萦才有力以胜蝶本无心而引莺半叶舒而岩暗一花散而峰明何纤微之同景亦卑细以相成于是换浮欢于沉思赏轻仁于胜地俯蚁垤而有余仰终南而多媿非为固于九折庶无亏于一篑聊夕翫而朝临足摅怀而荡志
　　奉和御制小山赋　　　　　　【唐】徐充容
　　惟圣皇之驭防鉴败德于前规裁广知以从狭抑髙心而就卑惧逸情之有泰欣静虑于无为于时季春移序初光入暑露溽池台烟霏林籞睿情悒以无欢懐仁知而延伫思寓赏以登临非搜丽于茅宇殊华岳之削成异罗浮之移所尔其表翫宸衷故作离宫含仁自下带崄非崇分上林之卉木防重峦之翠红叶新抽而不树花散植而无丛杂当牕之带柳交约砌之珪桐纎尘集兮朝岭峻宵露晞兮夕涧空影促圆峰三寸日声低叠嶂一寻风风轻兮拂兰蕙日斜兮防阶砌蝶留粉于岩端蜂寻香于岭际草临波而侧影石莹流而倒势虽蓬瀛之蕴奇故未留于神睇彼昆阆之称美讵有述于天制岂若数篑之形托于掖庭俯依丹槛仰映朱楹耻岩崖之鄙薄荷眺瞩之恩荣期保终于一国奉天睠于千龄
　　反小山赋【有序　　　　　　　金】赵秉文
　　无尘道人李天英家海壖得小山寳而字之名曰峰寝作于花隂月窦之间适甚为赋闲闲老人笑曰是犹有所待也若知天壤间皆吾几格间一物又何待辇石于山函花于鼎之为适哉乃为赋反之
　　嗟石来前孰形子镌匪山而拳玉立巉然匪溜而涓玉痕隐然天台卧云海滨借烟几代子寳几姓子传子入吾室吾以子贤琼花晩醉璧月夕眠我家我林吾以子便我学我仕吾以子迁子岂吾友吾不子捐石不能对请以臆宣自我之石几世几年山非吾名石岂子妍听其两忘其乐天也夫镜中之象亦水中之象瓶中之泉即润下之泉吾岂谓寳顾陆之华不若山林皆吾之画图悦秦巴之音不若禽鸟皆吾之管弦子以心为物役智为众缘不知无尘之桎梏于一峰之也空花悮大夫之梦庭柏证祖师之禅无一物之悲我君其问诸屏山之散仙
　　掖庭山赋　　　　　　　　【唐】许敬宗
　　览先哲之英华游旧典之场圃善逾远而斯应德既昭而必溥见汉屏于睢阳验周藩于有鲁表商丘而作镇规楚室而兴宇亦何代其无人谅吾王之迈古于是命世作弼含章挺英允文允武惟诚惟明听甘棠之暇隙想丛桂之幽情瞰浮云而志远莹寒井而神清乃命仆夫整驾山隅腾鸣笳于通谷拥飞盖于髙衢逍遥仁智之境放旷道德之区造中天而式宴陵倒景而为娱星悬珠网日对金铺云承绮栋霓萦绣栌既而近瞩玲珑远眺溟蒙隔翠微而半显厯丹穴而才通等玉京之仙化侔银阙之神功于时百卉敷荣六合清朗霞淡水而川媚风飘林而涧响耸絶壁之千寻挂悬流之万丈蔽日月而孤峙吐云霓而秀上循折坂而邅回蹑危峤而来往凿离晖于石镜法瑞露于云掌尔其花药芬披蹊径参差舒英冒渚擢榦临崖乍莽苍而横植忽葑茸而倒垂扇晨飇而袅袅含宿雾而猗猗防町疃之毛羣哢间关之羽族或相贺于甍栋或竞驰于原陆驹食藿而驯塲莺含桃而出谷德泽加于飞走荣光周于草木日云暮时稍防畅神襟而体物纪盛迹以濡翰发词林之华藻泻笔海之波澜命小臣而并作赋大雅而承欢辞曰芳园兮郁郁髙岫兮峩峩君王兮游豫轩盖兮经过花同林兮异彩鸟各啭兮相和野兽鸣兮应钟石山英开兮间绮罗侍荆台之入梦舞洛汭之凌波悬清晖于日月同睂寿于山河
　　题山赋　　　　　　　　　　【唐】司空图
　　茧吾发以羣嬉兮乃恣狎于林壑窘世路之榛榛兮匪兹焉而焉托仰基矩之惟旧兮岂孱眇之彼度矧崭纡而还农兮亦靡劳于濬凿壮神工之骋奇兮枉一峰而中擢齴鼇鼻而嘘空兮涌佛螺而旁络阜交蹠于艮隅兮俯川塍而黼错跻遗堞以仰兮汹瀑巅而电薄腴卉木以骈昌兮蔼葩屏而麝幄滋彩綷以纷翔兮玩韶鲜而戏濯覩羣物之遂性兮澹吾躬而斯乐笑殊道以狥强兮喜夸鹏而局蠼虽穴处而志扬兮邈轩肆于宏廓借家国之未忘兮鄙荣伸而陋约镵身明而自勗兮行与息而靡怍
　　囚山赋　　　　　　　　　　【唐】柳宗元
　　楚越之郊环万山兮势腾踊夫波涛纷对回合仰伏以离迾兮若重墉之相褒争生角逐上轶旁出兮其下坼裂而为壕欣下颓以就顺兮曽不畞平而又髙沓云雨而渍厚土兮蒸郁勃其腥臊阳不舒以拥隔兮羣隂冱而为曹侧耕危获茍以食兮哀斯民之増劳积林麓以为丛棘兮虎豹咆阚代狴牢之吠嘷余胡井眢以管视兮穷坎险其焉逃顾幽昩之罪加兮虽圣犹病夫嗷嗷匪兕吾为柙兮匪豕吾为牢积十年莫吾省者兮増蔽吾以蓬蒿圣日以理兮贤日以进谁使吾山之囚吾兮滔滔
　　后囚山赋　　　　　　　　　【宋】陵　造
　　柳先生蜕迹中朝落身南州即囚山而命赋写胷次之幽忧读者哀之至今心为之凄怳而声为之悲啾房陵斗州穷岩絶隘裂石廪之一罅瞰千室而斯在层峰叠嶂自蜀而东亘二千里此焉未沫尝凭髙而舒望取羣愁之一快拖顽苍缭寒碧兮了不究其所届腾陵勃怒崩轰闛沓植则囷萦则带矗焉如郛锐焉如镦驰万马于旷莽翔羣龙于霏霭又似夫飓风之鏖万艘翻涛澜于渤澥天云若可手擥而日月为之隔阂嗟余与子胡此焉仕案亦簿领庭亦卒史居无以泰吾心而游无以投吾趾时则诵柳先生之赋而知其有以也夫其猿顚鸟仆穷号慑堕真狴犴之可骇也出不易入入不可出幽僻块处荒伧瘿民悍容而狞音日接乎前几刻木之与对也岚昏涝朝黯掩曀晦僵人骨而酸鼻亭午未巳仡仡者病壮者废由汉暨唐王公贵人悖而罪劣可矜贷毋此来之昩也自我解装岁律甫迁向行止之坎流今柙兕而鍼氊嗟若余子盘薄四年局不得归欲语复茹反诸己而靡愆袖长赋而见投慨今昔而澘然痛乱山之见囚束寸歩而莫前牢愁幽愤搯肠沦髓匪接折而踣顿不绁槛而掎止何髙髙之不仁而使我至于此也盖尝绎子辞究诸理子之所以恻怆而自悼我之所以感动而促慼者君子有弗是也彼汉唐之逐臣例庸房之废徙则亦干国之宪不容自巳吾与子来其始谁使非以其穷途之絶援资身之无策博斗升以饱饥而逭死如庸贾之走荒裔罢农之守墝塉曽不暇计去取于彼此也邪以吾校子又进退之异趋齿髪之悬殊环索吾中槁涸而空无彼子桞子跐刘躙吕豪韩与徒若韦中立吴武陵之桀然方且望尘蹑影蔑齐其驱彼其一旦局蹐于嵌崭岩阻之幽深宜其号鸣悼唶不能一朝以居予之憃愚质之朴疎才之卑迂万非时须而遽乃颦頞悼中悄焉惨焉以贼和而伤生夫何为乎讯归计于蟾蜍第圆缺之六七付古今于俯仰听寒暑之更迭虽浩劫之悠长尚激矢之漂疾吾方左右图史深居简出揖胜友于南山防春色于九室一不假犊背之书超然乎絷维系挛之表非三花老仙孰其委悉子以吾言为何如余子谢之曰沈忧滞懑吾已失矣
　　羣玉山赋【以廓功峻登适　　　唐招外游为韵】乔　潭
　　穆王与偓佺之伦为玉山之防乃御云辇张华盖飞龙骙骙和銮鐬鐬警清跸传虚籁忽兮超遥漫若天外于是乎徙倚西望逶迤北游梁弱水跨瀛洲析若木以为佩采琅玕以为羞俾幽荒穷僻有车辙马迹经银台而右转肆玉轪以东适停羽仪乎此中观仙圣之图籍既而浮莽荡跻崚嶒神灵俨其髙防容衞纷其上腾若光若灭贲然来登观其亭亭太虚不可弥度石室灵造玉堂天凿宝牒有融仙经惟错荡青简兮緑字焕瑶缄兮金络雘以虬龙拂之鸾鹤为列真之策府亦太一之延阁览之而羣圣防同拔之而万古昭廓且藏书为寳镇物为雄小石林之岝峉陋玉树之青葱赫曥曥髙崇崇秘精义乎其中何必登隠弅拜崆峒挹方壶而访道厯秦望而为功者哉至如穷地之险极天之峻叠素九成攒花万仞非神辔之六駮孰能倐而骤进或歌之曰彼天子兮尘外镳登灵台兮意飘飘吾君得道兮异于是不日求兮自逍遥以石渠为羣玉之处幸校文之见招羣玉峰赋【以玉峰耸峭鲜　　　宋洁新明为韵】田　锡
　　昔穆王以阆苑希风宸游纵目适圃之仙界悦灵峰于羣玉乃顾谓祭公谋父曰斯山也拔厚地摩穹天含珍蓄寳藏神宅仙轶银台之比峻逾太白之相鲜厯落排空有处类巫山十二崖峩倚汉有处如莲峰五千朕知卿之才者卿为朕而赋焉祭公乃拜手对敭挥毫应诏心骛崷崪情忘耸峭或劳想于璘玢或驰神于防窱以为一气初判三才既生融而流者有四渎之灵结而粹者有五岳之名虽罗封而列爵谓生贤而诞英未若我杰出紫府髙逾赤城虎踞龙盘耸圭璋而疎朗霜华雪彩皆琬琰之融明或孤而髙或峭而絶或掩映以相翼或防呀而半远而望也则仙家青琐含秀气以玲珑类而言之则春宴金盘点酥山而皎洁宜乎培塿玉垒奴圭峰蓝关之英安足比于形胜荆谿之秀固亦陋其声容若总而状之则髙者如飞欹者如恐背者如遯向者如耸瑰姿奇态兮信匪寻常戛翠摩青兮可以瞻奉祭公既笔不停缀辞妍若春赋咏既就箴规载伸以为士林之羣艺圃之人有道有德有贤有仁琢磨材能而益峻切磋名节而尤新傥一人之延纳则多士之来亲穆王乃曰吾愿益求贤哲比羣玉之嶙峋
　　沃焦山赋　　　　　　　　　【唐】吴　融
　　域中公子问于方外先生曰盖闻水之大也下环乎地上浮于空无象无边夷犹洪蒙百派千流皆归于东何巨溟之深也万古能容何九州之髙也不沦其中先生曰浑沌死乾坤始东西倾川泽委帝乃虑海旁溢俾山中峙复孕以火用销其水此沃焦之为义真宰之防者也请言其状也巉乎崒乎赫曦乎翕赩乎隂阳炽炭天地开鑪景风鼓吹赤帝规模成于妙有拔彼虚无处冷能热虽燔且濡于律则黄钟取法在易则既济相符岥兮压海万里鸿洞兮烘天一隅液冯夷轧天吴鳞介既难以潜伏草木安得其芬敷巨灵不能擘畏其烂手愚公不能移惮其焚躯灵涨疑竭大室若枯尔其水之来也浩浩争奔滔滔不住蹴岳推阜跳天沃雾旸谷无地扶桑失树雷奔潮走雪飞沫聚吞吐造化浮沉朝暮一归墟之积积既久而还盈一尾闾之泄泄不供而旋注茍彼不为煎熬何物当其委输公子曰夫万物之是非也当务所见无矜所传不见五岳各司一边蟠地极天吐云含烟玉石产其下豫章森其巅髙髙下下緜緜聮聮方靣是传祀典是先故无事则备王者之巡游焉有事则为国家之关防焉彼沃焦者存邪亡邪不知夫去中国几千其说何迩其功岂然先生曰古不可以今论远不可以近识至于先贤先圣有功有德或始火化或始粒食或衣裳兆民或栋宇万国其人岂见其道何极但日用而不知固神化之难测抑又人之为意见频则不怪闻数则不惊只如踆乌迭代亏盈迅雷烈风无形有声北冰不泮南雨无晴方诸向月而水出阳燧映日而火生鹤知半夜鸡辨五更螟蛉化而蜾蠃负洛钟鸣而蜀山倾谭如诡妄验乃彰明傥非目击皆必力争如沃焦者茫茫霭霭存于物外屹溟涨以独立无丘陵之相帯何地能胜惟天粗盖尧灾是弭禹功是赖但以逺而不见贵以近而不见大何异乎曽参冠百行之首出四科而不载姬旦有再造之功为三监之相害有以见深藏若虚明道若昩只如髙称日观灵号天孙曽瞻所重兖镇攸尊能攻善恶业召精魂何盗跖寿而幸何颜回夭而寃何富庆何贫原灵兽出何遭羇縻之困海鸟来何获钟鼓之喧观其倒置孰为司存又如太华隐嶙上五千仞碧莲若插髙掌如奋然而设关太束为城太峻茍一夫可守四塞可镇终使险易恃而固易凭而令骄易生而荒易狥惧则能安逸则成衅又如岚浮紫盖秀擢朱陵北渚下压南箕上承然而聚郁蒸限严凝鴈不可度人何以登其祸圣贤也则帝舜之游不返昭王之死无凭其殃忠谠也灵均有葬鱼之痛贾谊有占鵩之征是非不辨正直何称徒闻金简玉书以为贶九向九背而自矜又如幽并之墟毕昴之位岧嶤直上磊落相次然而藏赵符于上成无恤之不义产燕壁于中假慕容之神器大蛇蜿蜿两头何异嘉谷薿薿五获何利旁扶跋扈之党坐索彤弓之赐胡不惩革而令驯致又如据天地之中央润河洛之流光岧亭壁立压叠屏张而能降神表瑞呼岁呈祥控临诸夏标准四方若乃陈蕃窦武一时忠良为国除害其谋乃臧不获天助翻为贼戕刘聪刘曜恣意焚伤衣冠草莽宫阙犬羊俯折地轴仰絶乾纲汉阳九以遽毕晋南渡而寻亡曽何固护自倚青苍月里开宫但容童子云中捻管唯引凤凰吁其拙哉彼五岳者长未一分短以盈尺论名则大责实何益封公封王用珪用璧邃宇崇馆朱殷粉白然识者视之何异沐猴而冠牵牛负轭者邪其次则有非方非岳亦怪亦神昆仑则树珠田芝蓬莱则阙金台银周王迷之于辙迹汉帝感之以礼禋荆山美玉献不遇君陇山鹦鹉语或陷人嶰谷有竹惨舒不均峄阳有桐清浊强分姑射何灵如冰如雪巫阳何感为雨为云怪山何怪飞来至越庆山何庆涌出于秦若然则远者近者大者小者如沃焦之功实冠于天下何以名邪至于南靣巍巍安尊定卑建邦设都来蛮走夷其为武也有干戚鈇钺其为文也有俎豆罇彞齐纨越絮暖必如斯周禾温麦饱必以时胎化卵育手捉足驰其奉生也有歌钟管籥其事死也有棺椁幌帷诒子诒孙固本崇基茍懐襄之不止皆垫溺以何之若然者不惟九土溃而全堕抑亦三光荡而崩离则尧舜禹汤之道没不传矣周孔杨孟之文又安存斯况乃上无灌木诱良工之斤凿下无灵鼇招巨人之钓索不栖翠羽饰绮被之彩错不孕明珠供魏车之照灼不滋金铁起兵交恶不穴鳄鲸吞舟恣虐吉凶莫知威福寜作谁衒肸蠁谁藏冥寞所以贞珉翠琰却絶罔录桂汤兰肴何尝约略固不复邀物以白犬白鸡媚人以灵草灵药但超世以崔嵬为普天之销铄于是公子愕然如失起而谢曰儵忽之神能凿人耳目俞卢之术善治人膏肓向者闻众人之论浩然若渉津之无梁今也闻吾子之论防然若披云雾而覩太阳恨不能凌风云乘混茫快意极观勒铭其旁噫有名之祀所在感彰至于山魅射影水弩为创鸱夷鼓怒耕父激扬皆霑沃酧不乏馨香何兹山也横絶于万代不遇于百王将无时如孔子岂独行于务光近者泰阶未平四郊多垒贰负尚活三苗未死水仙则多陷齐人米贼则半驱妖鬼室散机杼田抛耒耜郎官困采橡于野将卒贫鬻薪于市雾足妖兴云多阵起既走羣望犹悬帝祉岂褒崇之漏彼致灾害之如此方今封有功而爵有德小不遗而大宁弛盖九重深执事者未闻于天子
　　沃焦山赋二【以荡热翻空此　　唐焉销铄为韵】吴　融
　　海之大也吞乎百川百川不停也海将溢焉伊元化之相制屹崇山之暗然不知乎何代凝结沉潜积热广陂陁髙截嵲焰止不死烟生莫絶曈昽兮想二气之炉中烈沸涌兮疑九州之鼎下爇当长鲸之鼓跳此歘尔以潜销虽巨鼇之喷跃亦倐然而尽铄渗若一空呀如四涸得非火井通其腹且孰问其穿凿当是烛龙蟠其根又谁覩其照灼但耗溟渤自横寥廓莫不屹屹崇崇燖虚燥空向曙而晴霞助赫连宵而隂火相烘如欲以煅鲛室灾龙宫雨露既难以泽草木安得而丰遂使乘槎之人莫敢沿洄其侧衔石之鸟无因栖息于中是知隂阳之变也本自相形动静之用也归于相养苟乔岫之无作则柔只而必荡若然者尧之水不止乎九年之多禹之功难均乎四海之广彼称神称仙者有十洲之繁封公封王者有五岳之尊缥缈而云霓自烁峥嵘而日月争翻徒充覆载莫补乾坤曾未如千仞独髙众流皆委非煎熬之不怠则垫溺而何弭所在虽远厥功难弛有能光祀典于吾唐宜褒崇于此
　　瀛洲赋【有序　　　　　　　　明】罗喻义
　　瀛洲之山远在东海粤若稽古图牒所陈洲名者十山名者五壶名者三瀛皆与焉亦犹冀方总九州泰岱宗五岳矣顾迹渉怪迂匪赋何显匪征何言是用借汉为喻终之以雅云耳辞曰
　　赤彘降青雀下武皇作开金马东方滑稽相如文雅有诏问朔积水焉极孰知其坻神洲有十畴者神奇抽子秘思骋子妍辞远想冥搜为朕赋之朔拜稽首丕惟曰于戏休兹岂不异哉八方之外巨海之埃都紫府玉楼金台遵渚则有青丘鳯麟陟巘则有方丈蓬莱何众屿之竞奇而一壶之胜隽八洲而先鸣殿四山而后劲于稽其位厥惟东海西直防稽七十万里地传木公则诸真之秘馆焉方乘震帝则羣山之隩墟焉昔余望于远海睇彼蓬瀛登于衡山刻石作铭曰寳云生于露坛祥风起于月馆望三壶如盈尺览八纮如带绾余夙蕴此奇尚兮东入海而徜徉饮黄露于天兮饴丹霞以为浆朝发轫于朱陵兮夕余届于扶桑维彼瀛之嶻嶪兮羌上广中狭而下方类太华之削成兮宛在水之中央展其为大也恍其为怪也戃怳不可为容闪倐不可为槩也尔乃六龙扶日而上升五鼇冠山而番休人民籍而皆仙禽兽弥望而如荼山川髣髴乎中国风俗依稀乎勾吴神芝晔晔而擢秀仙草油油而芳旉乃有玉石千寻魁然其阜下吐醴泉味甘如酒数升輙醉后天并寿既防且多酣饮则那余窃乐此据地而歌之歌曰天清地旷渺难望浛天荡荡浩苍苍百龄暂寄何许长请为婆娑玉石傍酌泉如醴行羽觞令君长生寿而臧此中超非醉乡黄金作阙芝产房千秋万岁乐未央据地未起载歌玉醴歌曰玉醴方洁甘且清有道服者得长生挹彼注兹可数升陶然常作醉中醒念兹绸缪乐不淫何当漂泊从伊人惟时相如大夫有睟其容执简而进曰吁咈哉异乎所闻方今圣明在宥化洽隠沦西有太液三山东有玉堂璧门所谓瀛洲即此其真矣何必求之方外而问诸水滨朔言非是臣请为乱以正厥事乱曰太液兮蓬瀛玉堂兮璧门山有木兮水有涟匪集仙兮而集贤羣龙兮跃惕翼君王兮永世
　　江上之山赋　　　　　　　　【梁】江　淹
　　潺湲澒溶兮楚水而吴江刻画崭崒兮云山而碧峰挂青萝兮万仞竖丹石兮百重嵯峨兮岩防如斲兮如削嶤嶷兮尖出岩岍兮空凿波潮兮吐纳峰兮积沓鰅鳙兮赤尾鼋鼍兮匼匝见红草之交生眺碧树之四合草自然而千花树无情而百色嗟世道之异兹牵忧恚而来逼惟鑪炭于片景抱丝绪于一息毎意远而生短恒轮平而路仄信悬天兮窈昧岂系命于才力既羣龙之咸疑焉众状之所极俗逐事而变化心应物而回旋既歘翕其未悟亦纬繣而巳迁伊人寿兮几何譬流星之陨天怅日暮兮吾有念临江上之断山虽不敏而无操愿从兰芬与玉坚乱曰折芙蓉兮蔽日冀以荡夫忧心不共爱此气质何独嗟乎景沉
　　林表吴岫微赋　　　　　　　【唐】冷朝阳
　　楚江之隂岩壑重深参差远岫掩映遥林带残霞之隐隐含暮景之沉沉耸孤峰之万仞擢乔木于千寻仰之弥髙倚青冥而直上瞻之弥远凝黛色而傍临牕微明而可见云出没而无心微雨新晴阳乌乍晓芊芊芳树厯厯飞鸟森罗广泽之间半出重林之表天髙地逺混烟霭而虽微虎踞龙盘等衡巫而不小形标迥汉势压全吴众鸟所托羣仙所趋林隔岫而相映岫依林以相扶幽兰所生知其芳矣仁者所乐不亦悦乎春思感于春情远林驰于远岫心悠悠以遐想色遥遥而层构度材任土挺翘楚而敷荣蕴玉藏珍分巘防而増秀信乾坤之覆载承雨露之繁茂当峻极于长空岂蔽亏于侧陋兰青青兮雨霏霏望乡路兮吴山微折芳懐远兮送将归桂枝片玉兮生光辉
　　牕中列远岫赋【以山远而见如　唐在诸掌为韵】张仲素
　　仁者静而自闲髙其居而闭其关爰开牕以列岫若施障而图山邈彼黛巘当于其间至若虚牖洞开连峰向晩云无心而迥出鸟厉翼而孤返初疑镜里觉万象之俱深又似壶中见三山之尚远洎如雨歇原野风开薄帷天道不窥而自见山光遥丽而増思谢守临斋以观咏之不足陶公开巻则知室是远而若薜萝之在眼方坐啸而搘颐杳杳云峰既自中而翫矣苍苍海峤亦孔昭而见之况复彩翠之容朝昏是变将避俗以无闷殊近知而守见帘光乍入增松雪之微明砌竹旁垂助林峦之葱蒨夫其牕也或饰之以青琐交之以绮疏想取荣于尔室非助境于吾庐凿垣而叠嶂遥列寓目而幽襟必舒偶琴酒之乐只泯色空之豁如且彼植木翫芳者有时而改累土为山者有时而始曷若曲肱隐几事幽功倍垂碧纱而岚气共凝巻宿雾而翠屏常在是知事有亲而逾失远而匪疎狥利争先之徒固难知也逃名小隐之士或近沽诸亦何必寻赤城之标究莲峰之掌彼垂堂而是冒此自牖而可赏山中人兮诚不在于独往
  </div>
  <div class="pagination">
   <a href="御定历代赋汇_page41.html">
    上一页
   </a>
   <span>
    ...
   </span>
   <a href="御定历代赋汇_page37.html">
    37
   </a>
   <a href="御定历代赋汇_page38.html">
    38
   </a>
   <a href="御定历代赋汇_page39.html">
    39
   </a>
   <a href="御定历代赋汇_page40.html">
    40
   </a>
   <a href="御定历代赋汇_page41.html">
    41
   </a>
   <span class="current-page">
    42
   </span>
   <a href="御定历代赋汇_page43.html">
    43
   </a>
   <a href="御定历代赋汇_page44.html">
    44
   </a>
   <a href="御定历代赋汇_page45.html">
    45
   </a>
   <a href="御定历代赋汇_page46.html">
    46
   </a>
   <a href="御定历代赋汇_page47.html">
    47
   </a>
   <span>
    ...
   </span>
   <a href="御定历代赋汇_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
