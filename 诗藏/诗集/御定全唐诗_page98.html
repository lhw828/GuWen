<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 98 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 98 页/共 1083 页</h1>
    <div class="content">　　翫郡斋海榴
　　泽国韶气早开帘延霁天野禽宵未啭山蜚昼仍眠目兹海榴发列映岩楹前熠爚御风静葳蕤含景鲜清晨緑堪佩亭午丹欲然昔忝金闺籍尝见玉池莲未若宗族地更逢荣耀全南金虽自贵贺【一作贸又作质】赏讵能迁抚躬万里絶岂染一朝妍徒縁【一作从禄】滞遐郡常是惜流年越俗鄙章甫扪心空自怜
　　长安路【一作沈佺期诗】
　　秦地平如掌层城出云汉楼阁九衢春车马千门旦緑栁开复合红尘聚还散日晩鬭鸡场经过狭斜看
　　折杨栁【一作沈佺期诗】
　　玉树朝日映罗帐春风吹拭泪攀杨栁长条踠地垂白花飞歴乱黄鸟思参差妾自肝肠断傍人那得知
　　有所思【一作沈佺期诗】
　　君子事行役再空芳岁期美人旷延伫万里浮云思园桃【一作槿】绽红艳郊叶【一作桑】柔緑滋坐看长夏晩秋月生【一作照】罗帷
　　军中人日登髙赠房眀府
　　幽郊昨夜隂风断顿觉朝来阳吹暖泾水桥南栁欲黄杜陵城北花应满长安昨夜寄春衣短翮登兹一望归闻道凯旋乗传入看君走马见芳菲
　　寒食还陆浑别业
　　洛阳城里花如雪陆浑山中今始发旦别河桥杨栁风夕卧伊川桃李月伊川桃李正芳新寒食山中酒复春野老不知尧舜力酣歌一曲太平人
　　寒食江州满【一作蒲】塘驿
　　去年上巳洛桥邉今年寒食庐山曲遥怜巩树花应满复见吴洲草新緑吴洲春草兰杜芳感物思归懐故乡驿骑眀朝宿何处猿声今夜断君肠
　　至端州驿见杜五审言沈三佺期阎五朝隐王二无竞题壁慨然成咏
　　逐臣北地成严谴谓到南中每相见岂意南中岐路多千山万水【一作千里万里】分乡县云摇雨散各翻飞海濶天长音信稀处处山川同瘴疠自怜能得防人归
　　緑竹引
　　青溪緑潭潭水侧修竹婵姢同一色徒生实凤不游老死空山人讵识妙年秉愿逃俗纷归卧嵩丘防白云含情傲睨【乐府诗无睨字】慰心目何可一日无此君
　　眀河篇【纪事云武后时之问求为北门学士不许乃作此篇以见意后见之谓崔融曰非不知之问有竒才但恨有口过耳之问终身耻之】
　　八月凉风天气晶【一作清】万里无云河汉眀昏见南楼清且浅晓落西山纵复横洛阳城阙天中起长河夜半千门里复道连甍共蔽亏画堂琼户特相宜云母帐前初泛滥水精帘外转逶迤倬彼昭囘如练白复出东城接南陌南陌征人去不归谁家今夜捣寒衣鸳鸯机上疎萤度乌鹊桥邉一鴈飞鴈飞萤度愁难歇坐见眀河渐微没巳能舒卷任浮云不惜光辉让流月眀河可望不可亲愿得乗槎一问津更将织女支机石还访成都卖卜人
　　龙门应制
　　宿雨霁氛埃流云度城阙河堤栁新翠苑树花先发洛阳花栁此时浓山水楼台映防重羣公拂雾朝翔凤天子乗春幸凿龙凿龙近出王城外羽从琳琅拥轩葢云防才临御水桥天衣巳入香山防山壁崭岩断复连清流澄澈俯伊川鴈塔遥遥緑波上星龛奕奕翠微邉层峦旧长千寻木逺壑初飞百丈泉防仗蜺【一作虹】旌绕香阁下辇登髙望河洛东城宫阙拟昭囘南陌沟塍殊绮错林下天香七宝台山中春酒万年杯微风一起祥花落仙乐初鸣瑞鸟来鸟来花落纷无已称觞献寿烟【一作香】霞里歌舞淹留景欲斜石闗【一作间】犹驻五云车鸟旗翼翼留芳草龙骑骎骎映晩花千乗万骑銮舆出水静山空严警跸郊外喧喧引看人倾都南望属车尘嚣声引飏闻黄道佳气周廻【一作旋】入紫宸先王定鼎山河固宝命乗周万物新吾皇不事瑶池乐时雨来观农扈春【纪事云武后游龙门命羣官赋诗先成者赐以锦袍左史东方虬诗成拜赐坐未安之问诗成文理兼美左右称善乃就夺锦袍衣之】
　　初宿淮口
　　孤舟汴河水去国情无巳晩泊投楚乡眀月清淮里汴河东泻路穷兹洛阳西顾日增悲夜闻楚歌思欲断况值淮南木落时
　　王子乔
　　王子乔爱神仙七月七日上賔天白虎揺瑟凤吹笙乗骑云气吸日精吸日精长不归遗庙今在而人非空望山头草草露湿人衣
　　放白鹇篇
　　故人赠我緑绮琴兼致白鹇鸟琴是峄山桐鸟出吴溪中我心松石青霞里防此幽弦不能巳我心河海白云垂怜此珍禽空自知著书晩下麒麟阁防稚骄痴门乐乃言物性不可违白鹇愁慕刷毛衣玉徽闭匣留为念六翮开笼任尔飞
　　桂州三月三日【一作桂阳三日述懐】
　　代业京华里逺投魑魅乡登髙望不极云海四茫茫伊昔承休盼曾为人所羡两朝赐顔色二纪陪欢宴昆眀御宿侍龙媒伊阙天泉复防囘西夏黄河水心剑东周清洛羽觞杯苑中落花扫还合河畔垂杨拨不开千春万夀多行乐栢梁和歌攀睿作赐金分帛奉恩辉风举云揺入紫微晨趋北阙鸣珂至夜出南宫把烛归载笔儒林多岁月襆被文昌佐呉越越中山海髙且深兴来无处不登临永和九年刺海郡暮春三月醉山隂愚谓嬉游长似昔不言流寓歘成今始安繁华旧风俗帐饮倾城沸江曲主人丝管清且悲客子肝肠断还续荔浦蘅臯万里余洛阳音信絶能疎故园今日应愁思曲水何能更祓除逐伴谁怜合浦叶思归岂食桂江鱼不求汉使金囊赠愿得佳人锦字书
　　下山歌
　　下嵩山兮多所思携佳人兮歩迟迟松间眀月长如此君再游兮复何时
　　冬宵引赠司马承祯
　　河有氷兮山有雪北户墐兮行人絶独坐山中兮对松月怀美人兮屡盈缺眀月的的寒潭中青松幽幽吟劲风此情不向俗人说爱而不见恨无穷
　　髙山引
　　攀云窈窕兮上跻悬峰长路浩浩兮此去何从水一曲兮肠一曲山一重兮悲【一作愁】一重松槚邈已逺友于何日逢况满室兮童稚攒众虑于心胷天髙难诉兮逺负眀德却望咸京兮挥涕龙钟
　　嵩山天门歌
　　登天门兮坐盘石之磷前漎漎兮未半下漠漠兮无垠纷窈窕兮岩倚披以鹏翅洞胶葛兮峰棱层以龙鳞松移岫转左变而右易风生云起出鬼而入神吾亦不知其灵怪如此愿游杳兮见羽人重曰天门兮穹崇囘合兮攒藂松万接兮柱日石千寻兮倚空晩阴兮足风夕阳兮赩红试一望兮夺魄况众妙之无穷
　　有所思【一作刘希夷诗题云代悲白头翁】
　　洛阳城东桃李花飞来飞去落谁家幽闺女儿惜顔色坐见落花长叹息今年花落顔色改眀年花开复谁在已见松栢摧为薪更闻桑田变为海古人无复洛城东今人还对落花风年年岁岁花相似岁嵗年年人不同寄言全盛红顔子须怜半死白头翁此翁白头真可怜伊昔红顔美少年公子王孙芳树下清歌妙舞落花前光禄池台交锦绣将军楼阁画神仙一朝卧病无相识三春行乐在谁邉婉转蛾眉能防时须臾鹤髪乱如丝但看古来歌舞地唯有黄昏鸟雀飞




　　御定全唐诗巻五十一
　　钦定四库全书
　　御定全唐诗巻五十二
　　宋之问
　　奉和立春日侍宴内出剪防花应制
　　金阁妆新【一作仙】杏琼筵防绮梅人间都未识天上忽先开蜨绕香丝住蜂怜艳粉【一作彩艳】廻今年春色早应为剪刀催
　　春日芙容园侍宴应制
　　芙容秦地沼卢橘汉家园谷转斜盘径川廻曲抱原风来花自舞春入鸟能言侍宴瑶池夕归途笳【一作骑】吹繁
　　夏日仙萼亭应制
　　髙岭逼星河乗舆此日过野含时雨润山杂夏云多睿藻光岩穴宸襟洽薜萝悠然小天下归路满笙歌
　　奉和九月九日登慈恩寺浮屠应制
　　凤刹侵云半虹旌倚日邉散花多宝塔张乐布金田时菊芳仙醖秋兰动睿篇香街稍欲晩清跸扈归天奉和九日幸临渭亭登髙应制得欢字
　　令节三秋晚重阳九日欢仙杯还泛菊宝馔且调兰御气云霄近乗髙宇宙寛今朝万寿引宜向曲中弹奉和圣制閠九月九日登庄严总持二寺阁
　　閠月再重阳仙舆歴宝坊帝歌云稍白御酒菊犹黄风铎喧行漏天花拂舞行豫防多景福梵宇日生光
　　麟趾殿侍宴应制
　　北阙层城峻西宫复道悬乗舆歴万户置酒望三川花栁含丹日山河入绮筵欲知陪赏处空外有飞烟上阳宫侍宴应制得林字【一本题上有九月晦日四字】
　　广乐张前殿重裘感圣心砌霜月尽庭树雪云深旧渥骖宸御慈恩忝翰林微臣一何幸再得听瑶琴
　　幸少林寺应制
　　绀宇横天室囘銮指帝休曙阴迎日尽春气抱岩流空乐繁行漏香烟薄防斿玉膏从此泛仙驭接浮丘
　　幸岳寺应制
　　蹔幸珠筵地俱怜石濑清泛流张翠幕拂水挂红旌雅曲龙调管芳樽蚁泛觥陪欢玉座晩复得听金【一作钟】声
　　扈从登封途中作
　　帐殿郁崔嵬仙游实壮哉晓云连幕卷夜火杂星囘谷暗千旗出山鸣万乗来扈从良可赋终乏掞天才
　　扈从登封告成颂
　　复道开行殿钩陈列禁兵和风吹鼓角佳气动旗旌后骑廻天苑前山入御营万方俱下拜相与乐升平
　　松山岭应制
　　翼翼髙旌转锵锵凤辇飞尘销清跸路云湿从臣衣白羽揺丹壑天营【一作宫】逼翠微芳声耀今古四海警宸威
　　缑山庙
　　王子賔仙去飘飖笙鹤飞徒闻沧海变不见白云归天路何其逺人间此防稀空歌日云暮霜月渐微防
　　奉和梁王宴龙应教得微字
　　水府沦幽壑星轺下紫微鸟惊司仆驭花落侍臣衣芳树揺春晩晴云绕座飞淮王正留客不醉莫言归
　　寿阳王花烛图【一作沈佺期诗】
　　仙媛乗龙日【一作夕】天孙捧鴈来可怜桃李树【一作迳】更绕凤皇台烛照香车入花临宝扇开莫令银箭【一作漏】晓为尽合欢杯
　　江南曲
　　妾住越城南离居不自堪采花惊曙鸟摘叶餧春蚕懒结茱茰带愁安玳瑁簪待君消瘦尽日暮碧江潭
　　牛女【一作沈佺期诗】
　　粉席秋期缓鍼楼别怨多奔龙争渡月飞鹊乱填河失喜先临镜含羞未解罗谁能留夜色来夕倍还梭
　　冬夜寓直麟阁【一作王维诗】
　　直事披三省重闗闭七门广庭怜雪净深屋喜炉温月幌花虚馥风窗竹暗喧东山白云意兹夕寄琴尊
　　登禅定寺阁【一作登总持寺阁】
　　梵宇出三天登临望八川开襟坐霄汉挥手拂【一作拍】云烟函谷青【一作春】山外昆池落日边东京杨栁陌少别已【一作防】经年
　　陆浑山庄
　　归来物外情负杖阅岩耕源水看花入幽林采药行野人相问姓山鸟自呼名去去独吾乐无然【一作能】愧此生
　　蓝田山庄
　　宦游非吏隐心事好幽偏考室先依地为农且用天辋川朝伐木蓝水暮浇田独与秦山老相欢春酒前
　　春日山家【一作春泉洗药】
　　今日游何处春泉洗药归悠然紫芝曲昼掩白云扉鱼乐偏寻藻人闲屡采薇丘中无俗事身世两相违
　　春日宴宋主簿山亭得寒字
　　公子正邀欢林亭春未阑攀岩践苔易迷路出花难窗覆垂杨暖堦侵瀑水寒帝城归路直留兴接鹓鸾
　　江亭晩望
　　浩渺浸云根烟岚出逺村鸟归沙有迹帆过浪无痕望水知柔性看山欲断魂纵情犹未已囘马欲黄昏
　　秋晩游普耀寺
　　薄暮曲江头仁祠暂可留山形无隐霁野色徧呈秋荷覆香泉宻藤縁宝树幽平生厌尘事过【一作遇】此忽悠悠
　　荅李司户防
　　逺方来下客輶轩摄【一作揖】使臣防琴宜在夜倾酒贵逢春驷马留馆双鱼赠故人眀朝散云【一作行】雨遥仰德为隣
　　寄天台司马道士
</div>
    <div class="pagination">
<a href="御定全唐诗_page97.html">上一页</a><span>...</span><a href="御定全唐诗_page93.html">93</a><a href="御定全唐诗_page94.html">94</a><a href="御定全唐诗_page95.html">95</a><a href="御定全唐诗_page96.html">96</a><a href="御定全唐诗_page97.html">97</a><span class="current-page">98</span><a href="御定全唐诗_page99.html">99</a><a href="御定全唐诗_page100.html">100</a><a href="御定全唐诗_page101.html">101</a><a href="御定全唐诗_page102.html">102</a><a href="御定全唐诗_page103.html">103</a><span>...</span><a href="御定全唐诗_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
