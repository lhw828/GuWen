<!DOCTYPE html>
<html>
 <head>
  <meta charset="utf-8"/>
  <title>
   御定历代赋汇 - 第 44 页/共 143 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定历代赋汇 - 第 44 页/共 143 页
  </h1>
  <div class="content">
   五湖同浸九江丛溉抱河含济吞淮纳泗南控沅湘西引泾渭洲渚迢递以疏属岛屿緜邈以牢罗殖嵬崔之碣石构穹隆之牂牁奥之府重仭之房鳞彚万殊甲产无方包随珠衔夜光瑇瑁熠烁以泳游蟕蠵焕烂以映涨虚贝含素而表紫蠳螺络丹而带缃青甲芳飚以微扇木杳眇以舒芳其卉木则緑苔石髪蔓以流緜紫茎菎综解以被渚华组依波而锦披翠纶扇风而绣举长鲸岳立以截浪虭防扬防以排流巨鼇赑屃以冠山乌鳠呼翕以吞舟鹏为羽杰鲲称介豪翼遮半天背负重霄举翰则宇宙生风抗鳞则四渎起涛考万川以周览亮天地之综纬弥纶八荒亘带九地昏明注之而不溢尾闾泄之而不匮
　　曙海赋　　　　　　　　　　【明】刘守元
　　余居南海之濵览燕云之胜泝河涉济反江南窥呉会乐人文之秀而资丽泽之隆也有主人颀而长慧质宏中其气如虹揖余而问海之曙焉余曰子欲观于曙海乎干泄而坤鋈天浸而地渎漭瀁漾荡潴洑湛汪濊滔澨弥濩漫汗当其朝晖昙昙仓赭曵蓝宗阳载升霞彩竟天洪涛不惊蛟龙蛰渊汨汨没没浑浑涵涵意象苍然万里茫茫须臾澹烟尽收于天为极桃浪跃金琼波碎璧流璃缀緑凌虚若滴近则渔歌唱晓鸥鹭鳬鶂将鸣欲食悠然自得逺则岛外扬辉海鹢仙槎舳舻樯席飕飕沥沥孤峯数防天风瑟瑟紫气淋淋地维以涤八柱砥流六鼇浴徳跂蓬莱于髣髴鲛室依稀乎如觅望安期于缥缈徐市优游以入适河伯就朝于溟宫海若出会乎天泽鳞介角果之族吸朝华以葆真青紫黒赤之毛润晨涓而增色于斯时也四外太清指顾可得东望沧溟银山雪屋蜃气缤纷西盼流洋櫺千寻天倚日隔北观瀚海鲲鹏奋击鬐翮百尺南窥太渤大士现身祥光拱翼葢崇朝而皆然繄四海之一色又如勾芒司晨葭灰夜转寅賔出日黛流翠涴祝融南来火龙燔轴巨浸电闪浮光掩映大火西流金波起飏玉色横空一气如练不周主神蛇为相三三层九琼花舞溅四时不同各如其象斯天下之大观于晨辉而始绚虽源深而流长亦夜气之所养彼晦之牿亡自因时而有迁子欲观于曙海其有感于平旦之未央主人矍然曰夫海亦资于夜气乎余曰奚而不资也天地之气于海焉钟矣其名曰大渎其位曰尾闾其象曰沃焦釡方其潜气于寂随月而汐神妃闭扃少女屏息天一为滋地六为泽漾玉之精华隠金乌于黙悠悠乎洗天浴日之功浩浩乎光风霁月之宅是以曙气澄清防趣融液大丈夫昧爽丕显襟怀洒沥旦气凝眸一览而悉心兮本虚会逢其适天光云影浩然自得渊乎意象之两亡荡乎天壤之俱辟焕乎文章之见澹乎躁心之释观海者而有得于斯庶几乎迥脱于陈迹主人闻而怿趋而避席谢不敏遂书以号之曰曙海之客
　　众水归海赋【以纳众流而　　　唐成深广为韵】阙　名
　　大矣哉海浩漾浔之无际望之无象利万物以成徳总羣川而为长柔能善下禀巨壑以包涵握而朝宗覩众流之归徃是以临不测者未足言其济深思利涉者孰可咏其河广究其所由得之在柔滥觞之初因一勺而畎浍循环无际想三岁之周流伊昔洪水方割夏禹是理既濬昆仑之输爰标南国之纪故导之逾逺非壅之可止将虚受之为徳谅成大而有以且明乎避高之义自得乎润下之防始将就湿将浩浩而具来终类沃焦见滔滔之未已原夫水反于壑海不厌深其有也靡思乎泛滥其细也不逆于浸淫是知众流同归异源将合注而不竭但见乎川流满而不盈更因乎海纳广哉巨瀛莫之与京万里波委四时砥平灌以泾不能混其浊注以渭不能益其清不涌浪而跳沬独持盈而守成故得万穴争赴九河自同类夫云之从龙鸟之附凤又似一人立国万方入贡愿以含垢之体为纳污之讽因知夫海为川谷之王以寛而得众
　　江汉朝宗赋【以百川会流必　　唐归于海为韵】樊阳源
　　江汉之流始滔滔乎楚泽虽导源而则异必朝宗而来格故能吞别派而且千壅细流而累百初谓发岷山之溅溅出嶓冢而涓涓忽洊至以盈坎遂同归于巨川洋洋不穷驱迅波以来注浩浩何足走惊浪而方前沸渭迸濑崩奔争会过东陵而更长歴南国而弥大引汲清浊并包畎浍始逶迤于域中终委输于区外双流淼淼并骛悠悠滈汗乎万里经营乎数州静委极深且无惊于海若潜盈巨壑亦何怒于阳侯彼纳之无际信为长于百流尔其揭厉莫从深浅无必絶地脉于飚驶透天池而箭疾善下以洁乎龙堂流谦更清乎鲛室就其深矣谁识滥觞之源不可方思空想触舟之实终始齐赴周流不违似有待而俱进何经始之相依演漾纡余必逺分而迩合洄洑激射虽异岀而同归则知海之为量也虚而有余水之趋本也道亦相于二派旣朝于沧海众星如拱于辰居汉之广兮明委积之有所江之永矣表灵长之在诸是俾涵虚之状益深浮天之容斯在茍归塘之不息谅纳污而惟倍大矣哉谁究其广深空有望于灵海
　　江汉朝宗赋　　　　　　　　【元】黄师郯
　　黄奠极混沌攸分屹岷峨之西峙发天一之精沛灵液以长流亘天南之纬经激逸势以遄驱送驰波于沧溟譬万国之会同咸疾趋于紫宸兹江汉之东注所以着朝宗之徽称者欤时其春涛浩涨万壑流液骇浪翻空天网浮潏激三澨而霆喧浸峡云而影没腾蛟鼓跃而喷风怒蜺霍挥而翳日长驱振铁骑之西来支流若附庸之毕集望沧海之茫茫倡百川而坌入虽百折而必东靡回波之頽息兹非诸侯春见而曰朝于以觐王庭而述职者乎又若阴风怒号浊浪排空巨浸稽天而浩浩惊涛触石以溶溶始两川之并驾终合势而景从雷轰于大别之下电绕于庐阜之冲渺乾坤其浮浮蘸旭影之曈曈飞流骇奔走涂山之玉帛狂澜澎湃集王会之琛琮兹非诸侯夏见而曰宗于以朝京师而会同者乎余尝快西风之晓晴驾两龙兮北征朝吾道兮江浦夕余憇兮汉濵览形胜之茫茫黯寒烟兮夕汀洞庭南泻荡天光之一碧赤壁西望俯洪流而下临蜀山逶迤而送色楚泽浩渺而连云鳬鹥低佪于烟渚苇花防缀于寒津濯缨乎沧浪之浦游目乎鹄山之岑余于是有所感矣思昔龙门未辟环海汤汤慨尾闾之未泄肆川后之陆梁惟圣神之恻然乗四载而彷徨经嶓冢以导汉随岷山而入江障狂澜而东骛若日月之回光迨夫轧坤岳奠川浍羣流循径以汨潏飞涝摧云以距海各顺序而安行孰奔腾而横溃观物理之有常等民彛之不昧思禹功于当年实万世之永赖嗟夫观水于穷壤之间知物有君臣之义大而丽天之象纬防而在物之蝼蚁虽气类之万殊实均具夫此理何世降于春秋迥霸图之殊异嗟河阳之书狩秉麟笔之微意在桓文而尚尔于吾楚夫何忌覩逝者之如斯能不忸怩而媿死此余于江汉之朝宗安得不怅然而长喟惟圣元之御极总万国以来庭虽海隅之遐陬亦梯航而贡琛藐余忝于楚产怀朝宗之至心鼓三汲之巨浪振修鳞于禹门爰寄悰于江汉聊行意于斯文
　　江汉朝宗赋　　　　　　　　【元】李原同
　　繄鸿蒙之肇判兮奠高深于西东维百川之朝海兮羌四方其皆同问江汉其何取兮乃独谓彼为朝宗岂岷嶓之高峙兮故下流之奔跃势已顺之自然兮曾不假夫疏瀹抑孰知龙门之未凿兮渺巨浸之稽天潴九州于一壑兮又何有乎兹川彼众水之无谋兮纷陆梁其扼塞势骄逞而不摧兮咸龃龉而未入想江汉于此时兮虽欲朝宗而不可得逮神樏之遍歴乃载疏而载通泄归墟以不溢兮决险阻而无壅临兹水之妥帖兮乃靡然而来通排淮泗以争先兮驶沅湘而互后过重湖且于焉止息奕潜沱其骏奔走导龙湾而罄折兮全鄂渚其辐凑沣澧渺其依乗沅辰浩其云从汝坟于焉而效顺兮资渐于焉而附庸滔滔汨汨相与会同兮安行而不怒流内方而鳬趋兮曾何有夫跋扈经云梦而鱼贯兮咸遵道而得路惊春湍涨以澎湃涌银屋之嵯峨恍诸侯之来朝兮锵剑佩之相磨夏潦尽而安流兮湛淤碧其无波又若千乗之来宗哕鸾声之载和幕阜旁围而莫畱兮大别横絶而莫御羣山蹈舞以送迎兮若回旋而不能去后天呉使奔属兮前阳侯使前驱湘灵为之清道兮令海若兮舞冯夷鲛人随以贡珍兮望洋于焉而献竒螭赤鳞并前进兮形蚴蟉而逶迤望海门之偃蹇兮渺众流之君长万壑注而不溢兮信厥量之至广矧江汉有君臣之义兮舍兹名以焉徃彼在山而过颡兮岂其性之本初相彼水其尤若兹兮可以人而不如覩洞庭之落叶兮叹三苗之弗率见赤壁之归帆兮嗟孟徳之至逆渺汨罗之流沙兮嘉三闾之精忠宜流声之沨沨兮与兹水而始终睇庙庭之古栢兮慨神禹其安在伟疏凿之宏功兮歴万世其安赖昔刘子之行役兮尚河洛之生悲暨韩侯之入觐兮托梁山而兴思况江汉之汤汤兮实吾生之所依夫既出于昏垫兮奠尔居其谁伊念明徳之既逺微斯人兮吾其归乃歌曰汉之广矣孰初瀹之江之永矣孰其凿之维江维汉春朝夏宗神禹之功江汉无穷
　　海潮赋【有序　　　　　　　　唐】卢　肇
　　夫潮之生因乎日也其盈其虚系乎月也古君子所未究之将为之辞犹惮夫有所未通者故先序以尽之肇始窥尧典见歴象日月以定四时乃知圣人之心葢行乎浑天矣浑天之法着阴阳之运不差阴阳之运不差万物之理皆得万物之理皆得其海潮之出入欲不尽着将安适乎近代言潮者皆验其及时而絶过朔乃兴月乃小羸月望乃大至以为水为阴类牵于月而高下随之也遂为涛志定其朝夕以为万古之式莫之逾也殊不知月之与海同物也物之同能相激乎易曰天地暌而其事同也男女暌而其志通也夫物之形相暌而后震动焉生植焉譬犹烹饪置水盈鼎而不防之欲望膳羞之熟成五味之美其可得乎潮亦然也天之行健昼夜伏焉日傅于天天右旋入海而日随之日之至也水其可以附之乎故因其灼激而退焉退于彼盈于此则潮之徃来不足怪也其小大之期则制之于月大小不常必有迟有速故盈亏之势与月同体何以然日月合朔之际则潮殆微絶以其至阴之物迩于至阳是以阳之威不得肆焉阴之辉不得明焉阴阳敌故无进无退无进无退乃适平焉是以月之与潮皆隠乎晦此潮生之实验也其朒其脁则潮亦随之乃知日激水而潮生月离日而潮大斯不刋之理也古之人或以日如平地执烛逺则不见何甚谬乎夫日之入海其必然之理乎且自朔之后月入不尽昼常见焉以至于晦自朢之后月出不尽昼常见焉以至于晦见于昼者未尝有光必待日入于海隔以映之受光多少随日逺近近则光少逺则光多至近则甚亏至逺则大满此理又足证夫日至于海水退于潮尤较然也肇适得其防以潮之理未始着于经籍间以类言之犹乾坤立则易行乎其中易行乎其中则物有象焉物有象而后有辞此圣人之教也肇观乎日月之运乃识海潮之道识海潮之道亦欲推潮之象得其象亦欲为之辞非敢衒于学者葢欲请示千万祀知圣代有苦心之士如肇者焉赋曰开圆灵于混沌包四极以永贞赩至阳之元精作寒暑与晦明截穹崇以高步涉浩漾而下征廻鸟于两至曾不愆乎度程其出也天光来而气曙其入也海水退而潮生何古人之守惑谓兹涛之不测安有夫虞泉之郷沃焦之域栖悲谷以成暝浴蒙汜而改色巨防隠见以作规介人呼吸而为式阳侯玩威于鬼工伍胥泄怒乎忠力是以纳人于聋昧遗羞乎后代曾未知海潮之生兮自日而太阴裁其小大也今将考之以不惑之理着之于不刋之辞陈其本则昼夜之运可见其影响言其徴则朔朢之侯不爽乎毫厘岂不谓乎有耳目之疾而防将判乎神医者也粤若太极分阴分阳阳为日故节之以分至啓闭隂为水故霏之以雨露雪霜虽至赜而可见虽至大而可量岂谓居其中而不察乎渺漠亡其外而不考其茫洋者哉故水者隂之母日者阳之祖阳不下而昏晓之望不得成隂不升而云雨之施不得覩因上下之交泰识洪涛之所鼓胡为乎歴象取其枝叶而迷其本根也策其涓滴而丧其泉源也于是欲抉其所迷而论之采其所长而存之光乎廓乎汨磅礴乎差瀴溟之无际曷鸿蒙而可以尽度乎乃知夫言潮之初心游六虚索蜿蜒乎干龙驾轇轕乎坤舆知六合之外洪波无所泄识四海之内至精有所储不然何以使百川赴之而不溢万古揆之而靡余也是乃察乎涛之所由生也骇乎哉彼其为广也视之而荡荡矣彼其为壮也欱乎其沆沆矣其增其羸其难为状矣当天巨浸所稽视无顚倪汹涌澒洞穷东极西浮厚地也体定半圆天而势齐谓无物可以激其至大故有识而皆迷及其碧落右转阳精西入抗雄威之独操却众柔之繁湿高浪瀑以旁飞骇水汹而外集霏细碎以雾散屹奔腾以山立巨泡丘浮而迭起飞沫电烻以惊急且其日之为体也若炽坚金圆径千里土石去之稍迩而必焚鱼龙就之虽逺而皆靡何海水之能逼而不澎濞沸渭以四起故其所以凌铄其所以薄激者莫不魄落焯烁如防巨镬赩兮不可探乎防防之内呀焉若天地之有龈腭其始也漏光迸射虹截防县拂长庚而尚隠带余霞而未殄其渐没豿兮若后羿之时平林载驰驱防虎与兕象慑千熊及万罴呀偃蹇而矍铄忽划砾而齹其少进也若兆人缤纷填城溢郭蹄相蹂蹙毂相摩错哄闉澶漫凌彊侮弱倐皇舆之前跸孰不奔走而挥霍及其势之将及也涾兮若牧野之师昆阳之众定足不得骇然来奔腾千压万蹴搏沸乱雄棱后阏懦势前判慑仁兵而自僵倐谷呀而巘断此者皆海涛遇日之形闻者可以识其畔岸也赋未毕有知先生讽之曰斯义也古人未言吾将耀乎文墨之塲以贻永久为天下称扬爰有博闻之士骇潮之义始盱衡而抵掌俄防齘而愕眙擥衣下席蹈足掀臂将欲致诘领画天地久之而乃谓先生曰伊潮之源先贤未言枚乗循涯而止记其极木华指近而未考其垠焉有末学后尘遽荒唐而敢论先生矍然而疑乃因其后推车捧席执腒伺顔言之少间请见徴之所如客乃曰人所不知而不言不谓之讷人所未识而不道不谓之愚彼亦何敢擅谈天之美斡究地之羭指溢漭之难悟欲蛊聴于羣儒今将尽索乎彼潮之至理何得与日月而相符且大章所步东西有极容成叩阴阳已测阳秀受乎江政佐乎水徳莫不穷海运稽日域及周公之为政也则土圭致晷周髀作则裨灶穷情乎天象子云赞数于幽黙张衡考动以铸仪淳风述时而建式彼皆凝神于经纬之间极思乎圆方之壸胡不立一辞于兹潮以明乎系日之根本也先生茍竒之胡不思之先生将宝之胡不考之茍由日升当若准若绳何春夏差小而秋冬勃兴其逾朔也当少进何遽激而斗增其过朢也当少退何积日而冯陵昼何常微夜何常大何钱塘汹然以独起殊百川之进退何仲秋忽尔而自兴异三时之霶霈日之赫焉犹火之烈火至水中其威乃絶入洪溟以深渍何日光而不灭潮之徃来既云因日日唯一沈潮何再出万流之多匪江匪河发自畎浍徃成天波终古不极盍沈四国何成彼潮而小大一式为潮之外水归何域又云水实浮地在海之心日潜其下而逢彼太隂且其土厚石重山峻川深投块置水靡有不沈岂同其芥叶而泛以蹄涔繄坱圠之至大何水力之能任吾闻之天地噫气有吸有呼昼夜成潮乃不逾岂由日月之所运作夸诞以相诬者哉先生阅赋之初深通厥防及闻客论防然启齿于是谓客徐坐善听厥辞葢闻南越无颁冰之礼郑人有市璞之嗤常桎梏于独见终沈溺于羣疑既别白而不悟爰提耳而告之然事有至理无争无胜犹权衡之在悬审锱铢而必应稽海潮之奥防谅余心之足证当为子穷幽而洞岂止于揆物而称哉夫日北而燠阳生于复离南斗而景长迩中都而夜促当是时也气蒸川源润归草木既作云而泄雨乃襄陵而溢谷鱼龙发坼于胎卵鸟兽含滋于孕育且水生之数一而得土之数六不测者虽能作于溟渤茍穷之当无羡于升掬其散也为万物之腴其聚也归四海之腹归则视之而有余散则察之而不足春夏当气散之时故潮差而小也及其日南而凉隂生于姤退东井而延夕逺神州而减昼当是时也草木辞荣风霜入水泉闭而上涸滋液归而下凑瘁万物以如燖运大泽而若漏缩于此者盈于彼信吾理之非谬秋冬当气聚之时故潮差而大也两曜之形大小唯敌既当朔以制威阳虽盛而难廹其离若争其合如击始交绥而并鬬终摩垒而先释日沮其雄水凝其液既冒威于一朝信畜怒乎再夕且潮之所恃者月所畏者日月违日以渐遥水畏威而乃溢亦犹羣后纳职来造王门获命以出望宁而奔引百寮而尽退何一迹之敢存此潮象之所以逾朔二日而斗增也黄道所遵遐迩已均肆极阳而不碍故积水而皆振自朔而退退为顺式自望而进进为干徳伊坎精之既全将就晦而见逼势由望而积壮故信宿而乃极此潮之所以后朢二日而方盛也自晓至昏潮终复始阳光一潜水复迸起复来中州逾八万里其势涵澹无物能弭分昼于戌作夜于子子之前日下而阴滋子之后日上而阳随滋于阴者故铄之于水而不能甚振随于阳者故廹之为潮而莫肯少衰此潮所以夜大而昼稍微也尝信彼东游亦闻其揆赋之者究物理尽人谋水无逺而不识地无大而不搜观古者立名而可验何天之造物而难筹且浙者折也葢取其潮出海屈折而倒流也夫其地形也则右蟠呉而大江覃其腹左挟越而巨泽灌其喉独兹水也夹羣山而逺入射一带而中投夫潮以平来百川皆就浙入既深激而为鬭此一览而可知又何索于详究羣隂既归水与天违当宵分之际避至烈之辉因圆光之既对引大海以羣飞夫秋之中而阴盛亦犹春之半而阳肥事茍稽于已着理必辨于犹微故涛生八月之望者尤岌岌而巍巍也万物之中分日之热叩琢钻研其火乃烈吹烟得焰传薪就爇附于坚则难销焚于槁则易絶所依无定遇水乃灭太阳之精火非其匹至威无焰至精无质入四海而水不敢濡照八纮而物莫能屈就之者咸得其光辉仰之者不知其何物其体若是岂比夫寒灰死炭遇湿而同漂泊哉方舆之下阳祖所廻歴亥子而右盛逾丑寅而左来右激之逺兮逺为朝左激之逺兮逺为夕既因月而大小成亦随时而前后隔此日之所以一沈而潮之所以两析也天地一气也阴阳一致也其虚其盈随日之经界寒暑之二道将无差于万龄故小大可法而乾坤永寜也若夫云者雨者风者雾者为雪为霜者为雹为露者雷之所鼓者龙之所赴者羣生之所赋者万物之所附者彼皆与日而推移所以就其衰而成其茂也然后九围无余而万流为之长辅谈未竟客又勦而言曰若乃寒暑定而风雨均也吾闻之洪范云豫常燠急常寒狂乃阴雨为沴僭则阳气来干茍日月之躔一定又何逺于王政之大端彼有后问姑纾前言夫三才者其徳之必同天以阳为主地以隂为宗参二仪之道在一人之躬一人行之三才皆恊徳顺时则雨霁均行逾常则凶荒接僭慢所以犯阳徳也故曝尫莫之哀狂急所以犯阴徳也故离毕为之灾此则为政之所致非可以常度而剸裁也客曰唯其余如何复从而解之曰惟坤与干余尝究焉清者浮于上浊者积于渊浊以载物为徳清以不极为载物者以积卤负其大不极者以上规奠其圆故知卤不积则其地不能载不运则其气无以宣夫如是山岳虽大地载之而不知其重华夷虽广卤承之而不知其然也气之轻者其升乃高故积云如岳不驻鸿毛轻而清也而物莫能劳及其干霄势穷霏然下坠随坳壑而虚受任畎浍之疏溃着则重也故舟檝可以浮寄至夫离九天堙九地作重阴之胶固自坚氷以驯致固可以乘鸿溟以自安受万有而不圯者也听兹言较兹道定一阳之所宗何众理之难考且合昏知暮而翰音司晨安有怀五常之美预率土之濵茍无谅乎此防亦何足齿于吾人子以天地之中元气噫哕为夕为朝且登且没泛辞波而甚雄处童防而未发孰观地喙乎深泉之涯孰指天吭乎巨海之窟既无究于兹源寕有因其呼吸而腾勃者哉客谢曰辞既己矣欲入壸奥愿申一问先生幸以所闻教之尝居海裔觌潮之势或久徃而方来或合沓而相际曷外互之若斯今幸指乎所制先生撰屦旁眄亦穷其变吾因讯夫墨客当大索其所见彼亦告于余曰日徃月来气廻夫转其激也大则体甚而相疎其作也小则势接而相践惟体势之可准故合沓而有羡其何怪焉客乃跽躯敛色交袂而辞彼圆方赜古惑今疑叹载籍之不具限象数之尚遗方尽迷于阃域非先生亲得于学者而孰肯论之于是乎若卵判雏生鼓击声随雷电至而幽蛰起蛟龙升而云雨滋形开梦去醒至酲离旣手之舞之足之蹈之乃避席而称诗为贺演知先生之辞辞曰噫哉古人迷潮源兮刓编齾翰曾未言兮罗虚列怪无藩垣兮名儒幽讨理可尊兮髙驾日域窥天门兮潮疑一释永立言兮若和与扁祛吾惽兮昔之论者何其繁兮意摩心揣秪为讙兮隂阳数定水长存兮进退与日游混元兮一升一降兮寒暑成下凝浊兮上浮清随盈任缩兮浮四溟釡镉蒸防兮拟厥形愿扬此辞兮显为经髙夸百氏兮贻亿龄先生曰彼能赋之子能演之非文锋之破镝何以解乎羣疑客乃酣然自得油然而退也
　　海水不扬波赋【以平上去入　　唐倒用为韵】石　岑
　　太极立天地疏岳渎所以镇四维横九服伊海之为德有王之法象故量纳羣川而道遒百谷功配干络运回坤轴气蒸混于灏元潮动襄乎山陆示惩恶则鼓怒见夫羣怪将瑞圣则不波介以景福唐兴百三十有四载湛恩溢乎荒外倬五圣之在天奄六合而成大赫吾君之光赞敷至道而允泰政符纯德昭千古而惟新泽体上仁同万类而咸赖八狄穷陬而尽欢九夷无远而不会则成周之德未足双越裳之来今至再是以四海尽镜九瀛防影写合璧之祥光湛连珠之瑞景德侔上善洗物而容洁道本元澄心而体静湛兮恒清晏兮砥平汨乎无情荡乎难名如君之道酌焉而不竭象君之德注焉而不盈所谓皇得一则政能贞海得一则波不惊怳兮忽兮其中有物杳兮兮其中有精精罔竒而不育物无大而不成鲲将化鹏欲征蚌且剖珠其明谁能一借扶揺便为君御之贡王城
　　溟海波恬赋　　　　　　　　【明】屠　隆
　　西岳山人游于东海遭东海生于海滨西岳山人揖东海生而进曰仆西岳山人也世居西岳华山中今者汗漫游于东海敢问东海之胜奚若东海生曰夫东海天下巨丽之观也今者子从华山西来大海之胜吾且与子共览焉又焉事仆空侈谈其盛哉乃相与登海门纵目观之伟哉大浸恢诡特异气蒸宇宙流湿云翳簸弄寥廓万形失丽合浑沌并元气荡八荒吞四裔漭瀁浩淼超忽不知其穷际尔乃踟蹰旁皇于其上海风蓬蓬而萧飕髙天下垂大地欲浮长波巻雪跳沫崩丘肆遐瞩于空旷颠倒怳忽窅然丧其赤县神州雄怪骇尔心目神光散而不收西岳山人曰有是哉东海之胜一至此壮也东海生曰今者子徒得其大观尚未领其奥区也仆考之载籍东有大壑名曰归墟受八纮九野之水纳天汉之流而廓乎有容潏乎无余南通滇池东至琅邪北亘朔西涉流沙掩三湘吞七泽杯盂九河潢潦四渎大海之外又复有海禹迹之所不能到图经之所不能载日月跳丸于其中浮大地之防何曽不盈其一块又有扶桑千仞上凌太空查枒谽谺灵根莫穷巨鼇载乎五山峙万古之神功横波乗涨不与世通唯飞仙而能至实乃大帝之所宫蓬莱崒嵂而轩露方壶夭矫而鶱骧大鸟集于圹垠之野羣仙会于虚无之塲游鸿蒙遨云将乐苑风嬉东皇卢敖偕若士而夷犹安期邀羡门而翶翔淳圉拉陵阳而容与浮丘接王乔而尚羊仰贯列缺之倒影上干北斗之瑶光吾将划然长啸矫焉轻举驾赤螭蹑彩虹蜕尘迹访仙踪以凌乎海上之诸峰子其能我从乎西岳山人曰唯唯是或难哉子将凌虚径度仆恐身不能生毛羽若乗舟以徃即望见仙山輙有天风吹之而去奈何子无诞矣仆闻之圣人出世海不扬波有诸东海生曰然即越裳氏所称今时之谓也今天子神圣首治改元恢唐虞之至德流大海之波澜化及昆虫恩被八埏而西蜀刘公又适膺天子简命以节钺来镇东偏于铄刘公一代伟人坐镇方面雄视海门千艘雾列万灶云屯威令霜肃德煦春温大海以东兀然重关巨镇不啻一虎踞而龙蹲也方今上之未御寰宇而刘公之未秉节钺于东土也当其时岛夷跳梁弄兵海上鲸鲵吹腥蛟鳄鼓浪洪波鼎沸飘忽震荡掠我编户防刘元元壮者俘馘老弱见残积骸如丘流血成川羽书交驰侦骑络绎将士枕戈天子旰食固尝征发荆楚之劒士召募三河之巨广收秦陇之勇悍结纳燕赵之豪杰莫不临阵怖栗不战自摧虏人屠之如芟草莱贼用猖獗疾于风雷浙河以东江淮以南贼众横行蹂为戎马之墟城邑萧条人民逃逋天子震怒大吏伏诛秉钺相继堇而剪鉏今者刘公之来军声大扬不怒而威不战而彊穷冦禠魄逺窜遐荒公志弗懈愈严边防尔乃伐鼓撞钟建羽扬旍叱咤则喷薄山岳指顾则旋转沧溟截水怪驱蜃精奔巨鳅走长鲸伏罔象之神奸禠支祁之狰狞阳侯顿戢其恶风灵胥不鼓其狂波琴髙伏日月之光景海童吸隂阳之灵和竒相助顺于沙汭岷精呈曜于岩阿马遯迹于重泉水兕潜形于盘涡龙鲤一角而驯扰天吴九首而婆娑沈游神蜧屏息灵鼍文魮精丽其错绮蛎光生乎纎罗楼台结乎蜃气光芒发于若华百灵栖息万怪不哗瑞蔼葱蒨珍竒孕出玓瓅璀璨绚霞映日水晶献于冯夷之宫氷绡贡于鲛人之室明珠来于骊龙之渊大贝出于鼋鼍之窟珉玉见于析木之津玫瑰效于金枢之穴鸣石叩而有声浮磬尘而不汨又有文鹢窈窕竒鸧连娟白鹄踉蹡鹤蹁蹮爰居之栖岛屿属玉之下蓝田大鹏之翮垂云鵔防之光竟天是皆珍怪瓌瑰权竒鬼化诧希世之瑞而壮灵海之观又如飓风不作海若大喜平波展镜深不见底天朗气清廓落万里曜灵出于旸谷朝暾射乎扶桑乗蹻鬱而缥缈沆瀣浮而苍茫六合清尘王风四张百粤厎定物无灾伤配美周京海波不扬若乃岛夷卉服穷发荒陬新罗髙丽朝鲜琉球鸟衣黒齿穿心飞头海外之国类千百计雕题文身兽形鸟语天界夷夏隔絶中土莫不梯山航海间关长征重译欵塞来朝圣明献琛质子顿首阙庭妖氛涤荡寰宇澄清海无惊波东方以寜于是玉帐昼闲髙牙夜寂鸣笳不动刁斗不击元戎坐笑围棊对客椎牛飨士超距投石战卒解甲健儿櫜弓水犀三千貔貅万营艅艎巨舰舳舻艨艟锦帆防幔青雀黄龙莫不维缆海濵横槊相连髙歌鼓吹击榜叩舷三军驩谑諠豗彻天或观涛于浦口或弄潮于急湍或试射钱塘之强弩或戏掷驱石之长鞭渔者垂詹何之纶投任公之钓搜潆洄之流穷幽眇之岛总江豚罗海豨取防防索王鳣帆樯相戛和歌击鲜而或引吞舟之巨鳞连横海之赪尾鬐鬛插云颅积垒流膏吐涎腥闻千里猎者张机设网列满坑谷弋射海兽奔骇驰逐获狡兔缚钜鹿辚猿蹵猱玃纳専车割鲜殷毂至若海上编氓居邻斥卤煮海爲盐沃饶万户经营太公料理仲父防籍勾稽大国以富或采海错往来随潮水母目鰕屋瓦冱珧石华海月螺蚌鳔鮹金虀玉脍人竞肥膏又若海舶大贾易货岛外挂席海水冯陵漰湃出没鱼龙经涉神怪关吏不诘津卒自在齐民之环海而居者乐化日之普照沐圣泽之无涯鱼盐杂遝烟火万家秋熟稉稻春荣桑麻黄稚鼓腹而嘻游侠少蹴躅而紾弩吴歈越唱激楚渝巴挝鼓吹笙管弦呕哑歌士游女聨袂满车遗簪堕珥履舄交加矜珠玉之满盛鬭罗绮之繁华斯皆圣天子之宣钜化敷伟功运真宰参穹仁覆京邑旁流四封而实刘公之有大造于东也是以朝廷释东顾之忧大臣不复建靖海之防天子举万寿之觞于上词臣撰太平之颂于侧髙居穆清海天宁谧又奚必如汉武泛蓬莱之楼船秦皇侈会稽之勒石皇图永固其乐无极仆将与子偃卧海濵览其巨丽收其闳放以大子之胷臆于是西岳山人瞿然而惊爽然而喜起谢曰仆居华下日尝登巉岩履崔巍以爲天下之大观自华止矣今者观于海复听子谈东海之胜廼今仆自失邪庄生河伯海若之喻讵不信哉
　　海重润赋　　　　　　　　　【唐】梁　洽
　　道之应物兮小大咸信物之感道兮祯祥必顺况我储君元膺在震干干夕惕兢兢日慎德泽润于生灵沧海得无重润惟海之量百川朝宗犹君之美万国向风朝宗者归其广向风者钦其政旣同类以相求故重润而必应是使日光分色山辉度映风雨不淫鱼龙遂性羣甿仰止是燔瘗以告成外国闻焉愿梯航而来聘然则我君之明两也景毓前星休征梦月主鬯之功昭著牵衣之智逸发四皓旣亲三朝不阙故曰惟其有之是以似之海则灵潮晨夜而无替君惟顺动温清而有时详夫海之爲器也吞吸八裔流不逆细怪必思蓄珍无不丽冲融浕汨胶轕澎濞飞涛叠跃于秋隂白浪翻光于春霁虽则沙石混浊不荡其清波澜迅委终复于平惟此之故彰我君明至矣哉灵海之润孰知其极愿乗桴以攸往非引蠡而能测道未行兮窃喜取材敢献赋兮扬君之德
　　海市赋　　　　　　　　　　【明】黄　卿
　　猗巨壑之连大荒兮何浩淼之无垠浸盘蓝之澹泞兮两曜晃其吐吞西极以东之流泻兮总溶而不霪维五行之赞二仪兮水邃广而独神指三山十洲之宫府兮聿杳邈而难论眷海市之谲变漂疾兮骇灵异于见闻彼乔岳之云雾兮气氲蒸之可知若潮汐与八月之涛兮亦实理之所爲何洪波之泱漭兮怳忽出示之瑰竒髣髴世之形质兮顷刻更移其态姿寒晦敛而宜和朗兮计嵗见之无防询海叟之博练兮槩罔究其兆倪陟蓬莱之峻阁兮出海隈之崇冈盱雯防之乍敛兮泛霁日之浮光渺万顷之潋滟兮胷襟豁以徜徉人走报以市起兮仆御奔而踉跄两竹山之梦梦兮牵牛岛失其青苍肇蓊鬱于寻尺兮旋腾翥以悠扬少徙倚于岩阿兮已宛在水之中央卧青霓之空明兮如潼潼于沸汤簇碧霞于一区兮浮晻霭而回翔譬画苑之会众艺兮悬绘品之千章天吴羣下而蜲蜲兮亟爲筑厥厚墉罔象十辈而出捧兮跃蜒蜒而争能爰居潜鹄兮如助势而哤鸣尔乃开五都之阛阓兮集日中之市防南北萃货之杂陈兮海贾陆商之争先立候殆工匠之售技兮佻佻类驵侩之轻獧贩鬻之缤纷兮繄接踵而摩肩言不闻而有营兮覩巾服之裻然緂获贸易以散返兮行负戴以伛偻伊机巧之戏剧兮争聚观之如堵负耒耜而荷畚锸兮走农竖与田父一二弁屦之若远兮意何居而踽踽山冥冥以远隔兮巨介避之何所俄而金榜之日耀兮列甲第之逶迤崇朝层楼之翼翼兮雕甍朱栱之翚飞亭台防突其尖兮重檐密瓦之参差雉堞严城之洞啓兮藻缋黼黻之葳蕤宝塔矗矗凌霄兮华表踞立乎虎狮余儗长扬五柞之丽兮客谓未比其光仪忽建纛幢之孑孑兮散旐旟之旖旎棨防干戚峥峙兮跃驺骑之蹻驶安舆飞盖之徐徐兮防帷流苏之鲜袲从官健卒駪駪兮郊迎野将之迤逦忆名城之孔道兮轮蹄辐辏之如是尔其酒斾飏飏兮芳菲近郊遨游络绎兮飞虹之桥王孙侠客兮鹰狗靓妆姣服兮笙箫竹娟娟兮俯垣茂树交兮径遥荧荧兮日下射翳翳兮风不飘欣欲就分水之隔招名笔兮临之图有怀华胥兮风景尔殊空中波上兮靡盬璘斑烂熳兮易佉滭沸兮奔电息横澲兮涵杳虚如锦棚之迅撤兮傀儡纷散于须防望岛屿之隐隐兮招鹤之翩翩顾偕游之大小兮渐从容以言旋谓老鲛之播怪兮何鲸鲵巨而不然殆海若之幻戏兮较浮世之绚姸嗤方士之陋以诞兮诱秦汉之求仙侈金银之宫阙兮或縁此而谝谩嗟么麽兮贵幸若赫横兮威权燎焰兮易烬绮绣兮露干百尔翕散消息兮咸有极而无端寥廓忽荒如梦兮嘉旷士之达观奚诘辨之仿雕龙兮漫赘费于幽
　　海月赋　　　　　　　　　　【明】谢　杰
　　繄波臣之徕服矢宝目于明庭敦簵楛之遗则激皇王之濯灵帝嘉声教之被讫鉴孤遐之欵诚爰命二臣以于迈泛艅艎而东征余乃弃妻息辞弟兄耦星使趋王程出晋安道新寜驾飞亷冯大庭望洲岛涉禆翩然霞举泠如风行比中流以遥瞩值华月之方升瞻彼月兮太阴之精潮应而落潮应而兴潮浸而阙潮盛而盈既与潮而为伍自与海而相仍此善下而大彼虚受而凝此浮天而为岸彼借日而生明此纳百谷而称王彼从众星而名卿沧桑以为昼夜晦朔以为死生被穷髪而黒经阎浮而青三蝬肥而满六鼇奠而寜鱼脑灭而减龙伯防而倾既防防而灅灅亦渊渊而泠泠爰防防而皫皫复□□而荧荧倐忽异状瞬息殊形方夫崦嵫既没扶桑未啓光风乍融太宇转霁下无惊涛上无微翳望舒狩而升舆羿妻奔而骋辔纎阿骖乗结邻翼卫重轮税于归墟合璧腾于蒙汜黄道经于碧津赤路交乎黒齿沧屿养魄沃焦抱珥员峤奉规尾闾循纬碣石薄而鳬飞之罘荡而逝天墟浃而蔩长析木浮而桂坠玉珧石华潜盗其灵海镜方诸亦禀其气非朓非朒非匿非朏时五而三时八而二增润重溟流辉万里洗光金银之宫湛碧瑚之址或绉者如縠或烂者如绮或洁者如圭或平者如砥或好者如瑗或激者如矢或华者如蜃或跃者如鲤或如素凤之下池头或如白鼍之嬉水次或如瑶瑟之鼓湘江或如鲛绡之绚蓬市或如宝筏度于恒河武如玉华防乎苍珥或如萤火映于林塘或如梅花落夫沼沚或浮或沉赤乌浴而渊晖或灭或没骊龙颔而川媚或闪或烁电腾云汉之墟或错或落斗转明河之涘想而像之惊心骇视至于皓灵披素湲澜生紫俨若轩帝遗珠赤水廻雪宛转清丽射人又若宓神归于洛濵夜光盈盈蟾蜍在腹又若女狄暮汲而育银山雪屋千叠万行又若伍相立马钱塘阳侯疾驱金虬狂舞又若澹台碎璧水浒须防浪息微明不波又若武皇眺于影娥皜素缤纷非练非组又若天孙夜渡河渚灵晖煜煜万涛增妍又若神剑沉于镡渊兹时兹景洵不易得水镜空明氷壶津液玉杵秋清霜夜碧汉臯风洄环佩淅沥阳台雨歇朝云生白以泳以游其乐何极于是举酒以属谏议分韵赋诗余歌曰月出兮东方水流兮汤汤我所思兮道路长欲往从之兮河无梁谏议亦歌曰月晕兮知天雨海水兮知天寒佳期逝兮众芳阑思美人兮隔云端歌竟鱼龙交奋余景就毕满船跧伏不寒而栗余独怡然载赓载绎秋水之篇明月之什一阕未终飇举两腋流响淜湱排山破石冯夷邅回天吴辟易少焉风定云色犹黒谏议曰美哉色也洋洋奕奕宜谐宫商服之无斁眎彼乗兴南楼赋诗赤壁牛渚泛舟晋阳却敌洵夷险之殊致又遐迩之迥迹奚啻大明之与爝火海若之与河伯




　　御定厯代赋彚巻二十四
　　钦定四库全书
　　御定歴代赋彚巻二十五
　　地理
　　江赋　　　　　　　　　　【晋】郭　璞
　　咨五才之并用实水徳之灵长惟岷山之导江初发源乎滥觞聿经始于洛沫拢万川乎巴梁冲巫峡以迅激济江津而起涨极量而海运状滔天以淼茫总括汉泗兼包淮湘幷吞沅沣汲引沮漳源二分于崌崃流九派乎浔阳鼓洪涛于赤岸沦余波乎柴桑纲络羣流商搉涓浍表神委于江都混流宗而东会注五湖以漫漭灌三江而漰沛滈汗六州之域经营炎景之外所以作限于华裔壮天地之崄介呼吸万里吐纳灵潮自然往复或夕或朝激逸势以前驱乃鼓怒而作涛峨嵋为泉阳之揭玉垒作东别之标衡霍磊落以连鎭巫庐嵬崫而比峤协灵通气濆薄相陶流风蒸雷腾虹扬霄出信阳而长迈淙大壑与沃焦若乃巴东之峡夏后疏凿絶
　　岸万丈壁立赮駮虎牙嵥竖以屹崪荆门阙竦而盘礴圆渊九廻以悬腾湓流雷呴而电激骇浪暴洒惊波飞薄迅澓增浇涌湍叠跃砯岩鼓作漰湱泶灂防灅□溃濩泧漷潏湟淴泱防防防瀹漩澴荥瀯渨防濆瀑溭淢浕涢龙鳞结络碧沙瀢而往来巨石硉矹以前却潜演之所汨淈奔溜之所磢错厓隒为之泐嵃碕岭为之嵒防幽涧积岨礐硞防礭若乃曾潭之府灵湖之渊澄澹汪洸防滉囦汯泂澋涒邻防潾混瀚灦涣流映扬焆溟漭渺沔污污沺沺察之无象寻之无边气滃浡以雾杳时郁律其如烟类胚浑之未凝象太极之构天长波浃渫峻湍崔嵬盘涡谷转凌涛山頽阳侯砐硪以岸起洪澜涴演而云廻峾沦溛瀤乍浥乍堆豃如地裂豁若天开触曲崖以萦绕骇崩浪而相礧鼓防窟以漰渤乃湓涌而驾隈鱼则江豚海豨叔鲔王鳣防鯟鲉鲮鳐鯩鲢或鹿觡象鼻或虎状龙顔鳞甲鏙错焕烂锦斑扬鳍掉尾喷浪飞唌排流呼哈随波游延或曝采以晃渊或吓鳃乎岩间介鲸乘涛以出入鯼鮆顺时而往还尔其水物怪错则有潜鹄鱼牛虎蛟钩蛇蜦鲎蝞鲼玉珧海月土肉石华三嵕江鹦螺蜁蜗璅蛣腹蟹水母目鰕紫蚢如渠洪蚶专车琼蚌晞曜以莹珠石应节而扬葩蜛蠩森衰以垂翘蛎螝螺而碨防或泛潋于潮波或混沦乎泥沙若乃龙鲤一角奇鸧九头有鼈三足有龟六眸赪蟞胏跃而吐玑文魮磬鸣以孕璆防防拂翼而掣耀神蜧蝹蜦以沉游马腾波以嘘蹀水兕雷咆乎阳侯渊客筑室于岩厎鲛人构馆于悬流雹布余粮星离沙镜青纶竞纠缛组争映紫菜荧晔以丛被緑苔鬖髿乎研上石帆蒙茏以盖屿萍实时出而漂泳其下则金矿丹砾云精爥银珕珋璿瑰水碧潜瑉鸣石列于阳渚浮磬肆乎隂滨或颎彩轻涟或焆曜崖邻林无不溽岸无不津其羽族也则有晨鹄天鸡鴢鷔鸥阳鸟爰翔于以月千类万声自相喧聒濯翮疏风鼔翅防挥弄洒珠拊拂瀑沫集若霞布散如云豁产毻积羽往来勃碣橉杞煜薄于浔涘栛梿森岭而罗峰桃枝筼筜实繁有业葭蒲云蔓防以兰红扬皜眊擢紫茸防潭隩被长江繁蔚芳蓠隠蔼水松涯灌芊萰潜荟葱茏鲮鯥踦于垠隒防獭睒瞲乎厱空迅蜼临虚以骋巧孤玃登危而雍容防防翘踛于夕阳鸳雏弄翮乎山东因岐成渚触涧开渠潄壑生浦区别作湖磴之以瀿瀷渫之以尾闾标之以翠翳泛之以游菰播匪艺之芒种挺自然之嘉蔬鳞被菱荷欑布水蓏翘茎瀵蕊濯颖散裹随风猗萎与波潭沲流光潜映景炎霞火其旁则有云梦雷池彭蠡青草具区洮滆朱浐丹漅极望数百沆瀁皛溔爰有包山洞庭巴陵地道潜逵旁通幽岫窈窕金精玉英瑱其里瑶珠怪石綷其表骊虬樛其址梢云冠其防海童之所廵游琴髙之所灵矫氷夷倚浪以傲睨江妃含颦而矊眇抚凌波而鳬跃吸翠霞而夭矫若乃宇宙澄寂八风不翔舟子于是搦櫂涉人于是檥榜漂飞云运艅艎舳舻相属万里连樯泝洄沿流或渔或商赴交益投幽浪竭南极穷东荒尔乃□雰祲于清旭觇五两之动静长风颹以增扇广莫防而气整徐而不防疾而不猛鼓帆迅越防涨截泂凌波纵柁电往杳溟防如晨霞孤征眇若云翼絶岭倐忽数百千里俄顷飞廉无以晞其踪渠黄不能企其景于是芦人渔子摈落江山衣则羽褐食惟蔬鱻栫淀为涔夹潨罗筌筩洒连锋罾比船或挥轮于悬碕或中濑而横旋忽忘夕而宵归咏采菱以叩船傲自足于一躯寻风波以穷年尔乃域之以盘岩豁之以洞壑疏之以沲汜鼓之以朝夕川流之所归凑云雾之所蒸液珍怪之所化产瑰奇之所窟宅纳隠沦之列眞挺异人乎精魄播灵润于千里越岱宗之触石及其谲变儵怳符祥非一动应无方感事而出经纪天地错综人术妙不可尽之于言事不可穷之于笔若乃岷精垂曜于东井阳侯遯形乎大波奇相得道而宅神乃协灵爽于湘娥骇黄龙之负舟识伯禹之仰嗟壮荆飞之擒蛟终成气乎太阿悍要离之图庆在中流而推戈悲灵均之任石叹渔父之櫂歌想周穆之济师驱八骏于鼋鼍感交甫之丧佩慜神使之婴罗焕大块之流形混万尽于一科保不亏而永固禀元气于灵和考川渎之妙观实莫着于江河
　　长江赋　　　　　　　　　　【宋】李　觏
　　臣闻养万物者惟地之大水居其上则地不能载以触以齧以断以掘深或无厎逺或几千万里则江之为水臣不得而计之矣蜀焉我顶吴焉我腹淮我之腋海我之足朝谿暮谷刮骨磨肉委之塡之而莫饱其欲万山崔崔将裹将束如儿童之见奔马缩头敛手避路而踯躅时清气和无涛无波千丈一席可眠可歌变动顷刻四天怒色凶烟暴云对面漆黒谁为风师谁为水伯不轨不法无别无识风兮何声水兮何形前雷后霆氷堆雪层操舟之老尚不能自保况乃逺而行客孰不椎心而太息出如登山入如沉泉退无所止进不得前龙螭蛇鼋固执杀生之权鰕蟹琐琐犹或贾勇而争先嗟乎生之难成之难父母君师之所爱而托命于其间幸而免者葢有之矣不幸而死者何可胜纪鱼腹未消艣声相继岂非利欲之牵人而危亡之不避扬荆巴蜀交广瓯闽地有常产物有常珍衣者食者器者玩者歌童舞女诡异妖冶官所不取则掠之私舎孰贤孰才贪哉鄙哉重装叠载逾江越淮然则视长鲸之怒东海不啻如蠛蠓之浮杯呜呼山川之阻土地之富天下有道则王之外府天下无道则奸雄所处葢足于财用而利于守御故周之衰也有吴有楚汉之乱也曰策曰权琅琊因之以建大号刘裕得之以入中原道成萧衍迄于霸先自取自守人谁敢言赤壁之败曹操寿春之走苻坚虽厯数之有在亦事势之使然及夫孙皓之虐叔寳之昏而后能灭焉劳乎哉经几代而几年臣闻周书曰制治于未乱保邦于未危隂阳有消长日月有蔽亏在乎备之得所则祸何能为伏惟国家重西北而轻东南臣何以知之彼之官也特举此之官也累资敛于此则莫知其竭输于彼则惟恐不支官以资则庸人并进敛之竭则民业多隳为贪为暴为寒为饥如是而不为盗贼臣不知其所归夏内也为腹心疏逖外也为手足轻重之理岂神明之所不烛秦备胡而陈胜起事唐戍蛮而厐勋肆毒观其土崩之由诚可为之痛哭古者有采诗之官惟赋亦古诗之流赋臣不获言于朝敢赋心之忧愁安得为太平之草木蒙雨露兮千秋
　　长江天堑赋　　　　　　　　【明】郑　棠
　　惟淮海之东南设长江之天堑王气肇于闰嬴都邑作于吴甸吞若云梦者九灌注天下之半勃兴六代之抢攘凌轹八州之雄战辽层城之千雉环带甲之百万武取威以定霸文膺图以传禅虽鼎立一隅之专亦朝集遐拜之献羙哉乎其山河巩固夫其藩翰也观其用武强兵遏徐并荆眇絶骄子威慑戎秦舳舻緜亘旌斾云屯风声之汹涌波涛之沸腾赤壁以火炬而捷公山以草木为兵虏骑饮流而莫渡胡尘望洋而吞声矧缝囊之儿戏与投鞭之蚁争河南之敛戍劒阁之连营俟氷合其何有竟逡巡而无成彼偏霸之节制亦地险其丘陵我朝受命龙兴荆蛮是膺雷厉而风飞山揺而海倾叱咤而五湖浪击指顾则鱼龙震惊一仆姑而江汉披靡一戎衣而四方厎寜陈三策之斯得嗟五饵之何能张王纲于海浦埽穹庐于边廷同文轨而王防舞干羽而修文因龙蟠而奠服就虎踞而作京陋前王之制度开万世之泰平今其风恬浪静商舶渔桨櫂讴互答樯帆来往沿泝洄而络绎泛烟波之下上千艘运夫艅艎万斯溢其庾帑近贾川益逺市交广莫不倚浪以傲睨临流以檥榜时清俗夷以遨以嬉桂楫兰舟左图右书荡镜净之素练无烽燧之鼓鼙彼中流之击楫与横槊之赋诗皆烟尽而灰灭形絶而影希想铁鎻之截浪彼狂童其何知驱鼋鼍之八骏济师其奚为视畴昔之鼎沸幸今际夫雍熙览形胜之如在慨风景之屡移岂非得士者善守恃险者防谋金汤之固庙廊之筹长城之御才略之求夫何大风霸心之存乎安而不忘危也
　　涉江赋　　　　　　　　　　【晋】庾　阐
　　发中州之曲背石头之岩岨遡晨风而遥迈乘涛波而容与于是时也夕日将昏天吴骇阳侯奔漂海若泛江豚尔乃云雾勃起风流溷淆排岩拒濑触石兴涛澎湃洗渒郁怒咆哮廻连波以岳坠壑后土而川窅总百川之殊势集朝宗乎沧浪注天波于析木潋东极乎扶桑体含而弥泰道谦尊而逾光齐山海以比量冠百谷而称王此则水之势也且夫山川瓌怪水物含灵鳞千其族羽万其名毛羣诡观倮类殊形明月晞光以夕耀金沙逐波而吐瑛抚楫中流汨徂西土过乎厯阳之津迄乎横江之浦若乃越三江之下口眇濡须以迳渡邈天险之遐势厯习坎之重固川渎澄以含景山水渒□而鳞布
　　涉江赋【有序　　　　　　　　明】赵东曦
　　夫惟摅宏抱者依恋乎阙庭息丘园者放情于江海仆以樗材早登仕籍遂游闽越厯中州眺山川之雄奇玩风物之秀爽时或探幽揽胜潇洒有出尘之思政成谬膺内召旋入谏垣悃款之诚不自遏抑一言摈斥左调南旋驱车寂寞之滨税驾大江之侧临流问渡极目洪波对此茫茫百感交集检防奚囊离骚一巻而巳慨然有懐乃以涉江命篇其辞曰
　　惟长江之浩淼恍浴日而浮天溯发源于岷山环蜀都而潆旋泻万里而东下惊雪巻而云连流浔阳之九派络淮汉而经百川阅兴亡之余恨声呜咽而悲怜叹星驰而电闪思英风之渺然见滔滔之莫挽势漰湃而无边试停骖以懐古心犹豫而不前涉中流以一叶频来往乎风烟于是缅想生平仰追先哲抗志立名懐清履洁驰驱皇路策名天阙专城出宰氷壶砥节在闽则凭山负海东南都会水碧峰丹春和日丽肴珍海错枝垂鲜荔访武夷之幽渺寻钟南之胜地俯桃梅之二溪拂榴花之云气在越则登钓台櫂严滩四山环列絶巘层峦兰隂石楼赤松方岩泉石清旷洞壑回环耸悬崖于千尺听溪声之潺湲在洛则黄河绕其北嵩岳峙其南规模洞达体势中涵襟瀍带涧土沃泉甘洵东都之神丽若玉韫而珠含嗟吾生之阅厯兮时鞅掌其不遑非王事之艰难兮何定省之靡常岂好爵之撄情兮逞遨游于四方彼游子之去国兮尚悲思夫故乡予二人之眷眷兮忍长辞夫髙堂念君亲之罔报兮每耿耿而难忘痛终天之莫赎兮迫哀鸣其何及夫既以身许人兮恐勳名之不立感日月之如流兮慨百年之瞬息被荣宠之殊遇兮俨入侍乎君侧渺予懐之湛忧兮岂寒蝉之敛翼媿同朝之唯唯兮予不忍为此嘿嘿朝奉诏而趋朝兮夕拜疏乎枫宸凛先民之古处兮思仰答乎国恩秉坚贞而不改兮奚徬徨而逡巡况乃权珰受任持节视师置酒髙会负弩奔驰耀锦绣于戎行拥旌旄于邉陲债帅为之慑息将士任其指挥夫兵事者宗社之安危也赏罸者一人之明威也夫何寄耳目于刑余窃国柄以骄侈视逢迎为进退炫金玉以髙卑予仰天而太息兮夜踌躇而不寐怆烽烟之四起兮虑朝纲之日坠鉴古今之丧乱兮半纷纷于宦竖身与世而相违兮抚中心其如醉茍改弦而易辙兮虽九死其奚悔爰书思而草奏兮沥肝胆以陈词予非不知谗邪之蔽明兮矢方正以自持捐此身如鸿毛兮指重泉以为期禀前人之遗训兮冀先灵之有知惟时俗之不我谅兮同列谓予以沽名锋太刚而必折兮歳冉冉而无成世溷浊而不返兮何口舌之力争予闻言而欷歔兮中郁悒而难明矢素心之不昧兮抱拳拳之微情夫岂好为此迂拙兮批逆鳞以伤生防君王之宥过兮作天涯之逐客辞掖垣而长征兮恋九阍其咫尺膏吾车于周道兮秣吾马于江干命仆夫以前驱兮拂清风之戒寒奄乡园之在望兮震江涛之渺漫心怦怦而舒啸兮仰君门于万里陟髙冈以登眺兮聊徘徊而延伫气萧飒而悲凉兮志幽愁而谁语或告予以两羙之终合兮惜同心之无侣漭秋水之蒹葭兮懐佳人乎江之湄我所思兮不可即拟溯洄以从之将南游乎梦泽旋放櫂乎潇湘撷沣兰与沅芷延幽赏于孤芳扬洞庭之微波吊湘君之渺茫访三闾之遗迹徒怆怳而悲伤尔乃探巫峡下瞿塘越巴陵钓沧浪浮彭蠡泛鄱阳穷俯仰于天地凭上下以徜徉放浪乎层峰之巅翺翔乎水云之乡领清风于明月散造化之文章乃与骚人逸士悲歌磊落托兴烟霞逍遥林壑倚岳阳之层楼上滕王之髙阁阅江汉之清流喷庐山之飞瀑或且顺流千里画艇红帘回小孤之夕阳凝大别之晴烟芦荻萧骚以纷糅征鸿嘹唳以烦寃懐壮心其不已吾将排青云而问天听琵琶于江上忽涕泗而流连若夫石头虎踞牛首烟寒潮生扬子月冷钟山问繁华于六代觉星散而云残唯江山之如故留胜迹以追攀于是游思域外驰情物表旷宇宙之奇观悔逃名之不早变微禽于淮海悲吾生之将老洋洋乎纵壑之鱼飘飘乎入林之鸟想遗世而独立骖云鸾于蓬岛觅勾漏于丹砂郁琪花与瑶草凌八荒以周流兮谢尘氛之杂沓袭芰荷之清芬兮佩琼瑶之明洁彼遭逢之不偶兮阅千古其一辙非诚愫之潜通兮恐方圆之难合屈平贻笑于渔父兮贾生失志于长沙老英雄于草泽兮流荏苒之年华虽主听之不聪兮情悱恻而纒緜寜藏器以待时兮安吾命以乐天奚愤时而嫉俗兮乃抱恨以沉渊矧洛阳之年少兮烁光芒之尽吐激中肠以痛哭兮歴称今而道古才震世而不用兮负圣明之知遇累勲旧之盈廷兮曽不足乎一顾珠暗投而按劒兮女入宫而见妒予翻然而彻悟兮心懐忧而不伤披春风之澹荡兮迎秋月之辉光垂钓于五湖之濵兮置身于千仭之冈睠予羙而不言兮畴唱予而和汝握芳兰之濯濯兮羞众草之为伍世其悦夫纷华兮予岂嫣然而媚妩望长安于天末兮怅浮云于日暮
　　临楚江赋　　　　　　　　　【齐】谢　眺
　　爰自山南薄暮江潭滔滔积水褭褭霜岚忧与忧兮竟无际客之行兮嵗巳严尔乃云沉四岫风荡中川驰波郁素骇浪浮天明沙宿莽石路相悬于是雾隠行防霜眇虚林迢迢落景万里生隂冽攒笳兮极浦弭兰鹢兮江浔奉玉樽之未暮餐胜赏之芳音愿希光兮秋月庶永照于遗簪
　　凿二江赋【有序　　　　　　　宋】狄遵度
　　予始至蜀询诸古之贤于蜀有功者以为无出文翁上者于是作石室赋巳而复闻有李侯者于蜀有大功焉二人者用力于民虽有劳逸然参其功亦其等耳于是又为之赋凿二江使蜀之民知蜀之所以为蜀皆二公之力乎
　　呜呼吾闻鱼鳬氏以降秦太守之前蜀之为国知防千万年方二江之害被兹土以禹之功不是施兮嗟后来亦奚言彼民之昬溺兮无乃得之于天不能迁土而改宅兮其流漂亦谁冤劲崖挺以中亚兮激狂澜而右旋横骛折走莫知其所之兮吼穹谷而下穿蛟鼍鱼龞呀以相濡兮何允蠢而縁延嘬肤吮血沸以咀嚼兮咸饫腐而饱膻萑蒲菱芡纷以相被兮污百顷之良田土不艺而民无所食兮孰与奏其艰鲜民之害固不可终极兮厯百千万世天乃授之以贤曰噫中国之无人遂使民至于此焉天之生斯民兮故使之食饱而居安降巨菑以漂之兮天之意不然水之性固就下善利兮决之则宣濬九州而距四海亦奚艰且九载之孜孜民不惮苦而诉烦葢因利而为利兮劳之在先不忍一勤其力兮乃至骛万世而害弗捐胡不浚发其利源刬削其害根巨崖剖以罅裂兮砉頽干而防坤怒石奋以交坠兮吁电走而雷奔荡重渊以倾覆兮丧百怪之精魂云转雾溢盘薄蹙蹐兮注壑于其间寂寥散漫肆以长往兮若气散于坯浑决其余以旁溉兮居其侧数百顷皆膏腴之上珍民降丘而下宅兮若蚁聚而蜂屯则防年几世之积害一日刷去兮不啻捐芥而荡尘呜呼蜀之为国非地之中宜乎夷貊之杂处鱼鼈之与同有李侯者至然后别类于水物有文翁者至然后同俗于华风然则今所栋宇而处衣冠而嬉皆二公之所翳若李侯者事固所莫得而继彼文翁之教亦何惮而弗为呜呼以禹之功至大至神括六合以横被畴有存而勿论胡兹为害独不得闻无乃力所不洎兮抑亦遗其功于后人而今而后乃知民未得所欲事或有不利先世所未暇除去圣人所未及裁制茍有志于生民皆吾人之所事若曰兹事体大必圣人而后为则小子也不敢与知
　　松江赋　　　　　　　　　　【宋】程　俱
　　鸱夷子皮既弃越相乘扁舟携西子泝东流方将家五湖以长迈屣万钟而不留放若巨鱼纵大壑脱若六骥驰坦道而挟轻辀时则八荒收云千里一碧狂澜不兴逺岫凝色目尽意往云天出没引风樯以悲啸趣烟波而不极于是遇亡是叟而问津焉曰三江之凑实为五湖地脉四达衍为松江汹汹浑浑溶溶洋洋孤岑连嶂七十有二眇若散螺黛于微茫五湖之中大曰包山风穴昼暝霜林夏寒暮烟屯其叠翠冬实累其错丹麟鹤之所憩蛟鼍之所渊山中之人忘世与年条桑缥缈之下采石明月之湾草衣木茹泊若追羲盘而与还江流之穷是则归墟王百谷于一吸环齐州于一区大鹏奋翅于泱漭烛龙洗光于咸虞由江而下二百余里布帆无恙尚可以朝海门而暮方壶虽然善贾者据其会善搏者扼其吭方趣南则遗北既画圆而失方今子将揽众物之防莫若遐观乎中央惟是江湖之接二州相望散荒墟于垤块识断岸于毫芒常试与子至中流而四顾隂霾郁兴不辨云水天髙日出万顷在目者五湖也冈岫相属如走如伏冥蒙突兀乍见乍失者包山也拥松江之上流穷海道于一苇时矫首而斯尽固可以访渔樵而种鲂鲤亦优游而卒嵗矣吾子以为何如子皮曰然务外游者有待乐内观者无穷吾方以日月为烛六合为宫参天地以为友从四海之诸公乘云气御飞龙指包山于遗砾视五湖于一钟松江之胜又安能芥蔕于胷中乎
　　松江秋泛赋　　　　　　　　【宋】叶清臣
　　泽国秋晴天髙水平遥山晩碧别浦寒清循游具区之野纵泛呉松之东瞰沧海西瞻洞庭槁叶防下斜阳羊明樵风归兮自朝暮汐溜满兮谁送迎浩霜空兮一色横霁色兮千名于是积潦未收长江无际澄澜方倾扁舟独诣社橘初黄汀葭余翠惊鹭朋飞别鹄孤唳聼渔桹之递响闻牧笛之长吹既览物以放懐亦思人而结欷若夫敌寇初平霸图方盛均忧待济同安则病鱼贪饵而登钩鹿走险而防命一旦辞禄扬舲髙泳功崇不居名存斯令逹识先明孤风孰竞又若金耀不融洛尘其蒙宗城寡扞王国争雄拂衣客右振櫂江东拖翠纶子波上脍蝉翼兮柈中傥即时之有适遑我后之为恫至如著书笠泽端居甫里两桨汀洲片防烟水夕醉酒垆朝盘鱼市浮游尘外之物啸傲人间之世富词客之多才剧骚人之清思缅三子之芳徽谅随时之有宜非才髙见弃于荣路乃道大不容于祸机申屠临河而蹈壅伯夷登山而食薇皆有为而然尔岂得已而用之别有执简仙瀛持荷帝柱晨韬史氏之笔暮握使臣之斧登览有澄清之心临遣动光华之赋荷从欲之流慈慰逺游之以惧肇提封之所履属方割之此忧将濬疏于滙川其拯济乎畛畴转白鹤之新渚据青龙之上游濯埃垢于缁袂刮病膜乎昏眸左引任公之钓右援仲由之桴思勤官而裕民乃善利之逺猷彼全身以逺害盖孔臧于自谋鲜鳞在俎真茶满瓯少回俗士之驾亦未可为兹江之羞
　　浙江赋　　　　　　　　　　【元】沈　干
　　鸿蒙分鼇极立五行生水居一藐东南之海隅涌大川之洋溢此浙江之所以气象宏伟不可得而具述也一櫂游览爰求其源黄山屹然其下为泉初焉渺渺已而緜緜会东阳之别派暨大永之清涟合众流而共趋羌脉络其联延厯延陵而为七里之濑注钱塘而涵万顷之天浩荡弥漫澎湃汨潏接海气兮浮乾坤吐天光兮吞日月薄雾朝敛沧波镜明长风莫兴巨浪山立鱼龙或变而或化蛟鼍乍出而乍没千艘蚊聚万舶云集簇沙际之牙樯舞潮头之画鹢萃山海之羣珍致川陆之百物使三呉之富甲于天下者实此江之力也朝焉而潮夕焉而汐海门喧万鼓之声江面亘一丝之力银山嵯峨雪屋突兀见者目悸闻者股栗乃有轻儇之童衒耀其术蹙鲸浪以争趋舞红绡而特出轻性命于毫毛骇观瞻于倐忽此浙江之异景而百川不能与为俦匹也奔流滔滔如怒如号胥也何勇寄遗愤于惊涛镠也何智表一矢以着劳英雄千古陈迹寂寥而此江之水阅今昔犹一朝话未竟客有谓予曰美哉禹功无往弗施浙水何为禹贡则遗水经所载原委无疑以渐为浙谁其易之盖书法所略者由不费禹功疏凿之所致而名水之有异者庸讵非文字讹舛之所为吾党之士见一物而必格耻一事之不知讵可不究夫此江事迹于往者而使诧此江景物于一时也哉赋者于是作而谢喜而歌曰越山查蔼兮呉山嵯峨中有巨川兮与海通波书固略之水志岂讹考舆图而稽故迹兮亘千古而不磨
　　观涛赋　　　　　　　　　　【晋】顾凯之
　　临浙江以北眷壮沧海之宏流水无涯而合岸山孤映而若浮既藏珍而纳景且激波而扬涛其中则有珊瑚明月石防瑶瑛雕鳞采介特种竒名崩峦塡壑倾堆渐隅岑有积螺岭有悬鱼模兹涛之为体亦崇广而宏浚形无常而参神斯必来以知信势刚凌以周威质柔弱以协顺
　　浙江观潮赋　　　　　　　　【明】黄尊素
　　呉公子过武林当八月十八日油璧接轸绣镼盈途员冠峩如大裙襜如士女皆观潮而出城郭为之空虚主人谓公子曰此枚乘所谓怪异诡观也盍与子偕徃乎至则锦帐翠幕山韬路织歌吹沸天红紫错舄波影山光搅杂彩为一色其时纎尘不起水平如镜渡头徃来渔歌答应车牛方喘于转毂画鹢初间而下矴破江干之士女既不异鸥鴈之翔沙而众口之喧嚣又何如鹜鵞之乱聼逮至审时定候日影已髙遥传屡起中心摇摇恐阳侯之爽信万目睽睽向海门而注视不戒而孚声收息阻向之喧嚣不定者忽然如含枚而楔齿虽綷防之防向亦澄然其入耳俄而一线横江天风飒然摩挲目睛指防云烟瞻言百里之外已觉隠隠阗阗岂鼙鼓之动地或殷雷之在天方潮之初发也浩渺之区浮天无岸朅淡淡而东来虽汹汹而弗叛及其两山迫胁沙潬中垾忽而受于拘束无所容其浩汗卒中怒而山立庶太空之无绊天盖撼动而欲移地舆震荡而似判呉山越山为之低昻不已亦恐其流转而互换鱼龙失势飞鸟惊窜乃有狡童侲子百十为伍绛帻单衣驰骋波路持彩旗兮悠飏潮之神兮来何暮呈傀儡之妙戏羌逞能以相妒耕父来天呉赴支祁按节罔象负羽孰不为之胆掉心寒彼且从容而沿泝已而潮上渔浦波澄如故主人曰广陵之潮枚乘以素车白马比之较之吾浙真不足齿矣彼弄潮者亦天下之能事哉公子曰吁夫潮者天地之怒气也天地方怒而以供俳优之戏是为乐怒乐怒与乐哀等也昔蔡君谟有戒防潮文子不知之乎而以风俗之陋者夸于四方也主人曰否否夫论事者考其原观今者遡诸古昔越之败呉习流二千人戈船三百艘浙江固习水战之所也降而钱王射潮以强弩此较射于波涛乃谓致师于水府彼气机之翕张夫谁受其痛苦投箭笴以三千不过中流之束楚逮有宋之南迁也尝以兹日水中讲武殿司临安金山澉浦水军万人巨舶千艣西兴龙山两岸如堵天子大阅简别强弩分为五队中权是主舞刀握槊节以金鼓礮声满江五色齐举烟收防息其散如雨凢今之防潮者贾勇售艺兵家规矩轻性命于鸿毛故能冯河而暴虎其余伯国之余风非书生之陈腐所谓安不防危而子乃以俳优侮之邪公子语塞而退
　　灵河赋　　　　　　　　　　【魏】应　玚
　　咨灵川之遐源兮于昆仑之神丘凌増城之隂隅兮赖后土之潜流冲积石之重险披山麓之溢浮蹶龙门而南迈纡鸿体而东流涉津洛之坂泉播九道之中洲纷涌而腾骛恒亹亹而徂征肇乘髙而迅逝兮阳侯沛而震惊有汉中叶兮金隄隤而瓠子倾兴万乘而亲务董羣后而来营下淇园之丰篠投璧玉而沈星若夫长杉峻槚茂栝芬橿扶疏灌列映水防防隆条动而畅清风白日显而曜殊光
　　大河赋　　　　　　　　　　【晋】成公绥
　　览百川之壮兮莫尚美于黄河潜昆仑之峻极出积石之嵯峨登龙门而南游兮拂华隂与曲阿凌厎柱而激湍兮逾汭洛而扬波体委蛇于后土兮配灵汉于穹苍贯中夏之畿甸兮经朔狄之遐荒厯二周之北境兮流三晋之南乡秦自西而啓壤兮齐据东而画疆殷徒涉而永固卫迁济而遂强赵决流而却魏嬴引沟而梁思先喆之攸叹何水徳之难量
　　黄河赋　　　　　　　　　　【元】李　祁
　　乾清坤夷岳奠川防览四海之萦环见黄河之如带下亘寰宇之区上通银河之派折九曲之迂回泻千里于一快想成功于当年防神禹吾谁赖观其肇迹西土濬源天渊浩浩荡荡翩翩緜緜或奔放而莫御或纡徐以夷延或腾踔奋迅激强弩以俱发或喧豗震掉雷万鼓而并前耸银阙之嵯峨驱鐡骑之森严忽洪流之浩渺播余波于两壖谅一苇之难渡岂容刀之可言思昔龙门未辟积石未导荡斯民之衡庐为鱼鼈之阃奥暨黄河之安流嘉圭之锡告济苍生于艰危拯沉溺于闲燥昭乎如日月之乍明廓乎若乾坤之再造此后之临流而叹者所以深为鱼之忧而羡禹功之妙也逮从西京治化昭明何壮心之未已复驰骛于逺征命彼张骞使于西垠穷二水之所自至盐泽而陆沈是虽足以知黄河之原委要未可与神禹而并称盖其甘心逺夷疲敝中国孰若疏凿功成免民鱼鼈灵槎泛泛使节煌煌孰若乘彼四载经营四方竹杖诡竒蒟酱甘好孰若水土既平稼穑是寳吾于是知禹之功如天地之无不持载无不覆帱者矣惟我皇元万国一统防百川而东朝环众星而北拱不必腁足胝手而河流无泛溢之虞不必穷幽极逺而河源皆版图之贡愚生南邦未获时用盖将振衣袂乎昆仑豁心胷乎云梦挹黄河之余波造明堂而献河清之颂
　　黄河赋【有序　　　　　　　　明】周光镐
　　予壮时偕计吏北入燕浮淮涉泗厯黄河之委既守西蜀再上计每由豫州渡以行乆之备兵临巩按部枹防登积石闗覩禹导河所自始乃今镇抚朔方则挟河为塞有界限戎夷之险防溉舄卤之功且蔑有汛决之患食利甚钜于是乎重有感焉夫九有莫长于河故列之四凟特号为宗然江有郭农赋亦既彬彬侈言之由汉以来未有沿源讨委总揽万殊収厯代之遗文毕体物之能事以及于河者有之自应成亦寂寥未备也然河在中国古今所称利害彼此夐殊盖治之臧否而利害之小大参之朔方有利亡害越在上防其势使然也若今泗沛间漂齧渐滋为害特盛则亦治者或未兼善岂尽河之罪哉兹余闻命召还且渡河东矣军旅小间不量寡率掲其原委遂含毫赋之盖以诵河之徳且折近议治者之异同云其辞曰
　　维河流之灵称肇亿禩而不忒经流别之为宗万水崇之为伯逮禹功之所加既经瞩而可悉粤重源之载导复冒流于积石开陇西之上游迳金城而东出翼贺兰以包朔方并隂山而望阙左拂云中雷首右薄太华二崤循平隂而北转乎鲔渚遵洛汭而东抵乎成皋由是捐故渎而不赴指宛丘以捷驰邅淮济之所道并委输于朝夕之池昔之播九以同于碣石为逆而泻于东齐者已中枯而成陆或分岐而背趋矣其来同者则洮兼大夏湟引閤门髙平芒于奢延湳汾渭泾洛伊汝颍汴濉又附之而俱逹者盖不可以殚稽盖四凟之流总其三九州之水领其七咸千里而一折乃九折于中国其水则浑浑淈淈溾涹溭淢湢防以漩瀯汨黄浊而湁集不借飇而腾波讵涅檗而成色及其下桃花之新涨溢竹箭之疾流浩滉瀁而髙出濊轧沕而横浮隄齧之而善崩山懐之而欲廋奚两涯之可测尚复致辨乎马牛至若越吕梁溃龙门触厎柱下集津阨崄巇束嶙峋莫不渹湱澎湃□防潝濞奔溜下垂若瀑布之髙曳駴波上跃若雪岩之雄峙飞沫类防雨之四垂振声又疾雷之荐至揺撼山岳动荡天地闻之者改聼覩之者魄悸佽飞犯之丧其勇樗里遭之失其智其漆园所称善游之夫夫亦寓言而若是其鳞族则有鲋鳙鳟鳀鲐□鳠魾鲖白青防文魮豪鱼朋游王鲔穴栖或苍文而赤喙或鸟首而龙题或曝顋而未化或具翼而善飞喜挟涛而出舞每泝流而升危其介族则有素蛟丹虬黄防黒蜧朱鼈鼍赤螭黄贝蜃蠙蛎蠯浮蛇贲八足之蛫三足之能潜者逗泥而泛沫出者缘厓而曝晖故随地而孳育亦随波以迁移其羽族也鹥鶭鷧防防鷛王睢白蟨鸂鵱鷜朱目之鴢赤尾之鳬舂鉏彯缨涸泽垂胡当扈以髯而奋体白鶂以视而孕鶵阳鸟往还而旅处□防沈浮而托居□防互举喧防相呼要羣而集引子而哺巧厯不能以乘计司虞不能以目书其下又有青玑白珠藻璆吉玉曽青茈石栌丹碧緑浮磬羽□文碖防或流自他山或产于深澳覩水折之圆方察精气之隠烛知寳藏之所兴验珍错之所伏其天子之秘寳咸载之于河图金膏烛银玉果璿珠是河宗氏之司卫非庸人所得而闚其神则河精巨灵阳侯冯夷黒公之从赵见五老来告尧期或兴两蛟而挟舟或驾两龙而负辕或化星而入昴或授图而还渊或玉牍遗于漘次或掌迹寄于山顚稽厯代之礼祀其备物之或殊或刑正牲而沈白马或射貉而猎白狐多莹玉之圭璧及绀葢之舆车若夫王泽寖消君人失徳征废则徙移表亡则竭絶泽枯则山石崩壅隂盛则陵阜漂没封原割而流分下民恨而波赤至于帝王聿兴圣人将出则荣光以之错起休气以之四塞润至于九里清变而五色川后为之贡珍水祗为之效职有若庖牺之卦画轩后之緑圗放勳受圗而作记重华剖检而得符负之以神马挺之以龙鱼折溜而至蹛水而去宁靳乎灵府之閟贶孰不及期而来输又若白鱼之入舟赤乌之流火玉之呈防神鱼之出舞金人捧剑于秦昭黄龙彰异于世祖皆能告世运之休征着瑞应之盛事盖藏往以察来亦知防而知彰通神明之懿美目徳水其克当独昉称乎嬴氏虽允臧而弗扬喟时代之废兴嘅昔人之遗迹誓功者表其如带阶圗者载其分域晋君赴哭而逺流武帝兴歌而遂窒农被化之虎渡晋代互渚之鱼出尚父之号苍兕太尉之斩青牛葛使鱼而吐书秦伯济师而焚舟赵决之为却魏之防嬴引之为灭魏之谋申徒负石以自沉方叔抱乐而赴溺古冶救骖而毙鼋子羽斩蛟而弃璧济嘉君子之名渡赐窦门之鬻宋中咏一苇之杭孟津嗟捧土之塞伯鲧堙之而窃息壤女娲止之而画芦灰延世使隄东郡而丰赍延平奏决胡中而太苛王尊祝水神而患息江使遇余且而祸罹纬萧子探珠于骊颔商邱开得珠于淫隈复有金狄之所沈木罂之所渡宣尼临之而不济魏侯浮之而称固亡人投偃璧而结誓纂夫沈周寳而邀祐诸虽美刺之有间咸传牒牍而昭著其堧有瓯脱之地斥卤之墟分以万洫激以千渠溉粪兼资黍稷载敷变墝埆之瘠壤为畮钟之上腴云雨以之荡濩垢浊借之涤除泛千舻以逺达通万国之贡输兴众利而不匮设重险而有孚宜先王之典礼后比秩于诸侯于是集周穆之征纪夏后之荒经汉儒之载乘郦氏之所称法显之所厯骞英之所寻具考滥觞之所在咸云自昆仑之灵丘本神泉之颢质发东北之一隅下夫中极之渊逮于河伯之都划凌门穿阳纡絶罽賔之国略皮山之居招葱岭之所出噏于阗之所储包且末牢兰之所聚挈龟兹疎勒之所趋盘回于荒服者三十由旬乃防三原而来潴至于泑泽海曰菖蒲又潜行千有余里始及乎中国之西陬后使者薛氏之所访云得之闷磨崎岖而胜国之佩金虎符者复云自星宿之区谓越遐而遗迩议前记之尽诬窃意河源遥集非一流而后先之所执抑同归而殊涂彼见夫显行之即是而于伏流之为虚不然者其经见万里而汇于眇焉之泑泽岂自有沃焦而为归墟况有电转隠沦之迹非其冒出于积石者乎夫天一之润下惟四溃之为经厯桐柏而淮出及王屋而济兴江溯之以为永亦仅止乎蜀岷探兹源以及委贯方舆之两端首西极而尾乎东极上应云汉之竟天周祭虽并列乎渎秦郡亦参称乎川爰揭众流以絜校孰与之而克配焉厯观往昔之利害深惜今时之所治不察夫常变之宜以极防通之致夫彼一石之浊流兼六斗之泥滓缓行则分滞急疾则并驶放乎海澨而成壤又梗夫尾闾之所委其控清以引浊亦非曩人之失谋独兼三渎于枝淮曽弗灾异之为忧岂容使一衣带之广克任七州之洚流不经本而障末难乎图逺之鸿猷独不见夫乘四载者之疏导凿上流而行乎髙地度迅悍之怒湍非弱土之能载恐一川之不胜濬九道以分杀虞暴溢之为菑委旷土以储待自圭之告成阅千春而罔害后乃淤故道而不修并屯氏而偕废即炎祚置重使而隄防捐亿万之嵗费竭薪石而徒劳亦屡塞而屡败此己然之效曷不缵神圣之上计并贾让之首策犹可备采于近世顾泥古者拘拘旧迹守经者安于小利司农惜少府之藏司土重膏沃之弃其孰肯建非常之业而以天下为吾事
　　黄河赋【有序　　　　　　　明】刘　咸
　　黄河为四凟之宗其源流之逺盖不可与寻常沟壑并论古今博物之士多有赋咏予承命之河南览其势之浩浩叹其本之渊渊因为之赋以续于后赋曰
　　究物理于五行颐神志于羣籍信水类之浩繁各流行而不一或溶漾如天青或澹泞如云碧或澄如练光或绯红如砂赤或漪涟如蓝或黟黑如漆或澄澈如鉴或沸涌如炙凡若此之云云皆可数而厯厯惟天河之一派独殊类于百川始滥觞于一勺终润泽乎八埏脉连渤澥名播于阗不朱不紫匪緑匪本后土以为色假流沙而作权因九曲以成势与三渎而并肩汉汭其腹灉沮其咽济漯其涕溱洧其涎羌晨晡之隂霁伟气象之万千尔其发源昆仑汇流葱岭涓滳所生日浸月盛自刚山北流千里而西至于蒲山之阳自蒲山南流千里而东入乎华隂之境蓄豪悍之腾威乃龃龉而未逞忽摩崖而奔开恣一泻于俄顷汹涌澎湃跳跃驰骋飘然若月窟之舞霓裳灿然若天机之下云锦炯然若鉴金之溶范围蓊然若蛮烟之出火井勃然若骤雨方至而电惊雷震锵然若大乐将终而金声玉振突然若万骑出驱以奉诸将之令哮然若羣虎相鬭以致一时之命知者遇之不能不为之昏昏勇者见之亦不得不为之凛凛己而离西域窥中原出秦壤趋禹门绕潼闗之金隄割厎柱之灵根通瀍涧兮函谷汇伊洛孟津接淮泗兮颍上防江汉兮海滨牛马之去来莫辨泾渭之混浊兮不分鱼龙之变化兮莫测蛟鼍之出没无伦吐虹霓兮吞日月喷云雾兮浮乾坤葢至此而大河之胜有不可得而形容于言者于是奋余威厉铦锷浩浩荡荡漻漻防防未雨而鬼怪百呈无风而神瀚自作敛而为湍散而为沫潴而为渊注而为壑遇沟陂兮委塡遇丘陵兮开凿遇夷壤兮溃流遇畔崖兮激搏羣山罗列兮不能留积石嵯峨兮不能遏泥沙昏滓兮不能壅大泽弥漫兮不能括盛矣哉其量之同乎太虚渊矣哉其光之涵乎冲漠雄矣哉其势之达乎沧溟壮矣哉其声之动乎寥廓意者天地之气机而造化之脉络邪意者其方舆之心腹而河海之郛廓邪不然何寛何洪众流必容何去何从万折必东由中润下而不厌履险涉难而皆通流昼夜而不息亘古今而不穷吾不知其于世何物与之争雄宜乎魏国美之以为寳汉家以之而誓功思昔洪流滔天不辩区域渺九州之一潴皆浸淫而洋溢惟禹圣人继天立极嘅两仪之混茫念羣生之昏溺乃刋木而随山因顺流而疏涤虽手足之胼胝三过其门而不入九载勤劳厥功始毕然后地平天成烝民乃粒舟楫以之而通财赋由之而殖厯世相承至有今日然则论河之功可不知神禹之力我国家奄有寰区车书混一海宇晏如恩波之所及徳泽之所敷罔不率俾来贡来输故斯河也有带砺之固无泛滥之虞迨今宁谧五十余年每澄清兮见厎辄浃旬兮不汚愚也何幸身逢承平之盛世而因覩乎祯祥之屡书庆千载风云之嘉防得乘查于斗牛之墟爰摅诚而献赋聊以效夫龙马之呈图
　　黄河赋　　　　　　　　　　【明】薛　瑄
　　吾观黄河之浑浑兮乃元气之萃蒸濬洪源于西极兮注天派于沧瀛贯后土之厐博兮防沟之晶明过积石而左转兮龙门呀而峻倾薄太华而东骛兮撼厎柱之峥嵘入大陆而北徙兮迷不辨夫九河之故形经南海而纪众流兮擅浮沈之濯灵览頺波而懐明徳兮又何莫非姒氏所经营登昆仑而俯视兮固髣髴其初迹驭髙风而骋望兮遂周游其曲直何末流之混浊兮始清澂而湜湜羌澹滟而徐趋兮势沄沄而自得触险石以鬭暴兮诧雷轰而毂击天宇扩其沆漭兮渺上下之黄雾雨霪霪而滃集兮混邃古之洪荒防风荡拂而涣散兮天机组织其文章頺猋浩而汹涌兮百怪垂涎而簸扬腥云浊浪以荡汨兮怳忽顚倒夫舟航灵曜升而赫照兮乘正色于中央望舒在御而下临兮列宿涵泳其光芒若乃震秉符以行令兮百谷淫淫其冻释山泽沮洳以上气兮増滉瀁之洋溢鱼龙乘涛以变化兮杳莫测其所极祝融载节以南届兮雷雨奋逹以霶霈演支流而股合兮百川奔而来防木轮囷而漂拔蔽云日而淘汰狂澜汹而齧岸兮块土焉塞夫冲溃霜戒严而木脱兮少昊执矩以司秋洲渚缅邈而石出兮始杀湍而安流霰雪分其四集兮颛顼乘坎以奋神大块噫气而摩轧兮流澌下而龙鳞层氷横絶而山委兮河伯驱石以梁津羌险夷而明晦兮变朝暮与四时飇风起而冲水兮莽怪骇其难推覩圆方之一气兮恒来往而密移昔尼父之叹逝兮跨百世而罕知顾川流之有本兮与终舌以为期啓龙图而翫六一兮悟主宰之所为喟余心之未纯兮感道妙之如斯聊诵言以自明兮庶昼夜之靡亏
　　襄华贯洪河赋【以崇岭横断灵　唐渎长注为韵】阙　名
　　太极经始纯坤倾东势以岳鎭气以川融于是灵辟襄华象开鸿蒙横大野以中豁夹洪河而北崇尔其沓嶂无际连波方永喷激万里回合千岭总崤函之气象压秦晋之封境山以河润上腾云雨之祥水与时清下倒岩峦之影若乃骋逺望冯层城秋爽元气朝升大明伟连天之浩汗壮发地之峥嵘翠岫屏拥澄澜砥平疑白虹饮壑而半隠似寒云抱塞而初横及夫俯临迫察诡丽雄悍峻势危而不骞灵源注而常满积隂腾气与岚色而相鲜烁日生霞连荣光而不断观其畜含精秀孕育风霆应防昌运发扬炳灵茂贤杰于间出翊邦家而永宁况乎山积鸿休川流景福明徴祥瑞幽赞化育此其所以配乾坤此其所以称岳渎岂徒翫夫萦带委注莲开翼张巍巍峩峩滔滔汤汤干天之峻极赴海之灵长而已士有圭窦强学金门献赋困陶侃之无津耻孙之不遇览襟带而増气追圣贤而遐慕想刘公之叹防禹其鱼感呉子之言在徳为固义由景行仰髙山而自慙志切朝宗与大海而同注傥余润之波及期变化于云路
　　清济贯浊河赋【以与浊同流清　唐源自别为韵】李君房
　　济有澜兮清泠不穷以清激浊兮洪河之中迤灵长而委注忽荐至而争雄惧淈乎泥我则贯而愈净将合于道我则和而不同徒观其虚明皎洁秀色澄澈漾清泚以遐分界飞涛而划絶始骋迅以中泻载流谦而东泄徳惟静自澄之于本源体虽柔岂混之于派别懿夫贞不受污清非可混喷中流而激射劈巨浪之崩奔状浮云决开晴天之洒空碧若轻埃乍敛明镜之洗防昏逺而望之孤烟横于曲渚迫而察也霜练引于灵源是知夫道恶比周物莫相与彼流湿之为类尚沿源而异处匪泥沙之可杂岂湍洑之能阻越洪涛之浮浮驶清浪之悠悠不学淄渑之难辨且殊泾渭之同流于以用之甘见和之醴就其深矣欣可泛乎舟状盘涡之瀺灂不染乎浊湔跳沫之飞惊不伤夫清均上善以清美含至虚而体平度龙堂而愈洒洗贝阙而増明何必溱洧之阳然后濯其髪宁俟沧浪之畔然后澡其缨截河而流所以为异导沔而注明乎所自酾浊波而回逗沛惊湍以自致庶弥乆而不渝鉴妍蚩兮无媿
　　清济贯浊河赋【以与浊同流清　唐源自别为韵】许尧佐
　　河之并济兮惟秩其平济之贯河兮势若相倾非刚克无以见其柔立非甚浊无以彰其至清是以灵源濬发柔徳兼呈徒观其流波委注秀色澄澈冲融而浊水遥开鼓怒而洪流直截遂使还淳之士疑二气之初分防功之臣惊一带兮中裂既处浊而不染每含贞而自洁茍与和光者殊致宁与淈泥者无别是以霍濩波激崩腾势翻济水与河水相辉光容易识清流与浊流不杂质性难论茍徴之于变化可察之于本原于以表徳于以辨类方九折而横流啓重泉而直至故以盘涡浑晓日之辉叠镜写晴峰之翠絶河而去孰与我争先导沇斯来孰谓我奚自若乃冲虚是翫迅激难俦广可涉兮思杭苇于寒渚清可挹也欲濯缨于夕流贯长川之浸浸委轻浪之悠悠然下流緜邈愿表清而不浊上善昭融故守和而不同故可扶正直之纯志助润泽之成功动涟漪于回浦萃光景于防风且淮之清兮滨于夷江之逺界于楚岂若贯大川以扬波临大都而分渚含清浊而独秀求匹敌而谁与茍河清之可期愿朝宗而为侣










　　御定厯代赋彚巻二十五
　　钦定四库全书
　　御定厯代赋彚巻二十六
　　地理
　　浮淮赋【有序】　　　　　　　　　魏文帝
　　建安十四年王师自谯东征大兴水军泛舟万艘时予从行始入淮口行泊东山覩师徒观旌帆赫哉盛矣虽孝武盛唐之狩舳舻千里殆不过也乃作斯赋云沂淮水而南迈兮泛洪涛之湟波仰岩冈之崇阻兮经东山之曲阿浮飞舟之万艘兮建干将之铦戈扬云旗之缤纷兮聆榜人之讙哗乃撞金钟爰伐雷鼓白旄冲天黄钺扈扈武将奋发骁骑赫怒于是惊风泛涌波骇众帆张羣櫂起争先逐进莫适相待
　　浮淮赋【有序　　　　　　　　魏】王　粲
　　建安十四年春三月王师自谯东征大兴水军浮舟万艘秋七月始自涡入淮口将出淝水经合肥旌帆之盛诚孝武盛唐之狩舳舻千里不是过也时粲以丞相掾
　　随行承命同作斯赋
　　从王师以南征兮浮淮水而遐逰背涡浦之曲流兮望马丘之髙澨泛洪橹于中潮兮飞轻舟乎濵济建众樯以成林兮譬无山之树艺于是迅流兴潭渨涛波动长濑钲鼓若雷旌麾翳日飞云天回苍鹰飘逸滂沛汹溶递相竞轶飞惊波以髙骛驰骇浪而赴质加舟徒之巧极羙榜人之闲疾白日未移前驱己届羣师按部左右就队舳舻千里名卒亿计运兹威以赫怒清海隅之芥蔕济元勲于大举垂休绩乎逺裔
　　汉津赋　　　　　　　　　　【汉】蔡　邕
　　夫何大川之浩浩兮洪流淼以清配名位乎天汉披厚土而载形发源自乎嶓冢引漾澧而东征纳阳谷之所吐兮兼汉沔之殊名总畎浍之羣液兮演西土之隂精过曼山以左回兮旋襄阳而南萦切大别之东山兮与江湘乎通灵嘉清源之体势兮澹澶湲以安流鳞甲育其万类兮蛟龙集以嬉游明珠胎于灵蚌兮夜光潜乎洲杂神宝其充盈兮岂鱼龟之足收于是游目骋观南援三州北集京都上控陇坻下接江湖导财运货贸迁有无既乃风飚萧瑟勃焉并兴阳侯沛以奔骛洪涛涌而沸腾愿乘流以上下穷沧浪乎三澨觑朝宗之形兆看洞庭之交防
  </div>
  <div class="pagination">
   <a href="御定历代赋汇_page43.html">
    上一页
   </a>
   <span>
    ...
   </span>
   <a href="御定历代赋汇_page39.html">
    39
   </a>
   <a href="御定历代赋汇_page40.html">
    40
   </a>
   <a href="御定历代赋汇_page41.html">
    41
   </a>
   <a href="御定历代赋汇_page42.html">
    42
   </a>
   <a href="御定历代赋汇_page43.html">
    43
   </a>
   <span class="current-page">
    44
   </span>
   <a href="御定历代赋汇_page45.html">
    45
   </a>
   <a href="御定历代赋汇_page46.html">
    46
   </a>
   <a href="御定历代赋汇_page47.html">
    47
   </a>
   <a href="御定历代赋汇_page48.html">
    48
   </a>
   <a href="御定历代赋汇_page49.html">
    49
   </a>
   <span>
    ...
   </span>
   <a href="御定历代赋汇_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
