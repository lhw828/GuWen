<!DOCTYPE html>
<html>
<head>
    <meta charset="UTF-8">
    <title>两宋名贤小集 - 第 217 页/共 365 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两宋名贤小集 - 第 217 页/共 365 页</h1>
    <div class="content">　　号孝童朱泚为逆以秀实失兵心恨愤遣骑迎秀实夺笏击泚以死
　　意其失兵久怏怏必吾从夺笏直前击那知是孝童
　　李晟
　　少孤事母孝后平朱泚复京师赞曰身佩安危
　　个是一孤儿曾闻事母时身能几许大却佩国安危
　　元徳秀
　　字紫芝家贫举进士不忍去母左右自负母入京师
　　进士能毋举偏亲可忍离紫芝亦良苦负母入京师
　　穆宁
　　戒子曰孝子事亲养志为大我志直道而己苟枉道三牲五鼎非吾乐也
　　倘非亲所乐至枉道而行虽以三牲养难辞不孝名
　　侯程
　　庐墓哭泣无节侯知道七年程俱罗三年不止李华作二孝赞
　　三年天下共何尔独终身无处着深痛何心求过人
　　李唐
　　见肃宗抱防女谓唐曰吾念之卿勿怪也唐曰上皇思见陛下计亦如此
　　吾念卿毋怪难膝下儿好将南内意説与肃宗知
　　韩滉
　　当列防以不欲壊父时门第而止不许增堂庑曰先君容焉我奉之而己
　　谨勿第门壊那容堂庑增父犹足乎此我顾莫之承
　　贾直言
　　父道冲坐事赐鸩直言绐取鸩代饮迷而踣明日毒溃足出久乃苏
　　几曾闻饮鸩有不陨其身那得独全活天应知代亲
　　李景让
　　蒋伸酌酒曰有孝于家忠于国者饮此景让起卒爵伸曰无宜于公
　　既尔家能孝还于国尽忠谁宜举斯爵知是莫如公
　　韩愈
　　答元稹书甄逢能显其父俱当得书董生行云刺史不能荐天子不闻名
　　未有人之孝而公不用情大书甄济传更作董生行
　　柳宗元
　　书先友于父碑隂皆当世闻人中説载隋唐名臣或云福畴所集
　　乃翁定奇士先友尽斯人畴所知己故仪曹意转新
　　甄逢
　　以父济名不在国史欲诣京师自言元稹为移书韩愈又袁滋表赠济官
　　史书良为稹褒诏知因袁足使济不朽何堪逢之言
　　董召南
　　读书躬耕以养父母韩愈董生行云爵禄不及门惟有吏来征租钱
　　躬耕复樵渔养亲还读书不闻官赐帛惟见吏催租
　　李兴
　　有至行柳子厚为作孝门铭曰引刃自向残肌败形羞膳奉进忧劳孝诚
　　刲股如为孝还应载圣经莫明柳子意因甚取残形
　　何蕃
　　事父母孝入太学嵗一归父母不许二嵗亦不许凡五载慨然揖诸生去
　　五载莫归省双亲孰问安固云亲有命不谓我何顔
　　郑潜曜
　　母疾亟为书丐以身代母火书而神许二字独不化翌日母愈
　　愿以身代母尝焚上彻天若非神许我未必字依然
　　裴敬彞
　　母病医许仁则躄不能乗敬彞自愿为舆往迎仁
　　亲命悬医手敢将亲命轻为舆不辞往重母故身迎
　　张志寛
　　为里正忽诣县称母疾求归曰母有疾志寛辄病令驰验如言
　　何忽省母病每因身病知可怜张里正尚得令君疑
　　赵隠
　　为相退朝侍养如布衣尝侍母观御宴隠率百官拜恩于庭回班候起居
　　至今説花县当日奉潘舆未必若赵母回班候起居
　　路隋
　　父泌陷虏隋尚婴孺及长日夜号泣母吿以其貌酷类父终身不引镜
　　儿貌酷类父母知儿不知何堪引镜照正复益儿悲
　　李讷
　　宰相杨收欲市讷冗舍以广第讷叱曰先人旧庐为权贵优咲地耶
　　先人敝庐在触目百悲辛忍作优咲地图娱权贵人
　　许孝谨
　　甫三嵗母病不饮乳有忧色或以珍饵悦之不食还以进母
　　既不忍饮乳还能知奉亲何曾自人教端是出天真
　　柳玭
　　戒子曰名门子孙稍有纎瑕十手争指生虽苟禄死何面目见祖先地下
　　名门难为子纎瑕即辱身直须留面目他日见先人
　　韦温
　　疾病召亲属赋父绶诗在室愧屋漏因泣曰今知汝身不负斯诚矣
　　常恐愧屋漏追怀在室诗可怜忍死诵不负乃今知
　　林攒
　　为福唐尉弃官侍母疾庐墓降甘露诏立双阙又表其庐时号阙下林家
　　七闽独莆郡双阙郁相望岂识林孝子曾来尉福唐右贤者之孝二百四十首
　　释迦
　　欲入涅槃遣弟子升天报母母至从棺涌出为説母子思情今日别离
　　入般涅槃际拳拳报母知从棺更涌出为母説分离
　　老子
　　送孔子曰为人子者无以为己
　　子之于父母毋以有其身老子虚祖谆谆此语人
　　孝悌王
　　有真人下降兖州孝子兰公之家曰吾居斗中为孝悌王
　　七星明歴歴万古仰煌煌谁识斗宫内中居孝悌王
　　目连
　　拔母生天故世人以七月十五日设兰盂会
　　能将身入地拔取母生天嵗嵗兰盂防今犹説目连
　　许真君
　　乡举孝防后得仙兰公云传孝道之宗为众仙之长
　　乡以孝防举仙为孝道宗谓予言不信君请问兰公
　　吴真君
　　年七嵗夏月伏身父母牀下不驱蚊曰恐去己而噬亲也
　　何事不驱蚊癯然牀下身伤肤非所惧所惧去伤亲
　　六祖
　　新州人常卖薪养母后传五祖衣鉢
　　新州在何处有个养亲人一旦成佛去那知昔卖薪
　　睦州
　　禅家呼为担板汉每闭门自织蒲鞋以养母
　　舍俗还将母禅闗晦迹深共呼担板汉谁识织蒲心
　　苏仙公
　　得仙道白日上升留一空柜与母曰若有所需敲柜即得
</div>
    <div class="pagination">
<a href="两宋名贤小集_page216.html">上一页</a><span>...</span><a href="两宋名贤小集_page212.html">212</a><a href="两宋名贤小集_page213.html">213</a><a href="两宋名贤小集_page214.html">214</a><a href="两宋名贤小集_page215.html">215</a><a href="两宋名贤小集_page216.html">216</a><span class="current-page">217</span><a href="两宋名贤小集_page218.html">218</a><a href="两宋名贤小集_page219.html">219</a><a href="两宋名贤小集_page220.html">220</a><a href="两宋名贤小集_page221.html">221</a><a href="两宋名贤小集_page222.html">222</a><span>...</span><a href="两宋名贤小集_page218.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
