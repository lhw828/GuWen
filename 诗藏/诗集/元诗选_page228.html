<!DOCTYPE html>
<html>
<head>
    <meta charset="UTF-8">
    <title>元诗选 - 第 228 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 228 页/共 817 页</h1>
    <div class="content">　　○述慈溪景 

　　往年使过慈湖上，风景依稀可画传。红叶树藏秋水寺，白头僧渡夕阳船。竹林雨过山多笋，渔浦潮来海有鲜。藉尔远公能爱客，不妨酬倡酒尊前。 

　　○东西马塍春行简平湜伯容 

　　清明时节每多阴，杨柳人家花满林。侵晓乍收连日雨，赏春长负百年心。凫翁一一蒲塘暖，雉子斑斑麦陇深。为报能诗平处士，剩携芳酒共幽寻。 

　　○游凤凰山故宫至高禖台鸿雁池 

　　衰草寒烟老木风，南朝佳气落秋空。璧来山鬼遮秦使，盘泣仙人 【一作铜仙。】 别汉宫。坏埒尚传祠乙鸟，荒池曾见射飞鸿。骚人自古多离 【一作荆。】 思，长在登临感慨中。 

　　○铁笛为孟天暐赋 

　　爱此轻圆铁铸成，何须楚竹选孤生。年多化作青蛇色，夜静吹如彩凤声。绣出碧花凝错落，冷涵金气发铿清。最宜携向君山去，一听仙翁奏月明。 

　　○夜起 

　　月落未落霜满城，鸡鸣不鸣山四更。起看北斗寒挂地，俯听长河流有声。今夕何夕耿无寐，千古万古难为情。欲持心事出门去，哀歌坐待东方明。 

　　○寄见心上人次韵二首 

　　自入赤墀青琐间，旧游禅侣亦阑珊。青山只忆招提境，白首初辞供奉班。马为空群犹蹻蹻，鸟能求友自关关。终期一舸相寻去，知在姚溪第几湾。 
　　见说钱塘别筑城，凄凉风景若为情。湖堤柳尽曾游路，石壁苔荒旧刻名。老我无能如烛武，何人可饮胜公荣。沃洲胜会还容续，即拟山中隐计成。 

　　○寄成居竹隐居 

　　青袍朝士困京华，此老萧闲竹满家。山压穷愁诗强项，海枯渴旰 【一作肺。】 酒槎牙。商岩未采芝如草，彭泽将归菊有花。孤负江头理渔事，短篷春雨梦沤沙。 

　　○题唐子华画王师鲁尚书石田山房 

　　秋水桥边红叶林，数家茅屋傍青岑。冈头种玉朝烟暖，陇上鉏云宿雨深。摩诘辋川宜入画，少陵韦曲自成吟。束薪岁晚来同煮，应许山中道士寻。 

　　○题述律存道元帅平师宗三州卷后 

　　不用牙璋远出师，将军凭轼下 【一作定。】 边陲。僰酋争歃金盘血，汉使高悬玉帐旗。司马文章传太史，武侯威略震南夷。只今父老兰沧上，拟刻宁蛮第一碑。 

　　○寄题杜原父怀友轩 

　　尺五城南近世纷，移家来并武夷君。他年功业谁青史，此客山林自白云。石气晓侵书幌湿，溪声时杂棹歌闻。故人已有同栖约，杖策行穿虎豹群。 

　　○瓜州与成居竹王克纯登江风山月亭 

　　风起西津断客艘，熊家亭上得凭高。云移乌影沈江树，雨带龙腥出海涛。开辟自天留壮观，登临如我老英豪。放舟拟就金山宿，一夜清寒袭锦袍。 

　　○奉答新仲铭禅师 

　　吴枫初冷雁连天，梦在江南野水边。词客欲归嗟老大，美人不嫁惜婵娟。豺狼正尔当官道，龙象于今护法筵。我识新公老禅衲，一灯蒲室是真传。 

　　○冰蟾为金齐贤赋 

　　老蟾素魄禀金精，千岁玻瓈幻结成。明水夜零阴隧冻，丹书秋满肉芝生。腹凝寒露藏虚白，影入银河浴太清。拟问姮娥乞灵药，与君骑向广寒 【一作廷。】 行。 

　　○送式无外归高丽 

　　三韩山水有灵晖，秀出斯人了佛机。岳寺禅余留偈别，王城斋罢戴经归。瓶收沧海降龙入，锡度秋空近鹤飞。只恐故林云卧后，一灯秋老木棉衣。 

　　○春日泛湖陪李旻德融席上作 

　　春来浑不到湖边，偶逐东风上画船。花气暖流 【一作熏。】 黄鸟岸，水光晴展白鸥天。绿尊兴极 【一作剧。】 频呼酒，银管声高正辊弦。我比放翁应更放，看花不独海棠颠。 【仲举善谐谑，出谈吐语，辄令一坐尽倾。尝为集庆路学训导，御史下学，点视廪膳。邻斋出对云：「豸冠点馔，是日适用驴肉。」仲举戏续云：「驴肉作羹。御史盖河南人也。」闻之大怒，欲逮捕之。仲举乘夜逃奔扬州。观此亦可以见其疏放之一班矣。】 

　　○送刘侯赴大理 

　　万里南云入马蹄，蛮酋迎拜过阿黎。将军拔剑歌玄武，使者乘轺祀碧鸡。六奠星文开井络，两关鸟道插天梯。圣朝谋帅先诗礼，努力筹边息鼓鼙。 

　　○挽忠襄王 

　　圣主中兴大业难，元戎报国寸心丹。军中诸将惊韩信，天下苍生望谢安。羽檄北来兵气肃，楼船南下海波寒。老臣拟直词林笔，细传成功后代看。 【忠襄王谓察罕帖木儿也。察罕起兵沈丘，悉平河南山东诸处红巾。至正壬寅，为田丰、王士诚所刺。先是有白气如索，起危宿，贯太微垣。太史奏山东当大水，顺帝曰：不然，山东必失一良将。即驰诏戒察罕勿轻举，未至而已及难矣。】 

　　○招韩伯清泛湖二首 

　　南园携手赏芳红，唤取能歌盛小丛。传与春风留杏萼，明朝开向曲声中。 
　　段桥春水绿初柔，更有群凫来上游。好借鸱夷盛酒去，玉箫吹上画船头。 

　　《元史》称仲举遗稿不传，其传者有律诗、乐府，仅三卷。四明周屺公所录嘉兴朱竹垞藏本，乃是明初僧大杍手抄，有洪武四年题识。其外《元音》、《清气》诸家选本所收，颇有未经见者。至《玉山雅集》所载古体尤多，并附于后。 

　　○清河水涨答复中吉监县水字诗 

　　漭泱清河涨，湍流滋浸淫。沧溟浑灌注，浊浪浩浮沈。洲渚津涯阔，泥沙沮洳深。沿淮泽鸿满，漂荡渡江浔。 

　　○辱井石阑 

　　好事能收断石存，摩挲堪惜古云根。楼空野寺钟何在，宫浸寒芜井已眢。古篆半余阑上字，妖姬犹有梦中魂。试扪洼处红犹湿，不是臙脂是血痕。 

　　○上元夜雨 

　　门外东风惊落尘，夜寒街鼓断无人。江山长抱千年恨，雨雪虚销一月春。红蜡光深行酒罢，玉龙声急落梅频。邻翁闻说儿时事，何异繁华梦里身。 

　　○壬申元日大雪二日立春晴景豁然春燕有作 

　　白雪青天映日红，楼台高下玉山中。盘蔬晓送冰丝脆，钗杏春生蜡带融。北斗龙杓回后夜，东皇鸾辂驾灵风。何如得接云霄上，一看烟花绕禁宫。 

　　○癸亥岁八月十六夜月 

　　蟋蟀梧桐秋满庭，浮云散处见疏星。仙人修月浑无迹，使客乘槎自有灵。一道银河通碧海，三更白露下青冥。西风忽起吹黄鹄，梦断瑶池醉未醒。 

　　○郡城晚望览临武堂故基 

　　全晋山川气象开，满城烟树拥楼台。土风旧有尧时俗，人物今无楚国材。千嶂晚云原上合，两河秋色雁边来。昔贤胜赏空陈迹，落日登临画角哀。 

</div>
    <div class="pagination">
<a href="元诗选_page227.html">上一页</a><span>...</span><a href="元诗选_page223.html">223</a><a href="元诗选_page224.html">224</a><a href="元诗选_page225.html">225</a><a href="元诗选_page226.html">226</a><a href="元诗选_page227.html">227</a><span class="current-page">228</span><a href="元诗选_page229.html">229</a><a href="元诗选_page230.html">230</a><a href="元诗选_page231.html">231</a><a href="元诗选_page232.html">232</a><a href="元诗选_page233.html">233</a><span>...</span><a href="元诗选_page229.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
