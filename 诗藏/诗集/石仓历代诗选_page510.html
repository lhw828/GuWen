<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 510 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 510 页/共 947 页</h1>
    <div class="content">　　过信州
　　二千里地佳山水无数海棠官道旁风送落红搀马过春光更比路人忙
　　甘东溪
　　归舟二首
　　片帆悬空秋满腹凉风淡淡天无波平生湖海元龙意早入西风渔棹歌
　　天壤岂无苏季子恨我不识韩荆州遥山苍苍暮云碧何许一笛芦花秋
　　姚枢
　　被顾问题张萱畵明皇击梧按乐图
　　阿萱五季名畵师尤工粉墨含春姿君王游荡堕声色不知声色倾人国开元无逸致太平天宝奢风生五兵偃月堂髙幽蓟逺潜谋不入芙蓉苑咸阳行色马嵬尘畵笔虽工恐未真四海苍生半鱼肉归来岂为香囊哭一日重开日月光黄金却铸郭汾阳
　　郝经
　　巴陵女子行
　　已丑秋九日王师度江大帅巴图自鄂渚以一军觇上流遂围岳岳溃入于洞庭俘其遗民以归节妇巴陵女子誓不辱于兵书诗衣帛见意赴江而死其自叙曰巴陵女卢希孟魏公五世孙归于尚书贾公之男璚岳州破被虏之明日以衣帛书诗愿好事君子知吾宋家有节妇者其诗悲婉激切有汉魏歌謡风气如天果丧中原大似裂冠袵我本瑚琏器安肯作溺皿借此清江水我全首领皇天如有知定作血面请愿化精卫魂填海使成岭殆数百言余既髙希孟之节且悲其志作巴陵女子行
　　北来诸军飞渡江奕骑一夜满岳阳楼头火起入闾巷曹伍偶走如牛羊巴陵女子尚书妇生平不识门前路乱兵骑出势仓皇夫婿翁姑在何处吞声忍泪行且啼啼痕沾湿越罗衣此身忍使人再辱裂帛暗冩临终诗上言社稷安危事下说投江誓天志一回宛转一悲辛心折魂飞不成字诗成泪尽赴江流蛾眉萧飒天为愁芙蓉零落入秋水玉骨直葬青海头古来烈妇才一二谁似巴陵妙文理名与长江万古流丞相魏公还不死
　　太平顶读秦碑
　　岱宗太平顶磨崖与天齐左勒圣后颂右刻张说辞文采与书法不离近代规汉封宛在周观东秦坛夐出絶顶西坛前圆平值中峰突兀上有始皇碑年深雨渍百裂余析作两峰蹲半规面阳数字仍可辨隙缝重衔苔藓皮中间隠约见制可完好堪辨惟臣斯拳如钗股直如筯屈铁碾玉秀且竒千年痩劲益飞动回视诸家肥更痴当时风雨有余怒岂容跨石独在兹秪应神明爱尤物不肯轰击常防持昔年韩文公曽赋岣嵝诗字青石赤皆传闻漫为咨嗟涕涟渜何如亲登泰山日观峰光怪特见绛气纒金虹摩挲细读秦相碑天门髙咏来清风乃知山灵不相负夜宿天边不忍去醉倚云窗重回顾
　　宋衜
　　次范药庄韵
　　家近西湖六月凉兰舟桂醑芰荷裳海门潮上波涛壮天竺风来草木香今日悲秋哦楚些他年著论辨吴亡君才位置闻人说宜在诗仙七宝牀
　　鲜于枢
　　题许仁仲诗卷
　　残雪词林退食时小窗开巻鬂如丝音传正始谁同调气逼元和稍自持文字不随前辈尽风流只许后人知霜清月冷梅花痩独对熏炉看欲疑
　　感寓
　　吾爱东方朔髙揖金马门向非玩六合安肯来昆仑昂昂九尺身谈辨黄河翻谁知上书意蛾眉非自婚不见马相如俛首狗监恩人生非桃李何故不自言
　　其二
　　吾爱李太白玩世如游龙自知天上谪何必人间容海风吹緑髪萧萧卧云松我昔梦见之遗以金芙蓉清辉怪在眼月落蛾眉峰
　　其三
　　春风如緑波淡荡洛阳栁髙楼语锦瑟落花泛樽酒何人白鼻騧蒙茸紫貂袖一字或未识银章悬两肘煌煌贝宫珠乃落纬萧手谁知草者穷巷闭白首
　　富珠哩翀
　　范坟诗
　　宋蜀郡开国公范镇景仁谥忠文其一世盛徳伟烈光着史集人固知之葬在襄城汝安乡推贤里载东坡集中甚详襄城故汝州翀来访问故老其坟俨然尚在已为野夫豪农耕为禾黍之区矣范氏当金季犹有居坟左者自经兵烬不知所存拊事叹闵故为作诗以纪其概幸在官君子知其为先贤遗垅庻有以处之
　　忠文峩眉英始也迹甚微堂堂薛简肃旟隼西南飞其人古廉守肯持蒟酱归所得一伟人天下大布衣引以宾王家光映春官闱昭陵宋仁主前星久无辉犯讳言所难雷电毎施威雄哉链石手妙补天巍巍丞相江南来云掩扶桑晖旧得陈苦辞往往阨谤讥诸贤抗章疏弱卒攻坚陴公力斡禹鼎正气射黄扉荆舒愤至骨斥语笔自挥赠之以蕙兰何往无芳菲时公与司马声谐玉琴徽解冠挂神武甘老西山薇九防日瞀瞀赤子将畴依两公幸无恙起拯或庶几嗣君元祐初痛洗前人非民望属司马欲遯天为鞿帝命起公卧门久车马騑君实了吾事此外何所希清风溢寰海不啻严陵矶公既晚家许道德人所腓襄城卜封竁汝颍皆京圻我来访遗垅名姓存依稀云仍散兵烬雨雪无留霏公名在天下岂逐薤露晞谁能禁耕牧盛事为德基吾力不足振感叹徒歔欷
　　阅故唐宫
　　锦佩走灭淮海波虬髯起操汤武戈荡民疮痏六朝下天开百二秦山河我来徬徨旧宫土细麦繁花忽谁主终南王气三百年仙李春风一千古春风吹梦天茫茫玉楼金殿春风香开元舞马散防寞纥干冻雀含悲凉世态仓皇几烟雾秦汉英灵不知处昆仑河脉自西来湘浦雁行令北去
　　张伯逺
　　饯祝直清
　　朝餐徂林橡夕饮虎窟泉幽栖岂不逸于道为未全是以少微星含辉丽中天云萝谢招隠冠带趋兴贤鲁生赞制作商老安疑然董子述征验贾谊明经权盛德有遭逢志士无弃捐长贫若忘世一出垂千年折梅楚山阿赋诗江水边寂寞思古人中懐为君宣
　　韩性
　　宛委山
　　秦山几千仞翠入蓬莱城城中望山色明暗分隂晴老夫散策山前路为爱看云不归去仰看惊怪鹭飞来囬头忽见云生处崦中孤起如炊烟乗风腾上苍崖巅崖巅宿云喜迎接横空一幅兠罗绵天风吹散银千缕淡处是烟浓是雨云师拗怒不肯回露出峰头尺来许一雨三日溪水肥老夫欲归不成归云师知我惨不乐故出小谲相娱嬉老夫作诗一笑领举袖收云散空迥倚松呌絶山下人仰看云峰起山顶
　　东山
　　逺山倚空青蒙蒙剡溪白匝来天东天机不卷芳草碧中有行地双蟠龙扶藜欲出人间世俯仰明河在平地长松忽动鹤飞来万里刚风起衣袂蔷薇开落春复秋洗屐何人继清游凭防一笑众山小招揺云气徧齐州
　　兰亭
　　昔人萟芳兰遗迹越溪上风流晋诸贤好竒极寻访坐令后来人吊古更惆怅忆昔初来游精庐适新剏仰俯三十年故交独青嶂今晨天气佳烟堤系轻舫相携得良朋举酒互酬唱散策依晴林沿洄俯新涨地偏尘未遣虑澹情自畅回首昔时游乐事终不忘谁谓古人逺千载欣一饷彭殇端齐轨蒙庄谅非妄
　　阳明洞
　　洞天深窅行客疑飚轮碧简谁能稽依松长啸岩壑动放懐未必今人非石气盘空散成雾桧子无风落青雨草间欲问苗龙坛薜荔鳞鳞络铜虎
　　又次前韵
　　蕙草雪消蜂蝶疑游子挈榼来何稽少待山桃缀红糁回首已怜春事非清风成云湿成雾洞天深沈柏花雨山深玉殿锁莓苔天上通明罗九虎
　　即事
　　日日携壶坐钓矶眼看门外乱红飞已无游骑寻芳事却访幽人入翠微石磴欲青春雨足酒炉初冷絮花稀悠然自解登临意十里香风一棹归
　　若耶溪
　　一川暝色锁烟萝潇洒禅关朅独过薝卜香中诗梦逺芭蕉叶上雨声多九重阙下心犹恋二十年前事总讹画舫兰桡待明发若耶溪水夜増波
　　曹娥江
　　隔岸樯竿着暮鸦待舟人立渡头沙数拳顽石生云气一半斜阳有浪花
　　按公为魏公忠献之后故称安阳人髙祖膺胄始居于越为世大儒博综性理
　　宋本
　　大都杂诗四首
　　抛却渔竿沧海边拂衣来看九重天畵防九陌桥如月緑影千门树似烟南国佳人王幼玉中朝才子杜樊川紫云楼上如渑酒孤负东风二十年
　　绣错繁华徧九衢上林辞赋汉西都朱门细婢金条脱紫禁材官玉鹿卢万里星辰关上界四朝冠盖翊皇图西隣白面生纨绮笑杀扬雄卧一区
　　芦沟晓月堕苍烟十二门开日色鲜海上神仙非弱水人间平地有钧天宝幢珠珞瞿昙寺豪竹哀丝玳瑁筵春雨如膏三万里尽将嵩呼祝尧年
　　形势全燕拥地灵梯航万国走王城狗屠已仕明天子牛相宁知别太平武钩陈腾王气白麟彤雁来新声近来朝服多如雨不见河南召贾生
　　殿试罢赋
　　玉堂松桧带晨霞遥望宸严共拜嘉逢掖诸生袍立鹄未央清问墨翻鸦扶揺九万风斯下礼乐三千日未斜从此君王识名姓烟波惭愧旧渔家
　　奉防降香天妃谢翰林诸公赠诗
　　皇帝甘泉受计时宝奁亲授走冰夷今晨朝省张骞出后夜天文李郃知云绕勾吴分贝阙春生防荡下龙墀深惭礼乐光华外剩得曹刘祖道诗
　　舶上謡送马庸以畨货事奉使闽浙
　　江华江月要才情多病堪怜马长卿莫向都门折杨栁帝乡春色不南行
　　琉球真防接阇婆日本辰韩薉貊倭畨舶去时遗矴石年年到处海无波
　　朱张死去十年过海冦凋零海贾多南风六月到岸酒花股篙丁奈乐何
　　闽中父老白髭须老子风流记得无昔日郎君骑竹马如今使者驾轺车
　　素馨花神十八娘炎云瑞露酌天浆一日供防三百颗使君馆劵莫支羊
　　薫陆胡椒腽肭脐明珠象齿骇鸡犀世间莫作珍竒看解使英雄价尽低
　　东海澄清南海凉公防海错照壶觞郎君鮝好江瑶脆水母线明乌贼香
　　明年归路蹋阳和缺胯挫衫剪越罗春风通惠河头路还与官家得宝歌
　　竹枝词
　　涌金门外是西湖堤上垂杨尽姓苏作得吴趍阿谁唱小卿坟上露兰枯
　　旧时家近墨桥街三十余年不往来凭仗使君一问讯杨梅银杏几回开
　　李隼
　　送傅与砺之京
　　御堤垂栁拂烟轻二月都门聴早莺曙色遥连鳷鹊观春光欲满鳯凰城河东词赋称扬子洛下才名重贾生圣主求贤方似渇祗应骑马入承明
　　元旦奉陪虞阁老仙葢山行香次韵
　　六龙扶日上遥空玉殿春晴瑞雪融华葢天光双阙近蓬莱云气九霄通仙童仗引浮丘伯野老门迎太史公却忆御前催草诏几回朝罢大明宫
　　仙游山道士余岫云为虞公于华葢山作黄茒冈隠居喜而有赋承命次韵
　　曽谒朱衣拱帝关故辞黄阁老人间鼎湖梦断龙髯逺辽海归来鹤羽闲教种芝田经雨过看锄药圃带云还絶怜此日都忘世浑似当年未出山
　　又
　　名山自昔伏龙冈胜地今为卧鹿塲无复仙人飞羽驾还闻学士结茆堂晴岚蔽日云当户隂瀑冷风雪满牀已喜闲居亲紫盖不妨幽梦隔奎章
　　登汴梁城
　　天上曽闻玉辇过金城千里带黄河凤凰一去蓬莱雁鹜羣飞太液波灯火楼台空市井风云冠葢尽丘阿惟余畵角声中调犹是流沙碛里歌
　　汴梁朝元宫留宿
　　宋家天子朝元阁南内宫中太乙坛五夜星辰金榜动九天风露玉阶寒朱衣鱼鬛迎笙鹤绛节龙光引佩鸾八骏不归辽海驾步虚空绕紫云端
　　送危太朴还京
　　九重阊阖啓朱扉宫树隂隂昼漏稀东观日华浮象阙上方云气动龙旂平明玉殿传宣入薄暮金门待诏归最说相如才调逸赋成三署有光辉
　　宴秦公子宅赠女乐崔供奉
　　曽縁玉貌侍君王供奉金门第一行歌动防云飞阁道舞回花月度宫墙城头夜咽铜龙水帐里春消宝鸭香今日还闻天上曲休辞烂醉紫霞觞
　　寄夀杨链师
　　绛阙珠宫天上开丹梯石磴日边回九芝照夜通云户八桂传秋近露台鹤驾邀将王母至凤笙迎得上元来仙家别有长生术不用金茎注玉杯
　　又
　　仙人骑鹤五云边来往芙蓉访九仙翠壁丹崖常近日朱楼畵阁半侵天香风吹动千岩树甘雨流成百道泉但得飞行凌倒景应从辟谷学长年
　　送镜上人往庐山
　　云满袈裟月满船匡庐何处定安禅屏风九叠啼猿里瀑布千寻度鸟边林下翻经依宝树花间洗鉢踏金莲虎溪若见陶居士不説髙僧惠逺贤
　　送张仲友之京
</div>
    <div class="pagination">
<a href="石仓历代诗选_page509.html">上一页</a><span>...</span><a href="石仓历代诗选_page505.html">505</a><a href="石仓历代诗选_page506.html">506</a><a href="石仓历代诗选_page507.html">507</a><a href="石仓历代诗选_page508.html">508</a><a href="石仓历代诗选_page509.html">509</a><span class="current-page">510</span><a href="石仓历代诗选_page511.html">511</a><a href="石仓历代诗选_page512.html">512</a><a href="石仓历代诗选_page513.html">513</a><a href="石仓历代诗选_page514.html">514</a><a href="石仓历代诗选_page515.html">515</a><span>...</span><a href="石仓历代诗选_page511.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
