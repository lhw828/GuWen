<!DOCTYPE html>
<html>
<head>
    <meta charset="UTF-8">
    <title>粤西诗载粤西文载粤西丛载 - 第 104 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>粤西诗载粤西文载粤西丛载 - 第 104 页/共 153 页</h1>
    <div class="content">　　郭仁龙溪人嵗贡嘉靖初为梧府训素行廉介同郡人林润客于梧病笃以金二百属仁治后事余以谢林卒仁捐已金为治棺殓殡寺后募僧守之明年仁病且瞑急命其子荐以林所属银寄官库封识宛然督抚林富义之为表其墓
　　林昭广东人监生嘉靖十五年南宁府教授劝诱青衿教事修举持己接士忠厚老成士心翕服致政归孙寛晋江人监生嘉靖间南宁府训导简重不立城府学古居官于纷华势利泊如也致政归
　　卢定莆田人监生嘉靖十五年南宁府训导教士随材造就不以寒暑有所变更士子诵其学之富教之勤云邱云霄崇安人以嵗荐嘉靖二十五年【阙二字】府训导学问该博督学谢汝槐檄修省志擢国子典簿令柳城县所至有声尝着止山集尺牍抄行于世
　　石铭长乐人举乡书嘉靖三十六年署【阙二字】府教事标经史大义迪诸生絶不与户外事寻卒督学陈善治躬祭其柩曰才足以仕而不利其官徳足以寿而不永其年已焉哉夫固命之穷也已
　　陈世瞻峡江人监生嘉靖十三年知上思州加意学校治闗梁建谯楼坊表草创州志以道率民民始骇之继扰之而终安之也后迁长史
　　谢沣闽县人嘉靖十三年永安知州在任五年时数有边警沣励兵固守请凿五屯河贸易鱼盐至今頼之骆惟俨嘉靖间知欝林州推腹爱民筑陂捍城新学舍造士类皆政之大者民久而愈思
　　周璞福宁州人举人嘉靖二十三年知上思州莅政廉明兴废救民甚徳之后陞思恩知府
　　王时中闽县人举人嘉靖二十六年横州知州存心恺悌政尚廉平体顺民情有可行者辄舍己从之断狱多从寛恕作兴士类每月发灯油钱一千二百文以给之又拨民人莫时秀告退无粮田租三十三石入学以助士子公派及锦帐之用后归养不出
　　王济字伯雨乌程人太学生授广西横州判官横防缺守州政多弛盗且作君视篆得其习俗利凡所设施咸与横宜横俗丕变盗亦潜弭州以无事君退食之暇植湘竹盈庭吟咏其下采其风土物宜与域中异者类为一编曰君子堂日询手镜逺近传之
　　顾起纶字言无锡人累官贰欝林守行守事尝条五便上之州黑青起公矢于神已竟寂然陆川寇来侵公勒习射士驰徼之殱其酋渠二十余余皆散走督府奉大司农檄征丹砂于欝林公为言欝林故不产丹砂得非由葛洪求勾漏令误耶洪从鲍靓隠罗浮未尝至勾漏得勾漏砂也窃闻辰实产砂请市之便督府不聴役徒三万徧采砂欝林不得久之竟市之辰以解而公遂复奉贡砂役既竣事谢病归
　　柯良晋潮阳人举人嘉靖元年武縁知县操守廉洁禄俸外一毫不私入庭有疑讼一讯立辨教育学士贫而有志者给以灯油钱士民称之
　　黄瀚字徳新澄迈人嘉靖二年知北流县刚介不避权要邑为虐政所苦民多流徙瀚招来安集复业者数百人卒于官筐笥萧然
　　廖文字宗道长汀人嘉靖二年任义宁知县时值蛮贼猖獗烧劫乡村殆尽民不聊生文至谘问疾苦给牛种寛逋负通县頼以存活及去任父老送之皆流涕刘初字复善江西人嘉靖三年知阳朔县立身髙洁革利兴御贼有法保民宁帖民颂之
　　胡鹤字冲霄信丰人以明经嘉靖四年知永福县政尚廉平茹蘗饮氷时獞贼倡乱公尽心御侮以北城山髙受敌同邑人张锦议请筑城增髙重建四门城楼于鳯山巅设倚云城贼遂不敢犯
　　夏美字宗美慈谿人游郡庠援例入南雍嘉靖间贵县知县县治故濒江城郭湫隘学宫旧在郭外自内迁后久鲜科第公开拓旧址徙而新之士咸感奋自是科目彬彬有人龙山三里猺獞向梗化公为建三老给以法服申谕礼制逺近归心遇征输以羊革裹粮相从邑中既骇且颂盖前此未有也东桥顾司寇寄赠以诗有看取汉家循吏传独怜卓茂最知名之句任凡三年有土官隂伺之遂幡然归次东津驿赋诗云雨霁东津日未晡洗添新绿岸头芦而今归买西湖棹不向浔江聴鹧鸪
　　呉世宝翁源人嘉靖七年宣化知县简重端慤政声涌溢逺迩以行取去
　　谢朴任丘人嘉靖己丑宜山知县言行谨信诚心爱民辛卯夏请入觐为当道所留吏部以后期去之民泣留若失慈母邑人进士张烜为记且有龙水遗爱诗集刘恪黄陂人举人嘉靖八年知富川县时猺贼窃发当事者以军食诎乏惮于用兵徒事羁縻恪鋭志灭贼议不废粮饷募乡落壮丁申约束严赏罚猺贼闻之震詟功未就而卒
　　王聪字达之善化人嘉靖十年知贺县多所建置甚得士民心后擢倅广平是年邑治产芝九本人谓聪迁官之兆贺令多不调调自聪始
　　蔡雨东莞人嘉靖十年以乡荐知容县修城池建文庙学舍宫墙焕然一新
　　罗鐩字惟昭泰和人由防叙嘉靖十年知义宁县兴利除害均编徭役修理公廨尝条具民情六事申请施行盖有心于民瘼者
　　彭时济安福人嘉靖十一年知修仁县县介柳象间叛服靡常出城闉数武非挟戈矛拥什伍不敢往田土多芜民懒耕作时济多方抚谕乃教之艺植令民为保伍有事互应援终其任贼无近城掠者
　　李时敏汾阳人嵗贡亲丧庐墓六年以至孝称嘉靖十四年知灵川县莅任初梓忠孝婚丧四劝家给讽谕尤长弓马时地方有警巡察境内盗贼屏息委署贺篆卒民哀思之
　　方鹏懐宁人进士嘉靖十四年永淳知县性廉毅留心靖盗政暇亲课诸生修学宫建书院百废具兴陞广东佥事寻卒士民悲之刻木像祀于书院
　　蔡邦玘字修之海阳人举人嘉靖十七年知义宁县刚毅有执终始不渝立石门堡创三界桥征鸡笼巢建旌善申明亭剏南隅书院皆御暴安民劝俗养士之政任满致仕
　　蒋曰旦字汝相大庾人嘉靖间以嵗荐知武縁县平易寛和济以严猛有夷目王受者不法不悛君使人召至诫饬之受畏詟解众归业境乃靖有奸人造伪印图入学事觉督学监司坐吏罪君廉得其实竟以吏罪罪之不贷军卒月给饷前令容纵包领甚君痛革禁预示戒泽乃下究以父丧解去
　　黎伯兴番禺人嘉靖间知陆川县敦厚周慎为政廉平修理学校桥梁立里甲规则民甚便之
　　罗干庐陵人嘉靖间知陆川县刚明正直不畏强御人不敢干以私作兴学校士民徳之迁肇庆同知
　　张澜字道源肤施人嵗贡嘉靖壬寅知灵川县凡审繇役度地逺近顺民情而防酌之征输不给则以俸折代解聴民缓输易买食货一如市价两赴觐随送至全州者百余人归时至设帐自给其防介如此
　　林天荣字仁卿宜宾人嘉靖二十二年知永福县宅心平恕制事勤饬修学宫至捐俸以益公费莅任七年始终如一后以诖误在省士民就问者接踵于道既去尤思慕之
　　蔡儒马湖人监生嘉靖二十七年知武縁县存心忠厚平易近民有古循吏风民畏且慕焉
　　李文贵嘉靖间知贺县勤以励已严以教人率士攻举子业劝贺人行文公礼人畏而爱之嘉靖乙已因旧学不利科目自捐金二百迁学宫于南门内玉虚观地甲子科遂连发文魁士林徳之
　　郭显文泰和人嘉靖间丞黄州时方士献修炼术矫防下黄州命建道宫显文抗疏直谏谪呉川典史二十二年迁北流知县厘宿行保甲盗贼屏息擢嘉兴通判刘绹庐陵人举乡书嘉靖二十九年知苍梧县防洁而严行之时民任馆库里甲之役苍梧当孔道措办无休日刘独毅然絶交际即嵗时于上官无私觌民稍获苏聴断明允不以权势骫当攒造躬较版图厘剔诸尤留心学校擢大理府同知
　　王鳯吉水人举人嘉靖二十九年知懐集县政崇大体治尚严明陞武冈知州
　　金杰汤溪人举人嘉靖三十二年知富川县时各源诸猺潜出为孽杰缮城练兵伺其发而剪之劳溪源抚寇作乱转掠诸村杰定计深入直捣其穴贼大挫而遁自后诸峝不敢窃逞
　　杨钧嵩明人举人嘉靖三十五年知恭城县时学宫倾圮士无居业祭则木主露立诛茅盛牺帛而已钧请当道迁之是年向曦举于乡又豁逋粮议料价实政及民擢守永安州
　　陈泗崇阳人举人嘉靖三十五年知荔浦县廉静有守寛惠宜民请省翠毛肨袄零陵香诸贡及议裁峰门南源二巡司人心徳之
　　翁尧英字海门晋江人举人嘉靖三十六年知懐集县葺学宫勤课士而举子较多修桥梁塞陂堰而民利益倍陞北京太仆寺丞
　　李大有归善人嘉靖四十三年知永福县明敏果断恒以节用为要于治有条于民无扰陞温州通判
　　段云鸿嵩明人举人嘉靖四十三年知贺县治尚仁慈民有讼词互为平释损赀修学建桥朔望讲书惠以纸笔嵗终贫儒量为资助薪米士民感悦不忘
　　陈学干潮州人举人嘉靖四十四年知平乐县以节啬振刷为治吏畏而民懐之诸所兴作皆度财相时而后举民不知役帑不称诎
　　李衷同字子中东莞人举人嘉靖乙丑知灵川县操守甚严尤精于吏事聴断各得其情性不喜趋迎每馈上官廪给惟蔬肉数事或劝以备物曰触怒生谤不过去官止耳若求备妄取则讨罪有词矣时虎入城誓于神逐之虎负子夜出不复入歴任三年谪南昌教授士民无不叹惜
　　王宗予字时行别号对泉以例入太学得藤县丞藤民猺獞参半钞略无巳时公至汰守卫兵老稚者而日训讨之甲士咸有鬭色所封培堡七十区明斥堠讥出入猺恐终公之任无窥藤者视博白篆嵗当宾兴简公受事有士人薄暮亟呼举烛公读其巻是宜在髙第亟与之榜放其人名第五诸僚寀讶公知人寻以藤令入觐属公视其篆讼者交讙于庭徐折以片言各厌其意顿首去而先是盗盗藤帑中金令坐祸公为筑窟室署右偏尽输攻墨守之巧吏民夜髙枕无虞相与刻石颂功徳复属视兴业篆妖民和义四郎者宻迩大藤峡声势相倚公授计宻擒之已属公视北流篆数月博白父老诣台使愿再借公公于是复视博白篆博白学宫距城二里倾欹枝柱而已公迁之城中而庙貌为苍梧诸县道甲观矣还藤复视其篆当入觐公泣别诸吏民而坐事龃龉他上官中以蜚语遂落职
　　石汝砺南乐人嘉靖间任贺县丞孑身之官有清操善骑射吏民多敬畏之猺獞闻其名亦为敛戢又加意学校取重士类后以诬坐戍竟得白改即墨丞
　　童艮钱塘人嘉靖二十五年武縁县尉谙经术以縁饰吏治
　　陈璇字治之揭阳人举人嘉靖十年任灵川教谕登堂课士无一日少辍夜则鸣钟讲説经义鸡鸣振铎率士蚤作修建学宫议毁淫祠佛刹以增饰之尝捐己俸贸地筑屏墙于明伦堂前自迁学后科第始盛擢松谿尹诸士立生祠事之祠在学左门人全赐有记
　　林从茂海阳人嘉靖十二年武縁训导制行端慤训诲有方生徒督入号房肄业作课每夜亲出防视设大锅煮粥至三鼓分送各号终始无怠士皆悦焉
　　呉子坚潮阳人监生嘉靖十七年宣化教谕徳性醇懿好古多闻每升堂论学首先徳行严义利之辨多有正言格论以启悟诸生遇士有贫寒周卹无靳疾则亲为餽药死必恸哭尝植松于东西斋日夕自灌以种树如种心而授学者以勿忘勿助之法嘉靖甲辰迁庆逺教授学中多士建植松亭镌碑以识去思
　　陈説江西人嘉靖十七年永福教谕模范庄严不假声色人自严惮之与诸生讲论理学多所造就
　　张弼道州人嘉靖十九年司北流训隆冬盛暑讲读不辍卒于官
　　薛一经福清人嘉靖二十年任兴安教谕善诱士类甘淡薄不茍取卒于官囊无殓金
　　呉必学字以思延平人以乡荐嘉靖二十年署容县教谕铸文庙香炉置祭器立科贡题名于堂左右振作士风多所成就后迁知亳州士民懐之立遗思碑
　　梁佩髙要人嘉靖间以明经授容县司训敦本实忘机械祭祀俎豆躬自陈设贫乏多周虽犯不校
　　邓直乐昌人嘉靖二十八年永福训导博涉淹贯率生徒讲明性理士有贫乏者周济之病者施药以疗之笃爱门人张守约谓必登科第已而果然人服其识鉴张佐字瀛洲莆田人举人嘉靖三十六年懐集教谕学优行修课士有方生徒徳之陞荔浦知县
　　王钺直人嘉靖元年永福守备时贼势方炽公多方计谋以剿平之由是獞不陆梁民得归田
　　刘经鄢陵人桂林右卫千户初冯琚死贼酾酒相贺曰老冯能再祸我哉未几经出躯干尤奇伟嘉靖十五年永福守备时古田贼莫振虎纠流贼而攻县城公伏弩射毙贼首伪号战江王者公邀击之贼弃铠伏山所获被掠人畜甚众剧贼陆钱大辈覃扶稔朝猎为患甚虐公多方掩捕俘戮者数十辈黄类恶贼黄仁汉等劫掠杀人提兵一夕殱之威信大着令逻卒侦贼归路要之十不失一取其酋磔之市次则剜其目夷丑畏服如神陞永宁州防将
　　张国威宾州捐挥嘉靖二十六年守备永福是时七月贼梯北城劫库竟遁去大岑贼韦公肖等发冢事露乃诱而擒其首从七人戮之猺獞欵服
　　陈景超长沙卫人嘉靖三十八年永福守备时古田贼韦银豹等越东城杀人行劫斩东门遁去后捕获近贼莫平思尽斩之
　　金防柳州人嘉靖四十年永福守备时獞贼猖獗下台村莫金败防计捕获而戮之古底贼王朝猛劫藩司库归由东南木皮江防伏追之获帑金数百两又得印信一颗
　　殷正茂号石汀歙县人进士隆庆五年巡抚广西万厯元年古田蛮贼反公檄总兵俞大猷讨平之奏改古田县为永宁州设兵戍守乃建委官运盐之议以其息充军饷综理详宻军需赖以不匮仕至户部尚书
　　呉善字元夫龙溪人嘉靖壬戌进士隆庆间古田贼平善以宪臣来抚之时诸猺新创永福古河毛峒及上宋等岩犹反侧不靖善简将缮兵殱其巨魁陆银床莫良满等散其党羽权诸要害设营置堡以为长久计厥后柳庆北三北五之地煽乱三院亟檄善署柳庆事善以偏师直抵其巢俘馘万计自是不复为患仕终侍郎霍与瑕南海人进士隆庆六年驻节左江以四都叛服不常致南太二府道路阻絶奏请于朝开建新宁州治州人徳之建崇报祠设像専祀
　　郑舜臣柳州知府其自叙云柳虽文献之邦多为猺獞所据城外仅有民村三处各不满四百余人时督府殷公大征古田调狼兵十余万屯城下余内固城池外安兵众昼夜不遑宁处狼众各无统属恃强聚伙抢掳奸淫恣无顾忌民苦而诉之当事恐激变计无所出余不忍坐视乃进而谋于兵道宻遣材官数辈禽四囚磔于市不书姓名各营自相疑阻其患遂息监军道发俘囚数百名覆审内有幼者六十余余悯其无知就死乃各易年嵗而曲生之正拟修学养士清田税为百年计辛未春大计以闲住黜归
　　林梓漳浦人举进士隆庆五年守梧州嵗荒赈御有法民无死徙梧隶属有三丁食故冗梓稍裁之官钱不靡以艰去累官通政使
　　丘可封隆庆间浔州教授博究羣书勤于训课修礼器正祀典大有功于风教擢国子监典簿趣装萧然杨惟执揭阳人隆庆四年永安知州时髙天贼黄功东作乱攻莫大嘉等堡伏山湾执惟执夺其印后赎归惟执誓雪前辱具机宜画山谷选向导剿灭之
　　邓林材内江人举人隆庆六年知新宁州详请开廪三年两贡如他州例州之人士得与嵗荐皆公力
　　刘诰永昌人云南解元隆庆元年知茘浦县时古田未征寇盗充斥三峝为其肘腋诰抚以恩信严刁斗谨侦候练兵积粟贼觇其有备不敢犯陞武昌通判
　　陈一敬程乡人举人隆庆二年知永福县慈惠恤民有善政声时师旅烦兴邑无加运诚为善于子民
　　蒲凝重南海人进士隆庆四年知灵川县履任未阅月革蠧六事革火耗清滥免均纸劄禁杂派杜科敛省下程皆切民瘼性疎旷厌趋迎与诸生讲论道徳津津然忘倦擢贰温州卒
　　傅大聘海阳人举乡书隆庆四年知苍梧县俭奉身勤卹民课农兴学以忤当路去士民惜之
　　陈彬惠安人隆庆五年知茘浦县轻刑薄赋不事边幅淡若儒生茘民爱之时廖峝獞黎朝骂等自相仇杀武弁邀功以叛闻制府议剿之彬力争谓首事有主名不当焚及玉石议不合挂冠去征剿之事亦寝活者数千人
　　杨大韶建平人隆庆间任武縁令治尚严明减值钱以苏里甲置社学三十余所立学田革包揽邑人称快钟昌东莞人进士隆庆六年知阳朔县清白自持誓不茍取民有去思
　　苏湖云南泰和人举进士隆庆六年知藤县洁己爱民人号青天以艰去民为立石
　　郑佐番禺人举人隆庆六年知永福县时大师之后公随宜设防民獞安堵修学校建城楼设堡目募耕兵庶务多所经理
　　庄宇毅晋江人隆庆元年以明经授容县司训持己严正举动足法庚午领广西乡荐除北流知县
　　陶之钦字继庵临桂人举人隆庆二年懐集教谕敦义以维士风明礼以端士习迁恩县知县
　　甘秉伦博罗人贺县学谕教士必因其材而程督之出境从师者助以路费尝手植双桂于明伦堂前合抱盛开香馥满城人称之曰甘桂
　　俞大猷字志辅歴官泉州卫加右都督隆庆初古田煽乱督府荐公为征蛮将军总兵官公至询父老走古县径道及诸蛮砦喜曰蛮固易平也因为讨贼议以进廷议韪之中丞殷公属以兵事公度地形险易及剿抚诸便宜无不中窽因计擒首恶黄朝猛韦银豹等破东山渌里诸巢贼据山巅死鬭公阳分兵四出而隂遣死士从间道进贼堕崖崩壑无噍类擒斩七千有奇殷中丞上公首功陞赉甚厚
　　康仁南丹卫人隆庆间永福守备尚气节下贤谘防有儒将风从征古田引兵徇理定南乡斩贼首首级四百余颗师凯后边山毛峝逋寇煽乱请留守州兵分道并进剿抚兼行才四月诸谿洞悉平籍贼田就陂角大岭立二大堡募土著仍招良猺以充实地方议徙雒容县于理定首尾相为犄角雄才胜算动中机宜寻卒于官军民夷獞莫不恸惜
　　呉文华字子彬别号小江连江人嘉靖丙辰进士累迁广西提学副使以粤俗朴开诱为详万厯间以右副都御史巡抚粤西方旱灾流亡载道公疏请赈恤仍令人赍帑金乞籴邻省稍仿常平法给散募民能垦荒者予牛具种子地利益辟饥而不害已乃覈田赋均驿传饬兵戎疏设昭平县建养利州学割武縁县属之思恩移兵备于欝林增河池同知经略种种足规永利六平寨猺突出为患公檄防政陈应春剿平之昭平贼首黎福庄父子聚众剽掠执孝廉欧鸣銮索赎闻公至惧释之防督府徴师讨罗旁兵尽东公隂留三千人属裨将韩文启掩击之斩福庄乗夜攻下五指白冒诸峝随招抚余党二万余人即其地建营堡二十一得田二万六千余亩柳州贼北三聚党万余人慓悍善骑射号刬马贼诸将无敢婴其锋适河池咘咳有警公选卒七千余俾防将王瑞倪中化往剿既得捷即驰檄诸将曰今河池捷北三必不我虞可击也遂督兵分道进连破七十余巢戊寅晋户部右侍郎随以太夫人春秋髙陈情终养母再逾嵗乃逝服除起兵部右侍郎仍抚粤西湘源熟猺苦催科谋为变公檄谕之遂定田州酋岑大禄与母梁氏不相能梁徙避他所邻酋合声罪欲分其地公亟谕大禄迎母归好如初觊觎遂息随晋右都御史总督两粤故事郡邑吏嵗时献遗称觞上寿靡费不赀公一切禁絶幕府经用自军市租及常赋以奉战士其他税舶所入有司不敢问公悉归诸官毫无染指又以其赢代保昌浮粮八十石民借以苏辕门持防之士以数百计强半空名征其饷充槖公悉按诸空名者罢勿饷其存者以隶裨将使训习宿尽除嵗乙酉淫雨没庐舍城不浸者三版民号呼水中公亲乗城集小艇渡之发仓粟哺被灾者又请留余金七万余以备蠲赈防吉二郡故行粤盐有议夺以予淮者公疏争乃已粤人至今頼之
　　张任字希尹嘉定人万厯六年以右副都御史巡抚广西时十寨蛮犷虣弗宾总督凌云翼刘尧诲先后议剿公为简行伍申约束蠲逋赋发公庾斥贪墨吏士蒸蒸乐从明年捣其穴不三月悉荡平又图善后七防疏上下有司次第行之
　　郭应聘字君宾莆田人嘉靖间为南宁守累晋右布政忠州蛮黄贤相与思明蛮争地公宻授兵宪谭君计禽贤相转左使中丞殷公狝古田寇诸所摹画率倚仗公未几代殷公任公志清岭徼首奏以忠州四都地建新宁州以终前功罗阳蛮韦金彪大剽近邑公复授兵宪霍君计间彪之父若弟购彪急彪走获之万箐中府江峝猺数出江上公集土汉兵分水陆进讨悉殱之复平懐逺诸叛猺拔巢垒百余乗胜剿永福寇皆平之因上懐永善后十事上从之万厯十一年为右都总制两粤公闵两粤疲于供亿汰辕门冗员悉蠲津澳诸税以利民粤人防然若更生
　　顾钤字朝肃仁和人嘉靖辛酉举于乡万厯初巡按粤西粤西八寨故挟六十三山公披腹示土司无不愿为我奔走者因命为乡导我兵随而殱之不两月八寨平凡省军兴万计
　　郑茂字士元莆田人万厯元年府江兵备时髙天古带诸巢作乱茂督兵剿平乃于六巢各置一堡设兵屯守先是诸猺出没勾劫官捐冲滩鱼盐之羡余每嵗犒之使不出而肆毒如故船非聚至百不敢发茂至即上书督府大集军兵直捣其巢斩馘一千二百有奇以三峝改为二土司屯兵扼险开仙回马尾二营以通永安复修广运足滩二堡以控府江创昭平县治以控平梧残猺敛迹投欵由是盐艘不滞旅次无恐
　　钱立字守礼仁和人嘉靖乙丑进士万厯戊寅以副使治兵永宁永宁猺獞地公谓不当绳以一切惟是荡佚简易寛其小过宜易为治适土夷争田治兵相攻诸武吏竞请剿公不聴檄谕以祸福皆罗拜惟公生死之公法其一二首难者余置不问所全活无数
　　徐作南昌人嘉靖壬戌进士万厯二年以副使兵备府江时南源残孽因碎江贼起复隂助之榕峝喇仑六窑等巢附焉围张村据山湾永安路絶作督防将王承恩分道进剿斩首二千余级复峰门寨贼守山湾益固复命防将王瑞攻克之周公楼等自缚诣军门降昭平上下四屯巨贼黎福庄怙险为逆又计缚之上屯五指岩最负固正徳间三征弗克作讨平之后贼相戒无犯陈应春字汝和长乐人进士万厯六年府江兵备副使时两岸三峝八屯诸贼后先就平而樊屯犷悍如故乃预设太平平安二堡移兵扼其要隘宻授方略令把总杨荣抚民黎自新等计擒其酋廖公蛮张金禄等五十名缚赴军门斩之调集军兵进攻古连苦竹石鼓吊岩皆克之斩首二百六十级首贼覃万禄等俱伏诛乃给牓宣谕聴其投欵于是各县巨酋如北陀黄连宝中屯黄公相李公义黄峝周平安通津韦扶求南源韦王七势江俸百三相率来归计二百三十七村五千一百九十六家男妇二万二千六百二十八名口编户输赋若齐民事闻擢右防政兼佥事仍饬兵府江
　　周一经字子明贵溪人万厯间备兵右江酋黄闗有膂力善骑射而涉猎文艺杀掠人无厌诸台捕之不出田州夷罗满雷宗弑其主闗绐卢佑兵满万口实吊丧进掠田州旋杀佑以州叛公擐甲骤马与防将汪宏器罙入其阻浃旬斩闗首缚其党数百人督府陈公上功大司马主爵以公贰苑马卿
　　林士元万厯间任广西防政学有渊源政多卓异理粮饷出纳称平运筹军需尤頼良法
　　范可奇防稽人万厯甲戌进士十八年府江兵备副使饬吏治兴学校禁赌风教艺麦时时按行州县惩其不率者卒于官
　　周起元闽人万厯间右江守道戊子嵗大饥出谷赈济全活者众擒剿土寇民頼以安后劾逆珰死事
　　侯国治南海人万厯初知思恩府恤民爱士首先教化政暇即进士子讲授经义先是学宫建于郭外草创简陋且每河涨诸生病涉公捐俸迁学于城内府治之东规模制度一更而新之宣道化俗土风为之一变罗黄裳髙明人进士守平乐万厯四年与府江道徐作计擒巨魁周公楼黎福庄等诸贼定上下四屯设兵防御立宁化里以增国税循良异政人称曰罗父云陆万垓浙江平湖人举进士万厯七年知梧州府清慎下人政行慈惠兴学育材一时科目称盛府治火垓躬经始百度维新今口碑犹籍甚云
　　林乔楠晋江人举进士万厯十一年知梧州府清夙蠧汰陋规以廉谨闻郡志火乔楠修复之擢本省宪副郭鼎忠五云人嘉靖甲子举于乡万厯癸巳知浔州府浔郭外分两河河分两闗商艘凑集故禁三日一放湍急舟拥人船俱溺公至弛禁不时启闗人货两完甲午六月旱魃为虐公请祷梦朱衣白简神人来谒黙示雨期滂沱周浃浔猺民杂处公戴星出入憯怛勤恤阖属讼牒不苦桁杨不苦赎锾质成者累累公以此劳瘁伏枕戴病赴觐至黄州剧
　　梁鹤鸣三水人万厯二十七年知浔州府有徳政凌嗣音乌程人举进士万厯二十七年知梧州府清静坦易当岑溪北陀大兵后兼助大工协贵饷中珰税上下皇皇而先事绸缪悉心裁节嗣音有力焉
　　陈鉴石屏人进士万厯四十六年知梧州府甫两月梧城大火城内外公私衙舍及城楼十燬八九焚死数百人民颠连露处鉴葛衣徒步逐户询赈行初秋烈日中数日不舆所赈以千余计皆出槖中及借公帑时有乗机夜掠难民者捕获以军令徇民乃安是年粤西复大祲柳庆横邕浔梧稻尽槁诸郡殍死相借鉴发仓粟以平时价予民籴尽则转籴东省以济梧民得全辟梧阳书院选十属生徒俊异者处之月加廪饩课其学业修防龙堤浚鳄鱼池潴蓄其水为学宫后奠筑长堤障之濬濠导其水绕城经西门出于池于火山建真武祠以禳火患在任四年陞浔州分守道参政建祠祀之丁自申字朋岳陈江人万厯庚戌进士累官守梧州异时官市于民率倚办牙侩偿半直牙侩借上官赋取民恒一而敛百公至勅有司平价贸易不得强匄夺民赖以苏梧交两粤督臣开府其地守常为署输纳事一日狡匠入赝金数十铤久之乃觉吏以白公公佯叱去之他日召诸匠领金自诣军门诸匠悉至独一人称病不赴公召至诘责之曰赝金何为也匠叩首服时猺寇不靖防发兵大剿军吏获俘欲杀之公临鞫止勿杀以俘徧示闾间其遗妻子事佃种者悉归之所活甚众居嵗余以亲老归养
　　林梦琦晋江人万厯已未知南宁府时当大荒后公下车问民疾苦发仓赈济是嵗秋遂大熟性鲠介不畏豪蠧重恤鳏寡课士养民以援黔功陞左江守道
　　赵汝谊云南普定人万厯四年同知庆逺府事廉平自津正直不阿时蓝龙返肆逆官兵剿之反逃长吏欲冒功塞责日肆搜罗指赤子为俘囚寃号满路公一日偶会长吏适献俘至公之皂亦在缚中公力争幸免槩询诸俘各出纳粮帖以献而死者几及千人矣公引为己罪出示云本防职専清戎擒获有径送堂者罪之一时稍宁不久以忧去民久而颂徳
　　唐济廉安逺人万厯三十年以明经髙等迁梧州贰清操劲节为当涂所器委署州署藤署北流皆有惠政剔蠧厘奸人不敢以私谒
　　林茂槐福清人举进士万厯二十四年司李梧州是非立辨性嗜学手不释巻进梧人士课艺多所成就詹景凤字东图休宁人万厯初判平乐府案往牒采风謡询故老察民疾苦凡四十事以上台司着为令郡多盗道梗申游徼遉逻之法偷魁就擒中涓开矿贺县苛刻刺骨前后三令惧莫肯莅职摄者视如死地涕泣求免台司议必詹倅可往下车发邑干没库金与中涓监奴匿物者贺人踊跃相庆移摄梧州矿盗揭竿斩木一日而万人乌集景詹单骑入其窟穴譬晓之众皆叩首弃仗誓不再反猺獞为盗声援赍金钱防缯诸物诣八洞号召其酋长慰劳之择少年美姿仪识文字者以鼓乐旗帜导而谒学宫与衣冠俎豆之士相周旋习礼容诸洞蛮聚观以为荣囘心乡道矣贾汪某行过富川蛮夺数千金去富川令不敢问防六百里而赴愬景鳯景鳯使洞主往谕蛮缚盗自归未几卒
　　廖宪大田人万厯二年永安知州时诸峝初征人懐犹豫靡有固志宪城杜莫寨以卫居民防三峝残党复据山湾宻授部民覃满者方略破之境内始平修署廨建学宫纂州乗开支河功伐甚着擢惠州府丞
　　王之绪云南临安人举人万厯三年知养利州鼎建学宫重修州署革去小菜银两加意作人
　　叶朝荣福清人恩贡万厯十一年知养利州甃石筑城延师立社引水灌田革除供给有功徳于民
　　汪铉字举之婺源人以邑学生入国子监就选为郁林州同知署州事清戎平赋兴学右文士民彬彬焉署藤县县苦驿路冲繁公为之剂量丰约上下信之直指荐疏有曰志向不凡勤畏自励又曰廉能誉着干济才优讼平而民心服吏肃而职业修
</div>
    <div class="pagination">
<a href="粤西诗载粤西文载粤西丛载_page103.html">上一页</a><span>...</span><a href="粤西诗载粤西文载粤西丛载_page99.html">99</a><a href="粤西诗载粤西文载粤西丛载_page100.html">100</a><a href="粤西诗载粤西文载粤西丛载_page101.html">101</a><a href="粤西诗载粤西文载粤西丛载_page102.html">102</a><a href="粤西诗载粤西文载粤西丛载_page103.html">103</a><span class="current-page">104</span><a href="粤西诗载粤西文载粤西丛载_page105.html">105</a><a href="粤西诗载粤西文载粤西丛载_page106.html">106</a><a href="粤西诗载粤西文载粤西丛载_page107.html">107</a><a href="粤西诗载粤西文载粤西丛载_page108.html">108</a><a href="粤西诗载粤西文载粤西丛载_page109.html">109</a><span>...</span><a href="粤西诗载粤西文载粤西丛载_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
