<!DOCTYPE html>
<html>
<head>
    <meta charset="UTF-8">
    <title>唐诗品汇唐诗拾遗 - 第 37 页/共 179 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐诗品汇唐诗拾遗 - 第 37 页/共 179 页</h1>
    <div class="content">　　海上诗送薛文学归海东
　　何处归且逺送君东悠悠沧溟千万里日夜一孤舟旷望絶国所微茫天际愁有时近仙境不定若梦游或见青色古孤山百里秋前心方杳渺后路劳夷犹离别惜吾道风波敬皇休春浮花气逺思逐海水流日暮骊歌后永懐空沧洲
　　薛据
　　【殷璠云据为人骨鲠有气魄其文亦尔自伤不早达因着古兴诗云投珠恐见疑抱玉但垂泣道在君不举功成叹何及怨愤颇深至如寒风吹长林白日原上没又孟冬时短晷日尽西南大可谓旷代之佳句】
　　怀哉行
　　明时无废人广厦无弃材良工不我顾有用宁自媒【刘云英气拂拂】怀防望君门岁晏空迟回秦城多车马日夕飞尘埃伐鼓千门啓鸣珂双阙来我闻雷雨施天泽罔不该何意斯人徒弃之如死灰主好臣必効时禁权不开俗流实骄矜得志轻草莱【刘云可叹】文王赖多士汉帝资羣才一言并拜将片善咸居台夫君何不遇为泣黄金台
　　冬夜寓居寄储太祝
　　自为洛阳客夫子吾知音爱义能下士时人无此心奈何离居夜巢鸟飞空林愁坐至月上复闻南隣砧
　　出青门往南山别业
　　旧居在南山夙驾自伊阙榛莽相蔽亏去尔渐超忽散漫余雪晴苍茫季冬月寒风吹长林白日原上没懐抱旷莫伸相知阻胡越弱年好栖隠錬药在岩窟及此离垢纷兴来亦因物末路期赤松斯言庶不伐
　　登秦望山
　　南登秦望山极目大海空朝阳半荡漾晃朗天水红谿壑争喷薄江湖递交通而多渔商客不悟嵗月穷振缗迎早潮弭棹长风余本萍泛者乘流任西东茫茫天际帆栖泊何时同将防防稽迹从此访任公
　　古兴
　　日中望仙阙轩葢扬飞尘鸣珂初罢朝自言皆近臣光华满道路意气安可亲归来宴高堂广筵罗八珍仆妾尽防绮歌舞夜达晨四时固相代谁能乆要津已看覆前车未见易后轮丈夫须兼济岂能乐一身君今皆得志肯顾憔悴人
　　初去郡斋书情
　　肃徒辞汝颍懐古独凄然尚想文王化犹思巢父贤时移多谗巧大道竟谁传况见疾风起悠悠旌斾悬征鸿无返翼归流不停川己经霜雪下仍验松栢坚回首望城邑迢迢间云烟志士不伤物小人皆自妍感时唯责己在道非怨天从此适乐土东归得几年
　　西陵口观海
　　长江漫汤汤近海势弥广在昔坯浑凝融为百川泱地形失端倪天色潜滉瀁东南际万里极目逺无象山影乍浮沈潮波忽来往孤帆或不见棹歌犹响像日暮长风起客心空振荡浦口霞未收潭心月初上林屿几邅回亭臯时偃仰嵗晏访蓬瀛真游非外奬
　　泊震泽口
　　日落草木隂舟徒泊江汜苍茫万象开合沓闻风水洄沿值渔翁噭啸逢樵子云开天宇静月明照万里早雁湖上飞晨钟海边起独坐嗟逺游登岸望孤洲零落星欲尽朣胧气渐収行藏空自秉智识仍未周伍胥既伏劒范蠡亦乘流歌竟鼔楫去三江多客愁
　　崔曙
　　【殷璠云曙诗多叹词要妙情意悲凉送别登楼俱堪下泪】
　　山下晚晴
　　寥寥逺天静谿路何空朦斜光照疎雨秋气生白虹云尽山色暝萧条西北风故林归宿处一叶下梧桐
　　颍阳东谿懐古
　　灵谿氛雾歇皎镜清心顔空色不映水秋声多在山世人乆疎旷万物皆自闲白鸥寒更浴孤云晴未还昔时让王者此地闭闗无以蹑高歩凄凉岑壑间
　　送薛据之宋州
　　无媒嗟失路有道亦乘流客处不堪别异乡应共愁我生早孤贱沦落居此州风土至今忆山河皆昔游一从文章士两京春复秋君去问相识几人今白头
　　早发交崖山还太室作
　　东林气微白寒鸟急高翔吾亦自兹去北山归草堂杪冬正三五日月遥相望肃肃过颍上胧胧辨少阳川氷生积雪野火出枯桑独往路难尽穷隂人易伤伤此无衣客如何蒙雨霜
　　登水门楼见亡友张真期题望黄河作因以感兴
　　吾友东南美昔闻登此楼人随川上去书向壁中留严子好贞隠谢公躭逺游清风初作颂暇日复消忧时与交友古迹将山川幽已孤苍生望坐见黄河流流落年将晚悲凉物己秋天高不可问掩泣赴行舟
　　宿大通和尚塔敬赠如屠黎广心长孙锜二山人【英华作宿大和尚塔赠如上人兼呈常孙二山人】
　　支公已寂灭塔影山上古更有真僧来道塲救诸苦一承微妙法寓宿清浄土身心能自观色相了无取森森松映月漠漠云近戸岭外飞电明夜来前山雨燃灯见栖鸽作礼闻信鼓晓霁南轩开秋华浄天宇愿言长出世谢尔及申甫
　　李嶷
　　【殷璠云嶷诗鲜浄有规矩其少年行三首词虽不多翩翩然逸意在目也】
　　少年行三首
　　十八羽林郎戎衣事汉王臂鹰金殿侧挟弹玉舆傍驰道春风起陪游出建章
　　侍猎长杨下承恩更射飞尘生马影灭箭落雁行稀薄雾随天下联翩入锁闱
　　玉劒膝边横金杯马上倾朝游茂陵道夜宿凤凰城豪吏多猜忌毋劳问姓名
　　林园秋夜作
　　林卧避残暑白云长在天赏心既如此对酒非徒然月色徧秋露竹声兼夜泉凉风懐袖里兹意与谁传
　　淮南秋夜呈同僚
　　天浄河汉高夜闻砧杵发清秋忽如此离恨应难歇风乱池上萍露光竹间月与君共游处勿作他乡别
　　綦母潜
　　【殷璠云潜诗屹崪峭蒨善写方外之情至如松覆山殿冷不可多得又塔影挂清汉钟声和白云歴代未有荆南分野数百年来独秀斯人】
　　题招隠寺绚公房
　　开士度人乆空岩花雾深徒知燕坐处不见有为心兰若门对壑田家路隔林还言澄法性归去比黄金
　　宿太平观
　　夕到玉京寝窅防云汉低魂交仙室蝶曙听羽人鸡滴沥花上露清泠松下谿明当访真隠挥手入无倪
　　春泛若耶
　　幽意无断絶此去随所偶晚风吹行舟花落入谿口际夜转西壑隔山望南斗潭烟飞溶溶林月低向后生事且弥漫愿为持竿叟
　　题鹤林寺
　　道门隠形胜向背临层霄松覆山殿冷花藏谿路遥珊珊宝旛挂熖熖明灯烧迟日半空谷春风连上潮少凭水木兴暂忝身心调愿谢携手客兹山禅诵饶
　　题栖霞寺
　　南山势回合灵境依此住殿转云崖隂僧探石泉度龙蛇争翕习神意皆密防万壑奔道塲羣峯向双树天花飞不着水月白成路今日观身我归心复何处
　　王湾
　　【殷璠云湾词翰早着为天下所称最者不过一二游呉中作如捣衣篇云月华照杵空随妾风响传砧不到君所有众制咸类若斯非张蔡之未见觉顔谢之逺乎】
　　晚夏马嵬卿叔池亭即事寄京都一二知已
　　忝职畿甸淹滥陪时俊后才轻防疲劣势薄常驱走牵役劳风尘秉心在岩薮宗贤开别业形胜代希偶竹绕清渭濵泉流白渠口逡巡期赏防挥忽变星斗逮此众务闲因而访幽叟入来殊景物行得洗纷垢林静秋色多潭深月光厚盛香莲近折新味初剖滞拙怀隠沦书之寄良友
　　奉使登终南山
　　常爱南山游因而尽原隰数朝至林岭百仭登嵬岌石状马经穷苔色步縁入物竒春貌改气逺天香集虚洞防杖鸣低云拂衣湿倚岩见庐舎入户欣拜揖问姓矜勤劳示心教澄习玉英时共饭芝草为余拾境絶人不行潭深鸟空立一乘从此授九转兼是给辞处若转飞憇来惟吐吸开襟超已胜回路忽而及烟色松上深水流山下急渐平逢车骑向晚睨城邑峯在野趣繁尘飘宦情澁辛苦乆为吏荣进何妄执日暮懐此山悠然赋新什
　　崔国辅
　　【殷璠云国辅诗婉娈清楚深宜讽咏乐府数章古人不及也】
　　杂诗
　　逢着平乐儿论交鞍马前兴酣一斗酒恰用十千钱后余在闗内作事多迍邅何肯相救援徒闻宝剑篇
　　从军行
　　塞北胡霜下营州索兵救夜夜偷道行将军马亦瘦刀光照塞月阵色明如昼传闻贼满山已共前锋鬬
　　题豫章馆
　　杨栁映春江江南转佳丽呉门緑波里越国青山际游宦常往来津亭暂临憩驿前苍石没浦外湖沙细向晚宴且乆孤舟冏然逝云留西北客气歇东南帝独有萋萋心谁知怨芳岁
　　石头濑作
　　怅矣秋风时余临石头濑日高见超逺望尽此州内羽山数点青海岸杂光碎离离树木少漭漭波潮大日暮千里帆南飞落天外须臾遂入夜楚色有微霭防逺迹己穷遗荣事多昧一身犹未理安得济当代且泛朝夕潮荷衣蕙为带
　　漂母岸
　　泗水入淮处南边古岸存秦时有漂母于此饭王孙王孙初未遇寄食何足论后为淮隂侯誓欲答母恩事迹遗在此空伤千载魂茫茫水中渚上有一孤墩遥望不可到苍苍烟树昬几年崩冢色每日落潮防古地多陻圯时哉不敢言向夕泪沾裳只宿芦洲村
　　张谓
　　送僧
　　童子学修道诵经求出家手持贝多叶心念优昙花得度北州近随縁东路賖一身求清浄百毳纳袈裟钟岭更飞锡炉峯期结跏深心大海水广愿恒河沙此去不堪别彼行安可涯殷勤结香火来世上牛车
　　读后汉逸人传二首
　　子陵没已乆读史思其贤谁谓颍阳人千秋如比肩尝闻汉光武曾是旷周旋名位茍无心对君犹可眠东过富春渚乐此佳山川夜卧松下月朝看江上烟钓时如有待钓罢应忘筌生事在林壑悠悠经暮年于今七里滩遗迹尚依然高台竟寂寞流水空潺湲
　　厐公南郡人家在襄阳里何处偏来往襄阳东陂是誓将业田种终得保妻子何言二千石乃欲劝吾仕鹳鹊巢茂林鼋鼍穴深水万物从所欲吾心亦如此不见鹿门山朝朝白云起采药复采樵优游终莫齿
　　同孙构免官后登蓟楼
　　昔在五陵时年少心亦壮常矜有奇骨必是封侯相东走到营州投身事边将一朝去乡国十载履亭障部曲皆武夫功成不相让犹希虏尘动更取林胡帐去年大将军忽负乐生谤北别伤士卒南迁死炎瘴濩落悲无成行登蓟丘上长安三千里日夕西南望寒沙榆塞没秋水滦河涨防马从此辞云山保闲放
　　卢象
　　【殷璠云象雅而平素有大体得国士之风曩在校书名充秘阁其曰呉越山最秀新安江更清尽东南之数郡】
　　家叔徴君东谿草堂二首
　　闗山十余里青壁森相倚欲识尧时天东谿白云是雷声转幽壑云气香流水涧影生龙蛇岩端翳柽梓大道终不易君恩曷能已鹤羡无时老言摄生理浮年笑六甲元化潜一指未暇扫云梯空慙阮家子
　　今朝共游者得性闲未归已到仙人家莫惊鸥鸟飞水深严子钓松挂巢父衣云气转幽寂谿流无是非名理未足羡腥臊讵所希自惟负贞意何岁当食薇
　　赠程秘书
　　客自岐阳来吐音若鸣凤孤飞畏不偶独立谁见用忽从被褐中召入承明宫圣人借顔色言事无不通殷勤拯黎庶感激论诸公将相猜贾谊图书归马融顾今乆寂寞一嵗麒麟阁且共歌太平勿嗟名宦薄
　　送綦母潜
　　夫君不得意本自沧海来高足未云骋虚舟空复回淮南枫叶落灞岸桃花开出处暂为间浮沈安系哉如何天覆物还遣世遗才欲识秦将汉尝闻王与裴离筵对寒食别雨乘春雷防有辟书至荷衣莫谩裁
　　乡试后自巩还田家邻友见过之作
　　鸡鸣出东邑马倦登南峦落日见桑柘翳然丘中寒邻家多旧识投瞑来相看且问春税苦兼陈行路难园塲近隂壑草木易凋残峯晴雪犹积涧深氷已团团浮名知何用岁晏不成欢置酒共君饮当歌聊自寛
　　祖咏
　　【殷璠云咏诗剪刻省静用思尤苦气虽不高调颇淩俗至如霁日园林好清明烟火新亦可称才子也　咏有归汝坟庄别卢象云沤麻入南涧刈楚向东菑对酒鸡黍熟闭门风雪时又度淮河寄武平一云天色混波涛岸隂匝林墅等句见僧皎然诗式】
　　夕次圃田居
　　前路入郑郊尚经百余里马烦时欲歇客归程未已【刘云景情自然】落日桑柘隂遥林烟火起西还不遑宿中夜渡京水
　　田家即事
　　旧居东臯上左右俯荒村樵路前傍岭田家遥对门欢娯始披拂惬意在郊原余霁荡川雾新秋仍昼昏攀条憩林麓引水开泉源稼穑岂云倦桑麻今正烦方求静者赏偶与潜夫言鸡黍何必具吾心知道尊
　　古意
</div>
    <div class="pagination">
<a href="唐诗品汇唐诗拾遗_page36.html">上一页</a><span>...</span><a href="唐诗品汇唐诗拾遗_page32.html">32</a><a href="唐诗品汇唐诗拾遗_page33.html">33</a><a href="唐诗品汇唐诗拾遗_page34.html">34</a><a href="唐诗品汇唐诗拾遗_page35.html">35</a><a href="唐诗品汇唐诗拾遗_page36.html">36</a><span class="current-page">37</span><a href="唐诗品汇唐诗拾遗_page38.html">38</a><a href="唐诗品汇唐诗拾遗_page39.html">39</a><a href="唐诗品汇唐诗拾遗_page40.html">40</a><a href="唐诗品汇唐诗拾遗_page41.html">41</a><a href="唐诗品汇唐诗拾遗_page42.html">42</a><span>...</span><a href="唐诗品汇唐诗拾遗_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
