<!DOCTYPE html>
<html>
<head>
    <meta charset="UTF-8">
    <title>瀛奎律髓 - 第 35 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>瀛奎律髓 - 第 35 页/共 74 页</h1>
    <div class="content">
　　瀛奎律髓巻二十
　　钦定四库全书
　　瀛奎律髓巻二十一　　　　元　方囬　编雪类
　　文选以二谢雪赋月赋入物色类雪于诸物色中最难赋今选诗家巨擘一句及雪而全篇见雪意雪景者亦取之虽不专用禁体然用事浅近者皆不取五言【三十三首】
　　赴京途中遇雪　　　　　　　孟浩然
　　迢递秦京道苍茫嵗暮天穷隂连晦朔积雪满山川落雁迷沙渚饥乌噪野田客愁空伫立不见有人烟规模好
　　和张丞相春朝对雪
　　迎气当春立承恩喜雪来润从河汉下花逼艳阳开不覩丰年瑞安知爕理才撒盐如可拟愿糁和羮梅此必为张九龄也善用事者化死事为活事撒盐本非俊语却引为宰相和羮糁梅之事则新矣
　　对雪　　　　　　　　　　　杜　甫
　　北雪犯长沙胡云冷万家随风且间叶带雨不成花金错囊垂罄银壶酒易賖无人竭浮蚁有待至昏鸦诗家善用事者藏一字于句中银壶酒易賖非易也乃不易也钱囊既已空矣酒可以易賖乎但吟此者着些断续轻重即见意矣以尾句騐之盖无人肯賖酒直待至昏黒也
　　对雪
　　战哭多新鬼愁吟独老翁乱云低薄暮急雪舞囬风瓢弃罇无绿炉存火似红数州消息断愁坐正书空他人对雪必豪饮低唱极其乐唯老杜不然每极天下之忧
　　雪
　　南雪不到地青崖霑未消微微向日薄脉脉去人遥冬热鸳鸯病峡深豺虎骄愁边有江水焉得北之朝江水东流欲挽之使北爱君恋阙之心切矣
　　舟中夜雪有懐卢十四侍御弟
　　朔风吹桂水大雪夜纷纷暗度南楼月寒深北渚云烛斜初近见舟重竟无闻不识山隂道听鸡更忆君舟重竟无闻可谓善言舟中听雪之状凡用事必湏翻案雪夜访戴一时故实今用为不识路而不可徃则竒矣
　　泊岳阳城下
　　江国输千里山城仅百层岸风翻夕浪舟雪洒寒灯防滞才难尽艰危气益増图南未可料变化有鲲鹏此一诗只一句言雪而终篇自有雪意其诗壮哉乃诗家様子也
　　春雪　　　　　　　　　　　韩　愈
　　看雪乗清旦无人坐独謡拂花轻尚起落地暖初销已讶凌歌扇还来伴舞腰洒篁留宻节着柳送长条入镜鸾窥沼行天马度桥徧阶怜可掬满树戏成揺江浪迎涛日风毛纵猎朝弄闲时细转争急忽惊飘城险疑悬布砧寒未捣绡莫愁隂景促夜色自相饶
　　昌黎雪诗三大篇赠张籍来字四十韵献裴尚书簁字二十韵坳中初盖底垤处遂成堆片片匀如剪纷纷碎若挼【奴回切】随车翻缟帯逐马散银杯隐匿瑕疵尽包罗委该误鸡宵呃喔惊鹊暗徘徊鲸鲵陆死骨玉石火炎灰日轮埋欲侧坤轴压将頺龙鱼冷蛰苦虎豹饿号哀巧借奢华便专绳困约灾此来字韵警句也宿云寒不巻春雪堕如簁喜深将防试惊宻仰檐窥妬舞时飘袖欺梅并压枝气严当酒换洒急听窗知履敝行偏冷门扃卧更羸拟盐吟旧句授简慕前规此簁字韵警句也此一首十韵行天马度桥一句絶唱
　　和欲雪二首　　　　　　　　梅尧臣
　　貂裘着不暖牙帐晓初开朔气还先及流风亦屡催拟闻人咏絮将见使传梅公复忧民畆龙沙防日来雪欲漫天落云初着地垂臂鹰过野徤走马上氷迟公子多论酒骚人自咏诗都无少年意只卧竹窗宜似是和晏元献欲雪诗前首下先及屡催拟闻将见又继以龙沙防日来皆欲雪未雪之辞
　　雪咏
　　雪色混青防搴帷宿酒醒龙蛇缘古木凤鹄舞幽庭宻势因风力轻姿任物形公堂何寂寞横案对经五六细润
　　腊日雪
　　风毛随校猎浩浩古原沙寒入弓声健隂藏兎径賖马头迷玉勒鹰背落梅花少壮心空在悠然感歳华刋本误以猎为腊予輙改定乃是猎而遇雪五六絶佳
　　十五日雪三首
　　寒令夺春令六花浸百花塘氷胶燕觜野水澁芹芽拥柱轻于絮吹墀净若沙乳禽饥啄木谁误拨琵琶新雷奋蛇甲宻雪鬭鵞毛正欲裁轻縠重令着敝袍沙泉流复冻烟蕚折还韬只待隣醅熟微声听酒槽春风九十日一半已销磨凖拟看花少依稀咏雪多官车犹载炭菢鹊不离窠向此兴都尽戴家谁复过此乃花朝日雪是年皇祐五年癸巳正月十五日狄青破侬智髙之年陈后山生圣俞五十二嵗监永济仓
　　次韵范景仁舍人对雪
　　三尺没腰雪京华频嵗无髙低相掩覆窍隙似封糊帖缺都迷丑増妍不问枯因时混贫富遇物得圆觚目何曽数流风不可图防防山雾合浩浩海云铺未觉花飞叶先防霰集珠落机裁扇素猎野割肤腴粲尔娥奔月皤然叟赴酺落才今揣称小巧愧非夫
　　又联兽馁迷行穴禽寒立并枯受降鍪甲积罢猎羽毛铺装成新树色遮尽古苔防尤佳
　　雪中寄魏衍　　　　　　　　陈师道
　　薄薄初经眼辉辉巳映空融泥还结冻落木复沾丛意在千年表情生一念中遥知吟榻上不道絮因风魏衍后山门人遥知吟榻上不道絮因风此教人作诗之法也撒盐空中羞可拟此固谢家子弟之拙未若柳絮因风起未可谓谢夫人此句冠古也想魏衍此时作诗必不用此等陈言乃后山意也然则诗家有翻案法又在乎人晋书郭文曰情由忆生不忆故无情
　　雪
　　初雪已覆地晚风仍积威木鸣端自语鸟起不成飞寒巷闻惊犬隣家有夜归不无惭败絮未易泣牛衣句句如瘦鐡屈蟠
　　次韵无斁雪后二首
　　闭阁春云薄开门夜雪深江梅犹故意湖雁起归心草润留余泽窗明度积隂殷勤报春信屋角有来禽取信【一作性】无通介随时有异同雪余盖地白春浅着梢红寄食虚长筭论诗缺近功相看不相弃頼有古人风凡与晁无斁倡和皆在曹州后山依其妇翁郭槩于曹无斁时为学官
　　雪后黄楼寄眉山居士
　　林庐烟不起城郭嵗将穷云日明松雪溪山进晚风人行图尽里鸟度醉吟中不尽山隂兴天留忆戴公明字进字皆诗眼
　　元日雪
　　半夜风如许平明雪皓然帘踈穿细碎竹压更婵姢窘兎走留迹饥乌鸣乞怜遥忻炎海上还复得新年末句为东坡在儋州
　　雪意
　　睡眼拭朦胧开门雪巳浓客来迷旧径虎过失新踪浦逺浑无鹤林疎只有松借琴如不觧酒兴若为工雪之浦惟其逺故鹤不可见谓之浑无鹤可也雪之林惟其踈故松独可见谓之只有松可也全在逺字疎字上见工更得前联不用虎迹一句则不冗矣此二句尹穑得其余工有诗曰草黄眠失犊石白动知鸥亦佳并记诸此
　　榆闗书不到雪又满平芜指冷频呵玉胸寒屡掩酥绿尝冬至酒红拥夜深炉塞上风沙恶征衣也到无此篇似闺人念征夫咏雪呵玉掩酥一聨亦流丽
　　雪尽　　　　　　　　　　　吕本中
　　雪尽寒仍在园荒春欲归晴空落雁少古木聚鸦稀肺病犹宜酒嚢空合典衣碧云愁不见千里故山薇三四佳
　　年华　　　　　　　　　　　陈与义
　　去国频更嵗为官不救饥春生残雪外酒尽落梅时白日山川映青天草木宜年华不负客一一入吾诗
　　金潭道中
　　晴路篮舆穏举头闲望賖前冈春泱漭后岭雪槎牙海内兵犹壮邨边嵗自华客行惊节序囬眼送【一作望】桃花陈简斋无专题雪诗此二首一云春生残雪外一云后岭雪槎牙皆于雪如尽佳句也且诗律絶髙特取诸此以备玩味
　　雪中偶成　　　　　　　　　潘良贵
　　飞花防六出俄向腊中来解验人情喜始知天意回夜防窗愈白晓冻日难开麦熟何时节饥民正可哀歉嵗多流冗邦侯善劳来雪余惊腊尽耕近喜春囬郊野犹同色江天巳半开短衣难掩胫谁説少陵哀潘良贵字子贱诗传者不多风格老练而缴句皆髙古悲怆味其防仁人之言也用朱教授韵架上残书犹可读瓶中储粟不堪舂用侄德久韵尚余披树雪巳有浴溪禽皆佳
　　雪中登王正中书阁　　　　　曽　几
　　对雪谁同语登楼似欲仙人家修月户丈室散花天山拥钩帘外江横隐几前寒深落雁渚清集钓鱼船扶病从摩诘消愁得仲宣展书明细字烹茗湿疎烟月好还同梦诗成巳下明年倘相忆为一到闗边
　　次韵雪中
　　积雪何所待冻云终未开有时闻防竹无路去寻梅只欲闗门卧谁能荡桨来辟寒湏底物正乏麴生才亦用袁安子猷事但诗律穏熟可法
　　雪中二首　　　　　　　　　陆　游
　　春昼雪如簁清羸病起时迹深惊虎过烟絶悯僧饥地冻萱牙短林深乌哢迟西窗斜日晚呵手敛残棋忽忽悲穷处悠悠感嵗华暮云如泼墨春雪不成花眼澁灯生晕诗成字半斜残樽已倾尽试起问东家前篇中四句不胜其工末句尚不放过更着余工可喜也后篇亦可取
　　小雪
　　夜卧风号野晨兴雪拥篱未言能压瘴应是欲催诗跨蹇虽堪喜呼舟似更竒元知剡溪路不减防桥时此诗五六善斡旋
　　大雪月下至旦欲午始晴
　　薄暮雪云低清宵意惨凄方听打窗急巳报与堦齐踈箔穿飞蝶空庭聚戏猊新晴思访客愁絶满城泥
　　雪　　　　　　　　　　　　尤　袤
　　睡觉不知雪但惊窗户明飞花厚一尺和月照三更草木浅深白邱塍髙下平饥民莫咨怨第一念边兵见雪而念民之饥常事也今不止民饥又有边兵可念欧阳诗可怜鐡甲冷彻骨四十余万屯边兵以此忤晏相意而晏相亦坐此罢相然则凡赋咏者又岂但描冩物色而已乎
　　雪意浓复作雨　　　　　　　范成大
　　拟看飞花阵翻成建水声雨吾寜不识雪汝防时成三白从今卜千仓待此盈暮云如有意青女莫无情三白千仓对偶新
　　雪　　　　　　　　　　　　杨万里
　　夜映非真晓山明不觉遥尽寒无禁爽且落未湏销体怯心仍受顔衰酒强朝毛锥自堪战寸鐡亦何消是雨还堪拾非花却解飞儿童最无頼搏弄肯言归白树翻投竹欺人故防衣肩寒未妨耸笔冻可能挥细听无仍有贪看立又行落时晨却暗积处夜还明幸自漫山好何如到夏清似知吾党意未遣日华晴用白战律仍禁用故事咏三首诚斋此诗枯瘦甚矣七言【四十七首】
　　暮登四安寺钟楼寄裴十廸　　杜　甫
　　暮倚髙楼对雪峰僧来不语自鸣钟孤城返照红将敛近市浮烟翠且重多病独愁常閴寂故人相见未从容知君苦思缘诗痩太向交游万事慵
　　老杜七言律无全篇雪诗此首起句言髙楼对雪峰三四返照浮烟乃雪后景也选置于此以表诗体前四句专言雪后晚景后四句専言彼此情味自然雅洁必若着题诗八句黏带即为诗必此诗而诗拙矣所谓不可无开阖也
　　春雪　　　　　　　　　　　秦韬玉
　　雪重寒空思寂寥玉尘如糁满春朝片才着地轻轻防力不禁风旋旋消惹砌任从香粉妬萦丛自学小梅娇谁家醉卷珠帘看弦管堂深暖易调
　　三四颇切于春雪但诗格稍弱
　　次韵和刁景纯春雪戏意　　　梅尧臣
　　雪与春归落嵗前晓开庭树有余妍杨花扑扑白漫地蛱蝶纷纷飞满天胡马嘶风思塞草吴牛喘月困沙田我贫始觉今朝富大片如钱不解穿
　　此戏语耳三四虽戏却自佳
　　雪后书北台壁　　　　　　　苏　轼
　　城头初日始翻鸦陌上晴泥巳没车冻合玉楼寒起粟光揺银海生花遗蝗入地应千尺宿麦连云有防家老病自嗟诗力退空吟氷柱忆刘义
　　雪宜麦而辟蝗蝗生子入地雪深一尺蝗子入地一丈玉楼为肩银海为眼用道家语然竟不知出道家何书盖黄庭一种书相传有此説
　　黄昏犹作雨纎纎夜静无风势转严但觉衾裯如泼水不知庭院巳堆盐五更晓色侵书幌半月【集作夜】寒声落畵檐试扫北台看马耳未随埋没有防尖
　　马耳山名与台相对坡知宻州时作年三十九嵗偶然用韵甚险而再和尤佳或谓坡诗律不及古人然才高气雄下笔前无古人也观此雪诗亦冠絶古今矣虽王荆公亦心服屡和不巳终不能压倒
　　再用韵
　　九陌凄风战齿牙银杯逐马带随车也知不作坚牢玉无乃能开顷刻花对酒强歌愁底事闭门高卧定谁家台前日暖君须爱氷下寒鱼渐可义
　　巳分酒杯欺浅懦敢将诗律鬭深严渔簔句好真堪畵柳絮才高不道盐败履尚存东郭指飞花又舞谪仙檐书生事业真堪笑忍冻孤吟笔退尖
　　渔簔句好郑谷渔簔道韫桞絮頼此增光而世无异论不道盐三字出南史详见诗话及本诗注退之诗尖齐莫并若苦寒则退尖矣李白诗好鸟吟春歌后院飞花送酒舞前檐文字可谓缚虎手义尖二字和得全不吃力非坡公天才万卷书胸未易至此
　　读眉山集次韵雪诗五首【今取第一首余见注】
　　王安石
　　古木昏昏未有鸦冻雷深闭阿香车抟云忽散簁为屑剪水如纷缀作花拥帚尚怜南北巷持杯能喜两三家戏挼乱掬输儿女羔袖龙钟手独义
　　和险韵赋难题此一诗已未易看矣第一句谓日晦第二句谓雷垫皆所以形容寒天也三四谓抟云而簁为屑剪水而缀为花所以形容雪之融结也拥帚持杯则谓以雪为苦者多以雪为乐者少末两句最佳戏挼乱掬者儿女曹不畏雪也老人则义手于袖中耳第二首夜光徃徃多联壁小白纷纷每散花形容雪之积雪之飞珠网纚连拘翼座此一句用佛书事拘翼者天帝之名也増益阿含经有释提桓与菩提论天帝拘翼治病药事瑶池淼漫阿环家此一句用西王母事阿环亦王母之名也珠网之座瑶池之家以形容雪耳然晦僻不及坡之自然末句银为宫阙寻常见岂即诸天守夜义言邂逅于雪天见银宫阙无夜义以守之亦牵强矣又第三首前联皭若易缁终不染纷然能幻本无花亦佳但颇装防观空白足宁知处疑有青腰岂作家亦揑合慧可忍寒真觉晚为谁将手少林义用立雪事亦平平第四首长恨玉顔春不久畵图时展为君义谓雪不长存当畵为图时时义而观之暗用唐薛媛寄夫诗恐君浑忘却时展畵图看又第五首岂能舴艋真寻我且与蜗牛独卧家亦佳末句欲挑青腰还不敢直须诗胆付刘义即坡巳用之韵刘义有诗胆大于天之句亦不为不善用也五诗皆选恐误人故细注论之
　　读睂山集爱其雪诗能用韵复次韵一首
　　靓妆严餙曜金鸦比兴难同漫百车水种所传清有骨天机能织皦非花婵娟一色明千里绰约无心熟万家长此赏怀甘独卧袁安交防岂须义
　　荆公和坡义字韵至此为六水种所传清有骨李雁湖注水种未详逸雅释名雪绥也水下遇寒而凝绥绥然下也观此则雪本水为之予谓深僻难晓并下句天机能织皦非花亦不可晓若曰用天孙织女事与雪无闗渉也但五六极佳婵娟一色明千里似谓雪之色与月无异绰约无心熟万家即庄子姑射神人其神凝年谷熟出处有绰约若氷雪语意尽工也末句亦奇汉三公领兵入见交防义颈袁安以卧雪得举孝亷后为三公意谓义颈而入朝正不如闭门而独卧也然则亦勉强矣
　　次韵王胜之咏雪
　　万户千门车马稀行人却返鸟休飞玲珑剪水空中堕的皪装春树上归素髪聨华惊老大玉顔争好羡轻肥朝来巳贺丰年瑞试问农家果是非
　　尾句好朝廷以为瑞而贺矣田家其果然否羡轻肥三字押韵牵强
　　次韵酬府推仲通学士雪中见寄
　　朝来看雪咏新诗想见朱衣在赤墀为问火城将防试何如雪屋听窗知曲墙稍觉吹来宻穷巷终怜扫去迟欲访故人非兴尽自縁无路得传之
</div>
    <div class="pagination">
<a href="瀛奎律髓_page34.html">上一页</a><span>...</span><a href="瀛奎律髓_page30.html">30</a><a href="瀛奎律髓_page31.html">31</a><a href="瀛奎律髓_page32.html">32</a><a href="瀛奎律髓_page33.html">33</a><a href="瀛奎律髓_page34.html">34</a><span class="current-page">35</span><a href="瀛奎律髓_page36.html">36</a><a href="瀛奎律髓_page37.html">37</a><a href="瀛奎律髓_page38.html">38</a><a href="瀛奎律髓_page39.html">39</a><a href="瀛奎律髓_page40.html">40</a><span>...</span><a href="瀛奎律髓_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
