<!DOCTYPE html>
<html>
<head>
    <meta charset="UTF-8">
    <title>全宋诗 - 第 6882 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6882 页/共 11672 页</h1>
    <div class="content">    历乱枯苔点，交横败莎叶。
    会使成都人，更取神蓍揲。

司马光　景福东厢诗　观试骑射
    阊阖风正清，觚棱日初媚。
    材雄集便殿，玉座亲临视。
    三河侠少儿，初识天子贵。
    天山汗血骝，蹀躞金环辔。
    扬鞭秋云高，顾盼有余锐。
    萦回势可观，馨控动如志。
    毫氂应心目，审固参身臂。
    鸣弦电雹惊，中的冰瓦碎。
    龙颜薄笑春，喜色连傍侍。
    旦为徒步人，暮作飘缨使。
    扬扬出九门，亲友生意气。
    须知天地德，慎勿忘所自。
    黠羌犹旅拒，猃狁方繁炽。
    求为忠义臣，无负搜罗意。

司马光　景福东厢诗　即日
    枍栺留深殿，仓琅秘九门。
    日长人对直，风迥燕高翻。
    林有萧疏意，云无片缕痕。
    钧天真自到，不多暂飞魂。

司马光　景福东厢诗　菊
    琐琐南阳菊，秋潭岁自开。
    孤根拥红叶，落蕊媚苍苔。
    正以参灵药，因之植紫台。
    愿兼金掌露，同入柏梁杯。

司马光　景福东厢诗　同景仁寄修书诸同舍
    烈火非不猛，不耗丰炼金。
    寒霜非不严，不雕竹柏林。
    小人势利合，倾覆无常心。
    君子道德亲，白道犹视今。
    诸君闺台秀，相得如璯琳。
    离群一昔期，乃尔动悲吟。
    古风久已衰，交道日颓侵。
    愿名思友操，播这清徽琴。

司马光　景福东厢诗　未开木芙蓉
    木末采芙蓉，骚人歌所无。
    何言霜花艳，不与水芝殊。
    香苞麝脐结，茂叶桐阴敷。
    岂若龟巢类，飘零老五湖。

司马光　景福东厢诗　夜意
    清夜四无哗，深严上帝家。
    星翻珠纲白，斗挂玉楼斜。
    风静虚成韵，霜轻未作花。
    还疑汉津客，浩荡寄流槎。

司马光　景福东厢诗　御沟
    万户郁相钩，枝分瑟瑟流。
    萦纡通桂观，隐见带龙楼。
    碧映千林曙，红飘一叶秋。
    寒波长不竭，岁岁奉宸游。

司马光　景仁将归颍昌辄为诗二十韵纪赠
    秀发西南美，挺生河策灵。
    雕龙蔚文采，老鹤莹仪形。
    落笔高时隽，飞緌侍帝庭。
    英声轶云汉，远势击沧溟。
    苦节专忧国，嘉谋每据经。
    温虽比圭璧，直不避雷霆。
    首胜轩裳薄，神和气体宁。
    忠诚怀畎亩，乐事寄林垌。
    藻鉴评随月，过从德应星。
    苦吟金出矿，确论木衔钉。
    贱子叨流辈，高风仰典刑。
    巨川容滴不，馀景借流萤。
    久别眉俱白，重来眼更青。
    淹留弦与晦，游集醉还醒。
    有酒须相就，无歌不共听。
    奇花喧夕市，叠鼓咽春亭。
    扬袂行辞洛，回车去望陉。
    往还天表雁，离合浪间萍。
    异日期同传，穷泉约互铭。
    古今难得事，交分保颓龄。

司马光　景仁书云去冬因酒病耳病牙遂不入洛以诗寄呈
    许昌携手尽时英，况复新开甲第成。
    醉里都将春作达，老来不向酒藏情。
    齿疏无废衔杯趣，耳病犹分度曲声。
    旧友昔游浑忘却，可怜寂寂洛阳城。

司马光　景仁思归雨未克行以诗留之
    嘉客念归程，泥深未可行。
    今朝阴又重，春雨亦多情。

司马光　景仁召饮东园呈彦升次道君锡才元子容
    去冬辱嘉招，寒风方趐屭。
    今秋侍高宴，晴日正澄丽。
    虽无花花繁，且有丘樊思。
    虽无山泉乐，暂违尘土气。
    仆休散城邑，马纵脱羁辔。
    欢呼笑言适，散诞冠带弃。
    殊胜禁掖严，进止有常地。

</div>
    <div class="pagination">
<a href="全宋诗_page6881.html">上一页</a><span>...</span><a href="全宋诗_page6877.html">6877</a><a href="全宋诗_page6878.html">6878</a><a href="全宋诗_page6879.html">6879</a><a href="全宋诗_page6880.html">6880</a><a href="全宋诗_page6881.html">6881</a><span class="current-page">6882</span><a href="全宋诗_page6883.html">6883</a><a href="全宋诗_page6884.html">6884</a><a href="全宋诗_page6885.html">6885</a><a href="全宋诗_page6886.html">6886</a><a href="全宋诗_page6887.html">6887</a><span>...</span><a href="全宋诗_page6883.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
