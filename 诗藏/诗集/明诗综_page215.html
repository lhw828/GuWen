<!DOCTYPE html>
<html>
<head>
    <meta charset="UTF-8">
    <title>明诗综 - 第 215 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗综 - 第 215 页/共 242 页</h1>
    <div class="content">　　【诗话祁商作配乡里有金童玉女之目伉俪相重未尝有妾媵也公怀沙日夫人年仅四十有二教其二子理孙班孙三女徳渊徳琼徳茝及子妇张徳蕙朱徳蓉葡萄之树芍药之花题咏几遍经梅市者望若十二瑶台焉】
　　送别黄皆令
　　征调起骊歌悲风绕坐发人生百嵗中强半苦离别念君客防稽釜不因人热兹唱归去辞佩环携皎月执觞指河梁愁肠九回折流云思故岛鼫鼠怀故穴帆樯日以逺山川日以越同调自此分谁当和白雪竚立望沧浪忧来不可絶
　　关山月
　　秋月开金镜浮云散碧空风吹榆戍北露湿栁城东影满惊门鹊光沉起塞鸿秦关今夜色应与汉宫同
　　悼亡
　　公自垂千古吾犹恋一生君臣原大节儿女亦人情折槛生前事遗碑死后名存亡虽异路贞白本相成项兰贞【一首】
　　兰贞字孟畹秀水人贡生黄卯锡之妻有裁云月露二草
　　送外赴试
　　栁阴轻绾木兰舟杯酒殷勤动别愁此去但看江上月清光犹照故园楼
　　顾若璞【一首】
　　若璞字和知钱塘人副使黄汝亨子茂梧之妻有卧月轩稾
　　宫词
　　垂栁千条拂御墀凉风初到影蛾池银筝玉笛花前奏不唱班姬团扇辞
　　张倩倩【一首】
　　倩倩吴江人沈秀才自征之妻
　　忆旧
　　故人别后杳沉沉独上高楼水国阴鸿雁不传千里【一作书底】恨天涯流落到如今
　　沈宪英【一首】
　　宪英字惠如一字兰友吴江人沈自炳长女
　　悼宛君姑
　　楼上春深乳燕来半帘花影自徘徊子规声里黄昏月叫断东风梦不回
　　叶纨纨【四首】
　　纨纨字昭齐吴江人叶绍袁之女归袁氏有芳雪轩遗稾
　　暮春赴岭西道中作【二首】
　　故园别后正春残陌上莺花带泪看何处乡情最凄切孤舟日暮泊严滩
　　烟树重重失故乡云山极目恨偏长不知何日是归日杜宇声声最断肠
　　秋日偶题
　　一畨摇落一畨嗟咫尺天涯梦里家莫道秋来不憔悴满庭都是断肠花
　　哭妺
　　牕花寂寂蕊初寒谁向帘前握手看风景不知人有恨月明依旧画阑干
　　叶小鸾【二首】
　　小鸾字琼章一字瑶期吴江人绍袁季女未嫁而夭有疎香阁遗集
　　已已春哭沈六舅母墓下
　　十载恩难报重泉哭不闻年年春草緑肠断一孤坟
　　哭姊
　　云散遥天锁碧岑人间无路月沉沉可怜寒食梨花夜依旧春风小院深
　　祁徳渊【一首】
　　徳渊都御史山阴祁彪佳女嫁姜廷梧桐音
　　送黄皆令
　　西风江上雁初鸣水落寒塘一擢轻绕径黄花归故里满堤红叶送秋声片帆南浦离愁结古道河梁别思生此去长涂霜露肃何时双鲤报柴荆
　　张徳蕙【一首】
　　徳蕙字楚纕山阴人谕徳元忭之孙嫁祁公子理孙奕庆
　　中秋
　　秋气中天净愁人独夜看停桡江愈濶却扇月初寒霜入桐阴薄风飘桂影残扣舷情未已露湿绮罗单朱徳蓉【二首】
　　徳蓉字赵壁山阴人太师燮元之孙嫁祁公子班孙奕喜
　　送黄皆令
　　青青杨栁枝飘摇大道旁大道多悲风游子瞻故乡执杯送行客泪行沾衣裳忆昔弭逺櫂明月浮景光壶觞极胜引歌舞开华堂好鸟得其侣举翼齐翺翔胶漆两不解金石安可方分袂起仓卒永夜生防伤吴山何渺渺越水亦茫茫芙蓉被秋渚采采有余芳愿言赠所思曰归纫为裳
　　上已
　　桃花新水浣春衣旧日兰亭到亦稀断岸羽觞晴日暖逺山横笛暮云飞沙棠舟近江鸥起玳瑁梁空海燕归尚有采蘩思未定不堪月色上罗帏
　　黄脩娟【一首】
　　脩娟字媚清仁和人参议汝亨女
　　邨居即事
　　寂寂邨居晩迢迢旅雁稀烟花迷曲径山月澹清辉黄菊经霜浄秋莼带雨肥夜深寒漏彻渔火逐星归项　佩【二首】
　　佩字吹聆秀水人处士吴统持之室有藕花楼诗稾
　　【诗话吴处士巨手有大宅在北郭之秋泾得吹聆为嘉耦琴瑟静好诗篇酬和甚乐也遭乱家破转徙无定迹糠籺不饱然未尝闻交谪之言所题卍斋即秋泾故居取方广胸前字以为曲阑乡人题咏者纷纷惟吹聆诗俱从梵夹中出极其熨贴或疑□字韵书不收然三防成□犹有想□即伊字苑舎人咸诗可据也】
　　夫子书屋落成阑干皆用卍字遂名曰卍斋属赋四十字
　　夫子爱竒字回阑缭绕之一时齐作卍三防不成□树色春浮并斋居绣佛宜定知人载酒送喜有刍尼
　　社日
　　过雨春泥白斜飞燕尾纤恰停鍼线坐自起为钩帘翁　桓【一首】
　　桓字少君钱塘人处士胡介妻
　　重过西湖
　　风风雨雨鸟空啼草緑山腰水满隄画阁已倾歌舞散十年重到六桥西
　　姚妫俞【一首】
　　妫俞字灵脩长洲人嫁嘉定侯演有再生余事
　　冬日
　　坐拥乌皮倚隠囊且翻梵夹静焚香凄凄庭院悲风急漠漠江天朔雁翔一段旅懐还磊落百年心事付苍茫登楼望逺迷乡树又见寒鸦送夕阳
　　章有渭【二首】
　　有渭字玉璜华亭人嫁嘉定侯有燕喜楼草
　　舟行即事
　　晓雾迷离彩鹢轻擢歌徐动见新晴临湍鹭子亭亭立夹岸蒲花漫漫生遥指小山遮塔影忽经深树出钟声晩凉不觉罗衣薄自爱澄湖片月明
　　春感
　　舞蝶庄生梦啼鹃蜀帝魂紫芝逢胜友芳草想王孙小阁闻鸡唱闲庭听鸟喧晓烟迷麦陇春雾锁柴门鱼戏青萍动风吹碧叶翻防毫题玉柱緑蚁引金尊乍摘葳防草长依翡翠轩避秦无絶境何必问花源
　　盛韫贞【四首】
　　韫贞字静维华亭人
　　邨居杂感【三首】
　　自我来兹地重门晓夜扃萧条门外栁几度向人青采蕨怀商土占时望嵗星但能安病骨不必问池亭烽火吴关逺烟花谷水明孤坟应宿草白髪隔重城遗行书难就言较未成愁心托幽梦兹夕倍纵横蓬径无人迹春厨断暮烟稻梁谋自拙仆隶义相捐薄俗终难入幽栖性自便尺书兼斗粟慙媿主人贤
　　寄兄
　　一自双亲尽乡园不忍旋七年三见面稚子渐齐肩梦断燕山月春归海树烟书来能念我三复鹡鸰篇姚　淑【一首】
　　淑字仲淑金陵人庶吉士达州李长祥纳为继室有钟山秀才海棠居集
　　寄研斋太史
　　年年叹离别此别何时休楼头望不见从今不上楼无钱买鲤鱼君书何处求
　　倪仁吉【二首】
　　仁吉字心惠浦江人进士仁桢之女
　　宫意图
　　调入苍梧斑竹枝潇湘渺渺水云思听来记得华清夜疎雨银釭独坐时
　　弹琴
　　棃花小院午风轻谩理冰丝入太清一片梧桐心未死至今犹发断肠声
　　钱敬淑【一首】
　　敬淑字师令江宁人文学谈允谦之妻
　　泊浦子口
　　残年孤櫂泊近浦验归程雪圃芹牙白江醪竹叶清夕阳新别路衰草古离情隔岸寒山色含凄望旧京汤文玉【一首】
　　文玉【原阙】
　　司吾春游诗
　　山雨初晴洗佛螺春风处处揭青莎采香不倦溪边路多少飞红趁韤罗
　　周淑禧【一首】
　　淑禧江阴人周荣公第三女
　　【诗话至元斥卖广济库故书有采画本草一部近吴中赵凡夫子妇文俶端容设色画本草曲臻其妙江阴周荣公二女淑祜淑禧临之亦成絶品淑禧写大士象一十六幅陈仲醇谓其十指放光直造卢楞伽吴道子笔墨之外今文俶真迹尚有存者周氏姊妹花草见者罕矣又石城女子李佗那善画水仙则余亦未之见】
　　杜康庙
　　酺有新糟醊有醨杜康桥上客题诗最怜苦相身为女千载曾无仪狄祠
</div>
    <div class="pagination">
<a href="明诗综_page214.html">上一页</a><span>...</span><a href="明诗综_page210.html">210</a><a href="明诗综_page211.html">211</a><a href="明诗综_page212.html">212</a><a href="明诗综_page213.html">213</a><a href="明诗综_page214.html">214</a><span class="current-page">215</span><a href="明诗综_page216.html">216</a><a href="明诗综_page217.html">217</a><a href="明诗综_page218.html">218</a><a href="明诗综_page219.html">219</a><a href="明诗综_page220.html">220</a><span>...</span><a href="明诗综_page216.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
