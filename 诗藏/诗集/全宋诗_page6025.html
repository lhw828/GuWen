<!DOCTYPE html>
<html>
<head>
    <meta charset="UTF-8">
    <title>全宋诗 - 第 6025 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 6025 页/共 11672 页</h1>
    <div class="content">
释可湘　偈颂一百零九首
    薄福住常云，生涯只任真。
    灯笼悬露拄，北斗对南辰。
    法法皆依位，机机合见人。
    大家齐努力，扶起破沙盆。

释可湘　偈颂一百零九首
    翻达出头来，卖弄丑举止。
    云门打不杀，德山呵不起。
    晓间园里听莺啼，昔日毗岚今宛尔。

释可湘　偈颂一百零九首
    幽壑鼓寒涛，霜林木叶飘。
    普通年远事，历历在今朝。

释可湘　偈颂一百零九首
    初三十一，中九下七。
    今朝部入书云笔，大书特书兼屡书，
    祖师两眼黑如漆。

释可湘　偈颂一百零九首
    腊月五，无别语。
    握起须弥槌，打动虚空鼓。
    五日风，十日雨，
    圣人作而万物睹。

释可湘　偈颂一百零九首
    一大藏教，了无关钥。
    奇峰峨峨，幽石落落。
    拨转机轮话已行，到底不留元字脚。

释可湘　偈颂一百零九首
    繁怜纸撚揾无油，将底光辉古荡湫。
    今日元宵时节至，也还水上挂灯扑。

释可湘　偈颂一百零九首
    胸摩卐字，弄假像真。
    槨示双趺，弄真像假。
    柳垂金线舞春风，演说涅槃犹未罢。

释可湘　偈颂一百零九首
    门外门内，一时分付。
    若是俊流，何必重举。

释可湘　偈颂一百零九首
    老瞿昙，没碑记。
    占慈氏机先，埋通天界至。
    也须还我坐具地。

释可湘　偈颂一百零九首
    佛祖眼晴，衲僧命脉。
    触境遇缘，单重交拆。
    桃花红，李花白。

释可湘　偈颂一百零九首
    拶透大圆觉，平地沉山岳。
    翻笑刻舟人，无绳徒自缚。

释可湘　偈颂一百零九首
    冬节前后，砂飞石走。
    忽忆沩山两凤毛，进前退后扬家丑。
    毕竟九岩作麽生，面南看北斗。

释可湘　偈颂一百零九首
    言中彼此带幽玄，尽向言中辨正偏。
    孤负一条官驿路，茫茫沉在月明前。

释可湘　偈颂一百零九首
    中秋令节，升堂指月。
    眨得眼来，楚天空阔。

释可湘　偈颂一百零九首
    十方同聚会，瞎驴趁大队。
    个个学无为，眉上更安眉。
    此是选佛场，屎窖立封疆，
    心空及第归。

释可湘　偈颂一百零九首
    黄面老，初成道，
    夸诧一场相鼓倒。雪岭峨峨雪未消，
    星河湛湛星犹皎皎。诸人冷地眼开时，
    莫似贫儿拾得宝。

释可湘　偈颂一百零九首
    一年十二月，过了无多日。
    乃事竟如何，茫然黑似漆。
    休休休，空悠悠，
    前许多时何处去，大寒然后索衣裘。

释可湘　偈颂一百零九首
    岸柳髒髒绿，岩花渐渐红。
    摩胸一段义，舒卷在春风。
    分明点与诸人了，切忌朦胧在梦中。

释可湘　偈颂一百零九首
    道道，非常道。
    踏不嗔，闹浩浩。
    莫管自家知不知，但看大熟秋成早。
    今日无端入荒草。
</div>
    <div class="pagination">
<a href="全宋诗_page6024.html">上一页</a><span>...</span><a href="全宋诗_page6020.html">6020</a><a href="全宋诗_page6021.html">6021</a><a href="全宋诗_page6022.html">6022</a><a href="全宋诗_page6023.html">6023</a><a href="全宋诗_page6024.html">6024</a><span class="current-page">6025</span><a href="全宋诗_page6026.html">6026</a><a href="全宋诗_page6027.html">6027</a><a href="全宋诗_page6028.html">6028</a><a href="全宋诗_page6029.html">6029</a><a href="全宋诗_page6030.html">6030</a><span>...</span><a href="全宋诗_page6026.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
