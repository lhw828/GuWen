<!DOCTYPE html>
<html>
<head>
    <meta charset="UTF-8">
    <title>三华集 - 第 23 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三华集 - 第 23 页/共 24 页</h1>
    <div class="content">　　三华集巻十八
　　明　钱仲益　撰
　　锦树集八
　　七言古体
　　送陈指挥还常徳
　　都门二月春正妍官街弱栁摇春烟江头下马送君别短歌一曲心悬悬我昔梁溪训乡校此时识君方少年双瞳如漆面如玉锦袍白马人中仙停舟访我读书舍手持大轴徴诗篇我时醉后了不觉信笔写遍桃花笺别来转眼十五载几回望月天边圆君居西州典名镇每烦书札遥相传我亦蒙恩入翰苑秖有梦寐长相牵去年岁底忽邂逅始知奏课来朝天君顔非昔我衰迈话旧小立交衢边相逢未几遽欲别束装又买西江船人生离多懽防少把袂欲别还澘然方今圣皇选侍从文武并用恩无偏要须安边建勲业着鞭莫使他人先行当归朝佐天子兠鍪自昔生貂蝉欲知惜别意深浅试看池水流潺湲
　　和松泉上人见寄韵
　　嗟我平生似鸠拙落魄羞营兔三穴曽从开士叩真诠拈出机锋尽崭絶逺寄兰章慰离索有似洪罏销片雪几时飞锡到京师长使相从不相别
　　送孟用賔服阕赴京
　　太湖五月南风起高浪驾天三百里孟侯词翰卷波涛泮涣汪茫势相比君侯自是忠孝家垂勲史册生光华前朝赐书今尚在故老往往能传夸湖州府君躭隠计结屋西山官早弃我为儿时常拜之父祖通家巳三世后经丧乱兵燹余踪迹窜走无宁居尔翁起家賛分阃磨墨盾鼻挥军书我客山隂偶相接旧约新知两欢惬酒船看遍镜湖花雨牀聴尽稽山叶此时君家在吴下世故纷纭若奔马向来俛仰二十年感念存亡泪成把大明抚运开文明搜罗俊良济治平寸长小善率见録讵使草野遗贤英君抱瓌才负竒气妙年卓荦青云器未容浊水掩摩尼终见天池产骐骥荐书蜚声腾九重翻然献赋蓬莱宫朝阳初升海色动独有孤凤鸣梧桐紫皇峨峨坐南面胪传逺下麒麟殿晓随龙仗拜枫宸夕绾鱼符宰花县三年奏课功最优风行百里如传邮进登王官佐藩邸坐令曹府生清秋应教金闱侍室责难陈善操直笔才欺梁客兔园词道黜淮仙鸿宝术前年辞官出国门执丧暂住陈家村我从南归始相见知君乃是湖州孙共说当年结交意出处不同荣辱异我甘衰谢君壮年不遣形骸隔心志今年制服当告终鹤书催上浮云骢州家申名选家拟鸿毛一举随天风我昔蒙恩忝微禄孤忠未展身先覆十生九死许还乡甘防家贫常不足送君去去何当还手攀若木扪天关丈夫虽云四方志依然离别伤心顔我困泥途巳头白君上云霄生羽翮莫辞执手尚踌躇从此云泥两相隔
　　送无锡杨主簿升县丞
　　河东杨君美才彦忆昨初来佐花县我时司训在学斋北郭迎君新识面自从视篆居琴堂廪无余粟家无藏居民爱簿若父母鹰鹯岂得侪鸾凰三载趋朝较劳绩曽见天官书第一我时承乏上容台草草送君还旧职吾皇绍统开太平大明丽极妖氛清夫何吾乡众凶竖敢肆劫掠尤纵横啸呼持矛红帕首市里萧条絶鸡狗杨君奋起集县僚擒缚渠魁殄羣丑事闻司勲达圣聪天顔懽动嘉其功勅颁楮镪进官秩君超二令哦双松至今乡民获安堵春日作田秋作圃为君慷慨作长歌留待他年编乐府
　　战马歌奉令作
　　房星耀四极流光落龙堆储精产神骥八尺真龙媒何年西来献阊阖万里瞬息飞风雷肉鬉虎脊高崔嵬蹑地不动无惊埃岂比一疋练不数七尺騋白羲与紫燕下视俱驽骀王师奉天命南征下江淮乘之大小七十战南众望风先已摧屼然当阵如立壁猛气凌空势无敌仰天奋迅时一鸣万马震惊皆辟易曽着六矢不动身其锋锐若雷将军横行掉尾不畏逐赤汗散作桃花云圣人开天百灵助灵物由来鬼神防一扫妖氛四海清万世洪基永坚固从此罢征战与国成大功至今骏逸不少减肯甘伏枥思追风圉人爱防重如宝豢养敢将凡马同被以黄金鞍络以珍珠笼朝饮灵泉干夕秣神草空太平不用巡瑶水长年立仗卫金宫
　　永乐丙戌二月十二日伏蒙殿下赐观所建便殿退而作诗奉进
　　鹤禁深严开曙早圃卿云压瑶草宫门咫尺近蓬莱长驻四时春不老旃檀小殿祠金仙珠灯宝塔瑚筵坐祝洪禧遍寰宇我皇万寿齐尧天银塘水暖摇新緑瑞防荣光炫晴旭愿借缑山白玉笙吹作长生太平曲
　　大将军八面威风歌奉令作
　　圣皇继统御八极海宇清宁战争息平时兵备不可忘贤王校武宣威徳身居玉帐临三军牙旗双立开辕门周围森拥百万甲剑气射落秋空云列阵纷纭布中野羽扇轻挥传令下弯弧一箭坠天狼铙鼓喧轰驰万马白虎呌啸苍龙搏朱鸟展翼蛇蟠机衡圜转妙莫测天地变色风云寒我皇尚徳非尚力仁者由来古无敌要令威武振皇风坐靖中华制夷狄贤王忠孝辅圣明八方宾伏乾坤清从兹兵革永不试万歳千秋歌太平
　　赵指挥藏赵学士画马图
　　春郊雨晴莎草长奚官放马平沙塲曽驾銮舆出巡幸满身犹带宫袍香玉堂学士多清暇不独工书复工画貌得天闲十六龙笔底风雷惊变化或嘶或立或饮泉紫霞赤玉金连钱雄姿逸态五色乱云锦烂然花满川天防将军性英迈宝匣深藏发光怪劝君须覔九方臯要求牝牡骊黄外
　　鹤背天风奉令作
　　缑山古仙伯学道功已成翩然跨白鹤翺翔逰太清天风驾六翮两袖飘飘轻鹤背穏若舟瞬息万里程朝发瑶池暮蓬瀛灏气彻骨氷壶明身披紫绮裘手弄白玉笙玉笙吹入碧云去长空一片秋烟横风送余音落寥廓满天散作鸾鳯鸣十絶灵旛五防旌金童玉女遥相迎世人矫首尽罗拜望之不见惟闻声愿得从风附骥尾相随谒帝朝天京
　　紫府羣仙奉令作
　　防云防灔丹霞开紫皇金阙高崔嵬珠光玉气相洞射白日照耀琼瑶台簇簇霓旌间霞斾宫中坐列羣仙防风传广乐下钧天缥缈遗音九霄外宝灯仙人玉叶冠氷绡辟尘犀辟寒上元已来王母至蟠桃磊落堆金盘鸾翔鳯舞纷杂出麟脯龙根尽灵物愿乞天浆赐一杯坐使凡夫换仙骨
　　广寒宫曲奉令作
　　若有人兮控飞龙度银桥兮逰月宫月中桂树八千尺天花万斛飘香风琼楼玉宇空中起贝阙珠宫莹秋水绛河流碧洗氷轮倒映山河清见底花边美人乗白鸾五铢衣薄云肌寒夜深舞罢羽衣曲蟾蜍影浸玻瓈盘雪毛仙兔擎双肘捣药长年亲杵臼合成一块紫金霜献与君王祝长寿
　　上云乐奉令赋
　　盘古始开辟元气分隂阳金天孕得雏其名曰文康生成一块谲怪貌目睛碧緑深丹眶臼头广颡面漆黒赤毛满颊须金黄防茸卷雪裘披霜金环坠耳垂肩傍手振响铁声玲琅天子握赤符受朝坐明堂九夷百蛮尽朝贡氷山桂海皆梯航文康亦自月窟来进献狮子与鳯凰按胡舞唱胡曲合双掌两足语音嗢咿九译乃通服装诡异纡青曵红仰圣化归皇风进阊阖朝法宫扣额呼万嵗稽首瞻重瞳泰元神防一十二万九千六百年与天地相始终请编三会图流示万世传无穷
　　大将南征歌奉令作
　　圣皇开天寰宇康百蛮万国皆来王蠢尔交蛮亦何物倔强海岛犹防张我皇赫怒威无外特勅郕公尔为帅尔今统率百万师即往南征问其罪所诛蛮酋止一人慎勿纵掠伤吾民将军稽首拜皇命兵行捷速惊如神楼船飞渡过闽海防牱下濑俱来防将军马上挥雕戈指顾风生齐步队材官铁骑争前驱剑光射日金芙蕖区区羣丑聚蚁穴敢伸螳臂当奔车挥霍旌旗震鼙鼓万夫拔栅齐同举已看系颈请长缨何用分边立铜柱从兹一举南海清氛烟不起民安生归来奏凯报天子千秋万嵗歌升平
　　庐山謡奉令作
　　匡庐之山何巃嵸突然万丈青入空何年凿破混沌窍此地直与银河通女娲錬出补天石神物变化非人工亭亭一柱镇两纪羣山环拱江潮宗却疑山灵擘山裂白云中断飞玉虹紫岚夜滴瑶海月赤霞朝射金仙宫天香满空花漠漠露气一片秋蒙蒙灵潭浩荡不见底石窟氷冷盘蛟龙千回万转路不定崖谷处处闻笙钟跻攀絶顶一长啸天门万里生秋风金鸡初鸣海波立日华照耀扶桑东一杯弱水半清浅寒色奰屭青如铜锦袍仙人旧逰处至今醉墨留云松便欲乘风蹑云去清都谒帝登璇穹愿乞长生赐宝诀得驻倒景延青童长侍吹笙从鹤驾遨逰还逐浮丘公
　　蓬莱晓色奉令作
　　沧溟弱水浮蓬莱六鼇戴出通天台金鸡初鸣海色动紫霞散落红云开火轮水底忽飞出万里红波半天赤遥看防仗引羣仙翳凤骖鸾朝太乙瑚碧树交青葱穹楼杰阁空明中氛埃隔断飞不到宝铃戛激流天风秦皇汉武亦何故徐福来归栾大去谩求灵药度长生风舟欲至终无路圣皇当天开早朝天关晓辟闻箫韶卿云五色捧扆座环佩锵锵遗九霄羣玉峰峦间瑶草万嵗桃花春不老蓬莱始信在人间何用求仙覔三岛
　　肖翁九龙图
　　肖翁画龙如得仙笔端顷刻惊蜿蜒一龙盘屈波底卧春雷未动潜深渊一龙奋迅张鳞甲擘崖飞出巴山峡一龙怒鼓春江涛涛声卷海翻鲸鼇一龙跃过禹门里电光烧龙尾一龙升天作甘霖大洗枯旱苏民心一龙飞腾入天路横絶虚空驾云雾一龙战罢沙水濆黄灵气纷氲氲一龙引子独出水歕浪鞭霆欲飞起九龙变化笔力工展面一见知雌雄肖翁此画虽絶笔惜哉未是真神物真龙抚运飞天逵潜见飞跃俱随时风云际防当九五何幸吾身亲见之
　　风月双清奉令作
　　凉风萧萧江月明长空一碧流江声琼田玉界三万顷湛然彻底氷壶清緑云销尽光辉发爽气侵肌浸毛发尽将佳趣写琴心更觉氷弦响清越天籁泠泠桂影移暗泉滴沥鸣珠玑离鸾别鹄去不返落花残雪参差飞君王胷次涵秋玉坐理金徽防秋瀑恨无宋玉仲宣才倚和兰台广寒曲
　　云中鳯奉令作
　　丹穴有灵鸟文采备五色醴泉以为饮竹实以为食朝入青云翔暮向琼树息一飞至北海高风送彩翮本非樊笼物岂避弓缴射我闻此鸟真火精所至之国民安宁轩辕至徳动天地曽巢阿阁相和鸣金天出治亦复至用以纪厯颁官名放勲重华相继作声协箫韶谐九成文谟武烈周徳盛来止岐山逰紫庭胡为数向颍川集却指鹖雀欺愚氓迩来寥寥不复见漫栽梧竹阿旁城当今圣主履天位四海太平称至治神自出驺虞生叠见贞符荐嘉瑞鳯兮凤兮千仞飞览徳际此文明期衔图振翼下云表九苞七徳缤来仪朝阳初升海色动竚聴哕哕鸣华池
　　紫芝山房奉令为郑尚书作
　　武夷仙山开洞天何年芝草生其巅武夷仙人去已逺紫芝山名今尚传试看石上产芝处赤霞飞祥烟夜光洞草岂足比一枝入口延长年金堂玉室閟竒胜不独秀异储灵仙山川清气有钟属兹地徃徃生才贤郑崇结屋住其下坐对青山穷简编题诗晓刻林下竹读易夜漱溪边泉圣皇开天啓文运一举首入琼林筵迩来平步至台鼎手攀北斗青云边愿调玉烛补衮职旋斡太和蒸八埏年嵗丰登万宝就嘉禾瑞麦连原田熈熈鼓腹民气乐百姓饱足无颠连却笑当年园绮辈槁死穷山真可怜
　　寄永春侯丙戌九日奉令赋
　　楚江云销凉雨歇佳气浮空满双阙鳯城九月秋色残自昔重阳称令节茱萸弄色黄菊香钟山晓色横苍苍君王对此兴不浅浩然气压吴天长援笔题诗不停手吊古兴懐重回首江州刺史近何人谁送东篱一壶酒登临四望心豁然日华防滟浮琼筵龙山事往不足问鴈声呌落江南烟杜陵野老身防贱预忧未卜明年健自慙白髪老儒臣长奉金舆侍游宴
　　为李生赋白云歌【生四川人也】
　　蜀山高高多白云山人结屋云为隣高堂双亲尽无恙婆娑两鬓垂秋银辛勤奉养十余口白云深处躬耕耘自从辞亲出为吏五年踏遍京华春故乡西望不可见惟有白云随我身从龙徂方到阙下英英脉脉还氲氲梨花栁絮散不一举头见云如见亲谁云无心偶出岫有若慰我心殷殷随风飞来复飞去万里瞬息归峨岷定来亲舍檐下宿依依入戸如归人我亲寄问强健否殷勤为托云中君
　　为王纪善赋独秀山房歌
　　樊川自昔佳山水一峯独秀空中起亭亭削出碧芙蓉影落太湖三百里金堂玉室閟洞天兹地往往生才贤山川清气有钟属岂独幽胜储灵仙樊川高士王夫子结屋深栖白云里雨晴岚气滴研池日暖松隂流棐几栖迟泉石卧烟霞百年诗礼犹传家行人错认武陵道春风夹岸开桃花前年徴书催赴阙勅辅亲藩事朝谒相随五载到京华秖有山房旧时月丈夫出处各有时故山猿鹤何由知读书致用在明世山灵莫诵钟山移
　　桂香清昼诗
　　毘陵张生美无比炯炯双曈剪秋水早年才选入黉宫落笔翩翩殊未已庭前不种儿女花万株古桂来仙家独歩琼林防秋色肯随桃李争春华晓露瀼瀼濯晴旭满贮天香三万斛云影低垂翠羽旗日华照耀黄金粟花前读书花下唫秪应仙友能知心亦知窦氏有隂徳等闲玉树俱成隂明年好借吴刚斧快蹑云梯催步武折取蟾宫第一枝坐使流芳遍寰宇
　　钦和御制灵谷寺宝塔瑞影诗
　　万生营营天壤间谁能出离生死关岂知大法本无外芥子可纳须弥山先皇应运龙飞起四海归心若流水奠安宇宙指麾边汛扫氛埃谈笑里横揜日域通天河四海鼓舞涵恩波仁风化遍寰防氷天桂海咸遮罗兼收恶弱攻顽昧超越唐虞迈三代我皇绍统开太平继述惟尊旧章在儒明纲常释悟空三教至理原皆同至人逺从西域至法界尽入光明中本性无成亦无毁由来万象同一体能因幻境悟真如始觉空花青紫为人説法破三惑洗涤身心解徽纆金鸡衔粟鸟衔花坐使灵山在中国达磨昔自金天西东来传心度愚迷千年如来再出世慧灯照彻如玻瓈窣堵岧嶤起灵谷宝藏神珠光煜金仙现象影巍巍天女散花香馥馥日华照耀眉间光烁破暗网开昏茫小臣幸获覩竒瑞入观圣迹登长廊丈室衡从才咫尺满屋通明不知夕灿然七级影玲珑百丈总收归寸隙宸章辉映莲花台却慙补报无涓埃泰元神防十三万仰祝圣厯齐天开奎光焕赫苍龙绕云汉昭囘碧天皎更资神化祚皇家万世长如日初晓
　　又
　　西方至人得大觉道果天成匪由学混然有物在虚空圆陀陀兮光烁烁有非真有无非无灵虚不动长如如絶胜达磨人不识翩然去踏西江芦大振雷音出敷演广济羣迷脱轮转还披鸡足旧藏衣底用扶桑如瓮茧巍巍丈六黄金身了然独破三生因我皇至徳逺相感受朝万国升金轮万里西来谒天子拈出机锋尽理一轮皎月悬秋空宴坐湛然尘不起光明寂照证圆成始知佛性同众生尽令究竟入三昧不异睡熟闻钟声一弹指顷三千刼愿悟真乘了缘业幸生圣世乐升平上瑞竒祥见重叠神自出驺虞来嘉禾同頴金莲开醴泉涌溢嵗年稔咸跻寿域登春台自昔何人曽见佛忽覩如来叹竒崛恰如钜野聴咸池惊破昬愚明怳歘灵山海防开华严冥阳九圣俱相兼神丸入口出生死不管日月奔乌蟾何由更覔安心法道塲岂足夸苕霅试看塔影纳隙中定有天神驱六甲分明七级影离离壁间高下肩相差法王神化有如此圣皇垂拱原无为佛乘端信翊王度深拥五云凝彩雾普令福庆及华夷国裕民康不加赋天章锦灿笔法妍花缤纷飘九天小臣拜舞效三祝我皇寿与天齐年
　　追赋虞公务白鹤山房图【无锡虞公务与余为从表兄弟元季徙居苏州之阳山山有丁令威祠因名白鹤峯扁其居室为白鹤山房蜀人王息庵先生为画山房图并题诗其左距今三十余年矣先生化去已乆公务亦殁于戍所观图诵诗不胜悲怆因赋一诗以寓懐人之情云】
　　辽东仙人丁令威千年化鹤曽来归何年度海到吴下巢松直向阳山飞遂呼山名号白鹤荒祠古木横烟霏至今仙人链丹井赤霞腾光辉阳山山人性高防架岩凿壁开门扉闭门读书不出戸超然不受功名鞿松间行拖緑玉杖石上坐理黄金徽研硃防易滴清露采药披云穿翠防客来随分设肴核牀头酒熟黄鸡肥时招白鹤下庭际按舞翩翩翻羽衣青城仙翁隔隣住往来惯熟俱忘机为题诗篇冩画图染毫粉墨纵横挥骚人墨客竞题咏展图满轴皆珠玑迩来转眼三十载青山不改人民非仙翁骑鹤去不返山人逺戍亦永违孤山无人赤壁静蕙帐冷落谁相依空余山房旧时月夜深寂寞穿帘帏嗟余抚巻三太息感今念昔重歔欷
　　寄杨浩秦彧二生
　　杨秦两生我爱友忆昔灯牕共相守诗书过眼不再读下笔翩翩不停手我常赏叹心暗期一举高科复何有我从登朝滥班列一别暌违十年久思之日夕不少置南望龙山几翘首圣皇继统开太平霈泽深仁及枯朽普天率土尽维新诞布恩光涤瑕垢首开科塲选贤俊拔擢嘉禾耨稂莠维时三年纪永乐孟秋七月嵗乙酉子来从试入京闱一见相亲情愈厚时过客舍得留连旋买新醪剪畦韭杨生高中李三前秦生暂落孙山后迩来别去又三年每念何时复相偶好及青年加向学须惜光阴驹过牖焚膏继晷莫辞劳计日课功无自茍棘闱重开在八月炯炯奎光贯牛斗明年二月当大比陶冶良金琢琼玖伫看一战霸羣英囊底韫才须抖擞老夫数日迟子来使我离懐得倾剖都门三月春正妍万缕黄金动杨栁走笔题诗逺相寄遥劝停云一杯酒子如千里同我心频冩音书报安否
　　送周纪善侄【某】还吉安
　　庐陵周生美而颀束书观光逰帝畿抠衣问学拜先辈况有伯父为归依秖今青年未弱冠文采风流如陆机万言过眼不再读咳唾落地皆珠玑神驹不与凡马齿鹓雏岂逐羣乌栖迩来学力博充益双瞳炯炯身魁肥秋风吹霜百草死慨然梦寐思亲闱伯翁苦留不肯住买舟一夕趋南归赠行诗文满巨轴烂然云锦争光辉櫂歌时惊沙鸟发帆影逺拂孤云飞长江东流日西没鴈声呌落芦花矶舟行到家十日后喜气充闾翻防衣庐陵自昔号多士故家文献犹依稀子方向学负竒气才俊自是当今稀明年秋试定高中一战奏捷荆棘闱男儿有志在弧矢名位岂肯安卑防却笑当年杜陵老临岐何必空歔欷
　　牧牛图
　　东臯二月春草生江边放牛花晴牧儿唱歌牛龁草穏坐牛背随牛行牛角攅攅耳湿湿防陇荒陂随意入烟蒲风栁不胜情日暮归来荷蓑笠我本山林牧牛叟滥着朝衫今白首儗买江南黒牡丹乞取闲身老农畆
　　无锡邹惟凯定省巻
　　道乡诸孙纯孝子谪戍滇阳将一纪白头老母留高堂日夜思亲泪如水武侯祠外鹧鸪啼金马山头白云起长时飞梦见持环几度悲歌劳陟屺前年有子代执役得告东归抵乡里仆夫迎门乌鹊噪儿女牵衣犬摇尾濯足升堂拜阿防泪尽慈顔方一喜试看着破身上衣一一亲缝出针指按行丘陇酹松楸垦辟原田课耘耔一川时长桑麻十里春阳耀桃李朝耕夜读了租赋夏清冬温供滫瀡蔼然和气溢门阑此乐人生更无比我与邹君同里闬齿豁头童嗟老矣恋阙贪官归未得仰羡高风重叹美乃知孝感通神明端信人伦即天理展图捉笔赋长歌留待词林播青史
　　东坡画万竹图为越人龚处士赋
　　蜀山修竹多于蓬千岩万壑皆青葱气凌彭泽揜吴防色破银河横月宫冷云晴雪暗陆海蛮烟怪雨飞寒空鸾尾梢梢蛟骨瘦翠影拂落南飞鸿不随桃李媚韶景独伴松栢凌严冬托根苦遭樵叟厄结交不厌诗人穷七贤六逸去已逺知心秖有眉山翁山翁前身古仙伯渭川千畆吞胷中尽将一段林壑趣冩作万挺莓苔丛霜渍玉土花湿铅露滴香金粉融湖州名笔未足儗蓟丘遗墨那敢同宣和秘府收不住何年流落来江东渤海诸孙特好事深閟琼函加锦幪前时携来出示我展轴一见疑神功碧隂满地如可扫耳边肃肃惊秋风凭轩寂聴无所见似有鸣鳯声嗈嗈卷图还客慎爱惜恐逐风雨成虬龙
　　题华康伯緑筠窝巻
　　华生好竹真成癖绕屋筼筜防栽植万竿翠羽结秋隂千挺琅玕接寒碧緑云斾斾拂疎帘苍雪纷纷防瑶席旌幢摇月影翻翻环佩响风声淅淅竹下幽轩小于斗于此藏修事游息檐楹面面拂淸凉牕戸团团挹虚白每从燕集防嘉賔未许题门来俗客炊烟烧笋欲呼酒滴露研朱时防易逰鱼弄水出听琴白鹤上堦来看弈颇类尧夫安乐窝逺胜扬雄一区宅命名正欲拟坡老食肉匪期追阮籍中有一翁如玉立白发婆娑岸轻帻天光妍和风日美拄杖铿铿筑苔石玉肌浅刻写新题鳯管旋裁成短笛华生早孤惟养祖甘防承顔奉晨夕始知孝子出故家诗礼相传有余泽遂令当时好事者画图诗巻俱充斥嗟余孤身本华甥幼养舅家随戱适于时伯舅独见赏抚我夸谈加爱惜自惭宅相本非才潦倒无成困穷厄乃祖于予实中表不比寻常众亲戚华生于余虽至亲素昧平生未相识浦翁持图忽示我展巻重寻旧游迹此君依旧长孙枝感念渭阳思往昔他时定访辟疆园乘兴敲门蹑双屐
　　题待渡图
　　小船横系溪边栁隔岸行人问溪口号呼唤渡船不来日落彷徨空立乆秋清霜叶红如春苍烟漠漠波粼粼安得有船长渡人勿使病涉嗟艰辛
　　初旸轩诗
　　君不闻蓬莱东连弱水西六鼇戴出青云梯手扪天关折若木海色初动闻金鸡又不闻昆仑山头十二城黄金为宫白玉京日华照耀不见底鸾翔鳯翥相和鸣我思欲往安可得万里青防无羽翮流光一去不复回坐看羲和鞭白日君家城隅一畆宫五更日浴咸池东火轮飞来海潮涌八窓洞射光曈昽梧桐开花竹吐实草木尽入熈熈中大明御极临中土曜灵当天万物覩六合同光四海清金乌飞鸣朱鸟舞先生抱才世莫窥览徳际此文明期葳蕤九苞出应瑞毰毸五色纷来仪请君寅賔向初出呼吸丹霞潄灵液上乗六气登春台又何必升昆仑上蓬莱
　　青山白云图
　　连山盘盘隔溪水翠滴岚光净如洗松梢日出初雨晴满地白云收不起溪穷路转石径斜隔溪遥见山人家柴门深闭人不见暖风吹落朱藤花良工邈得无穷景坐翫令人发深省何由筑室住山间长卧云窝防秋影
　　为僧题赵松雪画马图
　　吴兴学士多清暇不独工书复工画染毫写得五花骢笔法何能让曹霸氷团雪防青连钱圉人牵过闲门前雄姿逸态活欲动后来流落知何年阿师前身本支遁平生爱马夸神骏千金购得日相看牝牡骊黄何足论我闻画妙能通神虹光夜贯房星文师当保防加什袭只恐化龙飞去腾天津
　　题王文石画竹
　　洗砚池边数竿竹墨痕吹染如玉苍苔雨渍龙骨坚睡鹤风翻鸾尾秃九龙山人王子猷作画逺过文湖州平生爱竹不暂舍染毫写作湘江秋妙得当年拨镫法风枝露叶浑如活挂之素壁高堂中飒飒凉风动毛发老夫奈有沧洲情对此顿觉心神清拟与墨君相结约嵗寒不改金兰盟
　　为周正伦题张真人云林书舎画
　　青山如龙石如羊铁崖半壁开金堂上清仙翁读书处东风草木皆天香五铢衣薄氷绡澁天花散落青霞笈日长诵彻蕋珠经银鸾烟冷龙霜湿去年谒帝朝清都染毫写得山居图松涛响透毛骨【阙】　　　若逰蓬壶草堂夫子登瀛客十年卖药长安陌一瓢藏却九华峰始信仙凡原不隔我慕寻真嗟已老何由覔得安期枣愿从夫子逐仙翁同访丹丘拾瑶草
　　青山白云图
　　白云茫茫山靡靡咫尺云山若千里青城山下有幽人结屋青山白云里山人高卧不出山读书长掩青萝闗坐看青山不知老心似白云相对闲良工邈得云山景螺髻翠滴龙绡冷此时独酌瓮头春烂醉云窝呼不醒老夫本是山林人画中一见情逾亲白头恋阙未归去他年空卜云山隣
　　祷雨有感赠郭链师
　　今年六月旱不雨万室嗷嗷困炎暑稻秧渇水作枯苗陇亩生尘坼焦土车声彻夜气力殚眼血呼天泣田父寒饥未免啼妻孥租税何由给仓庾县中官长为民忧寝食遑遑不宁处澄心斋沐致诚恳遍走山川祷灵宇爞爞旱气势转甚邈邈苍穹竟无语华阳真人歴四朝曽是清都学仙侣城隅大隠四十年名在丹台纪圃我侯投词拜坛下乞致甘霖救禾黍真人恻怆悯黎元首肯口辞心黙许檄龙勅水建清筵驾鹤乗风下仙屿手操火印击天蓬足踏天罡步神禹緑章封事奏神霄铁简画符开水府驱役云师起风伯麾叱雷公呵电母青龙腾骧白虎啸紫鹅飞鸣赤鸡舞黒云一片起西北顷刻漫天满区宇倒倾天瓢注液有似翻盆沃焦釡盈时观者近万人啧啧称呼咸仰覩滂沱一雨接三日田野公私悉霑溥尽令黄枯变苍翠一夕芃芃被原膴畦长秋蔬得甘毳井溢寒泉洗酸苦岂知滴滴是精诚始信涓涓胜膏乳苏翁作记良可喜束晳通神那足数饱飡私贺及吾曹丰嵗已看还圣主壶浆箪食岂足谢何异豚蹄祀田祖稗官愿采野人谣归载太常编乐谱
　　次谢叠山菖蒲歌韵
　　玲珑山骨鬼凿成嶙峋势欲劖空青乃知妙育孕竒秀上有神草通仙灵尔从何处得此物歳寒共结心交盟孤高不媚俗士眼葱蒨独得幽人情满堂爽气清入骨肃肃似有凉飚生一秋水浸寒玉彷佛三岛浮东瀛夜深月明不敢近恐有仙人来上行防屼一拳虎豹脊郁律九节蛟龙形试将并刀一剪拂盲风怪雨飞青防九疑山人在何许逺隔苍梧凌洞庭蟠桃无根露盘朽茂陵但有猿哀鸣那知长生别有药却笑记得嵩呼声但令入口变仙骨何用富贵夸冠缨谁云吞花得贵子此言诞妄殊不经石芝未必解不死甘菊岂足延遐龄细吸清香咽玉屑御风直上昆仑城清风一片从地起白日虚举人皆惊梅仙大隠在城市药不贰价能亷平更邀卢敖约汗漫歴访名山防太清至今溪边洗药处春香十里流芳馨尔家累世积隂徳一生谊重黄金轻定知功行满八百紫府丹台留姓名
　　题江南春雨图
　　羣山鹘突云模糊长萝逺水连平芜孤村絶浦望不极几家茅屋悬渔罛轻舟数防小于叶出没烟浪同飞鳬江空雨势来不巳水风防防吹菰蒲前山禅宫白云际明灭时见金浮屠貌将一段丘壑趣冩作万里烟霞图凭轩寂聴无所见彷佛似有清猿呼我昔南逰防稽上云门六寺寻僧徒手支枯笻蹑短屐穷幽陟险随樵夫晓云漫山失老鹤暮云拥树闻饥鸟石崖松瀑溅飞雪水声活活风胡胡若耶溪深不可渡沿流细路行萦纡归来濯足憩小轩胷中尘气一防无自从江海困奔走冲寒触暑趋长途追思胜赏不可到十年南望空嗟吁朝朝览镜独惆怅两鬓雪白容顔枯东阳山人特好古宝此名笔如琼珠吴笺一幅不满尺懐山卷海置座隅铺【阙】展轴看未了何异短褐藏天吴王郎妙手信莫及功与小米论锱铢想当运意挥染际倒写水墨翻金壶秖今此景在何处欲往不得歳已徂还君此画重太息嗒焉长吟据槁梧












</div>
    <div class="pagination">
<a href="三华集_page22.html">上一页</a><span>...</span><a href="三华集_page18.html">18</a><a href="三华集_page19.html">19</a><a href="三华集_page20.html">20</a><a href="三华集_page21.html">21</a><a href="三华集_page22.html">22</a><span class="current-page">23</span><a href="三华集_page24.html">24</a><a href="三华集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
