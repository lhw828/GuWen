<!DOCTYPE html>
<html>
<head>
    <meta charset="UTF-8">
    <title>唐诗品汇唐诗拾遗 - 第 61 页/共 179 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐诗品汇唐诗拾遗 - 第 61 页/共 179 页</h1>
    <div class="content">　　秋江岸边莲子多采莲女儿凭船歌青房圆实齐戢戢争前竞折漾微波试索绿茎不寻藕断处丝多刺伤手白练束腰袖半卷不挿玉钗妆梳浅船中未满度前洲借问阿谁家住逺归时共待暮潮上自防芙蓉还荡桨
　　伤歌行
　　黄门诏下促收捕京兆尹系御史府出门无复部曲随亲戚相逢不容语辞成谪尉南海州受命不得须臾留身着青衫骑恶马东门之东无送者邮夫防吏急喧哗往往惊堕马蹄下长安里中荒大宅东门已除十二防高堂舞榭鏁管弦美人遥望西南天
　　呉宫怨
　　吴宫四面秋江水江清露白芙蓉死【刘云哀怨意引】吴王醉后欲更衣座上美人娇不起宫中千门复万户君恩反覆谁能数君心与妾既不同徒向君前作歌舞茱萸满宫红实垂秋风嫋嫋生繁枝姑苏台上夕燕罢它人侍寝还独归白日在天光在地君今那得长相弃【刘云稍有古意】
　　北邙行
　　洛阳北门北邙道丧车辚辚入秋草车前齐唱薤露歌高坟新起白峨峨朝朝暮暮人送洛阳城中人更多千金立碑高百尺终作谁家柱下石山头松栢半无主地下白骨多于土寒食家家送纸钱鸟鸢作窠衔上树人居朝市未解愁请君暂向北邙游【刘云只如此自不可堪真乐府之体也】
　　闗山月
　　秋月朗朗闗山上山中行人马蹄响闗山秋来雨雪多行人见月唱边歌海边漠漠天气白胡儿夜渡黄龙碛军中探骑暮出城伏兵暗处低旌防汉水连天霜草平野驼寻水碛中鸣陇头风急鴈不下沙场苦战多流星可怜万国闗山道年年战骨多秋草
　　少年行
　　少年从猎出长杨禁中新拜羽林郎独到辇前射双虎君王手赐黄金珰日日鬭鸡都市里赢得宝刀重刻字百里报讐夜出城平明还在娼楼醉遥闻虏到平陵下不待诏书行上马斩得名王献桂宫封侯起第一日中不为六郡良家子百战始取边城功
　　白头吟
　　请君膝上琴弹我白头吟忆昔君前娇笑语两情宛转如萦素宫中为我起高楼更开花池种芳树春天百草秋始衰弃我不待头白时罗襦玉珥色未暗今朝已道不相宜扬州青铜作明镜暗中持照不见影人心囘互自无穷眼前好恶那能定君恩已去若再返菖蒲花开月长满
　　将军行
　　弹筝峡东有胡尘天子择日拜将军蓬莱殿前赐六纛还领禁兵为部曲当朝受诏不辞家夜向咸阳原上宿战车彭彭旌旗动三十六军齐上陇陇头战胜夜亦行分兵处处收旧城胡儿杀尽隂碛暮扰扰唯有牛羊声边人亲戚曽战没今逐官军收旧骨碛西行见万里空幕府独奏将军功
　　贾客乐
　　金陵向西贾客多船中生长乐风波欲发移船近江口船头祭神各浇酒停杯共説逺行期入蜀经蛮谁别离金多众中为上客夜夜算缗眠独迟秋江初月猩猩语孤帆夜发潇湘渚水工持楫防暗滩直过山边及前侣年年逐利西复东姓名不在县籍中农夫税多长辛苦弃业长为贩宝翁
　　羁旅行
　　逺客出门行路难停车敛防在门端荒城无人霜满路野火烧桥不得度寒虫入窟鸟归窠僮仆问我谁家去【刘云猝猝形容到此】行寻田头暗未息双毂长辕碍荆棘缘冈入涧投田家主人舂米为夜食晨鸡喔喔茆屋傍行人起扫车上霜旧山已别行已逺身计未成难复返长安陌上相识稀遥望天门白日晚谁能聴我辛苦行为向君前歌一声【刘云须着如此结愈缓愈不可聴他人不能道耳　严沧浪云大厯后张籍王建之乐府吾所深取耳】




　　唐诗品彚巻三十四
　　钦定四库全书
　　唐诗品彚卷三十五
　　眀　髙棅　编
　　七言古诗十一
　　正变【下】
　　韩愈
　　琴操十首【唐子西云琴操非古诗非骚词惟退之为得体退之琴操栁子厚不能作也　朱晦庵云愈博涉羣书所作十操竒辞奥防如取诸室中物以其所涉博故能约而为此也夫孔子于三百篇皆弦歌之操亦弦歌之辞也其取幽兴眇怨而不言最近骚体古诗之衍者至骚而衍极故骚无操与诗赋同出而异名盖衍复于约者后之为骚惟约犹迨之严沧浪云退之琴操极髙古正是本色非唐贤所及】
　　拘幽操【文王拘羑里作】
　　目掩掩兮其凝其盲【刘云极形容之苦不可谓非怨也】耳肃肃兮聴不闻声朝不见日出兮夜不见月与星有知无知兮为死为生呜呼臣罪当诛兮天王圣眀【程伊川曰道文王意中事前后人道不到此　徐仲车云可谓知文王之用心矣凯风七子之母犹不能安其室而云母氏圣善我无令人重自责也】
　　岐山操【周公为太公作】
　　我家于豳自我先公伊我承绪敢有不同今狄之人将土我疆民为我战谁使死伤彼岐有岨我徃独处人莫予追无思我悲
　　越裳操【周公作】
　　雨之施物以滋我何意于彼为自周之先其艰其勤以有疆宇私我后人我祖在上四方在下厥临孔威敢戏以侮孰荒于门孰治于田四海既均越裳是臣【杨翟孙氏云岂有荒于门而能治于田者乎故必四海既均而后越裳是臣也】
　　将归操【孔子之赵闻杀窦鸣犊作】
　　狄之水兮其色幽幽【刘云词意浅浅宜似调适当然者自不可及】我将济兮不得其由渉其浅兮石齧我足乘其深兮龙入我舟我济而悔兮将安归尤归乎归乎无与石鬬兮无应龙求【刘云旧读木作归来归来兮似是】
　　猗兰操【孔子伤不逢时作】
　　兰之猗猗扬扬其香不采而佩于兰何伤今天之旋其曷为然我行四方以日以年雪霜贸贸荠麦之茂子如不伤我不尔觏荠麦之茂荠麦之有君子之伤君子之守【补注君子居可伤之时而不易其所守亦犹荠麦之有也】
　　山操【孔子以季桓子受齐女乐諌不从望山而作】
　　之气兮不能云雨龟之枿兮不中梁柱龟之大兮秖以奄鲁知将隳兮哀莫余伍周公有鬼兮嗟余归辅【洪氏云盖言周公如有神其使余归辅其君也】
　　履霜操【尹吉甫子无罪为后母谮而见逐自伤作】
　　父兮儿寒母兮儿饥儿罪当笞逐儿何为儿在中野以宿以处四无人声谁与儿语儿寒何衣儿饥何食儿行于野履霜以足母生众儿有母怜之独无母怜儿寜不悲【刘云不怨非情也乃怨也此乃小弁之志欤只饥寒履霜反覆感切真可以泣鬼神矣此所以为琴操也】
　　雉朝飞操【牧犊子七十无妻见雉双飞感之而作】
　　雉之飞于朝日羣雌孤雄意气横出当东而西当啄而飞【刘云此其不可及处冩得别】随飞随啄羣雌粥粥嗟我虽人曽不如彼雉鸡生身七十年无一妾与妃
　　别鹄操【商陵穆子娶妻五年无子父母欲其改娶其妻闻之中夜悲啸穆子感之而作】
　　雄鹄衔枝来雌鹄啄泥归巢成不生子大义当乖离江汉水之大鹄身鸟之微更无相逢日安可相随飞
　　残形操【曽子梦见一狸不见其首作】
　　有兽维狸兮我梦得之其身孔明兮而头不知吉凶何为兮觉坐而思巫咸上天兮识者其谁【刘云十操惟此最古意以其不着迹也题本难赋此赋得体】
　　马厌谷
　　马厌谷兮士不厌糠籺土被文绣兮士无短褐彼其得志不我虞一朝失志兮其何如巳焉哉嗟嗟乎鄙夫【韩仲韵云此诗未得志之辞也其三上光范书时作乎】
　　汴州乱二首【汴州自大歴后多兵时军司马陆长源总留后事八日而军乱杀长源等以宋州刺史刘逸准使总后务朝廷从之二诗卒章各有讽】
　　汴州城门朝不开天狗坠地声如雷徤儿争夸杀留后连屋累栋烧成灰诸侯咫尺不能救孤士何者自兴哀母从子走者为谁大夫夫人留后儿昨日乘车骑大马坐者起趋乘者下庙堂不肯用干戈呜呼奈汝子母何
　　利剑【韩仲韶云此诗次汴州乱后不平之气畧见于此】
　　利剑光耿耿佩之使我无邪心故人念我寡徒侣持用赠我比知音我心如氷剑如雪不能刺谗夫使我心腐剑锋折决云中断开青天噫剑与我俱变化归黄泉
　　河之水二首寄子侄老成
　　河之水去悠悠我不如水东流我有孤侄在海陬三年不见兮使我生忧日复日夜复夜三年不见汝使我鬓发未老而先化
　　河之水悠悠去我不如水东注我有孤侄在海浦三年不见兮使我心苦采蕨于山缗鱼于渊我徂京师不逺其还【刘云此其楚语也】
　　东方未明
　　东方未明大星没独有太白配残月嗟尔残月勿相疑同光共影须臾期残月晖晖太白睒睒鸡三号更五防雉带箭【樊泽之云此诗佐张建封仆射于徐从猎而作也读之其状如在目前盖写物之妙者】
　　原头火烧静兀兀野雉畏鹰出复没将军欲以巧伏人盘马弯弓惜不发地形渐窄观者多雉惊弓满劲箭加冲人决起百余尺红翎白镞相倾斜将军仰笑军吏贺五色离披马前堕
　　天星送杨凝郎中贺正
　　天星牢落鸡喔咿仆夫起餐车载脂正当穷冬寒未巳请问君子行安之防朝元正无不至受命上宰须及期侍从近臣有虚位公今此去何时归
　　醉留东野
　　昔年因读李白杜甫诗长恨二人不相从吾与东野生并世如何复蹑二子踪东野不得官白首跨龙钟韩子稍奸黠自慙青蒿倚长松低头拜东野愿得终始如駏蛩【駏音巨蛩音功】东野不回头有如寸莛【音亭】撞钜钟吾愿身为云东野变为龙四方上下逐东野虽有别离无由逢
　　鸣鴈
　　嗷嗷鸣鴈鸣且飞穷秋南去春北归去寒就暖识所依天长地濶栖息稀风霜酸苦稻粱微羽毛摧落身不肥裵徊反顾羣侣违哀鸣欲下洲渚非江南水濶朝云多草长沙软无网罗闲飞静集鸣相和违忧怀息性匪他凌云一举君谓何
　　山石
　　山石荦确行迳微黄昬到寺蝙蝠飞升堂坐阶新雨足芭蕉叶大栀子肥僧言古壁佛画好以火来照所见稀铺牀拂席置羮饭疎粝亦足饱我饥夜深静卧百虫絶清月出岭光入扉天明独去无道路出入髙下穷烟扉山红涧碧纷烂漫时见松枥皆十围当流赤足蹋涧石水声激激风生衣人生如此自可乐岂必局束为人鞿嗟哉吾党二三子安得至老不更归【樊泽之云苏内翰尝与客逰南谿醉后相与觧衣濯足因咏公此篇慨然知其所以乐而忘者在数百年之外因次其韵】
　　聴頴师弹琴
　　昵昵儿女语恩怨相尔汝划然变轩昻勇士赴敌塲浮云栁絮无根蒂天地濶逺随飞扬喧啾百鸟羣忽见孤凤凰蹑攀分寸不可上失势一落千丈强嗟余有两耳未省聴丝簧自闻頴师弹起坐在一牀推手遽止之湿衣泪滂滂頴乎尔诚能无以冰炭置我肠【西清诗话云六一居士尝问东坡琴诗孰优坡荅以退之聴頴师琴公曰此只是琵琶耳吴僧义海以琴名世或以六一语问海海曰欧公一代英伟然斯言误矣昵昵儿女语思怨相尔汝言轻柔细屑真情出见也划然变轩昻勇士赴敌塲精神愈谨耸观聴也浮云栁絮无根蒂天地涧逺随飞扬纵横变态浩乎不失自然也喧啾百鸟羣忽见孤鳯凰又见頴絶不同流俗下俚声也跻攀分寸不可上失势一落千丈强起伏抑扬不主故常也皆指下丝声妙处惟琴为然琶琶格上声乌能尔耶退之深得其趣未易讥评也】
　　桞州罗池庙诗
　　茘子丹兮蕉黄杂肴蔬兮进侯堂侯之船兮两旗度中流兮风泊之待侯不来兮不知我悲侯乘驹兮入庙慰我民兮不嚬以笑鹅之山兮栁之水桂树团团兮白石齿齿侯朝出逰兮暮来归春与猿吟兮秋鹤与飞北方之人兮为侯是非千秋万嵗兮侯无我违福我兮夀我驱厉鬼兮山之左下无苦湿兮髙无干秔稌充羡兮蛇蛟结蟠我民报祀兮无怠其始自今兮钦于世世
　　丰陵行
　　羽卫煌煌壹百里晓出都门天子羣臣杂沓驰后先宫官穰穰来不巳是时新秋七月初金神按节炎气除清风飘飘轻雨洒偃蹇旂斾卷以舒逾梁下坂笳鼔咽嵽嵲遂走宫闾哭声訇天百鸟噪幽坎昼闭空灵舆皇帝孝心深且逺资送礼备无赢余设官置卫鎻嫔妓供养朝夕象平居臣闻神道尚清浄三代旧制存诸书墓蔵庙祭不可乱欲言非职知何如【韩仲韶云顺宗以元和元年七月丰陵公时方自江陵召入为博士而作此诗终篇言三代旧制存诸书必当时之礼有不合于古者故云】
　　刘生诗
　　生名师命其姓刘自少轩轾非常俦弃家如遗来逺逰东走梁宋暨扬州遂凌大江极东陬洪涛舂天禹穴幽越女一笑三年留南逾横岭入炎州【或作洲】青鲸髙磨波山浮怪魅炫曜堆蛟虬山防讙噪猩猩愁毒气烁体黄膏流问胡不归良有由美酒倾水防肥牛妖歌慢舞斓不收倒心回肠为青眸千金邀顾不可酬乃独遇之尽绸缪瞥然一饷成千秋昔须未生今白头五管歴遍无贤侯囘望万里还家羞阳山穷邑惟猿猴手持钓竿逺相投我为罗列陈前修芟蒿斩蓬利锄耰天星囘环数才周文学穰穰囷仓稠车轻御良马力优咄哉识路行勿休徃取将相酬恩讐【韩曰刘生在越意有所眷故诗中云越女一笑三年留下又云问胡不归良有由继以妖歌慢舞与知生所寓皆不羇也故终篇有咄哉识路行勿休徃取将相酬恩讐盖有且讽且劝之意　王得臣尘史云古人恩怨必报后世不然报恩畧而报怨详退之云徃取将相酬恩讐者得时得位无不如心】
　　嗟哉董生行
　　淮水出桐栢山东驰遥遥千里不能休淝水出其侧不能千里【洪迈曰不能千里者以兴董生居下其可以施于人者不遐也】百里入淮流寿州属县有安丰唐贞元年时县人董生召南隠居行义于其中刺史不能荐天子不闻名声爵禄不及门门外唯有吏日来征租更索钱嗟哉董生朝出耕夜归读古人书尽日不得息或山而樵或水而渔入厨具甘防上堂问起居父母不慽慽妻子不咨咨嗟哉董生孝且慈人不识惟有天翁知生祥下瑞无时期家有狗乳出求食鸡来哺其儿啄啄庭中拾虫蚁哺之不食鸣声悲徬徨踯躅乆不去以翼来覆待狗归嗟哉董生谁将与俦时之人夫妻相虐兄弟为讐食君之禄而令父母愁亦独何心嗟哉董生谁将与俦【一作无与俦】
　　桃源图
　　神仙有无何渺茫桃源之说诚荒唐流水盘回山百转生绡数幅垂中堂武陵太守好事者题封逺寄南宫下南宫先生忻得之波涛入笔驱文辞文工画妙各臻极异境恍惚移于斯架岩凿谷开宫室接屋连墙千万日嬴颠刘蹶了不闻地拆天分非所恤种桃处处惟开花川原逺近蒸红霞初来犹自念乡邑嵗乆此地还成家渔舟之子来何所物色相猜更问语大蛇中断丧前王羣马南渡开新主聴终辞絶共凄然自说经今六百年当时万事皆眼见不知几许犹流传争持酒食来相馈礼数不同罇爼异月明伴宿玉堂空骨冷魂清无梦寐夜半金鸡啁哳鸣火轮飞出客心惊人间有累不可住依然离别难为情船开棹进一囘顾万里苍苍烟水暮世俗宁知伪与真至今传者武陵人
　　石鼔歌
　　张生手持石鼓文劝我试作石鼓歌少陵无人谪仙死才薄将奈石鼓何周纲陵迟四海沸宣王愤起挥天戈大开明堂受朝贺诸侯剑佩鸣相磨搜于岐阳骋雄俊万里禽兽皆遮罗镌功勒成告万世凿石作鼓隳嵯峨从臣才艺咸第一防选譔刻留山阿雨淋日炙野火烧鬼物守防烦防诃公从何处得纸本毫发尽备无差讹辞严义宻读难晓字体不类与蝌年深岂免有缺划快剑斫断生蛟鼍鸾翺凤翥众仙下珊瑚碧树交枝柯金绳铁索鎻纽壮古鼎跃水龙腾梭陋儒编诗不收入二雅褊迫无委蛇孔子西行不到秦掎摭星宿遗羲娥嗟余好古生苦晚对此涕泪双滂沱忆昔初防博士征其年始改称元和故人从军在右辅为我量度掘臼科濯冠沐浴告祭酒如此至寳存岂多氊包席裹可立致十鼓只载数骆驼荐诸太庙比郜鼎光价岂止百倍过圣恩若许留太学诸生讲觧得切磋观经鸿都尚填咽坐见举国来奔波剜苔剔藓露节角安置妥帖平不颇大厦深檐与葢覆经歴乆逺期无他中朝大夫老于事讵肯感激徒媕婀牧童敲火牛砺角谁复着手为摩挲日销月烁就埋没六年西顾空吟哦羲之俗书趂姿媚数纸尚可博白鵞继周八代争战罢无人收拾理则那方今太平日无事柄用儒术崇丘轲安能以此上论列愿借辨口如悬河石鼔之歌止于此呜呼吾意其蹉跎【笔墨闲录云此歌全仰止杜子美李潮八分小篆歌】
　　李贺
　　鴈门太守行【幽闲歌次云贺以歌诗谒韩文公时公送客归极困觧带读之首篇乃鴈门太守行即束带见之】
　　黑云压城城欲摧甲光向日金鳞开角声满天秋色里【刘云有此奇语自畅】塞上胭脂凝夜紫半巻红旗临易水【刘云此等景不可无】霜重鼓寒声不起报君黄金台上意提携玉龙为君死【刘云起语竒赋鴈门着紫字本嫩后三语无甚生气设为死敌之意偏欲如此颇似败后之作】
　　湘妃
　　筠竹千年老不死长伴秦娥葢湘水蛮娘吟弄满寒空九山静绿泪花红【刘云拈出自别】离鸾别凤烟梧中巫云蜀雨遥相通幽愁秋气上青枫凉夜波间吟古龙
　　昆仑使者
　　昆仑使者无消息茂陵烟树生愁色金盘玉露自淋漓元气茫茫收不得【刘云甚有风刺】麒麟背上石文裂虬龙鳞下红髯折何处偏伤万国心中天夜乆髙眀月【刘云古意好此其深悲茂陵者】
　　贵生征行乐
　　奚骑黄铜连鎻甲罗旗香干金画叶中军留醉河阳城娇嘶紫燕踏花行春营骑将如红玉走马捎鞭上空绿女垣素月角咿咿牙帐未开分锦衣【刘云索意至此习气尽见此人间常事猥态何以能言】
　　夜坐吟
　　踏踏马蹄谁见过眼看北斗直天河西风罗幙生翠波铅华笑妾颦青娥为君起唱长相思帘外严霜皆倒飞【刘云奇语】眀星烂烂东方陲红霞稍出东南涯陆郎去矣乘班骓
　　艾如张【艾音乂如音而】
　　锦襜褕绣裆襦强饮啄哺尔雏陇东卧穟满风雨莫信龙媒陇西去齐人织网如素空张在野田平碧中网丝漠漠无形影误尔触之伤首红艾叶绿花谁剪刻中蔵祸机不可测【刘云似古诗乃不觉其垂花挿鬓者】
　　牡丹种曲【此必古曲名】
　　莲枝未长秦蘅老走马驼金劚春草水灌香泥却月盆一夜緑房迎白晓美人醉语园中烟晚华巳散蝶又防梁王老去罗衣在拂袖风吹蜀国弦归抱霞帔蜀帐昬嫣红落粉罢承恩檀郎谢女眠何处楼台月明燕夜语【刘云又较自在】
</div>
    <div class="pagination">
<a href="唐诗品汇唐诗拾遗_page60.html">上一页</a><span>...</span><a href="唐诗品汇唐诗拾遗_page56.html">56</a><a href="唐诗品汇唐诗拾遗_page57.html">57</a><a href="唐诗品汇唐诗拾遗_page58.html">58</a><a href="唐诗品汇唐诗拾遗_page59.html">59</a><a href="唐诗品汇唐诗拾遗_page60.html">60</a><span class="current-page">61</span><a href="唐诗品汇唐诗拾遗_page62.html">62</a><a href="唐诗品汇唐诗拾遗_page63.html">63</a><a href="唐诗品汇唐诗拾遗_page64.html">64</a><a href="唐诗品汇唐诗拾遗_page65.html">65</a><a href="唐诗品汇唐诗拾遗_page66.html">66</a><span>...</span><a href="唐诗品汇唐诗拾遗_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
