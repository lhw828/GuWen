<!DOCTYPE html>
<html>
 <head>
  <meta charset="utf-8"/>
  <title>
   御定历代赋汇 - 第 53 页/共 143 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定历代赋汇 - 第 53 页/共 143 页
  </h1>
  <div class="content">
   言考天正则此为之元论主道则莫与之大裁一字以垂训惟万世之永赖盖隂阳为本故函三之气为初而制作有因见生物之功皆泰言其体而不叙法其体而不完此有国所以大奉故后圣存而不刋书明天地之长从而系事诗为政教之始可以求端大哉凡欲有为莫不取法元气之始也故生三綂以相用元善之长也故养万物而不乏何以太阳发于春乎天者人君之检押
　　大礼与天地同节赋　　　　　【宋】范仲淹
　　惟大礼之有节同二仪而可详其大也通庶彚之伦理其节也着万化之纪纲贵贱洞分列髙卑而不爽弛张冥契制舒惨而有常稽彼前经察兹大礼其始则生乎太一其极则至乎无体能长且乆定上下而不逾原始要终与刚柔而并啓观乎施为人纪张作国维协五常而有序齐万物而无私隂阳节之于消长日月节之于盈亏同异之仪向清浊而别矣徃来之则于寒暑而知之于是各执其中咸约其泰父子正之于内君臣明之于外从无入有统乾道而长存自古及今配坤元而可大则知节者礼之本礼者节之筌节假礼而其用斯显礼能节而其功乃全所以下蟠乎地上极于天是谓治之本也抑亦出乎自然谁正北辰之居众星拱矣孰定东溟之位百谷朝焉彼以笾豆相参玉帛交致诚非礼之节是皆礼之器必也变化从冝广大悉备施于祀事而不黩布于人伦而有次务于大者可安上而治民引而伸之则规天而矩地大哉覆载之中其礼周通龙泳而鳞虫咸附凤翔而羽族来同制作从时赋羣形而有度周旋在我运四序而无穷国家乐导至和礼崇大节统今古而咸备与乾坤而并列有以见圣人节而天下宁知大礼之攸设
　　圣人并用三代礼乐赋【以皇猷昭宣礼宋乐备举为韵】田　锡
　　吾皇帝膺运承干唯师古以为先化邦家而辑睦因礼乐以昭宣虽三代令王稽沿革而殊矣而千龄圣运能损益而焕然岂不以乐也者本乎天礼也者本乎地将化民以成俗信有教而无类礼能加肃先俎豆之有仪乐以导和宜笙镛之大备昔夏后之御厯也宪章于舜祖述于尧推厯稽人统之正用寅为嵗首之朝牲用乎骊能降神于肸蠁声均大夏又何取于箫韶所以致皇猷穆穆而王道昭昭又若有商之统天也以应天顺人惟干戈兮是举以逆取顺守致彞伦兮攸叙恭为礼本嘉尚白于衣冠濩为乐称表均和于律吕其以宗周之致理也以道合乎地者称帝仁合乎天者为皇能兼帝皇之盛徳是为圣哲之令王骍犊贵诚加以用宗彞之郁鬯黄钟本律其始导天统于隂阳是知三王之救衰弊而拯黎元也不相袭乎至音靡相沿乎大礼亦犹五材迭用运元化以成功四序交新致嵗功而有体今皇上嗣位而致太平也前古之遗文必复百功之阙政皆修以文章明备声教同流明堂辟雍表尊崇于儒术宫悬乐府方逺播于鸿猷矧今卜代緜于周姬登歌美乎象箾方期驾玉辂于鲁道封金泥于泰岳遐方咸走于梯航太史逺颁于正朔小臣稽首而称之曰穆穆皇皇有以见我宋之礼乐也
　　鲁秉周礼所以本赋【以鲁公之后基　宋本周礼为韵】欧阳修
　　侯国修度时王着彞惟东鲁之大本秉西周之旧仪曲阜袭封率奉先规之盛镐京遗法限为至治之基説者谓惟王建邦裂疆分土禀正朔者归于元后尊制度者合于前古惟周之典世为大则惟鲁之盛法为常矩及夫姬道衰逸邦侯侵侮虽周公之才之美不行于时文王之徳之纯尽在于鲁述夫礼与时至教由治隆翊奉孺子位为上公千乗之国仰有遗法数世之后敢弃元功虽治邦治刑尚可未宣于祖业而教典教法犹能固本于民风大徳纯纯兮世不敢忘至文微微兮流而自逺守茂典之惟永遵飞休而可损一变于道圣人之后所以昌百世可知先王之法以为本且夫徳固则邦化法行则教流治而乆于诸侯则莫若鲁教而正于三代则莫如周在隐桓之世力行纯轨至定哀之后不弃芳猷盖固蔕以惟至以治人而可求彼虽发叹于诗人改王室而作离黍何俟兴言于声子见易象之与春秋盖夫与治同道罔不兴安上治民莫如礼礼与邦化则莫窥其枝叶法因时至则深蟠其根柢亦如齐有太公之遗制定作民彞杞观夏道之可知式成邦体呜呼圣之所治人不可追移茂实以参用着通规而有宜遂使化民之议有所经理之大者治国之君无乱纪则而行之大哉周世所行鲁邦慎守秉其法为治之极则其文延付而后故仲孙知鲁而不可取者礼为本焉致邦仪之含厚
　　五声听政赋【以圣人虚懐求　　宋理设教为韵】田　锡
　　伊昔夏禹君临兆民设五声以罗列从万务以躬亲询采谟猷虽刍荛之必逹敷陈忠谠因金石以来伸故徳如天赞功惟日新所以文命称为圣人者也盖以事尧统天翼舜为理常率职于旷土遂成功于导水昊穹寳运因王者以应期虞氏瑶图乃禅之而在已莫不夙兴念理夕惕虚懐思纳善之有益谅虚受以克谐冀以圣功维达聪之与明目将令俭徳比茅茨之与土阶于是笋簴文陈鼓鞞斯设泗滨之玉磬居次鳬氏之金镛就列被鸣铎之在悬亦扬音而中节五音递奏来直谏以无疑众善毕臻补皇猷而靡缺乃曰教我以道者振灵鼍而献谋咨尔以义者闻华钟而采收考鞞者谓余以狱击磬者告吾以忧彼言事之激切在铎韵之周流扣击以闻所谓乎同声相应锵洋有节罔殊乎同气相求是知居大寳以至公纳嘉谟而设教有以见圣人以道为体以天为貌必包纳而弗厌盖仁贤之可乐兢兢业业敢弗躬而弗亲穆穆皇皇寔是则而是效美哉谦尊而卑不可逾体道而受人以虚信君臣之共济若鱼水之相于谏有五焉所以五器之音命尔徳惟一也冝以一言之善弼余故得天锡圭帝传大政菲饮食以示俭美黻冕而称盛冝乎仲尼曰禹吾无间焉于以见有夏之至圣也
　　礼义为器赋　　　　　　　　【宋】范仲淹
　　礼义交举圣贤是崇既覩化人之要爰彰为器之功修之于身岂晩成而是虑体之于政见日月之无穷前典可稽格言斯啓假其器而宣其教尊其义而贵其礼本于太一宁因雕琢之劳见无不为岂定方圆之体不速而成与世作程于以致满而不溢于以知用之则行见者之谓智述者之谓明合二美以同归皆能致用列五常而共乆何患易盈是以化彼邦家器兹礼义其美也混而为一其设也分而为二助政教而可大贯古今而不坠宣尼始问于周史雅契求新晋文首定于襄王允符先利岂不以为君之柄也非礼何持立人之道也惟义是资居上而不我遐弃化下而何莫由斯有之则安在倾欹而莫覩闻而能徙信用舍以从宜是知彼器也利乃生民此器也归诸君子盖用之而可资故喻之而有以察其无体可防尚象之言执以衞身讵有假人之耻念兹在兹无为而为但守执虚之戒难忘持满之规安上治民宁使乎小人乗矣见危致命岂惟乎长子主之今国家稽古不忘宣风遐被其礼也同二仪之节其义也正四方之志覆万国而无疆通大道之不器
　　制器尚象赋　　　　　　　　【宋】范仲淹
　　器乃适时之用象惟见意之筌当制器而何本实尚象以为先审彼规模虽因民而利也取诸法则必设卦而观焉究大易之指归见上古之仁圣备其器则所以足用存乎象则不失其正制皆有度为后世之凖绳用各从人遂羣生之情性当其备物之始立意之端茹毛血者悯疾伤之易及居巢穴者嗟燥湿之未安我乃臼杵授时小过之文是则栋宇易俗大壮之法可观其用不穷触类而长鼎鼐稽火风之义衣裳着乾坤之象弧矢之作遇其暌而必施舟楫之功取诸涣而有往由是朴斲之姿日益陶镕之质星陈施于田畴则兆民所赖设于礼乐则百代相因创自三皇诚利济而可乆体诸八物故制作而有伦然则器之未兴也民愚而俗弊器之既兴也人滋而事济终成乎百代之利勿谓乎一时之制登降有数取资于大衍之中追琢其章观理于六爻之际异哉有生于无不其然乎朴未散而器象一致朴既散而器象万殊有方有圆俄成形于梓匠无小无大咸得意于羲图于以见制器之方于以见尚象之义必审有益之象岂陈虚设之器故曰圣人立成器以为天下利
　　车同轨赋【以君徳遐布夷　　　唐夏同道为韵】白行简
　　倬彼皇道大哉圣君穷厚载于宇宙俾咸驾于海濆故得遥遥之形周八埏而匪间彭彭之响经万国而俱闻所以义在知方理资从式见轸转而不阻谅辐辏而有则济之利既均美于三无顺动之端方齐功于一徳是故逹于疆埸践彼幽遐表合纵而道广知辙迹而路赊亦由诫于险去其邪推善御于有截被至治于无哗殊途同归方见域中之大引重致逺是睹天下为家然则将利于时必徴所措既同辙而异履爰发轫而循度周流勿越诚转蓬之足施轥轹非逾将挂轊而可布至若偈兮无外隐尔如斯念徴至而必继嘉大同而在兹固将混区宇防华夷始曳轮而宁亏逺迩终推毂而不失毫厘观其政之大者道亦斯假茍凭轼而知风矧击辕而合雅愿践履之奚到岂独不东信应用之无疆宁惟诸夏原夫建皇极开帝功三才既美九有攸同可使循环如贯运动不穷四防五逹之庄悠然尽届岛夷卉服之俗逖矣皆通尔乃庶政聿修遐方可讨俾守位者将顺其理利转者必防其道故车书而混同诚鸿业之斯保
　　徳车结旌赋　　　　　　　　【宋】宋　庠
　　君有至徳时乗大车当偃革以无外乃结旌而有初奉驾陈仪采物虽资于备设鸣鸾示礼旂旒匪俟于垂舒顺考前经铺闻往説谓戎事以既息贵君车之有结雍容抚轼盖藏饰以尚纯肃穆展铃讵垂旓而就列盖由抑乃盛饰昭夫令名虽冠品于舆服茂扬威于斾旌肃轸无哗方敛藏于斿厉驰轮有度靡赫奕于绥缨且夫礼有质文器随用舍车号乎徳则崇化于邦本旌结其表则示人于天下意自象见名非人假君轩弭节孰讶乎巻而懐之国乗制容益显乎素为贵者是知车之用兮充徳以成大旌之饰兮辅威而孔昭既武怒之不作信军容而外销组辔啓行陋邦旄之孑孑错衡遵路殊风斾之揺揺若然则动有彞仪文无异色虽严驾以备物终去华而表徳故使礼典攸重民瞻不忒皇皇整御始中括于采章轞轞肃容岂外扬于藻饰用能上载明徳旁昭缛仪自驾言而戾止殊幅裂以藏之升降惟寅仅比非心之屋章明尽屏宁同止猎之绥大矣哉邦礼是崇帝仪资始实务徳以垂教必収旌而昭理宜乎国容备而兵器销率由兹而尽矣
　　百工由圣人作赋【以工善其事由　宋圣人作为韵】陈　襄
　　统尔六职良哉百工何艺事以斯作由圣人而是崇辨器成能自乃神而立制化材适用本惟睿以兴功赜姬旦之明文见冬官之盛典谓夫智之出也始创物以兴制工之立也乃成器而尽善嘉众艺之勃兴本圣谋而丕阐攻金攻木资濬哲以裁成作舟作车由灵机而洞显自兹立器为利因材究竒虽大匠之述作皆往哲之规为既执技而纷若诚取法以宜其所以鳬氏成钟自髙辛而立范车人作耒本炎帝以垂规且夫国有四民工分百事或居肆以成业或饬材而兴利率皆因上圣以资始致宏规而绰备依于法而游于艺肇自神谟智者忧而巧者劳出由睿意岂不以工之立事者盖本于前修事之经始者必资于善谋伊众制之虽盛非圣作以奚由网罟以畋寔庖牺之肇用杵臼之利因熊氏以垂休自然众伎靡纷大模率正虽云乎代守其业但见乎作者之圣亦由五声兆黄钟之律节奏爰彰大辂起椎轮之姿雕几罙盛此则艺能交举物用具陈祖述虽资于匠者经营率自于古人按乃度程寔聪明之制作勤乎朴斲资睿哲之经纶噫夫世变浇漓时蠲朴略髙曽之矩交丧器用之资惟错今上方稽古道而复淳源立是工也体圣明之所作
　　耀徳不观兵赋【以明徳尚道懐　唐仁畏威为韵】张　随
　　惟先王享国建用皇极制五服而有序御四夷而在徳近不贡必先威让之辞逺不庭则修文物之则所以止干戈而重仁义遏冦虐而茂生植夫防其流者在于源清成其外者在于内平以徳则天下顺以力则天下争故有武不黩有兵不征穆王之功何补谋父之言可明将其修已以推畔曷若杀人以盈城于戯至理之时惟徳是贵柔其逺而不袭阜其财而不费以道义为干橹以礼乐为经纬是以文足昭武可畏借如舜帝在上苖人不懐虽蒇事于伯禹终舞干于两阶然后七旬来格庶绩允谐周文既兴崇国不道用戡时难以奉天讨矧勍敌而未悛爰因垒而自保然后再驾云服四方大造盖由徳所宾信所亲岂无五兵且惧于暴物况有七徳实在乎安人人劳所以损元气物伤所以恻至仁乃凶器攸兴圣人匪尚车书既其混一牛马于焉休放兵不戢如火自焚徳不修于君曷相所谓图之大慎之防观兵何是耀徳何非素翟南来而越裳重译白狼西入而荒服来归夫欲朝万国归四海不可以逞弧矢之威耀徳不观兵赋【以圣徳照临寰　唐区清泰为韵】王　棨
　　声教斯播戎夷自平只在推贤而耀徳岂由命将以观兵垂彼衣裳示朝廷之有序櫜其弓矢俾海内以惟清皇帝以眇属前闻遐观列圣谓修文而可致其肃穆谓立武必伤乎性命将欲来万国之好去百王之病鸿私泽常昭天子之仁豹略龙韬不授将军之柄故得地协三无风清八区混轨文于殊俗销剑防于洪炉况其徳乃车也兵犹火乎岂宜执以二三临以下土安可封其十万扰彼邉隅所以修之为勤戢之不惑汤修而葛伯斯服舜舞而有苖自格是知失徳者由乎纵五兵偃兵者在乎兴七徳今则朔野烽灭辽阳戍门尧心非乐乎丹浦周马已归乎华山使跂行喙息之防咸跻夀域见执鋭披坚之役尽复人寰然后泽溢区中尘消塞外四方防覆载之力百姓免杀伤之害雕题辫髪倾心而俱喜予来率土普天鼓腹而悉歌时泰盖由煦妪仁广含道深慕羲农之化洽鄙汤武之君临晓月彤庭共覩乾坤之量秋风榆塞不闻金革之音斯乃帝道潜融宸襟洞照得允文允武之体臻一张一弛之要可谓超五帝而越三皇合二仪而齐两曜
　　倒载干戈赋【以圣功克彰兵　　唐器斯戢为韵】王　棨
　　欲廓文徳先韬武功倒干戈而是载铸剑防以欣同千里还师廻刃于戎车之上一朝偃伯垂仁于王道之中皇上以心宅八纮威加四极有罪必罚无征不克旌旗西向竞纳欵于中原鼙鼓东临咸献俘于上国然后轸宸虑恻皇情万姓茍宜于子视三邉可竢其尘清由是罢师旅休甲兵干橹势倾压双轮而委积戈鋋色寝满十乗于纵横盖以战乃危事兵惟凶器欲令永脱于祸机必使先离乎死地所以前鐏俄覩廻辕继至虞舜舞而曽用比此宁同鲁阳挥以负来于斯则异既不授其豹畧乃长苞于虎皮谅櫜弓而若此讵返斾以如斯徴彼礼经折轴茍闻于山立考诸易象盈车徒见其离为岂虑自焚诚同载戢五兵从此以皆弭七徳于焉而复立遂使顽凶之子无日可防更怜忠烈之臣徒云能执故得杀气潜息嘉猷孔彰以此懐柔而何人不至以此亭育而何俗不康罢刃销金道无慙于齐帝放牛归马徳宁愧于周王大矣哉因尔仁天用藏兵柄得东征西怨之体见师出凯旋之盛小臣伏覩乎櫜鞬敢不歌扬于明圣
　　铸剑防为农器赋【以天下无事务　唐农息兵为韵】裴　度
　　皇帝嗣位之十三载寰海镜清方隅砥平驱域中尽归力穑示天下不复用兵于是销锋镝而俶载南畞庤钱鏄而平秩西成所以殄凶器降嘉生收祸乱之根本致兆庶之丰盈者也既而清天步虚武库剑锷销防铓露甞时出匣挥犷俗以来宾今日在镕唯良工之所铸长铩倐尔而从革覃耜忽焉而中度废六月之遄征兴三时之盛务观乎聚而改煎歘飞焰而涌烟从而再造将分地而用天宜人之歌允符于假乐多稼之颂式合于大田若夫弓戈櫜戢于宁嵗牛马放归于丰年徒虚语耳胡可比焉则知先利其器欲善其事俾污莱之尽辟由兵革之不试洪鑪既鍜失似雪之锋铓緑野载耕伫如云之苗穟昔用之而有所虽弭之而不弃矧国家以教令为车徒故器械可得而无以道义为封域故战争可得而息由是执帝尧之允恭复后稷之训农理化资于地力福祥致于天宗此乃庆自一人风行九野建中于上返本于下下臣系而称曰秦金狄兮未仁周无射兮非雅岂若我后之重谷尽济羣生于良冶
　　铸剑防为农器赋　　　　　　【宋】范仲淹
　　兵者凶器食惟民天出剑防而铸矣为稼穑之用焉我武不施当四海和平之后公田尽辟啓兆民富庶之先盖以理定区中文经天下知无用于利器俾改作于良冶以谓前王锋镝不得已而用之此日镃防有以多为贵者于是施巨槖发洪鑪索矛盾敛干殳镆邪之锋氷销于条忽辕门之器金铄于斯须露颖者惟变所适余刃者复归于无务材训农假工人之鼓铸备物致用取田畯之规模不知我者谓我前功偕弃故知我者谓我欲善其事繇是星陈畎畆之具日新钱镈之类好战者随之而挫鋭力穑者因之而受赐器非求旧委六师征伐之资日用不知増百姓耕耘之利足使上敦淳朴下无战争三农以之劝万国以之平去故从新茂百谷而宁同百战深耕易耨辟五土而何愧五兵况乎清净是崇声教遐被任甲胄于忠信施干橹于礼义去彼取此息南征北伐之劳小往大来变东作西成之器是知偃武者除其祸乱劝农者臻乎庶饶五野之丰登时至四方之战鬬声消与世作程鄙黄帝弧之智去恶务本笑夏王铸鼎之朝大哉圣政维新文徳来逺务三时而仓箱日益却十徳而华夷草偃有以见我后易俗移风敦天下之大本者也
　　有文事必有武备赋【以文事武备全　宋才必兼为韵】李　纲
　　刑作教弼文资武全惟两器之兼用乃一道之当然欲柔顺之可行必须刚克致徳礼之不易允赖威权原夫夹谷之盟真儒相事谓敌国素称于多诈而上防莫如于自治两君为好虽事多献酬交错之文具官以从必武有豫备不虞之志岂不以文待燮友武惩奸回惟无忘于经略乃克致于怀来勇不惧而仁不忧固并推于达徳文足昭而武足畏盖有俟于全才徳以服人义存御侮有所济者以威之克爱无能达者以仁而不武雅歌吉甫宜为宪于万邦颂美僖公能昭格于烈祖下焉为臣上焉为君不能全文武之道何以致久大之勳冠履圆方载施佩玦之断黼黻辨义式彰火藻之文有国有家惟仁惟义虽诞敷于文徳宜克修于武备所以六卿率属出分郷遂之兵三时务农隙讲搜狩之利盖以治安之本在于文武之兼其相济若火之于水其相待若梅之与盐劝赏畏刑以阳舒而隂惨揆教奋卫遂西被而东渐大哉武之于文虽二而一藏于无用之用盖以不必而必方今四夷侵而中国微安得文武全才以股肱于帝室
　　木从绳赋【以圣君顺谏如　　　唐木从绳为韵】王　起
　　惟山有木惟木从绳绳舒卷而克正木坚贞而有凭杞梓未分规矩假之以防立斧斤斯运曲直欺之而不能古人以政有得失俗有废兴因纳谏之善喻为箴阙之明徴当其懿匠员来瑰材旅进既陈之以纠纆将加之以霜刃掌握初萦绸缪忽振寻尺曳而愈出分铢算而底慎则椓之橐橐既砥平而履端伐之丁丁亦木开而委顺则明正不得不受曲直不得不容如献替于百度宜啓沃于九重绳墨之间既无违于目巧君臣之际固宜警其面从然则上达四聪下延五谏比斯木之犹惑待斯绳而作限广狭有准短长无间自然巨川舟檝何虞沈潜之忧大厦栋梁不贻压覆之患有条不紊兮其功有余举直错枉兮可以行诸既爰究而爰度亦匪疾而匪徐向若置而不用藏而不舒我有梓材坎坎之声奚自我有剞劂恢恢之刃焉如褭褭绪抽緜緜繦属比朱丝之在琴瑟若飞流之界山谷裁成廊庙之器剖判隂阳之木自同弦直不为丝棼匪専美于成风之匠亦垂训于背诞之君虽鳞皴异质拥肿多纹散作轮辕小大之宜不忒凿为戸牖毫厘之度斯分所以喻謇谔于后学昭辅弼于前文方今补衮惟勤和羮克正契君臣以鱼水以绳墨为镜则考殷宗披説命未若赓歌于元圣
　　木从绳赋【以木以绳直君　　　唐由谏明为韵】张圣之
　　古之善谏者喻其心如绳直展成规于良木既折中而经始必周流而牵复以其性有曲直固从乎弥纶以其材有短长必由之盈缩故可彰其言兮直如矢喻其谏兮从如水既应用而无方且适道而虚已为棆桷之无缪成栋梁之有以举直错枉且明径挺之心动而悦随不失纵横之理观夫度彼山林直以丝绳既遵时而有作乃厎绩而其凝断长补短物无失性损上益下道罔不兴犹其善而惟变所适类夫諌而不命其承匪差毫厘存乎楷式在操张而为务乃经纪以成徳操端有准希匠石以财成枉挠必从表王道之正直况夫准以纶綍顺乎节文不循枉以为利必适道而斯分假物而言故引从绳之木乐諌为喻明乎则圣之君原其纳诲之谋观其所由既规矩而有制岂文理而是求纠纆既施足彰妙道之用众材方正比夫从諌如流且夫献直言者必有备无患木从绳者叶执艺而諌故得明乎官以相规人之无讪矧其不枉道以求用恒守道以为名匡乎不正使其正规其不平使其平斯所谓不可欺于绳墨乃得配乎权衡恭惟赋于説命知諌道之克明明君可与为忠言赋【以明则知逺能　宋顺忠告为韵】苏　轼
　　臣不难见君先自明智既审乎情伪言可竭其忠诚虚已以求览羣心于止水昌言而告恃至信于平衡君子道大而不回言出而为则事父能孝故可以事君谋身必忠而况于谋国然而言之虽易听之实难论之虽切闻者多惑茍非开怀用善若转丸之易从则投人以言有按剑之莫测国有大议人方异词佞者莫能自直昧者有所不知虽有智者孰令听之皎如日月之照临防有遁形之蔽虽复药石之瞑曽何苦口之疑盖疑言不听故确论必行大功可成故众患自逺上之人闻危言而不忌下之士推赤心而无损岂微忠之能致有至明而为本是以伊尹丑有夏而归亳大贤固择所従百里愚于虞而智秦一身非故相反噫言悦于目前者不见跬步之外论难于耳顺者有以百年而兴茍其聪明蔽于嗜好智虑溺于爱憎因其所喜而为善虽有愿忠而孰能心茍无邪既坐瞻于百里人思其效将或锡之十朋彼非谓之贤而欲违知其忠而莫受目有眯则视白为黒心有蔽则以薄为厚遂使防臣乗隙以彚进智士知微而出走仲尼不谏惧将困于妇言叔孙诡辞畏不免于虎口故明王审逊志之非道知拂心之谓忠不求耳目之便每要社稷之功有汉宣之贤充国得尽破羌之计有魏明之察许允获申选吏之公大哉事君之难非忠何报虽曰伸于知已而无自辱于善道诗不云乎哲人顺徳之行可以受话言之告
　　从谏如流赋　　　　　　　　【宋】范仲淹
　　圣人以治历乾纲思迈前王从忠諌而弗逆观流水以堪方每行补过之言曽无凝滞或得兴邦之议宁昧激扬矧夫内守宗社外临华夏臣不兴谏则君道有亏君不从谏则臣心莫写所以遵啓沃之致理若汪洋之就下设樽以进似使其狎而翫之折槛弗诛宁见其蹈而死者岂不以君之徳也贵纳谏而温恭水之性也美随流而顺从故周旋而纳善如荡漾而朝宗询彼刍荛岂愧束薪之咏听诸药石更疑浮磬之容莫不洞达四聪旁求五谏上既资于献替下宁生于谤讪闻言必信不争之势何殊择善以従就湿之情无间于以见万乗之主纳贤以虚七人之职竭节而居又何烦于断鞅岂有悔于观鱼由是忠谠咸臻信智者之所乐俊贤是效见臣心之亦如又何必转圆取规従绳为轨但见弗违于啓乃自可偕行于沔彼所以明虚受之功所以得上善之旨及霤之士虽濡首而何伤补衮之臣思澣衣而可美夫如是则咸歌不讳但见寡尤上下莫闻于阙政大小皆罄于嘉谋威王之三赏屡行恩波下施晏子之一言见用徳泽旁流我后光被羣方柔怀多士陈谤木而听政建善旌而求理所以彰从諌之心率疏通而如水
　　折槛旌直臣赋　　　　　　　【宋】李　纲
　　士有敢谏君当体仁爰修饰于折槛以表旌于直臣收电回霜已寛斧钺之戮葺隳因阙更瞻轩陛之新惟汉朱云希风汲黯偶赐枫宸之对因致龙鳞之犯指陈奸佞愿借尚方之刀退就诛夷遂折便朝之槛辱师傅之贵虽曰敢言干雷霆之威自应可斩而天子能恕将军敢争因免冠而致悟乃饰槛以为旌寛以纳忠岂独垂万世之训阙而当宁更以致三墀之荣易令名以愧贤讵能比迹藏断罟以志谏庶可同声原此狂生素称义烈雅有意于汉室故屡陈于主阙命驾径去不为薛宣而少留趣和药来更助萧公之引决惟直臣而径行故太刚而必折成帝渊默临朝靓深谓陈善闭邪者小臣之难事而尊贤従义者大君之用心难甘切直之言虽加谴怒终懋矜容之徳曲示承钦然而所求者名不务其实文虽足观质焉可述宠昭仪而絶皇嗣大斁天伦恩元舅而杀王章遂倾帝室虽存折槛足为后世之规实废嘉言讵救当时之失岂不以簒汉室者必王氏佞王氏者惟张侯以师臣而取信乃保身而自谋隄防祸机实为国之至要拔去奸本期厥徳之允修能克葺槛之心何施不可深味借刀之旨岂谓无繇凡曰司聪皆有言职欲致国家之治必尽箴规之益魏公献疏乃切论而危言贾生上书亦流涕而太息遇文帝太宗之君必能褒崇于正直
　　如石投水赋【以仁义忠信公　　唐平能谏为韵】刘　辟
　　圣之求贤也详明水之受物也柔顺石遇柔而不阻臣俟明而必进汉祖兴兮昌言纳留侯辅兮皇威振喻石水以兴词配盐梅而称隽坚脆性异应广纳而来投尊卑礼殊致精诚而取信伊水为体既清而平犹君为徳既贞而明石岂自投假海纳之量臣非茍进由天听而察诚用率于有类将感于无情虚而受者其理逺含而容者其道行何幽邃之能间奚渺弥之足惊夫国之勃兴必多贤智继九臣之迹膺三杰之义焕发英藻呈龙章与凤姿敬宣嘉猷谓岳生而天赐岂不由山有巨石水有通津忽击流以澎湃俄答响于奫沦虽源深流长乃入无不至而体柔处润则托有所因移他山之贞质依上善之全仁夫水石之奥旨与君臣之等伦今天子端居穆清时和海晏念投石之契爰求秉钧思箴阙之规载徴骤谏由是如石之义啓投水之情通彼以诚应我亦符同悬天爵之荣获斯人瑞尊五岳之礼视乎上公恒啓沃以为志方清明而在躬比石固业钦贤缵功傥或水不周容石乃无由寓质君不虚已臣则曷能推忠可以垂诫训可以流徳风则知圣既作兮政惟恒石既投兮贤必澄敢献良哉之咏愿扬美于廉能如石投水赋【以圣奬忠直从　　唐谏如流为韵】卢　肇
　　石比臣心水犹君徳诚见投而不阻如从谏而无极盖所以作仁圣思正直清逾万顷能容落落之姿操或一拳以造沉沉之色惟我圣后啓乎宸聪每以淡然之徳能取确尔之功言乎水也逾汉祖之虚受称乎石也遇留侯之尽忠是以王事竭诚羣臣报政具怀凿凿之美允纳洋洋之圣君心润下已覃滂沛之恩臣志补天愿表坚贞之性故得朝廷肃穆上下交庆小伊傅以输忠配唐虞而比盛者也当其欲进嘉谋心怀隠忧思衮职而有补随諌鼓以来投于是咸趋丹陛若蹈洪流且推诚而上达亦虚心而下求既乃契皇情承天奬介然允臻乎浃洽涣若尽纳其忠谠一言初进开龙顔而似激圆波万国皆闻入宸心而若流清响乃知窥日月之光有亏必諌震雷霆之怒有谏必从虽磊落以难进乃广大而见容既无悔以无光子产徒言于狎水那将恐而将惧韩非奚患于撄龙且夫琼瑶为报而匪珍夜光处暗而多患未若我喻水于盛徳比投于纳谏允当上善之求勿谓下流之讪遂用握金镜临玉除忠言得进以无隠圣虑每徴于往初如是则祥符出惠泽舒将无事而无谏见寰瀛之晏如
　　如石投水赋【以圣奬忠直従　　唐谏如流为韵】白敏【中】
　　石明臣节水喻圣聪顺投既因于纳谏虚受必俟乎输忠従以谠言出清规而有中类夫贞节入碧浪以无穷爰自人谋式彰天奬言必在乎能发道奚疑于虚往自怀従善闻蹇蹇于股肱何异临川运磷磷于指掌理既符于水石事且契于云龙伫啓心而是赞在虚己而能容石投水而诚资手敏臣佐君而讵得面从当手敏则水不伤清匪面从则君能立政嘉献替而无爽幸遭逢而有庆致至坚于奥象得以贤受可转于清流因之啓圣所以垂衣广纳侧席深居言之者何常率尔闻之者足以起予攻玉之形随帝心之沃若补天之质应王泽之濡如既而流谤靡行沉几自得当持重而无挠冀临深而不惑逆于耳而顺于心黜于邪而褒其直用砺金于睿鉴涣汗潜通举韫玉于恩波津涯莫测于是宣教化罢畋游开直道务旁求发挥谔谔之明节防合洋洋之圣谋石以贞坚本无疑于虚掷水惟柔顺安有阻于暗投夫然则臣心磊落而上达君徳汪洋而下流况乎舟楫之道大行不侮不慢药石之言尽入何忧何患当道泰而人悦固河清而海晏彼汉髙之用留侯未若吾皇之纳谏
　　大赦赋【有序　　　　　　　　汉】崔　寔
　　惟汉之十一年四月大赦涤恶弃秽与海内为始亹亹乎恩隆平之进也寔就而赋焉
　　以为五帝异制三王殊事然其承天据地兴设法制一也陛下以苞天之大承前圣之迹朝乾干于万机夕处敬以厉惕然犹痛刑之未错厥将大赦所以创太平之迹旌颂声之逺新邦家而更始垂祉羡乎将来此诚不可夺也方将披云照景星获嘉禾于疆畆数蓂荚于阶庭拦麒麟之肉角聆凤凰之和鸣农夫欢于时雨工女乐于机声虽皇羲之神化尚何斯之大宁








　　御定歴代赋彚巻四十四
　　钦定四库全书
　　御定歴代赋彚巻四十五
　　治道
　　人镜赋【以主圣臣忠道　　　　唐光贞观为韵】阙　名
　　金为镜兮其鉴则明人为镜兮其象则精彼有取其昭烛我方致乎和平广霁而磨砻既至酌献而邦家以贞悬于心则四听常朗寘于握而万方不倾惟贤任贤自圣传圣守之则通幽洞冥执之乃穷理尽性致和乐功逾止水之平征古今道光仁夀之境比璿枢以潜运挂灵台而韬映是委照以无疲每含光而不竞无鉴于水自视于人曷容华之自饰惟道徳之所亲功匪勤于镕范义将协于君臣斯乃至寳载光皇道辨物数之纷纷洞晦冥之杲杲放之可包乎海岳巻之可盈乎怀抱焕乎发防皎若晴空光甚鉴兮尘不能翳徳若容兮物莫能以是为臣则献可替否以是为镜则进思尽忠斯为理兮化洽斯为镜兮照穷惟贤圣之光赞含英华而
　　不散执一法而不回仰千龄而殊观贞明而翘楚角逐皎防而羣邪冰泮兹镜也克念则正防念则荒播无疆以垂范披六幽而散光烛明明而洞洞历久久而煌煌圣作物覩镜清寰宇验成败之原知荣辱之主我镜在徳曽无盘龙之雕我镜在心自有山鸡之舞若然则皇唐迈徳于陶唐吾君齐圣于文祖
　　金镜赋【以圣人握之以　　　　唐临天下为韵】韦模当
　　大哉唐之为盛授寳历兮握金镜御干符兮秉坤政顺四时以立法侔上帝而作圣其徳惟新其照惟均金也者取刚克以成质镜也者取清明之在身染之无汚磨而不磷守清净以自立形大小而各陈是故傅咸拟之于良史庄氏比之于至人懿夫不鼓不铸匪雕匪斲坚贞为义同匪石以居心溥博其功异明珠之在握见而后信动必先觉细察毫芒逺包海岳处明难疲居昏不浊含清辉于寂默体化以希夷有以取象无得可持虽每分于动息终不浑于妍媸斯实百王之道也可以三光而揭之原夫司契之君端拱而理北辰定位南面恭已微其道之有孚必心镜之为始何彊名于此意帝试言其所以岂非体合冲漠功优照临茍遇物而必览信缘情之所任皎皎团月既昏晓而常防沉沉精彩岂尘垢之能侵作此镜焉生于化权无形象以流赏有光华而克全清明象水广大配天讨之不穷随五行而往复韬之无际假六气以周旋则知守寳者持之防舍于以宣化源统天下如是三皇之与五帝较我徳之殊寡握金镜赋【以圣人执持照　　　唐临寰宇为韵】王　棨
　　至明者莫尚乎金镜可类者莫先于圣心既施之于日用如握此以君临有象必昭含万灵于睿圣无幽不烛若百炼于宸襟稽夫禀气于无形成功于至妙茍取喻于在掌讵有疲于屡照外发皇明中凝徳耀克符磨莹之体允叶提携之要故能洞达千里髙临兆人寻而光彩盈手考理而贞明在身虽跂行喙息之微形容无隠信率土普天之士肝胆俱陈莫不深贮乾坤大极区宇诚非出匣以斯举讵谓临台而下取防澈在心深沈似古笑飞鹊以将绕鄙芳菱而欲吐懿夫皎皎斯在兢兢自持异枢衡之是秉见藻鉴之无私所以辨愚知洞华夷岂惟分大小别妍媸尘垢不染英明在兹魑魅于焉而逺矣奸邪无所以藏之是知悬魏宫者难侔挂秦台者莫及讵端拱而见舍谅临朝而尽执孕玉烛以光动写珠庭而影入盖以持察羣品非窥圣顔迥出声身之表如存指掌之间事异轩皇得珠于物外功逾羲叔御白日于人寰宜乎永保清平长称明圣当宣室以洁朗逗皇图而辉映臣知六五帝而四三皇实由握乎斯镜
　　干为金赋　　　　　　　　　【宋】范仲淹
　　大哉干阳禀乎至刚统于天而不息取诸金而可方外着元亨想有英而可覩中含变化知从革之靡常原夫圣人之作易也八卦成文百代为宪索隠而神道可极取形而物形可遁立夫干也所以体乎髙明为彼金焉所以尚乎刚健观其爻系斯着拟议有伦此则端四徳而成象彼则列五行而效珍非同体于焕耀实比徳于贞纯画而成三三品之容可翫统而用九九牧之贡斯陈况乎运太始之枢履至阳之位冠三才而中正秉一气而纯粹万物自我而资始四时自我而下施其动也直谁观跃冶之姿其静也専更想藏山之义岂不以干之徳也至健于斯金之性也纯刚在兹察之则宛若配之则宜其我道易知喻披沙而既得我功不拔如在砺以焉亏则知为汞未良喻马安仰一则消释而可待一则老瘠而何往曷若我取难得之寳匹始亨之象干之运矣盖造物而罔愆金之铸焉亦制器而不爽有以见确然成务昭乎若金首万化而道广方百錬而旨深始终不杂于隂爻宁虞众口上下皆禀于刚徳若遇同心美矣哉易之取舍有如此者仰运行之在上荷生成之亲下故我后法乾元而居尊致王度之式如也
　　金在镕赋　　　　　　　　　【宋】范仲淹
　　天生至寳时贵良金在镕之姿可覩从革之用将临熠燿腾精乍跃洪鑪之内纵横成器当随哲匠之心观其大冶既陈满籝斯在俄融融而委质忽晔晔而扬彩英华既发双南之价弥髙鼓铸未停百链之功可待况六府防昌我禀其刚九牧纳贡我称其良因烈火而变化逐懿范而圆方如令区别妍媸愿为轩鉴傥使削平祸乱请就干将国之寳也有如此者欲致用于君子故假手于良冶时将禁害夏王之鼎可成君或好贤越相之容必写是知金非工而弗用工非金而曷求观此镕金之义得乎为政之谋君喻冶焉自得化人之旨民为金也克明从上之由彼以披沙见寻藏山是务一则求之而未显一则弃之而弗顾曷若动而愈出既踊跃以求伸用之则行必周流而可铸美夫五行之粹三品之英昔丽水而隠晦今跃冶而光亨流形而不缩不盈出乎其类尚象而无小无大动则有成士有锻链诚明范围仁义俟明君之大用感良金而自试居圣人天地之鑪亦庶几于国器
　　玉烛赋　　　　　　　　　　【元】罗　朋
　　太璞析合璧出阳燧吐爝火息大明中天寒暑受职徳光被乎四表仁泽浃乎九域时暄燠于四序协隂阳于八极雨旸备皇极之休徴乾坤洽中和之盛徳兹其所谓玉烛而为太平之伟绩者也然则是玉也非璋非瓒非圭非璧成不假于良工之琢粹不资于他山之石盖昆山所不能产连城所不能易卞和不能持以献其君蔺侯不能懐以归其国四海之大未足以为其匵万镒之重未足以拟其直惟太平之有象始独着于当日然而玉非可烛奚假于义盖玉以譬天下之温和烛以况乾坤之光霁四气咸和斯为盛治然则是烛也不假烛龙衔照之力不假花蠭经营之劳张六合以为笼泽九有以为膏际阳明之盛时岂光彩之敢韬尔其洪钧初转草木光贲是为青阳淑气毕至迨其赤璋荐斚火伞张空是为朱明长养奏功至于大火流西万寳告成白藏协期秋气夜横若乃服被璧气应黄钟英应阳徳潜通盖太和之周流通四序而莫穷于斯时也六合一家万里一毂曰寒而寒曰燠而燠风七十二雨三十六块兮不破条兮不触祥辉上烛乎圆灵徳泽下浃乎坤轴非玉而玉光润夺目非烛而烛光彻蔀屋故李巡以之拟徳辉束晳以之道阳明诗人以之歌大歴之盛贤士以之纪寳典之名盖皆因尔雅之所纪而着夫当世之隆平者也洪惟我皇重华协帝至和坱圠隂阳燮理明照四方兮民无戴盆之叹玉音逺播兮野无抱璞之士企玉烛于前闻亶后调于今世鲰生何幸际此盛防方将叫阊阖呈琅玕锡金莲之夜炬立玉笋之清班歌吾皇玉烛之盛垂万世而不刋
　　玉烛赋　　　　　　　　　　【元】曽　炜
　　泰和絪緼坱圠无垠六合一元四时一春翳至治之气象羌独难于名言考昔贤之议论极形容之云云妙引物而比类揭玉烛之鸿名玉以喻温润之有象烛以言炳燿之无边若乃元气运枢八表虚按四时而迭运播五行而不居彻光华兮上下达光耀兮八区托玉烛以为喻孰谓斯言之好誉匪膏流英匪石盘精匪璞而温匪焰而荧尔乃蓝田日暖阳燧烟香铜环传蜡衮衣佩苍千里同温六合融光于时为春青且阳也祝融届大火纪星赤璋荐斚烛龙司盟纷纷黄埃四表嚣尘于时为夏朱且明也火云退舍玉律转商瑶宇湛湛银河煌煌画屏光冷宵露戒凉于时为秋白而藏也葭管灰飞槱燎燠生麟定司烜滕六屑琼八荒无垠炯为明冰于时为冬而英也洗瑶兮银潢浴赤乌兮咸池时迭运以合璧骏昕晡而驱驰达孚尹于八极炳爥燿乎四时猗欤玉烛孰膺其时后有三代前有唐虞猗欤玉烛孰调彼元下则贤相上则圣君兴懐古今俛仰宇宙晦冥隂雨之时常多乾坤光霁之日常少徳失于惨刻而少温润泽流于昏暗而乏光明于是是玉之在汉晋隋唐者且化为燕石之伪而是烛之在汉晋隋唐者且炽为昆岗之焚寳典纪炎凉之诗篇美大历之年皆夸毗而至此宁有实而云然皇风载熈大人继离太平有象千载一时孰抱璞而自衒孰爝火以自持方将赋玉烛以自庆又奚暇韫匵而韬奇
　　玉烛赋　　　　　　　　　　【元】张天与
　　圣元天地其道徳日月其光华既和而明既靖而嘉四时气协玉邪烛邪予乃从之北游于水之上相与观光于国家道遇老人扶杖而观徳化者迎谓予曰子知所谓玉烛之义乎予曰揭玉烛之名于书者非尸子之辞欤着玉烛之美于颂者非新罗之诗欤盖四气和为玉烛非义主于四时欤老人莞尔而笑曰子知四时所以为玉烛之效矣亦知君徳所以为玉烛者欤请与子略陈之自有天地即有此玉烛兮为万世开大平非玉之玉兮纯和粹精不雕琢而尽美兮浑然天成非烛之烛兮光辉昭明不火传而无穷兮洞照羣盲道而匪器兮神而匪形合明和之二徳为一徳兮是以有玉烛之名盖夫玉烛之在天地古今兮得之则和顺而光霁失之则乖戾而晦防昔者伏羲得之而人文宣朗兮颢颢皇风帝尧得之而四表光被兮万邦时雍舜得之为重华兮文明温恭汤得之为丕显兮明徳建中文武得之为辟雍兮致明和之极功虽皇王之时异兮而玉烛之徳同是故皇春熈熈兮至治馨香东郊日出兮海隅苍苍徳与气潜兮恩従风翔此春之玉烛兮是为青阳南薰解愠兮正徳厚生离明当天兮穆穆迓衡长养万类兮阳徳方亨此夏之玉烛兮是为朱明逮夫西昧无不照而朔幽无不明兮平秩平在之功成华敛而实兮元起于贞此秋冬之玉烛兮是为白藏之与英故吾闻昔贤以人君徳辉而谓之玉烛兮诚以君得显而天下平微赞化之妙用兮其何以致天道顺而四时行哉方今礼备乐和海晏河清天瑞宵降地符晓升而子方且览徳辉来帝京其必歌玉烛之颂以洗新罗之陋习而发治世之正声乎乃稽首而为之颂曰天徳上宁温如玉兮天光下照明如烛兮四序功成知化育兮吾君之徳吾民之福兮
　　玉烛赋　　　　　　　　　　【元】欧阳朝
　　繄昆崘之无分兮括至大之方舆畅二气之充塞兮兆五行之感孚奠南北以为极兮斡造化之枢方东风之扇物兮欲万彚之昭苏辂青阳以为车兮旭翔阳于海隅玉光烂扶桑之津兮升烛龙乎天衢峨泰山之日观兮呼吸通元气于虚无漠青徐海岱之相襟带兮何所无醴泉甘露之霑濡及南薰之解愠兮欲吾民之遂性立朱明以为旌兮祝融因之而布政瞰火维之遐陬兮烛离明于逺近俨宋衡而无山与之资兮乃上摩乎中天之一镜惟荆扬江汉之相緜络兮何所无嘉禾芝草之瑞应值蓐收之兆序兮欲万寳之丰成乘白藏以为节兮耀华兎之清明壮西华之髙标兮鲜颢气之精英虽梁雍黒水之不可既兮何所非雍熈之民逮防之司令兮欲四时之成嵗廓英以为府兮万物又深根而固蔕峻恒岳之造天兮俪居庸而光霁虽冀州之盛大不可极兮何所非时雍之世忽临睨乎四方兮陶同宇如一春有圣君之体干兮冠轩昊之洪名有贤相之调元兮企伊周之大臣皦灵台为光明之烛兮妙俯仰而弥纶溥太和元气之流行兮若野马之氤氲信玉非圃昆仑之寳兮烛非兰膏莲炬之珍爰取义于四气之和兮于以赞贞元防合之昌辰书生之囿于太平兮思反躬而自朂读尔雅而游于艺兮岂虫鱼之敢续闻登髙作赋可以为大夫兮犹自视夫小才之朴所愿心平而气和兮庶可调吾心之玉烛
　　振木铎赋【以孟春之月遒　　　唐人徇路为韵】王　起
　　国家敷文教布时令爰振铎于九衢将采诗于万姓上立其典将兴咏之必闻下听其音知従谏而则圣事且彰于嵗首礼无亏于春孟所以下训是崇周官克敬亦既戒止居然可珍赫赫奕奕烂烂燐燐以金为铃且尝巧于懿匠剡木为舌将托音于下人及夫拂拭光生提携彩发顺一人之施令采四海之箴阙鐬鐬于遐迩之路杳若和銮煌煌于前后之车烂如明月于以阐幽于以冥捜知政教之兹始表申严之所由动素手而知音愈出注清耳而其义可求色耀皇衢映迟迟而日丽声揺紫陌随猎猎而风遒昭彰有仪掌握成韵因木徳之将盛懐金声而载振或聆之而胥悦或仰之而旅进岂比夫鼓有节而斯通雷发声而先徇可以展六义可以陈四诗在道途而无壅致朝廷之允厘惊百众以泠泠昭其声也沃九重于翼翼失则革之铎之为义也深铎之为用也固虚其中而不屈圆其外而合度可以扬天之声可以遵王之路令出不返知遒人之是司道之将行幸夫子之可喻故其镕铸式珍错磨永新旧典斯考英声克振既有符于化斯永保夫青春
　　振木铎赋【以振文教而　　　　唐纳规諌为韵】白行简
　　国家古典修时令顺命遒人之职执木铎以徇本其教在每嵗之发生聴其音知羣物之始振于是官师倾听道路咸闻采讴谣于多士延讽刺于大君外振金声将发号而施令中含木徳贵偃武而修文所以应之如响従之如云道达天和契宫商而成韵揄扬帝命献诗颂而为羣懿夫一器维则万人是效儆于有位伫従善而如流慎乃攸司固匪怒而伊教百官奉职而奔走万族寻声而腾趠观乎四防五达举而摇之溥天率土孰云逺而期赫赫于永代每锵锵于此时响不闻空能同诽谤之木聴犹在耳将陈诵谏之诗莫不献其词而谔谔帅其属而师师靡其荒怠曷不肃祗士传言而戾止工执艺而畴咨足以播祥风于地末阐皇明于天垂故夫圣之防合询刍荛而听纳动而悦随谋卿士之箴规乃知我武不施司马之执奚为斯文未丧封人之喻攸宜徒云击石拊石曷若恩斯勤斯与徳音而共畅载仁声而逺驰则六变通神九成感物不足擅美而标奇也故我后振铎以耸善喜人之敢谏俾夫下不渎上不慢由和铃之昭其声致朝野之清宴
　　振木铎赋【以发号施令王　　　唐猷所先为韵】罗立言
　　上方继统大寳发号初年俾木铎是徇彰皇恩而宣清韵乍分庶道乎无逺不浃长声始振将表乎有开必先盖欲由旧章布新令使有闻而必戒如审乐以知政徳音爰降义符招谏之君大典允敷道契多能之圣洪纎手运断续风移始条贯以遐逺终激扬而广施发千门以浏亮儆三条而逶迤将警乎羣心斯乃有伦有要言提乎众耳孰可不识不知且夫洞然谐音锵尔立号岂比官师之职无劳有司之告则知君立教非铎而不宣金有声非木而奚道所以酌彝古典稽法前王范乎金盖取乎刚徳示利振以木期在乎直言有章罔匪舌而是出信有声而必扬鄙伐鼓之坎坎小和铃之央央节奏中规周旋有序合椌楬谐律吕侈弇之制自异陶匏之音不举动而逾出击且殊于錞釪虚以和鸣悬匪劳于簨簴带未央晨漏时与俱来混南山殷雷乍迷其所于以明盛礼于以扬王猷日闻四方听思聪而广被教覃万国泽咸霈而周流或乃妙响清越緜緜将歇敢烦手于再振冀骇耳于一发客有观光以成文愿刋象魏之阙
　　进善旌赋【以设之通衢俾　　　唐人进善为韵】李逢吉
　　皇唐之与伊唐也濬哲文思异代同时咸进善以钦若又建旌以求之不进善焉何以延侧陋之士不彰别也何以嘉谠正之词是宜式创宏模聿陈令典缀析羽以藻耀植修竿之偃蹇相其地以崇树所宜因其人以康庄是践即之者有以翊圣瞻之者于焉迁善忠謇之徒风驰云趋毕效臣节同膺帝俞犹金砺而君臣合契类土圭而形影相符迥立岧亭而克同国柄直行劲挺而自陟天衢由是悉索草茅防资介傧髙悬垂逮下之徳仰视知不言之信咸策足以员来思捐躯而自徇同于舞羽至诚之感必臻异彼弨弓非礼之招不进大哉求仁其必有因懿此标表本乎谘询制其事者上惟允恭之帝集其下者众皆可封之人是必随谤木以用舍与谏鼓为等伦若夫容卫繁多制度奇诡蛇始务其厌胜翠凤式崇乎侈靡熊虎之示勇则那日月之比崇徒尔宁有禆于启沃且无取于率俾伟夫有台有宫胡为乎途中所以阐于圣聪使无不通爰树爰揭岂惟乎人悦所以尊彼隽杰使皆就列然后朝廷迈徳嗣于羲轩得贤方于稷卨躬好问之裕有知人之哲固以日奏于嘉言矧斯旌之攸设
　　进善旌赋【以设之通衢俾　　　唐人进善为韵】陈　讽
　　惟哲王储精庶务示人降衷冀一善之咸覩俾羣情而大同抗以髙旌式观于五达萃兹多士以闻乎四聪是用去疵厉而达幽仄和上下而宣徳风邦有道而无隠善如流而必通原夫创自尧心变昭汉列参夫析羽之制有类干旄之设名既匪于司常用有殊于掌节多通达之要防集寰海之贤哲每闻致主之言时得兴邦之説足以见王臣之謇謇圣徳之孜孜示人有作虚已无私旌非善而罔进国非贤而不厘遵道员来懋徳音而亲问择隂斯止备献替以陈词敷一徳而见答俾兆人而赖之徒美夫因事立名教人示信略孤表以遥集掩羣才而得隽无劳负笈而来岂必系辕而进于以光啓帝道辉映天衢陋燕昭之尊隗小齐景之招虞正以居中表道之在我直而端本知立徳之不孤于是野絶遗贤朝无阙典仰崇标而劝义临广术而来善岂比夫周聆木铎之谣汉尚石渠之选方今酌宪前古肇康有人将葑菲而并采俾弓旌而是陈故野无逃名之士朝有俾象之臣举善陟明振遗芳于虞帝率心败徳矫覆辙于嬴秦然则庶绩交修遐迩率俾傥片善之可録庶无疑于室迩
　　进善旌赋【以设之通衢俾　　　唐人进善为韵】柳道伦
　　帝尧有君人之大徳恢理国之令图将啓纳善之懐于四方之士乃立进善之旌于五达之衢所以访政化之本招贤俊之徒告善员来故进而无妄闻善必纳信言而有孚类谏鼓所陈同谤木之设彼思闻过而迁善此俾明善而就列善既陈而一人有庆旌既立而万姓咸悦宁同旟旐之翩翩奚贵干旄之孑孑九达之上大逵之中直影而晴分瑞日孤悬而昼引祥风置之则上徳下布就之则下情上通既至者固当授之以禄将来者不假招之以弓初孰为此自陶唐氏制乃有常张而不弛嶷然而孤标独立迥尔而中立无倚示华夏则绥之斯来化要荒而罔不率俾厥旌既陈盛徳日新使乐善之俦得因旌以进知建旌之意固惟善是亲可以光被区宇统和天人比垂衣于百代异舞干于七旬繇是广达四聪必徴片善咸望云而就日若风行而草偃求其善理知百僚之师师采其善言得王臣之謇謇今大君聪明文思庶政无遗善以求人固以达于政矣旌可进善亦在推而广之士有敦诗书懐忠信学颇师于邹鲁君幸逢于尧舜比潜鳞而待跃同弱羽之思振欣逢进善之时庶以善言而进
　　进善旌赋【以设之通衢俾　　　唐人进善为韵】陈左流
　　彼旌孑孑兮五达之中进善为名兮求善为功状岧亭以戴日势耸擢以凌空王者所以开谠谏之路作耳目之聪故帝尧设之道由此达洎我唐建也化乃斯通观其迥立长衢孤标数仭丽晴天以独出抗髙阁而争峻体惟能正俾止恶而来观影则不亏使言善而思进莫非明主求臣愿闻所陈期乎啓沃之佐想夫股肱之人由是标格寰中万姓瞻之以为准髙居物外九重隔之以为臬至乃不倾不危持坚孤絶非虹蜺之光欲拖岂日月之明能揭故邦无道则我斯废邦有道则我斯设彼书谤之木安可与齐承露之盘何能并列吾君庶政允厘献纳是思多闻得贤之颂每咏补衮之诗犹恐化理未洽俊乂尚遗而彼士则可招矣在斯旌故宜立之且夫为干者其功尠为旌者其利浅曷若当天下之用进海内之善搜扬不倦道已盛于方今正直长存事足昭于古典况登于睿鉴旌之通衢人则是仰物岂能逾谓善建者手不可拔岂有力者负之能趋是知昔之设旌也其美如彼今之设旌也其美如此君若好善士皆可俾士有愿歌乎圣徳庶无慙于末技
　　进善旌赋【以设之通衢俾　　　唐人进善为韵】窦从直
　　邈矣帝徳至哉圣谟废置殊时古今合符孑孑之状可观将从五达孜孜之道斯表克协三无是以耸彼羣彦致之康衢愿扬美以归厚思献忠而效孚故得继以此信言由是进明扬既达且自殊于表闾謇谔必陈岂可同夫先俊观其悠扬广冲旖旎从风谅贤愚以咸觌固朝野而必同式委垂而下俯埃乍直指而上映晴空过之而凛然生敬仰止而卓尔在中茍厥志之有立当其诚以遂通俾其不进不止岂徒自西自东已哉俟尔贞烈自非虚设既异诗人之干旄匪同叔孙之緜蕞匪善奚取惟贤是谒彼谤木焉得而比矣谏鼓胡可而俦之茍匡救之惟徴我无尔诈而旌别之有制尔无我欺则贤既乐只人将率俾不独翻晓日以摇摇猎轻风而靡靡至仁斯被至化为淳何必改旧然后为新矫前王之令徳酌古典之攸遵虽谟训以克备尚刍荛之是询万国钦风岩廊尽英髦之士百蛮向化版筑无屠钓之人故知至徳在于求贤救世资乎择善则设旌之道也为皇王之盛典
　　进善旌赋【以设之通衢俾　　　唐人进善为韵】范传正
　　为君者莫大乎求贤审贤者莫先乎进善不立表以取则何朂人于自勉故我后纂唐徳酌尧典爰揭旌以建标若悬鉴而攸选其制惟新难乎所陈窴于朝惧来而有阻树于野虑献之无因于是施之五达之陌以招四逺之人乃析羽上插缀旄傍委映旭日之曈曈随长风而靡靡孤标迥出中立无倚将举事以举言在率土而率俾仪神都耸康衢或敛衽以下过或峩冠以来趋善或可闻岂持之而有怍徳茍未进敢欺之而自诬旌因名而助顺士修业以求进小人斯逺实曰不怒而威君子必臻可谓不言而信瞻之者其行励仰之者其心愼非表善之为崇亦惩恶而能峻故得有善者不壅无媒者自通所以导人之志达帝之聪岂比夫舞干两阶徒有格苗之用繁缨七就何旌进善之功亭亭不挠奕奕斯设招一善而百善知归纳一人而万人胥悦谅厥裁之为美与恒用而有别施之行马岂得耀于朱门授乃元戎何贵偶夫全节藏器以待时与斯而若期惟事匪细惟贤是司傥片善可録至公不疑愿伫立于旌下幸因兹而进之
　　悬法象魏赋【以正月之吉悬　　唐法象魏为韵】苏　珦
　　建皇极者存乎正名体元命者存乎作程彼宗周之创业遂体制而縁情职命六官必先庚而着令歴分三统因建子而为正当是时也律司黄钟纪月伊嵗元之允初懿阳和之始发于是悬邦国之六典致象魏之两阙俾万人观而取象罔敢逾越者也大矣哉示人有则布政惟时既当途而明矣亦浃日而敛之是则是效念兹在兹乃人君之大象谅王国之元是知象魏之章焕为故实分章授事典司非一或以理象为理人之规或以教象为教人之术观之者仰而可见従之者贞而且吉俯黄道而髙悬与苍龙而迥出法之不朽虽草创于前王体有可传亦恢张于是日国家以务人为本以施命为先拱北极之六星庶官咸备张南端之双阙旧典常悬是知大圣君临名臣不乏钦承帝道足以为法以之安人其国斯广敢引此以为喻亦因兹而取象悬法魏阙其教可以普施悬法礼闱其人可以外奬夫然则青云可期于影响
　　无逸图赋　　　　　　　　　【宋】陈　普
　　维叔旦相厥孤宅洛后归政初虑君徳之不勤乃无逸而作书逺引商哲近陈祖谟进艰难之药石攻躭乐之痈疽数百字之恳切七致意于呜呼此诚万世之鉴而人主不可一日无者也越厥开元有若臣璟图而献之星日新炳帝曰俞哉卿我戒儆出入起居莫不观省然念六马可调而气难御槃水可捧而志难持以前殿之焚锦卒深宫之舞衣内蛊惑之已甚外奸邪之不知遗虎患乎渔阳溅鹃血乎峨媚由山水之一易遂颠沛而至斯后人哀之而不鉴之者多矣周公岂我欺也哉
　　无逸图赋【有序　　　　　　　元】方回孙
  </div>
  <div class="pagination">
   <a href="御定历代赋汇_page52.html">
    上一页
   </a>
   <span>
    ...
   </span>
   <a href="御定历代赋汇_page48.html">
    48
   </a>
   <a href="御定历代赋汇_page49.html">
    49
   </a>
   <a href="御定历代赋汇_page50.html">
    50
   </a>
   <a href="御定历代赋汇_page51.html">
    51
   </a>
   <a href="御定历代赋汇_page52.html">
    52
   </a>
   <span class="current-page">
    53
   </span>
   <a href="御定历代赋汇_page54.html">
    54
   </a>
   <a href="御定历代赋汇_page55.html">
    55
   </a>
   <a href="御定历代赋汇_page56.html">
    56
   </a>
   <a href="御定历代赋汇_page57.html">
    57
   </a>
   <a href="御定历代赋汇_page58.html">
    58
   </a>
   <span>
    ...
   </span>
   <a href="御定历代赋汇_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
