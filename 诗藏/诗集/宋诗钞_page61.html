<!DOCTYPE html>
<html>
<head>
    <meta charset="UTF-8">
    <title>宋诗钞 - 第 61 页/共 796 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗钞 - 第 61 页/共 796 页</h1>
    <div class="content">　　君不见，呼沱流澌车折轴，公孙仓皇奉豆粥。湿薪破灶自燎衣，饥寒顿解刘文叔。又不见，金谷敲冰草木春，帐下烹煎皆美人。萍齑豆粥不传法，咄嗟而办石季伦。干戈未解身如寄，声色相缠心已醉。身心颠倒不自知，更识人间有真味。岂如江头千顷雪色芦，茅檐出没晨烟孤。地碓舂粳光似玉，沙瓶煮豆软如酥。我老此身无著处，卖书来问东家住。卧听鸡鸣粥熟时，蓬头曳履君家去。

　　秦少游梦发殡而葬之者云是刘发之柩是岁发首荐秦以诗贺之刘泾亦作因次其韵

　　君看三代士执雉，本以杀身为小补。居官死职死绥，梦尸得官真古语。五行胜己斯为官，官如草木吾如土。仕而未禄犹宾客，待以纯臣盖非古。馈焉曰献称寡君，岂比公卿相尔汝。世衰道微士失已，得丧悲欢反其故。草袍芦箠相妩媚，饮食嬉游事群聚。曲江船舫月灯球，是谓舞殡而歌墓。看花走马到东野，馀子纷纷何足数。二生年少两豪逸，诗酒不知轩冕苦。故令将仕梦发棺，劝子勿为官所腐。涂车刍灵皆假设，著眼细看君勿误。时来聊复一飞鸣，进隐不须烦伍举。

　　金山梦中作

　　江东贾客木绵裘，会散金山月满楼。夜半潮来风又熟，卧吹箫管到扬州。

　　徐大正闲轩

　　冰蚕不知寒，火鼠不知暑。知闲见闲地，已觉非闲侣。君看东坡翁，懒散谁比数。形骸堕醉梦，生事委尘土。早眠不见灯，晚食或欺午。卧看毡取盗，坐视麦漂雨。语希舌颊强，行少腰脚偻。五年黄州城，不蹋黄州鼓。人言我闲客，置此闲处所。问闲作何味？如眼不自睹。颇讶徐孝廉，得闲能几许！介子愿奉使，翁归备文武。应缘不耐闲，名字挂庭宇。我诗为闲作，更得不闲语。君如汗血驹，转盼略燕楚。莫嫌銮辂重，终胜盐车苦。

　　次韵王定国南迁回见寄

　　土晕铜花蚀秋水，要须悍石相砻砥。十年冰蘖战膏粱，万里烟波濯纨绮。归来诗思转清激，百丈空潭数鲂鲤。逝将桂浦撷兰荪，不记槐堂收剑履。却思庾岭今何在？更说彭城真梦耳！【自注：来诗述彭城旧游。】君知先竭是甘井，我愿得全如苦李。妄心不复九回肠，至道终当三洗髓。广陵阳羡何足较，只有无何真我里。【自注：余买田阳羡，来诗以为不如广陵。】乐全老子今禅伯，【自注：张安道也。定国其婿。】掣电机锋不容拟。心通岂复问何？印可聊须答如是。相逢为我话留滞，桃花春涨孤舟起。

　　泗州南山监仓萧渊东轩二首

　　偶随樵父采都梁，【自注：南山名都梁山，山出都梁香故也。】竹屋松扉试乞浆。但见东轩堪隐几，不知公子是监仓。溪中乱石墙垣古，山下寒蔬匕箸香。我是江南旧游客，挂冠知有老萧郎。

　　北望飞尘苦昼霾，洗心聊复寄东斋。珍禽声好犹思越，野橘香清未过淮。有信微泉来远岭，无心明月转空阶。一官仓庾真堪老，坐看松根络断崖。

　　泗州除夜雪中黄师是送酥酒

　　暮雪纷纷投碎米，春流咽咽走黄沙。旧游似梦徒能说，逐客如僧岂有家！冷砚欲书先自冻，孤灯何事独成花？使君半夜分酥酒，惊起妻孥一笑哗。

　　正月一日雪中过淮谒客回作

　　攒眉有底恨，得句不妨清。霁雾开寒谷，饥鸦舞雪城。桥声春市散，塔影莫淮平。不用残灯火，船窗夜自明。

　　孙莘老寄墨四首

　　徂徕无老松，易水无良工。珍材取乐浪，妙手惟潘翁。【自注：潘翁作墨杂用高丽煤。】鱼胞熟万杵，犀角盘双龙。墨成不敢用，进入蓬莱宫。蓬莱春昼永，三殿明房栊。金笺洒飞白，瑞雾萦长虹。遥怜醉常侍，一笑开天容。

　　谿石琢马肝，剡藤开玉版。嘘嘘云雾出，奕奕龙蛇绾。此中有何好？秀色纷满眼。故人归天禄，古漆窥蠹简。隃糜给尚方，老手擅编划。分馀幸见及，流落一叹赧。

　　我贫如饥鼠，长夜空齩齧。瓦池研灶煤，苇管书柿叶。近者唐夫子，远致乌玉玦。（唐林夫寄张遇墨半丸）先生又继之，圭璧烂箱箧。清窗洗砚坐，蛇蚓稍蟠结。便有好事人，敲门求醉帖。

　　吾穷本坐诗，久服朋友戒。五年江湖上，开口洗残债。今来复稍稍，快痒如爬疥。先生不讥诃，又复寄诗械。幽光发奇思，点黮出荒怪。诗成自一笑，故疾逢虾蟹。

　　和人见赠

　　只写东坡不著名，此身已是一长亭。壮心无复春流起，衰鬓从交病叶零。知有雪儿供笔砚，应嗤灶妇洗盆瓶。回来索酒公应厌，京口新传作客经。

　　寄蕲簟与蒲传正

　　兰溪美箭不成笛，离离玉筋排霜脊。千沟万缕自生风，入手未开先惨慄。公家列屋闲蛾眉，珠帘不动花阴移。雾帐银床初破睡，牙签玉局坐弹棋。东坡病叟长羁旅，冻卧饥吟似饥鼠。倚赖春风洗破衾，一夜雪寒披故絮。火冷灯青谁复知，孤舟儿女自忧咿！皇天何时反炎燠，愧此八尺黄琉璃。愿公净扫清香阁，卧听风漪声满榻。习习还从两腋生，请公乘此朝阊阖。

　　赠眼医王生彦若

　　针头如麦芒，气出如车轴。间关络脉中，性命寄毛粟。而况清净眼，内景含天烛。琉璃贮沆瀣，轻脆不任触。而子於其间，来往施锋镞。笑谈纷自若，观者颈为缩。运针如运斤，去翳如拆屋。常疑子善幻，他技杂符祝。子言吾有道，此理君未瞩。形骸一尘垢，贵贱两草木。世人方重外，妄见瓦与玉。而我初不知，刺眼如刺肉。君看目与翳，是翳要非目。目翳苟二物，易分如麦菽。宁闻老农夫，去草更伤谷。鼻端有馀地，肝胆分楚蜀。吾於五轮间，荡荡见空曲。如行九轨道，并驱无击毂。空花谁开落，明月自朏朒。请问乐全堂，忘年老尊宿。【自注：彦若，乐全先生门下医也。】

　　赠葛苇

　　竹椽茅屋半摧倾，肯向蜂窠寄此生。长恐波头卷室去，欲将船尾载君行。小诗试拟孟东野，大草闲临张伯英。消遣百年须底物，故应怜我不归耕。

　　海市并叙

　　予闻登州海市旧矣！父老云；常出於春夏，今岁晚不复见矣。予到官五日而去，以不见为恨！祷於海神广德王之庙，明日见焉，乃作此诗。

　　东方云海空复空，群仙出没空明中。荡摇浮世生万象，岂有贝阙藏珠宫。心知所见嗜幻影，敢以耳目烦神工。岁寒水冷天地闭，为我起蛰鞭鱼龙。重楼翠阜出霜晓，异事惊倒百岁翁。人间所得容力取，世外无物谁为雄！率然有请不我拒，信我人厄非天穷。潮阳太守南迁归，喜见石廪堆祝融。自言正直动山鬼，岂知造物哀龙锺。信眉一笑岂易得，神之报汝亦已丰！斜阳万里孤鸟没，但见碧海磨青铜。新诗绮语亦安用，相与变灭随东风。

　　次韵王定国得颍倅

　　滔滔四海我知津，每愧先生植杖芸。自少多言晚闻道，从今闭口不论文。滟翻白兽樽中酒，归煮青泥坊底芹。要识老僧无尽处，床前牛蚁不曾闻。

　　次韵王震

　　携文过我治平间，雾豹当时始一斑。闻道吹嘘借馀论，故教流落得生还。清篇带月来霜夜，妙语先春发病颜。诗酒暮年犹足用，竹林高会许时攀。

　　惠崇春江晚景

　　竹外桃花三两枝，春江水暖鸭先知。蒌蒿满地芦芽短，正是河豚欲上时。

　　送戴蒙赴成都玉局观将老焉

　　拾遗被酒行歌处，野梅官柳西郊路。闻道华阳版籍中，至今尚有城南杜。我欲归寻万里桥，水花风叶暮萧萧。芋魁径尺谁能尽，桤木三年已足烧。百岁风狂定何有，羡君今作峨眉叟。纵未家生执戟郎，也应世出埋轮守。莫欺老病未归身，玉局他年第几人。会待子猷清兴发，还须雪夜去寻君。

　　送陈睦知潭州

　　华清缥渺浮高栋，上有缬林藏石瓮。一杯此地初识君，千岩夜上同飞鞚。君时年少面如玉，一饮百觚嫌未痛。白鹿泉头山月出，寒光泼眼如流汞。朝元阁上酒醒时，卧听风銮鸣铁凤。旧游空在人何处，二十三年真一梦。我得生还雪髯满，君亦老嫌金带重。有如社燕与秋鸿，相逢未稳还相送。洞庭青草渺无际，天柱紫盖森欲动。湖南万古一长嗟，付与骚人发嘲弄。

　　送贾讷倅眉

　　老翁山下玉渊回，手植青松三万栽。父老得书知我在，小轩临水为君开。试看一一龙蛇活，更听萧萧风雨哀。便与甘棠同不剪，苍髯白甲待归来。【自注：先君葬於蟆颐山之东二十馀里，地名老翁泉，君许为一往，感叹之深，故及。】

　　杜介送鱼

　　新年已赐黄封酒，旧老仍分赪尾鱼。陋巷关门负朝日，小园除雪得春蔬。病妻起斫银丝鲙，稚子欢寻尺素书。醉眼朦胧觅归路，松江烟雨晚疏疏。

　　武昌西山并叙

　　喜祐中，翰林学士承旨邓公圣求，为武昌令。常游寒溪西山，山中人至今能言之。轼谪居黄冈，与武昌相望，亦常往来溪山间。元祐元年十一月二十九日，考试馆职，与圣求会宿玉堂，偶话旧事。圣求尝作《元次山洼尊铭》，刻之岩石，因为此诗，请圣求同赋，当以遗邑人，使刻之铭侧。

　　春江渌涨蒲萄醅，武昌官柳知谁栽？忆从樊口载春酒，步上西山寻野梅。西山一上十五里，风驾两腋飞崔嵬。同游困卧九曲岭，褰衣独到吴王台。中原北望在何许！但见落日低黄埃。归来解剑亭前路，苍崖半入云涛堆。浪翁醉处今尚在，石臼抔饮无樽罍。尔来古意谁复嗣，公有妙语留山隈。至今好事除草棘，常恐野火烧苍苔。当时相望不可见，玉堂正对金銮开。岂知白首同夜直，卧看椽烛高花摧。江边晓梦忽惊断，铜环玉锁鸣春雷。山人帐空猿鹤怨，江湖水生鸿雁来。请公作诗寄父老，往和万壑松风哀！

　　次韵刘贡父独直省中

</div>
    <div class="pagination">
<a href="宋诗钞_page60.html">上一页</a><span>...</span><a href="宋诗钞_page56.html">56</a><a href="宋诗钞_page57.html">57</a><a href="宋诗钞_page58.html">58</a><a href="宋诗钞_page59.html">59</a><a href="宋诗钞_page60.html">60</a><span class="current-page">61</span><a href="宋诗钞_page62.html">62</a><a href="宋诗钞_page63.html">63</a><a href="宋诗钞_page64.html">64</a><a href="宋诗钞_page65.html">65</a><a href="宋诗钞_page66.html">66</a><span>...</span><a href="宋诗钞_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
