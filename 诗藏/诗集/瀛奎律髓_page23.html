<!DOCTYPE html>
<html>
<head>
    <meta charset="UTF-8">
    <title>瀛奎律髓 - 第 23 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>瀛奎律髓 - 第 23 页/共 74 页</h1>
    <div class="content">　　钦定四库全书
　　瀛奎律髓巻十六　　　　　元　方回　编节序类
　　或问节序诗以冬至为首何也古厯法皆起于冬至有一阳之复然后有三阳之泰故以此为首邵康节诗云冬至子之半最佳而酒味方淡太音声正希两句一意故不取今此选专以论诗故诗非极工者不预焉
　　五言【五十四首】
　　冬至　　　　　　　　　　　王安石
　　都城开博路佳节一阳生喜见儿童色【一作意】欢传市井声幽闲亦聚集珍丽各携擎却忆他年事关商闭不行
　　李参政注博路未详予谓常曰禁赌博惟节曰不禁耳幽闲聚集珍丽携擎此等句细润乃三谢手段半山多如此又至节五言诗佳者絶少七言则老杜数篇尽之矣
　　和王子安至日　　　　　　　陈师道
　　晨起公私廹昏归鸟雀催百年忙里尽万事醉间来竹雨深宜晚江梅半欲开风灯挑不焰寒火拨成灰三四妙本三诗今取一第一首云近节翻多事为家不亦难第二首云隂阳消长际老疾去留间皆好
　　冬至后　　　　　　　　　　张　耒
　　水国过冬至风光春已生梅如相见喜雁有欲归声老去书全懒闲中酒愈倾穷通付吾道不复问君平张文潜诗予所师也杨诚斋谓肥仙诗自然不事雕镌得之矣文潜两谪黄州此殆黄州时诗三四絶佳大概文潜诗中四句多一串用景似此一聨景一聨情尤洁净可观周伯防定四实四虚前后虚实为法要之本亦无定法也
　　辛酉冬至　　　　　　　　　陆　游
　　今日日南至吾门方寂然家贫轻过节身老怯増年【元注乡俗谓吃尽至饭即添一嵗】毕祭皆扶拜分盘独早眠惟应探春梦已绕镜湖边
　　放翁宣和乙巳生嘉泰元年辛酉年七十七矣三四平穏有味
　　腊日晚步
　　喜觉阳和近山园策杖行草应知地暖栁欲向人轻残雪通春信鸣禽报晓晴田闾未成计搔首问春耕此题三首今选其一栁欲向人轻最佳句也残雪通春信通字絶妙第一首警聨云愁思供多病风光欲近人亦佳
　　腊日二首
　　日暖山邨路人家送送迎婚姻须嵗暮酒醴幸年登箫鼔儿童集衣裳妇女矜敢辞鸡黍费农事及春兴击柝山城闭疎灯夜店扄疾风鸣夜谷晴水动浮星霜翼归何晚隣鸡织未停短歌聊自放愁絶更谁听此题六首今选其二衣裳妇女矜此一韵絶妙晴水动浮星此一句絶妙第二首一聨云雪意千山静天形一雁高尤佳迎字许借韵也
　　守嵗　　　　　　　　　　　唐太宗
　　暮景斜芳殿年华丽绮宫寒辞去冬雪暖带入春风阶馥舒梅素盘花巻烛红共欢新故嵗迎送一宵中唐太宗才高此诗尾句有把握起句有两字为眼殊不茍也又太原守嵗一聨尤佳送寒余雪尽迎嵗早梅新文集四十巻今亡初学记中得此
　　杜位宅守嵗　　　　　　　　杜　甫
　　守嵗阿戎家椒盘已颂花盍簪喧枥马列炬散林鸦四十明朝过飞腾暮景斜谁能更拘束烂醉是生涯阿戎当作阿咸葢杜位者少陵之侄也以四十字对飞腾字谓四与十对飞与腾对诗家通例也唐子西诗四十缁成素清明緑胜红祖此
　　除夜宿石头驿　　　　　　　戴叔伦
　　旅馆谁相问寒灯独可亲一年将尽夜万里未归人寥落悲前事支离笑此身愁顔与衰鬓明日又逢春此诗全不説景意足辞洁
　　除夕　　　　　　　　　　　唐　庚
　　患难思年改龙钟惜嵗徂闗河先垅逺天地小臣孤吾道凭温酒诗情付拥炉南荒足妖怪此日谩桃符唐庚字子西眉山人年十七见知东坡为张天觉丞相牵连谪居恵州此诗三四似老杜故取之然子西诗大率精致
　　除夜　　　　　　　　　　　陈师道
　　七十已强半所余能几何悬知暮景促更觉后生多遁世名为累留年睡作魔西归端着便老子不婆娑前四句即四十明朝过飞腾暮景斜之意乐天亦云行年三十九嵗暮日斜时前辈竞辰如此晚辈可不勉哉留年睡作魔絶佳谓不寐以守嵗而不耐困也
　　除夜对酒赠少章
　　嵗晚身何托灯前客未空半生忧患里一梦有无中髪短愁催白顔衰酒借红我歌君起舞潦倒畧相同五六一聨当时盛称其工见渔隠丛话
　　除夜　　　　　　　　　　　陈与义
　　畴昔追欢事如今病不能等闲生白髪耐久是青灯海内春还满江南砚不氷题诗饯残嵗钟鼓报晨兴海内春还满此一句壮甚
　　嵗除即事　　　　　　　　　赵　庚
　　连夜缝纫办今朝杵臼频买花簪穉女送米赠穷隣宦薄惟名在年华与鬓新桃符诗句好恐动往来人赵庚字仲白寓居兴化军赵紫芝为晚唐诗名冠四灵而仲白亚紫芝刘后村志墓赵南塘为序诗集谓古诗出情性后世挟才格此乃唐体选之尤者亦当不以才格论与尾句太自矜
　　新年作　　　　　　　　　　宋之问
　　乡心新嵗切天畔独澘然老至居人下春归在客先岭猿同旦暮江栁共风烟已似长沙傅从今又几年三四费无限思索乃得之否则有感而自得
　　次韵仲卿除日立春　　　　　王安石
　　犹残一日腊并见两年春物以终为始人从故得新迎阳朝剪防守嵗夜倾银恩赐随嘉节无功只自尘五六切题
　　元日　　　　　　　　　　　陈师道
　　老境难为节寒梢未得春一官兼利害百虑孰疎亲积雪无归路扶行有醉人望乡仍受嵗回首向松筠读后山诗若以色见以声音求是行邪道不见如来全是骨全是味不可与拈花簇叶者相较量也嘉祐己亥嵗旦呈永叔内翰　　梅尧臣
　　堦前去年雪镜里旧时人不觉应销尽相看只似新屠酥先尚幼防胜又宜春独爱开封尹钟陵请去频圣俞嘉祐五年庚子四月卒年五十九此年五十八也葢老笔
　　宜章元日　　　　　　　　　吕本中
　　东风初解冻桃李已经春避地逢鸡日伤时感雁臣湖南驰贼骑江外践边尘憔悴成无用虚烦泪湿巾鸡日雁臣之句甚工北夷酋长遣子入侍者常秋来春去避中国之热号曰雁臣
　　己酉元日【元注以谅隂免贺礼】　　　　　陆　游
　　夜雨解残雪朝阳开积隂桃符呵笔写椒酒过花斟巷栁揺风早街泥溅马深行宫放朝贺共识慕尧心放翁解严州后归镜湖寻入为礼部郎淳熙十五年戊申明年己酉元日以思陵服中免贺放翁年六十五矣桃符椒酒此聨后又尝用之是冬翁竟去国晚节乃为韩平原一出
　　甲子元日【题中元有嵗字今删之○元注开嵗微隂不雨法当有年】
　　饮罢屠酥酒真为八十翁本忧縁直死却喜坐诗穷米贱知无盗云又主丰一箪那复虑嬉笑伴儿童嘉泰四年甲子宁庙在位十一年放翁年八十屡见米贱年丰真福人也第五句最好
　　元日立春
　　元日兼春日霜寒又雪寒并烦传菜手同捧颂椒盘叠膝稀穿履扶头懒正冠五年如此度宁得讳衰残淳熙十五年戊申元日立春选亦所以记时也石湖二诗一云元日兼春日闲身是老身
　　人日　　　　　　　　　　　　杜　甫
　　元日至人日未有不隂时氷雪莺难至春寒花较迟云随白水落风振紫山悲蓬鬓稀疎久无劳比素丝东方朔占书一日为鸡二日为狗三日豕四日羊五日牛六日马七日人八日谷其日晴主所生之物盛隂则灾
　　人日　　　　　　　　　　　　唐　庚
　　人日伤心极天时触目新残梅诗兴晚细草梦魂春挑菜年年俗飞蓬处处身蟇颐频语及髣髴见东津以人日对天时虽近在目前子细看甚工东坡以人日对鬼门亦佳见此巻后
　　正月十五日　　　　　　　　　苏味道
　　火树银花合星桥铁鎻开暗尘随马去明月逐人来游妓皆秾李行歌尽落梅金吾不禁夜玉漏莫相催味道武后时人诗律己如此健快古今元宵诗少五言好者殆无出此篇矣
　　夜游
　　今夕重门启游春得夜芳月华连昼色灯影杂星光南陌青丝骑东隣红粉妆管弦遥辨曲罗绮暗闻香人拥行歌路车攒鬭舞塲经过犹未已钟鼔出长杨
　　元夕者太平之所宜有而离乱多富贵之所宜有而寂寞多读此诗欲逢此辰不可得也味道前一诗见初学记此一诗见搜玉小集
　　观灯　　　　　　　　　　　王　諲
　　暂得金吾夜通看火树春停车傍明月走马入红尘妓杂歌偏胜塲移舞更新应须尽记取説向不来人此诗但尾句十字佳凡观元宵之人必多村翁痴子欲尽记所见以夸与不能同来者此意得之
　　正月十五夜月　　　　　　　白居易
　　嵗熟人心乐朝游复夜游春风来海上明月在江头灯火家家市笙歌处处楼无妨思帝里不合厌杭州乐天以长庆二年冬十月杭州到任长庆四年元宵诗也杭自唐固已盛矣然终未若京都长安之盛三四佳句也如李易安月上栁梢头则词意邪僻矣
　　和元夜　　　　　　　　　　　陈师道
　　笳鼔喧灯市车舆避火城彭黄争地胜汴泗廹人清梅栁春犹浅闗山月自明赋诗随落笔端复可怜生景聨极佳后山家徐州彭黄谓彭门黄楼也汴水泗水交流城角故云
　　择之诵所赋拟进吕子晋元宵诗因用元韵二首
　　朱　熹
　　何处元宵好山房入定僧往来衣上月明暗佛前灯实际徒劳説空华讵可凭还教知此意妙用一时兴何处元宵好寒龛独寐人月窗同皎皎灯镜自尘尘静鉴通天地潜思妙鬼神却怜迷路子狂走闹城闉今按胡文定公安国宣和七年乙已赋元夕诗一聨云词臣侍宴诗能好颍客披图事莫傅文定元注云舍人吕子晋赋元夕十诗首篇云何处元宵好迎銮册府西鞘声云外起扇影日边低秘禁威容肃名流步武齐舜瞳回左顾真欲过金闺末篇云何处元宵好双林宴坐僧戒圎三五夜心耀百千灯茅舍门常掩绳牀几谩凭世间娱乐事一念不曾兴时皆讽诵之又注庆厯中颍昌一童子有道之士尝至花月着道士服擕酒果饮野外随意所适至元夜则闭门不出有诗云闭门独看华山图后不知所往有人饮京师市楼见过楼下急往追之不及吕原明有诗纪其事○胡文定公赋此诗而明年汴京乱矣文公所和林择之前首即吕子晋第十首韵也○元宵之乐太平之世富贵之人自不可无学道君子尚不肯轻费时光从事于不切之务况区区此等痴騃迷狂之所为乎谨取文公此二诗于元宵之后山谷诗曰读易一篇如酒醒亦此意也
　　月晦　　　　　　　　　　　唐太宗
　　晦魄移中律凝暄起丽城罩云朝葢上穿露晓珠呈笑树花分色啼枝鸟合声披襟欢眺望极目畅春晴唐太宗三代而下英主也武定祸乱文致太平余事犹能作诗虽未脱徐庾陈隋之气句句説景末乃归之于情然此诗亦佳五六巧
　　奉和晦日幸昆明池应制　　　宋之问
　　春豫临池近苍波帐殿开舟凌石鲸渡槎拂斗牛回节晦蓂全落春迟栁暗催象溟看浴景烧刼辨沉灰镐饮周文乐汾歌汉武才不愁明月尽自有夜珠来【首句临池近一作灵池防】
　　用春字豫字便好节晦蓂全落见得是正月三十日急着春迟栁暗催一句足其意池象溟海而观浴日既已壮丽又引胡僧刼灰事为偶则尤精切可谓极天下之工矣镐饮汾歌一聨王禹玉袭为上元应制诗殊不知之问已先用矣尾句尤佳不愁明月尽谓晦日则无月也池中自有大蚌明月之珠如近世甓社湖珠现是也妙甚
　　春社　　　　　　　　　　　　梅尧臣
　　年年迎社雨淡淡洗林花树下赛田鼓坛边伺肉鸦春醪朝共饮野老暮相夸燕子何时至长臯防翅斜春社诗苦无五言律此篇独佳淡泊中有醲醇味
　　社日　　　　　　　　　　　　谢　逸
　　雨栁垂垂叶风溪细细纹清欢惟煮茗美味只羮芹饮不遭田父归无遗细君东臯农事作举趾待耘耕春社五言律前后甚少老杜九农百祀之作乃秋社诗谢无逸此篇饮不遭田父葢用老杜成都父老説尹事古诗也归无遗细君本东方朔伏日事老杜用诙谐割肉之説岂古人社日伏日皆有所分之肉归遗细君故一例用之耶徐师川亦有社日诗乃云哀公问松柏田父祭春秋殊为麄率学晚唐人厌江西诗如师川诗不律不精可厌也至如无逸幼槃兄弟诗自佳但恐此一社日可谓贫甚无酒无肉只有芹茗而已
　　寒食　　　　　　　　　　　杜　甫
　　寒食江村路风花高下飞汀烟轻冉冉竹日净晖晖田父要皆去隣家问不违地偏相识尽鸡犬亦防归起句十字寒食清明天气所必然也后四句可见老杜为人乐易乃成都草堂诗
　　壬辰寒食　　　　　　　　　王安石
　　客思似杨栁春风千万条更倾寒食泪欲涨冶城潮巾发雪争出镜顔朱早雕未知轩冕乐但欲老渔樵半山诗步骤老杜有工致而无悲壮读之久则令人笔拘而格退
　　丙寅舟次宋城作　　　　　　　贺　铸
　　水馆四边邨登临奈断魂黄花开小径红粉哭高原舟檝逢新火松楸老故园斜阳一千里依约是苏门此廼元祐元年丙寅宋城寒食诗红粉哭高原自来无人曾道廼寒食近城处所必有也黄花定是菜花耳
　　道巾寒食二首　　　　　　　陈与义
　　飞絮春犹冷离家食更寒能供几嵗月不辨了悲欢刺史蒲萄酒先生苜蓿盘一官违壮节百虑集征鞍斗粟淹吾驾浮云笑此生有诗酬嵗月无梦到功名客里逢归雁愁边有乱莺杨花不解事更作倚风轻简斋诗即老杜诗也予平生持所见以老杜为祖老杜同时诸人皆可伯仲宋以后山谷一也后山二也简斋为三吕居仁为四曾茶山为五其他与茶山伯仲亦有之此诗之正也余皆傍支别流得斯文之一体者也孙真人千金方三十六巻每一巻藏一仙方予所选唐宋诗节序五言律凡五十首藏仙方于其中不知几也巻巻有之在人自求
　　清明　　　　　　　　　　　陆　游
　　气候三【一作江】吴异清明乃尔寒老僧邱墓感贫苦道途难燕子家家入梨花树树残一春回首尽怀抱若为寛三四凄怆第七句最好景聨亦平熟
　　三月三日梨园亭侍宴　　　　沈佺期
　　九门驰道出三已禊堂开画鹢中川动青龙上苑来野花飘御座河栁拂天杯日晚迎祥处笙镛下帝台司马彪续汉书礼仪志曰三月上已宫人并禊饮于东流水上沈约宋书曰魏以后但用三日不复用已也沈佺期宋之问唐律诗之祖此诗虽无絶高处平正整妥
　　上已日洛中寄王山人逈　　　孟浩然
　　卜洛成周地浮杯上已筵鬬鸡寒食后走马射堂前垂栁金隄合平沙翠幙连不知王逸少何处防羣贤浩然作此诗时其体未甚刻画但细看亦自用工第二句下浮杯字便着题平沙翠幙连一句初看似未见工久之乃见祓禊而游者甚盛也尾句用逸少事所寄之人适又姓王切矣
　　上已　　　　　　　　　　　陆　游
　　残年登八十佳日遇重三帘幙低垂燕房栊起晚蚕名花红满舫美醖緑盈甔春事还如昨衰怀自不堪歴选上已五言律无佳者唐百家诗选荆公所取上已清明诗亦不甚妙惟孟浩然一首尾句可喜此放翁八十嵗时诗亦丰硕
　　端午日赐衣　　　　　　　　杜　甫
　　宫衣亦有名端午被恩荣细葛含风软香罗叠雪轻自天题处湿当暑着来清意内称长短终身荷圣情第七句王洙注一云恰称身长短又注情一作明自天当暑四字出论语前辈亦以为诗家用古语之法黄鹤注谓乾元元年戊戌在谏省六月出为华州司功是年四十七嵗是后不复至长安矣○端午五七言律诗遍阅唐宋集无佳者小邢五言云佩符从楚俗角黍荐湘累尾句乃云异乡逢此日寥落不胜悲无足取高子勉和王子予五日雨诗亦牵强他如翰苑端帖絶句诗不胜其多用铸镜佩符亊佳者自可攷也
　　七夕　　　　　　　　　　　杜审言
　　白露含明月青霞断绛河天街七襄转阁【一作闗】道二神过袨服锵环佩香筵拂绮罗年年今夜尽机杼别情多审言又有七夕侍宴应制诗有云天逈兎欲落河旷雀停飞那堪尽此夜复往弄残机
　　七夕　　　　　　　　　　　梅尧臣
　　古来传织女七夕渡明河巧意世争乞神光谁见过隔年期已拙旧俗验方讹五色金盘果蜘蛛浪作窠谓牛女一年而一防已且自拙何能以巧应人之乞哉虽戏言而有味神光谁见过亦佳织女之渡谁实尝见之耶
　　九日登梓州城　　　　　　　杜　甫
　　伊昔黄花酒如今白髪翁追欢筋力异望逺嵗时同弟妹悲歌里朝廷醉眼中兵戈与闗塞此日意无穷老杜此诗悲不可言唐人无能及之者岑参四句云强欲登高去无人送酒来遥怜故园菊应傍战塲开有老杜之风
</div>
    <div class="pagination">
<a href="瀛奎律髓_page22.html">上一页</a><span>...</span><a href="瀛奎律髓_page18.html">18</a><a href="瀛奎律髓_page19.html">19</a><a href="瀛奎律髓_page20.html">20</a><a href="瀛奎律髓_page21.html">21</a><a href="瀛奎律髓_page22.html">22</a><span class="current-page">23</span><a href="瀛奎律髓_page24.html">24</a><a href="瀛奎律髓_page25.html">25</a><a href="瀛奎律髓_page26.html">26</a><a href="瀛奎律髓_page27.html">27</a><a href="瀛奎律髓_page28.html">28</a><span>...</span><a href="瀛奎律髓_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
