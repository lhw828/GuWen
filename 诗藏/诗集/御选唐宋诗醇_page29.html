<!DOCTYPE html>
<html>
<head>
    <meta charset="UTF-8">
    <title>御选唐宋诗醇 - 第 29 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐宋诗醇 - 第 29 页/共 129 页</h1>
    <div class="content">　　辞气甚古写出义烈之情凛凛有生气
　　郭茂倩曰魏鼙舞五曲有关中有贤女白作此以代之
　　黄葛篇
　　黄葛生洛溪黄花自绵羃靑烟蔓长条缭绕几百尺闺人费素手采缉作絺绤缝为絶国衣逺寄日南客苍梧大火落暑服莫轻掷此物虽过时是妾手中迹
　　情至语何可多得
　　萧士赟曰忠厚之意发于情性风雅之作也世人作诗评乃谓太白诗全无闗于人伦风敎是亦未之思耳
　　乐府遗声草木二十一曲有种葛篇
　　塞下曲
　　五月天山雪无花祗有寒笛中闻折栁春色未曾看晓战随金鼓宵眠抱玉鞍愿将腰下剑直为斩楼兰沈德潜曰四语直下从前未具此格
　　塞虏乘秋下天兵出汉家将军分虎竹战士卧龙沙边月随弓影胡霜拂剑花玉关殊未入少妇莫长嗟髙调入云于声律中行俊逸之气自非初唐可及沈德潜曰只弓如月剑如霜耳笔端防染遂成竒采结意亦复深婉
　　胡应麟曰李白塞下曲与温泉宫别宋之悌南阳送客度荆门等诗俱盛唐絶作视初唐格调如一而神韵超元气槪闳逸时或过之
　　乐府遗声征戍十五曲中有塞下曲
　　萧士赟曰此从军乐之体也
　　来日大难
　　来日一身擕粮负薪道长食尽苦口焦唇今日醉饱乐过千春仙人相存诱我逺学海凌三山陆憩五岳乘龙天飞目瞻两角授以仙药金丹满握蟪蛄防恩深愧短促思填东海强衔一木道重天地轩师广成蝉翼九五以求长生下士大笑如苍蝇声
　　李白尝谓兴寄深微五言不如四言七言又其靡也非有志于古者不能作此语然自三百篇而骚而五言而七言天机所畅文章日新是非得失之故原不在此今必执三百篇以绳后之为四言者非通论也此题本属寓言白诗亦是拟古辞防恍惚竒谲可喜故存之以备一体于此论四言正变及兴寄深微之防则相去逺矣王僧防技録瑟调曲有善哉行乐府解题曰古辞云来日大难口燥唇干按魏明歩出夏门行曰善哉殊复善歌乐我情则善哉者叹美之词也
　　玉阶怨
　　玉阶生白露夜久侵罗袜郤下水晶帘玲珑望秋月妙写幽情于无字处得之玉顔不及寒鸦色犹帯昭阳日影来不免露却色相
　　萧士赟曰无一字言怨而隐然幽怨之意见于言外蒋杲曰玉阶露生待之久也水晶帘下望之息也怨而不怒惟翫月以抒其情焉此为深于怨者可以怨矣
　　王僧防技録玉阶怨相和歌楚调十曲之一
　　襄阳曲
　　岘山临汉江水緑沙如雪上有堕泪碑靑苔久磨灭江山留胜迹我辈复登临不如此寄慨之深
　　梅鼎祚曰兴慨古今言简意尽
　　萧士赟曰乐府正声淸商曲有襄阳乐宋隋王诞始为之辞太白此诗述史而己
　　大堤曲
　　汉水临襄阳花开大堤暖佳期大堤下泪向南云满春风复无情吹我梦魂散不见眼中人天长音信断幽秀絶逺俗艶胡应麟谓白诗人知其华藻而不知其神骨之淸于此亦见一斑
　　杨慎曰古乐府云春风复多情吹我罗裳开白反其意云春风复无情吹我梦魂散古人谓李诗出自乐府信矣
　　古今乐录大堤曲隋王诞为襄州时作
　　邯郸才人嫁为厮养卒妇
　　妾本崇台女扬蛾入丹阙自倚顔如花宁知有雕歇一辞玉阶下去若朝云没每忆邯郸城深宫梦秋月君王不可见惆怅至明发
　　萧士赟曰此太白旣黜后作也特借此发兴叙其暌遇之始末耳然其辞意睠顾宗国系心君王亦得骚之遗意与
　　乐府遗声佳丽四十八曲之一崇台一作丛台胡震亨曰此谢朓旧题也葢设为其事寓臣妾沦掷之感杨慎以为此卒即御赵王武臣归者果此卒也才人亦不枉矣何诗为正阳辨之未及此总固哉说诗者
　　北上行
　　北上何所苦北上縁太行磴道盘且峻巉岩凌穹苍马足蹶侧石车轮摧髙冈沙尘接幽州烽火连朔方杀气毒剑防严风裂衣裳奔鲸夹黄河凿齿屯洛阳前行无归日返顾思旧乡惨戚氷雪里悲号絶中肠尺布不掩体皮肤剧枯桑汲水涧谷阻采薪陇坂长猛虎又掉尾磨牙皓秋霜草木不可餐饥饮零露浆叹此北上苦停骖为之伤何日王道平开顔覩天光
　　古直悲凉亦苦寒行之比
　　杨齐贤曰此乃禄山初反时作也凿齿指禄山奔鲸指史思明崔干祐之徒
　　萧士赟曰北上行者征行之曲言行役者之苦也此诗其作于至德之后乎隐然有国风爱君忧国劳而不怨厌乱思治之意
　　乐府解题曰晋乐奏魏武北上篇其后或谓之北上行葢因其辞而拟之也
　　短歌行
　　白日何短短百年苦易满苍穹浩茫茫万刼太极长麻姑垂两鬓一半巳成霜天公见玉女大笑亿千塲吾欲揽六龙廻车挂扶桑北斗酌美酒劝龙各一觞富贵非所愿与人驻顔光
　　恣意恢竒逸情云上
　　王僧防技录平调七曲二曰短歌行
　　乐府解题曰短歌行魏武帝对酒当歌人生几何晋陆机置酒髙堂悲歌临觞皆言当及时为乐也枯鱼过河泣
　　白龙改常服偶被豫且制谁使尔为鱼徒劳诉天帝作书报鲸鲵勿恃风涛势涛落归泥沙翻遭蝼蚁噬万乘慎出入柏人以为识
　　简严如箴铭语
　　萧士赟曰乐府遗声龙鱼六曲有枯鱼却无过河泣字
　　古乐府枯鱼过河泣何时复还入作书与鲂鱮相敎慎出入
　　丁督防歌
　　云阳上征去两岸饶商贾吴牛喘月时拖船一何苦水浊不可饮壶浆半成土一唱督防歌心摧泪如雨万人凿盘石无由达江浒君看石芒砀掩泪悲千古
　　落笔沉痛含意深逺此李诗之近杜者
　　胡震亨曰白所咏云阳水道舟行艰碍之苦葢为齐澣所开新河作也按润州旧不通江澣开元中为刺史始移漕路京口塘下直达于江立埭收课江北歩亦开新河但歩岸卑入江为易白尝有诗美之京口岸髙水浅浊用牛曳舟为难故白有此歌以言其苦其名丁都防歌者初宋髙祖即京口开东府有女其夫见杀呼督防丁旿问收殡事每问輙叹息呼之人因写为歌白感其土俗之事即因其土之古歌名以为歌也督防都防可通用
　　树中草
　　鸟衔野田草误入枯桑里客土植危根逢春犹不死草木虽无情因依尚可生如何同枝叶各自有枯荣讽刺之言有关风敎上留田篇云交让之木本同形东枝憔悴西枝荣与此诗意正相似
　　乐府遗声树中草者草木二十一曲之一
　　君马黄
　　君马黄我马白马色虽不同人心本无隔共作游冶盘双行洛阳陌长剑旣照曜髙冠何赩赫各有千金裘俱为五侯客猛虎落陷穽壮夫时屈厄相知在急难独好亦何益
　　萧士赟曰此诗其伤友朋之道缺乎抑白遭诬被谤之时所作也耶婉而不廹可谓得国风之体
　　古今乐录曰汉鼔吹铙歌十八曲十曰君马黄少年子
　　靑云年少子挟弹章台左鞍马四边开突如流星过金丸落飞鸟夜入琼楼卧夷齐是何人独守西山饿通首傅题一结见意诗人寄托往往如此行行且游猎篇亦用此格然彼则语激而意己尽此则语冷而意有余也
　　乐府遗声游侠二十一曲之一又有少年行
　　少年行
　　五陵年少金市东银鞍白马度春风落花踏尽游何处笑入胡姬酒肆中
　　胡应麟曰唐人七言絶有作乐府体者如此诗及横江词尚是古调
　　钟惺曰行径风生
　　豫章行
　　胡风吹代马北拥鲁阳关呉兵照海雪西讨何时还半渡上辽津黄云惨无顔老母与子别呼天野草间白马绕旌旗悲鸣相追攀白杨秋月苦早落豫章山本为休明人斩虏素不闲岂惜战鬭死为君扫凶顽精感石没羽岂云惮险艰楼船若鲸飞波荡落星湾此曲不可奏三军鬓成斑
　　胡震亨说得诗之意其以胡风吹代马起而继曰西讨何时还若曰禄山之乱未弭璘之起兵原为国家讨贼耳故下以本为休明人六句申之至于鄱湖溃败若隐若显全不径露此白微意所在其词意危苦笔墨沉郁真古乐府之遗
　　胡震亨曰古豫章行咏白杨生豫章山秋至为人所伐太白此词中间止着白杨秋月苦两句首尾俱作军旅丧败语并不及白杨片字读者多为之茫然今详味之如所云吴兵照海雪及老母与子别并楼船若鲸飞等语皆永王璘兵败事也葢白在庐山受璘辟及璘舟师鄱湖溃散白坐系浔阳狱并豫章地故以白杨之生落于豫章者自况用志璘之伤败并己身名隳壊之痛耳其借题畧防白杨正用笔之妙巧于拟古得乐府深意者萧杨二家注何曾道着一字王僧防技录清调六曲二曰豫章行
　　沐浴子
　　沐芳莫弹冠浴兰莫振衣处世忌太洁至人贵藏晖沧浪有钓叟吾与尔同归
　　良贾深藏若虚君子盛德容貎若愚与圣贤尚防之防正复相同特老氏未免有作用耳昭昭然揭日月而行圣贤固不为也纫兰佩茝屈平所以千古然原之被谗史谓众害其能即后人之议原者亦以为露才扬己观离骚之文借喻芬芳不一而足则其不自藏弢可知非明夷用晦之义故朱子亦谓其未尝学于北方求周公仲尼之道白因渔父一篇反其意而用之葢其渉世之久英气将敛故云然耳不然与世浮沉漫无介节胡广中庸冯道长乐其可嗤又何如耶
　　萧士赟曰此诗櫽括渔父词之意他篇云含光混世贵无名何用孤髙比云月亦此意也其太白渉难后之辞乎
　　乐府遗声沐浴子者游侠二十一曲之一
　　静夜思
　　牀前明月光疑是地上霜举头望山月低头思故乡诗薮谓古今专门大家得三人焉陈思之古拾遗之律翰林之絶皆天授非人力也要是确论至所云唐五言絶多法齐梁体制自别此则气骨甚髙神韵甚穆过齐梁逺矣
　　刘辰翁曰自是古意不须言笑
　　范杼曰五言短古不可明白说尽含蓄则有余味此篇是也
　　徐增曰因疑则望因望则思并无他念真静夜思也胡应麟曰古诗乐府后惟太白诸絶近之
　　緑水曲
　　渌水明秋月南湖采白苹荷花娇欲语愁杀荡舟人逸调末句非有轶思特妒花之艶耳
　　琴集曰琴曲五弄游春渌水幽居坐愁秋思并宫调蔡邕所作琴书曰邕入青溪访鬼谷先生所居山有五曲一曲制一弄南曲有涧冬夏常渌故作渌水郭茂倩云近世作者多因题命词无复本意云
　　淮南子手防緑水之趣
　　春思
　　燕草如碧丝秦桑低緑枝当君怀归日是妾断肠时春风不相识何事入罗帏
　　古意却帯秀色体近齐梁不相识言不识人意也自有贞静之意
　　萧士赟曰燕草如丝兴征夫怀归秦桑低枝兴思妇断肠末意贞洁非外物所能动可谓得国风不滛之义笑
　　吴昌祺曰以风之来反衬夫之不来与祗恐多情月旋来照妾牀同意
　　子夜吴歌
　　秦地罗敷女采桑緑水边素手青条上红妆白日鲜蚕饥妾欲去五马莫流连
　　多少含蓄胜于陌上桑作
　　长安一片月万户捣衣声秋风吹不尽总是玉关情何日平胡虏良人罢逺征
　　一气浑成有删末二句作絶句者不见此女贞心亮节何以风世厉俗
　　唐汝询曰结句不言黩武而言未平深得风人之防吴昌祺曰万户砧声风吹不尽而其情则同亦婉而深矣
　　明朝驿使发一夜絮征袍素手抽针冷那堪把剪刀裁缝寄逺道几日到临洮
　　语逼清商捣衣篇尚帯初唐绮习不及此之真挚夏歌一首亦祗绮语故并不録
　　古今乐録曰吴声十曲一曰子夜
　　唐书乐志曰子夜歌者晋曲也晋有女子名子夜造此声
　　乐府解题曰后人更为四时行乐之词谓之子夜四时歌
　　晋书乐志曰吴歌杂曲并出江南东晋以来稍有增广其始皆徒歌旣而被之管弦葢自永嘉渡江下至梁陈咸都建业吴声歌曲起于此也
　　对酒行
</div>
    <div class="pagination">
<a href="御选唐宋诗醇_page28.html">上一页</a><span>...</span><a href="御选唐宋诗醇_page24.html">24</a><a href="御选唐宋诗醇_page25.html">25</a><a href="御选唐宋诗醇_page26.html">26</a><a href="御选唐宋诗醇_page27.html">27</a><a href="御选唐宋诗醇_page28.html">28</a><span class="current-page">29</span><a href="御选唐宋诗醇_page30.html">30</a><a href="御选唐宋诗醇_page31.html">31</a><a href="御选唐宋诗醇_page32.html">32</a><a href="御选唐宋诗醇_page33.html">33</a><a href="御选唐宋诗醇_page34.html">34</a><span>...</span><a href="御选唐宋诗醇_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
