<!DOCTYPE html>
<html>
<head>
    <meta charset="UTF-8">
    <title>宋诗钞 - 第 57 页/共 796 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗钞 - 第 57 页/共 796 页</h1>
    <div class="content">　　和蒋夔寄茶

　　我生百事常随缘，四方水陆无不便。扁舟渡江适吴越，三年饮食穷芳鲜。金齑玉脍饭炊雪，海螯江柱初脱泉。临风饱食甘寝罢，一瓯花乳浮轻圆。自从舍舟入东武，沃野便到桑麻川。剪毛胡羊大如马，谁记鹿角腥盘筵。厨中蒸粟埋饭瓮，大杓更取酸生涎。柘罗铜碾弃不用，脂麻白土须盆研。故人犹作旧眼看，谓我好尚如当年。沙溪北苑强分别，水脚一线争谁先。清诗两幅寄千里，紫金百饼费万钱。吟哦烹噍两奇绝，只恐偷乞烦封缠。老妻稚子不知爱，一半已入姜盐煎。人生所遇无不可，南北嗜好知谁贤。死生祸福久不择，更论甘苦争蚩妍。知君穷旅不自释，因诗寄谢聊相镌。

　　次韵周邠寄雁荡山图

　　西湖三载与君同，马入尘埃鹤入笼。东海独来看出日，石桥先去踏长虹。遥知别后添华发，时向樽前说病翁。所恨蜀山君未见，他年携手醉郫筒。

　　送碧香酒与赵明叔教授

　　闻君有妇贤且廉，劝君慎勿为楚相。不羡紫駞分御食，自遣赤脚沽村酿。嗟君老狂不知愧，更吟丑妇恶嘲谤。诸生闻语定失笑，冬暖号寒卧无帐。碧香近出帝子家，鹅儿破壳酥流盎。不学刘伶独自饮，一壶往助齐眉饷。

　　赵既见和复次韵答之

　　长安小吏天所放，日夜歌呼和丞相。岂知后世有阿瞒，（曹公自言参之后。）北海樽前捉私酿。先生未出禁酒国，诗语孤高常近谤。几回无酒欲沽君，却畏有司书簿帐。（近制，公使酒过数，法甚重）酸寒可笑分一斗，日饮如何足袁盎。更将险语压衰翁，只恐自是台无饷。

　　赵郎中往莒县逾月而归复以一壶遗之仍用原韵

　　东邻主人游不归，悲歌夜夜闻舂相。门前人闹马嘶急，一家喜气如春酿。王事何曾怨独贤，室人岂忍交谪谤。大儿踉跄越门限，小儿咿哑语绣帐。定教舞袖掣伊凉，更想夜庖鸣瓮盎。题诗送酒君勿诮，免使退之嘲一饷。

　　刘贡父见余歌词数首以诗见戏聊次其韵

　　十载飘然未可期，那堪重作看花诗。门前恶语谁传去，醉后狂歌自不知。刺舌君今犹未戒，灸眉我亦更何辞。相从痛饮无馀事，正是春容最好时。

　　次韵子由送蒋夔赴代州学官

　　功利争先变法初，典型独守老成馀。穷人未信诗能尔，倚市悬知绣不如。代北诸生渐狂简，床头杂说为爬梳。归来问雁吾何敢，疾世王符解著书。

　　和李邦直沂山祈雨有应

　　高田生黄埃，下田生苍耳。苍耳亦已无，更问麦有几？蛟龙睡足亦解惭，二麦枯时雨如洗。不知雨从何处来，但闻吕梁百步声如雷。试上城南望城北，际天菽粟青成堆。饥火烧肠作牛吼，不知待得秋成否？半年不雨坐龙慵，共怨天公不怨龙。今朝—雨聊自赎，龙神社鬼各言功。无功日盗太仓谷，嗟我与龙同此责。劝农使者不汝容，因君作诗先自劾。

　　宿州次韵刘泾

　　我欲归休瑟渐希，舞雩何日着春衣。多情白发三千丈，无用苍皮四十围。晚觉文章真小技，早知富贵有危机。为君垂涕君知否，千古华亭鹤自飞！【自注：泾之兄汴，亦有文，死矣。】

　　次韵答邦直子由二首

　　簿书颠倒梦魂间，知我疏慵肯见原。闲作闭门僧舍冷，病闻吹枕海涛喧。忘怀杯酒逢人共，引睡文书信手翻。欲吐狂言喙三尺，怕君嗔我却须吞。（邦直屡以此见戒）

　　君虽为我此迟留，别后凄凉我已忧！不见便同千里远，退归终作十年游。恨无杨子一区宅，懒卧元龙百尺楼。闻道鹓鸿满台阁，网罗应不到沙鸥。

　　中秋月

　　暮云收尽溢清寒，银汉无声转玉盘。此生此夜不长好，明月明年何处看！

　　韩干马十四匹

　　二马并驱攒八蹄，二马宛颈鬃尾齐。一马任前双举后，一马却避长鸣嘶。老髯奚官骑且顾，前身作马通马语。后有八匹饮且行，微流赴吻若有声。前者既济出林鹤，后者欲涉鹤俯啄。最后一匹马中龙，不嘶不动尾摇风。韩生画马真是马，苏子作诗如见画。世无伯乐亦无韩，此诗此画谁当看？

　　哭刁景纯

　　读书想前辈，每恨生不早。纷纷少年场，犹得见此老。此老如松柏，不受霜雪槁。直从毫末中，自养到合抱。宏材乏近用，千岁自枯倒。文章馀正始，风节贯华皓。平生为人耳，自为薄如缟。是非虽难齐，反覆看愈好。前年旅吴越，把酒庆寿考。扣门无晨夜，百过迹未扫。但知从德公，未省厌丘嫂。别时公八十，后会知难保。昨日故人书，连年丧翁媪。【自注：景纯妻先广。】伤心范桥水，漾漾舞寒藻。华堂不见人，瘦马空恋皂。我欲江东去，匏樽酌行潦。镜湖无贺监，恸哭稽山道。忍见万松冈，荒池没秋草！

　　答吕梁仲屯田

　　乱山合沓围彭门，官居独在悬水村。【自注：吕梁，地名。】居民萧条杂麋鹿，小市冷落无鸡豚。黄河西来初不觉，但讶清泗奔流浑。夜闻沙岸鸣瓮盎，晓看雪浪浮鹏鲲。吕梁自古喉吻地，万顷一抹何由吞。坐观入市卷闾井，吏民走尽馀王尊。计穷路断欲安适，吟诗破屋愁鸢蹲。岁寒霜重水归壑，但见屋瓦留沙痕。入城相对如梦寐，我亦仅免为鱼鼋。旋呼歌舞杂诙笑，不惜饮釂空瓶盆。念君官舍冰雪冷，新诗美酒聊相温。人生如寄何不乐，任使绛<虫葛>烧黄昏。宣房未筑淮泗满，故道堙灭疮痍存。明年劳苦应更甚，我当畚锸先黥髡。付君万指伐顽石，千锤雷动苍山根。高城如铁洪口快，谈笑却扫看崩奔。农夫掉臂免狼顾，秋谷布野如云屯。还须更置软脚酒，为君击鼓行金樽。

　　春菜

　　蔓菁宿根已生叶，韭芽戴土拳如蕨。烂蒸香荠白鱼肥，碎点青蒿凉饼滑。宿酒初消春睡起，细履幽畦掇芳辣。茵陈甘菊不负渠，鲙缕堆盘纤手抹。北方苦寒今未已，雪底菠薐如铁甲。岂如吾蜀富冬蔬，霜叶露芽寒更茁。久抛菘葛犹细事，苦笋江豚那忍说。明年投劾径须归，莫待齿摇并发脱。

　　读孟郊诗二首

　　夜读孟郊诗，细字如牛毛。寒灯照昏花，佳处时一遭。孤芳擢荒秽，苦语馀诗骚。水清石凿凿，湍激不受篙。初如食小鱼，所得不偿劳。又似煮彭<虫越>，竟日嚼空螯。要当斗僧清，未足当韩豪。人生如朝露，日夜火消膏。何苦将两耳，听此寒虫号。不如且置之，饮我玉卮醪。

　　我憎孟郊诗，复作孟郊语。饥肠自鸣唤，空壁转饥鼠。诗从肺腑出，出辄愁肺腑。有如黄河鱼，出膏以自煮。尚爱铜斗歌，鄙俚颇近古。桃弓射鸭罢，独速短蓑舞。不忧踏船翻，踏浪不踏土。吴姬霜雪白，赤脚浣白纻。嫁与踏浪儿，不识离别苦。歌君江湖曲，感我长羁旅。

　　约公择饮是日大风

　　先生生长匡庐山，山中读书三十年。旧闻饮水师颜渊，不知治剧乃所便。偷儿夜探赤白丸，奋髯忽逢朱子元。半年群盗诛七百，谁信家书藏九千。春风无事秋月闲，红妆执乐豪且妍。紫衫玉带两部全，琵琶一抹四十弦。客来留饮不计钱，齐人爱公如子产。儿啼卧路呼不还，我惭山郡空留连。牙兵部吏笑我寒，邀公饮酒公无难。约束官奴买花钿，薰衣理发夜不眠。晓来颠风尘暗天，我思其由岂坐慳。作诗愧谢公笑欢，归来瑟缩愈不安。要当啖公八百里，豪气一洗儒生酸！

　　夜饮次韵毕推官

　　簿书丛里过春风，酒圣时时且复中。红烛照庭嘶騕褭，黄鸡催晓唱玲珑。老来渐减金钗兴，醉后空惊玉筋工。月未上时应早散，免教壑谷问吾公。

　　续丽人行

　　李仲谋家有周昉画，背面欠伸内人，极精，戏作此诗。

　　深宫无人春日长，沉香亭北百花香。美人睡起薄梳洗，燕舞莺啼空断肠。画工欲画无穷意，背立东风初破睡。若教回首却嫣然，阳城下蔡俱风靡。杜陵饥客眼长寒，蹇驴破帽随金鞍。隔花临水时一见，只许腰肢背后看。心醉归来茅屋底，方信人间有西子。君不见，孟光举案与眉齐，何曾背面伤春啼！

　　游张山人园

　　壁间一轴烟萝子，盆里千枝锦被堆。惯与先生为酒伴，不嫌刺史亦颜开。纤纤入麦黄花乱，飒飒催诗白雨来。闻道君家好井水，归轩乞得满瓶回。

　　携妓乐游张山人园

　　大杏金黄小麦熟，坠巢乳鹊拳新竹。故将俗物恼幽人，细马红妆满山谷。提壶劝酒意虽重，杜鹃催归声更速。酒阑人散却关门，寂历斜阳挂疏木。

　　仆曩於长安陈汉卿家见吴道子画佛碎烂可惜其后十馀年复见之於鲜于子骏家则已装背完好子骏以见遗作诗谢之

　　贵人金多身复闲，争买书画不计钱。已将铁石充逸少，【自注：殷铁石，梁武帝时人，今法帖大王书中有铁石字。】更补朱繇为道玄。【自注：世所收吴画，多朱繇笔也。】烟薰屋漏装玉轴，鹿皮苍壁知谁贤。吴生画佛本神授，梦中化作飞空仙。觉来落笔不经意，神妙独到秋毫颠。我昔长安见此画，叹息至宝空潸然。素丝断续不忍看，已作蝴蝶飞联翩。君能收拾为补缀，体质散落嗟神全。志公彷佛见刀尺，修罗天女犹雄妍。如观老杜飞鸟句，脱字欲补知无缘。问君乞得良有意，欲将俗眼为洗湔。贵人一见定羞怍，锦囊千纸何足捐。不须更用博麻缕，付与一炬随飞烟！

　　次韵答舒教授观余所藏墨

　　异时长笑王会稽，野鹜膻腥污刀几。莫年却得庾安西，自厌家鸡题六纸。二子风流冠当代，顾与儿童争愠喜。秦王十八已龙飞，嗜好晚将蛇蚓比。我生百事不挂眼，时人谬说云工此。世间有癖念谁无，倾身障簏尤堪鄙。人生当著几两屐，定心肯为微物起。此墨足支三十年，但恐风霜侵发齿。非人磨墨墨磨人，瓶应未罄罍先耻。逝将振衣归故国，数亩荒园自锄理。作书寄君君莫笑，但觅来禽与青李。一螺点漆便有馀，万灶烧松何处使。君不见，永宁第中捣龙麝，列屋闲居清且美。倒晕连眉秀岭浮，双鸦画鬓香云委。时闻五斛赐蛾绿，不惜千金求獭髓。闻君此诗当大笑，寒窗冷砚冰生水。

　　中秋月三首

</div>
    <div class="pagination">
<a href="宋诗钞_page56.html">上一页</a><span>...</span><a href="宋诗钞_page52.html">52</a><a href="宋诗钞_page53.html">53</a><a href="宋诗钞_page54.html">54</a><a href="宋诗钞_page55.html">55</a><a href="宋诗钞_page56.html">56</a><span class="current-page">57</span><a href="宋诗钞_page58.html">58</a><a href="宋诗钞_page59.html">59</a><a href="宋诗钞_page60.html">60</a><a href="宋诗钞_page61.html">61</a><a href="宋诗钞_page62.html">62</a><span>...</span><a href="宋诗钞_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
