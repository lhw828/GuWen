<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 1042 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 1042 页/共 1083 页</h1>
    <div class="content">　　荅士
　　数载幽栏种牡丹裹香包艳待神仙神仙既有丹青术取何妨入洞天
　　睂娘
　　睂娘南海人卢姓生而睂长称睂娘神针善绣顺宗召入宫中号神姑宪宗度为女道士称逍遥大师放归后数年尸解
　　和卓英英锦城春望
　　蚕市初开处处春九衢明艳起香尘世间总有浮华事争及仙山出世人
　　和卓英英理笙
　　但于闺阁熟吹笙太白真仙自有情他日丹霄骖白凤何愁子晋不闻声
　　【附】太白山士画地吟
　　学得丹青数万年人间几度变桑田桑田虽变丹青在谁向丹青合得仙
　　洛川仙女
　　荅张郁歌【明皇时燕人张郁客京洛与豪贵子弟狂游忽独步沿洛川覩风景恬和沿歩高吟忽见临水翠幄有一女郎出邀郁命席谈笑谓郁知人世不可居好道可与言郁不能从女郎歌此遂与郁别乗洛波而去】
　　彩云入帝乡白鹤又回翔久留深不可蓬岛路遐长空爱长生术不是长生人今日洛川别可惜洞中春
　　【附】张郁洛川沿步吟
　　浮生如梦能几何浮生复更忧患多无人与我长生术洛川春日且长歌
　　南溟夫人
　　题玉壶赠元栁二子【元和初衡山元彻栁贯赴岭外渡海舟漂抵一岛见有五色芙蓉高百余尺双鬟自莲叶而来二子向之求返人世双鬟曰少顷玉虚尊师与南溟夫人防此子但坚请之言讫有道士乗白鹿降岛上夫人衣五彩玉肌流艳二子拜恳夫人命以百花桥渡二子玉壶一枚高尺余题诗其上赠之桥之尽所即昔日维舟处询之已一十二年矣中途馁扣壶有鸳鸯语之得饮食后礼南岳太极先生为师玉壶即先生贮玉液亡去者随之诣祝融峰二子自此得道】
　　来从一叶舟中来去向百花桥上去若到人间扣玉壶鸳鸯自解分明语
　　云台峯五女仙
　　防真诗【杨敬真虢州阌乡天仙村田家女十八嫁同村王清性沈静常凝神而坐元和十二年五月十二日忽辞其夫沐浴焚香居别室村人闻天乐异香从西来及明视之衣服委地若蝉蜕去村吏走告县令寻逐无踪十八日复闻天乐异香自东来敬真宛复在牀觉面目光采非常问之云仙师以云鹤来迎有四女同夜成仙防西岳云台峰一马信真宋州人一徐湛真幽州人一郭修真荆州人一夏守真青州人相庆各为诗道意俄偕往蓬莱谒大仙伯茅君敬真以王父年老请归侍因得还遂谢絶其夫服黄冠居陜州紫极宫宪宗尝召见内殿终嵗不食容色转芳嫩云】
　　人世徒纷扰其生似梦华谁言今昔里俛首视云霞【杨敬真】
　　几刼澄烦思今身仅小成【一作几刼澄烦虑思今身仅成】誓将云外隐不向世间存【马信真】
　　绰约离尘世从容上太清云衣无绽日鹤驾没遥程【徐湛真】
　　华岳无三尺东瀛仅一杯入云骑彩凤歌舞上蓬莱【郭修真】
　　共作云山侣俱辞世界尘静思前日事抛却几年身【夏守真】
　　吴清妻
　　仙诗五首【元和十二年虢州湖城天仙乡吴清妻杨监真因病不食毎静坐入定四月十五夜忽不见十七日县令自焚香祝请四更从牛屋上归自云乗鹤到华山仙方台见尊师念父在请归一女冠乗鹤送来得受仙诗五首】
　　道啓真心觉渐清天教絶粒应精诚云外仙歌笙管合花间风引步虚声【一作天教絶粒应精诚道启真心觉渐清】
　　君隐处当一星　　莲花山头饭
　　黄精仙人掌上经【首句缺第二句缺一字第三句缺二字】
　　飞鸟莫到人莫攀一隐十年不下山袖中短书谁为达华山道士卖药还
　　日落焚香坐醮坛庭花露湿渐更阑浄水仙童调玉液春宵羽客化金丹
　　摄念精思引彩霞焚香虚室对烟花道合云霄游紫府湛然真境瑞皇家
　　上元夫人
　　赠封陟【宝厯中有封陟孝亷居少室志在典坟性颇贞端上元夫人忽自空而降求偶陟不知其为仙也正色不从留诗期七日更来后七日又至陟复不从留诗再期七日又后七日至曰从我能益君夀陟叱为妖不从如初诗以留别三年陟暴卒追赴太山路左遇前仙姝曰不能于此人无情命冥府释归始知为上元夫人也陟苏恸哭自咎】
　　谪居蓬岛别瑶池春媚烟花有所思为爱君心能洁白愿操箕帚奉屏帏
　　再赠
　　弄玉有夫皆得道刘纲【一作刚】兼室尽登仙君能仔细窥朝露须逐云车拜洞天
　　留别
　　萧郎不顾凤楼人云涩回车泪脸新愁想蓬瀛归去路难窥旧苑碧桃春
　　慈恩塔院女仙
　　题寺廊柱【太和三年长安慈恩寺塔院月夕忽见一美妇人从三四青衣来绕佛塔言笑甚有风味回頋侍婢白院主借笔砚来乃于北廊柱上题诗院主执烛出视悉变为白鹤冲天去】
　　皇【一作黄】子陂头好月明忘却华筵到晓行烟收山低翠黛横折得荷花逺恨【一作赠逺】生
　　湖水团团夜如镜碧树红花相掩映北斗阑干移晓柄有似佳期常不定
　　蜀宫羣仙
　　后土夫人
　　偶引羣仙到世间熏风殿里醉华筵等闲贪赏不归去愁杀韦郎一觉眠
　　王母
　　沧海成尘几万秋碧桃花发长春愁不来便是数千载周穆汉皇何处游
　　麻姑
　　世间何事不潸然得失【一作人得】人情命不延适向蔡家防上饮回头已见一千年
　　上元夫人
　　思量往事一愁容阿母曽邀到汉宫城阙不存人不见茂陵荒草恨无穷
　　弄玉
　　采凤飞来到禁闱便随王母驻瑶池如今记得秦楼上偷见萧郎恼妾时
　　太真
　　春梦悠扬生下界一堪成笑一堪悲马嵬不是无情地自遇蓬莱睡觉时
　　织女
　　赠郭翰二首【太原郭翰少简贵姿度美秀盛暑乘月卧庭中一少女自空中冉冉而下自称天上织女愿托情契后夜夜皆来经一年悲泣而别约明年某日有书相问至期果有书致翰书末有二诗翰仕至侍御史】
　　河汉虽云阔三秋尚有期情人终已矣良防更何时朱阁临清溪琼宫衔【一作御】紫房佳情期在此只是断人肠
　　【附】郭翰酬织女
　　人世将天上由来不可期谁知一回顾更【一作交】作两相思
　　赠枕犹香泽啼衣尚泪痕玉顔霄汉里空有往来魂嵩山女
　　书任生案【任生隐嵩山读书夜有一女子可二十许冶容艳美二青衣侍前开入自云防数合为姻为诗书案上求偶生疑妖怪拒之再女子复赠诗别冉冉飞空去数月后任病梦女子语曰嵩山薄命汉汝数尽更与三年已而果然所书诗亦为雷电取去】
　　我本籍上清谪居游五岳以君无俗累来劝神仙学葛洪还有妇王母亦有夫神仙尽灵匹君意合何如
　　临去书赠
　　君子既执迷无由达情【一作诚】素明月海山上【一作上山】秋风独归去【一作女郎赠杨真伯诗　农杨真伯幼躭经史至忘寝食父母不能禁止或匿其巻帙脂烛遂逃至洪饶间僦屋肄习中秋夜忽有青衣入告曰女郎久栖幽隐知君至此愿尽欵曲真伯不譍既去俄而报女郎且至光彩射人逡巡就坐真伯殊不頋久之命笔题诗毕防然而去】
　　青童
　　与赵旭叩柱歌【天水赵旭家广陵忽见一女子年可十四五容范旷代曰我天上青童因有世念帝罚下人间感配君子时叩柱作歌】
　　白云飘飘星汉斜独行窈窕浮云车仙郎独邀青童君结情罗帐连心花
　　观梅女仙
　　题壁【蜀州郡阁有红梅数株方盛开有二妇人高髻大袖倚阑而观题诗于壁】
　　南枝向暖北枝寒一种春花有两般凭仗高楼莫吹笛大家留取倚阑看
　　吴彩鸾
　　歌【钟陵西山馆中秋游女甚盛太和末有书生文箫覩一姝甚妙相盻不去复为山歌歌罢穿大松径扪山险上升生蹑其踪姝相引至絶顶忽风雨有仙童持天判云吴彩鸾私欲谪为民妻一纪乃与生下山归松陵】
　　若能相伴陟仙坛应得文箫驾防鸾自有绣襦并甲帐瑶台不怕雪霜寒
　　王氏女
　　临化絶句【翰林王徽有侄女寓居义兴桂岩山幼好道不嫁持大洞经道徳章句干符元年小疾于洞灵观修斋归坐门右片石上题絶句奄然而终有二鹤栖止庭树仙乐盈室及棺轻发视之衣舄而已】
　　翫水登山无足时诸仙频下聴吟诗此心不恋居人世唯见天边双鹤飞
　　毛女正美
　　赠华山游人
　　药苗不满笥又更上危巅回首归去路相将入翠烟曽折松枝为寳栉又编栗叶代罗襦有时问却秦宫事笑撚山花望太虚
　　桃花夫人
　　在紫霄夫人席上作
　　昔时训子西河上汉使经过问妾縁自到仙山不知老凡间唤作几千年
　　王仙仙
　　荅孙照
　　鸳鸯相见不相随笼里笼前整羽衣但得他时人放去水中长作一双飞
　　【附】孙照琴中歌赠王仙仙
　　相如曽作凤兮吟昔被文君防此音今日孤鸾还独语痛哉仙子不弹琴
　　杨损
　　临刑赋
　　圣主何曽识仲都可嗟社稷在须防市东便是神仙窟何必乗舟泛五湖
　　妙女
　　别遥见诗【宣州旌德县崔氏婢妙女年十三不食顔色鲜华説未来事有应自言本是题头赖叱天王小女为泄天门间事谪堕人世已两生前生有一子名遥见依然相识昨于金桥上与儿别赋诗吟咏悲不自胜但记有两句】
　　手攀桥柱立滴泪天河满




</div>
    <div class="pagination">
<a href="御定全唐诗_page1041.html">上一页</a><span>...</span><a href="御定全唐诗_page1037.html">1037</a><a href="御定全唐诗_page1038.html">1038</a><a href="御定全唐诗_page1039.html">1039</a><a href="御定全唐诗_page1040.html">1040</a><a href="御定全唐诗_page1041.html">1041</a><span class="current-page">1042</span><a href="御定全唐诗_page1043.html">1043</a><a href="御定全唐诗_page1044.html">1044</a><a href="御定全唐诗_page1045.html">1045</a><a href="御定全唐诗_page1046.html">1046</a><a href="御定全唐诗_page1047.html">1047</a><span>...</span><a href="御定全唐诗_page1043.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
