<!DOCTYPE html>
<html>
<head>
    <meta charset="UTF-8">
    <title>晚晴簃诗汇 - 第 111 页/共 633 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚晴簃诗汇 - 第 111 页/共 633 页</h1>
    <div class="content">　　杨柳塘东更向东，绿蒲红蓼各成丛。三家村口少人过，独木桥边有路通。老屋短垣披薜荔，主人长日注鱼虫。客来仿佛桃源内，鸡黍为欢话古风。
　　钱中谐
　　钱中谐，字宫声，号庸亭，昌平籍吴县人。顺治戊戌进士，官泸谿知县。康熙己未召试博学鸿词，授编修。
　　少年
　　少年游侠五陵豪，意气如云照锦袍。寒锁画楼封豆蔻，春回别馆醉葡萄。惯抛金弹飞黄捷，学舞龙泉太白高。行乐不须辞秉烛，朱门台榭易蓬蒿。
　　汪楫
　　汪楫，字舟次，号悔斋，仪徵籍休宁人。康熙己未召试博学鸿词，授检讨，历官福建布政使。有《悔斋》、《山闻》、《消寒》、《观海》、《京华》诸集。
　　赠别萧尺木
　　七十远为客，风流殊未衰。自将萧氏韵，高唱杜陵诗。世已轻词伯，人犹重画师。黄金买毫素，仿佛太平时。
　　扬州难结夏，六月上江船。烈日蒲帆外，清风野渡边。波平思学钓，税急悔求田。只惹妻孥怪，看囊无一钱。
　　西山纪游六百字呈同游施愚山少参高阮怀同学
　　西山蟠西江，厥惟神仙宅。窈冥三百里，往往困游屐。使君发高兴，逝将饱经历。披悃告大吏，休沐许三夕。仓皇裹糗糒，折柬到逋客。维时丁未秋，正近重阳节。天气忽暄暖，披裘杂絺绤。同调得三人，无虑喧与寂。侧闻兵燹余，梵刹尚逾百。前期杳难穷，惜阴慎所適。香城山最险，翠岩名尤赫。两地骋夙怀，循涂更探索。稍行犹康庄，渐远得局蹐。游丝常罥面，瘦藤能迸石。绝巘恣盘纡，缅怀巨灵擘。逢树竞折枝，危径实轻策。路回失乡导，草偃寻人迹。瞬息苦少暇，大水遽塴湱。波涛满空山，平慎生恍惚。碓屋结构牢，造化及琐屑。忽忆穷檐人，赁春形役役。辛苦谋一饱，覯此得无慼。茅茨时复近，牵确转逾窄。日落山花殷，犹余数峰赤。逶迤入灵境，殿阁晃金碧。衲子被长发，原委能具说。伊昔典午间，云公此卓锡。寇至惊蒸黎，焚香化雉堞。至今山中人，大半是所活。又云前山隅，旧是猛虎穴。道士张逍遥，以杖逐此物。其人已羽化，其庐尚突兀。晨起寻遗踪，排云踏山脊。巨崖落寒风，飒飒荡精魄。石筍垂丹梯，古洞立积铁。冬气周四时，灵曜不得烈。拂壁瞻画像，低徊难遽别。暮经洪崖井，巉岩正飞雪。只疑奔湍间，仙驭同出没。溯流寻高源，嵯岈生荡激。一石尤倔强，临水自挺拔。虚声遍岩谷，此辈耻同列。阐幽赖使君，锡名补其阙。恨无磨崖力，排空立高碣。钟鸣翠岩寺，倚杖尽蹩薛。朅来丁西霞，岭上传丹诀。仆夫急长生，贾勇待明发。未见颜色好，已忘筋力劣。跂足尽重茧，飙举争健鹘。山果不知名，披荆竞相掇。陟险凡几盘，所遘殊朴讷。危坐无多言，亦足涤烦热。偃蹇下山径，乱云相抵突。霏霏出烟雾，未雨道先滑。苍茫翠微里，何从辨虹霓。嗟余误尘网，毵毵见白发。丈夫不得志，此身等蠓蠛。神仙吾所慕，忧来不可辍。山水且徜佯，胜游顿提挈。载笔陈此诗，聊以志岁月。
　　揭子宣过访
　　奇人曰揭暄，健翮耻飞翻。斫地把三尺，写天能万言。好风吹草屩，细雨到柴门。高论知何极，相倾只酒尊。
　　送张振九之永嘉司马任
　　雁荡山头瀑绝奇，药公常为我言之。半天岂止五千仞，空谷无非风雨时。司马能书擘窠字，停骖应勒纪游诗。永嘉烽火于今少，王谢风流万古师。
　　题画
　　十月山寒木叶稀，霜华未散古苔肥。药房深闭客何处，卧听空江老雁飞。
　　送陈元水归丰城有怀房兴公明府
　　此老岿然在，长眉掩泪痕。一生家屡破，万死舌犹存。已忘他乡苦，应知吾道尊。临邛有贤主，日日款柴门。
　　赠别吴舫翁
　　汪生三载螺川客，临去才知吴舫翁。风雨齐生双腕下，炊烟独绝万山中。如君自不依刘表，今日何从得孔融。顾我捋须还大笑，云龙此际又西东。
　　新安道中二十韵
　　已逐黄尘老，初为故国行。计程随逆旅，问俗愧诸生。顿顿舂新穀，村村护旧茔。建旗看屋峻，鉴发得溪清。险莫惊新岭，行当慎考阬。人烟愁处绝，衰草望中平。晓日迎过渡，轻风送出城。天心藏暮雨，冬气发初晴。径转逢樵唱，山幽忆鸟鸣。忽惊苍树断，知有白云横。稻草盘空挂，松毛近火擎。林深霜作色，溪响碓无声。阡陌随山曲，陂塘待雨盈。劳人下担急，健妇把锄轻。野宿惟防虎，山城竟卖鲭。西江时转粟，南国久停钲。昨者闻传诏，三方尽撤兵。云帆朝不至，蔀屋夜常惊。几见东家饱，先愁小市争。曝芹谁许献，桑梓最含情。
　　渐江墓
　　画师墓上百株梅，尽是当年密友栽。山径风高吹半折，花时更得几人来。
　　中山七夕次石来韵
　　他乡七夕今年好，放眼能穷万里天。白露自零官烛外，银河直下海云边。拂竿不见珊瑚树，登俎真成玳瑁筵。闻道弓衣有人织，兴酣写与布头笺。
　　马耕田歌
　　中山山多稻田寡，耕不见牛时见马。曳犁负轭当町畦，编草络头泥没髁。喷沫徒怜气凋丧，跼蹐安知材尽下。王良伯乐无时无，不待悲鸣泪先洒。侧闻洪武开国时，曾来此地求騧骊。连樯累舶动千匹，购买不惜倾高赀。陟险冲波有底急，每繙旧史常怀疑。维时布衣起江左，涣号止及东南陲。壮士健儿恣腾踔，步卒敢向中原窥。圉人太仆但充位，登床厌穀皆虚词。谁欤忽建凿空计，外厩祗藉长风吹。飘飖远致列云锦，骑出奚啻熊与罴。永辞绝域骋皇路，寸长一技皆得施。不走沙场絷畎亩，吁嗟尔马生何迟。今制三年两入贡，使者执鞭大夫控。天子垂裳顾曰嘻，此物何烦跨海送。异域从教宝骕骦，天家绝不求麟凤。终老丘园何足惜，竟辱泥涂亦堪痛。吁嗟尔马无自伤，不逢汤武逢虞唐。纵有龙媒四十万，中山只作华山阳。
　　题五子樽酒论文图渭北王幼华来江东，与吴野人、孙豹人、郝羽吉及楫交，命曰五友，绘图以归，分赋。
　　汪子无才负傲骨，寻常出门少亲暱。僻壤相逢吴野人，风尘意气胶投漆。野人之友亦落落，论诗共许孙与郝。几处歌声向一镫，吴陵新安与焦获。焦获自昔多名家，孙郎动向人前夸。眼中难见李叔则，户外忽来王幼华。王生结交殊不苟，屈指素心惟五友。预愁他日走长安，不似于今时聚首。西湖戴苍能写真，游子不顾囊中贫。却将渭北江东意，图成樽酒共论文。更有黄山江天际，画水画石多生气。援笔添写两株松，百尺寒冈接苍翠。装来卷轴喜同看，皓首孙郎酒不乾。郝子撚须时欲笑，吴生抱膝动长叹。汪子把卷苦抑郁，王生惜别何辛酸，王生王生劝尔且尽樽前欢，明日徒从纸上观。
　　长史郑洪良以王命请余画像留国中阽答之
　　岂是中朝第一流，偶持龙节拂麟洲。大名那得齐诸葛，遗像何劳比益州。稍喜文章堪报国，谁凭骨相取封侯。灵台一片真难状，多谢传神顾虎头。
　　袁佑
　　袁佑，字杜少，号霁轩，东明人。康熙壬子拔贡，官内阁中书。己未召试博学鸿词，授编修，历官中允。有《雪轩集》。
　　寄赠孙徵君
　　游鱼有殊趣，鸣鸟有殊音。群士纷逐名，先生独见心。志匪慕巢由，而乃终山林。我欲往从之，山水何高深。
　　月下怀友
　　亭虚偏受月，来往独思君。晚饭饥仍懒，秋碪远更闻。寡营常采药，多病久离群。不有桓谭出，谁能识子云。
　　病中与诸友
　　病至真无谓，忧来不可名。花飞春日色，雁带故园声。卜筑同巢父，寻仙得广成。何当驱二竖，好向泰山行。
　　早发七里河
　　慈亲望子至，行役敢蹉跎。晓色千家树，秋声七里河。乱萤随月度，高雁傍星过。几处丹山里，如闻白石歌。
　　与汗朱言别
　　思乡当十月，归马带霜寒。野馆同相忆，河流各自看。著书应闭户，阅世好加餐。暂坐休辞醉，离亭柿叶丹。
　　抵舍
　　摇落悲秋暮，空山又掩扉。虚名知己在，盛世壮心违。九月茱萸酒，十年萝薜衣。愁颜难自解，不为羡轻肥。
　　行城南鱼窝道中
　　渡河村落少，南北讶晨星。鸽怖依禅树，鸥闲宿野亭。寒梅深破腊，冻柳远含青。浩荡知春近，农歌渐可听。
　　秋霁漫兴
　　登楼开霁色，远近一蝉鸣。湿竹含云气，晴梧作雨声。诗从忧旱废，病自入秋轻。闲读巢由传，斯人已市名。
　　行旧城道中
　　故人垂钓处，踏雨问前期。黄叶三秋路，苍烟五礼碑。闲云同客意，健鸟趁秋时。放眼沧波上，楼船唱《竹枝》。
　　凌玉又有远行得书念之
　　我亦求田舍，君仍滞道涂。盛名多坎壈，野馆半榛芜。赋稳新诗句，愁深旧酒垆。一年才一见，岁月望中徂。
　　秋霁和崔玉阶太史韵
　　积雨今方歇，晴开九月秋。星光明水岸，树影挂山楼。尚作他乡客，依然昨夜愁。西南多战伐，何处不关忧。
　　初春登北阁送张潜庵游临潼
　　暂对河桥酒，春城柳色新。萧条廉吏后，飘泊远游人。挂棹方辞越，驱车又向秦。故园同逆旅，回首欲沾巾。
　　汝有探奇癖，西来兴自赊。人情随道路，春色著莺花。韦曲多诗侣，新丰半酒家。朝朝逢折柳，忍住在天涯。
　　归程应不远，想在麦花秋。客路枌榆社，家园杜若洲。晓风吹梦蝶，春树听鸣鸠。酒伴君能访，终南有醉侯。
　　春日游水月庵
　　溪桥晴日好，渡水问珠林。晓树浮烟出，春城带雪阴。鸥惊游子梦，花发定僧心。命仆携农具，闲听扣角吟。
　　送友人南旋
　　野棠初放绿，送子近河桥。此地轻离别，何年慰寂寥。岸云迷晓树，江雨入春潮。应有北来信，高天雁影遥。
　　棠棣坡
　　野树无边阔，萧萧一径穿。石丛留虎迹，沙外见人烟。鱼贩三家市，鸿飞八月天。老农闲剥枣，迟客汲山泉。
　　别同学诸君
　　依依花下酒，忽复泣沾巾。久客怀乡土，将归恋故人。雪霜千里道，贫贱一生身。此去黄河岸，愁看旧钓纶。
　　送钱子璧还江南
　　别酒临高馆，归人值暮秋。山川桃竹杖，雨雪木兰舟。开阁悬青眼，还家恋白头。吴梅花早发，远折问离愁。
　　济南杂兴
　　山势平临近水亭，白鸥白鹭满沙汀。柳条待雨仍含冻，麦意违春未放青。冀北九方能识马，济南一老自传经。夜来风起连城响，伏枕关心不可听。
　　月夜游秋水桥岸
　　藕花短短苇花齐，渔艇秋烟草阁西。出寺溪云随意远，过桥山月趁人低。藏书对客常丸药，载酒寻僧独杖藜。碪杵不闻千户静，萧萧城阙夜乌啼。
　　酬梁芝三吏部
　　角巾独买碧山居，人羡山公启事余。词赋近题梁苑雪，音书远寄汴河鱼。几年帝里轻回驭，何日王门敢曳裾。见说莺啼曾有约，片帆春雨到衡庐。
　　九日登旧城用曹秋岳侍郎韵
　　归路乡心折大刀，还从此地醉葡萄。云深野壑鱼龙寂，风急空林鹳鹤高。僧阁双扉连土垒，人家十里馈山醪。纫兰忽漫思公子，落帽溪前自读《骚》。
　　饮幼舆斋中赋和
　　独鹤盘云下九皋，西风杖屦肯辞劳。陶潜自种当门柳，仲蔚无妨满径蒿。日薄长林留晚照，夜深急雨落秋涛。相期共载伾山酒，笑指丹崖翠壁高。
　　凌玉去燕游晋归以诗见赠赋此奉酬
　　残菊重阳一醉回，虞卿飘泊正堪哀。入春诗梦池中草，落日书传垅上梅。绿野依然游子去，青山无恙故人来。五云北望天高外，知是黄金郭隗台。
　　秋日杂兴
　　枣边柳边木耳生，稻粳畦外小船行。量晴野老方愁雨，多少荒陂不可耕。
　　长门怨
　　沈沈宫漏夜无声，半卷珠帘见月明。谱出《霓裳》供奉曲，避人花下自吹笙。
　　汤斌
　　汤斌，字孔伯，号荆岘，一号潜庵，雎州人。顺治壬辰进士，改庶吉士，授检讨，累官江西岭北道。康熙己未召试博学鸿词，授侍讲，官至工部尚书。谥文正，从祀孔庙。有《潜庵遗稿》。
　　赠李映碧先生
　　蚤年登朝著，端笏拜彤闱。抗疏表孤忠，旭日丽黄扉。维时甘陵部，南北势相违。正色两不阿，岳岳世所希。元祐盛名贤，党论多是非。玄黄未息战，国是将安归。惟有哲人在，秉道还识几。石室留谏草，梦回尚依稀。
　　鲁国遗经火，口传赖伏生。九十秦博士，典谟亦已明。文献岿灵光，斗杓示景行。著述藏名岳，大义何峥嵘。虎观待鸿儒，丹诏下江城。老夫难趋走，岂敢抗弓旌。抽书授使者，卷轴满巨籝。白云封岩谷，时闻鸾凤声。
　　向歆嗣经学，彪固续《汉史》。世业重兰台，千秋谁继美。先生令子贤，载笔石渠里。文藻曜朝华，持论平如水。众人惊未闻，庭训实尔尔。余也衰朽姿，追随愧迂鄙。南望东海滨，丹霞明若绮。愿言从执鞭，厕身堂庑底。恨无鸿鹄翼，翻飞平原里。
　　西来庵赠水斋上人上人旧为宁夏总兵。
　　白马西来扫野云，居人谁识旧将军。《楞严》读罢焚香坐，一钵江泉到夜分。
　　邱象随
　　邱象随，字季贞，江南山阳人。拔贡。康熙己未召试博学鸿词，授检讨。历官洗马。有《西山纪年集》。
　　渡鲁明江
　　混混无崖岸，中流别鲁明。萧条人不见，澎湃水空萦。自適当年意，谁期后世名。翻怜陵谷事，鸣咽听江声。
</div>
    <div class="pagination">
<a href="晚晴簃诗汇_page110.html">上一页</a><span>...</span><a href="晚晴簃诗汇_page106.html">106</a><a href="晚晴簃诗汇_page107.html">107</a><a href="晚晴簃诗汇_page108.html">108</a><a href="晚晴簃诗汇_page109.html">109</a><a href="晚晴簃诗汇_page110.html">110</a><span class="current-page">111</span><a href="晚晴簃诗汇_page112.html">112</a><a href="晚晴簃诗汇_page113.html">113</a><a href="晚晴簃诗汇_page114.html">114</a><a href="晚晴簃诗汇_page115.html">115</a><a href="晚晴簃诗汇_page116.html">116</a><span>...</span><a href="晚晴簃诗汇_page112.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
