<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 264 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 264 页/共 1083 页</h1>
    <div class="content">　　上后园山脚
　　朱夏热所婴清旭【一作旦】步北林小园背髙冈挽葛上﨑崟旷望延驻目飘飖散疎襟潜鳞恨水【一作川】壮去翼依云深勿谓地无疆劣于山有隂石榞【音原其皮可疗饥】徧天下水陆兼浮沈自我登陇首十年经碧岑劒门来巫峡薄倚【一作倚薄】浩至今故园暗戎马骨肉失追寻时危无消息老去多归心志士惜白日久客借黄金敢爲苏门啸庶作梁父吟
　　驱竖子摘苍耳【即巻耳】
　　江上秋已分林【一作村】中瘴犹剧畦丁告劳苦无以供日夕蓬莠独【一作犹】不焦野蔬暗泉石卷耳况疗风童儿且【一作仆先】时摘侵星驱之去烂熳任逺适放筐亭【一作当】午际洗剥相防羃登牀半生熟下箸还小益加防瓜防间依稀橘【一作木】奴迹乱世诛求急黎民糠籺窄饱食复何心荒哉膏粱客富家厨肉臭战地骸骨白寄语恶少年黄金且休掷
　　秋行官张望督促东渚耗【一作刈】稻向毕清晨遣女奴阿稽竖子阿叚往问
　　东渚雨今足伫闻稉稻香上天无偏颇蒲稗各自长人情见非类田家戒其荒功夫竞搰搰除草置岸旁谷者命之【一作令士】本客居安可忘青春具所务勤恳免乱常吴牛力容易并驱【去声】动莫当【一作纷游】丰苖亦已穊【一作溉】云水照方塘有生固蔓延静一资隄防督领不无人提携【一作挈】颇在纲荆扬风土暖肃肃候微霜尚恐主守疎用心未甚臧清朝遣婢仆寄语逾崇冈西戎聚必散不独陵我仓岂要仁里誉感此乱世忙北风吹蒹葭蟋蟀近中堂荏苒百工休郁纡迟暮伤
　　阻雨不得归瀼西甘林
　　三伏适已过骄阳化爲霖欲归瀼西宅阻此江浦深壊舟百版坼峻岸复万寻篙工初一弃恐泥劳寸心伫【一作倚】立东城隅怅望髙飞禽草堂乱悬圃不隔昆崘岑昏浑衣裳外旷絶同层隂园甘长成时三寸如黄金诸侯旧上计厥贡倾千林邦人不足重所廹豪吏侵客居暂封殖日夜偶瑶琴虚徐五株态侧塞烦胷襟焉得【一作能】辍两【一作雨】足杖藜出岖嵚条流数翠实偃息归碧浔拂拭乌皮几喜闻樵牧音令儿快搔背脱我头上簪
　　雨【一本合下二首作雨三首】
　　峡云行清晓烟雾相裵囘风吹苍江树【一作去】雨洒石壁来凄凄生余寒殷殷兼出【一作山】雷白谷变气朱炎安在哉高鸟湿不下居人门未开楚宫久巳灭幽佩爲谁哀侍臣书王梦赋有冠古才冥冥翠龙【穆天子马名】驾多自巫山台
　　雨二首
　　青山澹无姿白露谁能数片片水上云萧萧沙中雨殊俗状巢居曾台俯【一作附】风渚佳客适万里沈思情延伫挂帆逺色外惊浪满吴楚久隂蛟螭出寇盗【一作冠盖】复几许
　　空山中宵阴微冷先枕席回风起清曙【一作晓】万象萋巳碧落落出岫云浑浑倚天石日假何道行雨含长江白连樯荆州船有士荷矛防南防草镇惨霑湿赴逺役羣盗下辟山总戎僃强敌水深云光廓鸣橹各有适渔艇息【一作自】悠悠夷歌负樵客留滞一老翁书时记朝夕
　　晚登瀼上堂
　　故跻瀼岸高颇免崖石拥开襟野堂豁系马林花动雉堞粉如【一作似】云山田麦无垅春气晩更生江流静犹涌四序婴我怀羣盗久相踵黎民困逆节天子渴垂拱所思注东北深峡转修耸衰老自成病郎官未爲冗凄其望吕葛不复梦周孔济世数向时斯人各枯冢【指房琯张镐严武之流】楚星南天黑蜀月西雾重安得随鸟翎迫此惧将恐
　　又上后园山脚
　　昔我游山东忆戏束岳阳穷秋立日观矫首望八【一作北】荒朱崖【在南海中】着毫发碧海吹衣裳蓐收【金神主秋】困用事冥【水神主冬】蔚强梁逝水自朝宗鎭名【一作石】各其方平原独顦顇农力废耕桑非【一作北】闗风露凋曾是戍役伤于时国用富足以守边疆朝廷任猛将逺夺戎虏【追感安禄山讨奚契丹及反乱之事】到今事反覆故老泪万行蒙不复见况乃懐旧【一作故】乡肺萎属久战骨出热中肠忧来杖匣劒更上林北冈瘴毒猨鸟落峡干南日黄秋风亦已起江汉始如汤登髙欲有往荡析川无梁哀彼逺征人去家死路旁不及祖父茔累累冢相当
　　雨
　　山雨不作埿江云薄爲雾晴飞半岭鹤风乱平沙树明灭洲景微隐见岩姿露拘闷出门游旷绝经目趣消中日伏枕卧久尘及屦岂无平肩舆莫辨望乡路兵戈浩未息蛇虺反相顾悠悠边月破郁郁流年度鍼炙阻朋曺糠籺对童孺一命须屈色新知渐成故穷荒益自卑飘泊欲谁诉尫羸愁应接俄顷恐违【一作危】迕浮俗何万端幽人有独【一作髙】步厐公竟独往尚子终罕遇宿留洞庭秋天寒潇湘素杖策可入舟送此齿髪暮
　　甘林
　　舎舟越西冈入林解我衣青刍适马性好鸟知人归晨光映逺岫夕露见日晞迟暮少寝食清旷喜荆扉经过倦俗态在野无所【一作或】违试问甘藜藿未肻羡轻肥喧静不同科出处各天机勿矜朱门是陋此白屋非明朝步邻里长老可以依时危赋敛数脱粟爲尔挥相携行荳田秋花霭菲菲子实不得吃货市送王畿尽添军旅用迫此公家威主人长跪问【一作辞】戎马何时稀我衰易悲伤屈指数贼围劝其死王命慎莫逺奋飞
　　雨
　　行云递崇髙飞雨霭而至潺潺石间溜汨汨松上驶亢阳乘秋热百谷皆【一作亦】已弃皇天徳泽降焦卷有生意前雨伤卒暴今雨喜容易不可无雷霆间作鼓增气佳声达中宵所望时一致清霜九月天髣髴见滞穗郊扉及我私【一作栽耘】我圃日苍翠恨无抱瓮力庶减临江费【旧注峡内无井取江水吃】
　　种莴苣【幷序　按莴苣江东名莴笋】
　　旣雨已秋堂下理小畦隔种一两席许莴苣向二旬矣而苣不甲坼伊人【一作独野】苋青青伤时君子或晩得微禄轗轲不进因作此诗
　　隂阳一错【一作屯】乱骄蹇不复理枯旱于其中炎方惨如燬植物半蹉跎嘉生将巳矣云雷歘奔命师伯集所使指麾赤白日澒洞青光【一作云色】起雨声先已【一作以】风散足尽西靡山泉落沧江霹雳犹在耳终朝纡飒沓信宿罢潇洒堂下可以畦呼童对经始苣兮蔬之常随事艺其子破块数席间荷锄功易止两旬不甲坼空惜埋泥滓野苋迷汝来宗生【吴都赋宗生髙冈】实于此此辈岂无秋亦蒙寒露委飜然出地速滋蔓户庭毁因知邪干正掩抑至没齿贤良虽得禄守道不封巳拥塞败芝兰众多盛荆杞中园陷萧艾老圃永爲耻登于白玉盘借以如霞绮苋也无所施胡顔入筐篚
　　暇日小园散病将种秋菜督勒【一作勤】耕牛兼书触目
　　不爱入州府畏人嫌我眞及乎归茅宇【一作及归在茅宇】旁舎未曾嗔老病忌【一作恐】拘束应接丧精神江村意自【一作日】放林木心所欣秋耕属地湿山雨近甚匀冬菁饭之半牛力晩【一作晓】来新深耕种数亩未甚后四邻嘉蔬旣不一名数颇具陈荆巫非苦寒采撷接青春飞来两白鹤暮啄泥中芹雄者左翮垂损伤巳露【一作及】筋一步再流血尚经【一作惊】矰缴勤三歩六号叫志屈悲哀频鸾皇不相待侧颈诉髙旻杖藜俯沙渚爲汝鼻酸辛












　　御定全唐诗巻二百二十一
　　钦定四库全书
　　御定全唐诗卷二百二十二
　　杜甫
　　八哀诗【幷序】
　　伤时盗贼未息兴起王公李公叹旧怀贤终于张相国八公前后存殁遂不诠次焉
　　赠司空王公思礼
　　司空岀东夷【髙丽也】童穉刷劲翮追随燕蓟儿颖锐【一作脱】物不隔服事哥舒翰意【一作气】无流沙碛未甚拔行间犬戎大充斥短小精悍姿屹然强寇敌贯穿百万众出入由咫尺马鞍悬将首甲外控鸣镝洗劒青海水刻铭天山石九曲非外蕃其王转深壁飞兔不近驾鸷鸟资逺击晓逹兵家流饱闻春秋癖胷襟日沈静肃肃【一作萧萧】自有适潼关初溃散万乘犹辟易偏裨无所施元帅见手格太子入朔方至尊狩梁益胡马缠伊洛中原气甚逆肃宗登宝位塞望势敦迫【一作逼】公时徒步至请罪将厚
　　责际防清河公间道传玉册【哥舒翰败潼闗思礼走行在肃宗将斩之清河公房琯时自蜀奉册命至谏上以爲可收后効遂释之】天王拜跪毕谠议果冰释翠华卷飞雪【一作飞雪中】熊虎亘阡陌屯兵凤皇山帐殿泾渭辟金城【景龙四年送金城公主于始平县改名金城非河西金城也时思礼爲闗内节度使镇此故云】贼咽喉诏鎭雄所搤禁暴清【一作靖一作静】无双爽气春淅沥巷有从公歌野多青青麦及夫哭庙后复领太原役【长安平思礼先入清宫迁兵部尚书李光弼徙河阳代爲太原尹北京留守寻加守司空】恐惧禄位髙怅望王土窄不得见清时呜呼就窀穸【厚夜也】永【一作空】系五湖舟悲甚田横客千秋汾晋间事与云水白昔观文苑传岂述亷蔺绩【一作颇迹】嗟嗟【一作诺诺一作喏喏】邓大夫士卒终倒防【邓景山爲太原尹爲军众所杀】
　　故司徒李公光弼【光弼已封王赠太保称司徒者以其功名著于司徒时洗兵马亦云司徒清鉴悬明镜】
　　司徒天寳末北收晋阳甲胡【一作犷】骑攻吾城愁寂意不惬人安若泰山蓟北断右胁朔方气乃【一作多】蘓黎首见帝业二宫泣西郊九庙起頽压未散河阳卒思明僞臣妾复自碣石来火焚乾坤猎高视笑禄山公又大献捷【一作献大捷】异王【异姓封王也宝应元年五月光弼进封临淮郡王】册崇勲小敌信所怯拥兵鎭河汴千里初妥帖【上元二年以光弼爲副元帅统河南等八道行营节度出鎭临淮】青蝇纷【一作徒】营营风雨秋一叶内省未入朝死泪终映睫【宦官鱼朝恩郭元振用事日谋中伤之吐蕃入寇代宗召光弼入援因畏祸迁延不至田神功等遂不受节制耻媿成疾薨】大屋去髙栋长城埽遗堞平生白羽扇零落蛟龙匣雅望与【一作叹】英姿恻怆槐里接三军晦光彩烈士痛稠叠直笔在史臣将来洗箱箧吾思哭孤冢南纪阻归楫扶顚永萧条未济失利涉疲【乃结切庄子然疲役而不知归】竟何人洒涕巴东峡
　　赠左仆射郑国公严公武
　　郑公瑚琏器华岳金天晶【唐封华岳神爲金天王】昔在童子日巳闻老成名嶷然大贤【谓武父挺之】后复见秀骨清开口取将相小心事友生阅书百纸【一作氏】尽落笔四座惊歴职匪父任嫉邪常力争汉仪尚整肃胡骑忽纵横飞传自河陇逢人问公卿不知万乘【一作乗舆】出雪涕风悲鸣受词劔阁道谒帝萧闗城寂莫云台仗飘飖沙塞旌江山少使者笳鼓凝皇情壮士血相视【一作见】忠臣气不【一作未】平密论贞观体挥发岐阳征感激动四极联翩收二京西郊牛酒再【一作至】原【一作九】庙丹青明匡汲俄宠辱卫霍竟哀荣四登防府地【收长安拜京兆少尹宝应元年拜京兆尹两镇劔南俱兼成都尹四登防府也】三掌华阳兵【华阳黑水惟梁州武初出刺緜州迁东川节度再拜成都尹充劔南节度再迁黄门侍郎拜成都尹充劔南节度乃三掌华阳兵也】京兆空栁色【一作市】尚书无履声羣乌自朝夕白马休横行诸葛蜀人爱文翁儒化成公来雪山重公去雪山轻记室得何逊韬钤延子荆【武尝延甫爲参谋故以何逊自比】四郊失壁垒虚舘开【一作闲】逢迎堂上指图【一作书】画军中吹玉笙岂无成都酒忧国只细倾时观锦水钓问俗终相幷意待犬戎灭人藏红粟盈以兹报主愿庶或【一作获】裨世程炯炯一心在沈沈二竖婴顔囘竟短折贾谊徒忠贞飞旐出江汉孤舟转荆衡虚无【一作爲一作横】马融笛怅望龙骧茔空余老宾客身上媿簪缨
　　赠太子太师汝阳郡王璡
　　汝阳让帝【让皇帝宪本名成器初立爲太子后因明皇有平韦氏功让储位谥曰让】子睂宇眞天人虬须【一作防】似太宗色映塞外【一作寒夜】春往者开元中主恩视遇频出入独非时礼异见羣臣爱其谨洁极倍此骨肉亲从容听【一作退】朝后或在风雪晨忽思格猛兽苑囿腾清尘羽旗动若一万马肃駪駪诏王来射雁拜命巳挺身箭出飞鞚内上又【一作入】囘翠麟飜然紫塞翮下拂明月轮胡人虽获多天笑不爲新王每中一物手自与金银袖中谏猎书扣马久上陈竟无衔橜虞圣聪【一作慈】矧多仁官免供给费水有在藻鳞匪唯帝老大皆是王忠勤晩年务置醴门引申白宾【汉楚元王与白生申公同受诗于浮丘伯鲁穆生不嗜酒元王爲设醴】道大容无能永懐侍芳茵好学尚贞【一作正】烈义形必霑巾挥翰绮绣扬篇什若有神川广不可泝墓久狐兔邻宛彼汉中郡【王弟汉中王瑀】文雅见天伦何以开【一作慰】我悲泛舟俱逺津温温昔风味少壮巳书绅旧游易磨灭衰谢增【一作多】酸辛
　　赠袐书监江夏李公邕
　　长啸宇宙间髙才日陵【一作沦】替古人不可见前辈复谁继忆昔李公存词林有根柢声华当健笔洒落富清制风流散金石追琢山岳鋭情穷造化理学贯天人际干竭走其门碑版照四裔各满深望还森然起凡例萧萧白杨路洞彻【一作涸辙】宝珠惠龙宫墖庙涌【一作踊】浩劫浮云【一作空】卫宗儒爼豆事故吏去思计眄睐巳皆虚跋涉曾不泥向来映当时岂独【一作特】劝后世丰屋瑚钩骐驎织成罽【居例切】紫骝随劒几义取无虚岁【邕尤长碑颂中朝衣冠及天下寺观多赍金帛求其文】分宅脱骖间感激怀未济众归赒给美摆落多藏【一作赃】秽独歩四十年风听九臯唳呜呼江夏姿竟掩宣尼袂往者武后朝引用多宠嬖否臧太常议【太常博士李处直议韦巨源谥曰昭邕再駮之】面折二【一作三】张势【宋璟劾张昌宗兄弟反状武后不应邕在阶下大言曰璟所陈当听】衰俗凛生风排荡秋旻霁忠贞负冤【一作怨】恨宫阙深旒缀放逐早联翩低垂困炎厉【一作日疠】斜鵩鸟入魂断苍梧帝荣【一作策】枯走不暇星驾无安税几分汉廷竹夙拥文侯篲终悲洛阳狱事近小臣敝【一作毙】祸阶初负谤易力何深哜【哜尝也唐艺文传擩哜道眞】伊昔临淄亭酒酣托末契重叙东都别朝隂改轩砌论文到崔【融】苏【味道】指【一作推】尽流水逝近伏盈川【杨炯】雄未甘特进【李峤】丽是非张相国【燕公说】相扼一危脆争名古岂然键捷【一作闗键键捷二字广韵通用】歘不闭例【一作倒】及吾家诗旷怀埽氛翳慷慨嗣眞作【原注和李大夫乃杜审言诗】咨嗟玉山桂钟律俨髙悬鲲鲸喷迢遰坡陀青州血芜没汶阳瘗【李林甫素忌邕因傅以柳勣罪牵连遣人就郡杖杀之】哀赠竟萧条恩波延揭厉子孙存如线旧客舟凝滞君臣尚论兵将帅接燕蓟朗吟六公篇【张桓等五王洎狄相六公皆邕诗】忧来豁蒙蔽
　　故秘书少监蘓公源明
　　武功少也孤徒步客【一作寓】徐兖读书东岳中十载考坟典时下莱芜郭忍饥浮云巘负米晩爲身每食脸必夜字照爇薪垢衣生【一作带】碧藓庶以勤苦志报兹劬劳显【一作愿】学蔚醇儒姿文包旧史善洒落【一作泪】辞幽人归来潜京辇射君东堂策【一作射策君东堂晋武帝诏诸贤良方正辈防东堂策问】宗匠集精选制可题【一作制题墨】未干乙科【一作休声经策全得爲甲科策得四帖以上爲乙科】已大阐文章日自负吏防【一作掾吏】亦累践晨趋阊阖内足蹋宿昔趼一麾出守还黄屋朔风卷不暇陪八骏虏庭悲所遣平生满尊酒断此朋知展忧愤病二秋有恨石【一作不】可转肃宗复社稷得无逆顺辨范晔顾其儿李斯忆黄犬秘书茂松意【一作秘书茂松色屡扈祠坛墠前后百卷文枕藉皆禁脔篆刻扬雄流溟涨本末浅一本屡扈作再从一本作屡侍篆刻作制作】溟涨本末【一作未】浅青荧芙蓉劒犀兕岂独剸【止兖切】反爲后辈亵予实苦懐缅煌煌斋房芝【汉武帝有芝房歌时宰相王璵以祈祷媚上源明极言之】事绝【一作终】万手搴【音蹇】垂之俟来者正始征【一作贞】劝勉不要【一作恶】悬黄金胡爲投乳【一作乱】贙【音畎】结交三十载吾与谁游衍荥阳【谓郑防】复冥莫罪罟巳横罥【音】呜呼子逝日始泰则【一作即】终蹇长安米万钱凋丧尽余喘战伐何当解归帆阻清沔尚纒漳水疾永负蒿里饯
　　故著作郎贬台州司户荥阳郑公防
　　鶢鶋至鲁门不识钟鼓飨孔翠望赤霄愁思【一作入】雕笼养荥阳冠众儒早闻名公赏地崇士大夫况乃气精【一作气清一作精气】爽【原注往者公在疾苏许公颋位尊望重素未相识早爱才名躬自抚问后结忘年之分逺迩嘉之】天然生知姿学立游夏上神农极阙漏黄石媿师长药纂西极【一作域】名兵流指诸掌【原注公着荟蕞等诸书又撰胡本草七卷】贯穿无遗恨荟蕞何技痒【虔采集异闻成书四十余卷苏源明请名防粹取尔雅序防粹旧说也一云荟蕞草多而小言著书多小碎事也】圭臬【圭以测日景臬以平水】星经奥虫篆丹青广子云窥未徧方朔谐太枉神翰顾不一体变钟兼两文传天下口大字犹在牓昔献书画图新诗亦俱往沧洲动玉陛【一作阶】宣【一作寡一作宫】鹤误一响三绝自御题【明皇题其诗与书画曰郑防三絶】四方尤所仰嗜酒益疎放弹琴视天壤形骸实土木亲近唯几杖未曾寄【一作记】官曺突兀倚书幌晩就芸香阁胡尘昏坱莽反覆归圣朝点染无涤荡老蒙台州掾泛泛【一作遐泛】淛江桨履穿四明雪饥拾犹溪橡空闻紫芝歌不见杏坛丈天长眺东南秋色余魍魉别离惨至今斑白徒怀曩春深秦【一作泰】山秀叶坠清渭朗剧谈王侯门野税林下鞅操纸终夕酣时物集遐想词场竟疎阔平昔滥吹【一作咨一作推】奬百年见存殁牢落吾安放【一作仿】萧条阮咸在出处同世网他日访江楼含凄述飘荡【原注著作与今秘书监郑君审篇翰齐价谪江陵故有阮咸江楼之句】
　　故右仆射相国【英华有曲江二字】张公九龄
　　相国生南纪金璞无留矿仙鹤下人间独立霜毛整矫然江海【一作汉】思复与云路永寂莫想土【一作玉】阶未遑【一作尝】等箕颍上君白玉堂倚君金华省碣石【一作竭力】岁峥嵘天地【一作池】日蛙黾退食吟大庭何心记【一作托】榛梗骨惊畏曩哲鬒【一作须】变负人境虽蒙换蝉冠右地恧【女六切】多幸敢忘【一作志】二疏归痛迫苏躭井【九龄乞归养母不许后以母丧解职】紫绶【一作金紫】映暮年荆州【九龄尝荐周子谅周得罪以举非其人贬荆州长史】谢所领庾公兴不浅黄霸鎭每静宾客引调同讽咏在务屏诗罢地有余【一作诗地能有余】篇终语清省一阳发隂管淑气含公鼎乃知君子心用才文章境散帙起翠螭倚薄巫庐并绮丽晖拥牋诔任昉骋自我【一作成】一家则【一作削】未缺只字警千秋沧海南名系朱鸟【南宫赤帝其精爲朱鸟乃南方七宿】影归老【一作欤】守故林恋阙悄【一作尝】延颈波涛良史笔芜绝大庾岭向时礼数隔制作难上请再读徐孺碑犹思理烟艇
　　写怀二首
　　劳生共乾坤何处异风俗冉冉自趋竞行行见羁束无贵贱不悲无富贫亦足万古一骸骨邻家递歌哭鄙夫到巫峡三岁如转烛全命甘留滞忘情任荣辱朝班及暮齿日给还脱粟编蓬石城东采药山北【一作林】谷用心霜雪间不必条蔓绿非闗故安排曾是顺幽独逹士如直小人似钩曲曲直我不知负暄樵牧
　　夜深坐南轩明月照我防惊风飜河汉梁栋巳出日【一作日巳出】羣生各一宿飞动自俦匹吾亦驱其儿营营爲私实【一作室】天寒行旅稀岁暮日月疾荣名忽【一作惑】中人世乱如虮虱古者三皇前满腹志愿毕胡爲有结绳陷此胶与漆祸首燧人氏厉阶董狐笔君看灯烛张转使飞蛾密放神八极外俯仰俱萧瑟终契如往还【一作终然契眞如】得匪合仙术【一作归匪金仙术】
　　可叹
　　天上浮云如【一作似】白衣斯须改变如苍狗古往今来共一时人生万事无不有近者抉眼去其夫【一作眯】河东女儿身姓柳丈夫正色动引经酆城客子王李友羣书万卷常暗诵孝经一通看在手贫穷老瘦家卖屐【一作履】好事就之爲携酒豫章太守髙帝孙【谓李勉】引爲宾客敬颇久闻【一作问】道三年未曾语小心恐惧闭其口太守得之更不疑人生反覆看亦【一作巳】丑明月无瑕【即指季友爲妻所弃事】岂容易紫气郁郁犹冲斗时危可仗眞豪俊二人得置君侧否太守顷者领山南邦人思之比父母王生早曾拜顔色髙山之外皆培塿用爲羲和天爲成用平水土地爲厚王也论道阻江湖李也丞疑【一作凝】旷前后死爲星辰终不灭致君尧舜焉朽吾辈碌碌饱饭行风后力牧长囘首
　　观公孙大娘弟子舞劒器行【幷序】
　　大厯二年十月十九日防府别驾元持【一作特】宅见临颍李十二娘舞劒器壮其蔚跂问其所师【一本此下有答字】曰余公孙大娘弟子也开元三【一作五】载余尚童穉记于郾城观公孙氏舞劒器浑脱浏漓顿挫独出冠时自髙头宜春棃园二伎【一作敎】坊内人洎外供奉晓是舞者圣文神武皇帝初公孙一人而巳玉貎锦【一作绣】衣况余白首今兹弟子亦匪盛顔既辨其由来知波澜莫二抚事慷慨聊爲劒器行往者吴人张旭善草书帖数常于邺【一作叶】县见公孙大娘舞西河劒器自此草书长进豪荡感激即公孙可知矣
　　昔有佳人公孙氏一舞劒器动四方观者如山色沮防天地爲之久低昂防【音酷】如羿射九日落矫如羣帝骖龙翔来【一作末】如雷霆收震怒罢如江海凝清光绛唇珠防两寂莫况【一作脱一作晩】有弟子传芬芳临颍美人在白帝妙舞此曲神扬扬与余问答既有以感时抚事增惋伤先帝侍女八千人公孙劒器初第一五十年间似反掌风尘倾动【一作澒洞】昏王室棃园子弟散如烟女乐余姿映寒日金粟堆南木巳拱瞿唐石城草【一作暮】萧瑟玳筵急管曲复终乐极哀来月东出老夫不知其所往足茧荒山转愁疾【一作寂】
　　往在
　　往在西京日【一作时】胡来满彤【一作丹】宫中宵焚九庙云汉爲之红解瓦飞十里繐帷纷【一作粉】曾【一作层】空疚心惜木主一一灰悲风合昏排鐡骑清旭【一作晓】散锦【广韵驴子曰禄山陷两京以橐驼运御府珍寳故云一作幪】贼臣表逆节【一作帅】相贺以成功是时妃嫔戮连爲粪土丛当宁陷玉座白间剥画虫不知二圣处私泣百岁翁车驾既云还楹桷歘穹崇故老复涕泗祠官树椅桐宏壮不如初巳见帝力雄前春礼郊庙祀事亲圣躬微躯忝近臣景从陪羣公登阶捧玉册峨冕耿【一作聆】金钟侍祠恧先露【一作霑】掖垣迩濯龙天子惟孝孙五云起九重镜奁换粉黛翠羽犹葱胧前者厌羯胡后来遭犬戎俎豆腐【一作脔】膻肉罘罳行角弓安得自西极申命空山东尽驱诣阙下士庶塞关中主将晓逆顺元元归始终一朝自罪己【一作罪己巳】万里车书通锋镝供锄犂征戍【一作伐】听所从冗官各复业土著还力农君臣节俭足朝野欢呼【一作娱】同中兴似【一作比】国初继体如太宗端拱纳谏诤和风日冲融赤墀樱桃枝隐映银丝笼千春荐陵寝永永垂无穷京都不再火泾渭开愁容归号故松栢老去苦【一作若】飘蓬
　　昔游
　　昔者与髙【适】李【白】晩【一作同】登单父台寒芜际碣石万里风云来桑柘叶如雨飞藿去【一作共】裵囘清霜大泽冻禽兽有余哀是时仓廪实洞逹寰区【一作瀛】开猛士思灭胡将帅望三台君王无所惜驾驭英雄材幽燕盛用武供给亦劳哉吴门转粟帛泛海陵蓬莱肉食三【一作四】十万猎射起黄【一作尘】埃隔河忆长眺青嵗巳摧颓不及少年日无复故人杯赋诗独流涕乱世想贤才有【一作君一作若】能市骏骨莫恨少龙媒商山议得失蜀主脱嫌猜吕尚封国邑傅说巳盐梅景晏楚山深水鹤去低囘厐公任本性携子卧苍苔【市骏以下言果能求贤则商山诸葛吕尚傅说之流世岂少其人哉惟甫漂泊楚山终当爲厐公髙隐耳】
　　壮游
　　往昔【一作者】十四五出游【一作入】翰墨场斯文崔魏徒【原注崔郑州尚魏豫州唘心】以我似【一作比】班扬七龄思即壮开口咏鳯皇九龄书大字有作成一囊性豪业嗜酒嫉恶懐刚肠脱略【一作落】小时辈结交皆老苍饮酣视八极俗物都茫茫东下姑苏台巳具浮海航到今有遗恨不得穷扶桑王谢风流逺阖庐丘墓荒劒池石壁仄长洲荷芰香嵯峨阊门北清庙映囘【一作池】塘每趋吴太伯抚事泪浪浪枕戈忆句践渡浙想秦皇蒸鱼闻首除道哂要章【说文腰作要除道腰章用朱买臣事】越女天下白鉴湖五月凉剡溪蕴秀异欲罢不能忘归帆拂天姥中岁贡旧乡气劘屈贾垒目【一作日】短曹刘墙忤下考功第独辞京尹堂放荡齐赵间裘马颇清狂春歌丛台上冬猎青丘旁呼鹰皁【一作紫】枥【一作栎】林逐兽云雪冈射飞曾纵鞚引【一作跋】臂落鹙鸧苏侯据鞍喜【原注监门胄曹苏预】忽如携葛强快意八九年西归到咸阳许与必词伯赏【一作贵】游实贤王曵裾置醴地奏赋入明光天子废食召羣公防轩裳脱身无所爱【一作受】痛饮信行藏黑貂不【一作寜】免敝斑鬓兀称觞杜曲晩【一作换一作挽】耆旧四郊多白杨坐深乡党敬日【一作自】觉死生忙朱门任【一作务】倾夺赤族迭罹殃国马竭粟豆官鸡输稻粱举隅见烦费引古惜兴亡河朔风尘起岷山行幸长两宫各警跸万里遥相望崆峒杀气黑少海旌旗黄禹功亦命子涿鹿亲戎行翠华拥英【一作吴】岳螭虎噉豺狼爪牙一不中胡兵更陆梁大【一作天】军载草草凋瘵满膏肓僃员窃补衮忧愤心飞扬上感九庙焚【一作毁】下悯万民【一作苍生】疮斯时伏青蒲廷争守御牀君辱敢爱死赫怒幸无伤圣哲体仁恕宇县复小康哭庙灰烬中鼻酸朝未央小臣议论绝老病客殊方郁郁苦不展羽翮困低昂秋风动哀壑碧蕙捐【一作损】微芳之推避赏从渔父濯沧浪荣华敌勳业岁暮有严霜吾观鸱夷子才格出寻常羣凶逆未定侧伫英俊翔
　　遣怀
　　昔我游宋中惟梁孝王都名今陈留亚剧则贝魏俱邑中九万家高栋照通衢舟车半天下主客多欢娱白刃讐不义黄金倾有无杀人红尘里报答在斯须忆与髙李辈【适白】论交入酒垆两公壮藻思得我色敷腴气酣登吹【一作文】台怀古视平芜芒砀云一去雁鹜空相呼先帝正好武寰海未凋枯猛将收西域长防破林胡百万攻一城献捷不云输组练弃如泥尺土负【一作胜】百夫拓境功未已元和辞大炉乱离朋友尽合沓岁月徂吾衰将焉托存殁再呜呼萧条益堪媿独在天一隅【一作萧条病益甚块独天一隅】乘黄巳去矣凡马徒区区不复见顔鲍系舟卧荆巫临餐吐更食常恐违抚孤
　　同元使君舂陵行【有序】
　　览道州元使君结舂陵行兼贼退后示官吏作二首志之曰当天子分忧之地效汉官【旧作朝】良吏之目【一作日】今盗贼未息知民疾苦得结辈十数公落落然参错天下爲邦伯万物吐【一作姓壮】气天下少【一作小】安可得矣【一作巳】不意复见比兴体制微婉顿挫之词感而有诗增诸卷轴简知我者不必寄元【一作云】
　　遭乱发尽【一作遽】白转衰病相婴【一作萦】沈緜盗贼际狼狈江汉行叹时药力薄爲客羸瘵成吾人诗家秀【一作流】博采世上名粲粲元道州前圣畏后生观乎舂陵作歘见俊哲情复览贼退篇结也实国桢贾谊昔流恸匡衡常引经道州忧【一作哀】黎庶词气浩纵横两章对秋月【一作水】一字偕【一作皆】华星致君唐虞际纯【一作淳】朴忆【一作意】大庭何时降玺书用尔爲丹青【公卿者神化之丹青】狱讼永【一作久】衰息岂唯偃甲兵凄恻念诛求薄敛近休明乃知正人意不茍飞长缨凉飇振南岳之子宠若惊色阻【一作沮】金印大兴含沧浪【一作溟】清我多长卿病日夕思朝廷肺枯渴太甚漂泊公孙城呼儿具纸笔隐几临轩楹作诗呻吟内墨澹字欹倾感彼危苦词庶几知者听
　　李潮八分小篆歌
　　苍颉鸟迹既茫昧字体变化如浮云陈仓石鼓【其石粗有鼓形字刻石旁其数有十初在陈仓野中韩愈爲博士时请于祭酒欲以数橐驼舆致太学不从郑余庆始迁之鳯翔愈以爲宣王鼓韦应物以爲文王鼓宣王刻欧阳修集古录始设三疑郑樵摘防殹二字见于秦斤秦权而以爲秦鼓程大昌又云成王之鼓左传成有岐阳之搜其字乃番吾之迹】又【一作文】已讹大小二篆生八分【宣王太史籀着大篆十五篇与苍颉古文或异秦李斯胡母敬辈改省爲小篆程邈献书主于徒简易王次仲作八分盖小篆古形犹存其半八分巳减小篆之半又减八分之半本谓之楷书楷大范相同张怀瓘谓程邈以后之与钟王之今楷爲一意欧阳修以八分爲洪适因之迄无定说】秦有李斯汉蔡邕中间作者寂不闻峄山之碑野火焚枣木传刻肥失眞苦县光和【苦县老子碑蔡邕书樊毅西岳碑汉光和中立】尚骨立【一作力】书【一作画】贵瘦硬方通神惜哉李蔡不复【一作可】得吾甥李潮下笔亲尚书韩择木【昌黎人】骑曹蔡有邻【济阳人】开元已来数八分潮也奄有二子成三人况潮小篆逼秦相快劒长防森相向八分一字直百【一作千】金蛟龙盘拏肉屈强吴郡张顚夸草书草书非古空雄壮岂如吾甥不流宕丞相中郎丈人行巴东【一作江】逢李潮逾月求我歌我今衰老才力薄潮乎潮乎柰汝何
　　览栢中允【一作丞】兼子侄数人除官制词因述父子兄弟四美载歌丝纶
　　纷然丧乱际见此忠孝门蜀中寇亦甚柏氏功弥存深诚补王室戮力自元昆三止锦江沸独清玉垒昏髙名入竹帛新渥照乾坤子弟先卒伍芝兰叠璵璠同心注师律洒血在戎轩丝纶实具载绂冕巳殊恩奉公举骨肉诛叛经寒温【一作暄】金甲雪犹冻朱旗尘不飜每闻战场说歘激懦气奔圣主国多盗贤臣官则尊方当节钺用必绝祲沴【音戻】根吾病日囘首云台谁再论作歌挹盛事推毂期孤鶱
　　听杨氏歌
　　佳人絶代歌独立发皓齿满堂惨不乐响下清虚里【一作浮云里】江城带素月况乃清夜起老夫悲暮年壮士泪如水玉杯久寂莫金管迷宫徴勿云听者疲愚智心尽死古来杰出士【一作事】岂待【一作特】一知已吾闻昔秦青倾侧【一作倒】天下耳
　　荆南兵马使太常卿赵公大食刀歌
　　太常楼船声嗷嘈问兵刮寇趋【一作超】下牢【楚地有上下牢】牧出令奔飞百艘猛蛟突兽纷腾逃白帝寒城驻锦袍冬示我胡国刀壮士短衣头虎毛凭轩拔鞘天爲髙翻风转日木【一作水】怒号冰翼雪【一作云】澹伤哀猱镌错碧甖鸊鹈膏铓锷【一作铦锋】已莹虚【一作灵】秋涛鬼物撇捩辞【一作乱】坑壕苍水使者扪赤绦龙伯国人罢钓鼇芮公【恐是卫伯玉】囘首顔色劳分阃【一作壸】救世用贤豪赵公玉立髙歌起揽环结佩相终始万岁持之防天子得君乱丝与君理蜀江如线如鍼水【一作鍼如水】荆岑弹丸心未已贼臣恶子休干纪魑魅魍魉徒爲耳妖腰乱领敢欣喜用之不髙亦不庳不似长劒须天倚吁嗟光防英雄弭大食寳刀聊可比丹青宛转麒麟里光芒六合无泥滓
　　王兵马使二角鹰
　　悲台萧飒【一作瑟】石巃嵸哀壑杈枒浩呼【一作汚】汹中有万里之长江回风滔【一作陷】日孤光动角鹰翻倒壮士臂将军玉帐轩翠【一作昂一作勇】气二鹰猛脑徐侯穟【一作绦徐坠】目如愁胡视天地杉鸡竹兔不自惜溪【一作孩】虎野羊俱辟易韝上锋棱十二翮将军勇锐与之敌将军树勳起安西昆崘虞泉入马蹄白羽曾肉三狻猊敢决岂不与之齐荆南芮公得将军亦如角鹰下翔【一作入朔】云恶鸟飞飞啄金屋安得尔辈开其羣驱出六合枭鸾分
　　狄明府【博济一作寄狄明府】
　　梁公曾孙我姨弟不见十年官济济大贤之后竟陵迟浩荡古今同一体比看叔伯四十人有才无命百寮底今者兄弟一百人几人卓絶秉周礼在汝更用文章爲长兄白睂复天唘汝门请从曾翁【一作公】说太后当朝多巧诋【一作计】狄公执政在末年浊河终【一作中】不汚清济国嗣初将付诸武公独廷诤守丹陛禁中决册【一作册决】请【一作诏】房陵【武后革唐废中宗爲庐陵王迁房州欲立武三思爲太子仁杰泣谏曰母子姑侄孰亲若立三思他日庙不祔姑后感悟迎中宗还宫】前【一作满】朝长老皆流涕太宗社稷一朝正汉官威仪重昭洗时危始识不世才谁谓荼苦甘如荠汝曹又宜列土【一作鼎】食身使门户多旌棨胡爲漂泊岷汉间干谒王侯颇歴抵【一作诋】况乃山髙水有波秋风萧萧露泥泥虎之饥下巉嵒蛟之横出清泚早归来黄土泥衣【一作黄土汚人】眼易眯
　　秋风二首
　　秋风淅淅吹巫山上牢下牢修水闗吴樯楚柁牵百丈暖向神【一作成】都【唐志光宅元年号东都曰神都】寒未还要路何日罢长防战自青羗连百【一作白】蛮中巴不曾【一作得】消息好暝传戍鼓长云间
　　秋风淅淅吹我衣东流之外西日微天清【一作晴】小城练急石古细路行人稀不知明月爲谁好早晚孤帆他【一作也】夜归防将白髪倚庭树故园池台今是非
　　久雨期王将军不至
　　天【一作山】雨萧萧滞【一作带】茅屋空山无以慰幽独锐头将军来何迟令我心中苦不足数看黄雾乱云时听严风折乔木泉源冷泠杂猿狖泥泞【一作滓】漠漠饥鸿鹄岁暮穷隂耿未已人生防面难再得忆尔腰下铁丝箭射杀林中雪色鹿前者坐皮因问毛知子歴险人马劳异兽如飞星宿落应不碍苍山髙安得突骑只五千崒然睂骨皆尔曹走平乱世相催促一豁明主正郁陶忆【一作恨】昔范增碎玉斗未使吴兵着白袍昏昏阊阖闭氛祲十月荆南雷怒号
　　别李秘书始兴寺所居
</div>
    <div class="pagination">
<a href="御定全唐诗_page263.html">上一页</a><span>...</span><a href="御定全唐诗_page259.html">259</a><a href="御定全唐诗_page260.html">260</a><a href="御定全唐诗_page261.html">261</a><a href="御定全唐诗_page262.html">262</a><a href="御定全唐诗_page263.html">263</a><span class="current-page">264</span><a href="御定全唐诗_page265.html">265</a><a href="御定全唐诗_page266.html">266</a><a href="御定全唐诗_page267.html">267</a><a href="御定全唐诗_page268.html">268</a><a href="御定全唐诗_page269.html">269</a><span>...</span><a href="御定全唐诗_page265.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
