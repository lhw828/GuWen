<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 265 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 265 页/共 1083 页</h1>
    <div class="content">　　不见秘书心若失及见秘书失心疾安爲动主理信然我独觉子神充实【一作精神实】重闻西方止【一作正】观经老身古寺风泠泠妻儿待我【一作来一作米】且归去他日杖藜来细听
　　虎牙行【虎牙在荆门之北江水峻急】
　　秋【一作北】风歘吸【一作歘歘】吹南国天地惨惨无顔色洞庭扬波江汉回虎牙铜柱皆倾侧巫峡隂岑朔漠气峰峦窈窕谿谷黑杜鹃不来猿狖寒【一作啼】山鬼幽忧雪霜逼楚老长嗟忆炎瘴三尺角弓两斛力壁立石城横塞起金错旌竿满云直渔阳突骑猎青丘犬戎鏁甲闻【一作围】丹极八荒十年防盗贼征戍诛求寡妻哭逺客中宵泪霑臆
　　锦树行【因篇内有锦树二字摘以爲题非正赋锦树也与上虎牙同】
　　今日苦短昨日休嵗云暮矣增离忧霜凋碧树待【一作行一云作】锦树万壑东逝无停留荒戍之城石色古东郭老人住青丘飞书白帝营斗粟琴瑟几杖柴门幽青【一作春】草萋萋尽枯死天马【一作骥】跂【一作跛】足随牦牛自古圣贤多薄命奸雄恶少皆封侯【一作封公侯】故国三年一消息终南渭水寒悠悠五陵豪贵反顚倒乡里小儿狐白裘生男堕地要膂力一生【一作生女】富贵倾邦国莫愁父母少黄金天下风尘儿亦得
　　赤霄行
　　孔雀未知牛有角渴饮寒泉逢觝触赤霄悬圃须径来翠尾金花不辞辱江中淘河【即鹈鹕】吓飞燕衔泥却落羞华屋皇孙犹曾莲【音辇】勺【下邽有莲勺故城汉宣帝微时尝受困处】困卫【一作鲍】庄见贬伤其足老翁慎莫怪少年葛亮贵和书有篇【陈夀定诸葛氏集目録凡二十四篇贵和第十一】丈夫垂名动万年记忆细故非髙贤
　　前苦寒行二首【王僧防技録清调有六曲一苦寒行】
　　汉时长安雪一丈牛马毛寒缩如猬楚江巫峡冰入怀虎豹哀号又堪记秦城老翁荆扬客惯习炎蒸嵗絺绤冥祝融气或交手持白羽未敢释
　　去年白帝雪在山今年白帝雪在地冻埋蛟龙南浦缩寒刮【一作割】肌肤北风利楚人四时皆麻衣楚天万里【一作顷】无晶辉三足之乌足【一作骨】恐断羲和送将何所归【一作迭送将安归一作送之将安归】
　　后苦寒行二首
　　南纪巫庐瘴不绝太古以来无尺雪蛮夷长老怨苦寒昆崘天关冻应【一作欲】折猿口噤不能啸白鹄翅垂眼流【一作出】血安得春泥补地裂
　　晩【一作晓】来江门【一作边一作间】失大木猛风中夜吹【一作飞】白屋天兵斩断【一作新斩】青海戎杀气南行动地轴不尔苦寒何太【一作其】酷巴东之峡生凌凘彼苍囘轩【一作轲一作斡】人得知
　　晩晴
　　髙唐【一作堂】暮冬雪壮哉旧瘴无复似尘埃崖沈谷没白皑皑江石缺裂青枫摧南天三旬苦雾开赤日照耀从西来六龙寒急光裵囘照我衰顔忽落地口虽吟咏心中哀未怪及时少年子扬睂结义黄金台洎【一作汨】乎吾生何飘零支离委绝同死灰
　　复隂
　　方冬合沓隂塞昨日晩晴今日黑万里飞蓬映天过孤城树羽扬风直江涛簸【一作欺】岸黄沙走云雪埋山苍兕吼君不见防子之国杜陵翁牙齿半落左耳聋
　　夜归
　　夜来归来冲虎过山黑家中已眠卧傍见北斗向江低仰看明星当空大庭前把烛嗔【一作唤】两炬峡口惊猿闻一个白头老罢舞复歌杖藜不睡谁能那
　　寄柏学士林居
　　自胡之反持干戈天下学士亦奔波叹彼幽栖载典籍萧然暴露依【一作向】山阿青山万里【一作重】静散地白雨【一作羽】一洗空垂萝乱代飘零余【一作余】到此古人成败子如何荆扬春冬异风土巫峡日夜多云【一作风】雨赤叶枫林百舌鸣黄泥【一作花】野岸天鸡舞盗贼纵横甚密迩形神寂莫甘辛苦几时髙议排金门各使苍生有环堵
　　寄从孙崇简
　　嵯峨白帝城东西南有龙湫北虎溪吾孙骑曹不骑【一作记】马业学尸乡多养鸡厐公隐时尽室去武陵春树他人迷与汝林居未相失近身药裹酒长携牧竖【一作叟】樵童亦无赖莫令斩断青云梯
　　奉酬薛十二丈判官见赠
　　忽忽峡中睡悲风【一作秋】方一醒西来有好鸟爲我下青冥羽毛净【一作尽】白雪惨澹飞云汀既防主人顾举翮唳孤亭持以比佳士及此慰扬舲清文动哀玉见道发新硎欲学鸱夷子待勒燕山铭谁重断蛇劒【一作国重斩邪劒】致君君未听志在麒麟阁无心云母屏卓氏近新寡豪家朱门【一作户】扃相如才【一作琴】调逸银汉防双星客来洗粉黛日暮拾流萤不是无膏火劝郎勤六经老夫自汲涧野水日泠泠我叹黑头白君看银印青卧病识山鬼爲农知地形谁矜坐锦帐苦厌食鱼腥东西两岸坼【一作岸两坼】横【一作积】水注沧溟碧色忽【一作苦】惆怅风雷搜百灵空中右【一作有】白虎赤节引娉婷自云帝里【一作季】女噀雨鳯皇翎襄王薄行迹莫学冷如丁【一作冰一作令威丁】千秋一拭泪梦觉有微馨人生相感动金石两青荧丈人但安坐休辨渭与泾龙蛇尚格鬬洒血暗郊坰吾闻聪明主治【一作活】国用轻刑销兵铸农器今古嵗方宁文【一作天】王日俭徳俊乂始盈庭荣华贵少壮岂食楚江萍
　　醉爲马坠诸公携酒相看
　　甫也诸侯老宾客罢酒酣歌拓金防骑马忽忆少年时散蹄迸落瞿塘石白帝城门水云外低身直下八千尺粉堞电转紫游缰东得平冈出天壁江村野堂争入眼垂鞭【一作肩】亸鞚凌紫陌向来皓首惊万人自倚红顔能骑射安知决臆追风足朱汗骖驔犹喷玉不虞一蹶终损伤人生快意多所辱职当忧戚伏衾枕况乃迟暮加烦促明【一作朋】知来问腆我顔杖藜强起依僮仆语尽还成开口笑提携别埽清谿曲酒肉如山又一时初筵哀丝动豪竹共指西日不相贷喧呼且覆杯中渌何必走马来爲问【一作不爲身】君不见嵇康养生遭【一作被】杀戮
　　别李义
　　神尧十八子十七王其门道【道王元庆】国洎【一作及】舒【舒王元明】国督【一作实】唯亲弟昆中外贵贱殊余亦忝诸孙【李义当是道国之裔甫则舒国后裔之外孙也】丈人嗣三叶【一作王业】之子白玉温道国继徳业请从丈人论丈人领宗卿肃穆古制敦先朝纳谏诤直气横乾坤子建文笔壮河间经术存尔【一作温】克富诗礼骨清虑不喧洗【一作洒】然遇知已谈论淮湖【一作河】奔忆昔初见时小襦绣芳荪长成忽防面慰我久疾魂三峡春冬交江山云雾昏正宜且聚集恨此当离尊莫怪执杯迟我衰涕唾烦重问子何之西上岷江源愿子少干谒蜀都足戎轩误失将帅意不如亲故恩少年早归来梅花巳飞飜努力慎风水岂惟数盘飱猛虎卧在岸蛟螭出无痕王子自爱惜老夫困石根生别古所嗟发声爲尔吞
　　送髙司直寻封阆州
　　丹雀衔书来暮栖何乡树骅骝事天子辛苦在道路司直非冗官荒山甚无趣借问泛舟人胡爲入云雾与子姻娅间旣亲亦有故万里长江边邂逅一相遇长卿消渴再公干沈緜屡清谈慰老夫开卷得佳句时见文章士欣然澹【一作谈】情素伏枕闻别离畴能忍漂寓良防苦短促溪行水奔注熊罴咆空林游子慎驰骛西谒巴中侯艰险如跬步主人不世才先帝常特顾拔爲天军佐崇大王法度淮海生清风南翁尚思慕公宫造广厦木石乃无数初闻伐松柏犹卧天一柱我瘦【一作病】书不成成字读【一作字】亦误爲我问故人劳心练征戍
　　君不见简苏徯
　　君不见道边废弃池君不见前者摧折桐百年死树中琴瑟一斛旧水藏蛟龙丈夫盖棺事始定君今幸未成老翁何恨顦顇在山中深山穷谷不可处霹雳魍魉兼【一作并】狂风
　　赠蘓四徯
　　异县昔同游各云厌转蓬别离巳五年尚在行李中戎马日衰息乗舆安九重有才何栖栖将老委所穷爲郎未爲贱其柰疾病攻子何面黧黑不【一作焉】得豁心胷巴蜀倦剽掠【一作劫】下愚成土风幽蓟已削平荒徼尚弯弓斯人脱身来岂非吾道东乾坤虽寛大所适装囊空肉食哂菜色少壮欺老翁况乃主客间古来偪侧同君今下荆扬独帆如飞鸿二州豪侠场人马皆自雄一请甘饥寒再请甘养蒙
　　寄薛三郎中【据】
　　人生无贤愚飘飖若埃尘自非得神仙谁免危【一作克免】其身与子俱白头役役【一作没没】常苦辛虽爲尚书郎不及村野人忆昔村野人其乐难具陈蔼蔼桑麻交公侯爲等伦天未厌戎马我辈本常【一作长】贫子尚客荆州我亦滞江滨峡中一卧病疟疠终冬春春复加肺气此病盖有因早嵗与苏郑痛饮情相亲二公化爲土嗜酒不失真余今委修短岂得恨命屯闻子心甚壮所过信席珍上马不用扶每【一作忽】扶必怒嗔赋诗賔客间挥洒动八垠乃知盖代手才力老益神青草洞庭湖东浮沧海漘君山可避暑况足采白苹子岂无扁舟往复江汉津我未下瞿塘空念禹功【一作力】勤听说松门峡吐药揽衣巾髙秋却束带鼓枻视青旻鳯池日澄碧济济多士新余病不能起健者勿逡巡上有明哲君下有行化臣
　　大觉髙僧兰若【原注和尚去冬往湖南】
　　巫山不见庐山逺松林【一作间】兰若秋风晩一老犹鸣日暮钟诸僧尚乞斋时饭香炉峰色隐晴湖种杏仙家近白榆飞锡去年啼邑子献花何日许门徒










　　御定全唐诗卷二百二十二
　　钦定四库全书
　　御定全唐诗卷二百二十三
　　杜甫
　　宿青溪驿奉懐张员外十五兄之绪
　　漾舟千山内日入泊枉【一作荒】渚我生本飘飘今复在何许石根青枫林猿鸟聚俦侣月明游子静畏虎不得语中夜怀友朋乾坤此深阻浩荡前后间佳期付【一作赴】荆楚
　　敬寄族弟唐十八使君【甫自撰万年县君京兆杜氏墓志云其先系统于伊祁分姓于唐杜】
　　与君陶唐后盛族多其人圣贤冠史籍枝派罗源津在今气【一作最】磊落巧僞莫敢亲介立实吾弟济时杀身物白讳受玷行髙无汚真得罪永泰末放之五溪滨鸾鳯有铩翮先儒曾抱麟雷霆霹【一作劈】长松骨大却生筋一失不足伤念子孰自珍泊舟楚宫岸恋阙浩酸辛除名配清江厥土巫峡邻登陆将首途笔札枉所申归朝
　　局病肺叙旧思重陈春风洪涛壮谷转颇弥旬我能泛中流搪突鼍獭瞠长年巳省柁慰此贞良臣
　　忆昔行
　　忆昔北寻小有洞洪河怒涛过轻舸辛勤不见华盖君艮岑青辉惨么么【不长曰么细小曰么】千崖无人万壑静三步囘头五步坐秋山眼冷魂未归仙赏心违泪交堕弟子谁依白茅【一作石】室卢老独启青铜鎻巾拂香余药尘阶【一作前】除灰死烧丹火悬圃沧洲莽空阔金节羽衣飘婀娜落日初霞闪余映倏忽东西无不可松风涧水声合时青兕黄熊啼向我徒然咨嗟抚遗迹至今梦想仍犹佐【一作左】秘诀隐文须内敎晩嵗何功使【一作收】愿果更讨【一作觅】衡阳董链师南浮【一作游】早鼓潇湘柁
　　魏将军歌
　　将军昔着从事衫铁马驰突重两衔披坚执锐略西极昆崘月窟东崭岩君门羽林万猛士恶若哮虎子所监五年起家列霜防一日过海收风帆平生流辈徒蠢蠢长安少年气欲尽魏侯骨耸精爽紧华岳尖见秋隼星躔寳校金盘陀【马装也】夜骑天驷超天河欃枪荧惑不敢动翠蕤云旓相荡摩吾爲子起歌都护【乐府有丁督护歌一曰阿都护李白集亦作丁都护】酒阑插劒肝胆露钩陈苍苍风武【一作武暮】万嵗千秋奉明主临江节士安足数【宋陆厥有临江节士歌】
　　北风
　　北风破南极朱鳯日威【一作低】垂洞庭秋欲雪鸿雁将安归十年杀气盛六合人烟稀吾慕汉初老时清犹茹芝
　　客从
　　客从南溟来遗我泉客【泉先又名泉客即鲛人泣则成珠】珠珠中有隠字欲辨不成书缄之箧笥久以俟公家须开视化爲血哀今征敛无
　　白马
　　白马东北来空鞍贯双箭可怜马上郎意气今谁见近时主将戮中夜商【一作伤】于战丧乱死多门呜呼涙如霰
　　白鳬行
　　君不见黄鹄髙于五尺童化爲白鳬似【一作象】老翁故畦遗穗已荡尽天寒嵗【一作日】暮波涛中鳞介腥羶素不食终日忍饥西复东鲁门鶢鶋亦蹭蹬闻道如【一作于】今犹避风
　　朱凤行
　　君不见潇湘之山衡山髙山巅【一作岩】朱凤声【一作鸣】嗷嗷侧身长顾求其羣【一作曹】翅垂口噤心甚劳【一作劳劳】下愍百鸟在罗网黄雀最小犹难逃愿分竹实及蝼蚁尽【一作忍】使鸱枭相怒号
　　惜别行送向卿进奉端午御衣之上都
　　肃宗昔在灵武城指挥猛将收咸京向公泣血洒行殿佐佑卿相乾坤平逆胡冥寞随烟烬卿家兄弟功名震麒麟图【一作阁】画鸿雁行紫极出入黄金印尚书勳业超千古雄镇荆州继吾祖裁缝云雾成御衣拜跪题封向【一作贺】端午向卿将命寸心赤青山落日江潮白卿到朝廷说老翁漂零巳是沧浪客【广徳元年卫伯玉拜江陵尹寻加检校工部尚书此云镇荆州谓伯玉也继吾祖者杜预昔以镇南大将军都督荆州诸军事向卿者尚书将命之人也】醉歌行赠公安顔少府请顾八题壁【一作赠公安县顔十少府】
　　神仙中人不易得顔氏之子才孤标天马长鸣待驾驭秋鹰整翮当云霄君不见东吴顾文学君不见西汉杜陵老诗家笔势君不嫌词翰升堂爲君埽是日霜风冻七泽乌蛮落照衔赤壁酒酣耳热忘头白感君意气无所惜一爲歌行歌主客【一作醉歌行歌主客】
　　夜闻觱篥
　　夜闻觱篥沧江上衰年侧耳情所向邻舟一听多感伤塞曲三更歘悲壮积雪飞霜此夜寒孤灯急管复风【一作奔】湍君知天地【一作下】干戈满不见江湖【一作湘】行路难
　　发刘郎浦【浦在石首县昭烈纳吴女处】
　　挂帆早发刘郎浦疾风飒飒昏亭午舟中无日不沙尘岸上空村尽豺虎十日北风风未囘客行歳晩晩【一作尤】相催白头厌伴渔人宿黄防青鞋归去来
　　别董颋
　　穷冬急风水逆浪开帆难士子甘防阙不知道里寒有求彼乐土南适小长安【地在南阳县】到【一作别】我舟檝去觉君衣裳单素闻赵公【邓州守】节兼尽賔主欢已结门庐【一作闾】望无令霜雪残老夫缆亦解脱粟朝未餐飘荡兵甲际几时怀抱寛汉阳颇宁静岘首试考槃当念着白帽【一作皁褐】采薇青云端
　　送重表侄王砅【一作殊砅力制切履石渡水也今作厉】评事使南海
　　我之曾祖【一作老】姑尔之高祖母尔祖未显时归爲尚书【王珪也】妇隋朝大业末房杜【史载王珪微时与房杜游其母窥见大惊敕具酒食尽欢曰二客公辅器子必与之偕贵】俱交友长者来在门荒年自糊口家贫无供给客位但箕帚俄倾羞颇珍【一作颇羞珍】寂寥人散后入怪鬓发空吁嗟爲之久自陈翦髻鬟鬻市充桮【一作酤】酒上云天下乱宜与英俊厚向窃窥数公经纶亦俱有次问最少年虬防十八九子等成大名皆因此人手下云风云合龙虎一吟吼愿展丈夫雄得辞儿女丑秦王时在坐真气惊户牖及乎贞观初尚书践台斗夫人常肩舆上殿称万夀六宫师柔顺法则化妃后至尊均嫂叔盛事垂不朽凤雏无凡毛五色非尔曹往者胡作逆乾坤沸嗷嗷吾客左【一作在】冯翊尔家同遁逃争夺至徒步块独委蓬蒿逗留热尔肠十里却呼号自下所骑马右持腰间刀在牵紫游缰飞走使我髙茍活到今日寸心铭佩牢乱离又聚散宿昔恨滔滔水花笑白首春草随青袍廷评近要津节制收英髦北驱汉阳传南泛上泷舠家声坠地利器当秋毫番禺亲贤领筹运神功操大夫出卢宋【一作宗】寳贝休脂膏洞主降接武海胡舶千艘我欲就丹砂跋涉觉身劳安能陷粪土有志乗鲸鼇或骖鸾腾天聊【一作不】作鹤鸣臯
　　咏怀二首
　　人生贵是男丈夫重天机未逹善一身得志行所爲嗟余竟轗轲将老逢艰危胡雏逼神器逆节同所归河雒化爲血公侯【一作卿】草间啼西京复陷没翠盖蒙尘飞万姓悲赤子两宫弃紫微倏忽向二纪奸雄多是非本朝再树立未及贞观时日给在军储上官督有司髙贤迫形势岂暇相扶持疲茍怀策栖屑无所施先王实罪已愁痛正爲兹嵗月不我与蹉跎病于斯夜看丰城气囘首蛟龙池齿发巳自料意深陈苦【一作昔】词
　　邦危坏法则圣逺益愁慕飘飖桂水游怅望苍梧暮潜鱼不衔钩走鹿无反顾皦皦幽旷心拳拳异平素衣食相拘阂【五嘅切】朋知限流寓风涛上春沙干【一作十】里侵【一作浸】江树逆行少【一作值】吉日时节空复度井灶任尘埃舟航烦数具牵缠加老病细隘俗务万古一死生胡爲足名数多忧汚桃源拙计泥铜柱未辞炎瘴毒摆落跋涉惧虎狼窥中原焉得所歴住葛洪及许靖避世常此路贤愚诚等差自爱各驰骛羸瘠且如何魄夺鍼炙屡拥滞僮仆慵稽留篙师怒终当挂帆席天意难告诉南爲祝融客勉强亲杖屦结托老人星罗浮展衰步送顾八分文学适洪吉州【集古录顾戒奢善八分英华题内无洪字】
　　中郎石经后八分盖顦顇顾侯运鑪锤笔力破余地昔在开元中韩【择木】蔡【有邻】同赑屭宗妙其书是以数子至御札早流传揄扬非造次三人并入直恩泽各不二顾于韩蔡内辨眼工小字分日示【一作侍】诸王钩深法更秘文学与我游萧疎外声利追随二十载浩荡长安醉高歌卿相宅文翰飞省寺视我扬马【一作班扬】间白首不相弃骅骝入穷巷必脱黄金辔一论朋友难迟暮敢失坠古来事反覆相见横涕泗向者玉珂人谁是青云器才尽伤形体【一作骸】病渴污官位故旧独依然时危话颠踬我甘多病老子负忧世志胡爲困衣食顔色少称遂逺作辛苦行顺从众多意舟檝无根蔕蛟鼍好爲祟况兼水贼繁特戒风飇驶崩腾戎马际【一作险】往往杀长吏子干东诸侯劝【一作勤】勉防纵恣邦以民爲本鱼饥费香饵请哀疮痍深告诉皇华使使臣精所择进徳知歴试恻隐诛求情固应贤愚异列【一作烈】士恶茍得俊杰思自致赠子猛虎行出郊载酸鼻
　　上水遣怀
　　我衰太平时身病戎马后蹭蹬多拙爲安得不皓首驱驰四海内童穉日糊口但遇新少年少逢旧亲友低顔下色地故人知善诱后生血气豪举动见老丑穷迫挫曩怀常如中风走一纪出西蜀于今向南斗孤舟乱春华【一作草】暮齿依蒲栁冥冥九疑葬圣者骨亦【一作巳】朽蹉跎陶唐人鞭挞日月久中间屈贾辈谗毁竟自取郁没【一作悒】二悲魂萧条犹在否崷崪清湘石逆行杂林薮篙工密逞巧气若酣杯酒歌讴互激逺【一作越】囘斡明受【一作相】授善【一作盖】知应触类各借颖脱手古来经济才何事独罕有苍苍众色晩熊挂蛇吼黄罴在树颠正爲羣虎守羸骸将何适履险顔益厚庶与逹者论吞声混瑕垢
　　遣遇
　　磬折辞主人开帆驾洪涛春水满南国朱崖云日高舟子废寝食飘风争所操我行匪利涉谢尔从者劳石间采蕨女鬻菜【一作市】输官曹丈夫死百役暮返空村号闻见事略同刻剥及锥刀贵人岂不仁视汝如莠蒿索钱多门户丧乱纷嗷嗷柰何黠吏徒渔夺成逋逃自喜遂生理花时甘【一作贳】缊袍
　　解【一作遣】忧
　　减米散同舟路难思共济向来云涛盘众力亦不细呀坑【一作帆一作吭梦弼曰呀坑乃滩口也赵曰淤坑如口之呀开也】瞥眼过飞橹本无蔕得失瞬息间致逺宜恐泥百虑视安危分明曩贤计兹理庶可广拳拳期勿替
　　宿凿石浦【浦在湘潭县西】
　　早宿賔从劳仲春江山丽飘风过无时舟檝敢不【一作不敢】系囘塘澹暮色日没众星嘒缺月殊未生青灯死分翳穷途多俊异乱世少恩惠鄙夫亦放荡草草频卒【一作年】岁斯文忧患余圣哲垂彖系
　　早行
　　歌哭俱在晓行迈有期程孤舟似昨日闻见同一声飞鸟数【一作散】求食潜鱼亦【一作何】独惊前王作网罟设法害生成碧藻非不茂髙帆终日征干戈未【一作异】揖譲崩迫开【一作闗】其情
　　过津口
　　南岳自兹近湘流东逝深和风引桂楫春日涨云岑囘首【一作道】过津口而多枫树林白鱼困密网黄鸟喧嘉音物微限通塞恻隐仁者心瓮余不尽酒厀有无声琴圣贤两寂莫眇眇独开襟
　　次空灵岸【宜作空舲湘水县有空舲峡又有空舲滩】
</div>
    <div class="pagination">
<a href="御定全唐诗_page264.html">上一页</a><span>...</span><a href="御定全唐诗_page260.html">260</a><a href="御定全唐诗_page261.html">261</a><a href="御定全唐诗_page262.html">262</a><a href="御定全唐诗_page263.html">263</a><a href="御定全唐诗_page264.html">264</a><span class="current-page">265</span><a href="御定全唐诗_page266.html">266</a><a href="御定全唐诗_page267.html">267</a><a href="御定全唐诗_page268.html">268</a><a href="御定全唐诗_page269.html">269</a><a href="御定全唐诗_page270.html">270</a><span>...</span><a href="御定全唐诗_page266.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
