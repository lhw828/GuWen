<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 145 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 145 页/共 1044 页</h1>
    <div class="content">　　寄兜率悦禅师
　　箯舆曽约下山顔白足尘縁等是悭贪为水云留物外劣容纸墨到人间银潢一掬愁枯肺金钥千重想上闗病客此身似笼鸟何时毳衲对斓斑
　　蔡京
　　恭和御制南郊祭天斋官即事
　　衮龙朱履午堦南大辇鸾鸣羽卫严玉轸乍回黄道穏金乌初上白云暹五门晓气开旗尾万骑花光入帽檐已见神光昭感格鹤书恩下万邦霑
　　任伯雨
　　元日
　　忆昔东班贺紫宸和风佳气净无尘龙墀初下觚棱日雉扇齐开玉座春接武九霄曽近侍投荒三载作流人穷通忤合虽天理俯仰寻思不为身
　　邹浩
　　济明不与虎丘之游作诗寄之
　　虎据千年一故丘迩来形胜绝南州池清不碍龙收影台迥犹疑石防头白日青天秋更好幅巾藜杖晓同游遥知正拥双旌坐直上云峰一凭楼
　　枯荷
　　万顷菱荷一一荒骈头相倚卧池塘追惟弄日揺深緑不谓凌风折败黄饥雁飞衔投逺渚寒鱼浮触动斜阳那知凛凛梢云者自有松筠傲雪霜
　　刘安上
　　和左经臣见过
　　为爱端居上郡章里闾何幸得徜徉买田郭外春耕早筑室湖滨野趣长且把旧书遮病眼了无尘事扰中肠故人访我留佳句应笑年来两髩苍
　　和冯中丞中秋夜月
　　卷尽浮云见碧虚初传更漏滴铜壶入秋爽气迥然别此夜冰轮何处无共想姮娥依桂魄独怜飞鹊绕庭梧西园饮散归来早不用红纱照路隅
　　苏过
　　送昙秀
　　三年避地少经过十日论诗喜琢磨自欲灰心老南岳犹能蠒足慰东坡来时野寺无鱼鼓去后闲门有雀罗从此期师真似月断云时复挂星河
　　吴则礼
　　简田升之时升之赴金陵
　　建业风流端可怜石城江色晓新鲜鸟窥汉节梅花底雨湿柂楼春水边霜发讐书有东观锦囊觅句属南天枯肠不饱大官肉我种芋魁今十年
　　唐庚
　　和程大夫茘枝
　　家在岷峨饱茘枝十年游宦但神驰侧生流落今千载入贡称珍彼一时定自不将凡果比如何偏与瘴烟宜白头莫作江南客辜负山中故友期
　　晩春寄友人
　　眼底春愁恼杀侬扬州往事旋成空风流只合称狂客衰防何堪作病翁水国春深梅子雨江天日暮鲤鱼风何时执手同尊酒收拾清欢笑语中
　　灌息轩
　　仙家林馆碧云围埽却浮尘昼掩扉万事年来俱是幻一瓶朝汲已忘机花深曲径春无尽人在闲庭鸟不飞见説汉隂今复有欲凌霄汉挹清辉
　　收家书
　　西州消息到南州骨肉无他嵗有秋骥子解吟青玉案木兰堪战黒山头即时旅思春冰坼昨夜灯花黍穗抽从此归田应坐享故山已为理菟裘
　　壬辰九月不雨至已年三月穑事去矣今夕辄复沛然喜甚卧作
　　老去生涯白木镵脱逢艰食更何堪春深野色忧年恶夜半檐声觉雨甘睡外莫聴泥活活想中已覩麦含含明朝竹径添幽事玉版堂头作小防
　　故游茂先大夫元祐初为唐安守豪逸喜宾客能剧饮谭笑盖陈孟公之流今唐安弦索之盛甲于两蜀自游使君始后累迁至秦鳯宪以卒既二十余年而其子振旅游峤南相遇于惠州作此诗赠之
　　唐安千指録琵琶故事犹闻蜀叟夸尊酒何人陪北海练裙今日见西华子归未得频芳草我老无成学种万里相逢俱白首班荆长语夕阳斜
　　黄裳
　　闻雁
　　露下多时雁未鸣数声云外此宵征北人书到三秋尽南国弓开一字横孤馆有谁惊好梦平芦何处起寒更相应俎上终须免宜向方塘寄此生
　　初秋偶作
　　火行金候两犹争扰扰蚊蝇自未平云漏雨声蒸地爽日含山气暮天明直须纨扇恩情断始向篱花意态生万里璧寒无一防月明中看雁初横
　　社日游云门山
　　不须扶我自登山脚力能胜十八盘一字雁低头上过两城人细掌中看虽知北户縁犹在却笑南柯梦未防忽见归云应是信满襟先得洞天寒
　　桐庐防景亭
　　物华才思两无穷来倚阑干万累空今古坐间山逺近悲欢潮后客西东谯楼上下夕阳外渔网髙低烟雨中想见飞升人只在留题当识紫元翁【昔有桐君戴颙得仙于此】
　　田亘
　　江梅
　　千林含冻郁苍苍只有江梅独自芳暗吐幽香穿别院半敧斜影入寒塘冰肤宛是姑仙女粉面端疑骑省郎若是蜜奴曽拂掠肯收红艳贮蜂房
　　杨时
　　颍昌西湖泛舟
　　扁舟乗兴漫追寻路转河回入栁隂拂面落花春意尽避人幽鸟野情深慙无健思供吟笔赖有寒光映客心日暮倚风归棹急一钩新月挂瑶岑
　　合江亭晩眺
　　倚杖钩帘两水间晴光飞影上雕防帆催画鹢抟风去雪吐铦锋作劒攒平野烟浮迷逺目晩溪潮涨失前滩骑鲸一往扶桑近休问人间行路难
　　游玉峯阁
　　苍藤秀木绕空庭叠石层峦拥画屏混沌凿开幽窍逺巨灵分破两峯青云藏野色春常在风入衣襟酒易醒采玉遗踪无处问拟投簪绂学仙经
　　王簿清辉亭
　　黛染烟萝拂槛低抱城流水緑逶迤澄澜碎影揺青镜斜日流峯隠半规坐上盈樽无俗客壁间照夜有新诗登临已动忘归兴况复清谈足解颐
　　汴上
　　天上行云曳白衣半衔晴日在林扉盘花落雁惊还起啄食饥乌趂不飞榆荚青钱飘已尽月堤流水漭相围征途处处尘随眼多病长年与世违
　　荆州书事
　　江湖泛泛一虚舟去作人间浪漫游嵗晚光隂云冉冉畏途风雨日浮浮万钟信是樊中雉一櫂聊同水上鸥投老虀盐成底事凭谁为种橘千头
　　千里濒江地可毛结庐何必故山椒载醪不过斜川路饮水谁同陋巷瓢勿问鸡虫闲得失但知鹏鷃各逍遥黄尘满眼僧窗静坐对风花意自消
　　直舍大风书事寄循道
　　枕书无寐首空搔万窍嘘风正怒号雪意浮空迷逺目月林梳影见秋毫幽庭所借惟荒草妙理应须付浊醪谁念维舟江上客落帆千里压云涛
　　望湖楼晩眺
　　斜日侵帘上玉钩檐花飞动锦文浮湖光冩出千峯秀天影融成十里秋翠鹬翻风窥浅水片云随意入沧洲流连更待东窗月注目晴空独倚楼
　　游酢
　　游寳应寺
　　崒嵂三峯带白湾谁开兰若翠防间竹牀云嬾禅心定草径苔荒屐齿斑天入碧岚成玉宇鸟飞青嶂出尘寰此中即是蕊珠境遮莫闲吟一解顔
　　游九言
　　金陵野外废寺
　　寒花窈嫋蔓颓墙古寺苍苔昼掩房犬吠屋头山杳杳虫鸣阶隙草荒荒池塘淡月蒹葭冷篱竹西风橘柚香六代江山金碧地断碑留得管兴亡
　　题古田寺西堂壁
　　倾岩终日倦跻攀暂借僧庐半日闲砌下防流走清泚窗前含箨堕斓斑风来有径侵危坐云出无心度逺山劝取髙人长寄翫相随猿鹤傲林间
　　王安中
　　观僧舍山茶
　　山僧手种两山茶看到婆娑髩已华应为客懐惊岁杪先将春色照天涯緑裁犀甲层层叶红染猩唇艳艳花冻颊如丹相映渥不辞冲雨踏泥沙
　　韩驹
　　闻富郑公少时随侍至此读书景徳寺后人为作祠堂因跋予旧诗后以自嘲
　　藤牀瓦枕快清风破闷文书亦漫供乡信未传霜后雁羇懐生怯晩来钟淹留已办三年计流落应无万户封犹有壁间诗句在他时谁肯写尘容
　　次韵王给事观殿试唱名
　　集英春殿唱诸生日转觚棱晩色清近侍皆分金带赤内人争看雪衣明【内人多自升平楼上下观】罢朝诏赐羣公坐合殿欢传万嵗声我老倦随宫漏永江南江北聴鼍更
　　次韵侯思孺将至黄州见简
　　未用船头报水程为君持酒打愁城青山久负当年约白发多从客路生防检转工新句法揩磨难减旧风情小留莫道无供给一味东篱有落英
　　次韵南溪观鱼
　　城西鼓楫又城东不待溪分上下风碧树垂杨间黄緑冰盘行鲙簇青红横塘日暮林峦合断岸秋来浦溆通安得此身无世累便随渔艇入空蒙
　　次韵徐翰林
　　逺闻仙伯上神山始觉升平气象还一梦休论玉堂事两行曽缀紫宸班想烧传烛书天诏看翦花骢出帝闗尚忆平生故人否夜驱黄犊在田间
　　何大圭
　　偶然作
　　茒屋松窗小隠家茶烟漠漠水斜斜檐间乳燕未成语庭下石榴争放花赖有诗书消白日倦随车马走黄沙林泉旧约好径去风雨满江垂钓车
　　卢襄
　　窗外梅花
　　已消残雪豆稭灰斜压疎篱一半开虽我故园无分看问渠春色几时来冷香渐欲薫诗梦落蕊犹能韵砌台定复水边多屐齿试令长鬛视苍苔
　　喻汝砺
　　草堂诗
　　逺屿曲洲纵复横沙边繁鸟弄箫笙一轩檐冷松隂合十里林香药草生路转断楂逢石坐风移深竹见僧行晩来懐抱尤清旷时有幽人带月耕
　　傅察
　　尉治吏隠亭
</div>
    <div class="pagination">
<a href="御选宋金元明四朝诗_page144.html">上一页</a><span>...</span><a href="御选宋金元明四朝诗_page140.html">140</a><a href="御选宋金元明四朝诗_page141.html">141</a><a href="御选宋金元明四朝诗_page142.html">142</a><a href="御选宋金元明四朝诗_page143.html">143</a><a href="御选宋金元明四朝诗_page144.html">144</a><span class="current-page">145</span><a href="御选宋金元明四朝诗_page146.html">146</a><a href="御选宋金元明四朝诗_page147.html">147</a><a href="御选宋金元明四朝诗_page148.html">148</a><a href="御选宋金元明四朝诗_page149.html">149</a><a href="御选宋金元明四朝诗_page150.html">150</a><span>...</span><a href="御选宋金元明四朝诗_page146.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
