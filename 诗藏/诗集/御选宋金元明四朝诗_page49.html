<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 49 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 49 页/共 1044 页</h1>
    <div class="content">







　　御选宋诗巻十七
　　钦定四库全书
　　御选宋诗巻十八
　　五言古诗九
　　高登
　　思归
　　忽忽已秋杪言归欣有期节物想吾庐青蕊繁东篱流匙白云子蘸甲黄鵞儿对此忆羇旅多应歌式微喜慰倚门心愁消举案睂稚子閙檐隙绕膝牵人衣归兴念如许兼程犹苦迟明朝秋色里乌防风披披
　　张纲
　　次韵国衡
　　古寺凭崇冈苍烟荫乔木敧斜屋鳞比缭绕墙带束何人辟层轩延客寄遐瞩醉赏菊坡下客意岂在菊念昔居此地名世尽儒服师旷贤多知苍史圣重目台成竟谁游事去不容局梁王高帝孙名字亦不辱当时盛歌舞肯使后人逐陈迹今故存新池为谁绿感叹世上事
　　翻覆如转烛请君听钟鱼尚想吹紫玉
　　张九成
　　山中见柿树有感
　　兹山余初来掩冉柿叶青相去未三月柿花亦已零及兹寻去路累累满空庭人生岂无情眷眷不忍行严霜八九月百草不复荣惟君粲丹实独挂秋空明寄语看园翁勿使秋风愿比樱桃春置之大明宫
　　正月二十日出城
　　春风驱我出骑马到江头出门日已暮独行无献酬江山多景物春色满汀洲隔岸花绕屋斜阳明戍楼人家渐成聚炊烟天际浮日落雾亦起羣山定在不江柳故撩人萦防不肯休风流乃如此一笑忘百忧随行亦有酒无地可迟留聊写我心耳长歌思悠悠
　　二十六日复出城
　　杜门不肯出既出不忍归借问胡为尔江山栖落晖濯濯潄寒玉青青入烟霏柳色明沙岸花枝作四围玉塔天外小渔舟云际微兴逺俗情断心闲人事稀我本江湖人误落市朝机计拙物多忤身臞道则肥所以此胜槩一见不我违吟余尚多思白乌背人飞
　　十二日出城见隔江茆舍可爱
　　茆屋临江上四面惟柴荆绿阴绕篱落窗几一以明门前滩水急日与白鸥盟不知何隐士居处复何营朝来四山碧晩际沙鸟鸣碁声度竹静江深琴调清终携一樽酒造门相对倾心期羲皇上安用知姓名
　　菖蒲
　　石盆养寒翠六月如三冬勿云数寸碧意若千丈松劲节凌孤竹虬根蟠老龙傲霜滋正气泣露春容座有江湖趣眼无尘土踪终朝澹相对浇我块垒胷
　　三月晦到大庾
　　我登超然台积雨久不止台下柳成行掩映盈塘水环塘率乔木倒影弄清泚恍如在故乡西湖古寺里气象极幽深景物尽苍翠十年劳梦想一夕居眼底独坐不能去頽然起深思钟鸣主人归烛光何炜炜笑语复移时夜久余当起归路夫何如江声寒玉碎
　　十一月忽见雪片居此七年未尝有也
　　寒色遽如许神清瘦不禁瓦沟声磔索珠琲乱衣襟斯须忽复变玉屑堕前林风劲势囘旋飘飘蔽遥岑落此炎瘴地七年到于今不见六花飞况闻寒玉音今年盈尺瑞天以慰吾心呼儿具杯盘开樽须满斟更制白雪辞入我绿绮琴
　　辛未闰四月即事
　　穷居不择交贤否那复辨似人輙已喜况复曾半面相见且寒温不问风雨变晩来无与游澄江喜如练携笻信歩行屈曲随山转数日雨不止冲波頽激箭旧雨已不来今雨谁复见瓮头香满屋吾计今已办岂复思故乡无事且彊饭
　　种槿已五载入门幽径深拒霜偶然植亦解成清阴晚凉新浴罢松风披我襟终日岸巾坐閴无人见寻浩然媚幽独发兴付瑶琴
　　寓居城中寺萧然如深山终年客不到终日门亦关晨朝香火罢去履脱危冠饱读古人书防意有余欢客有馈荔枝荐以碧玉盘吟哦更咀嚼未羡朱两轓绞绡作红皱防此氷肌寒
　　拟古
　　山色翠挼蓝杯中酒如玉饮酒弹瑶琴漫奏流水曲音微澹无味弦缓轸不促不须苦求知古人有遗躅推琴一长啸清风振吾屋
　　秋兴
　　秋意入茆屋杖防登平原落日衔西山一川顿明鲜萧萧江上竹溜溜岩下泉我生本闲放胡为此拘拳身世两相违于今六十年勇退未为怯锐进岂其贤
　　半夜惊梦囘桐叶纷索索杖藜视天宇雨罢云收脚清风拂襟裾片月篱落嗟我游已倦怅此久淹泊豆畦今已花稻垅行可获翻思黄巻中古人谁可作田园爱潜归箪瓢识顔乐譬彼鹪鹩心平生在丛薄
　　多雨偶成
　　谪居天南陲终年寡俦侣四月山气行淋漓满城雨独坐北窗下萧然无一语睡起复何如鸡鸣已亭午
　　黄公度
　　还家
　　黎明呼羸僮拄策渡野水轻岚翳初日古道歩平砥麦陇黄四出松竹翠相倚人间春告尽岩色秀未已眼入故乡明语还亲旧喜印非朱买臣金无苏季子窃笑免妻孥相过动隣里富贵岂吾谋薄游聊尔耳
　　谢傅参议彦济惠笋用山谷韵
　　北方九月霜宾盘无生菜岭南信地暖穷冬竹萌卖君念庾郎贫蠒粟供庖宰中有岁寒姿经时久不坏前身渭川侯千亩偿宿债珍可配天花贱不数石芥早薤与晩菘奴仆望宾介文园酒渴余想不厌姑嘬预恐吹作竹明日东风噫急须驱儿童倾筐携采采
　　刘子翚
　　凉月
　　凉月未出山浮云半空白徘徊歩轩窗宛若待佳客经林漏飞辉映溆生华泽及兹秋景清吾庐更幽寂殊观发秘藏妙听生寥閴营营息初机烱烱怀新得岂无平生心所乐已非昔天旋河汉动夜久隣机息凄凄感庭兰岁暮霜霰集呼儿温浊醪独酌醉永夕
　　渡淮
　　鸣鼙渡长淮霏烟散清晨皎皎初日光照耀草木新横林度余碧叠嶂开嶙峋移桡失向背烟波浩无垠儿童相棹歌余心亦欣欣轻防互相逾画鹢映流津徘徊望洲渚悠然独怀人樵渔有栖遯寂寞谁问隣暮风翻洪涛鱼虾亦有神四顾天地黑孤舟恐漂沦
　　独坐
　　独坐高楼上游观思无极重门虽昼关逺岫如不隔长林叶布阴浅涧流波激欣欣物态荣淑气生原隰幽禽感时鸣绕树飞还集常恐逐惊飙无阶恋俦匹兴怀念良游岁月更相及佳人独弃予何以慰岑寂褰裳迷所向望逺时伫立心知徒百忧沉思不能释
　　阻风
　　晩岁多悲风江湖浪峥嵘扁舟渺无依日暮犹孤征重冈拥滞雾迥隰飘浮霙系舟古岸边缆断舟复横天寒鸿雁稀滞留知旅情颓崖震林谷客子心夜惊披衣待清晓缺月西南明逺游多所怀益遣归思盈
　　题嬾庵
　　地偏宾至稀昼静门常掩深房纸瓦明宴坐蒲团稳庭花落未埽径草繁不剪林泉倦岀游况乃市朝逺
　　晨兴
　　晨兴访萧寺爽气清如沐坐看雨离山飞阴断平陆归途阻夕涨竚立惊幽独曵杖听残钟却寄僧房宿
　　怀致中
　　梦觉残夜永山寒气逾清林幽万籁息月出虚堂明披衣坐复起怀人思空盈经时不对靣素榻浮埃生遥知念盍簪临风亦关情褰帷望岐路慨然欲宵征无人道我先何因识门庭仰凭鸿雁飞书词写深诚词多意莫宣益遣幽恨幷
　　弃竹夫人
　　爱憎情易迁感物思郁纡念昔未弃捐尝侍君子居烦襟一披豁雅抱何清虚蹉跎怨时暮凉德竟见疎飞霜皓中庭枵然委墙隅的皪珠帏深荧煌锦茵铺岂不怀旧恩君心已非初当年纨扇謡抱恨同区区
　　游龙潭
　　四客同笑言一僧陪杖屦徜徉山水窟适意忘晨暮疎钟岩北寺细竹溪南路中流石参错不碍潺湲注澄小龙潭润气金碧聚时惊木叶坠俯见鯈鳞度斯游非预期偶尔造佳处防舆丘壑情陶令琴觞趣淹留慰所愿惟以宾友故夕阳淡寒山迟囘不能去
　　和李巽伯春怀
　　山寒古寺清断续春朝雨遥怜逺客情寂寞谁晤语平生气轩昻失意今易与有酒即佳晨无兵皆乐土微吟对节物林静幽花吐悠悠念乡邑耿耿悲豺虎知有济时才纵横在谈麈功名恐未迟老翮期更举
　　负暄
　　宵寒卧增裯昼寒起增衣何如负暄乐高堂日晖晖引光扉尽辟追影榻屡移妙趣久乃酣瞑目潜自知初如拥红炉冻粟消顽肌渐如饮醇醪暖力中融怡欠伸百骸舒爬搔随意为稍囘骄佚气顿改酸寒姿薫然沐慈仁天恩岂予私愿披横空云四海同熙熙矫首望扶桑倾心效园葵
　　木犀古风
　　化工吝幽香斑斑被花木氤氲寒岩桂高韵盖羣馥无人尽日芳守志何幽独士介耻求知女贞惭自鬻凄凉楚山秋樛枝吐金粟浅水映轻明微飙发含蓄楼端静忽闻马上遥相逐踟蹰为延竚但见林峦緑缾罂谁折赠清芬閟庐屋久处不自知乍至弥郁郁客悲芳岁暮梦绕寒溪曲长吟小山词古意恐难复
　　春寒偶书
　　浮云匿晨晖雨雹惊春昼天公号令乖阴晴变何骤小径践芳泥通渠走寒溜风顚万木偃气凛重闱透鹓鸾防巢翔柰此羣雏防拥炉乌薪然防手慵出袖褰帷望空明屋角见遥岫良朋不可招块处惭孤陋青青桃叶长奕奕兰花秀长吟曷咨嗟佳辰去难又
　　潭溪十咏【録六首】
　　海棠洲
　　煌煌海棠洲锦树临清湾常恨湾头风吹花走潺湲潺湲去不息花亦无由还
　　怀新亭
　　茅檐入竹低旷野时寓目寂寂农家春新秧满田绿何时稻登场秋山响蓬朴
　　宴坐岩
　　青青椃树林下荫苍藓石幽人宴坐时怀抱忘其适不见暮樵归寒山雨中碧
　　山馆
　　春林绕舎青门馆终日静吾心乐有余所遇皆胜境更凿庭下池溶溶浸山影
　　凉阴轩
　　北窗何所见疎竹杂遥岑凉飙思有无虚檐动萧森此兴何由尽移牀入翠阴
　　南溪
　　聊为溪上游一歩一囘顾悠悠出山水浩浩无停注惟有旧溪声万古流不去
　　入白水访刘致中昆仲
　　夜雨歇清晓山椒云气昬驾言聊出游窈窕穷川原侧防避横篠扬袪障晴暾春泉散石壁细草罗丘园陟峻已逾岭窥深更缘源乔松傍涧折垂柯激潺湲过籁寒惨惨惊林白翻翻造幽景寥閴胜絶难具论仆夫知余乐踟蹰为停轩惜无徙倚地时来此开樽暮投鵞峯宿青灯耿柴门相从二三子交情久弥敦谈测彖象揽防纫兰荪愿言固所怀丘壑吾道尊
　　携笻
　　晨起偶无事携笻出潭川翩翩防凫飞宛若导我前林静滴残雨邨深澹寒烟当春足膏泽俯夏余清妍野溜绿交贯山花红接连雄观发新竒胜地穷攀缘据石弄惊急班荆荫连巻幽怀脱尘拘如超混茫先向令作兴来未必胜偶然荣观事多乖内取乐乃全他时谁继游此意遥相传
　　续赋家园七咏【录五首】
　　早赋堂
　　南溪抱山流润气滋林麓平生归欤心寄老一堂足梦破午窗阴清风在寒竹
　　万石亭
　　岚光近却无一径缘厓断危亭势欲飞翠石云中乱小山閟清游怀人发长叹
　　百花台
</div>
    <div class="pagination">
<a href="御选宋金元明四朝诗_page48.html">上一页</a><span>...</span><a href="御选宋金元明四朝诗_page44.html">44</a><a href="御选宋金元明四朝诗_page45.html">45</a><a href="御选宋金元明四朝诗_page46.html">46</a><a href="御选宋金元明四朝诗_page47.html">47</a><a href="御选宋金元明四朝诗_page48.html">48</a><span class="current-page">49</span><a href="御选宋金元明四朝诗_page50.html">50</a><a href="御选宋金元明四朝诗_page51.html">51</a><a href="御选宋金元明四朝诗_page52.html">52</a><a href="御选宋金元明四朝诗_page53.html">53</a><a href="御选宋金元明四朝诗_page54.html">54</a><span>...</span><a href="御选宋金元明四朝诗_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
