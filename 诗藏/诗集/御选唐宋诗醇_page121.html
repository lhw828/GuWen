<!DOCTYPE html>
<html>
<head>
    <meta charset="UTF-8">
    <title>御选唐宋诗醇 - 第 121 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选唐宋诗醇 - 第 121 页/共 129 页</h1>
    <div class="content">　　夜归塼街庵书事
　　近坊灯火如昼明十里东风吹市声逺坊寂寂门尽闭只有烟月无人行谁家小楼歌恼侬余响缥缈萦帘栊苦心自古乏真赏此恨略与吾曹同归来空斋卧凄冷灯前病骨巉巉影独吟古调遣谁聴聊与梅花分夜永
　　送张野夫寺丞牧滁州
　　皇天方忧九州裂建隆真人仗黄钺阵云冷压清流闗贼垒咿嘤气如髪逋诛猾虏入槛车北风吹干草头血一龙上天三百年旧事空闻遗老説金印斗大谁作州公子玉面苍髯虬赋诗健笔挟风雨论兵辩舌森戈矛别君帐饮灞桥头长歌为君寛旅愁战塲遗迹傥可画尺素寄我闗河秋
　　唐之子孙不能以天下取河北志士之慨于言外见之
　　夜归偶怀故人独孤景略
　　买酒村场半夜归西山落月照柴扉刘琨死后无竒士独聴荒鸡泪满衣
　　触绪长嗟言在此而意在彼十四字中波澜甚濶贺裳诗话乃谓务观才具无多意境不逺惟善写眼前景物岂非但见方隅者耶
　　月下小酌
　　草树已秋声郊原喜晩晴风生云尽散天濶月徐行下箸槎头美传杯瓮面清追欢犹可勉徂嵗不须惊
　　邻曲有未饭被追入郭者悯然有作
　　舂得香秔摘緑葵县符急急不容炊君王日御金华殿谁诵周家七月诗
　　亲民之官莫如守令与人主共养百姓同休戚者其惟良吏乎汉治之称文景有以也
　　题湖邉旗亭
　　春色初回杜若洲佳人又典鹔鹴裘八千里外狂渔父五百年前旧酒楼渡口逺山颦翠黛天邉新月挂琼钩回头笑向红尘説也有闲愁到此不
　　落笔豪俊宋人常问人云君诗中有几酒楼此亦一酒楼也
　　寓怀
　　脱粟未为饥短褐未为寒众毁心自可身困气愈完茒屋虽三间趺坐则已寛浊酒不满瓢浩歌有余欢禄食妻子乐功名后人防成败两蜗角贵贱一鼠肝芒芒百年梦底物堪控抟不如学餐霞驻此双颊丹行披终南云飞渡黄河湍岿然过空城人言古长安霜露防荆榛喟然增永叹
　　国耻未雪此老终身大恨固其忠义所结然言之频数亦为笔墨之累此乃别有波澜言尽而意不尽
　　题千秋观怀贺亭
　　河湟使典珥左貂曲江相君谢不朝宫中玉环狐作妖黠虏旁窥心已骄天维欲絶地轴揺有识凛凛忧宗祧贺公托言师松乔黄冠径归侣渔樵老马立仗不自聊去如鸾风冲烟霄倾都祖饯拥渭桥贤哉大夫脱尘嚣扬州渡江木兰桡入东夜听钱塘潮我来故祠竹萧萧黄冠野服传生绡词卑媿匪英琼瑶空采苹藻奠桂椒虚堂断香闭寂寥遗魂零落何由招
　　论古别有见解
　　樊江
　　手中一巻养鱼经又向樊江上草亭朝雨染成新涨緑春烟澹尽逺山青榜舟不厌频来往岸帻常须半醉醒赋罢新诗自髙咏满汀鸥鹭欲忘形
　　自饶雅韵
　　练塘
　　防风吹颊酒初醒落日舟横杜若汀水秀山明何所似玉人临镜晕螺青
　　归次樊江
　　芳草东西路緑杨长短亭人生岂匏系吾志本鸿防征防朝霑雨归帆夜戴星长鱼幸能买且复倒残瓶
　　泛湖至东泾
　　春水六七里夕阳三四家儿童収鹅鸭妇女治桑麻地僻衣巾古年丰笑语哗老夫维小艇半醉摘藤花
　　村居初夏
　　天遣为农老故乡小园三畆镜湖傍嫩莎经雨如秧緑小蝶穿花似茧黄斗酒只鸡人笑乐十风五雨嵗丰穣相逢但喜桑麻长欲话穷通已两忘
　　卢世防曰此景真不可多得
　　东闗
　　烟水苍茫西复东扁舟又系栁隂中三更酒醒残灯在卧聴萧萧雨打篷
　　七月一日夜坐舍北水涯戏竹
　　兀傲胡床酒半醒钓筒收尽数舟横风生细葛无三伏月上疎林正四更北斗离离低欲尽明河脉脉去无声斥僊岂复尘中恋便拟骑鲸返玉京
　　以星河供防染少加运用便有景有情
　　以事至城南书触目
　　十里西风吹防帬江城衣杵逺犹闻路如剑阁逢秋雨山似炉峰鏁暮云原上老翁眠犊背篱根小妇牧羊羣百钱且就村塲醉舌本醇醨莫苦分
　　感旧意正以不露为佳
　　梅花絶句
　　忆昔西戍日夜宿僊人原风吹野梅香梦绕江南村低空银一钩糁野玉三尺愁絶水邉花无人问消息
　　题莹上人二画
　　天地又秋风谿山忆剡中孤舟幸闲着借我访支公
　　右剡谿
　　晓听枫桥钟暮泊松江月斯人亦可人淡墨冩愁絶
　　右吴江
　　山家暮春
　　绕屋清阴合縁堤緑草纎起蚕初放食新麦已磨鎌苦笋先调酱青梅小蘸盐佳时幸无事酒尽更须添事老笔
　　自咏
　　万事不挂眼终年常避人荒畦荷锄晩环堵结茒新病马何劳斥轻鸥未肯驯虽慙市门卒聊作葛天民
　　蓬莱馆午憇
　　驿门系马听蝉吟翻动平生万里心桥畔笛声催日落城邉草色带烟深闗河厯厯功名晩嵗月悠悠老病侵忆戍梁州如昨日慿防西望一霑襟
　　卢世防曰悲壮
　　梦游散闗渭水之间
　　平生望眼怯天涯客里何堪度嵗华但恨征轮无四角不愁客路有三义驿灯闇传秋柝闗树烟深宿暮鸦叱犊老翁头似雪羡渠生死不离家
　　完题简净
　　秋夜
　　清夜不成寐出门还浩歌断云防翳月薄露不倾荷络纬知时早梧桐奈汝何非闗老怀恶秋物感人多
　　荷花
　　风露青防水面凉旋移野艇受清香犹嫌翠葢红妆句何况人言似六郎
　　随手翻新居然佳语
　　秋兴
　　老子虽贫未易量风流犹在小茅堂蒲萄锦覆桐孙古鹦鹉螺斟玉瀣香千防荷声先报雨一林竹影剰分凉秋来便有欣然处新种莼丝已满塘
　　新晴
　　积雨已凄凉新晴还少和稼収平野濶木落逺山多土润朝畦菜机鸣夜掷梭时清年嵗好吾敢叹蹉跎卢世防曰颔聫自是佳句
　　舍北望水乡风物戱作絶句
　　西风沙际矫轻鸥落日桥邉系钓舟乞与画工团扇本青林红树一川秋
　　禹迹寺南有沈氏小园四十年前尝题小阕壁间偶复一到而园已易主刻小阕于石读之怅然
　　枫叶初丹槲叶黄河阳愁鬓怯新霜林亭感旧空回首泉路慿谁説断肠坏壁醉题尘漠漠断云幽梦事茫茫年来妄念消除尽回向禅龛一炷香
　　周宻曰放翁娶唐氏于其母为姑侄而不相得出之后改适赵士程尝以春日出游相遇于禹迹寺南之沈氏园唐以语赵遣致酒肴翁怅然乆之为赋钗头鳯词题园壁间集中红酥手黄藤酒一阕是也唐氏见而和之未几下世
　　小园
　　窄窄柴门短短篱山家随分有园池客因问字来携酒僧趂分题就赋诗晨露每防花藟坼夕阳频见树隂移【原注此二事非闲寂不知也】拂衣司谏犹忙在此趣渊明却少知卢世防曰闲情逸事惟世外人知之
　　夜读范至能揽辔録言中原父老见使者多挥涕感其事作絶句
　　公卿有党排宗泽帷幄无人用岳飞遗老不应知此恨亦逢汉节解沾衣
　　南渡之不振实由于此扼腕而言自成髙调
　　醉卧松下短歌
　　披鹿裘枕白石醉卧松隂当月夕寒藤夭矫学此书天风萧森入诗律忽然梦上百尺颠緑毛邂逅巢云仙相携大笑咸阳市俯仰尘世三千年
　　造语入妙
　　探梅
　　我游东村冲暮烟断桥流水鸣溅溅欲寻梅花作一笑数枝忽到拄杖邉髙标元合着山泽絶艳岂复施丹铅定知曽授餐玉法不尔恐是凌波仙锦江赋诗忽万里蓬山把酒今三年相逢风味宛如昨人生何者非前縁颇思取醉极清赏杖头幸有百许钱但判挿破乌纱防莫记吹落黄金船
　　趣极自然调亦清婉
　　题四仙像
　　世上年光东逝波咸阳铜狄几摩挲神仙不死成何事只向秋风感慨多
　　冬晴闲歩东村由故塘还舍作
　　红藤拄杖独相羊路绕东村小岭傍水落枯萍粘蟹椵【原注乡人植竹以取蟹谓之曰椵】云开寒日上鱼梁洛阳二顷言良是光范三书计本狂厯尽危机识天意要令闲健返耕桑方回曰五六善用事蟹椵句尤新
　　卢世防曰事冩来亦新致
　　祖应世曰一路细细领畧浅人安能有此
　　夜闻湖中渔歌
　　梦回一灯翳复明卧闻湖上渔歌声呜呜乍低忽更起嫋嫋欲断还防萦初随缺月堕烟浦已和残角吹江城悲伤似系渐离筑忠愤如抚桓伊筝放臣万里忧国泪戍客白首怀乡情峡猿失侣方独宿沙雁垂趐犹遐征巴巫竹枝短亭晓潇湘欵乃孤舟横世间此恨故相似使我百感何由平
　　一气排宕有风雨骤至之势只用一语収结老气无敌
　　村夜
　　寂寂山村夜悠然醉倚门月昏天有晕风软水无痕迹为遭谗逺身由不仕尊敢嗟车马絶同社自鸡豚潘问竒曰风软水无痕未经人道
　　野意
　　隄长逾十里村小只三家山客弛樵担溪翁鸣钓车花深迷蝶梦雨急散蜂衙衰疾新年减青鞵上若耶
　　忆昔
　　忆昔西征日飞腾尚少年军书揷鸟羽戍垒狼烟渭水秋风夜岐山晓雪天金鞿驰叱拨绣袂舞婵娟但恨功名晚宁知老病纒虎头空有相麟阁竟无縁壮士埋巴峡【原注独孤防】孤身卧海壖安西九千里孙武十三篇裘嗼苏秦鞭忧祖逖先何时闻诏下遣将入幽燕笔力健举
　　感怀
</div>
    <div class="pagination">
<a href="御选唐宋诗醇_page120.html">上一页</a><span>...</span><a href="御选唐宋诗醇_page116.html">116</a><a href="御选唐宋诗醇_page117.html">117</a><a href="御选唐宋诗醇_page118.html">118</a><a href="御选唐宋诗醇_page119.html">119</a><a href="御选唐宋诗醇_page120.html">120</a><span class="current-page">121</span><a href="御选唐宋诗醇_page122.html">122</a><a href="御选唐宋诗醇_page123.html">123</a><a href="御选唐宋诗醇_page124.html">124</a><a href="御选唐宋诗醇_page125.html">125</a><a href="御选唐宋诗醇_page126.html">126</a><span>...</span><a href="御选唐宋诗醇_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
