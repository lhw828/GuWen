<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 863 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 863 页/共 947 页</h1>
    <div class="content">　　慈寺访罗侍御不遇
　　骑马出城郭逍遥访所亲髙林浮薄日古寺入残春细细檐花静嘤嘤谷鸟频风光助吟咏发兴为谁新
　　送韩汝节
　　春月髙城上酣歌此宴同旅愁鞞鼔外心事酒杯中雨雪辞燕甸莺花过晋宫休将万里志今日叹飘蓬雨中期冯都宪髙太守寗佥宪逰贤隠寺
　　相期逰野寺不寐忆松房细雨苍山湿髙云碧殿凉沙行看逸鹭石坐傍幽篁凖拟侵晨往冲泥定未妨
　　烟
　　湘流落日外沙逈暮生烟杳杳千峰失霏霏万壑连鹊翻知浦树人语辨江船暗里猿声断愁深搅夜眠
　　仝顾二刺史游栁山祠
　　昔慕栁侯迹今逢顾守逰山形盘野壑树色动江流城郭登台暮风烟倚阁秋不须松下酌深坐己忘忧
　　入岳
　　僻路疑无日危梯渐入烟暗泉传石窦髙稻叠山田鹧语深丛里猿垂古洞边清秋未揺落百事总堪怜
　　宿上峰寺喜晴
　　俗传衡岳往频见雨云俱何事秋天霁能令皓月孤平看穷蜀粤俯影辨江湖敢谓精诚在山灵定有无
　　黄刺史同登岳阳楼
　　此地昔曾过危楼今始攀日衔天际树云动水中山津驿趋三楚江闗控八蛮乱帆何处去风浪未知还
　　石首访赵从之
　　昔在长安日相从数宴逰鸟啼花馆夕骑转竹林幽明月空燕市春星映蜀楼那知风雪里坐对楚江流
　　酬马百愚过访
　　白首谁知已秋风此对君年光吾自老世事忍相闻树近微留雨檐虚暗入云莫辞今共醉应念昔离羣
　　秋尽田家
　　秋尽登成后田家乐事多临泉涤酒器向日理渔簑野濶孤烟起沙长倦鸟过客来闻犬吠却恐是催科
　　简孙兵宪用之约逰贤隠寺
　　秋来山寺好霜叶静髙林水落澄潭色云垂古殿隂公庭虚简牍暇日且登临早起瞻旌盖遥遥指碧岑
　　山居襍兴
　　地僻人烟少山空秋气寛檐回千树响门对数峰寒隔竹闻鸡犬临溪采蕙兰凉风天际起哀雁出云端
　　又
　　沈沈烟色暮眺望此何时万壑翻红树丛篁映碧池路髙寒吹急野旷夕阳迟不作陶翁醉能无宋玉悲
　　别殷靖江限韵
　　昔也石川去居然宦思微独怜江上县何异水边扉春雨移萱草天风入舞衣留连今夕饮愁见月光辉
　　重过康庄驿
　　汝上初经月康庄兹再行孤心天外系白道边生雪草交狐迹风沙鬬马鸣遥怜清济色未肯濯尘缨
　　访龙洞
　　野情尘外惬秋思马前生去雁迷山色悬藤落涧声洞空千树响云细一花明渐觉人踪絶烟霞近赤城
　　驾出南郊
　　御辇层霄下春宫万戸开天文移汉阙云气拥仙台骑引麒麟出旗迎翡翠来北辰瞻望地南斗复蓬莱
　　天宁寺
　　招提临汉逈壮丽入秋明水曲秦淮树山回建业城僧来呼鹤舞客醉数猿声坐乆余残照凄然风露清别胡茂卿推府往吴兴兼呈刘养和太守
　　吴兴非逺别客路亦闗情细草迎船发春云对浦生西亭饶栁色苕水乍莺声谢傅仍为郡登山拟共行
　　同崔岱屏卫源上舟夜抵新乡
　　风尘移使节灯火共仙舟雾月涵波动秋星拂树流暗村喧鼔角深渚静浮鸥白露蒹葭落思君难重逰
　　暮春后园一首
　　暇日西园内问春春欲归雀惊看果落蝶懒觉花稀积水斜通径逰丝暗着衣流光不可转心事苦多违
　　逰山迟唐荆川太史不至
　　野兴朝来剧层隂冻不开烟霞迎使节词赋忆仙才岂负青山约何妨细雨来临溪重囘首沙鸟似深猜
　　赠蔡给事成之福建佥宪
　　君行不得送怨恨若为平尘隔长安树烟迷上苑莺闗河万里道风雨十年情重别心如醉长歌涕满缨朝廷虚衮职海内尽戎兵岂是无山甫谁能惜贾生衣冠辉琐闼諌疏耀承明即喜朝阳翼翻为濒海行三山沾恵泽百粤见澄清逺拟丹心逈时瞻北斗城
　　赠云谷翁
　　白云满深谷爱尔结幽居竹影宵穿户松隂日覆渠僧归邻寺寂客至野堂虚过岭时驯鹿临溪独钓鱼月侵前墅局花映北书谁识王孙意频囘俗士车
　　赠荣上人兼呈顾全州
　　古有髙人兴今看静者流江山成独往风雨一孤舟卓锡湘流暮移帆桂水秋朝登覆釜观逺望苍梧邱目极南中胜心非道外求逢君看叶下谪客共萍浮暂结三生愿何孤万里逰白云懐旧国细雨别津楼碧树诸天逈黄花絶塞愁行过五马第持此谢全州
　　九日登坚山十韵
　　辞喧来野寺九日复登临逺戍垂天际孤城带水隂风云盘众壑鸿雁避危岑骑转竒葩乱泉飞杂佩侵穿林饶虎迹俯磵有龙吟作赋慙先哲逰观惬素襟帽随枫叶堕杯映菊花斟何事牛山泪空懐鹫岭心泛茰香细细攀桂碧森森归卧松房寂犹闻长啸音
　　红徳城元夕
　　清平驿里过元宵尊酒盘蔬未寂寥灯火忽疑烽火至春风仍似朔风骄月临汉节千山静霜入胡笳独戍遥想是大酺通海内边城歌舞荷清朝
　　题张氏忠睦堂
　　曽说门墙废蓼莪且看帷幄富干戈朔方孝友今张仲南国勲名汉伏波緑野堂开春纵酒紫荆花发夜闻歌不知近日谈经处更有何人问字过
　　冬日宴郑汝顺别业
　　郑生负郭有田庐花榭茅亭背水居日照霜林松独耿雪消氷岸栁将舒呼童扫石惊沙鸟对客开樽取涧鱼不到山今几日白云犹防读残书
　　送王太常季征
　　太常清重异他乡才子风流擅两京春水扬帆辞建业东风策马过彭城一防自足声容美三礼由来职事荣拟济中兴垂今问汉廷休道叔孙生
　　奉和白楼太宰斋居
　　画省清斋此日同闻歌白雪枉诗筒瑶坛玉殿虚无里翠盖金舆想像中阶下莓苔侵暮雨苑边杨栁入春风低栖鹳鹤休飞去对尔忘机学海翁
　　酬柴光禄春日喜晴见贻
　　云逺天空雁翔林开晴日散羣芳栁条近水烟逾碧梅蘂无风暖自香江上青山怜嵗月镜中华发愧行藏忽传一曲阳春调睡起髙歌引兴长
　　腊月朔雨有懐边司徒华泉
　　白首相知海内稀司徒髙韵苦相违寒乌独树云隂合暝竹空檐雨色微终日簿书知有政十年朋侣赋无衣北风倘防山隂雪乘兴何妨夜叩扉
　　朱氏园亭宴集
　　上国名园笑语同朱帘翠户曲栏通管弦夜合芦洲月花竹烟开水阁风叶撼秋声翻露下雁飘寒思入云中淹留总爱青霄客潦倒真惭白发翁
　　次韵答周刑侍见和桂林之作
　　除夜俄逢系防舟新年重喜接风流春烟坐对晴江树雾雨心惊瘴海楼聊假清尊驱别恨却縁华发动覊愁青山二月啼莺徧水外花边共尔逰
　　答顾全州华玉寄书
　　全州书谓余为浮湘佳侣至麓口知余舟方过数日追之不及失良晤云余出京景内翰伯时有湘南逢顾况之句今乃弗果已因忆唐宋之问端州驿题壁作甚类我二人又全州过豫章李献吉附寄余诗简慨然咏此以答全州
　　并向明时作放臣殊方本拟日相亲兰舟空喜浮湘侣桂岭悲看对月人太守书来和驻节崆峒书至益沾巾湘南顾况今虚语岐路南中事更真
　　过大梁贻李献吉
　　两年不见空同子杨栁青青汴水濵避世独留圃在著书吾爱草堂贫门前雪尽添春水江上梅开傍野人竹迳不曽延俗驾思君何日得相亲
　　闻雁
　　早春入夜尚凄风孤月纎纎生逺空万里独愁南望客一声何似北来鸿往秋共逐嗟行路此际相逢愧转蓬多思欲归弦调里哀音己过塞云中
　　望太华
　　十年太华逰山思五月潼闗骑马来日动松林仙掌出云移莲井玉峰开北涵渭水生秋色西带秦京锁暮哀安得从容应尽兴翠微深处访云台
　　石沟
　　盐井黄沙迷白草石沟残日下荒山烽烟暂喜连朝息旌节遥从万里还秋早兵戈屯塞上风髙鼔角动云间西陲诸将今非昔胡虏无劳数扣闗
　　环县
　　灵武城髙接夏州逶迤山势引边愁胡来六月常烽火农起千军尽戍楼草树隂隂刁斗夕云沙莽莽玉闗秋比年耆旧多湖海节制谁能范老俦
　　襄陵省中池亭甚佳因懐张李二明府
　　日暮襄陵池上亭孤吟长坐叹飘零荷花无主谁为色竹叶怜人独自青暝逼髙林囘倦鸟风生曲槛度流萤季鹰元礼俱何在好对青霄倒玉瓶
　　道井陉有感
　　东归石迳入云斜险阻千年事可嗟松栢森森韩信庙山河渺渺沛公家王齐实召逰云梦为汉虚劳问左车惆怅英雄心事在乌啼秋树堕岩花
　　送边荆州廷实赋得一柱观
　　松滋县东一柱观君达荆州春正深风落澄湖翻夕照云移别嶂入晴林花间日见江猿过竹里时闻湘鸟音千古洞庭存胜槩即怜词客更登临
　　过海印寺
　　傍湖台殿何年起绕寺烟波望不穷寺里逶迤银汉接宫前宛转玉河通长桥晩落千寻影髙阁晴含万里风沧海漫求人世外蓬莱今在帝城中
　　春雁
　　即怜鸿雁不相违每到青春见尔归独夜髙鸣乘吹逺九霄聮影入云微上林羽猎终多事北海风烟自可依矰缴虞罗满天下此身那得共翻飞
　　千佛山
　　白日萧萧秋树斜碧云渺渺入僧家隔年松坞疑乡寺一月风尘见野花钟鼔催寒生晩暮翠微含月益光华开尊不尽川原色发兴还如江汉涯
　　兴隆寺斋居
　　斋日斋居僧舍深昼帘花竹细隂隂诸天树色浮佳气下界莺啼入梵音京国风烟虚在眼边城戎马实惊心他乡自喜逢春色不道愁多更苦吟
　　冬至述懐
　　冬至阳春节气新孤舟万里泪盈巾千官鸣佩嵩呼日九殿垂绅近侍臣岭外闻猿为逐客山中驱马避徭人海天徒抱区区在稽首焚香望北辰
　　腊日
</div>
    <div class="pagination">
<a href="石仓历代诗选_page862.html">上一页</a><span>...</span><a href="石仓历代诗选_page858.html">858</a><a href="石仓历代诗选_page859.html">859</a><a href="石仓历代诗选_page860.html">860</a><a href="石仓历代诗选_page861.html">861</a><a href="石仓历代诗选_page862.html">862</a><span class="current-page">863</span><a href="石仓历代诗选_page864.html">864</a><a href="石仓历代诗选_page865.html">865</a><a href="石仓历代诗选_page866.html">866</a><a href="石仓历代诗选_page867.html">867</a><a href="石仓历代诗选_page868.html">868</a><span>...</span><a href="石仓历代诗选_page864.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
