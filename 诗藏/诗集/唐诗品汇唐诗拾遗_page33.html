<!DOCTYPE html>
<html>
<head>
    <meta charset="UTF-8">
    <title>唐诗品汇唐诗拾遗 - 第 33 页/共 179 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐诗品汇唐诗拾遗 - 第 33 页/共 179 页</h1>
    <div class="content">　　山月随客来主人兴不浅今宵竹林下谁觉花源逺惆怅曙莺啼孤云还絶巘
　　送李协律还东京
　　芳草忽无色王孙复入闗长河侵驿道疋马傍云山愁见离居夕萤飞秋月闲
　　过桐栢山
　　秋风过椘山山静秋声晚赏心无定极仙歩亦清逺反照云窦空寒流石苔浅羽人昔巳去灵迹欣方践投防谢归途世縁从此遣
　　梦寻西山凖上人
　　别处秋泉声至今犹在耳何当梦魂去不见雪山子新月隔林时千镫翠微里言忘心更寂迹灭云自起觉来缨上尘如洗功徳水
　　登胜果寺南楼雨中望严协律
　　微雨侵晚阳连山半藏碧林端陟香榭云外迟来客孤村凝片烟去水生逺白但佳川原趣不觉城池夕更喜眼中人清光渐咫尺
　　冬夜题旅馆
　　退飞忆林薮乐业羡黎庶四海尽穷逺一枝无宿处严冬北风急中夜哀鸿去孤烛思何深寒牕坐难曙劳歌待明发惆怅盈百虑
　　早渡伊川见旧作
　　昆鸡鸣曙霜秋水寒旅渉渔人昔邻舍相见具舟楫出浦兴未尽向山心更惬村落通白云茅茨隠红叶东臯满时稼归客欣复业
　　登覆釜山遇道人
　　真气重嶂里知君嘉遁幽山阶压丹宂药井通洑流道人带经出洞中携我游欲骖白蜺去且为紫芝留忽忆武陵事别家疑数秋
　　东臯早春寄郎四校书
　　禄微赖学稼嵗起归衡茅穷达恋眀主耕桑亦近郊【高仲武云礼义克全忠孝兼着】夜来霁山雪阳气动林梢萌蕙暖初吐春鸠鸣欲巢蓬莱时入梦知子忆贫交
　　送王季友赴洪州幕下
　　列郡皆用武南征所从谁诸侯重才畧见子如琼枝抚剑感知已出门方逺辞烟波带幕府海日生红旗问我何功徳负恩留玉墀销魂把别袂愧尔酧明时
　　太子李舍人城东别业与二三文友避暑
　　下马失炎暑重门深緑篁宫臣礼嘉客林表开兰堂兹夕兴难尽澂罍照墨场东陵晚来好目极趣何长鸟道挂疎雨人家残夕阳城隅拥归骑留醉恋羣芳
　　登秦岭半岩遇雨
　　屏翳忽腾气浮阳惨无晖千峯挂飞雨百尺揺翠微震电闪云径奔流翻石矶倚岩假松盖临水羡荷衣不得采苓去空思乘月归且怜东臯上黍色侵荆扉
　　杪秋南山西峯题凖上人兰若
　　向山看霁色歩歩豁幽性反照乱流明寒空千嶂净石门有余好霞残月欲映上诣逺公庐孤峯悬一径云里隔牕火松间下山磬客到两忘言猿心与禅定
　　蓝溪休沐寄赵八给事
　　虫鸣归旧里田野秋农闲即事敦夙尚衡门方再闗夕阳入东篱爽气高前山霜蕙后时老巢禽知暝还侍臣黄枢宠鸣玉青云间肯想观鱼处寒泉照髪斑
　　游辋川至南山寄谷口王十六
　　山色不厌逺我行随趣深迹幽青萝迳思絶孤霞岑独鹤引过浦鸣猿呼入林褰裳百泉里一歩一清心王子在何处隔云鸡犬音折麻定延伫乘月期招寻
　　蓝田溪与渔者宿
　　独游屡忘归况此隠沦处濯髪清冷泉月明不能去更怜垂纶叟静若沙上鹭一论白云心千里沧洲趣芦中夜火尽浦口秋山曙叹惜分枝禽何时更相遇
　　田园雨后赠邻人
　　安排常任性偃卧晚开户樵客荷簑归向来春山雨残云虹未落返照霞初吐时鸟鸣村墟新泉逹林圃尧年尚恬泊邻里成太古室迩人遂遥相思怨芳杜
　　秋夜作
　　万计各无成寸心日悠漫浮生竟何穷巧厯不能筭流落四海间辛勤百年半商歌向秋月哀韵兼浩叹寤寐怨佳期美人隔霄汉寒云度穷水别业绕垂幔牕中问谈鸡长夜何时旦
　　李祭酒别业俯视川林前带雷岫
　　南山转羣木昏晓拥山翠小泽近龙居青苍常雨气君家北原上千金买胜事丹阙退朝廻白云迎赏至新晴村落外处处烟景异片水明防崖余霞入古寺东臯指归翼月尽有余意
　　东城初陷与薛员外王补阙暝投南山佛寺
　　日昃石门里松声山寺寒香云空静影定水无惊湍洗足解尘缨忽觉天形寛清钟扬虚谷微月深重峦噫我朝露世翻浮与波澜行运遘忧患何縁亲盘桓庶将镜中象尽作无生观
　　过瑞龙观道士
　　不知谁氏子链魄家洞天鹤待成丹日人寻种杏田灵山含道气物性皆自然白鹿顾瑞草骊龙蟠玉泉得兹象外趣便割区中縁石窦采云母霞堂陪列仙主人善止客柯烂忘归年
　　奉使采箭干竹谷中晨兴赴岭
　　孤客倦夜坐闻猿乗早发背溪已斜汉登栈尚残月重峯转森爽幽歩更超越云木耸鹤巢风萝扫虎穴人羣徒自逺世役终难歇入山非买山采竹异采蕨谁见子牟意悁劳书魏阙
　　仲春晚寻覆釡山
　　蝴蝶弄和风飞花不知晚王孙寻芳草歩歩忘路逺况我爱青山涉趣皆游践萦廻必中路隂晦阳复显古岸生新泉霞峯映雪巘交枝花色异竒石云根浅碧洞志忘归紫芝行可搴方嗤叔夜林卧正沈湎
　　诏许昌崔明府拜补阙
　　儒者久营道诏书方问贤至精一耀世高歩谁同年何树可栖鳯高梧枝拂天脱身凫舄里载笔虎闱前日月传轩后衣冠真列仙则知骊龙珠不秘清泠泉才子贫难见郢歌空复传惜哉效颦客心想劳婵娟
　　寻华山云台观道士
　　秋日西山眀胜趣引孤防桃源数曲尽洞口两岸拆还从罔象来忽得仙灵宅霓裳谁之子霞酌能止客残阳在翠微携手更登厯林行拂烟雨溪望乱金碧飞鸟下天牕褭松际云壁稍寻踪逺宛入寥天寂愿言葛僊翁终年錬玉液
　　海上卧疾寄王临
　　离客穷海隂萧辰归思结一随浮云滞几怨黄鹄别妙年即沈疴生事多所阙剑中负明义枕上惜髪之子良史才华簮偶时哲相思千里道愁望飞鸟絶嵗暮氷雪寒淮湖不可越百年去心虑孤影守薄劣独余暮侣情金石无休歇
　　长安客舍赠李行父明府
　　藏器偶时少知人自古难遂令丹穴鳯晚食金琅玕谁谓兵戈际鸣琴方一弹理烦善用简济猛能兼寛夙夜念黎庶寝兴非晏安洪波未静壑何树不惊鸾凫舄傍京辇甿心悬灌坛高槐暗苦雨长剑生秋寒旅食还为客饥年亦尽欢亲劳携斗水往往救泥蟠但恐酬明义蹉跎芳嵗防
　　归义寺题震上人壁【寺即神尧皇帝读书之所龙飞后创为精舍矣】
　　入谷逄雨花香緑引幽歩招提绕泉石万转同一趣向背森碧峯浅深罗古树尧皇未登极此地曽隠雾秘防得神谋因高思虎踞太阳忽临照物象俄光煦梵王宫始开长者金先布白水入禅境砀山通觉路往往无心云犹起潜龙处仍闻七祖后佛子继调御溪马投慧镫山蝉饱甘露不作解缨客寜知舍筏喻身世已悟空归途复何去









　　唐诗品彚巻十三
　　钦定四库全书
　　唐诗品彚巻十四
　　明　高棅　编
　　五言古诗
　　名家【下之二】
　　韦应物
　　【白乐天云苏州歌行才丽之外颇近兴讽其五言诗又高雅闲淡自成一家之体今之秉笔者谁能及之然当苏州在时人亦未甚爱重必待身后然后贵之　李肇国史补云为性高洁鲜食寡欲所居焚香扫地而坐其为诗驰骤建安以还各得风韵　苏东坡云苏李刘曹谢陶固已至矣李杜以絶世之资淩跨百代后之诗人继出而才不逮意独韦应物栁子厚发纤秾于简古寄至味于澹泊非余子所及也　朱晦庵语録云苏州高于王维孟浩然诸人以其无声色臭味也又云其诗无一字造作直是自在气象近道　方虚谷云世言韦栁韦诗淡而缓栁诗峭而劲同而异也　刘须溪云韦应物居官自愧闵闵有恤人之心其诗如深山采药饮泉坐石日晏忘归又云韦诗润者如石而孟诗如雪虽淡无采色不免有轻盈之意刘又云诵韦苏州一二语高处有山泉极品之味】
　　有所思
　　借问堤上栁青青为谁春空游昨日地不见昨日人缭绕万家井往来车马尘莫道无相识要非心相亲【刘云逢春感兴此等语不防絶但澹味又别也】
　　相逢行
　　二十登汉朝英声迈今古适从东方来又欲谒明主犹酣新丰酒尚带灞陵雨邂逅两相逢别来问寒暑宁知白日晚暂向花间语忽闻长乐钟走马东西去【刘云极似惬意又似鬼语】
　　广陵行
　　雄藩镇楚郊地势郁岧嶤双旌拥万防中有霍嫖姚海云助兵气宝货益军饶严城动寒角晚骑踏霜桥翕习英豪集振奋士卒骁列郡何足数趋拜等卑寮日晏方云罢人逸马萧萧忽如京洛间游子风尘飘归来视宝剑功名非一朝
　　行行重行行
　　辞君逺行迈饮此长恨端已谓道里逺如何中险艰流水赴大壑孤云还莫山无情尚有归行子何独难驱车背乡国朔风巻行迹【刘云此巻此背言之可伤】严冬霜断肌日入不遑息忧欢容鬓改寒暑人事易中心君讵知氷玉徒贞白【古别离多矣此作更古者以其有清浄自然之美如秋雨旷野自难为怀　批语无姓氏者系刘须溪评后仿此】
　　青青河畔草
　　黄鸟何闗闗幽兰亦靡靡此时深闺妇日照纱窻里【不必深切而辞情适可人不能道而点缀搜索自无以加】娟娟双青蛾微微啓玉齿自惜桃李年误身游侠子无事乆别离不知今生死【柔肠欲无而有不可犯之色　吾旧评此诗云意深而语浅又云结语沈痛伤懐而不为妖伤怨旷之态如此而已】
　　西北有高楼
　　绮楼何氛氲朝日正杲杲四壁含清风丹霞射其牖玉顔正哀啭絶耳非世有但感离恨情不知谁家妇孤云忽无色边马为回首曲絶碧天高余声散秋草裵徊帷中意独夜不堪守思逐朔风翔一去千里道【别是清丽超凡入圣可望而不可即者末极防常以古调胜　吾旧评此诗云淡而绮绮而不烦】
　　庭前有奇树
　　嘉树蔼初緑蘼芜吐幽芳君子不在赏寄之云路长路长信难越惜此芳时歇孤鸟去不还缄情向天末【常言常语枯淡欲无】
　　明月皎夜光
　　月满秋夜长惊乌号北林天河横未落斗柄当西南寒蛩悲洞房好鸟无遗音商飚一夕至独宿懐重衾旧交日千里隔我如浮沈人生岂草木寒暑移此心【月满秋夜长伹摘一语谁不知是苏州之妙然得之全篇甚难非尝徧阅不知此编具眼变化后来始发此例】
　　凛凛岁云暮
　　春至林木变洞房夕含清单居谁能裁好鸟对我鸣良人乆燕赵新爱移平生别时双鸳绮留此千恨情碧草生旧迹緑琴歇芳声思将魂梦欢反侧寐不成揽衣迷所次起望空前庭孤影中自恻不知双涕零【单居两语流动自然复非苦吟所及末意耿耿情性适然不假外物而见】
　　客从逺方来
　　有客天一方寄我孤桐琴迢迢万里隔托此传幽音氷霜终自结龙凤相与吟弦以勗直道漆以固交深
　　明月何皎皎
　　白日淇上没空闺生逺愁寸心不可限淇水长悠悠芳树自妍芳春禽自相求裵徊东西厢孤妾谁与俦年华逐丝泪一落俱不收【不言不笑情景甚真但觉丽情绮语皆不足道】
　　效陶彭泽
　　霜落悴百草时菊独妍华物性有如此寒暑其奈何【两语似达似怨甚好】掇英泛浊醪日入防田家尽醉茅檐下一生岂在多【苏州诗去陶自近至效陶则复取王夷甫语用之故知晋人无不有风致可爱也】
　　与友生野饮效陶体
　　携酒花林下前有千载坟于时不共酌奈此泉下人始自玩芳物行当念徂春聊舒逺世踪坐望还山云且遂一欢笑焉知贱与贫【含章体素默合自然】
　　燕居即事
　　萧条竹林院风雨丛兰折幽鸟林上啼青苔人迹絶燕居日己永夏木纷成结几阁积羣书时来北阅【句句实状】
</div>
    <div class="pagination">
<a href="唐诗品汇唐诗拾遗_page32.html">上一页</a><span>...</span><a href="唐诗品汇唐诗拾遗_page28.html">28</a><a href="唐诗品汇唐诗拾遗_page29.html">29</a><a href="唐诗品汇唐诗拾遗_page30.html">30</a><a href="唐诗品汇唐诗拾遗_page31.html">31</a><a href="唐诗品汇唐诗拾遗_page32.html">32</a><span class="current-page">33</span><a href="唐诗品汇唐诗拾遗_page34.html">34</a><a href="唐诗品汇唐诗拾遗_page35.html">35</a><a href="唐诗品汇唐诗拾遗_page36.html">36</a><a href="唐诗品汇唐诗拾遗_page37.html">37</a><a href="唐诗品汇唐诗拾遗_page38.html">38</a><span>...</span><a href="唐诗品汇唐诗拾遗_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
