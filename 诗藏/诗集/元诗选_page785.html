<!DOCTYPE html>
<html>
<head>
    <meta charset="UTF-8">
    <title>元诗选 - 第 785 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 785 页/共 817 页</h1>
    <div class="content">
　　○暮春王茂叔相过 

　　春事遽如许，相过忽偶同。四檐留客雨，一径落花风。病骨缘诗瘦，愁颜借酒红。抟沙宁久聚，明日又西东。 

　　○六月十七日夜坐李宁之忽得风急落流萤之句遂命足成一律 

　　坦率坐中庭，高门夜不扃。露垂闻警鹤，风急落流萤。对语头俱黑，相看眼更青。客星在何处？指点认天经。 

　　○江天雪意 

　　云压天边树，瑶英欲下时。风威寒更急，潮信冻来迟。酒市增高价，渔舟误晚炊。灞桥诗思好，先借蹇驴骑。 

　　○偶成寄王伯玉 

　　清和风日美，策策快幽寻。白水青秧短，绿阴黄鸟深。吴蚕眠未足，蜀鸟怨难禁。流水音谁赏，令人欲破琴。 

　　○次陈湖韵 

　　险扼三吴地，深涵一片天。龙归珠宝露，鼍跃浪花圆。谁击中流楫，思乘下濑船。东风鼓鼙急，四顾意茫然。 

　　○柳絮 

　　风搅晴空日色和，柳花故故恼诗魔。绣床渐觉香球满，渔艇初疑雪片多。随意飞来无定着，卷春归去欲如何。颠狂到底风流在，又化浮萍漾绿波。 

　　○鼓角楼 

　　警昏戒晓复司更，矢棘翚飞结构成。角韵唤醒晨过客，鼓声催动夜巡兵。龙吟一奏霜飞瓦，鼍吼三通月满城。自是太平无暴客，金壶漏箭要分明。 

　　○太白墓 

　　姑孰村南日正西，丰碑八尺大书题。青山自此诗名重，采石如今酒价低。捧砚太真犹入梦，脱靴力士竟何挤。荒祠昼掩无人到，苦竹丛深春鸟啼。 

　　○禽名 

　　水红裙淡画眉浓，婆饼焦香唤郭公。姑恶久嗔乌面妾，姊妇深恨白头翁。上村百箔蚕登簇，半篰千钱叶价穹。快活有声麰麦熟，岂辞脱袴过溪东。 

　　○梅魂 

　　开落分明梦觉关，玉妃厌世谢尘寰。英精已出冰霜外，标格犹存水石间。淡月写真招不返，香风入骨引初还。数声羌笛知何处？迷却罗浮一片山。 

　　○秋江旅怀 

　　天低江阔雁行微，独倚危阑送落晖。绚日金丸橙橘熟，飞霜银缕鳜鲈肥。莼香自可呼村酒，枫落谁能问客衣。何日束装同买棹，片帆东过子陵矶。 

　　○感兴 

　　世途无处不间关，老我星星两鬓斑。江水送潮归绿渚，谷风吹雨过黄山。千金弊袴谁能买，百石强弓每自弯。何事无心云一片，等间飞去又飞 【还】 【来】 。 

　　○东安即事 

　　春来日日醉琼螺，嗟叹流光去掷梭。过雨落花三月暮，东风啼鸟五更多。文章官样千机锦，落魄仙人一足靴。世态升平应有象，小儿争戏午桥坡。 

　　○武林偶成 

　　独宿江楼梦一回，滞人官库酒多灰。满城钟动漏初歇，近岸舟喧潮欲来。富贵在天三尺命，姓名震地一声雷。海门千里波光赤，火齐还升玉镜台。 

　　○桐江怀古 

　　合江亭下买舟行，击楫中流万古情。严子台高烟树暗，桐君塔映浪花明。英雄不并青山在，时事还随红日生。我欲远寻方外诀，白云深处石桥横。 

　　○武林春望 

　　武林春望不堪吟，独倚阑干万古心。钱氏池台荒草满，苏卿门巷落花深。人歌人哭几生死，潮去潮来无古今。风景不殊豪杰尽，新亭谁复泪沾襟。 

　　○春日闺思 

　　笑倚香云懒画眉，海棠庭院步迟迟。莺声芳树歌阑处，花影重门睡起时。蝶舞正高停扇待，絮飞欲下就帘吹。鸳鸯绣罢无人问，背立东风听子规。 

　　○上家君 

　　阿翁弄孙心可乐，痴儿观光志愈坚。灯烬悬花形顾影，雨声刮梦夜如年。攀龙期对三千字，跨鹤须缠十万钱。为报还家定何日，一阳春信到梅边。 

　　○望江亭 

　　曲水亭空卧石龙，入门鼍鼓震逢逢。六朝冠冕埋孤塔，七宝旛■〈旛，童代番〉占故宫。借剑生前谁斩佞，震堂死后尚旌忠。暮潮西上东风急，满目山河落照红。 

　　○寄题李宁之朱铜岩坟亭 

　　桐山蟉蚴摩空青，桐仙长眠呼不醒。龙归洞口云漠漠，鹤飞华表秋冥冥。玉乳流膏落轻滴，蜗涎凝石留余腥。同游选胜一乐事，凌虚飞屩凭高亭。 

　　○寄东安刘鹏举 

　　客窗呼酒濯离愁，别后骎骎岁若流。困学久磨维翰铁，怀人空倚仲宣楼。芝川风月添新梦，葛水溪山忆旧游。后会相期在何日，浙江亭上看潮头。 

　　○题朱德甫店壁 

　　日出孤城万灶烟，绿芦青柳暗晴川。举杯谁共论文酒，塞港惟多运米船。为客未归春又夏，忆家无梦夜如年。浪游莫待貂裘弊，及此归耕负郭田。 

　　○书庙山驿 

　　一衖人家白板扉，数问驿舍粉墙围。舟师聚泊鱼为市，使客稀来马脱鞿。江转潮冲渔浦震，天低云压燕山微。太平有象边无警，打鼓邮亭送落晖。 

　　○己卯冬书江头段家楼 

　　问酒江头解黑貂，朔风吹面冷萧萧。云黏海树天浮雨，土屑盐花水不潮。钱氏箭埋金 【镞】 【簇】 壮，张侯祠镇石塘遥。吟边多少兴亡事，猛拍阑干恨未消。 

　　○寒食和友人韵 

　　春事三分已二过，客窗牢落怨 【蹉】 【嗟】 跎。江湖 【青】 【清】 眼如公少，道路黄尘奈我何。百五芳辰惊暗度，二三益友愿同哦。明朝行乐犹非晚，莫遣吟髭雪样皤。 
</div>
    <div class="pagination">
<a href="元诗选_page784.html">上一页</a><span>...</span><a href="元诗选_page780.html">780</a><a href="元诗选_page781.html">781</a><a href="元诗选_page782.html">782</a><a href="元诗选_page783.html">783</a><a href="元诗选_page784.html">784</a><span class="current-page">785</span><a href="元诗选_page786.html">786</a><a href="元诗选_page787.html">787</a><a href="元诗选_page788.html">788</a><a href="元诗选_page789.html">789</a><a href="元诗选_page790.html">790</a><span>...</span><a href="元诗选_page786.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
