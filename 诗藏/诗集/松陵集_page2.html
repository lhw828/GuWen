<!DOCTYPE html>
<html>
<head>
    <meta charset="UTF-8">
    <title>松陵集 - 第 2 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>松陵集 - 第 2 页/共 15 页</h1>
    <div class="content">　　擢秀逋客岩遗根飞鸟径因求饰清閟遂得辞危敻贞同柏有心至若珠无胫枝形短未怪鬛数差难定【名山记云松有两鬛三鬛七鬛者言如马鬛形也言粒者非】况密三天风方遵四时柄那兴培塿叹免答邻里病微霜静可分片月疎堪映竒当虎头笔韵叶通明性防拂阳乌胷抡材膺帝命
　　小桂
　　讽赋轻八植擅名方一枝才髙不满意更自寒山移宛宛别云态苍苍出尘姿烟归助华杪雪防迎芳蕤青条坐可结白日如奔螭谅无【音莺】翦忧即是萧森时洛浦虽有防骚人聊自怡终为济川擑岂在论髙卑
　　新竹
　　别坞破苔藓严城树轩楹恭闻禀璇玑化质离青防【竹璇玑玉精受气于轩之宿】色可定鸡颈实堪招凤翎立窥五岭秀坐对三都屏晴月窈窕入曙烟霏微生昔者尚借宅况来处宾庭金罍纵倾倒碧露还鲜醒若非抱苦节何以偶惟馨徐观稚龙出更赋锦苞零
　　鹤屛
　　时人重花屏独即胎化状丛毛练分彩疎节筇相望【八公相鹤经云大毛落丛毛生其色如雪又云髙脚疎节则多跛也】曾无氃氋态颇得连轩样势拟抢髙寻身犹在函丈如忧鸡鹜鬭似忆烟霞向尘世任纵横霜襟自闲放空资明逺思不待浮丘相何繇振玉衣一举栖瀛阆
　　览皮先辈盛制因作十韵以寄用伸叹仰
　　崔　璐
　　河岳挺灵异星辰精气殊在人为英哲与国作祯符襄阳得竒士俊迈真龙驹勇果鲁仲由文赋蜀相如浑浩江海广葩华桃李敷小言入无间大言塞空虚防人游赤水夫子得珠鬼神争奥秘天地惜洪罏既有曾参行仍兼君子儒吾知上帝意将使居黄枢好保千金体须为万姓谟
　　奉酬次韵　　　　　　　　　　皮日休
　　伊余幼且贱所禀自以殊弱嵗谬知道有心匡皇符意超海上鹰运局辕下驹纵性作古文所为皆自如但恐才格劣敢夸词彩敷句句考事实篇篇穷虚谁能变羊质竞不获珠粤有造化手曾开天地罏文章邺下秀气貌淹中儒展我此志业期君持中枢苍生眼穿望勿作磻溪谟
　　奉和因赠至一百四十言　　　　陆
　　孔圣铸顔事垂之千载余其间王道乖化作荆榛墟天必授贤哲为时攻翦除轲雄骨已朽百氏徒趦趄近者韩文公首为开辟锄夫子又继起隂霾终廓如搜得万古遗裁成十编书南山盛云雨东序堆琼琚偶此真籍客悠扬两情摅清辞忽窈窕雅韵何虚徐唱既野芳坼酬还天籁疎轻波掠翡翠晓露披芙蕖俪曲信寡和末流难嗣初空持一竿饵有意鲸鱼








　　松陵集巻二
　　钦定四库全书
　　松陵集巻三
　　徃体诗二十首
　　太湖诗【有序】　　　　　　　　　皮日休
　　余顷在江汉尝耨鹿门浻湖然而未能放形者抑志于道也尔后以文事造请于是南浮至二别涉洞庭回观敷浅源登庐阜济九江繇天柱抵霍岳又自箕颍转樊邓陟商顔入蓝关凡自江汉至于京师者十数侯绕者二万里道之不行者有困辱危殆志之可适者有山水游玩则休戚不孤矣咸通九年自京东游复得宿太华乐荆山赏女几度轘辕穷嵩髙入京索浮汴渠至扬州又航天堑从北固至姑苏噫江山幽絶见贵于地志者余之所到不翅于半则烟霞鱼鸟林壑云月可为属厌之具矣尚枵然于志者抑古圣人所谓独行之性乎逸民之流乎余真得而为也尔后闻震泽包山其中有灵异学黄老徒乐之多不返益欲一观豁平生之郁郁焉十一年夏六月防大司谏清河公忧霖雨之为患乃择日休将公命祷于震泽祀事既毕神应如响于是太湖之中所谓洞庭山者得以恣讨凡所歴皆图籍称为灵异者遂为诗二十章以志其事兼寄天随子
　　初入太湖【从胥口入去州五十里】
　　闻有太湖名十年未曾识今朝得游泛大笑称平昔一舎行胥塘尽日到震泽三万六千顷千顷颇黎色连空淡无纇照野平絶隟好放青翰舟堪弄白玉笛疎岑七十二露矛防悠然啸傲去天上摇画鹢西风乍猎猎惊波罨碧倐忽雪阵吼须臾玉崖拆树动为蜃尾山浮似鼇脊落照射鸿溶清辉荡抛云轻似可染霞烂如堪摘渐暝无处泊挽帆从所适枕下闻澎汃肌上生瘆讨异足邅回寻幽多阻隔愿风与良便吹入神仙宅甘将一蕴书永事嵩山伯
　　晓次神景宫
　　夜半幽梦中扁舟似凫跃晓来到何许俄倚包山脚三百六十丈攒空利如削遐瞻但徙倚欲上先矍铄浓露湿莎裳浅泉渐【音尖】草屩行行未一里节境转寂寞静径侵泬寥仙扉傍岩防松声正清絶海日方照灼歘临幽虚天万想皆摆落坛灵有芝菌殿圣无鸟雀琼帏自回旋锦旌空灿错鼎气为龙虎香烟混丹雘凝看出次云黙听语时鹤緑书不可注云笈应无钥晴来鸟思喜里花光弱天籁如击琴泉声似摐铎清斋洞前院敢负科约空中悉羽章地上皆灵药金醴可酣畅玉豉堪咀嚼存心服燕胎叩齿读龙蹻福地七十二兹焉堪永托在兽乏虎防于虫不毒蠚尝闻择骨録仙志非可作緑肠既朱髓青肝复紫络伊余乏此相天与形貌恶每嗟原宪瘇常苦齐侯疟终然合委顿刚亦慕寥廓三茅亦尝仕竟与珪组薄欲问包山神来賖少岩壑
　　入林屋洞
　　斋心已三日筋骨如烟轻腰下佩金兽手中持火铃幽塘四百里中有日月精连亘三十六各各为玉京自非心至诚必被神物烹顾余慕大道不能惜微生遂招放旷侣同作幽忧行其门才函丈初若盘薄硎洞气黑眣□苔髪红鬇鬡试足值坎窞低头避峥嵘攀縁不知倦怪异焉敢惊匍匐一百步稍稍策可横忽然白蝙蝠来扑松炬明人语散澒洞石响髙玲玎脚底龙蛇气头上波涛声有时若服匿偪仄如见绷俄尔造平澹豁然逢光晶金堂似铸出玉座如琢成前有方丈沼凝碧融人情云浆湛不动矞露而馨漱之恐减算勺之必延龄愁为三官责不敢携一□昔云夏后氏于此藏真经刻之以紫琳秘之以丹琼期之以万祀守之以百灵焉得彼丈人窃之不加刑石篢一以出左神俄不扃禹书既云得吴国繇是倾藓缝才半尺中有怪物腥欲去既嚄唶将回又伶俜却遵旧时道半日出杳屦泥【去声】惹石髓衣湿沾云英箓乏仙骨青文无绛名虽然入隂宫不得朝上清对彼神仙窟自厌浊俗形却憎造物者遣我骑文星
　　雨中游包山精舎
　　松门亘五里彩碧髙下绚幽人共跻攀胜事颇清便翣翣林上雨隠隠湖中电薜带轻束腰荷笠低遮面湿屦黏烟露穿衣落霜霰笑次度岩壑困中遇台殿老僧三四人梵字十数巻施稀无夏屋境僻乏朝膳散发抵泉流支頥数云片坐石忽忘起扪萝不知倦异蝶时似锦幽禽或如钿篥簩还戛刄栟榈自摇扇俗态既斗薮野情空眷恋道人摘芝菌为予备午馔渇与石榴羮饥惬胡麻饭如何事于役兹游急于传却将尘土衣一任瀑丝溅
　　游毛公坛
　　却上南山路松行俨如庑松根碍幽径孱顔不能斧摆屦跨乱云侧巾蹲怪树三休且半日始到毛公坞两水合一涧潨崖却为浦相敌百千防共攂十万鼓喷散日月精射破神仙府唯愁絶地脉又恐折天柱一窥耳目再听毛发竖次到链丹井井干翳宿莽下有蕋刚丹勺之百疾愈凝于白獭髓湛似挏马乳黄露醒齿牙碧粘甘肺腑桧异松复怪枯疎互撑拄干蛟一百丈髐然半天舞下有毛公坛坛方不盈亩当时云龙篆一片苔藓古【有刘先生镇坛符今存于堂】时时仙禽来忽忽祥烟聚我爱周息元忽起应明主【周征君名曰息元】三谏却归来回头唾珪组伊余何不幸斯人不复覩如何大开口与世争枯腐将山待夸娥以肉投猰防歘坐侵桂隂不知已与午兹地足灵境他年终结宇敢道万石君轻于一丝缕
　　三宿神景宫
　　古观岑且寂幽人情自怡一来包山下三宿湖之湄况此深夏夕不逢清月姿玉泉浣衣后金殿添香时客省髙且敞客牀蟠复竒石枕冷入脑笋席寒侵肌气清寐不着起坐临堦墀松隂忽微照独见萤火芝素鹤警微露白莲明暗池窻櫺带乳藓壁缝含云蕤闻磬走魍魉见烛奔羁雌沆瀣欲滴沥芭蕉未离披五更山蝉响醒发如吹篪杉风忽然起飘破步虚词道客巾屦样上清朝礼仪明发作此事岂复甘趋驰
　　以毛公泉一缾献上谏议因寄
　　刘根昔成道兹坞四百年毵毵被其体号为緑毛仙因思清泠汲凿彼岝巅五色既链矣一勺方铿然既用文武火俄穷雌雄篇赤盐扑红雾白花飞素烟服之生羽翼倐尔冲天真隠尚有迹厥祀将近千我来讨灵胜到此期终焉滴苦破窦净藓深余甃圆澄如玉髓洁泛若金精鲜顔色半带乳气味全和铅饮之融痞蹇濯之伸拘挛有时玩者触倏忽风雷颠素绠丝不短越腹甚便汲时月液动担处玉浆旋敢献大司谏置之铃阁前清如介洁性涤比扫荡权炙背野人兴亦思侯伯怜也知饮氷苦愿受一缾泉
　　缥缈峰
　　头戴华阳帽手拄大夏筇清晨陪道侣来上缥缈峰带露齅药蔓和云寻鹿踪时惊防鼠飞上千丈松翠碧内有室叩之虚防防【上戸冬反下音隆】古穴下彻海视之寒鸿蒙遇歇有佳思缘危无倦容须臾到絶顶似鸟穿樊笼恐足蹈海日疑身凌天风众岫防巨浸四方接圆穹似将青螺髻撒在明月中片白作越分孤岚为吴宫一阵靉叇气隠隠生湖东激雷与波起狂电将日红礊礊雨防大金髇轰下空暴光隔云闪髣髴亘天龙连拳百丈尾下拔湖之洪捽为一雪山欲与昭回通移时却掘下细碎衡与嵩神物谅不测絶景尤难穷杖策下返照渐闻仙观钟烟波濆肌骨云壑阗心胸竟死爱未足当生且欢逢不然把天爵自拜太湖公
　　桃花坞
　　夤缘度南岭尽日穿林樾穷深到兹坞逸兴转超忽坞名虽然在不见桃花发恐是武陵溪自闭仙日月倚峰小精舍当岭残耕垡将洞任回环把云恣披拂闲禽啼叫窱险狖眠硉矹防风吹重岚碧埃轻勃勃清隂减鹤睡秀色治人渇敲竹鬬铮摐防泉争咽嗢空斋蒸柏叶野饭调石发空羡坞中人终身无履韈
　　明月湾
　　晓景澹无际孤舟恣回环试问最幽处号为明月湾半岩翡翠巢望见不可攀栁弱下丝网藤深垂花鬘松瘿忽似狖石文或如虥钓坛两三处苔老腥斒斑沙雨防处霁水禽相向闲野人波涛上白屋幽深间晓培橘栽去暮作鱼梁还清泉出石砌好树临柴关对此老且死不知忧与患好境无处住好处无境删赧然不自适脉脉当湖山
　　练渎【吴王所开】
　　吴王厌得国所玩终不足一上姑苏台犹自嫌局促艅艎六宫闹艨冲后军肃一阵水麝风空中荡平渌鸟困避锦帆龙跧防铁轴流苏惹烟浪羽葆飘岩谷灵境太蹂践因兹塞林屋空濶嫌太湖﨑岖开练渎三寻齾石齿数里穿山腹底静似金膏砾碎如丹粟波殿郑妲醉蟾阁西施宿防转含烟舟一唱来云曲不知栏楯上夜有越人镞君王掩面死嫔御不敢哭艳魄逐波涛荒宫养麋鹿国破沟亦浅代变草空緑白鸟都不知朝眠还暮浴
　　投龙潭【在山】
　　山下最深恶气何洋溢涎木爆龙巢腥风巻蛟室晓来林岑静狞色如怒日气涌扑炱煤波澄扫纯漆下有水君府贝阙光栉比左右列介臣纵横守鳞卒月中珠母见烟际枫人出生犀不敢烧水怪恐摧碎时有慕道者作彼投龙术端严持碧简斋戒挥紫笔兼以金蜿蜒投之光焌律琴髙坐赤鲤何许纵仙逸我愿与之游兹焉托灵质
　　孤园寺【梁散骑常侍吴猛宅】
　　艇子小且兀縁湖荡白芷萦纡泊一碕宛到孤园寺萝岛凝清隂松门湛虚翠寒泉飞碧螭古木鬬苍兕钟梵在水魄楼台入云肆岩边足鸣树杪多飞鸓香莎满院落风泛金靃靡静鹤啄柏蠧闲猱防榅防小殿薰陆香古经贝多纸老僧方暝坐见客还强起指兹正险絶何以来到此先言洞壑数次话真如理磬韵醒闲心茶香凝皓齿巾之刼贝布馔以旃檀饵数刻得清净终身欲倚止可怜陶侍读身列丹台位雅号曰胜力亦闻师佛氏【陶隠居尝梦见佛像谓已曰尔当七地大王号曰胜力也】今日到孤园何妨称弟子
　　上真观
　　径盘在山肋缭绕穷云端擿菌杖头紫縁崖屐齿刓半日到上真洞宫知造难双戸启真景斋心方可观天钧鸣响亮天禄行蹒跚琪树夹一径万条青琅玕两松峙庭际怪状吁可叹大螾腾共结脩蛇飞相盘皮肤拆甲胄枝节擒防犴罅处似天裂朽中如井眢襹褷风声防跁跒地力痑【音摊】根上露钳釱空中狂波澜合时若莽苍辟处如轘辕俨对无霸阵静问严陵滩灵飞一以防山都焉敢干两廊洁寂歴中殿髙防岏静架九色节闲悬十絶幡防风时一吹百寳清阑昔有叶道士位当升灵官欲笺紫防志唯食虹景丹既逐隠龙去道风由此残犹闻绛目草往往生空坛羽客两三人石上谭泥丸谓我或龙胄粲然与之懽衣巾紫华冷食次白芝寒自觉有真气恐随风力抟明朝若更住必拟隳儒冠
　　销夏湾
　　太湖有曲处其门为两崖当中数十顷别如一天池号为销夏湾此名无所私赤日莫斜照清风多遥吹沙屿扫粉墨松竹调埙篪山果红靺鞨水苔青防髵木隂厚若瓦岩磴滑如饴我来此游息夏景方赫曦一坐盘石上肃肃寒生肌小艖或可泛【方言云小舸谓之艖】短策或可支行惊翠羽起坐见白莲披敛袖防轻浪解巾敌凉飔但有水云见更余沙禽知京洛往来客暍死縁奔驰此中便可老焉用名利为
　　包山祠
　　白云最深处像设盈岩堂村祭足茗粣水奠多桃浆防防突古砌薜荔绷頽墙炉灰寂不然风送杉桂香积雨晦州里流波漂稻粱恭惟大司谏悯此如发狂命予传明祷祗事实不遑一奠若肹蠁再祝如激扬出庙未半日隔云逢澹光雨防少渐收羽林枪忽然山家犬起吠白日傍公心与神志相向如黄我愿作一疏奏之于穹苍留神千万祀永福吴封疆
　　圣姑庙【在大姑山晋王彪二女相继没有灵因而庙焉】
　　洛神有灵逸古庙临空渚暴雨驳丹青荒萝绕梁梠野风旋芝葢饥乌衔椒糈寂寂落枫花时时鬭鼯鼠常云三五夕尽防妍神侣月下留紫姑霜中召青女俄然响环佩倏尔鸣机杼乐至有闻时香来无定处目瞪如有待魂断空无语云雨竟不生留情在何处
　　太湖石【出鼋头山】
　　兹山有石岸抵浪如受屠雪阵千万战藓岩髙下刳乃是天诡怪信非人功夫白丁一云取难甚网瑚厥状复若何鬼工不可图或拳若虺蜴或蹲若虎防连络若钩鏁重叠如萼跗或若巨人骼或如太帝符胮肛筼筜笋格磔琅玕株断处露海眼移来和沙须求之烦耄倪载之劳舳舻通侯一以眄贵却骊龙珠厚赐以賝賮逺去穷京都五侯土山下要尔添嵒龉赏玩若称意爵禄行斯须苟有王佐士崛起于太湖试问欲西笑得如兹石无
　　崦里【傍山下有良田二十顷】
　　里何幽竒膏腴二十顷风吹稻花香直过山顶青苗细腻卧白羽悠溶静塍畔起鸊鹈田中通舴艋防家傍潭洞孤戍当林岭罢钓时煑菱停缲或焙茗峭然八十老生计于此永苦力供征赋怡顔过朝暝洞庭取异事包山极幽景念尔饱得知亦是遗民幸
　　石板【在石公山前】
　　翠石数百步如板漂不流空疑水妃意浮出青玉洲中若莹龙剑外唯叠蛇矛狂波忽然死浩气清且浮似将翠黛色抹破太湖秋安得三五夕携酒棹扁舟召取月夫人啸歌于上头又恐霄景涧虚皇拜仙侯欲建九锡碑当立十二楼琼文忽然下石板谁能留此事少知者唯应波上鸥
　　奉和太湖诗二十首　　　　　陆
　　初入太湖
　　东南具区雄天水合为一髙帆大弓满羿射争箭疾时当暑雨后气象仍鬰宻乍如开雕笯【音奴笼也】耸翅忽飞出行将十洲近坐觉八极溢耳目骇鸿蒙精神寒佶栗坑来斗呀豁涌处惊嵳崒崄异拔龙湫喧如破蛟室斯须风妥帖若受命平秩防茫识端倪逺峤疑格【音阁】笔巉巉见铜阙【湖中穹崇山有铜阙】左右皆辅弼盘空俨相趋去势犹横逸尝闻咸池气下注作清质至今赤霄尚且浴白日【太湖上禀咸池五车之气故一水五名也】又云构浮玉宛与昆阆匹肃为灵官家此事难致诘【太湖乃仙家浮玉之北堂】才迎沙屿好指顾俄已失山川互蔽亏鱼鸟空聱【语彪反】耴【鱼乙反】何当授真检得召天吴术一一问朝宗方应可谭悉
　　晓次神景宫
　　晓帆逗碕岸髙步入神景洒洒襟袖清如临蕋珠屛虽然羣动息此地常寂静翠镊有寒锵碧花无定影凭轩羽人傲夹戸天兽猛稽首朝元君褰衣就虚省呀空雪牙利漱水石齿冷香母未垂婴芝田不论顷遥通河汉口近抚松桂顶饭荐七白蔬杯酾九光杏人间附尘躅固陋真钳颈肯信抃鼇倾犹疑夏虫永津荡琼垄紫汞啼金鼎尽出冰霜书期君一披省
　　入林屋洞
　　知名十小天林屋当第九【人间三十六洞天知名者十耳余二十六天出九微志未行于世】题之为左神理之以天后【林屋洞为左神幽虚之天即天后真君之便阙】魁堆辟邪辈左右专备守自非方瞳人不敢窥洞口惟君好竒士复啸忘情友致伞在风林低冠入云窦中深剧苔井傍吹才药臼石角忽支頥藤根时束肘初为大幽怖渐见微明诱屹若造灵封森如达仙薮尝闻白芝秀状与琅花偶又坐紫泉光甘如酌天酒【白芝紫泉皆此洞所出乃神仙之饮饵非常人所能得】何人能挹嚼饵以代浆糗却笑探五符徒劳步双斗真君不可见焚盥空迟久眷恋玉碣文行行但回首
　　雨中游包山精舎
　　包山信神仙主者上真职及栖钟梵侣又是清凉域乃知烟霞地絶俗无不得岩开一径分柏拥深殿黒僧闲若图画像古非雕刻海客施明珠湘蕤料【平声】净食有鱼皆玉尾有鸟尽金臆手携鞞铎佉【唐言杨枝】若在中印国千峯残雨过万籁清且极此时空寂心可以遗智识知君战未胜尚倚功名力却下听经徒【生公有听经石】孤帆有行色
　　毛公坛
　　古有韩终道授之刘先生身如碧凤凰羽翼披轻轻先生盛驱役臣伏甲与丁势可倒五岳不唯鞭羣灵飘飖驾翔螭白日朝太清空遗古坛在稠叠烟萝屏逺懐步罡夕列宿森然明四角镇露兽三层差羽婴回眸昐七炁运足驰踈星象外真既感区中道俄成迩来向千祀云峤空峥嵘石上璚花落石根瑶草青时时白鹿下此外无人行我访岑寂境自言斋戒精如今君安死【字君安】魂魄犹羶腥有笈皆緑字有芝皆紫茎相将望瀛岛浩荡凌沧溟
　　三宿神景宫
　　灵踪未遍寻不觉溪色暝回头问栖所稍下杉萝径岩居更幽絶涧戸相隠映过此即神宫虚堂惬云性四轩尽踈达一榻何清零【去声】髣髴闻玉笙敲铿动凉磬风凝古松粒露压脩荷柄万籁既无声澄明但心听希防辨真语若授虚皇命尺宅按来平华池漱余净频窥宿羽丽三吸晨霞盛岂独冷衣襟便堪遗造请徒探物外趣未脱尘中病举手谢灵峯徜徉事归榜
　　以毛公泉献大司谏清河公
　　先生錬飞精羽化成翩翻荒坛与古甃隠轸清泠存四面蹙山骨中心含月魂除非紫水脉即是金沙源香实洒桂蕋甘唯渍云根向来探幽人酌罢祛昏况公珪璋质近处谏诤垣又闻虚静姿早挂冰雪痕君对瑶华味重献兰薰言当应涤烦暑朗咏翚飞轩我愿得一掬攀天叫重阍霏霏散为雨用以移焦原
　　缥缈峰
　　左右皆跳岑孤峯挺然起因思缥缈称乃在虚无里清晨跻磴道便是孱顔始据石即更歌遇泉还徙倚花竒忽如荐树曲浑成几乐静烟霭知忘机猿狖喜频攀峻过斗末造平如砥举首阂青防回眸聊下眎髙帆大于鸟广墠【徒旦反】才类蚁就此防茫中争先未尝已葛洪话刚气去地四十里苟能乗之游止若道路耳吾将自峯顶便可朝帝扆尽欲活羣生不唯私一已超骑明月榦复弄华星蕊却下蓬莱巅重窥清浅水身为大块客自号天随子他日向华阳敲云问名氏
　　桃花坞
　　行行问絶境贵与名相亲空经桃花坞不见秦时人愿此为东风吹起枝上春愿此作流水潜浮蕊中尘愿此为好鸟得栖花际邻愿此作幽蝶得随花下賔朝为照花日暮作涵花津试为探花士出作偷桃臣桃源不我弃庶可全天真
　　明月湾
　　昔闻明月观【在建业故台城】秪伤荒野基今逢明月湾不值三五时择此二明月洞庭看最竒连山忽中断逺树分亮厘周回二十里一片澄风漪见说秋半夜净无云物欺兼之星斗藏独有神仙期初闻锵镣铫【音姚】积渐调参差空中卓羽卫波上停龙螭纵舞玉烟节髙歌碧霜词清光悄不动万象寒吚吚此防非俗致无繇得旁窥但当乘扁舟酒瓮仍相随或彻三弄笛或成数聨诗自然莹心骨何用神仙为
　　练渎【一云吴王开以练兵】
　　越恃君子众大将压全吴【越有私卒君子六千人】呉将派天泽以练舟师徒一镜止千里支流忽然迂苍奁束洪波坐似冯夷躯战舰百万辈浮宫三十余平川盛丁宁絶岛分储胥凤押半鹤膝锦杠杂肥胡香烟与杀气浩浩随风驱弹射尽髙鸟杯觥醉潜鱼山灵恐见鞭水府愁为墟兵利德日削反为雠国屠至今钩镞残尚与泥沙俱照此月倍苦来兹烟亦孤丁魂尚有泪合洒青枫枯
　　投龙潭
　　名山潭洞中自古多秘邃君将接神物聊用申祀事镕金象牙角尺木无不傋亦既奉真官因之徇前志持来展明诰敬以投嘉瑞鳞光焕水容目色烧山翠吾皇病秦汉岂独探怪异所贵风雨时民皆受其赐良田为巨浸汚泽成赤地掌职一不行精灵又何寄唯贪血食饱但据骊珠睡何必费黄金年年授星使
　　孤园寺
　　浮屠从西来事者极梁武岩幽与水曲结构无遗土穷山林榦尽竭海珠玑聚况即侍从臣敢爱烟波坞幡条玉龙扣殿角金虬舞释子厌楼台主人露风雨今来四百载像设藏云浦轻鸽乱驯鸥鸣钟和朝橹庭蕉裂旗旆野蔓差缨组石上解空人窗前听经虎林虚叶如织水净沙堪数徧问得中天归修释迦谱
　　上真观
　　尝闻升三清真有上中下官居乘佩服一一自相亚霄裙或霞粲侍女忽玉姹坐进金碧腴去驰飚歘驾今来上真观怳若心灵讶秪恐暂神游又疑新羽化风余撼朱草云破生瑶榭望极觉波平行虚信烟借闲开飞帙静倚宿凤架俗状既能遗尘冠聊以卸人间方大火此境无朱夏松葢防日车泉绅拖天罅穷幽不知倦复息芝园舍锵佩引凉姿焚香礼遥夜无情走声利有志依闲暇何处好迎僧希将石楼借
　　销夏湾
　　霞岛焰难泊云峯竒未收萧条千里湾独自清如秋古岸过新雨髙萝防横流遥风吹蒹葭折处鸣飕飕昔予守圭窦过于回禄囚日为籧筁徒【渠曲二音簟之异名】分作祗裯讐【低刀二音并单衣】愿狎寒水怪不封朱毂侯岂知烟浪涯坐可思重裘健若数尺鲤泛然双白鸥不识号火井孰问名焦丘我真鱼鸟家尽室营扁舟遗名复避世消夏还消忧
　　包山祠
</div>
    <div class="pagination">
<a href="松陵集.html">上一页</a><a href="松陵集.html">1</a><span class="current-page">2</span><a href="松陵集_page3.html">3</a><a href="松陵集_page4.html">4</a><a href="松陵集_page5.html">5</a><a href="松陵集_page6.html">6</a><a href="松陵集_page7.html">7</a><span>...</span><a href="松陵集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
