<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 92 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 92 页/共 947 页</h1>
    <div class="content">　　望终南山寄紫阁隐者
　　出门见南山引领意无限秀色难为名苍翠日在眼有时白云起天际自舒巻心中与之然托兴每不浅何当造幽人灭迹栖絶巘
　　夕霁杜陵登楼寄韦繇
　　浮云灭霁景万物各秋容登楼送逺目伏枥覩羣峰原野旷超缅闗河纷错重清辉映竹日翠色明云松蹈海寄遐想还山迷旧踪徒然迫晩暮未果谐心胸结桂空伫立折麻恨莫从思君达永夜长乐闻疎钟
　　秋山寄卫尉张卿及王徴君
　　何以折相赠白花青桂枝月华若夜雪见此令人思虽然剡溪兴不异山隂时明发怀二子空吟招隐诗
　　月夜江行寄崔员外宗之
　　飘飘江风起萧飒海树秋登舻美清夜挂席移轻舟月随碧山转水合青天流杳如星河上但觉云林幽归路方浩浩徂川去悠悠徒悲蕙草歇复聴菱歌愁防曲迷后浦沙明瞰前洲怀君不可见望逺增离忧
　　宿白鹭洲寄杨江宁
　　朝别朱雀门暮栖白鹭洲波光摇海月星影入城楼望美金陵宰如思琼树忧徒令魂入梦翻觉夜成秋绿水解人意为余西北流因声玉琴里荡漾寄君愁
　　新林浦阻风寄友人
　　潮水定可信天风难与期清晨西北转薄暮东南吹以此难挂席佳期益相思海月破圆景菰蒋生绿池昨日北湖梅开花巳满枝今朝白门柳夹道垂青丝嵗物忽如此我来定几时纷纷江上雪草草客中悲明发新林浦空吟谢眺诗
　　寄东鲁二穉子
　　吴地桑叶绿吴蚕巳三眠我家寄东鲁谁种兹田春事已不及江行复茫然南风吹归心飞堕酒楼前楼东一株桃枝叶拂青烟此树我所种别来向三年桃今与楼齐我行尚未旋娇女字平阳折花倚楼边小儿名伯禽与姊亦齐肩双行桃树下抚背复谁怜念此失次第肝肠日忧煎裂素写逺意因之汶阳川
　　下浔阳城泛彭蠡寄黄判官
　　浪动灌婴井浔阳江上风开帆入天镜直向彭湖东落景转疎雨晴云散逺空名山发佳兴清赏亦何穷石镜挂遥月香炉灭彩虹相思俱对此举目与君同
　　书情寄从弟邠州长史昭
　　自笑客行久我行定几时绿杨已可折攀取最长枝翩翩弄春色延伫寄相思谁言贵此物意愿重琼蕤昨梦见惠连朝吟谢公诗东风引碧草不觉生华池临翫忽云夕杜鹃夜鸣悲怀君芳嵗歇庭树落红滋
　　江夏寄汉阳辅録事
　　谁道此水广狭如一匹练江夏黄鹤楼青山汉阳县人语犹可闻故人难可见君草陈琳檄我书鲁连箭报国有壮心龙顔不回眷西飞精卫鸟东海何由填鼔角徒悲鸣楼船习征战抽剑歩霜月夜行空庭徧长呼结浮云埋没顾荣扇他日观军容投壶接髙宴
　　泾谿南蓝山下有落星潭可以卜筑余泊舟石上寄何判官昌浩
　　蓝岑竦天壁突兀如鲸额奔蹙横澄潭势吞落星石沙带秋月明水摇寒山碧佳境宜缓棹清辉能留客恨君阻欢游使我自惊惕所期俱卜筑结茅链金液
　　早过漆林渡寄万巨
　　西经大蓝山南来漆林渡水色倒空青林烟横积素漏流昔吞翕沓浪竞奔注潭落天上星龙开水中雾巉岩注公栅突兀陈焦墓岭峭纷上干川明屡回顾因思万夫子解渴同琼树何日覩清光相欢咏佳句
　　江行寄逺
　　刳木出吴楚危槎百余尺疾风吹片帆日暮千里隔别时酒犹在已为异乡客思君不可得愁见江水碧
　　以诗代书答元丹丘
　　青鸟海上来今朝发何处口衔云锦字与我忽飞去鸟去凌紫烟书留绮窗前开缄方一笑乃是故人传故人深相朂忆我劳心曲杂居在咸阳三见秦草緑置书双袂间引领不暂闲长望杳难见浮云横逺山
　　答从弟防成过西园见赠
　　一身自潇洒万物何嚣喧拙薄谢明时栖闲归故园二季过旧壑四邻驰华轩衣剑照松宇宾徒光石门山童荐珍果野老开芳樽上陈樵渔事下叙农圃言昨来荷花满今见兰苕繁一笑复一歌不知夕景昏醉罢同所乐此情难具论
　　答族侄僧中孚赠玉泉仙人掌茶【并序】
　　余闻荆州玉泉寺近清谿诸山山洞徃徃有乳窟窟中多玉泉交流中有白蝙蝠大如鸦按仙经蝙蝠一名仙鼠千嵗之后体白如雪栖则倒悬葢饮乳水而长生也其水边处处有茗草罗生枝叶如碧玉惟玉泉真公常采而饮之年八十余嵗顔色如桃花而此茗清香滑熟异于他者所以能还童振枯扶人夀也余游金陵见宗僧中孚示余茶数十片拳然重叠其状如手号仙人掌茶葢新出乎玉泉之山旷古未觌因持之见遗兼赠诗要余答之遂有此作后之髙僧大隠知仙人掌茶发乎中孚禅子及青莲居士李白也
　　尝闻玉泉山山洞多乳窟仙鼠如白鸦倒悬深谿月茗生此中石玉泉流不歇根柯洒芳津采服润肌骨楚老巻緑叶枝枝相接连曝成仙人掌似拍洪崖肩举世未见之其名定谁传宗英乃禅伯投赠有佳篇清镜烛无盐顾慙西子妍朝坐有余兴长吟播诸天
　　答裴侍御先行至石头驿以书见招期月满泛洞庭
　　君至石头驿寄书黄鹤楼开缄识逺意速此南行舟风水无定凖湍波或滞留忆昨新月生西檐若琼钩今来何所似破镜悬清秋恨不三五明平湖泛澄流此欢竟莫遂狂杀王子猷巴陵定近逺持赠解人忧
　　送王屋山人魏万还王屋
　　仙人东方生浩荡弄云海沛然乗天游独徃失所在魏侯继大名本家聊摄城巻舒入元化迹与古贤幷十三弄文史挥笔如振绮辩折田巴生心齐鲁连子西涉清洛源颇惊人世喧采秀卧王屋因窥洞天门朅来游嵩峯羽客何双双朝携月光子暮宿玉女窗鬼谷上窈窕龙潭下奔潨东浮汴河水访我三千里逸兴满吴云飘飖浙江泛挥手杭越间樟亭望潮还涛卷海门石云横天际山白马走素车雷奔骇心顔遥闻防稽美且度耶溪水万壑与千岩峥嵘镜湖里秀色不可名清辉满江城人游月边去舟在空中行此中久延伫入剡寻王许笑读曹娥碑沈吟黄绢语天台连四明日入向国清五峰转月色百里行松声灵谿恣沿越华顶殊超忽石梁横青天侧足履半月眷然思永嘉不惮海路赊挂席歴海峤回瞻赤城霞赤城渐微没孤屿前峣兀水续万古流亭空千霜月缙云川谷难石门最可观瀑布挂北斗莫穷此水端喷壁洒素雪空蒙生昼寒却寻恶谿去宁惧恶谿恶咆哮七十滩水石相喷薄路创李北海岩开谢康乐松风和猿声搜索连洞壑径出梅花桥双谿纳归潮落帆金华岸赤松若可招沈约百咏楼城西孤岧峣岧峣四荒外旷望羣川防云卷天地开波连浙西大乱流新安口北指严光瀬钓台碧云中邈与苍梧对稍稍来吴都徘徊上姑苏烟緜横九疑漭荡见五湖目极心更逺悲歌但长吁回桡楚江滨挥防杨子津身着日本裘昻藏出风尘五月造我语知非儓儗人相逢乐无限水石日在眼徒干五诸侯不致百金产吾友扬子云弦歌播清芬虽为江宁宰好与山公羣乗兴但一行且知我爱君君来几何时仙台应有期东窗緑玉树定长三五枝至今天坛人当笑尔归迟我苦昔逺别茫然使心悲黄河若不断白首长相思
　　送友人游梅湖
　　送君游梅湖应见梅花发有使寄我来无令素芳歇暂行新林浦定醉金陵月莫惜一雁书音尘坐胡越
　　送崔十二游天竺寺
　　还闻天竺寺梦想懐东越每年海树霜桂子落秋月送君游此地已属流芳歇待我来嵗行相随浮溟渤
　　送杨山人归天台
　　客有思天台东行路超忽涛落浙江秋沙明浦阳月今游方厌楚昨梦先归越且尽秉烛欢无辞凌晨发我家小阮贤剖竹赤城边诗人方见重官烛未曽然兴引登山屐情催泛海船石桥如可渡携手弄云烟
　　送温处士归黄山白鵞峰旧居
　　黄山四千仞三十二莲峰丹崖夹石柱菡萏金芙蓉伊昔升絶顶下窥天目松仙人链玉处羽化留余踪亦闻温伯雪独徃今相逢采秀辞五岳攀岩歴万重归休白鵞渇饮丹沙井凤吹我时来云车尔当整去去凌阳东行行芳桂丛回谿十六度碧嶂尽晴空他日还相访乗桥蹑彩虹
　　送韩凖裴政孔巢父还山
　　猎客张兎罝不能挂龙虎所以青云人髙歌在岩戸韩生信英彦裴子含清真孔侯复秀出俱与云霞亲峻节凌逺松同衾卧盘石斧冰潄寒泉三子同二屐时时或乗兴去去云无心出山揖牧伯长啸轻衣簪昨宵梦里还云弄竹谿月今晨鲁东门怅饮与君别雪崖滑去马萝径迷归人相思若烟草歴乱无冬春
　　送杨少府赴选
　　大国置衡镜凖平天地心羣贤无邪人朗鉴穷清深吾君咏南风衮冕弹鸣琴时泰多美士京国防簪缨山苖落涧底幽松出髙岑夫子有盛才主司得球琳流水非郑曲前行遇知音衣工剪绮绣一悮伤千金何惜刀尺余不裁寒女衾我非弹冠者感别但开襟空谷无白驹贤人岂悲吟大道安弃物时来或招寻尔见山吏部当应无陆沈
　　对雪奉饯任城六父秩满归京
　　龙虎谢鞭防鹓鸾不司晨君看海上鹤何似笼中鹑独用天地心浮云乃吾身虽将簪组狎若与烟霞亲季父有英风白眉超常伦一官即梦寐脱屣归西秦窦公敞华筵墨客尽来臻燕歌落胡雁郢曲回阳春征马百度嘶游车动行尘踌躇未忍去恋此四座人饯离驻髙驾惜别空殷勤何时竹林下更与步兵邻
　　鲁郡尧祠送吴五之琅琊
　　尧没三千嵗青松古庙存送行奠桂酒拜舞清心魂日色促归人连歌倒芳樽马嘶俱醉起分手更何言
　　金乡送韦八之西京
　　客自长安来还归长安去狂风吹我心西挂咸阳树此情不可道此别何时遇望望不见君连山起烟雾
　　送族弟凝至晏堌单父三十里
　　雪满原野白戎装出盘游挥鞭布猎骑四顾登髙丘兎起马足间苍鹰下平畴喧呼相驰逐取乐销人忧舍此戒禽荒微声列齐讴鸣鸡发宴堌别雁惊涞沟西行有东音寄与长河流
　　鲁城北郭曲腰桑下送张子还嵩阳
　　送别枯桑下凋叶落半空我行懵道逺尔独知天风谁念张仲蔚还依蒿与蓬何时一杯酒更与季鹰同送族弟单父主簿凝摄宋城主簿至郭南月桥却回栖霞山留饮赠之
　　吾家青萍剑操割有余闲徃来紏二邑此去何时还鞍马月桥南光辉岐路间贤豪相追饯却到栖霞山羣花散芳园斗酒开离顔乐酣相顾起征马无由攀
　　鲁郡东石门送杜二甫
　　醉别复几日登临徧池台何时石门下重有金樽开秋波落泗水海色明徂徕飞蓬各自逺且尽林中杯
　　送裴十八图南归嵩山
　　何处可为别长安青绮门胡姬出素手延客醉金罇临当上马时我独与君言风吹芳兰折日没鸟雀喧举手指飞鸿此情难具论同归无早晩颍水有清源
　　同王昌龄送族弟襄归桂阳
　　秦地见碧草楚谣对清樽把酒尔何思鹧鸪啼南园余欲罗浮隠犹懐明主恩踌躇紫宫恋孤负沧洲言终然无心云海上同飞翻相欺乃不浅幽桂有芳根
　　鲁中送二从弟赴举之西京
　　鲁客向西笑君门若梦中霜凋逐臣发日忆明光宫复羡二龙去才华冠世雄平衢骋髙足逸翰凌长风舞袖拂秋月歌筵闻早鸿送君日千里良防何由同
　　送杨燕之东鲁
　　闗西杨伯起汉日旧称贤四代三公族清风播人天夫子华隂居开门对玉莲何事歴衡霍云帆今始还君坐稍解顔为君歌此篇我固侯门士谬登圣主筵一辞金华殿赠蹬长江边二子鲁门东别来巳经年因君此中去不觉泪如泉
　　饯校书叔云
　　少年费白石歌笑矜朱顔不知忽已老喜见春风还惜别且为欢徘徊桃李间看花饮美酒听鸟临晴山向晚竹林寂无人空闭闗
　　送赵判官赴黔府中丞叔幕
　　廓落青云心结交黄金尽富贵翻相忘令人忽自哂蹭蹬鬓毛斑盛时难再还巨源咄石生何事马蹄间緑萝长不厌却欲还东山君为鲁曽子拜揖髙堂里叔继赵平原偏承明主恩风霜推独坐旌节镇雄藩虎士秉金钺蛾眉开玉樽才髙幕下去义重林中言水宿五谿月霜啼三峡猿东风春草緑江上候归轩
　　送崔氏昆季之金陵
　　放歌倚东楼行子期晓发秋风渡江来吹落山上月主人出美酒灭烛延清光二崔向金陵安得不尽觞水客弄归棹云帆巻轻霜扁舟敬亭下五两先飘扬峡石入水花碧流日更长思君无嵗月西笑阻河梁
　　送内寻庐山女道士李腾空二首
　　君寻腾空子应到碧山家水舂云母碓风扫石楠花若恋幽居好相邀弄紫霞
　　多君相门女学道爱神仙素手掬青霭罗衣曳紫烟一徃屏风叠乗鸾着玉鞭
　　赠别舍人弟台卿之江南
　　去国客行逺还山秋梦长梧桐落金井一叶飞银牀觉罢揽朝镜鬓毛飒已霜良图委蔓草古貌成枯桑欲道心下事时人疑夜光因为洞庭叶飘落之潇湘令弟经济士谪居我何伤潜蚪隠尺水著论谈兴亡客遇王子乔口传不死方入洞过天地登真朝玉皇吾将抚尔背挥手遂翱翔
　　留别王司马嵩
　　鲁连卖谈笑岂是顾千金陶朱虽相越本有五湖心余亦南阳子时为梁甫吟苍山容偃蹇白日惜頽侵愿一佐明主功成还旧林西来何所为孤剑托知音鸟爱碧山逺鱼游江海深呼鹰过上蔡卖畚向嵩岑他日闲相访丘中有素琴
　　将游衡岳过汉阳双松亭留别族弟浮屠谈皓
　　秦欺赵氏璧却入邯郸宫本是楚家玉还来荆山中符彩照沧溟精辉凌白虹青蝇一相防流落此时同卓絶道门秀谈乃支公延萝结幽居剪竹绕芳丛凉花拂戸牖天籁鸣虚空忆我初来时蒲萄开景风今兹大火落秋叶黄梧桐水色梦沅湘长沙去何穷寄书访衡峤但与南飞鸿
　　留别贾舍人至
　　秋风吹胡霜凋此檐下芳羇人怨嵗晩离别凄以伤谬攀青琐贤延我于此堂君为长沙客我独之夜郎劝此一杯酒岂惟道路长割珠两分赠寸心贵不忘何必儿女仁相看泪成行
　　别韦少府
　　西出苍龙门南登白鹿原欲寻商山皓犹恋汉皇恩水国逺行迈仙经深讨论洗心向谿月清耳敬亭猿筑室在人境闭闗无世諠多君枉髙驾赠我以微言交乃意气合道因风雅存别离有相思瑶瑟与金樽
　　游泰山
　　四月上泰山石平御道开六龙过万壑涧谷随萦回马迹绕碧峰于今满青苔飞流洒絶巘水急松声哀北眺嶂崿竒倾崖向东摧洞门闭石扇地底兴云雷登髙望蓬瀛想像金银台天门一长啸万里清风来玊女四五人飘飖下九垓含笑引素手遗我流霞杯稽首再拜之自愧非仙才旷然小宇宙弃世何悠哉
　　清晓骑白鹿直上天门山山际逢羽人方瞳好容顔扪萝欲就语却掩青云闗遗我鸟迹书飘然落岩间其字乃上古读之了不闲感此三叹息从师方未还
　　平明登日观举手开云闗精神四飞扬如出天地间黄河从西来窈窕入逺山凭崖览八极目尽长空闲偶然值青童緑发双云鬟笑我晩学仙蹉跎凋朱顔踌躇忽不见浩荡难追攀
　　朝饮王母池暝投天门闗独抱緑绮琴夜行青山间山明月露白夜静松风歇仙人游碧峰处处笙歌发寂聴娱清晖玉真连翠微想像鸾凤舞飘飖龙虎衣扪天摘瓠瓜恍惚不忆归举手弄清浅误攀织女机明晨坐相失但见五云飞
　　游南阳清泠泉
　　惜彼落日暮爱此寒泉清西辉逐流水荡漾游子情空歌望云月曲尽长松声
　　寻鲁城北范居士失道落苍耳中见范置酒摘苍耳作
　　雁度秋色逺日静无云时客心不自得浩漫将何之忽忆范野人闭园养幽姿茫然起逸兴但恐行来迟城壕失徃路马首迷荒陂不惜翠云裘遂为苍耳欺入门且一笑把臂君为谁酒客爱秋蔬山盘荐霜棃他筵不下筯此席忘朝饥酸枣垂北郭寒瓜蔓东篱还倾四五酌自咏猛虎辞近作十日欢逺为千载期风流自簸荡谑浪偏相宜酣来上马去却笑髙阳池
　　与从侄杭州刺史良游天竺寺
　　挂席凌蓬丘观涛憩樟楼三山动逸兴五马同遨游天竺森在眼松风飒惊秋览云测变化弄水穷清幽叠嶂隔遥海当轩写归流诗成傲云月佳趣满吴洲
</div>
    <div class="pagination">
<a href="石仓历代诗选_page91.html">上一页</a><span>...</span><a href="石仓历代诗选_page87.html">87</a><a href="石仓历代诗选_page88.html">88</a><a href="石仓历代诗选_page89.html">89</a><a href="石仓历代诗选_page90.html">90</a><a href="石仓历代诗选_page91.html">91</a><span class="current-page">92</span><a href="石仓历代诗选_page93.html">93</a><a href="石仓历代诗选_page94.html">94</a><a href="石仓历代诗选_page95.html">95</a><a href="石仓历代诗选_page96.html">96</a><a href="石仓历代诗选_page97.html">97</a><span>...</span><a href="石仓历代诗选_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
