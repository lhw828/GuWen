<!DOCTYPE html>
<html>
<head>
    <meta charset="UTF-8">
    <title>全宋诗 - 第 3570 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 3570 页/共 11672 页</h1>
    <div class="content">
李缜　句
    天与风流春与娇。

李缜　句
    鶗鴃一声春事空。

李缜　句
    酥滴寒英露滴香。

李缜　句
    似嫌时世妆梳浅。

李缜　句
    浅笑微颦尽断肠。

李缜　句
    岂待世间桃李风。

李缜　句
    仙衣襞积素中单。

李振祖　饮城楼
    山外晴云数点鸦，寸心芳草共天涯。
    夕阳城上游人少，十二栏干杨柳花。

李之才　奉答勤师山中见寄
    羡子幽栖地，空山十月天，
    清檐朝饭后，寒壁夜深禅。
    霜树留残果，冰崖断旧泉。
    刘雷好为社，邑客有谁贤。

李之才　行次凤州
    去年三月洛城游，今日寻春到凤州。
    欲托双鱼附归信，嘉陵江水不东流。

李之纯　驾幸太学
    羽卫金舆焕彩章，天街端去入虞庠。
    严师致奠初加拜，延讲终篇不计行。
    万乘屈尊先郡国，诸生赐坐亚侯王。
    辅臣归美荣歌咏，首发清风政事堂。

李之纯　西园辩兰亭和韵
    绿叶织长间紫茎，蜀人未始以兰名。
    有时只怪香盈室，此日方传誉满城。
    恩意和风扬馥郁，光荣灏露滴清英。
    庭阶若不逢精鉴，何异深林静处生。

李之纯　雪后
    玉环晕月蟠长虹，飞沙卷土号阴风。
    黄云幂幂翳晴空，屋头唧唧鸣寒虫。
    天符夜下扶桑宫，玄冥震怒鞭鱼龙。
    鱼龙飞出沧海底，咄嗟如律愁神公，
    急襫北斗卷云汉，凌澌卷入天瓢中。
    椎璋碎六华，剪出寒珑璁。
    翩儇作穗大如手，千奇万巧难形容。
    恍如堕我银沙界，清光皜夜寒杝胧。
    肝肠作崇耿无寐，试把往事间追穷。
    男儿生须衔枚卷甲臂琱兮，径投虎穴策奇功。
    不然羊羔酒帐玻璃钟，侍儿醉脸潮春红。
    谁能蹇驴驼著灞陵东，骨相酸寒愁煞侬。
    屏山正吐黄虀气，笑倒坐间亡是公。

李之纯　真味堂
    问渠真味若为言，不著盐梅也自全。
    鼋鼎大夫徙染指，曲车公子谩流涎。
    胸中已有五千卷，徽外更听三两弦。
    此老清馋何所嗜，宦途嚼蜡已多年。

李知退　洞霄宫二首
    霁色横空碧，凉飚透客襟。
    萦回山九锁，崭绝石千寻。
    爱景心虽切，怀贤意更深。
    摩挲旧诗刻，拥鼻独行吟。

李知退　洞霄宫二首
    早已飞升去，人间不记年。
    潜龙犹守卫，飞鼠尚蹁跹。
    烟锁栖真洞，云横抚掌泉。
    徘徊空竟日，令我忆坡仙。

李知退　昊天道院
    脱屣繁机后，骑鲸到此山。
    一编藏玉笈，千古镇雪关。
    仙仗今虽远，龙鳞尚欲攀。
    凝尘横御榻，拜起涕应潸。

李知退　景灵旧钟
    思昔祥符日，先皇建景灵。
    六飞亲奠币，万国尽来庭。
    睹物知全盛，闻声识典刑。
    孤臣肠九折，不忍视斯铭。

李知孝　句
    秋雨梧桐皇子宅，春风杨柳相公桥。

李知已　题灵岩洞
    三岩九洞绝尘寰，问讯真人得纵观。
    丹就已乘仙鹤去，云深元有老龙蟠。
    铁船泛海源流远，玉柱擎天星斗寒。
</div>
    <div class="pagination">
<a href="全宋诗_page3569.html">上一页</a><span>...</span><a href="全宋诗_page3565.html">3565</a><a href="全宋诗_page3566.html">3566</a><a href="全宋诗_page3567.html">3567</a><a href="全宋诗_page3568.html">3568</a><a href="全宋诗_page3569.html">3569</a><span class="current-page">3570</span><a href="全宋诗_page3571.html">3571</a><a href="全宋诗_page3572.html">3572</a><a href="全宋诗_page3573.html">3573</a><a href="全宋诗_page3574.html">3574</a><a href="全宋诗_page3575.html">3575</a><span>...</span><a href="全宋诗_page3571.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
