<!DOCTYPE html>
<html>
<head>
    <meta charset="UTF-8">
    <title>石仓历代诗选 - 第 371 页/共 947 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石仓历代诗选 - 第 371 页/共 947 页</h1>
    <div class="content">　　春暮
　　一畆青苔半落英蜂忙蝶懒互卿卿燕泥干后儿初落鱼尾轻时子徧成闲拂午窗惊野马梦逰天竺聴华鲸舎南有柳纎纎在不奈双蝉占取鸣
　　雪
　　衰同无叶报萧飕卧听窗声作许愁檠暗冷光侵研几瓦疎飞片落香篝病思结客逰梁苑往爱提军入蔡州也欲访梅湖畔去黄尘满袖欲盟鸥
　　遇雨
　　与客同登万仭崖蔽天风雨蓦然来六丁白昼诛炎魃百怪苍渊起蛰雷毒蟒喷时林尽黒怒龙裂处石中开吾生不及观河决得赋斯游亦壮哉
　　瑞香
　　一树婆娑整复斜多君辍赠到田家自惭瓮牖绳枢子不称香囊锦花小借暖风为破蕚旋浇新水待抽芽丁宁童子勤封植留与甘棠一様夸
　　渔梁
　　春泥滑滑雨丝丝一路隂寒少霁时水入陂渠喧似瀑云从山掩上如炊燎衣去傍田家火灸烛来看野店诗落尽梅花心事恶独搔蓬鬓绕残枝
　　冶城
　　断镞遗鎗不可求西风古意满原头孙刘数子如春梦王谢千年有旧逰髙塔不知何代作清笳如诉昔人愁神州只在阑干北几度来时怕上楼
　　郑寜示边报走笔戏赠
　　曽客嫖姚与伏波惯骑生马拥雕戈金台有命终须筑铁砚无功亦且磨见説帛书来汝洛又传氊帐迫淮河只今西北多机防吾子南归竟若何
　　醴陵客店
　　野郭依稀隔渡头解鞍来倚店家楼欲攀桂树吟招隠因看梅花赋逺逰市上俚音多楚语桥边碧色是湘流直南乡国几千里目送羇鸿起暮愁
　　寒食清明
　　寂寂柴门村落里从教挿柳寄年华禁烟不到粤人国上冢亦携厐老家汉寝唐陵无麦饭山蹊野径有棃花一尊径借青苔卧莫管城头奏暮笳
　　落梅
　　一片能教一断肠可堪平砌更堆墙飘如迁客来过岭坠似髙人去赴湘乱防莓苔多莫数偶粘衣袖久仍香东风谬掌花权柄却忌孤髙与主张
　　其二
　　昨夜尖风几阵寒心知清物久留难枝疎似被金刀剪片细疑经玉杵残痛叱山童持帚去苛留野客坐苔看月中徙倚凭空树也胜吴儿赏牡丹
　　老马
　　脊疮蹄蹇瘦阑干火印年深字已漫野涧有氷朝洗怯破坊无壁夜嘶寒身同退卒支残料眼见新驹鞁寳鞍昔走塞垣如抹电安知末路出门难
　　老妓
　　籍中歌舞昔传声顦顇犹存态与情爱説旧官当日宠偏呼狎客小时名薄鬟已脱梳难就半被常空睡不成却羡邻姬门戸熟隔墙张烛到天明
　　老儒
　　向来嵗月雪萤边老去生涯井臼前举孝防科非复古给灵夀杖定何年空蟠万卷终无用专巧三塲恐未然犹记儿时闻绪论白头那敢负师
　　老僧
　　半间古屋冷飕飕死尽同防偶独留昔已寻师逺行脚今惟见佛小低头残经无用聊收取破衲难缝且着休年少还知贫道苦曽同王谢二公逰
　　老奴
　　少贱肠枵破褐单傍人门戸活饥寒自从毁齿初成券直至长须尚不冠冷炙时霑筵上馂秃芒旋扫臼边残他时纵取封侯印仅得君王踞厠看
　　老妾
　　伤春感旧似中酲乐器全抛曲谱生自少抱衾无怨色间时拥髻尚风情曽陪太尉斟还唱犹记司空眼与声着主衣裳为主夀莫如琴客别宜城
　　老兵
　　音拥雕戈射铁帘可堪蓬鬓照氷髯金疮常有些儿痛铁甲今难寸许添至老安能希骆甲从初悔不事防恬莫嗟身上衣裘薄犹向官中请半缣
　　丙辰元日
　　免骑朝马趂南衙五见空村换嵗华旋遣尉人挑荠菜虚劳座客颂椒花不施行马钧编戸虽饮屠苏殿一家二十宦逰今七十却于身外复何加
　　宿千嵗庵听泉
　　因爱庵前一脉泉襆衾来此借房眠骤闻将谓溪当戸久听翻疑屋是船变作怒声犹壮伟滴成细防更清圆君看昔日兰亭帖亦把湍流替管弦
　　赠陈起
　　陈侯生长纷华地却似芸香自沭薰链句岂非林处士鬻书疑是穆防军雨檐兀坐忘春去雪屋清谈至夜分何日我闲君闭肆扁舟同泛北山云
　　南浦亭寄所思
　　只是从前瘦病身官卑活计太清贫买来晋帖多成赝吟得唐诗转逼真生拟弃家寻劒客死当移冢近骚人秋风烂熳吹双鬓目送停云欲怆神
　　老叹
　　肘后竒书懒更开只今年鬓巳相催但闻方士腾空去不见童男入海廻无药能留炎帝在有人曽哭老来醉乡一路差堪向终拟刘伶冢畔埋
　　乌石山
　　客子家山亦此峰可堪投宿听疎钟旋沽村酒开霜柿欲访禅扉隔暮松乡信写成无便寄寒衣着绽倩人缝逺来只为营瓜圃不是贪渠万户封
　　鳯凰台晚眺
　　经月疎行台上路秣陵城郭忽秋风马嘶卫霍空营里萤起齐梁废苑中野寺旧曽开玉帐翠华乆不幸离宫小儒记得隆兴事闲对山僧説魏公
　　乌石山
　　儿时逃学频来此一一重寻尽有踪因漉戯鱼羣下水縁敲响石鬬登峯熟知旧事惟邻叟催去韶华是暮钟毕竟世间何物夀寺前雷仆百年松
　　葺居
　　兵火间闗鬓欲丝归来聊卜草堂基架留手泽书堪阅防有躬耕米可炊畏湿先开通水窦贪明稍砍近檐枝旋移梅树临窗下凖备花时要索诗
　　去春
　　去春烽火照江边曽草军书夕废眠万里旌旗真属命一丘耕钓且随縁偶然谢客原非病间亦寻僧不为禅尚有惜花情味在铜缾终日玩芳妍
　　宿囊山懐洪岳二上人
　　忆在山中识二僧一亡一已拂衣行壁间笠徙名蓝挂寺外松过夀塔生陇月定知今夕恨涧泉犹咽旧时声隔房侍者皆新剃不似闲人却有情
　　方寺丞新第
　　一生不蓄买田钱华屋何心亦偶然客至多逢僧在坐钓归惟许鹤随船按行花木皆良友主掌湖山有宿縁京洛贵人金谷里安知世上有林泉
　　方寺丞子初成
　　舟成莫厌野人过久欲从公具钓蓑积雨晴来湖面濶残花落尽树隂多新营小店皆依柳旧有危亭尚隔荷所恨前峯含暝色不然和月宿烟波
　　答翁定
　　牢落祠官冷似秋赖诗消遣一襟愁喜延明月常开戸贪对青山懒下楼客诧瀑竒邀往看僧夸寺僻约来游何当与子分峯隠饥嗅岩花渇饮流
　　送叶知郡
　　家在春风住二年借侯无路意凄然到来不饮官中水归去难谋郭外田灯逺村民多防防担轻津吏易排船壶公亦似追程送青过囊山古寺前
　　仙逰县
　　不见层岗与复岩眼中夷旷似江南烟收緑野连青嶂树阙朱桥映碧潭丞相无家曽住寺徴君有字尚留庵荒山数畆如堪买径欲诛茆老一龛
　　被酒
　　酒戸当年颇着声可堪病起困飞觥醉呼褚令为伧父狂唤桓公作老兵旧有峥嵘皆铲去新无垒块可浇平投牀懒取骚经看只嗅棃花解宿酲
　　蔷薇花
　　浥露含风匝树开呼童净扫架边苔湘红染就髙张起蜀锦机成乍剪来公子为贪桃夹道贵人偏爱药翻堦宁知野老茆茨下亦有繁英送一杯
　　送李用之察院赴潮州
　　乌府名臣暂拥麾霜棱聊复变春熈行人犹谓骢当避圣世初无鳄可移粤俗相携看上日韩祠配食付他时极知不作周南滞禁闼须君补阙遗
　　送陶仁父
　　自古送行情味恶君行快似泛仙槎新班人少先投卷下水船轻易到家南浦不堪延草色西湖尚可及荷花诸君若问栖栖者为説吟诗两鬓华
　　移竹
　　借居未定先栽竹为爱疎声与薄隂一日暂无能鄙吝数竿虽小亦萧森窗间对取添诗料郭外移来费俸金自笑明年何处在虚檐风至且披襟
　　访李钢草堂不遇
　　细路萦纡入野田遥瞻竹树已欣然青苔地滑跌卢老苍耳林深迷谪仙不羡玉堂在天上径须茆屋占云边极知谢客非为亢贪看林花听涧泉
　　友人李先辈丑父尝以夷成诗二帙示余莫知为何人所作心甚爱之过延平客有袖诗一章见访始知夷成者盖叶君之别号也须发皓然矣诗与人皆可重因用其韵为谢
　　筋力都非少壮时不烦揽镜觉吾衰展禽出仕曽三已表圣归休有四宜饱阅交情悲世道差强人意赖君诗此生到死慙三士本自难招况易麾【端平初元召审八士余预马惟张洽赵端頥范炎三君子力辞不至】
　　题小室
　　巳向深林卓小庵是中仅可着禅龛士师何止三无愠中散居然七不堪一去重华那复得方当盛汉勿多谈近来弟子俱行脚谁伴山僧面壁防
　　其二
　　阡陌东西山北南半生常带散人衔何曽云梦芥八九一任狙公芋四三阁上大夫投欲死瓮间吏部寝方酣可怜子骏无家法下见先人面有惭
　　铧觜【史禄渠至此分水】
　　世传灵渠自秦始南引漓江防湘水楚山忧赭石畏鞭凿崖通堑三百里篙师安知有史禄割牲沈币祀渎鬼我舟阁浅懐若人要是天下竒男子只今渠废无人脩嗟乎秦史未易訾
　　筑城行
　　万夫喧喧不停杵杵声丁丁惊后土徧村开田起窑灶望青斫木作楼橹天寒日短工役急白棒呵责如风雨汉家丞相方忧边筑城功髙除美官旧时广野无城处而今烽火列屯戍君不见髙城齾齾如鱼鳞城中萧疎空无人
　　运粮行
　　极边官车守战场次边丁壮俱运粮县符旁午催调发大车小车声轧轧霜寒晷短路仍滑担夫肩穿牛蹏脱鸣呼汉军何日屯渭滨营中子弟皆耕人
　　寄衣曲
　　征夫去时着纻葛征夫未囬天雨雪夜呵刀尺制寒衣儿小却倩人封题上有泪防不教洗征夫见时认针指殷勤着向边城里莫遣寒风吹腠理江南江北一水间古人万里戍玉闗
　　破阵曲
　　黄旗一片边头廻两河百郡送欵来至尊御殿受捷奏六军张凯声如雷元戎剑履云台上麾下偏裨皆将相腐儒笔力尚跌宕燕山之铭髙十文
　　戊辰书事
　　诗人安得有春衫今嵗和戎百万缣从此西湖休挿柳剰栽桑树养呉蚕
　　晚春
　　书幌泠泠子夜风杜鹃啼月小墙东江南词客惜春老清晓披衣拾堕红
</div>
    <div class="pagination">
<a href="石仓历代诗选_page370.html">上一页</a><span>...</span><a href="石仓历代诗选_page366.html">366</a><a href="石仓历代诗选_page367.html">367</a><a href="石仓历代诗选_page368.html">368</a><a href="石仓历代诗选_page369.html">369</a><a href="石仓历代诗选_page370.html">370</a><span class="current-page">371</span><a href="石仓历代诗选_page372.html">372</a><a href="石仓历代诗选_page373.html">373</a><a href="石仓历代诗选_page374.html">374</a><a href="石仓历代诗选_page375.html">375</a><a href="石仓历代诗选_page376.html">376</a><span>...</span><a href="石仓历代诗选_page372.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
