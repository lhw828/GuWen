<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 584 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 584 页/共 1083 页</h1>
    <div class="content">
　　御定全唐诗巻四百九十
　　钦定四库全书
　　御定全唐诗巻四百九十一
　　张萧逺
　　张萧逺元和进士登第籍之弟也诗三首
　　履春冰
　　一步一愁新轻轻恐陷人薄光全透日残影半销春蝉想行时翼鱼惊蹋处鳞底虚难驻足岸濶怯回身岂暇踟蹰久宁辞顾盼频愿将兢慎意从此赴通津
　　观灯
　　十万人家火烛光门门开处见红妆歌钟喧夜更漏暗罗绮满街尘土香星宿别从天畔出莲花不向水中芳宝钗骤马多遗落依旧明朝在路傍
　　送宫人入道
　　舍宠求仙畏色衰辞天素面立堦墀金丹拟驻千年貎玉指休匀八字睂师主与收珠翠后君王看戴角冠时从来宫女皆相妬闻向瑶台尽泪垂
　　句
　　秦云寂寂僧还定尽日无人鹿绕牀　日暮风吹官渡柳白鵶飞出石头墙【废城】　双双白燕入词堂【乳石洞玉女词　并见主客图】
　　李播
　　李播登元和进士第以郎中典蕲州诗一首
　　见志
　　去岁买琴不与价今年沽酒未还钱门前债主雁行立屋里醉人鱼贯眠
　　王季则
　　王季则登元和进士第诗一首
　　鱼上冰
　　北陆收寒尽东风解冻初冰消通浅溜气变跃潜鱼应节似知化扬鬐任所如浮沈非乐藻沿泝异传书结网时空久临川意有余为龙将可望今日媿才虚
　　纪元臯
　　纪元臯元和进士诗一首
　　鱼上冰【一作王公亮诗】
　　春生寒气灭【一作减】稍动伏泉鱼乍喜东风至来观曲浦初近冰朱鬛见望日锦鳞舒渐觉流澌退还忻掉尾余噞喁情自乐沿泝意宁踈傥得随鲲化终能戾太虚吴晃【一作冕】
　　吴晃元和进士诗一首
　　鱼上冰
　　春水潜鳞发寒潭旧藻踈扬鬐顺气后振鬛上冰初戏广怜空洁浮清媚景虚戒贪还避饵思逹每懐书湿映流澌薄狂游触浪余终希泮涣泽为化北溟鱼
　　郑还古
　　郑还古元和中登进士第终国子博士诗三首
　　赠柳氏妓
　　冶艳出神仙歌声胜管词轻【一作眼看】白纻曲歌遏【一作欲】碧云天未拟生裵秀如何乞郑不堪金谷水横过坠楼前
　　吉州道中
　　吉州新置掾驰驿到条山薏苡殊非谤羊肠未是艰有惭多白发争敢竞朱顔若有前生债今朝不懊还
　　望思台
　　谗语能令骨肉离奸情难测事堪悲何因掘得江充骨捣作防尘祭望思
　　独孤铉
　　独孤铉陇右人登元和进士第诗一首
　　日南长至
　　玉厯颁新律凝隂发一阳轮辉犹惜短圭影此偏长晷度经南斗流晶尽北堂乍疑周户耀可爱逗林光积雪销防照初萌动早芒更升台上望云物已昭彰
　　王初
　　王初并州人仲舒之长子也元和末登进士第诗十九首
　　延平天庆观
　　劒化江边緑构新层台不染玉梯尘千章隠篆标龙简一曲空歌降凤钧岚气湿衣云叶晩天香飘户月枝春盟经早晩闻仙语学种三芝伴羽人
　　送叶秀才
　　快骑璁珑刻玉羁河梁返照上征衣层冰春近蟠龙起九泽云闲独鹤飞行想北山清梦断重游西洛故人稀汉庭狗监深知已有日前驱负弩归
　　送王秀才谒池州吴都督
　　池阳去去跃雕鞍十里长亭百草干衣袂鄣风金镂细劒光横雪玉龙寒晴郊别岸乡魂断晓树啼乌客梦残南馆星郎东道主揺鞭休问路行难
　　青帝
　　青帝邀春隔岁还月娥孀独夜漫漫韩凭舞羽身犹在素女商调未残终古兰岩栖偶鹤从来玉谷有离鸾几时幽恨飘然断其待天池一水干
　　银河
　　阊阖踈云漏绛津桥头秋夜鹊飞频犹残仙媛湔帬水几见星妃度袜尘歴歴素榆飘玉叶涓涓清月湿冰轮年来若有乘槎客为吊波灵是楚臣
　　书秋
　　千里南云度塞鸿秋容无迹淡平空人间玉岭清霄月天上银河白昼风潘赋登山魂易断楚歌遗佩怨何穷往来未若竒张翰欲鲙【一作脍】霜鲸碧海东
　　自和书秋
　　陇首斜飞避弋鸿頽云萧索见层空汉宫夜结双茎露阊阖凉生六幕风湘女怨弦愁不禁鄂君香被梦难穷江边两桨连歌渡惊散游鱼莲叶东
　　立春后作
　　东君珂佩响青驭多时下九闗方信玉霄千万里春风犹未到人间
　　梅花二首
　　应为阳春信未传固将青艳属残年东君欲待寻佳约剩寄衣香与粉绵
　　迎春雪艳飘零极度夕蟾华掩映多欲托清香传逺信一枝无计奈愁何
　　春日咏梅花二首
　　靓妆才罢粉痕新递晓风回散玉尘若遣有情应怅望已兼残雪又兼春
　　青帝来时值逺芳残花残雪尚交光隔年拟待春消息得见春风已断肠
　　即夕
　　榆叶飘零碧汉流玉蟾珠露两清秋僊家若有单栖恨莫向银台半夜游
　　送陈校勘入宿
　　日落风回巻碧霓芳蓬一夜拆龙泥银台级级连清汉桂子香浓月杵低
　　即夕
　　风幌凉生白袷衣星榆才乱绛河低月明休近相思树恐有韩凭一处栖
　　早春咏雪
　　句芒宫树已先开珠蘂琼花鬬剪裁散作上林今夜雪送教春色一时来
　　望雪
　　银花珠树晓来看宿醉初醒一倍寒已似王恭披鹤氅凭栏仍是玉栏干
　　雪霁
　　星榆叶叶昼离披云粉千重凝不飞昆玉楼台珠树密夜来谁向月中归
　　舟次汴堤
　　曲岸兰丛雁飞起野客维舟碧烟里竿头五两转天风白日杨花满流水
　　刘轲
　　刘轲字希仁沛人少为僧元和末登进士第终洺州刺史集一巻今存诗一首
　　玉声如乐
　　玉叩【一作振】能旋止人言与乐并繁音忽已阕雅韵诎然清佩想停仙步泉疑咽夜声曲终无异听响极有余情特达知难拟玲珑岂易名昆山如可得一片伫为荣朱昼
　　朱昼元和间进士诗三首
　　喜陈懿老示新制【一作喜陈懿老自苑陵至示余新制三十余篇】
　　一别一千日一日十二忆苦心无闲时今夕见玉色玉色复何异【一作红】明含羣德有文如星宿飞入我胷臆忧愁方破壊欢喜重补塞使我心貎全且非黄金力将攀下风手愿假仙鸾翼【自注云予欲见诗人孟郊故寄诚于此】
　　赠友人古镜
　　我有古时镜初自坏陵得蛟龙犹泥蟠魑魅幸月蚀摩【一作磨】久见菱蘂青于蓝水色赠君将照色无使心受惑
　　赋得花藤药合寄頴阴故人
　　藤生南海滨引蔓青且长剪削为花枝何人无文章非才亦有心割骨闻余芳繁叶落何处孤贞在中央愿盛黄金膏寄与青眼郎路逺莫知意水深天苍苍
　　滕迈
　　滕迈元和登进士第官吉州太守诗二首
　　春色满皇州【一作薛能诗】
　　蔼蔼复悠悠春归十二楼最明云里阙先满日边州色媚青门外光揺紫陌头上林荣旧树太液镜【一作泛】新流暖带祥烟起清【一作晴】添瑞景浮阳和如啓蛰从此事芳游
　　杨柳枝词
　　三条陌上拂金羁万里桥边映酒旗此日令人肠欲断不堪将入笛中吹
　　句
　　陶令门前罥接防亚夫营里拂朱旗【柳　见云溪友议】
　　滕倪
　　滕倪元和时人诗一首
</div>
    <div class="pagination">
<a href="御定全唐诗_page583.html">上一页</a><span>...</span><a href="御定全唐诗_page579.html">579</a><a href="御定全唐诗_page580.html">580</a><a href="御定全唐诗_page581.html">581</a><a href="御定全唐诗_page582.html">582</a><a href="御定全唐诗_page583.html">583</a><span class="current-page">584</span><a href="御定全唐诗_page585.html">585</a><a href="御定全唐诗_page586.html">586</a><a href="御定全唐诗_page587.html">587</a><a href="御定全唐诗_page588.html">588</a><a href="御定全唐诗_page589.html">589</a><span>...</span><a href="御定全唐诗_page585.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
