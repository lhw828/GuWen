<!DOCTYPE html>
<html>
<head>
    <meta charset="UTF-8">
    <title>全唐诗补编 - 第 172 页/共 211 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐诗补编 - 第 172 页/共 211 页</h1>
    <div class="content">水马为妻婿，不久下泉乡。命里妨头妻，再得口天娘。 【《新编分门古今类事》卷十六引《秘阁闲谈》。】 
　  隐微
隐微，俗姓杨，豫章新淦人。嗣罗山道闲。后住洪州大宁院。建隆二年卒，年七十六。诗一首。 【(《全唐诗》无隐微诗)】 
　　　偈
腾空正是时，应须眨上眉。好兹出伦去，莫待白头儿。 【《景德传灯录》卷二十三、《五灯会元》卷八。】 
　  相里宗
相里宗，南唐时进士。与李中为友。诗一首。 【(《全唐诗》无相里宗诗，事迹参《全唐诗》卷七五○李中诗)】 
　　　题远大师塔
元墓石棱棱，寒云晚景凝。空悲虎溪月，不见应门僧。 【《太平寰宇记》卷一一一《江州》。】 
　全唐诗续拾卷四十四　南唐下
　　冯延鲁
延鲁，字叔文，一名谧，新安人，延巳异母弟。中主立，累迁至中书舍人。攻福州败，流舒州。赦归，改工部侍郎。周据扬州，被俘仕北为刑部侍郎。放还为户部尚书，改常州观察使，卒。有集，不传。诗一首又二句。 【(《全唐诗》无冯延鲁诗，传据马氏《南唐书》卷二十一、《宋史》卷四七八)】 
　　　归国南辕之日答揆相赠诗 【题拟】 
罗巾挥逸翰，送我出夷门。保惜安怀袖，流传与子孙。
　　　赠李学士
邻居纔十步，交分已三年。 【均见王禹偁《小畜集》卷二十《冯氏家集前序》引。】 
　　志端
志端，福州人。嗣弘(滔去水映王)。住福州林阳山瑞院。开宝元年卒。诗一首。 【(《全唐诗》无志端诗)】 
　　　偈
年来 【一作「来年」】 二月二，别汝暂相弃。爇 【一作「烧」】 灰散四林，勿 【一作「免」】 占檀那地。 【见《景德传灯录》卷二十二。注一作者为《五灯会元》卷八之异文。】 
　  沈彬
　　　简寂观
山藏胜境当楼台，□□□□洞府开。白发满头谁肯到，苍苔盈步自偷来。风帆闲事抛三日，玉液长生念一杯。此路有心星月在，杏坛仙侣莫相猜。
　　　再到东林寺
十五年前还到此，池深苔藓树垂藤。重游数处心伤日，不见旧时头白僧。花有露含长夜月，殿无风动彻明灯。堪惊此去老又老，未有更来能不能。
　　　瀑布
泻出岳中源化水，喷成瀑布世还希 【《殷礼在斯堂丛书》本「希」作「稀」】 。虽如仙女偷来织，不见山公采得归。万古色嫌明月薄，千寻勇学白云飞。若言真个堪裁剪，预被豪家买作衣。
　　　望庐山
东过匡庐忍醉眠，双眸尽日挂危巅。压低吴楚殽涵水，约破云霞独倚天。一面峭来无鸟径，数峰狂欲趁渔船。江人莫笑偏凝望，卜隐长思瀑布前。 【以上四首均见《吉石盦丛书》影印日本高山寺藏宋抄本陈舜俞《庐山记》卷四。】 
　　　萍乡春晚寓居 【四首】 
向隅书剑坐销魂，心计艰难有泪痕。三月不寻花下路，一春常闭雨中门。闲时易得开书帙，贫手难求傍酒樽。三十无成今四十，翊周安汉意空存。
花替残红草绿深，江头闲事岂堪寻。云山忆后思藏迹，家国话来长痛心。战地血流犹未服，侯门心热更相歆。求归闲处无闲处，三纪兵戈犹至今。
黄鸟垂杨一两声，流年流去不胜情。已伤野径锁春色，空睡山窗愁月明。金山真堪沽酒散，山河到了为谁争。古人尽入平芜去，虚对冯唐夸后生。
叶老游蜂不更忙，春残去去好思量。倚根托蒂花犹落，损力耗心谁可常。江树不能留野水，晚烟多共恨斜阳。感时伤事皆头白，几个渔竿遇帝王。 【见同治十一年刊锡荣纂《萍乡县志》卷六。】 
　　　句
花片乱飞愁杀人。 【《永乐大典》卷八二二引《考古质疑》引葛次仲集句引。】 
更好碧溪深院静。 【《江湖小集》卷七绍嵩《江浙纪行集句诗》引。】 
　  陈贶
　　　句
醒眼看诸峰，白云开又集。 【见《能改斋漫录》卷八。】 
　  左偃
　　　怀海上故人
路遥沧海内，人隔此生中。
　　　落花
千家帘幕春空在，几处楼台月自明。 【均见《吟窗杂录》卷十四王玄《诗中旨格》。】 
　  用虚
用虚，南唐后主时僧。 【(《全唐诗》无用虚诗)】 
　　　题栖霞寺诗并序
【前泐】 吟赋咏者 【下泐十三字】 境遇时 【下泐十四字并一行】 皇风留连 【下泐九字】 盖慕林泉 【下泐二行】 题云
寺居方外□□□□□寰中□□幽□胜好 【下泐】 名迹向兹休 【按右诗是七律幽休韵】 。
　　　宿 【下泐。按是诗题下似是「千」字，当是时宿千佛岩诗。】 
境占江南 【下泐十三字并四行。按第四行当是第三诗题。】 
力 【按似「势」字】 迥中秋出 【下泐十二字】 彩分虽远金 【下泐十二字并三行。按第三行当是第四诗题。】 
乐□□山 【下泐十九字由八按似是「黄」字】 梅敢比肩 【下泐六字】 畔看云□□立庵前天台从 【下泐六字】 须 【下泐。按右诗似咏植物肩前韵。见《江苏通志稿艺文志金石》卷七引《续江宁石刻记》】 
　  梅远
梅远，字维明。南唐时任宣城掾。着有《迁居草》，已佚。诗二首。 【(《全唐诗》无梅远诗，事详附考)】 
　　　筑居
昔居苕之南，今适宛之北。溪山故缭绕，往来等乡国。爱此太古风，不但占林樾。岚气敬亭浮，波光响潭接。虽在城市傍，而与喧嚣隔。息心谢纷烦，投闲遗一切。结构类茅茨，宁复事雕饰。草堂亦易成，经营岂木石。喜见野人来，渐与尘迹绝。把我盈樽酒，妻儿同一啜。
　　　迁居
百里犹乡土，千年亦比邻。愿言培世德，未敢咏维新。 【均见清施念曾、张汝霖编《宛雅三编》卷二、嘉庆八年刊洪亮吉等纂《宁国府志》卷二十四。】 
　  潘佑
　　　句
直儗将心付杜康。 【见《野客丛书》卷六。】 
　  宋维
维，武进人，举进士，官员外郎，与李中同时。诗三首。 【(《全唐诗》无宋维诗。李中《碧云集》卷三有《暮春有感寄宋维员外》、《杪秋夕吟怀寄宋维先辈》、《春日招宋维先辈》诸诗。)】 
　　　题天申宫三首
殿阙 【《宜兴县志》作「阁」】 盘空压巨鳌，洗然灵迹助风骚。玉龙卧久洞云冷，玄鹤唳频山月高。深谷羽童探石菌，晓堂真侣饮樱 【《宜兴县志》作「仙」】 桃。可怜不悟长生者，尘里区区改鬓毛。
中峰嘉树绿阴阴，洞里灵踪已遍寻。欲下山门又回首，数声清磬白云深。
云岚满袖倚(上山下品)扉，龙窟寒生夜睡迟。一曲朱弦谁与听，月斜风撼碧桃枝。 【见洪武刻本《咸淳毘陵志》卷二十二，嘉庆二年刊宁楷等纂《宜兴县志》卷十收第一首。】 
　  泰钦
泰钦，魏府人。师文益。初住洪州幽谷山双林院，次住金陵龙光院，称金陵清凉法灯禅师。再住上兰护国院，开宝七年卒。诗十三首。 【(《全唐诗》无泰钦诗，事迹见《景德传灯录》卷二十五)】 
　　　古镜歌三首
尽道古镜不曾见，借你时人看一(彳扁)。目前不睹一纤豪，湛湛冷光凝一片。凝一片，无背面，嫫母临妆不称情，潘生回首频嘉叹。何欣欣，何戚戚，好丑由来那个是 【《大正藏》本作「从来那是的」】 ？只遮是，转沈醉，演若晨窥怖走时，子细思量还有以。我问颠狂不暂回，泪流向予声哀哀。哽咽未能申吐得，你头与影悠悠哉！悠悠哉，尔许多时那里来？迷云开，行行携手上高台。
谁云古镜无样度，古人出入何门户？门户君看不见时，即此为君全显露。全显露 【《大正藏》本无此三字】 ，与汝一生终保护。若遇知音请益来，逢人不得轻分付。但任作见面，不须生怕怖，看取当时演若多，直至如今成错误。如今不省影分明，还是当时同一顾。同一顾，苦苦苦！
古镜精明皎皎，皎皎(彳扁)照河沙。到处安名题字，除侬更有谁家？过去未来现在，诸佛镜上纤瑕。纤瑕垢尽无物，此真火里莲华。莲花千朵万朵，朵朵端然释迦。谁云俱尸入灭？谁云穿膝芦牙？不信镜中看取，羊车鹿车牛车。时人不识古镜，尽道本来清净。祇看清净是假，照得形容不正。或圆或短或长，若有纤豪俱病。劝君不如打破，镜去瑕消可莹。亦见杜口毘耶，亦知圆通少剩。 【见景宋本《景德传灯录》卷三十。「耶」字原缺，据《大正藏》本补。】 
　　　拟寒山
今古应无坠，分明在目前。片云生晚谷，孤鹤下遥天。岸柳含烟翠，溪花带雨 【《注华严经题法界观门颂》卷上作「露」】 鲜。谁人知此意？令我忆南泉。
幽鸟语如篁，柳垂金线长。烟收山谷静，风送杏花香。永日萧然坐，澄心万虑亡。欲言言不及，林下好商量。
谁信天真佛，兴悲几万般。蓼花开古岸，白鹭立沙滩。露滴庭莎长，云收溪月寒。头头垂示处，子细好生观 【《注华严经题法界观门颂》卷上作「看」】 。
闲步游南陌，唯便野兴多。傍花看蝶舞，近柳听莺歌。稚子捞溪莱，山翁携蕨萝。问渠何处住，回首指前坡。
每思同道者，屈指有寒山。得意千峰下，无人共往还。朝看云片片，暮听水潺潺。若问幽奇处，侬家住此间。
三春媚景时，迭嶂含烟雨。携蓝采蕨归，和米铛中煮。食罢展残书，莺鸟关关语。此情孰可论，唯我能相许。
幽岩我自悟，路险无人到。寒烧带叶柴，倦即和衣倒。闲窗任月明，落叶从风扫。住兹不计年，渐觉垂垂老。
野老负薪归，催妇连宵织。看他家事忙，且道承谁力。问渠渠不知，特地生疑惑。伤嗟今古人，几个知恩德。
自住国清寺，因循经几年。不穷三藏教，匪学祖师禅。一事攻烧火，余闲任性眠。生涯何所有？今古与人传。
飒飒西风起，飘飘细雨飞。前村孤岭上，樵父拥蓑归。蹑履寻荒径，搘筇似力微。时人应笑我，笑我者还稀。 【《卍续藏经》本宋释子升、如佑编《禅门诸祖师偈颂》卷上之上。】 
　  宝津
宝津，嗣慧彻，住舒州四面山。诗一首。 【(《全唐诗》无宝津诗)】 
　　　柱杖颂
四面一条杖，当机验龙象。头角稍低昂，电光临背上。 【《天圣广灯录》卷二四、《五灯会元》卷十四。】 
　  可勋
可勋，姓朱，建州建阳人，嗣清凉文益。诗一首。 【(《全唐诗》无可勋诗)】 
　　　偈
秋江烟岛晴，鸥鹭行行立。不念观世音，争知普门入。 【见《景德传灯录》卷二十六、《五灯会元》卷十。】 
　  朱存
　　　乌衣巷
阀阅沦亡梐枑移，年年旧燕亦双归。茅檐苇箔无冠盖，不见乌衣见白衣。 【《景定建康志》卷十六。】 
　　　半阳湖
江南龙节水为乡，水不纯 【《六朝事迹编类》作「绝」】 阴又半阳。一片湖光共深浅，两般泉脉异温凉。 【同前卷十八。又见《六朝事迹编类》卷上。】 
　　　潮沟
</div>
    <div class="pagination">
<a href="全唐诗补编_page171.html">上一页</a><span>...</span><a href="全唐诗补编_page167.html">167</a><a href="全唐诗补编_page168.html">168</a><a href="全唐诗补编_page169.html">169</a><a href="全唐诗补编_page170.html">170</a><a href="全唐诗补编_page171.html">171</a><span class="current-page">172</span><a href="全唐诗补编_page173.html">173</a><a href="全唐诗补编_page174.html">174</a><a href="全唐诗补编_page175.html">175</a><a href="全唐诗补编_page176.html">176</a><a href="全唐诗补编_page177.html">177</a><span>...</span><a href="全唐诗补编_page173.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
