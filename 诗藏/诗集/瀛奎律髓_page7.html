<!DOCTYPE html>
<html>
<head>
    <meta charset="UTF-8">
    <title>瀛奎律髓 - 第 7 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>瀛奎律髓 - 第 7 页/共 74 页</h1>
    <div class="content">　　送人尉黔中　　　　　　　　周　繇
　　盘山行防驿水路复通巴峡涨三川雪园开四季花公庭飞白鸟官俸请丹砂知尉黔人后髙吟采物华四六新而俊逸
　　送董卿知台州　　　　　　　张　蠙
　　九陌除书出寻僧问海城家从中路挈吏隔数州迎夜蚌侵灯影春禽杂橹声开圗知异迹思想石桥行第五句极新
　　送人尉蜀中
　　故友汉中尉请为西蜀吟人家多种橘风土爱弹琴水向昆眀濶山通大夏深理闲无别事时寄一登临风土爱弹琴暗用相如琴心事善言形势五六佳
　　宣州二首　　　　　　　　　梅尧臣
　　北客多懐北庖羊举玉巵吾乡虽处逺佳味颇相宜沙水马蹄鳖雪天牛尾貍寄言京国下能有防人知宋诗与唐不异者梅都官尧臣为防此鳖貍一聫宣州风土歙州亦然髙庙尝问歙味汪龙溪彦章举此句以对今人能传诵之而不知其为圣俞诗也
　　斫漆髙崕畔千筒不一盈野粮收橡子山屋照松眀只见树堪种曾无田可耕儿孙何所乐向此是平生此宣州山中民俗唯歙亦然予生于歙故尤知此诗之味梅诗似唐而不装不绘自然风韵又当细咀此二十诗中选其二
　　送任适尉乌程
　　俛作程乡尉折腰还自甘卞峰晴照黛霅水晓澄蓝葑上春田辟芦中走吏叅到时苹叶长栁恽在江南圣俞诗一扫昆体与盛唐杜审言王维岑参诸人合今学者学四灵诗曷不学圣俞乎能言风土者圣俞所尤长也栁恽诗汀洲采白苹日落江南春
　　余姚陈寺丞
　　试邑来勾越风烟复上游江潮自迎客山月亦随舟海货通闾市鱼歌入县楼弦琴无外事坐见浦帆收圣俞此诗全不似宋人诗张籍刘长卿不能及也
　　送晁质夫太丞知深州
　　芜蒌问古亭春入饶阳城豆粥君王逺壶浆刺史迎地凉宜牧马塞近惯调兵为寄井泉石老来思目眀起句爽三四工井泉石事新
　　送刘攽秘校赴婺源
　　云木葱茏处鸡鸣古县城山髙地多险源近水偏清斫漆资商贷栽茶杂赋征案头龙尾砚切莫苦求精尽婺源之俗末句规之勿求砚以扰民也
　　送洪秘丞知大寜监
　　三峡蛮溪上千山楚俗兼妇人樵入市官井货専盐魑魅或为患狝猴常可嫌君能厚风俗男子使腰鎌
　　送鲜于秘丞通判黔州
　　壶头山下俗巴妇曲中聴汲井熬盐白烧田种谷青巗风来虎啸江雨过龙腥事简能谈者扬雄所草经
　　鲁山山行
　　适与野情惬千山髙复低好峰随处改幽径独行迷霜落熊升树林空鹿饮溪人家在何许云外一声鸡王介甫防工唐体苦于对偶太精而不脱洒圣俞此诗尾句自然熊鹿一聫人皆称其工然前聫尤幽而有味
　　送畨禺杜杅主簿
　　行识桄榔树初窥翡翠巢地蒸蛮雨接山阔海云交讼少通华语虫多入膳庖不须思朔望梅吐腊前梢
　　送李閤使知冀州
　　騕褭黄金络春风北渡河将军守汉法壮士发燕歌绿水塘蒲短晴天塞雁多家声复年少矍铄笑防颇此北边风土徃徃燕冀之间潴水为塘以限马足故有绿水蒲塘之句圣俞因送行言风土佳句甚多姑选此数篇学者当举一隅也
　　公安县　　　　　　　　　　陶　防
　　门沿大堤入路趁浅沙行树短天根起山穷地势倾孤舟难泊防逺水欲沉城半夜求津济烟中荻火眀攷四朝国史陶防字商翁永州人军功补官两知邕州善为诗山谷志其墓许可之其诗尤善言风土蜡茶诗至五十韵
　　送舅氏野夫萃之宣州二首　　黄庭坚
　　籍甚宣城郡风流数贡毛霜林收鸭脚春网荐琴髙共理须良守今年辍省曹平生割鸡手聊试发硎刀三四言土俗未见其竒却是五六有斡旋尾句稍健彼学晚唐者有前聨工夫无后四句力量
　　试说宣城郡停杯且细聴晚楼眀宛水春骑簇昭亭防丰圩户桁杨卧讼庭谢公歌舞地时对换鵞经此诗中四句佳言风土之美而眀蔟丰卧诗眼也后山谓句中有眼黄别驾是也尾句尤有味年丰矣讼少矣彼谢公歌舞之地以亲笔墨为事可乎起句乃昌黎前诗体也
　　寄潭州张芸叟　　　　　　　陈师道
　　湖岭一都防西南更上游秋盘堆鸭脚春味荐猫头宣室思来暮蒸池得借留熟知为郡乐莫作越乡忧后山学山谷为诗者也猫头鸭脚工矣张芸叟舜民后山姊夫五六谓宣室兴来暮之想蒸池之地其得乆留之乎得借留谓不能得留也用贾谊长沙事而傍入来暮借留二事句法矫健非晚唐能嚅哜也二首取一
　　送周都官通判湖州　　　　　王安石
　　绿水乌程地青山顾渚濵酒醪犹美好茶荈正芳新聚泛樽前月分班焙上春仁风巳及俗乐事始闗身橘柚供南贡槐枫望北辰知君白羽扇归日未生尘
　　乌程酒顾渚茶湖州风景也酒与古不殊茶于今适春犹字正字巳佳可以聚而泛可以分而班亦乐事也然必仁风先及物而后身可乐故已字始字尤妙南贡北辰又勉之以心在王室归而致吾君可也诗律精宻如此他人太工则近弱惟荆公独能工而不萎云风土诗与送饯诗当互看
　　海陵杂兴　　　　　　　　　吕本中
　　万事不如意自然生白须极知少余韵何敢厌穷途土俗尊鱼婢生涯欠木奴东行见李白谁为致区区居仁本中世称为大东莱先生其诗宗江西而主于自然号弹丸法此诗在泰州为小官时作为仕宦送迎无味非其所乐故首句有不如意生白须之语自是名言然应接尘俗已无余韵又不敢以穷途为厌也意极婉曲鱼婢木奴一聨工而尊字尤好
　　顷嵗从戎南郑屡徃来兴凤间暇日追忆旧游
　　有赋　　　　　　　　　　　陆　游
　　昔戍蚕丛北频行凤集南烽传戎垒宻驿送客程贪春尽花犹拆云低雨半含种畬多菽粟艺木杂松楠妇汲惟陶器民居半草庵风烟迷栈阁雷霆【去声】起湫潭城郭秦风近邨墟蜀语参快心逢旷野刮目望浮岚考古兴时感无诗每自惭嘉陵防堪忆迎马栁毵毵
　　放翁诗出于曾茶山而不専用江西格间出一二耳有晚唐有中唐亦有盛唐此篇虽陈杜沈宋亦不过如此流丽绵宻所圈五字以全篇太缛到此合放淡故也作此诗年八十三矣南渡后诗至万篇佳句无数有越中诗言鉴湖风物尤精
　　七言【三十首】
　　葢少府新除江南尉问风俗　　郎士元
　　闻君作尉向江潭吴越风烟到自谙客路寻常随竹影人家大抵傍山岚缘溪花木偏宜逺避地衣冠尽向南唯有夜猿啼海树思乡望国意难堪
　　岭南道中　　　　　　　　　李徳裕
　　岭水争分路转迷桄榔椰叶暗蛮溪愁冲雾毒逢蛇草畏落沙虫避燕泥五月畬田收火米三更津吏报朝鸡不堪肠断思乡处红槿花中越鸟啼
　　李衞公不读文而诗竒健谪海外时所作诗尤酸楚张志和渔父词五首在其集中此诗于岭南风土甚切词又工
　　自江陵沿流道中　　　　　　刘禹锡
　　三千三百西江水自古如今要路津月夜歌謡有渔父风天气色属商人沙村好处多逢寺山叶红时觉胜春行到南朝争战地古来名将尽为神
　　元注陆逊甘寜皆有祠宇
　　赴苏州酧别乐天
　　吴郡鱼书下紫宸长安廐吏送朱轮二南风化承遗爱八咏声名蹑后尘梁氏夫妻为寄客陆家兄弟是州民江城春日追游处共忆东都旧主人
　　乐天尝守苏今梦得亦徃守此故有承遗爱蹑后尘之语梁鸿孟光尝客于吴机云二陆昔为吴人今到苏之后凡寄寓之客及在郡之士人与太守相追游当共忆乐天为旧太守即旧主人也善用事笔端有口未易可及
　　登栁州城楼寄漳汀封连四州　栁宗元
　　城上髙楼接大荒海天愁思正茫茫惊风乱飐芙蓉水宻雨斜侵薜荔墙岭树重遮千里目江流曲似九回肠共来百越文身地犹自音书滞一乡
　　韩泰为抚州韩曅为池州陈谏为封州刘禹锡为连州
　　栁州寄丈人周韶州
　　越絶孤城千万峰空斋不语坐髙舂印文生绿经旬合砚匣留尘尽日封梅岭蛮烟藏翡翠桂江秋水露鰅鳙丈人本自忘机事为想年来憔悴容
　　得卢衡州书因以诗寄
　　临蒸且莫叹炎方为报秋来雁防行林邑东回山似防防牱南下水如汤蒹葭淅沥含秋露橘柚玲珑透夕阳非是白苹洲畔客还将逺意问潇湘
　　岭南江行
　　瘴江南去入云烟望尽黄茅是海边山腹雨晴添象迹潭心日暖长蛟涎射工巧伺游人影飓母偏惊旅客船从此忧来非一事岂容华髪待流年
　　栁州峒氓
　　郡城南下接通津异服殊音不可亲青箬裹盐归洞客绿荷包饭趂墟人鵞毛御臈缝山罽鸡骨占年拜水神愁向公庭问重译欲投章甫作文身
　　栁栁州诗精絶工致古体尤髙世言韦栁韦诗淡而缓栁诗峭而劲此五律诗比老杜则尤工矣杜诗哀而壮烈栁诗哀而酸楚亦同而异也又南省牒令具注国圗风俗有云华夷圗上应初识风土记中殊未传非孔子不陋九夷之义也年四十七卒于栁州殆哀伤之过欤然其诗实可法
　　杭州　　　　　　　　　　　白居易
　　余杭形胜世间无州傍青山县枕湖绕郭荷花三十里拂城松树一千株梦儿亭古传名谢教伎楼新道姓苏独有使君年老大风光不称白髭须
　　守苏答客问杭州
　　为我踟蹰停酒盏与君约畧说杭州山名天竺堆青黛湖号钱塘泻绿油大屋檐多装雁齿小航船亦画螭头所嗟水路无三百官系何因得再游
　　杭州春望
　　望海楼眀照晓霞防江堤白踏晴沙涛声夜入伍员庙栁色春藏苏小家红袖织绫夸柿蔕青旗沽酒趂梨花谁开湖寺西南路草绿裙腰一道斜
　　乐天守杭州以和适之趣处繁华子厚守栁州以愁苦之懐处荒寂情景异欢戚殊以乐天之二诗视子厚之五诗相去逺矣然子厚亦隘者也东坡谪黄谪惠谪儋耳无一言及于怨尤夷鄙是亦可以观人焉
　　以州宅夸于乐天　　　　　　元　稹
　　州城回绕拂云堆镜水稽山满目来四面常时对屏幛一家终日在楼台星河似向檐前落鼓角惊从地底回我是玉皇香案吏谪居犹得住蓬莱
　　重夸州宅旦暮景色
　　仙都难畵亦难书暂合登临不合居绕郭烟岚新雨后满山楼阁上灯初人声晓动千门辟湖色宵涵万象虚为问西州罗刹防涛头冲突近何如
　　长庆中乐天知杭州微之知越州以筒寄诗自此始微之夸州宅蓬莱阁所以名亦自此始二公前贬九江忠州江陵通州徃来诗不胜其酸楚至此乃不胜其夸耀亦一时风俗之只知作诗不知其有失也
　　郡中有懐寄上睦州员外十三兄
　　邢　羣
　　城枕溪流浅更斜丽谯连带邑人家经冬野菜青青色未腊山梅树树花虽免瘴云生岭上永无京信到天涯如今嵗晏从羇滞心喜弹冠事不赊
　　此诗附见樊川集唐歙州刺史邢羣寄睦州刺史杜牧之三四言歙州风土佳句也五以江左犹逺岭南乃无瘴之地六言唐都长安歙州自当难得京书耳
　　正初奉酧　　　　　　　　　杜　牧
　　翠巗千尺倚溪斜曾得严光作钓家越瘴逺分丁字水腊梅迟见二年花眀时刀尺君须用幽处田园我有涯一壑风烟阳羡里觧休去路非赊
　　此牧之用韵酧歙州刺史邢羣也腊中得诗正初奉酧二诗皆是前四句言各州之景后四句言情皆佳句也
　　长安杂题
　　洪河清渭天池濬太白终南地轴横祥云辉映汉宫紫春光绣畵秦川眀草妬佳人钿朶色风回公子玊衔声六飞南幸芙蓉苑十里飘香入夹城
　　诗人于四方风土皆能言之至于长安洛阳邺都金陵帝王建都之地则多见于懐古之作而述今者少牧之长安六诗于五诗之末各寓闲中自静之意独此诗前夸形势后叙侈丽亦足以形容天府之盛故取之五诗内如韩嫣金丸莎覆绿许公鞯汗杏妆红投钓谢家池正雨醉吟隋寺日沉钟白鹿源头回猎骑紫云楼下醉江花又街西长句云游骑偶同人鬭酒名园相倚杏交花皆艶冶而不流当其时郊岛元白下世之后张祜赵嘏诸人皆不及牧之盖颇能用老杜句律自为翘楚不卑卑于晚唐之酸楚凑砌也
　　洛阳长句
　　草色人心相与闲是非名利有无间桥横落照虹堪画树鎻千门鸟自还芝盖不来云杳杳僊舟何处水潺潺君王谦譲泥金事苍翠空髙万嵗山
　　唐自天宝以后不复驾车东都此诗有望幸之意树鎻千门一句极佳芝盖僊舟乃指缑氏山王乔事及李郭事亦切
　　题宣州开元寺小阁
　　六朝文物草连空天澹云闲今古同鸟去鸟来山色里人歌人哭水声中深秋帘幙千家雨落日楼台一笛风惆怅无因见范蠡参差烟树五湖东
　　唐以升州属浙西而莭度使在润州江东则宣歙观察府在宣州是为大镇故其诗特繁盛宋析置太平州移本路监司于江寜建康而宣州寂如矣
　　杭州呈胜之　　　　　　　　王安国
　　游观须知此地佳纷纷人物敌京华林峦腊雪千家水城郭春风二月花彩舫笙歌吹落日畵楼灯烛映残霞如君援笔宜摹写付与尘埃北客夸
　　此王安国诗今王校理集行于世误入其兄荆公集中
　　送张仲容赴杭州孙公辟　　　王安石
　　万屋相夸漆与丹笑歌长在绮纨间防船春戱城边水画烛秋寻寺外山忆我屡随游客入喜君今趂辟书还遥知曼倩威行乆赤笔应从到日闲
</div>
    <div class="pagination">
<a href="瀛奎律髓_page6.html">上一页</a><span>...</span><a href="瀛奎律髓_page2.html">2</a><a href="瀛奎律髓_page3.html">3</a><a href="瀛奎律髓_page4.html">4</a><a href="瀛奎律髓_page5.html">5</a><a href="瀛奎律髓_page6.html">6</a><span class="current-page">7</span><a href="瀛奎律髓_page8.html">8</a><a href="瀛奎律髓_page9.html">9</a><a href="瀛奎律髓_page10.html">10</a><a href="瀛奎律髓_page11.html">11</a><a href="瀛奎律髓_page12.html">12</a><span>...</span><a href="瀛奎律髓_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
