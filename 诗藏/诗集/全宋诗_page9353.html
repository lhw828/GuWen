<!DOCTYPE html>
<html>
<head>
    <meta charset="UTF-8">
    <title>全宋诗 - 第 9353 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 9353 页/共 11672 页</h1>
    <div class="content">
杨备　善泉池
    影浸龙楼彻凤城，昭明有意在澄清。
    穿时深欲状溟渤，乐府当歌重润声。

杨备　射雉场
    外作禽荒内色荒，三千红粉日严妆。
    潘妇纵有嫣然态，不步金莲到射场。

杨备　生公讲堂
    海上名山即虎丘，生公遗迹至今留。
    当年说法千人坐，曾见岩边石点头。

杨备　石阙
    双石巍巍慰眼青，满朝珍重佐公铭。
    宫城府寺俱灰烬，翻使夷人谩涕零。

杨备　石室大岩
    玉洞云深夏亦寒，客来寻胜久盘醒其间隐约闻鸡犬，
    应有仙桃待一餐。

杨备　石头城
    五城楼雉各相望，山水英灵宅帝王。
    此地定由天造险，古来长侍作金汤。

杨备　试剑池
    白刃凝霜照水寒，当时人匣便回銮。
    岩前片石犹中断，切玉如泥也不难。

杨备　双莲堂
    双莲仙影面波光，翠盖摇风红粉香。
    中有画船鸣鼓吹，瞥然惊起两鸳鸯。

杨备　四航
    桥上层楼楼上梯，奏淮两岸绿杨堤。
    春风影动波光碎，翚翼孤飞雀并栖。

杨备　台城
    六朝遗迹好山川，宫阙灰寒草树烟。
    江令白头归故国，多情合赋黍离篇。

杨备　太初宫
    三军不食武昌鱼，万骑时迁建业居。
    曾得紫髯开国意，太初名是作宫初。

杨备　太湖
    鱼舠载酒日相随，一笛薦花深处吹。
    湖面风收云影散，水天交照碧琉璃。

杨备　桃叶渡
    桃叶桃根柳岸头，献之才调颇风流。
    相看不语横波急，艇子翻成送莫愁。

杨备　题常熟县
    远逼江垠傍海壖，落帆多是两来船。
    县庭无讼乡闾富。岁岁加收常熟田。

杨备　题木兰堂
    木兰枝密树仍高，堂下花光照节旄。
    列鼎重茵歌舞地，金章同色使君袍。

杨备　题延射亭
    高台芜没曲池平，十万人家古县城。
    烟水云山屏画里，阖闾墳域旧都名。

杨备　题幽独居
    金检书残石壁云，二名幽独彼何人。
    春深　　没松门路，泉下诗犹感鬼神。

杨备　天平山
    久厌城居适野情，搘筇蹑屐傍山行。
    人间多少险巇路，纵是天平还不平。

杨备　天阙山
    牛头天际碧凝岚，王导无稽示妄谈。
    若指远山为上阙，长安应合指终南。

杨备　听筝堂
    雁柱鸾弦十有三，南山安石位岩岩。
    逡巡奏罢金滕曲，堂上沾襟欢不凡。

杨备　同泰寺
    佛事庄严国力疲，照天金碧倚栏危。
    沉檀炉上烟云合，恰似当年煨烬时。

杨备　铜螭署
    挈壶传箭逼天聪，铸出蟠螭巧范同。
    何事腹中藏怪物，人惊蝘蜓气如虹。

杨备　为长溪令梦中作
    月俸蚨钱数甚微，不知從宦几时归。
    东吴一片轻波在，欲问何人买钓矶。

杨备　卫玠台
    年少才非洗马才，珠光碎后玉光埋。
    江南第一风流者，无复羊车过旧街。

杨备　乌鹊桥上元
    月满星移水照天，南飞乌鹊影翩翩。
    虽然上属牵牛分，不为秋河织女填。
</div>
    <div class="pagination">
<a href="全宋诗_page9352.html">上一页</a><span>...</span><a href="全宋诗_page9348.html">9348</a><a href="全宋诗_page9349.html">9349</a><a href="全宋诗_page9350.html">9350</a><a href="全宋诗_page9351.html">9351</a><a href="全宋诗_page9352.html">9352</a><span class="current-page">9353</span><a href="全宋诗_page9354.html">9354</a><a href="全宋诗_page9355.html">9355</a><a href="全宋诗_page9356.html">9356</a><a href="全宋诗_page9357.html">9357</a><a href="全宋诗_page9358.html">9358</a><span>...</span><a href="全宋诗_page9354.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
