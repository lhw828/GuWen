<!DOCTYPE html>
<html>
<head>
    <meta charset="UTF-8">
    <title>晚晴簃诗汇 - 第 291 页/共 633 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚晴簃诗汇 - 第 291 页/共 633 页</h1>
    <div class="content">　　清晨登篮舆，逶迤遵山麓。飞流界道鸣，弱蔓垂桥绿。暧暧开初日，迟迟展遐瞩。苍山亘连娟，白云互断续。崖豁山乔林，溪回隐丛竹。每闻劳者歌，因想高人躅。烟霞资清真，翛然在空谷。
　　登雨花台遂谒方景诸公祠
　　秣陵城南秋雨来，西风吹上雨花台。台高俯瞰白下尽，渡江云断斜阳开。江声如雷走吴楚，木叶翻飞塔铃语。龙盘虎踞难久居，吴宫晋苑知何处。梅冈东下谒丛祠，野草垂花覆断碑。拾得祠前五色石，犹疑碧血染当时。六朝文物终沦丧，燕邸少师亦虚妄。重怀忠节独迟留，归看暮霭横秋嶂。
　　和钱溉亭梦游庐山观瀑布歌
　　闻有金仙控鸾龙，纵观宇宙探鸿蒙。朝行五岳雷雨上，暮宿三山云海重。卢敖汗漫未足从，耸身直上凌紫穹。手擘昆仑双玉峰，俯视银河下注声淙淙。生小学道嗟无功，十年安神存绛宫。丹砂如雪铅华红，药成自谓得轻举，罡风吹落尘埃中。咫尺名山不可到，何况远蹑万里浩荡之遐踪。匡庐九叠张屏风，昔年江上曾相逢。遥瞻瀑布挂苍壁，恍讶层霄垂白虹。树色半岩遮欲断，云阴几叠穿还通。飞流溅洒金芙蓉，上有五老招我巢云松。轻帆驾浪何怱怱，犹看练光雪影断续明林丛。回首旧游成断梦，徒余景象罗心胸。世间好梦不易得，恨君昔梦无由同。岂真君身有仙骨，远随颢气高飞冲。七岭双阙青濛濛，峦阜围合无西东。但见水帘不卷千尺垂珑璁，蘧然一枕得大適，纷如万虑都虚空。曾否石梁桂树下，玉杯承露逢老翁。如何不获一援手，摧眉戢翼归樊笼。学仙不成且饮酒，穷愁莫放玻璃锺。兴发正须寻李白，入社自可招陶公，醉乡岁月何从容。九派雪山带萦结，十洲香草花蒙茸。眼底方将卑华嵩，直看海水壁立磨青铜，吾将与君神游八极相与无终穷。
　　桐溪即目
　　桐君未可见，溪水自潺湲。帆挂浮云外，舟行乱石间。画眉啼不住，白鹭立言闲。独把盈尊酒，临流看暮山。
　　九日同钱竹汀先生曹习庵舍人登陶然亭有作
　　孤亭直上出疏林，槛外飞鸿送远音。满地夕阳明潦水，遥空寒色散云阴。凭高易下怀乡泪，客久难为游子吟。差喜金门多旧识，凤城佳日共登临。
　　赤沙湖
　　八月雁南翔，湖波接混茫。水中散村落，木末度帆樯。山远秋容淡，天低夕照黄。芳洲独延伫，宿莽引余香。
　　湘中漫兴
　　春风独上木兰舟，漂泊初从楚泽游。屈宋有魂招不得，白云无尽水空流。
　　渺渺春波鼓枻迟，苍苍晓色起愁思。深林杜宇啼初急，花落黄陵帝子祠。
　　章学诚
　　章学诚，字实斋，会稽人。乾隆戊戌进士，官国子监典籍。有《章氏遗书》。
　　丁巳岁暮书怀投赠宾谷转运因以志别
　　蛰苓兔丝杓，吴石鱼桐扣。青霜丰钟铿，紫气匣剑剖。龙虎变化风云从，天涯何处无遭逢。淄渑泾渭各自媚，大壑无我皆朝宗。东海鲰生最萧索，哀骀天选良非恶。孤情僻性真穷奇，乾坤莽莽悬瓠落。少年随众逐辞场，十战九北何郎当。秋风黄叶长安道，夜雨青镫村学堂。长安米贵居不易，奉母将家困侨寄。摩拟潜消笔墨灵，蹉跎暗折江河气。掉头十载京华春，蠖屈自诧亦有伸。先茅连拔自丁戊，文章遇合如通神。前后司衡矜荐剡，叠蒙圣主春风颔。佳话流传播缙绅，风尘耳目争旸睒。谁知管城骨相屯，境迁事往终沈沦。北堂萱谢南路绝，衣食奔走嗟艰辛。辛丑中州寻旧雨，失比遂遭群小侮。苏秦游困既丧资，蔡泽途穷更夺鬴。故人作宰肥子乡，为我休荫停踉跄。笙簧文酒剧欢会，岁暮风雨忘凄凉。壬寅癸卯勤讲课，北平试拥皋比座。地交山海少耕粮，庙近夷齐尝苦饿。甲乙丙主莲花池，相国殷勤推项斯。琳宫提举比祠禄，所惭患好为人师。相府荒凉韩愈罢，承蜩伎捷斯文亳。朱文曾动天子颜，白字竟遭县尉骂。丁未又困京洛尘，选部有官不敢徇。晏岁仓皇走梁宋，才拙岂可辞贱贫。镇洋太保人伦望，寒士闻名气先壮。戟门长揖不知惭，奋书自荐无谦让。公方养疴典谒辞，延见卧榻犹嫌迟。解推遽释目前困，迎家千里非逶迤。宋州主讲缘疑夙，文正祠堂权庙祝。漳潭深院花木饶，侨家忽享名山福。戊秋洪水割荆州，大府移镇苏虔刘。坐席未暖又偈偈，故人官毫聊相投。己酉春夏江南北，驰驱水陆无休息。秋冬往还江汉间，灾平岁稔旌门闲。庚戌重来启书局，编摩万卷书撑屋。四年转辗五迁家，疾病殇亡又相属。鸡犬图书行李间，更堪旅榇波尘逐。人言官畏屡迁贫，何况区区恃馆穀。自庚徂甲五春秋，饱看山青江汉流。春风草绿晴川阁，霁雪梅开黄鹤楼。三苗背化唐虞禅，军府劳心厉征缮。残篇自为运筹停，终报前军殒大星。三年落魄还依旧，买山空羡林泉茂。祇合驰驱毕此生，辞官翻似羁官守。南丰先生当代奇，家学世业儒林师。瀛台星署抗高步，淮南秉节平度支。欧苏旧治即家法，大雅扶轮声气洽。冠盖辐辏东南都，八公四子惭孤狭。浔阳使相东浦公，乃与公阅为先容。仲夏偈来秋始见，白日无檄医头风。先生高谊云霄上，全人肩肩视瓮盎。问医馈药使频仍，自惭何以答嘉贶。臣之少也不如人，况今垂老忧患频。侧闻方志许参校，抵掌伸眉欲图效。眇视跛行别有优，此事略解陈前筹。周官外史领方志，成周一道同风治。《乘杌》《春秋》各擅名，侯国改制非西京。志为国史举全体，陋儒误认为图经。司书版图有专职，如何方志混白黑。封建郡县今古殊，民彝物则无隆污。行人五物献当宁，风《诗》采贡国史序。古人经纬自分明，后人不复辨牛鼠，获麟绝笔直至今，历史得失可窥寻。史迁义本风《诗》出，比兴偏长弦外音。班《书》典肃原经礼，官仪左《国》融其体。蔚宗习染近文人，别裁间出犹鲜新。陈氏三书有微意，阳魏阴刘襃贬异。造奇蹈秽心术殊，尚存家法非全诬。子显《齐书》真破碎，史作雕虫大道晦。《梁》《齐》《陈》《周》有完缺，自郐无讥一埽秽。《南》《北》二史夸翦裁，断纻败絮如纷埃。唐初《晋》《隋》出众手，《晋》杂《隋》纯非例推。刘昫《旧唐》号芜滓，欧宋《新书》矜后起。虽云文省事能增，未免適屦还削趾。欧阳《五代》世称奇，学究《春秋》《文选》史。元修三史明修《元》，大车冥冥尘未已。圣人制作是为经，笔削前朝万世型。《八旗志》仿全史例，方志当知奉法程。乃知偏主图经类，夏虫朝菌空纷争。迂谈屡为时俗笑，山水曲待锺期评。文定诗才本清穆，山僧夜话非论笃。瓣香偏似遇追摩，步窘吟诗若局促。南丰贤裔八面才，余事为诗如探怀。春蚕作茧金铸鼎，化工赋物无安排。瑶章惠我见欲咥，措语无多神相出。缠绵厚意渥春温，但恐医门遂多疾。欲和佳篇屡辍题，小巫气折大巫低。晏岁行归志留别，长歌强效鹧鸪啼。
　　咏史
　　浩浩今古，茫茫长途。俯仰上下，跼蹐微躯。学书学剑，卓荦为儒，横览百家，高挹典谟。腾踔奇伟，斯称吾徒。思通八极，目想九区。
　　大鹏一嘘而回溟渤之盈涸，黄鹄再举而知天地之方圆。世人碌碌争界于触蛮之内，大人独立乃能持变化之权。文弊道散，庄生狂言。飞腾缥缈，宇宙无痕。天之滨，江之濆。有怪物，不可驯。北极羁翎南沈鳞，风雷变化成一身。已矣哉，陋儒日<口齧>章句训诂何足询。
　　大道如天，不著言诠。摩扃揣钥不可问，使我拔剑四顾心茫然。欲附高飞鹄，大风吹南而反北。欲骑长鲸鱼，惊浪骇汗如流珠。金门青琐佩玉琚，山斋茅屋闻读书。鹏图鷃笑各有志，昂然七尺将何如。登高山而望远海，乃见百川清浊纡疾之不同。八方殊风雨，安能顿使贤愚臭味之交通。或山而樵，或水而渔，独抱千古意，不可以杂居。春风东来入千家，桃李参差齐作花。一垄万木殊根荄，山高岩岩水无涯。
　　仰看鸟高飞，再翱复再翔。养雏三十年，羽翼成文章。羽翼成文章，壮士胡为嗟嗟戚戚徒心伤。珍食盈案，咽不暇尝。拔剑出门，我马玄黄。壮心崛强，不肯伤悲。风吹棠梨，春日迟迟。上览高山松柏之苍苍，下俯黄河流水之滂滂。中有孤客徬徨而踯跼，不觉潸焉泣涕之沾裳。
　　伐木丁丁，鸟鸣嘤嘤。出自幽谷，迁于乔木。乔木无枝，鸟集无时。徘徊磅礴，穷无所之。深山有壑，大泽有舟。吁嗟转蓬，随风飘游。青青子衿，悠悠我心。鼓瑟鼓琴，笙磬同音，停云在空，霭其欲雨。旋风忽起，飞扬跋扈。事变不常，中心惨怆。客行虽乐，不如还乡。
　　硖石
　　硖石横云路，登高意转迷。地中开万户，天上落千骑。斧凿思神禹，干戈骇晋师。幽灵泣鬼魅，元气壮熊罴。自古龙蛇蛰，悬知虎豹驰。周秦居峻极，造化擅雄奇。风雨从东至，星辰欲仰披。逶迤三百里，直达古丰岐。
●卷一百一
　　吴璥
　　吴璥，字式如，号菘圃，钱塘人。乾隆戊戌进士，改庶吉士，授编修。官至吏部尚书、协办大学士。有《楞香斋诗存》。
　　赠孟岩枢部兼怀耕亭前辈即次孟岩寄怀舫西原韵
　　鹓行忆昔侍龙墀，忽漫相逢入洛时。纸价定因才子贵，头衔休恨省郎迟。樊笼讵讬摩云翮，杼轴都成织锦丝。莫道囊空羞涩甚，奚童检点汴游诗。
　　萍踪离合只寻常，握手相看总异乡。南国梅开江绕雪，大河风急雁啼霜。话逢旧雨频烧烛，谱出新词试引商。好待蓬山旋绛旆，金尊仍约醉糟床。
　　祖之望
　　祖之望，字载璜，号子久，浦城人。乾隆戊戌进士，改庶吉士，官至刑部尚书。有《皆山草堂诗钞》。
　　过排山驿
　　路通五管势难平，人在松杉顶上行。日影倒翻飞鸟背，天风直挟大江声。眼前野水多于地，到处青山半似城。闻道岭南林壑美，蛮烟瘴雨不须惊。
　　入粤西全州界
　　楚尾同分野，湘源昔未经。云根连水白，山面向人青。乳窦穿岩腹，松阴护草亭。读书行万里，小轿辟疏棂。
　　将至岳阳
　　出都近三旬，始达熊湘境。大云七十峰，一一纷造请。似知我旧游，相识先引领。肩舆蹑其巅，空阔无留影。天酿雪气寒，云蒸石骨冷。人烟隔溪水，绿浸松杉静。轻篁弄风柔，宿鸟投林猛。待上夕波亭，湖山色已暝。
　　抵黄州
　　百八江程一日驰，蒲帆叶叶渚风吹。三年再作黄州客，千里来参玉版师。西塞鱼肥新涨落，东坡草长旧矶移。中流叠鼓鸣笳处，赤壁城头日暮时。
　　赤壁矶放歌
　　昔我黄州回，赤壁翻空天倒开。今我黄州来，石矶水落山崔嵬。津亭船多难径渡，江风留客江边住。齐安太守为开樽，一杯满泛郢川树。三巴五湖几案间，看尽江南江北口。度曲飞觞红日暮，使我对此开心颜。雪堂旧是东坡宅，献酬不辨谁主客。野梅十枝五枝花，修竹千竿万竿碧。更假双屐登虬龙，醉影戏侮冯夷宫。恍惚身轻生羽翼，夜半飘举来江东。当年从游二三子，古生潘郭依稀是。不知何人吹洞箫，毋乃西州杨道士。买田筑室亦偶然，巉岩千载镌姓氏。从来好事流以讹，强名赤<山鼻>山灵诃。祇今州南四百三十步，但见白浪堆青螺。噫嘻，熙丰之世多秕政，王章变法专朝柄。慷慨独上万言书，当宁流涕时相病。锺山落寞雷州穷，先生毕竟人中龙。儒林仙佛莫能名，余事犹足当文雄。如此江山信可乐，不有贤豪终索寞。樯帆箫鼓接云烟，空访游踪堕寥廓。峨眉苍，岷水长，先生高风不可望。
　　蓬心太守乞休构心太平庵于鄂渚贻以洗桐之资兼诗为谢依韵奉酬蓬心为麓台先生侄孙太常烟客之后也能诗画善饮年七十余强健如少年
　　知君避迹在墙东，自缚茅斋自洗桐。老兴尚能浮大白，新诗未许号三红。纵饶杞菊无余俸，赖有烟云养此翁。惆怅松陵乡路近，乐郊门地晚增荣。
　　观音岩（在京山。）
　　入门未见泉，泠泠已盈耳。洗耳兼洗心，浩若无尽水。以彼活泼机，悟兹静深理。石阑护坛高，藤萝俯涧底。树根讬虚无，壁立忧倾圮。天乔互撑拄，绿映须眉喜。六月森阴寒，万籁增清美。一杯祷山灵，住山从此始。何处无林泉，不归吾老矣。
　　游灵隐寺遂蹑韬光径小憩金莲池上
　　侵晨陟岩扃，莽莽深雾亘。冥踏身渐高，薄曦辨樵径。登顿不知遥，盘折非一磴。丘壑堕渺茫，林木纷<冥色>靘。繁若雨露滋，余泣珠光凝。到寺倏晶明，入门发高兴。何处峰飞来，俨从地底迸。嵌空构虚无，劖刻孰梯隥。洞府罗精灵，纵横庋几凳。下坠忧欹倾，上搘虑蹭蹬。根留太古云，胎出鸿濛孕。石髓胶不流，寒浆绕其胫。遂令静者心，悠然惬清听。相与游精蓝，禅悦方出定。称诗略上口，事佛信匪佞。出示香光书，云栖可互证。沿缘得幽蹊，决计还揽胜。野竹凌青霄，红叶缀丹磴。曲笕细通流，修坂履移墱。足急漫重茧，腰折迺类磬。堪笑血肉躯，呕哕吐饾饤。濯以清泠泉，坐来冰雪莹。扪萝读藓碑，观鱼对水镜。一杯候火茶，两腋清风净。愧分伊蒲供，曾无怪石赠。趣永澹忘归，登舟日将暝。扬帆别山灵，后约庶可订。
　　縠溪滩行
　　吾州建溪滩，怒石立巨浪。浙溪杂砂碛，小波微激荡。艑郎太章皇，操橹不敢唱。男妇纷叫嚣，栗如赴敌状。来船误当冲，去船急扼吭。水石声相仇，陆行须奡荡。当其偪仄时，篙师怒相向。得失尺寸间，谁复知礼让。我愿挽頺波，万斛得通畅。来去任自然，樵风轻五两。
　　望海
　　行到东维山尽处，一痕浓黛绕登莱。数拳小岛浮沤出，万古神渊叠浪催。泰岱脉从辽海渡，珍珠门向日南开。蓬壶纵有仙人住，汉武秦皇安在哉。
　　邵自昌
　　邵自昌，号楚帆，大兴人。乾隆戊戌进士，改庶吉士，授编修，官至左都御史。有《世麟堂诗》。
　　道中即景
　　振策春风道，香尘拂短袍。路分隄柳断，水浅石梁高。村犊依新草，山禽掠小桃。迎人芳意足，鞍背顿忘劳。
　　恭泰
　　恭泰，原名公春，字伯震，号兰岩，满洲旗人。乾隆戊戌进士，改庶吉士，授检讨，官至盛京兵部侍郎。
　　宿建昌县
　　昨夜秋风起，凉生竹树间。乡心黏短梦，客路挂丛山。身比猿猱健，情随鸥鹭闲。乱蛩吟不住，添我鬓丝斑。
　　九日上宝珠洞绝顶
　　石磴盘旋上，澄观万象殊。入云双屐健，破晓一筇孤。眼界饶空阔，林烟乍有无。凭谁呼懒瓒，为写晚秋图。
　　钱世锡
　　钱世锡，字慈伯，号百泉，秀水人。乾隆戊戌进士，改庶吉士，授编修。有《麂山老屋诗集》。
　　枕上听潮
　　窗虚月影微，幽人梦未稳。忽复骤松风，响入空际远。初来何突怒，渐乃呜咽反。试写入冰弦，绝胜听笙阮。鬼神巧节奏，雄壮亦婉娩。斯须归寂然，翕辟悟根本。
　　自岢岚往保德山行杂诗
　　盘盘山中路，巧作螺纹旋。将东反向西，似帆随湘转。上坡若挽船，蹭蹬疲驴战。下坡如放溜，坦迤势趁便。壁立黄土堆，突兀已厌见。不定岭云姿，无名野花蒨。晋地何寥阔，马啼踏将遍。
　　看西涧作画戏作长句
　　村优登春台，歌舞眩儿童。儿童观剧亦何乐，但爱官人乌帽穿袍红。世人看画亦论诗，何异村童看剧短识知。白描高手屏不爱，惟爱十斛涂胭脂。西涧作画如作诗，沈吟取格每逾时。忽然有得快落笔，雨叶风枝随手为。劝君伸纸弗高格，多画牡丹多著色。商彝周鼎弃沟渠，吴门药制宣炉百金直。我今颓唐百不惜，胡琴碎市亦何益。望君画贵多直钱，分我润笔沽酒吃。
　　蔇斋先生用看画韵作诗招饮叠韵奉答并柬西涧
　　催耕布穀村村同，陌头馌饟妇与童。插秧望雨雨不足，到晚怕见林霞红。田家风景爱诵储王诗，杜陵深意人未知。夏日夏夜发永叹，视彼储王秀句腻若脂。蔇斋先生百无事，讲求诗律闲居时。量晴课雨偶有作，兴到不烦绳削为。疏疏落落见风格，洗尽脂粉留真色。酒酽要本泉味甘，弓良先辨木纹直。朝来以诗代柬招我饮，谓我有酒不饮良可惜。守株刻剑愚被嗤，镂冰炊沙巧无益。何如酩酊听秧歌，白杨梅熟尽堪吃。
　　过补山编修寓舍小饮论文
　　古人绝学不易寻，小技雕虫曷足喜。聪明无多好自炫，立谈早已见底里。乡里小儿徵逐游，衣冠楚楚蜉蝣比。杜门无人共读书，怜余伥伥瞽者似。不殖将落难自树，老大无成伊何底。知公韬晦含内心，质有其文斯真美。关中风气推独厚，导源须从子张子。从来吕马俱人豪，强立不反基寸累。布帛菽粟能活人，何用珠玉及锦绮。亦有潜德及草莱，独行君子二曲李。贞松古柏凌烟霜，不与花草随风靡。华而不实终何有，羊质虎皮安足齿。小饮醺然得畅谈，心花怒生粲珠蕊。根柢不存喜弄笔，恐与古人作奴婢。
　　真定
　　昔日繁华地，雄于燕赵间。春风元石冢，明月紫微山。野旷蓬恒卷，城荒柳自闲。迢迢芳草色，绿遍井陉关。
　　山径晓行
　　畏寒蒙絮帽，车上宿酲醒。诘屈穿山曲，琳琅掣晓铃。霜侵牛背瘠，树暗虎风腥。东望朝晖满，蛾眉一带青。
　　平湖书斋冬日偶题
　　千仞云霄让凤翎，两三冻雀共空庭。放歌天地纷哀乐，落魄江湖任醉醒。与我有恩窗日暖，去人何远海峰青。琅然年少书声好，犹爱深宵与细听。
　　余于庚辰三月三日从金桧门先生渡滹沱河赴赵州今先生归道山余以落拓浪游复过此河怆然有作
　　忆昨风光上巳天，双旌婀娜大隄边。髯仙控鹤今何处，走马寒烟一惘然。
　　春日读杜偶成
　　迟日江山物向荣，杜陵老去未忘情。桃红竹翠郊扉晚，苦说中年召贾生。
　　张九镡
　　张九镡，字竹南，号蓉湖。湘潭人。乾隆戊戌进士，改庶吉士，授编修。有《笙雅堂集》。
　　义帝祠歌
　　南公伤心武关客，三户人烟悲欲咽。阿孙亦号楚怀王，居巢老人定奇策。牧羊立后原无功，卿子冠军非英雄。渡河九战钜鹿震，入关一炬咸阳红。将军自王等闲耳，徙帝上游嗟已矣。谁令击杀临江中，缟素翻怜汉天子。由来反掌成儿嬉，君家世将甯如此。舣船下马呼天亡，咫尺江东非故乡。亡秦必楚楚事毕，岭云郢树同苍凉。君不见郴州城西一抔土，碧血斑烂雪花舞。寒销白虎墓门空，更听明年啼杜宇。
　　信阳大雪
　　关门一夜嘶严风，鸡鸣霰集寒镫红。平明径问信阳道，风花飒沓云溟濛。凌兢驴影冻欲死，虽有健步难为工。客言河北艰难至，河冰十月声琤琮。太行雪片大如席，飞狐倒马谁能穷。劝君爱此琼贝色此行所历将毋同。江淮咫尺动愁绝，轻烟点鬓如飞蓬。眼明竹树尚历落，手掇沙石皆玲珑。汝南城郭在何处，回首不见关南东。凭陵荆楚压淮蔡，青山一发来天中。冥厄塞前聚虎穴，嵖岈峰里留蚕丛。当年封狼据平地，长戈快戟森刀弓。悬瓠池边寂不备，坐令鹅鸭参军容。英雄闲道颇制胜，要与夜雪成奇功。豪吟对此意飞动，举杯一笑惊长空。
　　遣怀
　　惯作长安客，深居学闭关。微凉依道院，残梦别家山。世味甯如此，平生好自闲。秋风飘忽起，倦鸟未知还。
　　六榕寺
　　题名看玉局，无复六榕阴。僧话茶烟久，人行塔影深。旃檀留法相，梵呗起清音。一宿宗门契，何缘净此心。
　　清凉寺居感怀
　　六月清凉寺，萧然天地秋。树梢悬岳影，殿脚插湘流。蝉急鸦声静，钟迟梵语幽。灵山空扫地，暂得一登楼。
　　雨渡汾关卻寄太原音信
　　长夏阴凉曙色分，山关南去傍横汾。津临雀鼠常疑雨，岳近蛟龙半作云。京国衣冠犹绕梦，天涯昆弟惜离群。息肩早慰高堂望，北顾音书几日闻。
</div>
    <div class="pagination">
<a href="晚晴簃诗汇_page290.html">上一页</a><span>...</span><a href="晚晴簃诗汇_page286.html">286</a><a href="晚晴簃诗汇_page287.html">287</a><a href="晚晴簃诗汇_page288.html">288</a><a href="晚晴簃诗汇_page289.html">289</a><a href="晚晴簃诗汇_page290.html">290</a><span class="current-page">291</span><a href="晚晴簃诗汇_page292.html">292</a><a href="晚晴簃诗汇_page293.html">293</a><a href="晚晴簃诗汇_page294.html">294</a><a href="晚晴簃诗汇_page295.html">295</a><a href="晚晴簃诗汇_page296.html">296</a><span>...</span><a href="晚晴簃诗汇_page292.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
