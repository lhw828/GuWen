<!DOCTYPE html>
<html>
<head>
    <meta charset="UTF-8">
    <title>元诗选 - 第 680 页/共 817 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗选 - 第 680 页/共 817 页</h1>
    <div class="content">　　中书大丞相耶律公挽词二首 
　　密国公挽词二首 
　　送李端卿之邺台 
　　赠刘伯威 
　　赠王明伯 
　　秋夜感怀 
　　云中夜雨 
　　渡洛 
　　浩浩 

　　○上云内帅贾君 

　　北极长虹掣，西垣太白高。千年知运圮，四海共兵鏖。雾黑龙蛇斗，山昏虎豹嘷。石伤填海羽，波动负山鳌。遗介潜寒渚，惊鼯走夜牢。江山留惨黯，天地入焄蒿。众折思枝柱，初寒俟茧缫。明良逢庆会，乡曲得名豪。梁栋因人出，艅艎为世操。安流欣鼓枻，奔浪独能篙。日出戈挥景，江翻弩射涛。风声连澒洞，裁鉴悉纤毫。桃李勤封植，茅菅日薙薅。猎场游麂鹿，鱼渚动鳅鱽。井邑生春色，禾麻饫土膏。民歌乌遶屋，士喜马腾槽。朔塞闲刁斗，天山拥节旄。岱嵩何落落，江汉自滔滔。大宝珠仍璧，长城雉与壕。崇牙分棨戟，大壤属鞬櫜。日月依龙德，风云挟豹韬。夹山群战骑，黑水泳轻舠。落日观鱼浦，秋风射雉皋。化行家置塾，役简里停鼛。歌奏投壶室，文闲治狱曹。西庵谈性理，东阁会奇髦。森爽开璜琥，纵横列雁羔。礼容新泮宇，物性遂庄濠。牧唱闻朝起，樵音听暮号。孤婴收坎阱，流滞起蓬蒿。屡下陈蕃榻，谁空北海醪。却军敦礼乐，曹馆富风骚。客望龙门聚，雏从凤穴翱。世知三窟隘，人可二天逃。雨露承恩命，山河袭世劳。功名高卫霍，辅弼慕伊咎。鞍马怜髀肉，簪缨视鬓毛。雅申张仲德，颂入鲁侯昭。有客伤沦落，无阶写郁陶。太行云羃羃，代北雨骚骚。去国心将折，怀人首独搔。身如伏枥骥，情似失林猱。涸辙将安往，穷途况所遭。幸今逢匠石，直欲啖醨糟。忖己诚无有，登门亦已叨。沐熏良备至，感激欲号咷。已客冯驩舍，犹伤范叔袍。锷须开匣剑，割欲试铅刀。杞梓容山木，包羞荐沼芼。每思休困顿，佳荫有兰■〈艹皋〉。 

　　○送杜仲梁东游 【仲梁先称善夫。】 

　　野马何决骤，飞云何悠扬。商岩不足稽此士，又欲东略宋与梁。青山不知老，白山乃许忙。菊潭之水清泠渊，野人饮之得长年。芳醲不买寿，淡泊差可久。北山峨峨苍翠巅，丹崖石老生紫烟。灵芝秋杞老霜骨，黄精茯苓饱新斸。望君崭崭病以癯，酌之食之可以还肤腴。况有刘荆州、元丹丘，子宁舍之汗漫游。凉秋佳月酒一杯，送子东下心徘徊。半山亭前一茅屋，岁寒霜劲君当来。 

　　○短歌行送秦人薛微之赴中书 

　　河流宿层冰，山有太古雪。翩翩有客来，老面黑于铁。盘盘胸臆间，犹挂太华月。不肯下贵势，便欲叫双阙。朔寒衣裳单，路远马■〈敝〉■〈薛〉。昔人丈夫事，肝胆不可越。我歌送君行，歌声何激烈。悲风为我起，酒行歌半阕。望君青云端，何恤远离别。 

　　○关中行送李显卿 

　　关中行，我持一杯酒，送君西入秦。秦川郁相望，渭水流沄沄。黄河中折倏复来，太华倚天青壁开。我送君兮渺何许？春风不肯吹君回。举酒酹五陵，浩歌登高台。终南之山何崔嵬，长安旧游安在哉！百年繁华成劫灰，千古英雄沈草莱。风尘澒洞豺狼墓，天地茫茫入烟雾。我载歌，送君去，太华终南宜有深绝处。岩扃人迹所不到，石壁苍苔老烟雨。 【草】 堂挂女萝，充腹多薯蓣。玉井莲开十丈花，茯苓根结千年树。白雪青松良可老，鹿门有庞商有皓。不然凌云学轻举，呼取安期羡门语。忆昨与君友，相逢日日酬杯酒。酒阑起舞肝胆开，小桃唱罢歌杨柳。晋语狎秦癯，秦谈惊晋叟。秦晋之交那可无，胡为不作双飞凫。碧草离离生早春，哀歌望断西南云。求君于终南之上不可得，太华峰头会见君。 

　　○阻雪华下 

　　爱山久成癖，得山真隽永。太华隔风尘，五年梦幽境。传闻十丈莲，拟扣玉仙井。雪花忽迷漫，苍巅堕昏暝。蹇余世缘深，方外久自屏。意是希夷君，俗驾疏造请。行行风撼林，稍稍云度岭。云间三峰面，隐约露芒颖。初如滟滪堆，屹起势奔猛。渐如倚天剑，万仞铁花冷。烟霞半明灭，瞬息变光景。乃知造化心，相哀亦相警。归鞭晚怱怱，回首心耿耿。浩歌夜深寒，孤月挂峰顶。 

　　○置酒半山亭得秋字 

　　怀抱久不写，兀坐如絷囚。永怀西山胜，浩荡成兹游。岩壑互窈窕，丛萝郁深幽。飞烟入虚无，长风跨昆丘。楚甸散林莽，商颜亦绸缪。雷雨天地空，景气入夜浮。况当节律变，万物飒以秋。云来白日惨，天澹清江流。西望渺关河，沉沉生暮愁。兰苕暗幽谷，芰荷老芳洲。一笑举酒觞，浩歌聊自酬。幽赏兴未极，慨叹心悠悠。世事苍茫外，寒沙明白鸥。 

　　○归潜堂为刘京叔赋 

　　逃渊鱼深处，避弋鸿冥飞。古来贤达士，亦复歌《采薇》。南山先庐在，兵尘怅暌违。山空无人居，惟见草木肥。翩然千岁鹤，一朝复来归。新筑临浑水，行径窈以微。清流鸣前除，白云入晨扉。回顾陵谷迁，万事倏已非。著书入理奥，得句穷天机。前路政自迫，此道傥可几。殷勤抱中璧，黾勉留余辉。第恐遯世志，还负习隐讥。永怀泉上石，一觞与君挥。惜无凌风翰，遐举非所希。 

　　○守约斋为吕仲和作 

　　读书不务博，造道当入微。一理贯万理，一歧会众歧。譬彼庖丁刀，騞然解牛时。节间即有得，肯綮宁复疑。道丧向千载，圣远孰可期。养勇敌所忾，养气动以随。心非安如山，遇变鲜不移。吾门有圣学，观心乃其师。宴坐一室中，自得寔在兹。胡为滞纷感，紬绎如茧丝。人生矧多欲，事物日以滋。牛羊践径蹊，虎豹攻藩篱。我尝叩天理，诚明不容欺。第恐达者事，还为狷者嗤。 

　　○杨将军垧马图 

　　古人相马不相肉，画工画马亦画骨。淡淡生绡一片云，眼中群龙何突兀。飞菟汗血天骥种，笔墨之间见飞动。前趋后逐互有态，涉啮行留分向背。丰草长林性本真，駉駉駜駜相与驯。开元天子盛监牧，四十万匹锦绣屯。人言息马战所重，风鬣霜蹄惜无用。君不见幽燕飞鞚时，中原流血成渊池。祇令征讨苦未休，金鞍铁甲弥山丘。安得放归如此马，饮水求刍恣闲暇。 

　　○题李氏寓酒轩 

　　吾闻李谪仙，一斗诗百篇，酒家眠。又闻阳谏议，月廪尽以送酒钱。伯伦《酒德颂》，无功醉乡仙。说到饮中理，兹世何渺然。古来贤达士，以酒全其天。所以陶靖节，浩歌归园田。独余醉翁之意不在酒，乐在山水静所便。古人已矣不可作，今人纷纷亦能贤。北里富熏天，高楼歌舞筵。千金结客多少年，哀吹豪竹，倒倾玉船。以酒互为市，地势相婵嫣。焉知贫士贫到骨，健倒仰天歌《黄鹄》。《黄鹄》歌罢无翼飞，妻啼儿号书一束。借问主人翁，心迹谁与同。我亦颇解饮，圣贤时一中。酒酣击尊破，两耳生春风。安得园绮遇，携我入山去。清泉为酿碧溪深，醉卧溪头弄云月。 

　　○卢山兵后得房希白书知弟谦消息 

　　闻道王师阻渭津，卢山以后陷兵尘。军行万里速如鬼，风惨一川愁杀人。乱后仅知家弟在，书来疑与故人亲。梦中亦觉长安远，回首关河泪满巾。 

　　○晚步张巩田间 

　　地入荒芜过客稀，村深门巷暮山围。悠悠独鸟穿云下，策策寒乌掠日飞。人事百年梧叶老，秋风万里稻花肥。兵尘河朔迷归路，惆怅平沙送夕晖。 

　　○板桥道中 

　　篁竹潇潇野水滨，光风过眼与时新。阴崖积雪犹含冻，远树浮烟已带春。世故未应悲古道，岁华聊得伴闲身。蕨芽笋稚行当好，莫拟山中问主人。 

　　○过陕 

　　万古津茅据上游，崤函西去接秦头。悲风鼓角重城暮，落日关河百战秋。形胜古来须上策，尘埃岁晚只羁愁。豺狼满地荆榛合，目断中条是故丘。 

　　○为王德新寿 

　　百年人物惜雕零，尚喜衣冠见老成。数口齑盐忧桂玉，一川风雨独柴荆。红颜未羡方春好，黄发应从此夜生。异日华林讲殊礼，不妨鸠杖从公行。 

　　○为秦人梁帅寿 

　　功名万里驾龙荒，不作当年陛楯郎。颜角久瞻天上日，鬓毛未点镜中霜。衣沾暑雨千秋润，扇引熏风六月凉。见说长年出冲静，海山求药本微茫。 

　　○送申生取新赴中书 

　　寒山漠漠日初曛，过尽潇潇雁鹜群。百代高歌余《白雪》，一朝飞步上青云。倚门肮脏谁怜我，满腹精神独见君。看取扶摇便鹏翼，临歧且莫叹离分。 

　　○寄杜仲梁 

　　塞上愁多云易阴，故人虽在雁无音。交情念子黄金重，世故稽人白发深。芳草春风千里梦，青灯夜雨两乡心。岱宗入眼东南秀，怅望云山泪满襟。 

　　○寄元裕之 

　　朔云阴雪晚重重，日入寒芜塞草空。沂水东回无去翼，天山南断有哀鸿。三年远别交情外，一夜相思客梦中。明日关河对双泪，祇将幽愤寄秋风。 

　　○竹林院同张之纯赋二首 

　　柳色侵寻映短篱，竹梢零乱挂残晖。山禽自识忘机客，飞下庭柯更不飞。 
　　稍稍林间布谷声，村南村北水云平。偶来竹寺看山坐，闲听清溪遶舍鸣。 

　　○中书大丞相耶律公挽词二首 【甲辰五月十四日。】 

　　砥柱中流折，藏舟半夜移。世贤高允相，人叹叔孙仪。未拜荆州面，尝蒙国士知。无阶陪引绋，万里望灵輀。 
　　文献群公表，东丹八叶传。珪璋贻嗣德，兰藻霭遗编。禁籍虚青琐，神游定玉泉。太常千字诔，谁有笔如椽？ 

　　○密国公挽词二首 

　　郁郁佳城闭，翩翩铭旐开。风悲信陵墓，雨入孝王台。万古伤渠坏，千年望鹤来。平明国门外，箫鼓不胜哀。 
　　汉制隆恩礼，周封列屏翰。人知尊帝冑，我但识儒冠。零落伤兰桂，孤高叹凤鸾。从今门下客，长铗向谁弹？ 
</div>
    <div class="pagination">
<a href="元诗选_page679.html">上一页</a><span>...</span><a href="元诗选_page675.html">675</a><a href="元诗选_page676.html">676</a><a href="元诗选_page677.html">677</a><a href="元诗选_page678.html">678</a><a href="元诗选_page679.html">679</a><span class="current-page">680</span><a href="元诗选_page681.html">681</a><a href="元诗选_page682.html">682</a><a href="元诗选_page683.html">683</a><a href="元诗选_page684.html">684</a><a href="元诗选_page685.html">685</a><span>...</span><a href="元诗选_page681.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
