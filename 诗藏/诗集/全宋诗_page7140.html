<!DOCTYPE html>
<html>
<head>
    <meta charset="UTF-8">
    <title>全宋诗 - 第 7140 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 7140 页/共 11672 页</h1>
    <div class="content">    池凤何尝嗟见夺，冥鸿终不更低飞。
    寿觞应举三朋酒，师衮閒抛一品衣。
    我亦摧颓踰耳顺，异时惇史托馀辉。

宋庠　寄子京
    八年三郡驾朱轮，更忝鸿枢对国均，
    老去师丹多忘事，少来之武不如人。
    车中顾马空能数，海上逢鸥想见亲。

宋庠　祭春偶作呈通判职方
    关外春来亦可怜，平明箫鼓浊河边。
    殿门恩泽催幡胜，不预朝簪整八年。

宋庠　霁后
    小雨春膏润，微波晚照空。
    壶光遥送电，梁影半倾虹。
    珍树疏烟合，幻塘暗溜通。
    羲皇谁可上，靖节有窗风。

宋庠　甲戌冬属疾赐告二首
    行年三十九，病脑剧中乾。
    目界空花眩，脾仓宿滓寒。
    未灯欹夕枕，欲食进朝丸。
    惟有披书乐，依稀及士安。

宋庠　甲戌冬属疾赐告二首
    恩告偃衡荜，年华飞琯灰。
    右眠安佛脅，深息养仙胎。
    数犯稽违禁，谁怜瀋落材。
    使轺均病粟，更自冁然咍。

宋庠　见白发有感
    昔人三十二，已赋二毛悲。
    况乃踰强仕，何能怨始衰。
    星星簪外出，冉冉鑑中垂。
    颜负前丹渥，心惊故石移。
    袁公忧汉室，蜀客问湘累。
    此际重搔首，孤怀君讵知。

宋庠　建隆寺北池亭
    宝刹开初地，沧浪绕故城。
    芰莲俱野色，凫鸨各秋声。
    岸阔烟无著，窗虚日易明。
    归骖谁讶久，正为濯尘缨。

宋庠　讲读春秋彻篇侍宴崇政殿奏御
    睿览凝星璧，才儒集露门。
    披经穷鲁记，摘句辩尧言。
    曩例褒成衮，先猷化启源。
    香云收宝袠，甘醑滟慈樽。
    饰喜韶音纵，均和玉色温。
    史臣叨伟观，炙行愿殚论。

宋庠　讲诗彻章置酒崇政殿讲官两府宗室近臣皆预会奏御
    经艺尊诗学，书林眷讲臣。
    礼将恩并渥，道与日俱新。
    圣问临篇裕，王风即席淳。
    妙谈开宝帙，高宴宠华绅。
    朝笏仪庭鹭，宗藩瑞世麟。
    天浆聊挹斗，帝曲豫回春。
    惠洽需占象，欢留景驻轮。
    诸儒稽古力，千载颂逢辰。

宋庠　郊报纪事奏御
    阳燎修鸿报，斋居祓至诚。
    还登八觚畤，亲用一元牲。
    瑞月随黄屋，鲜云抱紫营。
    天香浮玉帛，霄籁避咸英。
    陟配文交举，来同福备成。
    均休敷恺泽，冠朔让尊名。
    喜动吹莩气，欢流浃宇声。
    空参尧壤末，试颂泰阶平。

宋庠　今日棋轩风爽天休可纡步无以簿领为解兼戏成短章
    不肯归休本俗才，痴儿了事太悠哉。
    劝君抽取文符手，且就凉轩鬬茗来。

宋庠　进读唐书终帙
    隋室重氛极，唐家景命新。
    地归裂残壤，天洗战馀尘。
    遂纳诸戎贡，争陪二月巡。
    瀛洲登俊老，烟阁尽名臣。
    轻重非关鼎，兴亡要在人。
    旧都纷秀麦，前事遍书筠。
    哲后疑图暇，西厢访古频。
    终篇见成败，摘句屡谘询。
    青史嘉遗直，元龟遗圣长。
    愿将稽古意，万一助尧仁。

宋庠　禁中寒蝉
    何处幽林蜕，来依禁树鸣。
    风緌非冒宠，露腹祗知清。
    晓韵飘觚阙，残嘶逗采甍。
    秋螳多怒臂，寂寞好全生。

宋庠　京师故僚以余退居近畿数赐存问因叙怀自感
    病馀颇厌肉，欣得僧庐蔬。
    僧窗亦明洁，可以观我书。
    弟兄冷相对，因著柏酒醉。
    酹馀欲拈笔，状乃尔狼狈。
</div>
    <div class="pagination">
<a href="全宋诗_page7139.html">上一页</a><span>...</span><a href="全宋诗_page7135.html">7135</a><a href="全宋诗_page7136.html">7136</a><a href="全宋诗_page7137.html">7137</a><a href="全宋诗_page7138.html">7138</a><a href="全宋诗_page7139.html">7139</a><span class="current-page">7140</span><a href="全宋诗_page7141.html">7141</a><a href="全宋诗_page7142.html">7142</a><a href="全宋诗_page7143.html">7143</a><a href="全宋诗_page7144.html">7144</a><a href="全宋诗_page7145.html">7145</a><span>...</span><a href="全宋诗_page7141.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
