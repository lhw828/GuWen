<!DOCTYPE html>
<html>
<head>
    <meta charset="UTF-8">
    <title>晚晴簃诗汇 - 第 249 页/共 633 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚晴簃诗汇 - 第 249 页/共 633 页</h1>
    <div class="content">　　万里长江百尺楼，远天缥缈望中收。烟边晓市依山集，雨后春潮入郭流。楚塞风涛千里壮，秦淮金粉六朝留。登临无限沧桑感，满目荒凉古石头。
　　李本楑
　　李本楑，字公度，号幼李，惠民人。诸生。有《得朋楼诗》。
　　衢州经先文襄公故垒
　　故垒经行按旧图，功高耿邓想宏谟。长驱敢死三千士，大捷先书廿八都。刀剑于今变牛犊，穴巢终古绝狼貙。后人枉说书能读，愧煞龙锺作腐儒。
　　严州
　　芊绵春草合，竹外发寒梅。山势依城转，江流抱郭开。澹烟群鸟去，微雨一帆来。回望严陵濑，清风满钓台。
　　钱廷文
　　钱廷文，字朴安，号柳圃，淮宁人。贡生。有《柳圃集》。
　　寄醇民先生
　　茂树有高枝，清弦无细响。素交见生平，曾不为标榜。自我与夫子，幽巷通来往。散发坐茅亭，信宿得心赏。清梵激松风，禅寺邻书幌。主客共藜羹，闵子过周党。尺素隔层城，烟月劳梦想。嗟我倦游人，十年在草莽。书剑局高天，壮躯空慨慷。何处豁尘心，溪流晒渔网。
　　移家就熙显宅
　　头白逢兹岁，家贫少定居。我行非得已，天意竟何如。晓日空囊外，秋风卧病余。不堪回眺处，烟水满寒墟。
　　吕公溥
　　吕公溥，字仁原，号寸田，河南新安人。有《寸田诗集》。
　　宿铁门
　　乌鸟巢深枝，游子走长路。一鸣桃花开，再鸣春山暮。茅舍多行客，谁不乐欢聚。夜短梦偏长，梦里还家去。才游何便归，欲语声吞吐。窗外鸡声来，天边雁声度。鸡喜报晨昏，雁飞知何处。
　　杨维栋
　　杨维栋，字山夫，襄陵人。诸生。有《在山吟》。
　　深秋
　　深秋白露垂，凉风砭余肌。布袍缝旋绽，游子待授衣。侧闻茅檐下，夜窗理残机。痴梦归乡郡，单身投柴扉。饥寒呼父母，涕洟如婴儿。悲声惊梦觉，依稀有乌啼。
　　刘沄
　　刘沄，字澹斋，临汾人。贡生。有《南园倡和集》。
　　偕友人登虎山观音堆眺望
　　虎山春暖共攀跻，飞步凌空下望迷。城郭万家无近远，烟云几处互高低。藐姑疑接神人迹，僧寺来寻旧日题。安得脱然游物外，不教尘世日栖栖。
　　贾泽洛
　　贾泽洛，字蘅皋，一字书原，临汾人。监生。有《云溪诗草》。
　　平台望雪和家东沧兄韵
　　平台景物倏皑皑，一片军声袭蔡回。舞絮飞花千万树，浅斟低唱两三杯。关河歧径人难觅，村舍寒烟户半开。最是诗人幽兴极，疲驴破帽出城来。
　　秋山
　　绝巘飞云叶，回峰挂薜萝。日光寒照浅，猿啸夜闻多。樵径沿溪入，蓬门向晚过。鸡豚秋正美，朝市兴如何。
　　秋原
　　驱车登陇首，秋望兴悠然。禾黍分残雨，村墟淡野烟。钟声出古寺，雁影下长天。更欲寻摩诘，犹堪画辋川。
　　拟陆放翁间中富贵
　　贪眠常是卧高舂，炊米无烦论釜锺。苏陆诗篇新活计，江湖散客旧崇封。在庭花草随幽兴，出郭云山仗短筇。六十已过七十近，老翁岂合慕夔龙。
　　朱瑶
　　朱瑶，字昆英，一字乐天，汾阳人。诸生。有《萤窗草堂诗集》。
　　静坐
　　静里摊书坐，幽然蓬岛间。松深眠鹤稳，壁峭卧云间。倚枕听流水，开窗看远山。烟霞容我老，尘念顿无关。
　　秦知域
　　秦知域，字周叔，号薇郎，曲沃人。诸生。有《薇郎集》。
　　芦花
　　浪得花名久，萧萧白鹭洲。丛深缘近水，幹弱易成秋。明月寒渔户，江风拂客舟。无须叹摇落，犹足代薪槱。
　　姑射山访神居洞
　　秀气结壶口，姑射辟仙境。著屐访神居，络绎延清景。雨后岚欲滴，积翠撩人冷。松荫接藤缠，飞泉散碧岭。仙禽时一声，寂寂四山静。半日幽间趣，顿觉浮生永。鹿女还金阙，莲花开玉井。澄潭水一泓，上下光耿耿。杖策寻南洞，肃将衣裳整。拟拜绰约子，不见冰雪影。斫芝更劚苓，云深隔几顷。憩诵《南华》篇，肩吾笑夙秉。萧萧满林秋，日暮风涛警。恐是御龙归，悠然长引领。
　　祁琳
　　祁琳，字景纯，咸宁人。有《芳茵园诗集》。
　　杜曲
　　杜曲回看十里霞，杏花村里酒帘斜。漫夸尺五风流地，已属城南处士家。
　　毛启凤
　　毛启凤，字鸣周，狄道人。诸生。有《爱菊堂诗草》。
　　春日
　　梅梢月上影重重，春暖贪眠意更慵。倚枕不知天渐晓，忽闻山寺数声钟。
　　陈一策
　　陈一策，字尔忱，晋江人。诸生。有《香雪斋集》。
　　五夜
　　五夜入孤村，冒寒人语少。鸡鸣两三声，残月挂林表。
　　访友
　　草堂新筑傍苔矶，城郭风尘到此稀。背闪夕阳双鸟没，屐黏晴雪一僧归。石桥水色虚摇槛，板屋梅花乱扑扉。今日似游人境外，与君相对欲忘机。
　　徐光义
　　徐光义，字侠君，建宁人。有《宜壑诗钞》。
　　与僧约游南山
　　老僧为说南山胜，笑指诸峰迥不群。会待秋高残暑退，芒鞋同踏万重云。
　　徐光美
　　徐光美，字西硕，建宁人。有《隰苓诗钞》。
　　题摩诘诗后
　　脱尽言筌应属注，一编酷爱辋川诗。幽篁琴韵太清绝，想见深林月照时。
　　陆曾蕃
　　陆曾蕃，字用庶，号蔗村，钱塘人。有《蔗村遗稿》。
　　秋雨
　　积雨苔痕绿，西风客舍寒。疏花垂短砌，湿鸟坐雕阑。贫贱依人老，关山行路难。感时空洗句，愁绝镜中看。
　　刘文炜
　　刘文炜，字青耜，仁和人。诸生。
　　秋日湖上
　　莼丝牵碧满湖浮，漠漠寒烟望里收。十里枯荷双鹭雨，两堤衰柳一蝉秋。白云钟断僧归寺，黄叶诗成客倚楼。犹有留人余兴在，数声短笛起渔舟。
　　山楼除夕
　　一身秋蝶抱寒花，卅载时光赴壑蛇。樽酒镫前都是客，溪山梦里暂还家。滴残午漏阑年雨，迎得春风半夜花。寂寂拥衾无稳睡，静听窗外噪林鸦。
　　柴才
　　柴才，字次山，钱塘人。有《百一山房集唐诗》。
　　山行
　　二月二十二，乘兴入幽栖。霭霭浮元气，依依识故蹊。方春平仲绿，终日子规啼。路湿云初上，岩高日易低。泉声喧暗竹，陂影堕时霓。无异登元圃，何烦过虎溪。正堪流野日，长爱觅分题。斗酒弗为薄，山茶又更携。游丝横惹树，去燕旋遗泥。断石荒林外，千镫花塔西。共知仙女丽，莫学阮郎迷。一路经行处，清风独杖藜。
　　郑炎
　　郑炎，原名源，字清渠，秀水人。诸生。有《雪杖山人集》。
　　题老桧
　　树头亦有堪题处，半在疏疏落落中。今日画成晴叶响，不关鸟踏不关风。
　　惶恐滩
　　一匊文山泪，溶成惶恐滩。十年诗在口，今夜月同看。旧水流新恨，惊风激怒湍。浪高三百丈，不见石峰攒。
　　常山旅次闻笛
　　谁家幽怨入新篁，客枕酸声梦苦长。四月梅花何处落，半堤杨柳此宵凉。愁深直恐青山裂，韵冷遥怜玉指香。一自李謩偷谱后，便随铃雨怨三郎。
　　叶菁
　　叶菁，字咸山，号幹亭，钱塘人。贡生。有《也园诗草》。
　　春思
　　百卉争妍日，阳和播鸟声。绿铺阶草软，翠贴沼荷平。明月梨花梦，春风杨柳情。何人吹玉笛，春思满江城。
　　蔡环黼
　　蔡环黼，字拱其，又字澹无，号漫叟，德清人。贡生，官仙居训导。有《细万斋集》。
　　天圣寺壁管夫人画竹
　　琉璃宝地清于玉，掩映檀栾数科竹。乍道寻香檐卜林，忽疑驻屐筼筜谷。闻昔名闺管道升，唱随琴瑟住吴兴。奁中翰藻文人似，腕下丹青哲匠能。玉湖晴彩流香陌，钟磬无声梵王宅。鹿苑间停金犊车，龙宫新垩银泥壁。天女持花散道场，徘徊揄狄兴逾长。随身自有珊瑚架，侍婢还携翡翠床。净土无尘更莹拭，铜台砚发淋漓墨。攘腕经时阁笔看，错刀叶叶生鲜碧。东竿写罢又西筠，雨箨风梢骨力均。妙真兼胜苏居士，变化能无梅道人。贝树祇林共终古，一片苍烟满庭庑。琅玕影外石玲珑，残沈曾传松雪补。今古帷房第一俦，晶宫毕世足风流。仲姬应惜龙孙节，写向空门特地愁。
　　洞霄宫
　　秋气清可娱，幽岩涤襟腑。夕阳催客行，归栖得洞府。人意近上皇，山境入太古。摘菜兰蕙丛，翦筍琅玕坞。世味不到山，芳菰香彻釜。凉月侵卧内，捣药闻禽语。曾食仙鼎丹，常年于此处。夜则鸣丁当，昼乃晦毛羽。仿佛青云人，文采不自诩。忽焉谷风号，如潮涌江浦。窗棂影动摇，知有林中虎。云昔晋郭文，乘骑不相忤。不同城市中，见者罗患苦。俄听金竹坪，曙色声钟鼓。起寻无骨箬，微霜白平圃。吾愿此终焉，不必鸾鹤伍。何为山中人，翻思游远所。
　　维宋设宫观，有使有提举。其制虽戾经，养贤丰禄糈。所以殿阁臣，引疾自华膴。南渡建炎中，内祠比京府。洞霄典物隆，主者皆宰辅。牧心作志书，惜未偻指数。后遂弗深考，漫列《朱子》主。校官祀《春秋》，徒然荐笾俎。遗献竟久湮，靡文此进俯。往者竹垞翁，翻史详为谱。姓名及爵里，因年分次序。百一十四人，历历可披簿。其中多名流，遗徽映岩户。应据曝书亭，作为邓志补。否且鋟诸木，悬诸两庭庑。庶几垂不刊，来者目共睹。毋虚道院游，于是可道古。
</div>
    <div class="pagination">
<a href="晚晴簃诗汇_page248.html">上一页</a><span>...</span><a href="晚晴簃诗汇_page244.html">244</a><a href="晚晴簃诗汇_page245.html">245</a><a href="晚晴簃诗汇_page246.html">246</a><a href="晚晴簃诗汇_page247.html">247</a><a href="晚晴簃诗汇_page248.html">248</a><span class="current-page">249</span><a href="晚晴簃诗汇_page250.html">250</a><a href="晚晴簃诗汇_page251.html">251</a><a href="晚晴簃诗汇_page252.html">252</a><a href="晚晴簃诗汇_page253.html">253</a><a href="晚晴簃诗汇_page254.html">254</a><span>...</span><a href="晚晴簃诗汇_page250.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
