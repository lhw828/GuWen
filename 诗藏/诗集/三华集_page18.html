<!DOCTYPE html>
<html>
<head>
    <meta charset="UTF-8">
    <title>三华集 - 第 18 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三华集 - 第 18 页/共 24 页</h1>
    <div class="content">　　何年释氏入中州问法谈禅尽贵游地絶嚣尘开净域身居尊胜尚淄流忘形不管栁生肘面壁底须茅盖头悟得西来真实意元无戒业可持修
　　送华允庄还戍茶陵
　　当年结髪早从戎万里横戈策隽功归梦不离亲膝下别情都在画图中山横夕照双飞鸟风送秋涛一叶篷好倚舵楼回首望九龙犹隔楚江东
　　和华宾旸菊花诗
　　河阳桃李不须夸种菊还输靖节家三径旧栽分露叶一篱冷艳折霜葩金钱错落裁黄缬缟练葳防翦素霞收取落英和酒吸满襟清气不思茶
　　为华宾旸题王友石枯木竹石图
　　羡君结屋俯清郊古木修篁防白茆雨洗緑苔粘老榦风翻锦箨展新梢巑岏石压蛟龙窟重叠烟藏翡翠巢占尽莲蓉湖上景山林长结嵗寒交
　　题马桓仲扇渊明像次余耐聒韵
　　入室牵衣弄小儿青山绕屋水穿篱种来秫米乌先啄开遍黄花蝶未知五栁清阴三亩宅千年高致百篇诗独留史策贞名在不逐当年晋鼎移
　　和余耐聒题画韵
　　庭际凉风换暑氛梦魂只在白鸥羣虚檐夕气浮清露逺墅秋阴鎻白云石角藤萝纒虎势树皮苔藓结龙纹不知第二泉边寺几度钟声送夕曛
　　临清楼
　　溪边楼阁俯沙汀香几书囊暎石屏半榻茶烟诗欲就一帘荷气酒初醒牕横日影鱼吹絮琴防泥香燕掠芹几度月明持铁笛倚阑吹与白鸥听
　　题画
　　雨过春山踏翠微空蒙岚气滴罗衣焙茶人隔烟中语载酒船从镜里归逺树似城迷岫幌白云如海护岩扉平生亦有沧洲约长忆松间笋蕨肥
　　和韵题画扇
　　倦鸟投林晚欲栖隔溪烟树色凄迷晓猿夜鹤何须怨社燕秋鸿竟不齐老我爱闲身懒出故人许约手重携循塘桥外西村路有兴相寻覔旧题
　　送王伯濬戍沔阳
　　当年策马被貂裘迢递从戎赴沔州宝劒拂云横壮气清樽吸月洗春愁五更风雨频听角千里江山独倚楼闻説近年还故里菊花开遍一园秋
　　寄苏伯厚检讨
　　畴昔词林奉帝宸至今犹忆旧交人闻韶共喜瞻仪凤执笔何烦纪获麟对榻尚思风雨梦同袍不改嵗寒亲梅花开尽无来使空负江南一度春
　　送嵗贡生赴京
　　泽宫春贡选贤能万里扶揺起大鹏驿路莺花三月酒夜牕风雨十年灯雪消官栁黄犹浅水暖溪流緑渐增自古读书期报国老夫拭目看飞腾
　　游蓬莱道院听李天山鼔琴
　　仙人鼓琴花满庭我亦洗耳为君听风揺空林夜瑟瑟泉落幽涧秋泠泠平生青袍作行客千载絶音闻广陵曲终日落醉归去无数好山天外青
　　和月中丞韵
　　古刹城南二里遥黄金为佛玉为桥布衣不坏传千刼木塔重修记六朝法座讲余花作雨粥鱼声动海生潮烦师指我三生事方悟前身不姓萧
　　孙照庵来访将赴京献颂时年八十四嵗赋诗送之
　　江上春寒雪未消故人珍重泊兰桡行囊嵗月诗千首客舍情怀酒一瓢白髪爱君思献颂青霄得路羡登朝嗟余潦倒方归隠为语淮南莫见招
　　答方湖洪上人
　　方湖兰若久荒凉重见高僧啓道塲五色狻猊开宝座诸天龙象拱金牀慧灯再续千年焰神鼎长薰百和香慙愧佳章曾见寄拟来相问扣松房
　　访俞彦春
　　鵞湖水暖滑无波横絶中流发棹歌风景不殊人事改春光虽好客愁多梁鸿旧宅烟迷陇彭祖荒墩草没坡羡杀涂林俞处士年年种药满岩阿
　　郭广文携酒见访【强氏馆中赋诗谢之】
　　暂依山馆寄书巢慙愧干旄出逺郊伏枥已消千里志断金不负十年交尽知郭泰能推奬自笑扬雄费解嘲相见莫教容易别祗愁斜日下林梢
　　寄潘克诚
　　折栁都门又见春别怀况是故乡人京居有肆知君达墓祭无田叹我贫此日寄书那惮数当年赊药不嫌频多情只有青青草客路衡门一样新
　　哭耐聒
　　春风送我出都城别后那期便隔生千里江山离客恨百年诗酒故人情尘蒙旧几书囊暗风飐空帷烛影明一命未霑身已殁满襟哀泪不胜倾
　　又
　　西风策策雨霏霏嗟子登朝去不归守道萤牕勤学业校书鼇禁足光辉玉楼召记知多少地府修文果是非老我一襟知已泪澘然零落满罗衣
　　题画
　　窈窕山中处士家苍藤盖瓦竹穿沙碁声时出松阴里诗兴还生野水涯千嶂晓光揺翠壑一帘秋色散青霞山童知有人来访拥篲迎门扫落花
　　又
　　轻阴销尽午烟开独立沙头踏径苔鸥外水光浮日去鴈边云影带秋来已怜范蠡无仙骨谁识严陵有俊才却上高丘西北望紫山遥隔凤凰台
　　送薛理常赴京
　　闻説征书下海隅观光此日上亨衢九霄风翮河东凤千里霜蹄冀北驹始信蓝田多美玉未容沧海有遗珠于今礼乐皆完具不用孙生笑鲁儒
　　为医士题画
　　青山重叠路微茫松桂幽深暎野堂千坞白云芝草秀一林疎雨杏花芳猿声乍歇春阴薄鹤梦初回晓色凉不用更歌招隠士汉庭今已起韩康
　　哭邹伯旸
　　故人长逝隔泉宫投老衰情易感中久仰魏舒成甯氏岂同王衍忌羊公露寒宿草松阡迥月冷虚堂蕙帐空南望招魂歌楚些一缄和泪托飞鸿
　　七夕奉令作
　　秋来七夕是佳辰凉入虚堂夜气新献赋已输王勃丽晒书何愧郝隆贫星移银汉悬珠纬露下金茎洗玉尘慿仗天孙休赐巧清时风俗自还淳
　　又
　　沧海云收碧落高报秋梧叶下庭臯青鸾传信真为逺乌鹊填河莫告劳零露润霑黄篾簟轻飔凉入绛纱袍君王已在长生籍何待瑶池献玉桃
　　题沈存耕云山隠居
　　翠微深处着萝庵满座秋花防石楠万壑烟霞飘几席一村鸡犬隔云岚司空久负三宜去叔夜端知七不堪莫笑市防无梦到半帘红日睡初酣
　　寄高邮何士达
　　武陵城下涌金门曾记看花载酒樽逺别忆君千里隔故交惟我两人存白云近海山边树红稻临淮水畔村欲寄尺书遥问讯写成一字一销魂
　　陈萍翁挽诗
　　陈君家世巻中知文采儒林见羽仪毎叹苏门鸾去逺却怜华表鹤归迟半生未恨漂萍梗二子终看折桂枝南望桐山原下路楚歌酾酒不胜悲
　　题梅存堂【南昌刘处士母梅氏尝植梅于庭其母殁因扁所居堂曰梅存以识孝思之意云】
　　手种江梅念母恩堂前玉立伴黄昏氷肌痩怯春寒力缟袂香沾粉泪痕月落罗浮惊晓梦雪消姑射返仙魂高楼切莫吹羌笛留对琼芳酹一樽
　　送人复任南海知县
　　秋雨都门一尺泥江头送客马频嘶地连南海星辰动天近东华日月低夹路梅花孤鹤立满庭榕叶乱鸎啼越王台下经游处还向琴堂覔旧题
　　三华集巻十二
　　钦定四库全书
　　三华集巻十三
　　明　钱仲益　撰
　　锦树集三
　　五言律诗
　　送监生叶师古得告侍亲还天台
　　亲老求归养君恩许放还未应忘断织端忆梦持环天逺龙河驿云连鴈荡山遥怜到家日擎酒拜慈顔
　　寄题王仲渊西爽轩
　　结屋并山阿羣峯拥翠螺秋清金气肃日转竹阴多拄笏题诗坐开帘对酒歌王猷有佳兴问讯近如何
　　送王服周赴蕲州广济知县
　　宿雨晓初晴之官第一程行囊诗巻重别舸布帆轻白髪悲离合青山管送迎蕲阳在何许万里故人情
　　题赵仲穆画
　　王孙有遗墨风景似苕溪小艇垂纶叟孤村唱晚鸡秋清红叶痩日暮碧云低一段沧洲意何由覔旧题
　　为太仆祝少卿赋西山暮景
　　白首膺皇眷清时位列卿丹心衰转壮大器晚方成松栢经霜茂桑榆暎日明谁云临暮景未觉负平生
　　送人复任抚州知府
　　报政上朝端承恩复旧官选司书考最野老説民安山痩秋容净江空夕气寒送行诗满轴携取到家看
　　王知县拄笏斋
　　樊山王茂宰公退有余清手板搘颐坐心诗适意成逺峯横爽气高树发秋声自得幽闲趣悠然太古情
　　小轩为人赋
　　有美黉宫士穷经閟小轩神清縁寡欲意适在忘言戏水潜鳞泳趋林宿羽喧眼前俱妙趣奚必隠丘园
　　送邵知县复任建安
　　宰邑向瓯闽朝天拜紫宸名因宪府重情为故乡亲【邵先任御史与予同郡人故云】马度杉关晓舟行建水春文公遗化地风俗喜还淳
　　挽高待诏母
　　令子登朝日慈亲弃养时讣从千里至痛彻九泉悲晓露凄萱萼严霜落桂枝到家应泪尽莫废蓼莪诗
　　送太仆祝少卿复任
　　奉车登太仆考绩觐明廷富国岂无政扰龙还有灵列卿惟皎月天驷应房星试看滁阳道连山苜蓿青
　　谢墨工遗墨
　　朝下过东城俄逢子墨卿珪砻玉质翠饼掷金声未让潘生技何慙李氏名感君持赠我翻愧学无成
　　赠医士
　　结屋栖仙隠驰名满帝乡兎分新捣药龙献秘藏方树白花经雨林黄橘带霜不因无贰价谁识是韩康
　　送储助教除天台教谕
　　太学三年久滇阳万里回申公原有道王式岂无才客计诗千首乡心酒一杯清朝尤重士典教赴天台
　　医士许可斋巻
</div>
    <div class="pagination">
<a href="三华集_page17.html">上一页</a><span>...</span><a href="三华集_page13.html">13</a><a href="三华集_page14.html">14</a><a href="三华集_page15.html">15</a><a href="三华集_page16.html">16</a><a href="三华集_page17.html">17</a><span class="current-page">18</span><a href="三华集_page19.html">19</a><a href="三华集_page20.html">20</a><a href="三华集_page21.html">21</a><a href="三华集_page22.html">22</a><a href="三华集_page23.html">23</a><span>...</span><a href="三华集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
