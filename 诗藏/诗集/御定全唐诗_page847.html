<!DOCTYPE html>
<html>
<head>
    <meta charset="UTF-8">
    <title>御定全唐诗 - 第 847 页/共 1083 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定全唐诗 - 第 847 页/共 1083 页</h1>
    <div class="content">　　冻蘂凝香色艳新小山深坞伴幽人知君有意凌寒色羞共千花一様春
　　石兕台
　　大河波浪激潼闗青兕胡为伏此山遥想楚王云梦泽蜺旌羽葢定空还
　　讲易台
　　年逾知命志尤坚独向青山更絶编天下有山山有水养蒙肥遯正翛然
　　观鱼亭
　　恵施徒自学多方谩说观鱼理未长不得庄生濠上防江湖何以见相忘
　　緑云亭
　　六月清凉緑树隂小亭髙卧涤烦襟羲皇向上何人到永日时时弄素琴
　　清辉堂
　　野人心地本无机为爱茅檐倚翠微尽日尊前谁是客秋山含水有清辉
　　观妙庵
　　妙理难观防甚深欲知无欲是无心茅庵不异人间世河上真人自可寻
　　西阳亭
　　隔林残日照孤亭宴先生酒未醒入夜莫愁迷下路昔人犹在逐流萤
　　弄云亭
　　自知无业致吾君只向春【一作空】山弄白云已共此山私断当不须转辙重移文
　　伏堂
　　盘崖蹙缩似灵鬼谷先生隠遁时不独巻懐经世志白云流水是心期
　　桃花谷
　　君阳山下足春风满谷仙桃照水红何必武陵源上去涧边好过落花中
　　含桃圃
　　小圃初晴风露光含桃花发满山香看花对酒心无事倍【一作但】觉春来白日长
　　茗坡
　　二月山家谷雨天半坡芳茗露华鲜春醒酒病兼消渴惜取新芽旋摘煎
　　松岭
　　岭上青松手自栽已能苍翠映莓苔嵗寒本是君家事好送清风月下来
　　桃溪
　　芳草霏霏遍地齐桃花脉脉自成谿也知百舌多言语任向春风尽意啼
　　李径
　　一径秾芳万蘂攅风吹雨打未摧残怜君尽向髙枝发应为行人要整冠
　　鸿盘
　　落落飞鸿渐始盘青云起处剩须看如今天路多缯缴纵使衔芦去也难
　　偃月岭
　　山岭依稀偃月形数层倚石叠空青几回雪夜寒光积直似金光照户庭
　　寄光上人
　　笔下龙蛇似有神天池雷雨变逡巡寄言昔日不手应念江头洴澼人
　　李昭象
　　李昭象字化文父方为池州刺史因家焉懿宗末年以文干相国路岩岩问其年曰十有七矣岩年尚少尤器重之荐于朝将召试防岩贬遂还秋浦移居九华与张乔顾云辈为方外友诗八首
　　喜杜荀鹤及第
　　深岩贫复病榜到见君名贫病浑如失山川顿觉清一春新酒兴四海旧诗声日使能吟者西来步步轻
　　赴举出山留寄山居郑防军
　　还如费冠卿向此振髙名肯羡鱼须美长夸鹤氅轻理琴寒指倦试药黑髭生时泰难云卧随看急诏行
　　题顾正字谿居
　　髙敞吟轩近钓湾尘中来似出人间若教明月休生桂应得危时共掩闗春酒夜棊难放客短篱疎竹不遮山莫夸恬淡胜荣禄雁引行髙未许闲
　　寄献山中顾公员外
　　抽却朝簪着钓蓑近来声迹转巍峩祥麟避网虽山野丹凤衔书即薜萝乍隠文章情更逸久闲经济术翻多深惭未副吹嘘力竟困风埃争奈何
　　山中寄崔谏议
　　半生猨鸟共山居吟月吟风两鬓疎新句未尝忘教化上才争忍不吹嘘全家欲去干戈后大国中兴礼乐初从此升腾休说命秪希公道数封书
　　学仙词寄顾云
　　记得初传九转方碧云峰下祝虚皇丹砂未熟心徒切白日难留鬓欲苍无路洞天寻穆满有时人世美刘郎仙人恩重何由报焚尽星坛午夜香
　　寄尉迟侍御【一作郎】
　　我眠青嶂弄澄潭君戴貂蝉白玉篸应向谢公楼上望九华山色在西南
　　招西洞道者
　　危峰抹黛夹晴川树簇红英草碧烟樵客云僧两无事此中堪去觅灵仙
　　句
　　投文得仕而今少佩印还家古所荣【送周繇之建徳唐诗纪事】
　　御定全唐诗巻六百八十九
　　钦定四库全书
　　御定全唐诗巻六百九十
　　王驾
　　王驾字大用河中人大顺元年登进士第仕至礼部员外郎自号守素先生集六巻今存诗六首
　　夏雨
　　非惟消旱暑且喜救生民天地如蒸湿园林却似春洗风清枕簟换夜失埃尘又作丰年望田夫笑向人
　　古意
　　夫戍萧闗妾在吴西风吹妾妾忧夫一行书信千行泪寒到君边衣到无
　　社日【一作张演诗】
　　鹅湖山下稻粱肥豚栅鸡栖【一作埘】半【一作对】掩扉桑柘影斜春社散家家扶得醉人归
　　雨晴【一作晴景】
　　雨前初见花间蘂雨后兼无叶里花蛱蝶飞来过墙去
　　却疑春色在邻家
　　乱后曲江【一作羊士谔诗】
　　忆昔争【一作曽】游曲水濵未春长有探春人游春人尽空池在直至春深不似春
　　过故友居
　　邻笛寒吹日落初旧居今巳别人居乱来儿侄皆分散惆怅僧房认得书
　　王涣
　　王涣字羣吉大顺二年登第官考功员外郎诗十四首
　　上裴侍郎
　　青衿七十榜三年建礼含香次第迁珠彩下连星错落桂花曾对月婵娟玉经磨琢多成器剑拔沈埋更倚天应念衔恩最深者春来为夀拜尊前
　　悼亡
　　春来得病夏来加深掩妆卧碧纱为怯暗藏秦女扇怕惊愁度阿香车腰肢暗想风欺栁粉态难忘露洗花今日青门君处乱蝉衰草夕阳斜
　　惆怅诗十二首
　　八蚕薄絮鸳鸯绮半夜佳期并枕眠钟动红娘唤归去对人匀泪拾金钿
　　李夫人病已经秋汉武看来不举头得所【一作修嫮】浓华销歇尽楚魂湘血一生休
　　谢家池馆花笼月萧寺房廊竹飐风夜半酒醒凭槛立所思多在别离中
　　隋师战舰欲亡陈国破应难保此身诀别徐郎泪如雨镜鸾分后属何人
　　七夕琼筵随【一作往】事陈兼花连蔕【一作蓼花莲叶】共伤神蜀王殿里三更月不见骊山私语人
　　夜寒春病不胜懐玉瘦花啼万事乖薄幸檀郎断芳信惊嗟犹梦合欢鞋
　　呜咽离声管吹秋妾身今日为君休齐奴不说平生事忍看花枝谢玉楼
　　青丝一绺堕云鬟金翦刀鸣不忍看持谢君王寄幽怨可能从此住人间
　　陈宫兴废事难期三阁空余緑草基狎客沦亡丽华死他年江令独来时
　　晨肇重来路巳迷碧桃花谢武陵溪仙山目断无寻处流水潺湲日渐西
　　少卿降北子卿还朔野离觞惨别顔却到茂陵惟一恸节毛零落鬓毛斑
　　梦里分明入汉宫觉来灯背锦屏空紫台月落闗山晓肠断君恩信画工
　　戴司顔
　　戴司顔登大顺进士第官太常博士诗二首
　　江上雨
　　非不欲前去此情非自由星辰照何处风雨送凉秋寒锁空江梦声随黄叶愁萧萧犹未巳早晩去苹洲
　　塞上
　　空迹画苍茫沙腥古战场逢春多霰雪生计在牛羊冷角吹乡泪干榆落梦牀从来山水客谁谓到渔阳
</div>
    <div class="pagination">
<a href="御定全唐诗_page846.html">上一页</a><span>...</span><a href="御定全唐诗_page842.html">842</a><a href="御定全唐诗_page843.html">843</a><a href="御定全唐诗_page844.html">844</a><a href="御定全唐诗_page845.html">845</a><a href="御定全唐诗_page846.html">846</a><span class="current-page">847</span><a href="御定全唐诗_page848.html">848</a><a href="御定全唐诗_page849.html">849</a><a href="御定全唐诗_page850.html">850</a><a href="御定全唐诗_page851.html">851</a><a href="御定全唐诗_page852.html">852</a><span>...</span><a href="御定全唐诗_page848.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
