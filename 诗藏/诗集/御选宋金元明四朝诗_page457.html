<!DOCTYPE html>
<html>
<head>
    <meta charset="UTF-8">
    <title>御选宋金元明四朝诗 - 第 457 页/共 1044 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选宋金元明四朝诗 - 第 457 页/共 1044 页</h1>
    <div class="content">　　见章得一诗因次其韵二首
　　水色清涟日色黄梨花淡白栁花香即看时节催人事更觉春愁恼客肠无酒难供陶令饮从人皆笑郦生狂城南风暖游人少自在晴丝百尺长
　　片片飞花欲送春萋萋碧草正愁人黄蜂酿蜜经营急紫燕衔泥来去频才似茂陵悲晩遇美如曲逆不长贫久知求富都无益但喜论诗若有神
　　奉和帅初雨中见赠二首【録一首】
　　正坐清谈与世违交情如子定应稀图书趺宕心犹在裘马清狂意已非黄鹤未知何日返饥乌故作傍人飞谿南流水清如玉终拟归休理钓矶
　　多景楼
　　层颠官阁几时修绕槛长江万古流白露已零秋草緑斜阳虽好暮云稠平南筹防张华得治内人才葛亮优景物未穷登览兴角声孤起瓮城秋
　　东阳八咏楼
　　山城秋色浄朝晖极目登临未拟归羽士曾闻辽鹤语【楼在寳婺观观中老道士能言诸父出处】征人又见塞鸿飞西流二水玻瓈合南去千峰紫翠围如此山川良不恶休文何事不胜衣
　　蛾睂亭
　　天门日涌大江来牛渚风生万壑哀青眼故人携酒共两睂今日为君开苍崖直下蛟龙吼白浪横空鵞鹳回南眺青山怀李白沙头官渡苦相催【时与刘伯宣尚书同登】
　　大都红门外海子上即事
　　白水青林引兴多红裠翠黛奈愁何底从暮醉兼朝醉聊复长歌更短歌轻燕受风迎落絮老鱼吹浪动新荷余不溪上扁舟好何日归休理钓蓑
　　至元庚辰繇集贤出知济南暂还吴兴赋诗书怀二首
　　五年京国误蒙恩乍到江南似梦魂云影时移半山黒水痕新涨一溪浑宦途久有曼容志婚娶终寻尚子言政为疎慵无补报非干髙尚慕丘园
　　多病相如已倦游思归张翰况逢秋鲈鱼莼菜俱无恙鸿鴈稻梁非所求空有丹心依魏阙又携十口过齐州闲身却羡沙头鹭飞去飞来百自由
　　继郑鹏南书怀
　　岂不怀归苦未闲宦情羇思不成欢可能治郡如龚遂只合临流似幼安棊局嬾从先处着医方留取用时看夜来梦到苕溪上一枕清风五月寒
　　题山堂
　　手种青松一万栽山堂留得翠屏隈推窗緑树排檐入临水红桃对镜开山雉雊迎朝日去野禽啼傍夕阳来老妻亦有幽栖意数日迟留不肯回
　　送杜伯玉四川行省都事
　　浣花溪上草堂存今见能诗几代孙橘刺藤梢隠丛竹椒浆桂酒荐芳荪日长画省文书静春近岷江雪浪奔我向东吴君向蜀别离从古解销魂
　　杭州拱北楼
　　城上髙楼接太霞令严钟鼓静无哗提封内向三千里比屋同封百万家心在江湖存魏阙身随牛斗泛仙槎举头便觉长安近时倚阑干望日华
　　邓文原
　　陪髙彦敬游南山
　　不到南山又二年离离秋草映寒泉东林萧散开莲社西晋风流櫂酒船古寺云烟终日合长松风雨半空悬谢公未了登临兴故向禅房借榻眠
　　十月十日出都城二首
　　倦客愁深素发生分甘投劾谢尘缨老来每愧公车召归去何须祖帐荣红叶早霜催嵗晏白鸥野水与云平腐儒漫士真无补深负岩居与谷耕
　　朝拥臯比夕短檠病余静息厌劳形闲情只合营三径便腹那能贮五经忝侍禁闱慙啓沃欲寻耆社觉凋零归欤啸傲西湖上时看晴云度翠屏
　　三月廿九日上御流杯亭听讲明日子翚司业有诗因次韵
　　咫尺天顔仰照临缉熙盛事见方今上林花接南薫早流水春涵太液深寒士简编穷皓首野人芹曝抱丹心退朝欲草清平颂散作成均木铎音
　　赠白君举
　　昆仑西日水东溟何处清风起独醒逺道云烟今古树行人朝暮短长亭草铺平野春如剪花落重门昼不扃不有茅茨容歗傲终南山色为谁青
　　送人游天台
　　此去兰亭修禊后平明驱马试征衣海边山尽天无尽花防春归人未归一雨潮生鱼入市逺岩月上鹤投扉旧游二十年前路孤负东风赋采薇
　　题小薛王画鹿
　　礼乐河间雅好儒曾陪校猎奉銮舆昼长灵囿观游后政暇嘉宾燕集余蛱蝶图工人去久驺虞诗好化行初宗藩翰墨留珍赏凭仗相如赋子虚
　　送鲜于伯机之官浙东
　　衣冠文献参诸老台阁功名负此公十载黄尘看去马万山青眼送飞鸿挥毫对客风生座载酒论诗月满篷昭代需才公论定起分春雨浙江东
　　送张纲父教官
　　我友白苹洲畔客忽凌风雪问征涂南州嵗晩寻髙士西塞烟深忆钓徒呼酒江船春水动读书山馆雨灯孤无钱自媿苏司业聊赋骊驹为子娱
　　送姚利用入京
　　雪晴川浄驾飞桅舟入河氷二月开壮士不缘弹铗去故山曽见烂柯来上林淑气催花栁盛代英雄擢草莱青眼诸贤如问讯为言衰病懒登台
　　独立
　　数尽飞花一怆然壮心迢递夕阳边七年人事空流水二月风光已杜鹃过眼青春宁复得涴人黄土絶堪怜故园尚有平生约可使苍苔到石田
　　松雪翁桐阴髙士图
　　玉立桐阴十畞苍托根何必在朝阳迎风簌簌秋声早洒雨阴隂月色凉胜事只消琴在膝野情聊倚石为牀髙人自得坡头趣不为花开引凤凰
　　万嵗山广寒殿
　　雪残春意满仙台碧树青葱翠作堆三岛灵山浮海至九天丹阙倚云开仗穿玊兔轮中出辇跨金鼇背上来欲献甘泉辟雍赋白头零落媿非才
　　三月晦游道场山宿清公房与成父同行二首
　　絶顶轩窗纳晩晡下方灯火听钟鱼天连震泽涵元气地涌浮图切太虚凉立松风观石溜晩寻樵径叩僧庐孤亭山麓荒苔积犹想幽人夜读书
　　涧石萦纡紫竹丛晴云吹落水晶宫夜寒身宿羣峰顶花尽春归万木中傥买山田营破屋时过僧寺驾孤篷只应渺渺轩前路杖履长陪鹤发翁
　　送俞观光赴义塾师
　　越山岚翠俯青谿念子怀归嵗屡移乘兴未寻安道宅传经且下仲舒帷稻粱秋足飞鸿外灯火凉生积雨时东老收书兼好客何人诗写石榴皮
　　刘松年春山仙隠图
　　緑栁疎花绕舎栽长松灌木覆亭台云峦倒影水天敻蒲苇有声山雨来内史幽情觞咏乐右丞别业画图开何时许我游真境野色桥边蹋紫苔
　　吴道元五云楼阁图
　　观阁嵯峨起日边春云靉叇倚层颠天低青海一杯水山落齐州九防烟百尺长松神阙外千秋灵柏古坛前遨游尽是蓬山侣瑶草金芝不记年
　　王维秋林晩岫图
　　干峰凝翠宛神州中有仙翁寤寐游林麓渐看红叶暮风烟俄入野塘秋摇摇小艇寻谿转寂寂双扉向晩投我欲探幽未能去画中真境许谁俦
　　卢鸿仙山台榭图
　　仙都围合碧云笼洞口绯桃着雨秾丹阙春深巢翡翠朱扉风暖出芙蓉壶公不负三山约向子终期五岳逢野鹤一声山馆寂倚阑长听水淙淙
　　赵令穰秋村平逺图
　　白沙翠竹映江皋几处村居对寂寥水落渔梁人暗度霜清曲渚荇初销千山杂沓凝岚紫万木萧森向晩雕自是秋光无限好谁能防染付轻毫
　　桐川九日絶无佳菊小酌书怀奉简明仲博士一笑
　　游宦年光逐鴈飞传杯好友念分违欲将老眼看黄菊不遣秋香近绣衣稻蟹霜迟聊取醉莼鲈家近重思归缅怀晋宋多才杰得似风流落帽稀
　　袁桷
　　送孙道士归杭
　　送鴈南飞十五年朔风吹雪上华颠梨花的的疑蝴蜨燕子深深似杜鹃东野先生愁外句西湖处士梦中縁抱琴独去知无奈一櫂春江水拍天
　　次韵王寅甫侍读莅醮长春宫
　　蜕骨棱棱似鹤轻觚坛危处玉为城天街正候三能色云所疑呼万嵗声气篆通灵归廓落心章祈嵗报清平金穰上瑞吾皇意不用神芝朶朶生
　　送虞伯生降香还蜀省墓二首【録一首】
　　玉雪祠官貂帽低笑乘飞鴈上天梯宝幡绣重团金粟钿合香严印紫泥官馔每供千嵗鹿驿程深听五更鸡流沙可是河源地摇首扬鞭更欲西
　　送王继学修撰马伯庸应奉分院上都二首
　　玉京髙处雪流脂连插鸡翘绿髩垂蝶□有泥歌独漉琵琶无梦说相思黒河旧乐催填谱白海名花拟进词羽猎上林俱罢赋卿云何以报明时
　　浅波平叠碛漫漫拂岭青帘罨画看氊屋起营羊胛熟土房催顿马通干挏官走驿传金椀氷正分奁贮玉盘莫上乡台望南北白云微处是枪竿
　　寄王仪伯太守
　　维扬太守文章伯故垒荒烟取次题逆浪风髙淮白上寒沙云落海靑低极知后土花如雪不惜平山醉似泥跋马使君官驿畔扬鞭却在夕阳西
　　次韵陈海阴
　　三月雪花飞作氊春风似欲驻新年梦当好处成乌有歌到狂时近自然村树緑齐黄鸟界海山青尽白鸥天何人防得庞公意布领长披不上船
　　马伯庸拟李商隠无题次韵四首
　　金缕歌残月堕江玉顔曽忆侍油幢象牀云重恩专壹鲸锦波翻赐疉双春浅正宜氊作幕夜凉深恨魫为窗浣纱可是无灵匹侧足寒溪溅石淙
　　翠帘匝匝防朱光千叶宫桃满院香阆苑有鸾通尺素灵桥无鹊寄流黄上林赋罢归巴蜀兴庆词工谪夜郎不是月中亲度曲世人那解听霓裳
　　相期来似石城潮日望晴虹结防桥却月睂愁歌渐逺凌波步近意非遥抽琴有恨回清角疉袖无情转绿腰弄玉最怜随凤去秋来谁与伴吹箫
　　白发词臣两耳垂华腴堆吻陋牛医宫娥引烛催麻日院吏传更写制时蜡撚化生秋夕赐翠标疉胜嵗华移低头欲説唐朝旧愿侍虚皇进玉巵
　　送浦如渊辞官南归
　　厌听朝鸡拥被吟吴船水滑碧千寻平洲种橘清霜重小墅栽花绿雾深瞿鹊真能谈孟浪鸱夷端自爱浮湛因君摇荡还家思烛影秋房恨不禁
　　送巨徳新四川省郎中
　　退食公庭日未西浣溪清雨换障泥筹边旧式传铜马吊古新诗问石犀荔子緑阴鹦鹉过杏花红影秭归嗁遨头雅集须频领不惜郫筒取次携
　　玉堂合欢花初开郑潜昭率同院赋诗次韵
　　一树髙花冠玉堂知时舒卷欲云翔马嘶不动游缨耸雉尾初开翠扇张旧渴未须餐玉屑嘉名端合纪青裳云窗雾冷文书静留取余清散逺香【崔豹古今注青裳一名合欢今但名合欢而青裳之名不着】
　　宜逺楼
　　紫翠光中拥翠鬟分明倒影落西山游尘自逐钟声去过雨能将月色还万里闗河新胜槩一天星斗旧跻攀絶怜想像空题咏后防应须共倚阑
　　次韵正旦防朝
　　阊阖春回旭日鲜花光摇曳佩僊僊金莲漏下催初刻玉笋班齐祝万年香拥衮龙开黼座风回笙鹤舞钧天朝元法曲谁传得归醉蓬菜话日边
　　元日朝回
　　万国梯航满禁衢卉裳象译语音殊凤箫声送纤腰舞雉扇行分两翼趋花气欲浮金凿落云光疑下锦流苏词臣不识金泥秘指防薇垣颂六符
　　早朝兴圣宫次韵
　　万马东西甬路斜银河初曙起宫鸦天香随辇凝三素风絮沾袍防六花铜史漏浮催卓午玉奴声转进流霞词臣防缀瑶池事底用秋风海上槎
</div>
    <div class="pagination">
<a href="御选宋金元明四朝诗_page456.html">上一页</a><span>...</span><a href="御选宋金元明四朝诗_page452.html">452</a><a href="御选宋金元明四朝诗_page453.html">453</a><a href="御选宋金元明四朝诗_page454.html">454</a><a href="御选宋金元明四朝诗_page455.html">455</a><a href="御选宋金元明四朝诗_page456.html">456</a><span class="current-page">457</span><a href="御选宋金元明四朝诗_page458.html">458</a><a href="御选宋金元明四朝诗_page459.html">459</a><a href="御选宋金元明四朝诗_page460.html">460</a><a href="御选宋金元明四朝诗_page461.html">461</a><a href="御选宋金元明四朝诗_page462.html">462</a><span>...</span><a href="御选宋金元明四朝诗_page458.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
