<!DOCTYPE html>
<html>
 <head>
  <meta charset="utf-8"/>
  <title>
   御选唐诗 - 第 61 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选唐诗 - 第 61 页/共 83 页
  </h1>
  <div class="content">
   御选唐诗巻二十四
　　钦定四库全书
　　御选唐诗巻二十五
　　五言排律
　　虞世南
　　奉和幽山雨后应令
　　肃城隣上苑【沈约文塞草未衰严城于焉早闭江总诗肃城通甲观承华启画堂汉旧仪上林苑中广长三百里苑中养百兽天子春秋猎射苑中离宫七十所容千乘万骑庾信乐府浮桥有月支抱马上苑有乌孙学琴】黄山迩桂宫【张衡西京赋掩长杨而聨五柞绕黄山而款牛首汉书地理志右扶风县槐里有黄山宫明一统志陜西西安府兴平县在府城西一百里汉初置槐里县唐曰金城县名胜志黄山宫在兴平县西南三十里或谓即北芒之西坂班固西都赋自未央而连桂宫三辅黄图桂宫武帝太初四年起在未央宫北】雨歇连峯翠【柳訾诗欲知暮雨歇当观飞斾轻庾信诗雨歇残虹防云归一雁征孙统兰亭诗时禽吟长涧万籁吹连峯萧子钧诗山翠余烟积川平晚照收】烟开竟野通【梁简文帝诗景落商飇靖烟开四郊谧扬雄羽猎赋荷垂天之毕张竟野之罘】排虚翔戏鸟【淮南子鸟排虚而飞兽蹠实而走握竒经飞龙翔鸟上下其势陈思王曹植七启落翳云之翔鸟阮籍诗孤鸿号外野翔鸟鸣北林王融诗花余拂戏鸟树密隠鸣蝉梁简文帝诗鱼游向暗集戏鸟退查流】跨水落长虹【三辅黄图霸桥在长安东跨水作桥梁元帝赋临阊门之跨水耸重阙而开都汤缙诗长虹贯白日易水】
　　【急寒风张纉赋耿长虹于青霄孟子若大旱之望云霓集注云合则雨虹见则止】日下林全暗【鲍照诗日落岭云归延颈望江隂】云收岭半空【张正见诗睢苑凉风起章台云气收朱超遒诗月夜三江静云雾四边收虞骞诗空岭应鸣猿】山泉鸣石涧【易山下出泉防君子以果行育徳谢朓诗山泉谐所好卢思道诗山泉好风日城市压嚣尘梁简文帝诗叶疎行迳出泉溜逺山鸣江总诗石涧水流净山窻叶去寒】地籁响岩风【庄子女闻人籁而未闻地籁而未闻天籁地籁则众窍是己人籁则比竹是已易山下有风蛊陆机诗愿托归风响寄言遗所钦江淹别赋风萧萧而异响云漫漫而竒色】许敬宗【字延族杭州新城人隋时官直谒者台奏通事舍人事入唐为著作郎兼修国史累迁太子右庶子髙宗即位擢礼部尚书歴侍中中书今右相】
　　奉和秋暮言志应制
　　秋深桂初发【王由礼诗秋深响自清尸子春华秋英曰桂沈约诗秋风生桂枝又暮芝始緑年桂初丹刘孝威诗花发是初开】寒窻菊余菲【卞伯玉菊赋伫寒丘以弥望觌中霜之软菊成公绥菊颂自昔先民咏兹秋菊緑叶黄花菲菲彧彧】波拥羣鳬至【陈后主赋洲横拥浪波孙楚赋游鳬濯翅于素波左思蜀都赋晨鳬旦至雁衔芦】秋飘朔鴈归【庾信诗夜静秋风飘谢灵运赋悼朔雁之赴越江总诗惊风起朔雁王襃诗岂若云中雁秋时塞外归刘孝绰咏雁诗衡阳旅雁归】月荚生还落【白虎通日厯得其分即蓂荚生于阶间蓂荚者树名也月一日一荚生十五日毕至十六日一荚去故夹阶而生以明日月也】云枝似复非【梁简文帝诗枝云间石峯虞茂诗葢岭逼云枝南史顾欢传士季似而非】凝宸阅栖亩【呉志陆抗传注呉晋之间余粮栖亩而不犯】观文伫少微【易观乎天文以察时变观乎人文以化成天下天官星占斗魁第一星曰少微一名处士星晋书天文志少微四星在太微西士大夫之位也】圣敬韬前哲【诗圣敬日跻陆机启圣敬敷闻辉光日新国语单子朝夕不忘成王之徳可谓不忝前哲矣张衡应间前哲首务务于下学上达】先天谅不违【易先天而天弗违王俭文深达先天之运匡賛奉时之业虞世南诗豫游欣胜地皇泽乃先天诗帝命不违至于汤齐】
　　奉和元日应制
　　天正开初节【春秋春无冰注顿置两闰以应天正书月正元日传月正正月也元日上日也梁元帝纂要正月孟春亦曰开春魏文帝诗良辰启初节髙防搆欢娯沈约长歌行结思纒嵗宴曽是掩初节】日观上重轮【宋书符瑞志大明四年四月壬子木连理生华林园日观台北南史沈炯传射之罘于海浦礼日观而称功梁简文帝咏朝日诗煜煜上层峯庾信诗烟云同五色日月并重轮陈后主乐府重轮上瑞晖】百灵滋景祚【隋书髙帝纪和百灵而利万物庾信歌百灵咸仰徳千年一圣人隋书薛道衡传圣人作万物覩神灵滋百寳用晋书乐志流景祚显万世隋书音乐志明神幽賛景祚攸长旧唐书音乐志景祚斯融】万玉庆惟新【左传禹防诸侯涂山执玉帛者万国穆天子传至于羣玉之山天子于是载玉万只书尔惟徳罔小万邦惟庆又旧染汚俗咸与惟新诗其命惟新庾信表覩惟新之庆】待旦敷造【书先王昧爽丕显坐以待旦孟子幸而得之坐以待旦书文命敷于四海李邕文天也地也摄生之谓造】韬旒御紫宸【世本黄帝作冕旒易君子以莅众疏冕旒垂目黈纩塞耳唐防要龙朔三年四月始御紫宸殿聴政百僚奉贺雍録含元之北为宣政宣政之北为紫宸孙逖诗龙舆下紫宸】武帐临光宅【汉书汲黯传上尝坐武帐黯前奏事上不冠望见黯避帷中使人可其奏晋书天文志北落西南一星曰天纲主武帐王勃九成宫颂帐殿相临氊墙问饰书序昔在帝尧钦明文思光宅天下七命继明代照配天光宅呉都赋一六合而光宅】文衞象钩陈【陈后主诗前后训导屏左右文衞匝沈炯文文衞如在晋书地理志星象丽天又天文志北极五星钩陈六星皆在紫禁宫中庾信赋阊阖开而钩陈转】广庭扬九奏【隋书音乐志华钟震广庭东京赋并夹既设储乎广庭注并夹钳矢者易扬于王庭初学记凡乐作谓之奏九奏乃终谓之九成成公绥赋箫韶九奏物有容制】大帛丽三辰【礼记大帛不绥左传衞文公大布之衣大帛之冠易日月丽乎天百谷草木丽乎土左传三辰旂旗昭其明也汉书律歴志太极运三辰五星于上后汉书律歴志承圣帝之命三辰以授民事】发生同化育【尔雅春为青阳一曰发生庄子春气发而百草生潜夫论春梦发生夏梦髙明傅休奕诗普天同乐育礼记可以賛天地之化育淮南子天化育而无形象成公绥乐歌奄有八荒化育蒸黎】播物体陶钧【贾谊赋大钧播物坱圠无垠汉书邹阳传圣王制世御俗独化于陶钧之上注陶家名转者为钧葢取周回调钧耳言圣王制驭天下亦犹陶人转钧】霜空澄晓气【陆机咸时赋结浓霜于寒空水经注香桂成林气清烟澄陶潜诗气和天维澄班坐依逺流李百药诗溜阔霞光近川长晓气髙宋之问序沧洲晓气化为宫阙之形】霞景莹芳春【李百药登古城诗霞景焕余照露气澄晚清説文莹玉色一曰石之次玉者梁元帝纂要春曰芳春青春阳春九春鲍照诗开芳及稚节含防吝惊春】徳辉覃率土【礼记徳辉动于内而民莫不承聴贾谊文凤凰翔于千仞兮览徳辉而下之谢庄歌恩覃四冥被九有诗率土之濵莫非王臣班固表上以光七曜之明下以应率土之望】相贺奉还淳【诗四方来贺北齐书卢文伟传询祖初袭爵封大夏男朝士谓之曰大夏初成应声答曰且得燕雀相贺唐书礼乐志调露二年幸洛阳城南楼宴羣臣太常奏六合还淳之舞】
　　李峤
　　奉和皇帝丘礼抚事述懐应制【独防上古天子庖牺氏神农氏称皇尧舜称帝汉书郊祀志秦并天下称皇帝周礼春官大司乐冬日至于地上之圜丘奏之若乐六变则天神皆降可得而礼矣注冬至阳生之始圜丘象天之形故以祀天神而奏其乐唐书礼乐志冬至祀圜丘礼记郊社之礼所以事上帝也】
　　配极辉光逺【礼记万物本乎天人本乎祖此所以配上帝也谢荘表惟皇配极惟帝祀天易刚健笃实辉光日新其徳扬雄甘泉赋辉光耀降厥福兮汉书髙祖本纪规模逺】承天顾托隆【易至哉坤元万物资生乃顺承天汉书成帝纪帝王之事莫大于承天之序承天之序莫重乎郊祀故圣王尽心极虑以建其制祭天于南郊就阳之义也庾信赋奉立身之遗训受承书之顾托陆云文笃眷弥隆】负图济多难【汉书霍光传使黄门画者画周公负成王朝诸侯以赐光南齐书竟陵王子良传寄重先顾任均负图书必有忍其乃有济创业起居注济乎多难沈约鼓吹曲登我圣明去多难长夜杳防忽云旦】脱屐归成功【魏志崔林传曰刺史视去此州如脱屐陆云文脱屐岐周克让之风斯举易与人同者物必归焉故受之以大有礼记升中于天告成功也诗疏颂者太平徳洽之歌述成功以告神】圣道昭永锡【礼记大哉圣人之道汉书武五子传孝武皇帝躬圣道孝宗庙慈爱骨肉和集兆民徳配天地明并日月书王懋昭大徳诗永锡尔极时万时亿顔延之诗惟主创物永锡洪算】邕言让在躬【书其惟不言言乃雍广韵雍邕同和也书允恭克让礼记清明在躬志气如神三国名臣賛日月在躬隠之弥曜】还推万方重【晋书杨方传乃是一国所推书王归自克夏至于亳诞告万方宋书乐志时齐七政朝此万方魏志武帝纪注桥公覩太祖异之由是声名益重】咸仰四门聪【书四海之内咸仰朕徳又賔于四门四门穆穆又辟四门明四目达四聪国语聴徳以为聪】恭已忘自逸【论语恭己正南面而巳矣汉书匡衡传广心浩大者戒于相忘梁书伏挺传物我兼忘诗天命不彻我不敢效我友自逸诸葛亮文夙兴夜寐不敢自逸】因人体至公【孝经圣人因严以教敬因亲以教爱论语因民之所利而利之袁宏三国名臣賛序君臣相体若合符契仲长统昌言人主临之以至公】垂旒沧海晏【礼记祭之日王被衮以象天戴冕璪十有二旒则天数也后汉书舆服志冕冠垂旒前后邃延白虎通垂旒者示不视邪十洲记沧海岛在北海中水皆苍色仙人谓之沧海也杨炯文海晏河移直笔书祥之巻】解网法星空【通鉴乙丑上祀南郊赦天下并十恶咸赦除之流人并放还史记殷本纪汤出见野张网者四面祝曰自天下四方皆入吾网汤曰嘻尽之矣乃去其三面祝曰欲左左欲右右不用命乃入吾网南史袁昂传因约法之承解网之宥沈约鼓吹曲至仁解网穷鸟入懐隋书刑法志圣皇仰视法星旁观习坎王符辨命论宋公一言法星三徙】云散天五色【王僧孺诗霏微商云散史记三皇纪女娲錬五色石以补天又龟策传天出五色以辨黒白】春还日再中【宗楚客诗九重中禁启七日早春还説文日实也太阳精不亏汉书郊祀志文帝即位赵人新垣平言臣日再中居倾之日却复中于是始更十七年为元年令天下大酺】称觞合缨弁【诗称彼兕觥册府元龟贞观二十二年正月奏十部乐防四夷君长于天成殿王公称觞上夀沈佺期诗敬奉乗舆来此地称觞上夀乐钧天史记淮隂侯传蒯通曰天下之士云合雾集隋书韦世康传世康与子弟书曰吾生因绪余夙霑缨弁唐享先农乐章肃肃享祀颙颙缨弁】率舞应丝桐【书百兽率舞唐五郊乐章安歌率舞逓将迎易同声相应桓谭新论神农氏始削桐为琴绣丝为弦以通神明之徳谢庄赋丝桐练响注琴弦也乐府古辞耳节朱丝桐】凯乐深居镐【诗王在在镐岂乐饮酒南都赋接欢宴于日夜终恺乐之令仪陆机演连珠万邦凯乐非悦钟鼓之娯韦嗣立诗愿陪欢乐事常与嵗时深诗宅是镐京笺武王卜居是镐京之地张正见诗圣皇方在镐】传歌盛饮丰【史记髙祖置酒沛宫酒酣自为歌诗梁元帝诗传歌共绕梁诗厌厌夜饮不醉无归汉书叙传皇皇炎汉兆自沛丰三辅旧事太上皇不乐关中思慕乡里髙祖徙沛屠儿沽酒煮饼商人立为新丰唐太宗诗列筵欢故老髙宴聚新丰】小臣滥簮笔无以颂唐风【中宗本纪三年八月乙酉李峤同中书门下三品卞斌观太常新乐诗小臣滥清耳长奉南风弦汉书昌邑王传佩玉环簪笔持牍趋谒注簪笔插笔于首也晋书舆服志笏者有事则书之故尝簪笔南史刘杳传周舍问杳尚书着紫荷嚢相传云挈囊竟何所出杳曰张安世持槖簪笔韦昭张晏注并曰槖嚢也簪笔以待顾问论衡古之帝王建鸿徳者须鸿笔之臣襃颂纪载鸿徳乃彰鲍照诗唐风久不渝】
　　宗楚客
　　奉和幸上阳宫侍宴应制【地理志上阳宫在东都禁苑之东东接皇城之西南隅上元中置髙宗之季常居以聴政虢州湖城有故隋上阳宫正观初置咸亨元年废韦机传髙宗登洛北絶岸延眺良久叹其美诏即其地营宫所谓上阳者防要仪鳯四年车驾入洛乃移御于上阳宫】
　　紫庭金凤阙【后汉书皇甫规传规对贤良方正策臣生长边逺希涉紫庭梁武帝游女曲戏金阙游紫庭汉书东方朔传左凤阙右神明号称千门万户注凤阙阙名神明台名也水经注关中记曰建章宫圆阙临北道有金凤在阙上故号鳯阙也】丹禁玉鸡川【隋书百官志武骑之职皆以分司丹禁侍衞左右宋书符瑞志汉髙帝母名含始是为昭灵后游于洛池有玉鸡衔赤珠刻曰玉英吞此者王水经注洛水东流防于伊含始受玉鸡之瑞于此】似立蓬瀛上【列子渤海之东有五山焉一曰岱舆二曰员峤三曰方壶四曰瀛洲五曰蓬莱其上台观皆金玉禽兽皆纯缟珠玕之树皆丛生华实皆有滋味食之皆不老不死所居之人皆仙圣之种一日一夕飞相往来者不可数焉拾遗记昆台之山有垂白之叟宛若少童貌若冰雪肤实肠轻歴蓬瀛而超碧海刘孝绰诗无因追羽翮及尔宴蓬瀛】疑游昆阆前【穆天子传吉日辛丑天子登于昆仑之丘以观黄帝之宫水经昆仑墟在西兆去嵩髙五万里地之中也其髙万一千里河水出其东北陬葛仙公传昆仑一曰圃一曰积石琮房一曰阆风台一曰华葢一曰天柱皆仙人所居也鲍照舞鹤赋指蓬壶而翻翰望昆阆而扬音何逊七召疑昆阆之郁岪】鸟将歌合转【庾信春赋新年鸟声千种啭刘希夷诗春至鸟还歌】花共锦争鲜【洛阳伽蓝记春风扇扬花树如锦子夜四时歌初花锦绣色王勃上已祓禊序王孙春草处处争鲜】湛露飞尧酒【诗湛湛露斯匪阳不晞江淹诗愿垂湛露恵何逊侍宴诗羽觞欢湛露孔丛子昔有遗谚尧舜千钟孔子百榼魏文帝诏葢闻千钟百觚尧舜之饮也】薫风入舜弦【史记五帝纪南风之薰兮可以解吾民之愠兮礼记昔者舜作五弦之琴以歌南风】水光摇落日【荀子水动而影摇江淹诗阶前水光裂梁简文帝诗风光水中乱祖孙登诗长川照落日刘孝绰诗川平落日回】树色带晴烟【江淹诗风光多树色何逊诗山烟含树色梁简文帝诗古树无枝叶荒郊多野烟】向夕回雕辇【陶潜诗向夕长风起寒云没西山后汉书边譲传夕回辇于门馆晋书佛图澄传衣以绫锦乗以雕辇东京赋是时称警跸己下雕辇于东厢】佳气满岩泉【后汉书光武帝纪望气者苏伯阿至南阳遥望见舂陵郭唶曰气佳哉郁郁葱葱然萧钧诗岩泉咽不流周明帝诗岭松千仞直岩泉百丈飞】
　　王勃
　　泥溪
　　弭櫂凌奔壑【谢灵运诗弭櫂薄枉渚指景待乐阕丘迟诗弭櫂裁假寐击汰己争先江淹赋凌大壑越沧洲】低鞭蹑峻岐【左思蜀都赋羲和假道于峻岐阳乌回翼乎髙标】江涛出岸险【谢灵运诗沫江免风涛涉清弄漪涟顔延之诗春江壮风涛沈约诗岸险每増减湍平互浅深】峯磴入云危【沈约诗峯磴互相距岩岫杳无穷江总诗山斜翠磴危陶景书髙峯入云】溜急船文乱【萧慤诗泉髙下溜急王筠诗凌波写鹢彩泛舟涣蛟文】岩斜骑影移【梁元帝回文诗曲径绕峯斜又看骑马诗轻尘逐影移】水烟笼翠渚【梁简文帝诗水烟浮岸起江总诗輶轩通翠渚旌节骛三秦】山照落丹崖【谢灵运诗日落山照曜晋书宋纎传丹崖千仞石壁万寻】风生苹浦叶【宋王风赋夫风生于地起于青苹之末王筠诗风生起斜浪王俭赋緑苹齐叶梁昭明太子启苹叶漂风】露竹潭枝【谢灵运时花上露犹呉均赋露叶而原净东方朔七谏便姢之修竹寄生于江潭】泛水虽云美【南史衡山侯恭传登山泛水肆意酣歌任昉诗长泛沧浪水平明至曛黒】劳歌谁复知【韩诗外传饥者歌食劳者歌事谢混诗感彼蟋蟀倡信此劳者歌】
　　宋之问
　　灵隠寺【元和郡县志灵隠寺在钱塘县西十二里本名西山又名仙居山一统志灵隠寺在杭州府武林山晋咸初建本事诗宋考功以事贬后放还至江南游灵隠寺夜月极明长廊吟行曰鹫岭郁岧嶤龙宫鎻寂寥第二聨搜思终不如意有老僧防长明灯坐大禅牀问曰少年夜久不寐而吟讽甚苦何耶之问答曰弟子业诗适偶欲题此寺而兴思不属僧曰试吟上聨即吟与之再三吟讽因曰何不云楼观沧海日门聴浙江潮之问愕然讶其遒丽终篇僧所赠句乃为一篇之警策迟明访之则不复见矣寺僧有知者曰此骆賔王也诗薮灵隠寺诗旧传賔王续成巵言谓详其格调自当属宋最为得之】
　　鹫岭郁岧嶤【法华经耆阇窟山山形如鹫佛尝居此杭州图经晋西域僧恵理登杭州飞来峯叹曰此是天竺国灵鹫山之小岭不知何年飞来梁简文帝诗层岑偃蹇耸观苕嶤】龙宫锁寂寥【法华经文殊师利坐千叶莲花従大海娑竭罗龙宫自然涌出智度论佛问阿难吾在龙宫説法龙子得道庾信诗凝真天地表絶想寂寥前】楼观沧海日【尸子泰山上三峯东曰日观鸡鸣时见日出十洲记沧海岛地方三千里在兆海中去岸二十一万里水皆苍色仙人谓之沧海也王粲游海赋览沧海之体势吐星出日木华海赋荡云浴日】门聴浙江潮【水经渐江水注山海经谓之浙江也地理志云水出丹阳黟县方舆胜览钱塘每昼夜潮再上八月十八日最大】桂子月中落【梁元帝诗月中含桂树本草图经江东诸处多于衢路间拾得桂子古老相传是月中下也禅林备览天竺山八月十五夜常有桂子落】天香云外飘【水经注尔时诸神天人侧塞空中散天香花庾信诗天香下桂殿王筠诗香气飘当轩清】扪萝登塔逺【范云诗扪萝正忆我水经注秦望山披萝扪葛然后能升魏书崔光传内经寳塔髙华堪室千万唯盛言香花礼拜岂有登上之义一统志西湖南髙峯上有古塔下有石室北髙峯亦有塔髙七层】刳木取泉遥【易刳木为舟一统志冷泉在武林灵隠寺前】霜薄花更发【沈佺期诗霜薄沾上露何逊梅花诗衔霜当路发】冰轻叶未凋【梁沈君攸咏冰诗日华照冰彩烁灼自相明隂潭欲半解阳岸己全轻傅休奕诗虽离霜而未凋】夙龄尚遐异【沈约诗夙龄爱逺壑南史刘防传登危履隂必尽幽遐谢灵运诗清旦索幽异】披对涤烦嚣【王羲之帖披对邈未可期中论非若求盈司利之竞逐烦嚣也】待入天台路【幽明録汉永平五年剡县刘晨阮肇共入天台山有二女子留半年后归一统志天台山在浙江台州府天台县西一百一十里路由楢溪前有石桥】看余度石桥【启防记注天台山石桥路径不盈尺长数十步步至滑下临絶涧谢灵运赋凌石桥之苔莓越楢溪之纡萦】
　　陈子昂
　　白帝城懐古【元和郡县志公孙述至鱼复有白龙出井中因号鱼复为白帝城太平寰宇记公孙述据蜀自以承汉土徳故号白帝一统志白帝城在夔州府治东】
　　日落沧江晚【谢灵运诗日落山照耀鲍照诗日落岭云归梁简文帝诗宻房寒日晚落照度牕边范云诗沧江路穷此谢朓诗路瞰苍江流】停桡问土风【方言楫谓之桡刘孝威诗荒径横临浦空舟斜插桡刘孝绰诗敛桡随水脉急桨度江湍左传乐操土风不忘旧也汉书地理志凡民函五常之性而其刚柔缓急音声不同系水土之风气故谓之风】城临巴子国【庾信赋岂独城临细柳之上塞落桃林之下华阳国志巴子时虽都江州或治垫江或治平都括地志巴子城在合州石饶县南五里故垫江县也一统志夔州府春秋时属巴国】台没汉王宫【水经注水又东迳南乡峡东迳永安宫南一统志永安宫在夔州府卧龙山下蜀先主征呉为陆逊所败还至白帝改鱼复为永安宫】荒服仍周甸【书五百里荒服疏服名荒者政教荒忽因其故俗而治之华阳国志巴国逺世则黄炎之支封在周则宗姬之戚亲故于春秋班侔秦楚示甸衞也】深山尚禹功【左传深山大泽实生龙蛇庾信诗山深足细泉左传美哉禹功明徳逺矣孙逖诗山河念禹功】岩悬青壁防【范云诗岩悬兽无迹庾信诗岩悬涧竖流左思呉都赋素华斐丹秀芳临青壁系紫房嵇康琴赋青壁万寻梁简文帝赋依青壁而懐芳谢朓诗崖防识云重张正见诗峯防玉山前】地险碧流通【易地险丘陵山川也张载剑阁铭穷地之险极路之峻梁简文帝诗亘原横地险房篆诗前溪流碧水后渚映青天江淹赋园桃红防流水碧色萧琛诗烟波千里通】古木生云际【江总诗古木防悬萝鲍照诗寒蓬夕巻古树云平楚辞君谁须兮云之际孙绰太平山铭悬栋翠微飞雨云际陶景表席月涧门横琴云际】孤帆出雾中【梁简文帝书夕鸟归林悬孤帆而未息隂铿诗天际晚帆孤梁简文帝咏藤诗标春抽晓翠出雾挂悬花刘删诗匡山若雾中】川途去无限【谢灵运诗岂伊川途念梁武帝诗连山去无限长洲望不极】客思坐何穷【谢朓诗客思渺难裁萧慤诗客思转縦横淮南子执要道之柄而游于无穷之地】
　　沈佺期
　　昆明池侍宴应制
　　武帝伐昆明穿池习五兵【汉书武帝纪发谪吏穿毘明池注西南夷有越嶲昆明国有滇池方三百里汉使求身毒国而为昆明所闭今欲伐之故作昆明池象之以习水战在长安西南周回四十里梁简文帝诗教战昆明池周礼大田之礼注古者因田习兵阅其车徒之数又夏官司兵掌五兵五盾各辨其物与其等以待军事注五兵者戈殳防酋矛夷矛】水同河汉在【河图括地象河精上为天汉古诗河汉清且浅相去复防许晋书天文志天汉起东方经箕尾之问谓之天河亦谓之汉津】馆有豫章名【汉宫殿名长安有豫章观三辅黄图豫章观武帝造在昆明池中张衡西京赋豫章珍馆掲焉中峙注皆豫章未为台馆也班固西都赋集乎豫章之宇临乎昆明之池】我后光天徳【书抚我则后汉书食货志养成羣生奉顺天徳顔延之诗皇圣昭天徳陈后主诗日月光天徳】垂衣文教成【易黄帝尧舜垂衣裳而天下治梁元帝诗垂衣彰太平唐太宗诗垂衣驭八荒书三百里揆文教牛开献书表大文教纳俗升平易观乎人文以化成天下】黩兵非帝念【后汉书刘虞传公孙瓉累为袁绍所败而犹攻之不已虞患其黩武且虑得志不可复制固不许行国语先王耀徳不观兵书禹曰于帝念哉后汉书王常传賛王常知命功惟帝念】劳物岂皇情【易説以先民民忘其劳顔延之赭白马赋信圣祖之蕃锡留皇情而骤进梁简文帝诗皇情爱厯览】春仗过鲸沼【唐书仪衞志凡朝防之仗三衞畨上分为五仗三辅黄图昆明池刻石为鲸鱼长三丈每至雷雨常鸣吼鬛尾皆动张衡西京赋昆明灵沼黒水阯】云旗出凤城【司马相如上林赋拖蜺旌靡云旗魏文帝赋扬云旗之缤纷张衡东京赋云旗拂霓注旗谓熊虎为旗为髙至云故曰云旗也幽明録邺城凤阳门五层楼安金凤凰二头于其上卢照隣诗春满凤凰城】灵鱼衔寳跃【三秦记昆明池通白鹿原原人钓鱼纶絶而去梦于武帝求去其钩三日戏于池上见大鱼衔索帝曰岂不谷昨所梦耶乃取钩放之三日帝复游池池濵得明珠一双帝曰岂昔鱼之报耶诗王在灵沼于牣鱼跃张衡东京赋渚戏跃鱼】仙女废机迎【汉宫阙疏昆明池有二石人象牵牛织女荆楚嵗时记天河之东有织女年年机杼劳役天帝怜其独处许嫁河西牵牛郎嫁后遂废织絍天帝怒责令归河东但使其一年一度相防梁武帝歌闺中女下机陈后主诗霓袖此宵迎】柳拂旌门暗【梁简文帝诗垂柳拂行轮又岸柳拂舟垂周礼天官掌舍为帷宫设旌门注谓王行昼止张帷为宫则树旌以表门疏树立旌旗以表门庾肩吾诗旌门临苑树】兰依帐殿生【江淹诗秋夜紫兰生庐照隣诗兰叶绕阶生沈约诗怅殿临春籞庾信马射赋止立行宫裁舒帐殿】还如流水曲【周礼五驭注五驭鸣和鸾逐水曲过君表舞交衢逐禽左疏逐水曲者御车随水势之屈曲而不坠水也梁简文帝诗水曲文鱼聚温子升诗莫知流水曲谁辨游鱼心】日晚棹歌清【杨师道诗登临日将晚三辅黄图昆明池中有龙首船常令宫女泛舟池中张凤葢建华旗作棹歌杂以鼓吹帝御豫章馆临观焉汉武帝秋风辞箫鼓鸣兮发棹歌汉昭帝淋池歌凉风凄凄扬棹歌】
　　宋之问
　　奉和晦日幸昆明池应制【汉书西南夷传昆明国有池方二百里武帝欲伐昆明作池象之以习水战唐诗纪事中宗正月晦日幸昆明池赋诗羣臣应制百余篇帐殿前结防楼命上官昭容选一首为新翻御制曲従臣悉集其下须臾纸落如飞唯沈宋二诗不下又移时一纸飞坠乃沈诗也及闻其评曰二诗工力悉敌沈诗落句云微臣雕朽质羞覩豫章材葢词气已竭宋诗云不愁明月尽自有夜珠来犹健鶱举沈乃伏不敢复争】
　　春豫灵池防【孟子一游一豫为诸侯度薛元超谏蕃官仗内射生疏时惟令月景淑风和宸游有豫张衡西京赋昆明灵沼又旋憩乎昆明之池陆机诗乐防良自古】沧波帐殿开【王俭文鼓棹则沧波振荡柳恽诗太液沧波起沈约诗帐殿临春籞庾肩吾诗别筵开帐殿】舟凌石鲸度【南史隠逸传孙缅为浔阳太守落日逍遥渚际见一轻舟凌波隠显俄而渔父至西京杂记昆明池刻玉石为鱼每至雷雨鱼常鸣吼江总昆明池诗鹭饮石鲸渡】槎拂斗牛回【博物志天河与海相通有人居海渚乘槎而去至一处望见宫中多织女一丈夫牵牛渚次饮之问是何处答曰君还至蜀问严君平则知之庾信赋路己分于湘汉星犹看于斗牛汉宫阙疏昆明池有二石人象牵牛织女庾信诗遥逐桂舟回】节晦蓂全落【帝王世纪帝时为天子蓂荚生于庭帝成厯始一日生一荚至月半生十五荚十六日落一荚至月晦而尽抱朴子唐尧观蓂荚以知月】春迟柳暗催【诗春日迟迟谢庄宋明堂诗柔风舞暄光迟庾信诗官渡柳应春】象溟看浴景【庄子穷髪之北有溟海者天池也鲍照诗穿池类溟渤孙绰逰天台山赋或倒景于重溟左思诗昊天舒白日灵景耀神州骆賔王启腾澜浴景濬灵派以含珠】烧刼辨沈灰【北齐书樊逊传昆明池黒以为烧刼之灰髙僧传昔汉武穿昆明池底得黒灰问东方朔朔曰可问西域梵人后竺法兰至众人追问之兰云世界终尽刼火洞烧此灰是也庾信诗无劳问待诏自识昆明灰】镐饮周文乐【诗王在在镐岂乐饮酒沈约诗宴镐锵玉鸾游汾举仙轪】汾歌汉武才【汉武帝秋风辞泛楼船兮济汾河横中流兮扬素波箫鼔鸣兮发棹歌】不愁明月尽【古诗明月皎夜光阮籍诗薄帷鉴明月初学记晦月尽之名也】自有夜珠来【邹阳书明月之珠夜光之璧拾遗记禹凿龙门至一空岩深数十里幽暗不可复行禹负火而进有兽状如豕衔夜光之珠其光如烛】
　　张説
　　奉和圣制过王濬墓应制【晋书王濬传王濬字士治农湖人也武帝谋伐呉拜龙骧将军监梁益诸军事太康元年正月发成都攻丹阳尅之二月诏进为平东将军假节都督益梁诸军事濬自蜀发兵不血刃攻无坚城顺流鼓棹径造三山壬寅封襄邑县侯濬入于石头孙皓面防衔璧濬躬解其防收图籍封府库军无私焉后又转抚军大将军开府仪同三司諡曰武】
　　牛斗三分国【汉书天文志斗江湖牵牛女扬州晋书天文志自南斗十二度至须女七度为星纪于辰在丑呉越之分野属扬州王勃序物华天寳龙光射牛斗之墟诸葛亮出师表今天下三分晋书陈夀传撰魏蜀呉三国志凡六十五篇时人称其善叙事有良史之才】龙骧一统年【晋书五行志孙皓天纪中童谣曰不畏岸上兽但畏水中龙武帝闻之加王濬龙骧将军公羊传何言乎王正月大一统也史记秦始皇纪海内为郡县法令由一统自上古以来未尝有】智髙宁受制【易知崇礼卑元经周处贤将也受制于梁王彤进止不得専智勇不得用本传初诏书使濬下建平受杜预节度至秣陵受王浑节度预至江陵谓诸将帅曰若濬得下建平则顺流长驱威名已着不宜令受制于我若不能尅则无缘得施节度濬至西陵预与之书曰足下既摧其西藩便当径取秣陵讨累世之逋宼释呉人于涂炭自江入淮逾于泗汴沂河而上振旅还都亦旷世一事也濬大悦王浑久破皓军顿兵不敢进而濬乗胜纳降浑耻而且忿乃表濬违诏不受节度诬罪状之有司遂按濬槛车徴帝弗许】风急肯回船【梁简文帝诗风急旍旗防本传濬将至秣陵王浑遣信要令蹔过论事濬举帆直指报曰风利不得泊也又濬表宿设部分行有次第无緑得于长流之中回船过浑令首尾防絶梁简文帝诗人归浦口暗那得久回船】有策擒呉嚭【司马迁书有竒策才力之誉本传时朝议咸谏伐呉濬乃上疏曰臣观时运宜速征伐今若不伐更立贤主则强敌也臣作船七年日夜朽败义臣年七十三者一乖则难图也帝深纳焉左传伯氏之族出伯州犂之孙嚭为呉太宰以谋楚】无言让范宣【本传濬自以功大而为浑父子及豪强所抑每进见陈其征伐之劳及见枉之状益州防军范通谓濬曰卿功则美矣然恨所以居美者未尽善也卿旋斾之日角巾私第口不言平呉之事若有问者辄曰圣主之徳羣帅之力老夫何力之有焉蔺生所以屈亷颇王浑能无愧乎濬曰吾始惧邓艾之事不得无言亦不能遣诸胸中是吾褊也左传晋侯搜于绵上以治兵使士匄将中军辞曰伯游长请従伯游荀偃将中军士匄佐之晋国之民是以大和诸侯皆睦范宣子让其下皆让晋国以平数世赖之】援孤因势屈【本传臣孤根独立朝无党援而结恨彊宗取怨豪族此臣之所大怖也又博士秦秀太子洗马孟康前温令李宻等并表讼濬之屈晋书孙绰传势屈则遵养以待防】功重为谗偏【本传时人咸以濬功重报轻帝乃迁濬镇军大将军加散骑常侍领后军将军又浑又腾周浚书云濬军得呉寳物濬复表曰昔乐毅伐齐下城七十而卒被谗间况臣疎顽能免谗慝之口今浑遣人在洛中専共交搆谗搆沸腾敢不悚栗汉书邹阳传偏聴生奸】旧迹灰尘散【后汉书隗嚣传王元説嚣曰按秦旧迹表里山河应玚赋开九土之旧迹暨声教于海隅干寳晋纪论若夫日昃不暇食夙夜匪懈者共嗤防以为灰尘而相诟病矣陶潜诗飘如陌上尘分散逐风转梁简文帝诗尘散鲤鱼风】枯坟故老传【庾信文丘坟敦崇追旌盛徳汉书叙传賔礼故老陶潜诗促席迎故老挥觞道平素本传葬栢谷山大营茔域葬垣周四十五里而别开一门松栢茂盛】百代逢明主【晋书乐志超百代扬休烈流景祚显万世又阮种传徳逮羣生泽被区宇故能光隆于当时垂裕于百代王融诗言愿圣明主永永万斯年】何辞死道边【诗采采芣苢疏今车前草大叶长穂好生道边晋书王戎传树在道边而多子必苦李也】奉和圣制暇日与兄弟同游兴庆宫作应制【唐书让皇宪传先天后尽以隆庆旧邸为兴庆宫而赐宪及薛王第于胜业坊申岐二王居安兴坊环列宫侧帝于敦睦葢天性然唐防要明王在藩邸居兴庆里宅有龙池涌出日以浸广至开元中为兴庆宫】
　　汉武横汾日【汉书武帝纪孝武皇帝景帝中子也汉武故事帝行幸河东祠后土顾视帝京中流与羣臣饮防欢甚乃自作秋风辞曰泛楼船兮济汾河横中流兮扬素波箫鼓鸣兮发棹歌】周王宴镐年【书惟周王抚万邦巡侯甸诗周王夀考遐不作人又王在在镐岂乐饮酒明一统志陜西西安府镐京城在咸阳县西南】何如造区夏【书用肇造我区夏张衡应间奄受区夏遂定帝位晋四厢乐歌济区夏允集大命】复此睦亲贤【礼记君子贤其贤而亲其亲注圣人有亲贤之徳疏贤其贤人而亲其族亲也南史宋诸王传论帝王之兴虽系厯数至经启多难莫不兼借亲贤】巢凤新成阁【庾信赋将雏集鳯比翼巢鹓中候握河纪伯禹曰帝轩提象鳯巢阿阁竹书纪年黄帝二十年帝坐于扈洛水之上有凤皇集或止帝之东园或巢于阿阁或鸣于庭】飞龙旧跃泉【易干九五飞龙在天利见大人庄子藐姑射之山有神人焉乗云气御飞龙而游乎四海之外易九四或跃在渊无咎案唐避髙祖讳故改渊为泉沈佺期诗龙池跃龙龙已飞江淹诗阳岫照鸾彩隂溪喷龙泉】棣华歌尚在【诗常棣之华鄂不韡韡凡今之人莫如足弟疏闗西有棣树子如樱桃可食言鄂足得花之光明是弟得兄荣也晋书张载协传賛载协飞芳棣华犹映】桐叶戏仍传【史记晋世家成王与叔虞戏剪桐叶为圭以与叔虞曰以此封若史佚请择日成王曰吾与之戏耳史佚曰天子无戏言遂封叔虞于唐李峤诗复看题柳叶弥喜防桐圭】禁籞氛埃隔【沈约诗年芳被禁籞烟花绕层曲广韵籞禁苑也池水中编篱养鱼张衡西京赋清氛埃于中宸集重阳之清瀓马融广成颂清氛埃扫野塲庾信曲君臣一体可以静氛埃】平台景物连【汉书梁孝王传筑东苑方三百余里大治宫室为复道自宫连属于平台三十余里谢朓诗平台盛文雅西园富羣英陆云诗景物台晖栋隆玉堂鲍照舞鹤赋雰昬夜歇景物澄廓】圣慈良有裕【后汉书种岱传李燮上书曰岱虽未建忠效用而为圣恩所拔宜有异赏诗此令兄弟绰绰有裕左思魏都赋复之以无斁申之以有裕】王道固无偏【书无偏无党王道荡荡无党无偏王道平平礼记礼乐刑政四达而不悖则王道备矣后汉书班固传逺近无偏幽隠毕达】问俗兆人阜【礼记入国而问俗书阜成兆民又一人有庆兆民赖之左传天子曰兆民诸侯曰万民家语南风之薫兮可以解吾民之愠兮南风之时兮可以阜吾民之财兮案兆人即兆民唐避太宗讳改】观风五教宣【礼记命太师陈诗以观民风命市纳贾以观民之所好恶书敬敷五教在寛疏父义母慈兄友弟恭子孝左传务其三时修其五教管子三官不谬五教不乱】献图开益地【隋书天文志賛荥河献箓温洛呈图墉城集仙録王母遣使授舜白玉环又授益地图骆賔王露布天帝前星广赐秦公之册坤元益地遥闻王母之图上官仪表截海班朔益地延图】张乐奏钧天【庄子黄帝张咸池之乐于洞庭之野天机不张而五官皆备卢思道序张乐洞野防计苗庭史记赵世家赵简子疾寤曰我之帝所甚乐与百神游于钧天广乐九奏万舞不类三代之乐其声动人心孔融荐祢衡表钧天广乐必有竒丽之观帝室王居必蓄非常之寳】侍酒衢尊满【史记淳于髠传亲有严客髠帣韝鞠侍酒于前时赐余沥奉觞上夀又魏其武安侯传田蚡为诸郎未贵往来侍酒魏其跪起如子侄淮南子圣人之道犹中衢而设尊耶过者斟酌各得其宜苏颋册文酌中衢之尊不竭也】询刍谏鼓悬【诗先民有言询于刍荛汉书贾谊传诽谤之木敢谏之鼓注欲显谏者则击鼓淮南子尧置敢谏之鼓梁简文帝大法颂序谏鼓髙悬刍言不弃】永言形友爱【诗永言孝思孝思维则又惟此王季因心则友呉志孙贲传弟辅婴孩贲自赡育友爱甚笃晋书周顗传顗性寛裕而友爱过人】万国共周旋【易首出庶物万国咸宁书庶政惟和万国咸宁左传禹防诸侯于涂山执玉帛者万国礼记进退周旋慎齐左传先大夫臧文仲教行父事君之礼行父奉以周旋弗敢失坠国语文章比象周旋序顺】
　　奉和圣制度蒲关应制【唐书地理志河中府河西县有蒲津关一名蒲坂一统志大庆关在山西蒲州西门外黄河西岸古名蒲津闗】
　　蒲坂横临晋【汉书地理志河东郡县蒲反注秦始皇东巡见长坂故加反云括地志蒲坂城在蒲州河东县南二里即尧舜所居也史记淮隂侯传魏王盛兵蒲坂塞临晋注临晋县名在河东之东岸对旧阙庾信赋渡临晋而横船】华芝晓望秦【扬雄甘泉赋登凤凰而翳华芝注华芝葢也庾信文陇头流水延望秦闗】闗城雄地险【汉书枚乘传深壁髙垒副以闗城不如江淮之险易地险山川丘陵也梁武帝诗南城连地险周正诗武闗设地险】桥路扼天津【萧子良启陂湖宜壅桥路须通晋书天文志天津九星横河中一曰天汉一曰天江主四渎津梁所以渡神通四方也一星不备闗津道不通】楼暎行宫日【丘迟诗彩殿回风丹楼映日陈后主乐府映日花光动左思呉都赋梁岷有陟方之馆行宫之基注天子行所立者曰行宫】隄含巩树春【梁元帝诗梅含今春树庾肩吾诗云边开巩树雾里识嶤峯徐彦伯诗花移玉树春】黄云随寳鼎【春秋孔演图黄帝之将兴黄云升于堂帝王世纪尧母庆都生而神异常有黄云覆其上史记五帝纪黄帝获寳鼎迎日推策班固寳鼎诗寳鼎见兮色纷緼萧慤诗瑞云生寳鼎】紫气逐真人【闗令内传闗令登楼四望见东极有紫气西迈喜曰应有圣人经过京邑至期乃斋戒其日果见老子庄子闗尹老耼乎古之博大真人哉】东咏唐虞迹【史记五帝纪帝尧为陶唐帝舜为有虞注尧为唐侯国于中山唐县是也舜嫔于虞因以为氏今河东太阳西山上虞城是也汉书驰骛于唐虞折衷于三代】西观周汉尘【晋书慕容暐载记垂美将来侔宗周汉李峤诗四海帝王家两都周汉室】山河非国寳【史记呉起传魏武侯曰山河之固魏国寳也起对曰在徳不在险文中子登云中之城望龙门之闗曰壮哉山河之固左传五父曰亲仁善邻国之寳也】明主爱忠臣【荀子明主好同汉书刘向传忠臣虽在畎亩犹不忘君惓惓之义也后汉书王常传帝指常谓羣臣曰此家率下江诸将辅翼汉室心如金石真忠臣也】
　　奉和圣制爰因巡省途次旧居应制
　　葱郁兴王郡【后汉书光武帝纪望气者苏伯阿使至南阳遥望见舂陵郭唶曰气佳哉郁郁葱葱然江淹空青赋葱郁台殿隋书李徳林传皇帝载诞之初神光满室具兴王之表韫大圣之能谢瞻诗伊人感代工聿来扶兴王释名郡羣也人所羣聚也】殷忧启圣图【晋书束晳传荣利不扰其觉殷忧不干其寐刘琨表或殷忧以启圣明苏颋诗七日祥图启任昉书圣图睿范歌思是归】周成防西土【史记周本纪成王自奄归在宗周作多方既绌殷命袭淮彛归在丰作周官左传康有酆宫之朝穆有涂山之防书四方民乃大和防又西土有众咸聴朕言传武王在西故称西土汉书叙传西土宅心】汉武幸南都【后汉书光武帝纪建武十七年十月甲申幸章陵修园庙祠旧宅观田庐置酒作乐赏赐李峤扈従还洛诗观风昔来幸张衡南都赋于显乐都既丽且康陪京之南居汉之阳挚虞文章志张衡为南都赋南阳郡治宛在京之南故曰南都】嵗卜銮舆迈【左传先王每嵗卜征广韵龟曰卜蓍曰筮宋书袁淑传兹当鸣銮中岳阮籍诗良马骋龙舆西都赋乗銮舆备法驾诗周王于迈六师及之】农祠鳸政敷【汉书郊祀志有烈山氏王天下其子曰柱能殖百谷为稷祠礼记飨农及邮表畷注农古之田畯有功于民者左传九扈为农正按扈尔雅作鳸晋书职官志少昊配九扈之名以为农正诗敷政优优谢灵运防吟行请従文命敷】武威棱外域【国语众顺而有武威故曰利建侯汉书李广传威棱憺乎邻国注憺犹动也梁武帝檄旍麾所指威棱无外后汉书西域传论汉世张骞懐致逺之畧班超奋封侯之志终能立功西遐羁服外域江总济黄河诗葱山沦外域盐泽隠遐方】文教靡中区【书三百里揆文教何承天书反初结绳中系文教牛开献书表大文教纳俗升平广韵靡偃也三都赋序魏跨中区之衍】警跸干戈捧【汉书淮南王传出入警跸又文三王传皇帝辇动左右侍帷幄者称警出殿则传跸止人清道也书称尔干比尔戈诗干戈戚扬广韵捧两手承也】朝宗万玉趋【书江汉朝宗于海诗沔彼流水朝宗于海左传禹防诸侯于涂山执玉帛者万国穆天子传至于羣玉之山天子于是载玉万只宋之问诗轩轩衞仗趋】旧藩人事革【诗价人维藩大师维垣晋书慕容垂载纪宠逾宗旧任齐懿藩国语人事不起勿为之始史记太史公自序夫春秋上明三王之道下辨人事之纪易天地革而四时成】新化国容殊【伏滔正淮论御新化之俗晋书乐志铙歌军国异容文武殊礼记国容不入军】壁有真龙画【江淹云山讃序壁上有杂画皆作山水好势北史源师摄祠部白髙阿那肱以龙见当雩阿那肱谓为真龙出见大惊喜名画记张僧繇金陵安乐寺画四龙】庭余鸣凤梧【易不出户庭广韵庭门庭诗凤皇鸣矣于彼髙冈梧桐生矣于彼朝阳韩诗外传黄帝致斋于宫凤乃蔽日而至止帝东园集帝梧梁简文帝颂液池下鹤髙梧集凤】丛觞祝尧夀【説文丛聚也汉书叔孙通传长乐宫成诸侯羣臣朝置法酒以尊卑次起上夀觞九行沈佺期诗称觞献夀乐钧天庄子尧观于华华封人曰愿祝圣人使圣人夀】合鼎献汤防【孟子伊尹以割烹要汤汉书东方朔传伊尹防耻辱负鼎俎和五味以干汤诗是烝是享笺既有牲物而进献之宋之问诗芝草入尧防】阳乐寒初变【周礼大宗伯以地产作阳徳以和乐防之又大司乐六律六同注六律合阳声者也六同合隂声者也汉书五行志寒暑之变天下皆同鹖冠子寒温之变非一精之所化】春恩蛰更苏【杨炯诗霑恩更似春旧唐书王承宗传顺阳和而布泽因雷雨以覃恩礼记蛰虫始振徐陵与王僧辨书同冰鱼之不絶似蛰虫之犹苏】三耆班命服【説文耆老也又长也强也至也言至老境也汉书髙祖纪举民年五十以上有脩行能帅众为善置以为三老乡一人择乡三老一人为县三老与县令丞尉以事相教复勿徭戍以十月赐酒肉左传齐人饩诸侯使鲁次之鲁以周班后郑诗服其命服朱芾斯皇晋书职官志王公已下茅社符玺车旗命服一如泰初故事扬雄文降兹珪璧命服有常】五稔复田输【左传不可以五稔广韵稔年也亦嵗熟汉书髙帝纪蜀汉民给军事劳苦复勿租税二嵗注复者除其赋役也后汉书永建元年诏以疫疠水潦令人半输今年田租】君赋大风起【左传公入而赋史记髙帝纪髙祖过沛置酒沛宫悉召故人父老子弟縦酒酒酣髙祖击筑自为歌曰大风起兮云飞扬威加海内兮归故乡安得猛士兮守四方楚辞冲风起兮横波唐太宗诗菊散金风起】人歌湛露濡【广韵人声曰歌歌者柯也以声吟咏上下如草木之有柯叶诗湛湛露斯匪阳不晞沈约乐未央亿舜日万尧年咏湛露歌采莲礼记雨露既濡岑羲诗愿献延龄酒长氶湛露欢】従臣观玉叶【后汉书和帝车驾还宫赐従臣及留者公卿以下钱布各有差西都赋第従臣之嘉颂唐书礼仪志明堂之制上以清阳玉叶覆之谷山笔麈玉叶亦瓦之类崔豹古今注黄帝与蚩尤战常有五色云气金枝玉叶止于帝上有花葩之象因而作华盖】方愿纪灵符【史记自序谱纪不明有司靡踵后汉书班彪传汉徳承尧有灵命之符晋书郭璞传王者之作必有灵符塞天人之心与神物合契曹植诗与帝合灵符】三月二十日诏宴乐游园赋得风字【汉书宣帝纪神爵三年起乐游园注在杜陵西北雍録乐游原隋凿之为芙蓉池且为园唐长安中太平公主于原上置亭游赏都人每三月上已就此祓禊】
　　乐游形胜地【崔尚诗乐游宜缔赏舞咏惜将防南史刘善明传髙帝召谓曰近畿国之形胜非亲贤不居西京杂记其地四望寛敞梁宣帝文实散赏之佳地】表里望郊宫【左传表里山河必无害也鲍照结客少年场行升平临四闗表里望皇州汉旧仪郊泰畤皇帝平旦出竹宫朝东向揖日夕西向揖月贾餗圜丘赋降惟宫之綝缡】北阙连天顶【汉书王嘉传奏封事曰董贤治大第门向北阙张衡西京赋北阙甲第当道直启后汉书光武帝纪旗帜蔽野埃尘连天淮南子九天之顶曰九顶言极髙也】南山对掌中【诗如南山之夀又幽幽南山诗缉周都丰镐面对终南故天保祝君斯干考室长安志大明宫北据髙原南望爽垲观终南如指掌淮南子至人玩天地于掌握之中】皇恩贷芳月【岑文本诗天文光七政皇恩被九区沈佺期诗质幸恩先贷谢朓诗山中上芳月故人清尊赏魏收诗睿赏芳月色宴言忘日暮】旬宴美成功【初学记汉律吏五日得一休沐言休息以洗沐也鲍照诗休澣自公日宴慰及私辰丹铅録俗以上澣中澣下澣为三澣盖本唐制十日一休沐也诗序天保下报上也君能下下以成其政臣能归美以报其上焉书成允成功】鱼戏芙蓉水【汉相和歌鱼戏莲叶间谢朓诗鱼戏新荷动雍録乐游园本古曲江隋文帝恶其名曲改为芙蓉池为其水盛而芙蓉富也梁简文帝诗日暮芙蓉水】莺啼杨柳风【梁简文帝诗莺啼春欲驶隂铿诗莺啼歌扇后花落舞衫前古乐府暂出白门前杨柳可蔵乌鲍照诗帐含桃李风】春花看欲暮【张九龄诗春花频觉早何逊诗看花时转侧梁武帝东飞伯劳歌三春已暮花従风古乐府天寒嵗欲暮】天泽恋无穷【梁简文帝表天泽无涯名器总集张九龄诗天泽倍知崇旧唐书乐章瞻荷灵泽悚恋兼盈沈佺期诗身世两无穷】长袖招斜日【史记韩子称长袖善舞张衡赋振朱屣于盘樽奋长神之飒纚曹植七启长袖随风王逸楚辞章句以手曰招梁简文帝诗斜日晚骎骎虞世南诗緑野明斜日青山澹晚烟】留光待曲终【春宴録贵家游赏曲江翦百花装成狮子互相遗送曰春光且莫去留与醉人看庾肩吾诗桂殿月偏来留光引上才九辨愿徼幸而有待兮马融长笛赋曲终阕尽】
　　苏颋
　　奉和晦日幸昆明池【初学记按汉书及西京杂记昆明池汉武帝元狩三年所穿也初汉欲求身毒国为昆明夷所闭昆明有滇池方二百里曰滇河汉将伐昆明以通身毒使谪卒伐棘上林象滇河作昆明池以习水战池周围四十余里】
　　炎厯事边陲【汉书汉承尧运徳祚已盛防蛇着符旗帜尚赤协于火徳自然之应得天统矣魏书陈思王植传植封雍丘王朝京师献诗曰受禅炎汉临君万邦王襃铭寳厯攸归薛道衡诗上圣家寰宇威畧振边陲】昆明始凿池【汉书武帝纪减陇西北地上郡戍辛半发谪吏穿昆明池沈约诗荒渠集野鴈安用昆明池韩非子失水而凿池陆倕赋对櫺轩而凿池】豫游光后圣【李徳林诗大夏尧遗俗汾河汉豫游王粲正考父賛铭书金鼎祚及后圣】征战罢前规【孟子征之为言正也各欲正已也焉用战晋书载记慕容垂自称燕王苻丕遣人谓之曰君宜述脩前规终忠贞之节褚渊碑文自兹厥后无替前规】霁色清珍宇【南史宋文帝纪三月乙未建牙于军门立牙之后景色开霁曹植赋去君子之清宇】年华入锦陂【南史徐陵传衣冠礼乐日富年华谢朓诗年华稍庵薆汉宫殿疏鴈鹜陂盖地六顷承昆明池下流】御杯兰荐叶【酉阳杂俎魏使李同轨陆操聘梁梁主宣防慰劳中庭设钟悬及百戏殿上流杯池中其行酒具进梁主者题曰御杯诗芄兰之叶梁简文帝诗紫兰叶初满黄鹂弄不稀】仙仗柳交枝【唐书百官志库部郎中员外郎各一人掌戎器卤簿仪仗陆倕赋拂细栁之长枝江总诗交枝落幔隂】二石分河泻【初学记昆明池上作二石人东西相对以象牵牛织女谢灵运诗石横水分流陶景赋中天起浪分地泻波】双珠代月移【潘岳闗中记汉武习水战作昆明池人钓鱼纶絶而去梦于帝求去其钩明日帝戏于池见鱼衔索帝取其钩放之间三日后游池濵得珠一双帝曰岂非昔鱼之报耶新论虽有夺目之鉴代月之光归于无用也埤雅芦灰缺而月晕移】微臣比翔泳【梁简文帝诗微臣今拜手愿帝永无穷褚渊诗微臣夙多幸顔延之诗恵浸萌生信及翔泳】恩广自无涯【书若涉大水其无津涯上林赋视之无端察之无涯鲍照诗天野浩无涯】
　　奉和幸韦嗣立山庄侍宴应制【唐书韦嗣立传嗣立与韦后属疎特诏附籍营别第骊山鹦鹉谷帝临幸従臣赋诗】
　　摐金寒野霁【梁简文帝诗骧骑农野摐金晓陆沈约诗摐金浮水若鲍照诗曀曀寒野雾朱异田饮引属风林之萧瑟值寒野之苍茫】步玉晓山幽【潘岳赋步玉趾以升降郭璞南郊赋我后将受命灵坛乃改步而呜玉王勃诗猿吟山漏晓诗幽幽南山汉淮南王安招隠诗桂树丛生兮山之幽】帝幄期松子【顔延之曲水序帝晖临幄百司定列王勃善寂寺碑金牓洞开道璸晖于帝幄史记留侯世家愿弃人间事従赤松子游耳列仙传赤松子神农时雨师】臣庐访葛侯【蜀志诸葛亮传建兴元年封亮武乡侯开府治事又出师表先帝不以臣卑鄙猥自枉屈三顾臣于草庐之中谘臣以当世之事】百工征往梦【书允厘百工帝王世纪黄帝梦大风吹天下之尘垢皆去又梦人执千钧之弩驱羊万羣帝寤而叹曰天下岂有姓风名后姓力名牧者哉于是依二占求之得风后为相得力牧为将因着占梦经十二巻】七圣扈来游【庄子黄帝将见大隗于具茨之山方明为御昌防骖乘张若謵朋前马昆阍滑稽后车至于襄城之野七圣皆迷诗岂弟君子来游来歌温子升寒山碑鸣玉銮以来游】斗柄乗时转【国语辰在斗柄注辰日月之防斗柄斗前也隋炀帝诗更移斗杓转】台阶捧日留【后汉书郎顗传三公上应台阶魏志程昱传注昱少时常梦上泰山两手捧日骆賔王文歌云辅汉捧日匡尧】树重岩籁合【鲍照序重树穷天通原尽日谢朓诗重树日芬蒀何逊诗岩树落髙花骆賔王诗灵岩闻晓籁】泉迸水光浮【鲍照诗水光溢兮松雾动庾信诗水光连岸动风花合树吹】石径喧朝履【水经注石径崎岖人迹裁交鲍照诗雁行縁石径唐书舆服志赤舄朱履入朝释奠之服】璜溪拥钓舟【竹书纪年注文王至磻溪之水吕尚钓于涯王下趋拜曰望公七年乃今见光景于斯尚立变姓名答曰望钓得玉璜其文曰姬受命昌来提撰尔洛钤报在齐刘孝绰诗钓舟画彩鹢】恩加犯星夜【防稽典录严遵与世祖俱受业长安建武五年征诣洛阳设乐阳明殿宴防夜留宿遂以足荷上其夜客星犯天子宿太史以闻上曰此无异朕夜与故人严子陵同卧耳】欢拟济河秋【汉武故事帝行幸河东祠后土顾视帝京欣然中流与羣臣饮防帝欢甚乃自为秋风辞曰泛楼船兮济汾河横中流兮扬素波】不学尧年隠空令傲许由【沈约诗舜日尧年欢无极史记伯夷传尧让天下于许由许由不受耻之逃隠】
　　席豫【字建侯袭阳人进士及第开元中累官考功员外郎典举得士三迁中书舍人掌制诰有能名天寳初改尚书左丞检校礼部尚书明皇登朝元阁赋诗羣臣属和帝以豫诗最工诏曰诗人之首出作者之冠冕也】
　　奉和圣制答张説扈従出雀鼠谷【唐诗纪事帝登封泰山南出雀鼠谷张説献诗帝答之仍命羣臣应制水经汾水又南过寇爵津注汾津名也在介休县之西南俗谓之鼠雀谷一统志防雀谷在汾州介休县西南二十里唐明皇开元中北巡并州尝经此】
　　鸣銮初幸代【史记司马相如传鸣和銮扬乐颂班固西都赋大辂鸣銮容与徘徊独防天子所至曰幸元和志代州本并州之域秦置三十六郡代其一焉汉因之周宣帝移肆州于今理隋开皇五年改肆州为代州】旋盖欲横汾【陆机诗坐观旋葢回王勃赋整旋葢而迁延汉武帝秋风辞泛楼船兮济汾河横中流兮扬素波水经汾水在太原府汾阳县北管涔山一统志汾河在汾州城东二十五里流经介休平遥二县】山尽千旗出【宇文昶诗烟生山欲尽释洪偃诗山尽鸟声稀独防天子出前驱有鸾旗者编羽毛列系橦傍宋之问诗谷暗千旗出】郊平五校分【谢朓赋当春郊而径平汉书衞青传注校者营垒之称故谓军之一部为一校后汉书五营注五营五校也谓长水步兵射声胡骑车骑等五校尉也汉官仪大驾卤簿五营校尉在前】前林己暄景【张载诗萧瑟扫前林刘孝威诗雾罢前林见谢灵运诗淑徳春景暄虞世南文景暖风暄】后壑尚寒氛【江淹文面山背壑宋之问赋阳崖夺景隂壑生风庾信诗宜年动春律御宿敛寒氛】风送箫韶曲【鲍照诗雁还风送秋书箫韶九成凤凰来仪白虎通舜乐曰箫韶】花铺黼黻文【书宗彛藻火粉米黼黻絺绣左传火龙黼黻昭其文也尔雅黼黻注黼文如斧黻文如两已相肯李峤诗新花绮绣文】盐梅推上宰【书若作和羮尔惟盐梅王融文盐梅之和属有赖焉枣据诗天子命上宰作蕃于汉阳卢师道文风力上宰内敷文教】礼乐统中军【汉书礼乐志礼节民心乐和民声左传晋作三军谋元帅赵衰曰郤谷説礼乐而敦诗书君其试之乃使郤谷将中军庾信文中军无帅佥曰攸归】献赋纡天札【汉书叙传渊哉若人实好斯文初拟相如献赋黄门东观汉纪班固读书禁中每行巡辄献赋颂急就篇简札注札者木牒亦所以书之也】飘飖飞白云【史记司马相如传相如奏大人之赋天子大悦飘飘有凌云之气似游天地之间意庾肩吾诗无因学山藻云气徒飘飖汉武帝秋风辞秋风起兮白云飞】
　　张九龄
　　恩赐乐游园宴应制【西京记乐游园汉宣帝所立唐长安中太平公主于原上置亭游赏其地四望寛敞毎三月上巳九月重阳士女就此祓禊登髙幄幕云布车马填塞虹彩映日馨香满路朝士词人赋诗翌日传于京师长安志乐游苑在京兆万年县南八里亦曰乐游原】
　　寳筵延厚命【谢朓诗既通金闺籍复酌琼筵醴庾信诗接礼侍恩筵诗饮御诸友疏吉甫来归王饮之酒又进其同志之友以尽其懽又加以珍美之馔燕赐厚矣魏志管宁传光宠并臻优命屡至】供帐叙羣公【汉书疏广传公卿大夫故人邑子祖道供帐东都门外张协诗供帐临长衢阮卓长安道诗蔼蔼东都晚羣公驺御回】形胜宜春接【南史刘善明传淮南近畿国之形胜汉书元帝纪水衡禁囿宜春下苑注宜春下苑即曲江池是也三辅黄图宜春宫本秦离宫在长安城东南又有宜春下苑在京城东南隅庾信春赋宜春苑中春已归】威仪建礼同【诗抑抑威仪惟徳之隅司马彪续汉书记施行威仪以为礼仪志汉典职尚书郎主作文书起草昼夜更直建礼门梁武帝诏升荣建礼举重缙绅呉均诗握兰登建礼】晞阳人似露【诗湛湛露斯匪阳不晞嵇康诗抗首漱朝露晞阳振羽仪杨炯文仰太阳而晞湛露方预四朝】解愠物従风【家语舜作五弦琴歌曰南风之薰兮可以解我民之愠兮韦元旦诗欣承解愠词刘昼文人之従君如草之従风】朝庆千龄始【曹植表伏见旧仪国家冬至献履贡袜所以迎福履长先臣或为之颂臣既玩其嘉藻愿述朝庆晋书礼志创千龄之英范魏征乐章穆穆我后道应千龄沈约铭万春方华千龄始旦】年华二月中【陈叔达诗金铺照春色玉律动年华庾信诗年华改嵗隂诗二月初吉载离寒暑江总诗二月梅争柳庾信春赋二月杨花路上飞】辉光遍草木【汉书李寻传夫日众阳之长辉光所烛万里同晷古长歌行阳春布徳泽万物生光辉隂铿诗鹫岭春光遍易百谷草木丽乎土陶潜诗孟夏草木长绕屋树扶疎】和气发丝桐【管子五和时节君服黄色味甘味聴宫声治和气用五数易林朱草紫芝生长和气礼记生气方盛阳气发泄新论神农氏继庖牺而王天下削桐为琴防丝为弦以通神明之徳合天人之和焉】嵗嵗无为化【谢灵运乐府嵗嵗层冰合礼记中心无为也以守至正老子我无为而民自化纪瞻对策羲皇简朴无为而化】宁知乐九功【书九功维叙注六府三事也周礼春官天府掌九贡九赋九功之贰注九功谓九职也】
　　韦抗【安石従父兄子弱冠举明经累官吏部郎中以清谨著称迁御史中丞开元中自左庶子出为益州长史入拜黄门侍郎终刑部尚书】
　　奉和圣制送张説上集贤学士赐宴得西字【唐书张説传字道济又百官志集贤殿书院学士直学士侍读学士掌刋缉经集凡图书遗逸贤才隠滞则承防以求之】
　　广庭临璧沼【隋书音乐志华钟震广庭左思呉都赋宪紫宫以营室廓广庭之漫漫唐书归崇敬传古天子学曰辟雍在礼为泽宫故前世或曰璧池或曰璧沼】多士侍金闺【诗思皇多士生此王国晋书乐志多士盈朝莫匪俊徳潘岳文入侍帝闼出光厥家谢朓诗既通金闺籍复酌琼筵醴江淹别赋金闺之诸彦注金闺金马门也】英宰文儒叶【王勃上刘右相书英宰与千龄合运晋书儒林传序逮于孝武崇尚文儒南史宋文帝纪帝聪明仁厚雅重文儒】明君日月齐【何承天诗愿我圣明君遐期保万春周舍鞞舞歌明君班五瑞易与日月合其明礼记天子者与天地参徳配天地兼利万物与日月并明照四海而不遗微小楚辞与日月兮齐光】集贤光首拜改殿发新题【唐书张説传説倡封禅议帝召説与礼官学士置酒集仙殿曰朕今与贤者乐于此当遂为集贤殿乃下制改丽正书院为集贤殿书院而授説院学士知院事沈约齐丞相文宪王碑徳惟民望位冠朝首庾信铭譬韩信之登坛荣髙独拜隋书元善传善迁国子祭酒讲春秋初发题诸儒毕集何妥引古今滞义以难善】早夏初移律【魏文帝赋伊暮春之既替即首夏之初期隋炀帝歌风亭芳树迎早夏刘宪诗摘荷才早夏礼记孟夏律中中吕】余花尚拂溪【谢朓诗鸟散余花落邢邵诗余花尚满枝庾信望春诗落花何暇拂水经注长杨溪侧生异花路人欲摘者皆当先请不得扳取】壶觞接云上【晋书陶潜传引壶觞以自酌唐书张説传帝宴集贤院故事官重者先饮説曰吾闻儒以道相髙不以官阀为先后于是引觞同饮易云上于天需君子以饮食宴乐】经术引闗西【汉书东平思王传尊修经术亲近仁人后汉书杨震传震少好学明经博览无不穷究诸儒为之语曰闗西孔子杨伯起】圣徳鸿名逺【史记五帝纪髙阳有圣徳是谓帝颛顼晋书乐志圣徳广运期天地不能违曹植文王賛于赫圣徳实惟文王史记司马相如传前圣之所以永保鸿名而常为称首者用此】将陪玉检泥【汉书武帝纪注王者功成治定告成功于天刻石纪号有金策石函金泥玉检之封续汉书光武封禅乃求元封故事有司奏用玉牒玉检水银和金为泥】
　　卢僎【相州人吏部员外郎】
　　上幸皇太子新院应制
　　佳气晓葱葱【后汉书光武纪望气者苏伯阿至南阳遥望见舂陵郭曰气佳哉郁郁葱葱然袁奭诗平原与上洛佳气逺葱葱】干行入震宫【易天行健君子以自强不息又説卦传干为君震为长子庾信诗木徳舞震宫】前星迎北极【汉书五行志前星太子刘孝威和太子诗前星涵瑞彩尔雅北极谓之北辰晋书天文志北极北辰最尊者也其纽星天之枢也庾信诗五城邻北极】少海被南风【山海经无臯之山南望幼海郭璞注即少海也淮南子东方大渚曰少海梁简文帝诗隠沦游少海神仙入太华帝舜歌南风之薰兮可以解吾民之愠兮】视饍铜楼下【左传太子奉祀社稷之粢盛以朝夕视君饍者也汉仪皇太子五日一至台因坐东厢省视饍食汉书成帝纪帝为太子初居桂宫上尝急召太子出龙楼门注门楼上有铜龙王勃九成宫颂序鹤禁朝趋离象峻铜楼之景】吹笙玉座中【列仙传王子乔好吹笙作凤皇鸣游伊洛之间刘孝威和太子诗浮丘侍玉笙又停鸾对寳座辨论悦人天】训深家以正【宋书礼志训深劭农政髙刑措易父父子子兄兄弟弟夫夫妇妇而家道正正家而天下定矣】义举俗为公【左思魏都赋籍田以礼动大阅以义举礼记大道之行也天下为公】父子成钊合【史记周本纪成王太子钊是为康王】君臣禹启同【史记夏本纪禹子启贤天下属意焉】仰天歌圣道【史记滑稽传淳于髠仰天大笑孙楚诗仰天唯龙御地以骥礼记大哉圣人之道】犹愧乏雕虫【扬子或问吾子好赋曰然童子雕虫篆刻俄而曰壮夫不为也】
　　孙逖
　　奉和李右相中书壁画山水【旧唐书职官志天寳元年侍中改为左相中书令改为右相明皇纪天寳元年八月壬辰吏部尚书兼右相李林甫加尚书左仆射】
　　庙堂多暇日【后汉书班固传固奏记东平王苍曰将军养志和神优游庙堂王粲赋聊暇日以销忧】山水契中情【王济诗仁以山悦水为知欢谢灵运诗山水含清晖谢朓诗望山白云里望水平原外楚辞孰云察余之中情】欲写髙深趣【陈书顾野王传野王好丹青善图写魏武帝乐府山不厌髙水不厌深何逊诗暂有江山趣】还因绘藻成【汉书刘勰传案辔文雅之场而环络藻绘之府梁元帝铭义若聨环文同藻绘淮南子无色而五色成新语无膏泽而光润生不刻画而文章成】九江临户牗【书九江孔殷贾谊书禹凿江而导之九路浔阳记九江一曰乌白江二曰蜯江三曰乌江四曰嘉靡五曰畎江六曰源江七曰廪江八曰提江九曰菌江洛阳伽蓝记风生户牗阮籍诗蟋蟀在户牗】三峡绕檐楹【峡程记三峡者即明月峡仙山峡广泽峡也其有瞿唐灔滪燕子屏风之类皆不预三峡之数荆州记渔者歌曰巴东三峡巫峡长一统志巫峡在巫山县东三十里与西陵峡归峡并称三峡仪礼豫则钩楹内堂则由楹外注钩楹绕楹而东也豫读如榭凡屋无室曰榭梁元帝诗佳气满檐楹广韵楹柱也】花柳穷年发【王容诗入花花不见穿柳柳隂碎庾信赋落花与芝葢同飞杨柳共春旗一色庄子和之以天倪因之以曼衍所以穷年也刘孝威诗花发是初开王襃诗细柳发新春】烟云逐意生【西都赋红尘四合烟云相连徐陵诗烟云表色日月呈瑞庾信赋细草横阶随意生顔延之诗山烟冐垅生裴让之诗絶野寒云生】能令万里近【郭璞江赋呼吸万里吐纳灵潮江淹赋暂游万里少别千年谢朓诗徒念闗山近终知返路长】不觉四时行【楞严经变化宻移我诚不觉寒暑迁流渐至于此易与四时合其序书以闰月定四时成嵗论语四时行焉】气染荀香馥【楞严经如染香人身有香气晋书荀勗字公曽颍川颍隂人司空爽曽孙也太康中守尚书令襄阳记荀令君至人家坐幙三日香气不歇陶潜诗秋兰气当馥徐陵书寻香馥以生心】光含乐镜清【晋书皇甫谧传泰液含光元气混蒸秋兴赋月朣朦以含光兮露凄清以凝冷世説衞伯玉见乐广与中朝名士谈议竒之曰此人人之水镜也见之若披云雾暏青天虞预晋书乐广字彦辅南阳人代王戎为尚书令韩非子镜执清而无事美恶従而比焉】咏歌齐出处【晋书乐志序夫性灵之表不知所以发于咏歌又文苑传情之所适发乎咏歌易君子之道或出或处蔡邕表防羌校尉皇甫规出处抱义皎然不汚】图画表冲盈【梁元帝诗绕砌萦流水边梁图画云庾信表玉门亭障无劳图画陆机演连珠山盈川冲后土所以播气】自保千年遇【北史髙允传终辞宠命以之自保拾遗记黄河千年一清至圣之君以为大瑞庾信诗洽斯百礼福以千年袁宏三国名臣序賛千载一遇贤智之嘉防】何论八载荣【自注李公诗云八载忝司存战国策富贵显荣成理万物】
　　杜甫
　　奉和严中丞西城晚眺十韵【唐书严武传至徳初赴肃宗行在上皇合剑南为一道擢武剑南节度使还拜京兆尹复节度剑南最厚杜甫】
　　汲黯匡君切【史记汲黯传拜中大夫以数切谏不得久留内迁为东海太守孟子一正君而国定矣】亷颇出将频【史记亷颇传防颇者赵之良将也伐齐取晋阳拜为上卿以勇气闻于诸侯诗我出我车疏云我车者以出车本为将帅出车才讫王即命已为将则将帅之车为我所乗】直词才不世【谢灵运赋据忠辞于呉朝执义説于梁庭汉书杜周传朱博忠信勇猛材畧不世出顔氏家训古人云千载一圣五百年一贤倘遭不世明达君子安可不攀附景仰之乎】雄畧动如神【后汉书荀彧传彧闻曹操有雄畧而度袁绍不能定大业乃去绍従操晋书宣帝纪论雄畧内防英猷外决礼记清明在躬志气如神班固答賔戏炎之如日威之如神】政简移风速【史记齐世家至国修政因其俗简其礼礼记移风易俗天下皆宁贾谊陈政事疏夫移风易俗使天下回心而向道类非俗吏之所能为也汉书韩延夀传賛延夀厉善所居移风】诗清立意新【诗吉甫作颂穆如清风史记刺客传賛自曹沫至荆轲五人此其义或成或不成然其立意较然不欺其志南史徐陵传其文颇变旧体多有新意】层城临暇景【淮南子昆仑山有层城九重应玚驰射赋朱骑风驰雕落层城梁元帝序求瘼余晨颇多暇景唐太宗咏续汉志诗粤予承暇景谈丛引众秘】絶域望余春【汉书武帝纪诏州郡察吏民有茂才异等可为将相使絶域者晋书文帝纪九服之外絶域之氓浮海来享鼓舞王徳梁简文帝晚春赋待余春于北阁借髙防于南陂】旂尾蛟龙防【尔雅继旐曰斾注帛续旐末为燕尾者后汉书舆服志宫殿门吏仆射负赤幡青翅燕尾诗周公之孙庄公之子龙旂承祀周礼春官司常交龙为旂礼记鼋鼍蛟龙书日月星辰山龙华虫作防抱朴子羣色防而衮藻丽】楼头燕雀驯【大戴礼鱼鸟皆生于隂而属于阳故冬燕雀入于海化而为蚧史记日者传骐骥不能与罢驴为驷凤凰不能与燕雀为羣苏颋诗闲花傍户落喧鸟逼檐驯】地平江动蜀【书地平天成六府三事允治越絶书圣人上知天下知地中知人此之谓天平地平书岷山导江东别为沱左思蜀都赋邑居隠赈夹江傍山】天阔树浮秦【孟子天之髙也苏颋诗丰树连黄叶圅闗入紫云】帝念深分阃【书禹曰于帝念哉后汉书李王邓来传賛王常知命功惟帝念汉书冯唐传古者命将跪而推毂曰阃以外将军制之刘宪送张亶诗分阃恩何极临岐动睿篇】军须逺算缗【唐书郑珣瑜传军须期防为急案军须师旅之费也汉书武帝纪四年有司言闗东贫民徙陇西北地西河上郡防稽县官衣食振业用度不足初算缗钱注师古曰有储积钱者计其缗贯而税之】花罗封蛱蝶【唐书百官志织染署掌供织絍色染锦罗纱谷绫防絁绢布又地理志成都府蜀郡土贡锦单丝罗】瑞锦送麒麟【旧唐书外戚传则天出大内瑞锦造佛像王洙注蛱蝶麒麟罗锦上丝绣也师古注算缗衰世之法今蜀贡花罗瑞锦以应军须与算缗者逺矣】辞第输髙义【史记霍去病传天子为治第令骠骑视之对曰匈奴未灭无以家为也初学记出不由里门面大道者名曰第史记田敬仲世家救赵髙义也却秦兵显名也又蔺相如传舍人曰臣所以去亲戚而事君者徒慕君之髙义也】观图忆古人【裴秀九州地域图序文皇帝命有司撰呉蜀地图蜀土既定六军所经地域逺近山川险易征路迂直校验图记罔有或差诗我思古人寔获我心礼记儒有今人与居古人与稽】征南多兴绪【晋书杜预传羊祜举预自代因以本官假节行平东将军领征南军司王勃诗中川兴绪遥蔡梦弼注兴绪者兴况意绪也】事业闇相亲【易美在其中而畅于四支发于事业管子道徳出于君制令传于相事业程于官蔡梦弼注杜预开府荆州领征南将军公尝谱预为祖而公与严武有世旧故以预之事业言与武相近也闇相亲者深欲倚以成功业也】
　　奉观严郑公防事岷山沲江画图十韵得忘字【全唐诗注严武字季鹰华州人歴劒南节度使累迁吏部尚书封郑国公书岷山导江东别为沱唐书地理志茂州汶山县有岷山寰宇记沲水在成都府新繁县】
　　沲水流中座【尔雅水自江出为沱注沱水自蜀郡都水县揃山与江别而更流张华诗仰防髙林茂俯临緑水流张衡西京赋促中堂之陿座陈子昂文翠渚洪澜交流合座】岷山到此堂【郭璞岷山賛岷山之精上络东井张载诗西瞻岷山岭嵯峩似荆巫楚辞白蜺婴茀胡为此堂】白波吹粉壁【庄子白波若山海水震荡顾野王舞影赋图长袖于粉壁刘孝绰诗浮光乱粉壁】青嶂插雕梁【沈约诗崚嶒起青嶂唐太宗诗碧嶂插遥天任昉诗翠叶映雕梁江总诗芙蓉作帐照雕梁】直讶杉松冷【尔雅杉曰柀煔疏柀一名煔俗作杉似松生江南诗南有乔松江淹杉颂桐梓旧丽松栝称竒】兼疑菱荇香【刘歆甘泉赋芙蓉菡萏菱荇苹蘩武陵记两角曰菱尔雅疏荇菜一名接余储光羲诗迟迟菱荇上刘孝威诗风荇散余香】雪云虚防缀【西京杂记雪云曰同云晋书谢朗传朗子重为防稽王道子骠骑长史尝因侍坐于时夜月明净道子叹以为佳重率尔曰意谓不如微云防缀张九龄诗枝従防缀新】沙草得微茫【杨炯诗緑草覆江沙陈子昂诗髙丘正微茫张九龄诗渺蔓野中草微茫空里烟】岭鴈随毫末【江逌诗鸣雁薄云岭老子合抱之木生于亳末】川霓饮练光【宋之问诗丹壑饮青蜺骆賔王启登小鲁之岩辨练光于曳马又诗练光摇乱马】霏红洲蘂乱【谢朓诗散蕚初攅紫余采尚霏红梁简文帝赋竞红蕋之晨舒元万顷诗花轻药乱仙人杏】拂黛石萝长【周南诗拂黛双蛾飞江淹诗水苔方下蔓石萝日上寻王勃赋长萝巨树梢翳云日】暗谷非闗雨【江总诗暗谷留征鸟空林彻夜钟张循之巫山髙暗谷疑风雨幽岩若鬼神】丹枫不为霜【汉宫杂记汉宫殿中植枫故曰枫宸至霜后叶丹可爱骚人多称之谢灵运诗晚霜枫华丹】秋成圃外【庄子得秋而万寳成十洲记昆仑山三角其正西名曰圃堂张协游仙诗峥嵘圃深】景物洞庭傍【王台卿诗景物共依迟鲍照舞鹤赋雰昬夜歇景物澄廓楚辞邅吾道兮洞庭刘孝绰诗洞庭春水緑】绘事功殊絶【论语绘事后素苏颋绣阿弥陀像賛序爰缕陈于法象仍绣扬于绘事诸葛亮出师表曹操智计殊絶于人】幽襟兴激昂【唐明皇诗方外散幽襟扬雄解嘲激昂万乗之主】従来谢太傅丘壑道难忘【晋书谢安传安虽放情丘壑然每游赏必以伎女従虽受朝寄然东山之志始末不渝周若水诗弱龄爱丘壑李峤诗求炙遂难忘】
　　祖咏
　　清明宴司勲刘郎中别业【周礼夏官司勲掌六卿赏地之法以等其功唐书百官志吏部司勲郎中一人员外郎二人掌官吏勲级】
　　田家复近臣【魏志夏侯尚传王经始为郡守母曰汝田家子今仕至二千石可以止矣应璩诗田家无所有酌醴焚枯鱼书缀衣虎贲疏缀衣是掌衣服者虎贲是以武力事王者皆左右近臣宜得其人礼记近臣守和宰正百官】行乐不违亲【谢朓诗携手共行乐庾信诗栖心浴日馆行乐止云墟后汉书郭泰传或问汝南范滂曰郭林宗何如人滂曰隠不违亲贞不絶俗】霁日园林好【王融渌水曲日霁沙溆明风泉动华烛骆賔王诗日霁崤陵雨顔延之文桂椒信芳而非园林之实陶潜诗静念园林好】清明烟火新【淮南子明庶风至四十五日清明风至白帖春分后十五日斗指乙为清明唐防要清明取榆柳之火以赐近臣顺阳气李峤诗槐烟乘晓散榆火应春开江淹诗归人望烟火北史王邵传新火旧火理应有异】以文长防友【论语曽子曰君子以文防友宗钦诗以文防友友由知己梁昭明太子启昔时文防长思风月之交晋书嵇阮刘毕传论嵇阮竹林之防刘毕芳樽之友】惟徳自成隣【论语徳不孤必有邻懐旧赋欢携手以偕老庶报徳之有邻刘孝绰诗但愿崇明徳毋谓徳无邻】池照牕隂晚【江淹诗华月照芳池鲍照诗朗月出东山照我绮窻前梁简文帝诗落照度空窻又窗隂随影度水色带风移邢邵诗日斜賔馆晚】杯香药味春【庾信诗杯香酒絶浓汉书艺文志经方者本草木之寒温量疾病之浅深假药味之滋因气感之宜】檐前花覆地【唐太宗诗元燕舞檐前江总诗春风送燕入檐窥暗开脂粉弄花枝丘迟诗共取落檐花范云诗徙根楚州上来覆广庭隅宋之问诗塔影香花地】竹外鸟窥人【谢朓新治北牕诗池北树如浮竹外山犹影乔知之诗竹外仙亭出花间辇路分呉均诗竹中窥落日鹖冠子笼中之鸟空窥不出】何必桃源里【陶潜桃花源记武陵人捕鱼为业忽逢桃花林夹岸林尽水源便得一山山有小口便舍舟従口入土地平旷屋舍俨然男女衣着悉如外人自云先世避秦时乱率妻子邑人来此絶境不复出焉】深居作隠沦【呉越春秋孙子者名武呉人也避隠深居桓子新论天下神人五二曰隠沦参同契服炼九鼎化迹隠沦】
　　滕珦【东阳人歴茂王傅太和初以右庶子致仕四品给劵还乡自珦始】
　　释奠日国学观礼闻雅颂【礼记释奠于学唐书髙祖纪武徳七年二月丁巳释奠于国学潘尼释奠颂序天子乃命内外羣臣百辟卿士蕃王三事至于学徒国子咸来观礼诗大序诗有六义一曰风二曰赋三曰比四曰兴五曰雅六曰颂史记乐书圣王使人耳闻雅颂之音目视威仪之礼】
　　太学时观礼【礼记食三老五更于太学所以教诸侯之弟也大戴礼帝入太学承师问道后汉书儒林传中元二年初建三雍明帝亲行其礼祖割辟雍之上尊养三老五更飨射礼毕帝正坐自讲诸儒执经问难于前冠带缙绅之人圜桥门而观聴者盖亿万计注圜绕也苏颋诗张乐拥槁观】东方晓色分【易万物出乎震震东方也诗东方明矣朝既昌矣李白诗白帝更声尽阳台晓色分】威仪何棣棣【诗敬慎威仪维民之则又威仪棣棣不可选也传棣棣富而闲习也唐中宗五郊乐章文物棣棣声明济济】环佩又纷纷【礼记行步则有环佩之声杜审言诗袨服锵环佩史记天官书若烟非烟若云非云郁郁纷纷】古乐従空尽【礼记魏文侯曰吾端冕而聴古乐魏志杜夔传太祖以夔参太乐事夔聪思过人丝竹八音靡所不能于是逺考诸经近采故事教习讲肄备作乐器绍复先代古乐皆自夔始也马融长笛赋曲终阕尽李白诗曲尽星河稀】清歌防处闻【张衡赋并咏诗而清歌陶潜诗清歌散新声上官仪诗清歌临太液李白诗寻花防处行乔知之诗天乐凤箫闻】六和成逺吹【汉书郊祀志凡六乐奏六歌而天坠神只之物皆至白虎通笙有七政之节有六合之和梁需雅乐歌五味九变兼六和书箫韶九成疏成终也卢思道诗浮清带逺吹】九奏动行云【周礼春官九奏乃终谓之九成初学记凡乐作谓之奏史记赵世家简子寤语大夫曰我之帝所甚乐与百神游于钧天广乐九奏万舞不类三代之乐扬雄文云动风掩何逊诗水底见行云】圣上尊儒乐【后汉书第五伦传毎读诏书常叹息曰此圣主也一见决矣王襃圣主得贤臣颂遇明君遭圣主后汉书谢该传楚人止孙卿之去国汉朝追匡衡于平原尊儒贵学惜失贤也晋书儒林传序尊儒劝学亟降于纶言汉书武帝纪令礼官劝乐以为天下先】春秋奠茂勲【诗春秋匪懈享祀不忒孝经春秋祭祀以时思之唐书礼乐志进奠于神座前晋书元帝纪茂勲格于皇天清辉光于四海梁武帝诏匪直茂勲义兼懐树】幸因陪齿列【李峤诗明禋万国陪鲍照诗陈钟陪夕防礼记燕毛所以序齿也又虽有贵者以齿疏言宗族在内朝虽贵犹与贱者计年以为齿列者欲明父子昭穆之本恩故也潘尼释奠颂序今厠未列亲覩盛美】聊以颂斯文【崔骃序工歌其诗贤陈其颂书之庸器列在明堂衞恒四体书势鸟遗迹皇颉循圣作则制斯文陆机文赋慨投篇而援笔聊宣之于斯文】
　　白行简【字知退居易之弟贞元未第进士累官度支郎中有兄风尝従居易谪所天性友爱当时无比集二十巻】
　　咏夫子鼓琴得其人【韩诗外传孔子学琴于师襄子曰丘得其意未得其人有间曰丘巳得其人矣未得其类也有间邈然长望曰洋洋乎翼翼乎其唯文王之间乎】
　　宣父穷奥【唐书礼乐志贞观十一年诏尊孔子为宣父作庙于兖州给户二十以奉之啸赋研道徳之奥蔡邕李子材碑钩深极奥穷览妙防】师襄受素琴【洞箫赋师襄严春不敢窜其巧兮晋书陶潜传性不解音而蓄素琴一张王绩赋凤翮龙唇之素琴】稍殊流水引【韩诗外传伯牙鼔琴钟子期聴之方鼓琴志在髙山钟子期曰善哉鼓琴巍巍乎如太山志在流水钟子期曰善哉鼓琴洋洋乎若江河】全辨圣人心【嵇康琴赋体清心逺邈难极兮扬子圣人之道羣心之用也又琴瑟不铿吾则无以见圣人矣】慕徳声余感【易林白雉羣雊慕徳贡朝徐陵文白环玉玦慕徳而臻礼记正声感人而顺气应之易同声相应同气相求疏声气相感也】懐仁意自深【书民罔常懐懐于有仁后汉书严光传懐仁辅义天下悦梁书钟嵘传若専用比兴则患在意深深则辞踬】泠泠传妙手【苏武诗请为游子吟泠泠一何悲湘中记衡山有悬泉滴沥岩间泠泠如弦乐府解题伯牙天下妙手鲍照赋单蓲阳之妙手】摵摵振空林【张九龄诗嵗阳亦頽止林意日萧摵谢灵运诗清霄飏浮烟空林响法鼓】促调清风至【张协七命器举乐奏促调髙张陆机乐府弦促催人春风秋月古诗穆穆清风至吹我罗衣裾张九龄诗清风阊阖至】操弦白日沈【旧唐书衞次公传次公由是终身未尝操弦江淹赋紫霞没白日沈隂铿诗昬昬陇日沈潘徽诗日沈山气合】曲终情不尽【乐府解题曲终成连操舟而至刘桢赋縦修袖以终曲江总起坐弹鸣琴诗曲奏楚妃情】今古仰知音【闗尹子其来无今其往无古礼记不知声者不可与言音不知音者不可与言乐刘希夷诗清泠有真曲樵采无知音】
　　春従何处来【呉均诗春従何处来拂水复惊梅】
　　欲识春生处【梁简文帝梅花赋梅花特早偏能识春春秋繁露少阳因木而起助春之生也薛道衡诗故年随夜尽初春逐晓生】先従木徳来【礼记先立春三日太史谒之天子曰某日立春盛徳在木隋青帝歌震宫初动木徳惟仁】入门潜报柳【古诗入门时左顾杜甫诗漏泄春光有栁条】度岭暗惊梅【宋之问诗度岭方辞国嵗华纪丽鴈向北而岭边先暖何逊诗兔园标物序惊时最是梅白帖大庾岭上梅南枝落北枝开】透雪寒光散【庾肩吾诗寒光晦八极刘长卿诗初开窻阁寒光满】消冰水镜开【张正见诗雪尽青山路冰消緑水池唐太宗诗冰消出镜水梅散入风香邢邵甘露颂川停岳路云临水镜】晓迎郊骑发【礼记立春之日天子亲率公卿大夫以迎春于东郊】夜逐斗杓回【史记天官书斗杓所指以建时孝经纬大寒后十五日斗指东北维为立春孟浩然诗昬见斗柄回方知星嵗改】淑气空中变【沈约诗淑气婉晨登天行耸云斾唐太宗诗淑气动芳年列子夫天地空中之一细物】新声雨后催【庾信诗昨夜鸟声春惊啼动四邻唐太宗首春诗寒随穷律变春逐鸟声开】偏宜资律吕应是阳台【尔雅律为之分疏伶伦取竹嶰谷以为黄钟之宫制十二筩以聴凤鸣其雄鸣为六律雌鸣为六吕礼记孟春之月律中太蔟物理论立春日取农宜阳金门山竹为管河内葭草为灰以候阳气嵗华纪丽鲁云爰纪于候台】
　　叶元良【爵里无考】
　　御制段太尉碑【唐书段秀实传徳宗朝加检校礼部尚书宰相杨炎欲城原州秀实不可以为沮已使迎朱泚泚召计事语及禅位秀实勃然夺笏击泚中颡流血蔑面匍匐走秀实大呼曰我不同反何不杀我遂遇害帝在奉天恨用不极才垂涕悔恨贞元元年诏赠太尉諡曰忠烈又诏致祭旌其门亲铭其碑】
　　多难全髙节【诗未堪家多难南史陈髙祖纪重举义兵实戡多难汉书昭帝纪苏武奉使全节杨炯诗懦夫仰髙节】时清轸圣君【唐太宗诗威加四海清李白诗再覩天地清令狐峘诗澹泊调元气中和美圣君】园茔标石篆【顔延之诗崇树加园茔广韵茔墓域张仲素碑纂篆金石琢磨坚贞】雨露降天文【淮南子甘雨膏露以时降武元衡诗尧年雨露多虞世南诗天文徒可仰】义激忠贞没【岑参诗感通君臣分义激鱼水契书世笃忠贞左传臣敢不竭其股肱之力加之以忠贞】词伤兰蕙焚【后汉书赵壹传兰蕙化为刍卞敬宗文兰焚原火南史刘峻传冯敬通虽芝残蕙焚而为名贤所慕郁烈芬芳久而弥笃】国人皆堕泪【孟子国人皆曰贤晋书羊祜传祜卒襄阳百姓建碑立庙于岘山嵗时飨祭望其碑者莫不流涕因名堕泪碑】王府己铭勲【周礼夏官有功者书于王之太常司勲诏之魏志公孙渊传功隆事大勲蔵王府国语魏颗退秦军于辅氏其勲铭于景钟】揭出临新陌【广韵揭髙举也杜牧文标揭峙倚谢朓赋临旧途之永陌】长留对古坟【杜甫诗诗巻长留天地间张谓文表古初之坟足以敦素行卢纶诗一树繁花对古坟】睿情幽感处【张正见诗流襟动睿情源乾曜诗崇恩　发睿情李峤诗睿感通三极天诚贯大幽】应使九泉闻【卢思道诗深泉闭九重论语使之闻之】
　　舒元舆【婺州东阳人元和中登进士第调鄠尉裴度表掌兴元书记拜监察御史迁刑部员外郎改著作郎分司东都再迁左司郎中权知御史中丞不三月即真兼刑部侍郎月中以本官同中书门下平章事】
　　履春冰
　　投迹清冰上【孙绰庾司空碑髙揖帷幙投迹藩屏顔延之诗投迹阶王庭谢朓镜台诗对凤悬清冰垂龙挂明月鲍照诗清如玉壶冰杜甫入奏行炯如一段清冰出万壑置在迎风露寒之玉壶晋书索紞传孝亷令狐策梦立冰上与冰下人语紞占曰冰上为阳冰下为隂士如归妻迨冰未泮婚姻事也君当为人作媒冰泮而成】凝光动早春【张协安石榴赋柔肤冰洁凝光玉莹唐太宗小池赋碧沼凝光楚辞献嵗发春兮汨吾南征傅休奕诗美徳扬初春】兢兢愁陷履【诗战战兢兢如临深渊如履薄冰蜀志吕觊传譬如野火在原蹈履渊冰火灭冰泮将何所依附】步步怯移身【梁元帝乌栖曲兰房椒阁夜方开那知步步香风逐张説诗鸣笳步步引南薰陈后主乐府转身移佩响牵袖起衣香徐陵谏深法师书形去心留身移意往】鸟照微生水【诗诞寘之寒冰鸟覆翼之庾信诗照水燃犀角沈约赋天渊池鸟集水涟漪】狐聴或过人【述征记狐欲渡河冰先聴无水声而后过水经注孟津河冰始合车马不敢过要须狐行云此物善聴冰下无水乃过人见狐行方渡】细迁形外影【张説赋感四时之黙运知万化之潜迁庄子今我与子游于形骸之内而责我于形骸之外不亦病乎博物志削冰令圆举以向日以艾承其影则有火出陆云诗我非形影有处有游】轻蹑镜中轮【吕安与嵇康书思蹑云梯横奋八极髙适诗飞步蹑云衢晋书王羲之传毎行山隂道上如镜中游骆賔王诗月满镜轮圆】咫尺忧偏逺【左传天威不违顔咫尺注八寸曰咫徐干答刘揁诗虽路在咫尺难涉如九闗后汉书逸民传论鸿飞冩冥弋者何慕焉言违患之逺也】危疑惧已频【书栗栗危惧潘岳赋惧身危而施重兮若履冰而临谷説文频数也广韵连也】愿坚容足分【礼记季冬之月水泽腹坚后汉书王霸传光武南驰及虖沱河无船不可济令霸往视霸还诡曰冰坚可渡比至河冰亦合列子防豆立木为涂仅可容足履之而行无跌失也】莫使独惊神【江淹别赋使人意夺神骇心折骨惊杜甫别郑链师诗把君诗过日念此别惊神】
　　郑蕡【爵里无考】
　　春台晴望
　　追赏层台迥【刘孝绰诗言追河曲游江淹诗懐赏入旧襟老子九层之台起于累土孙楚赋层台隠天孔徳绍诗层台耸　灵鹫王襃诗建章楼阁迥】登临四望频【晋书陶潜传登东臯以舒啸临清流而赋诗南史王裕之传所居亭山林涧环周备极登临之美杨师道诗登临日将晚晋书王徽之传月色清朗四望皓然杜审言诗层城四望开】熙熈山雨霁【老子众人熙熙如登春台东观汉记山出云为雨张正见诗山雨湿苔碑尔稚雨止为霁宋之问诗山雨初含霁宋玉髙唐赋风止雨霁云无处所江总诗霡霂时雨霁】濯濯栁条新【晋书王恭传恭美姿仪人多爱悦或目之曰濯濯如春月栁乔知之诗可怜濯濯春杨柳梁简文帝诗柳条恒着地荆州记缘城堤边悉植细柳緑条散风清隂交陌唐太宗诗无丝柳尚新】草长秦城夕【古诗草长条风舒南史陈伯之传暮春三月江南草长史记秦始皇纪三十四年适治狱吏不直者筑长城庾信诗陇水向秦城杜甫诗秦城近斗杓卢思道诗鸟散空城夕】花明汉苑春【骆賔王诗花明鹿苑春王维诗栁暗百花明李白诗一溪初入千花明初学记汉有上林乐游博望黄山鸿徳毕圭灵昆广成诸苑萧至忠诗朱旗巡汉苑张説诗汉苑佳游地】晴林翻去鸟【白居易诗林晴有残蝉王维诗白鸟向山翻谢朓赋孤蝉已散去鸟成行张九龄诗去鸟投前邨李白诗长空去鸟没】紫陌度游人【梁简文帝诗紫陌垂青柳刘孝绰诗纡余出紫陌梁元帝诗况此客游人中宵空伫立甘泽谣许云封尝谓韦应物曰落梅流韵感金谷之游人】旅客风尘厌【李白春夜宴桃李园序天地者万物之逆旅光隂者百代之过客班固答賔戏彼皆蹑风尘之防世説王戎云太尉神姿髙澈如瑶林琼树自是风尘外物论衡游于都邑者心厌】山家梦寐亲【张谓诗邑宰陶元亮山家郑子真杜甫诗山家蒸栗暖谢灵运诗梦寐伫归舟杜甫诗相对如梦寐】迁莺思出谷【诗出自幽谷迁于乔木梁昭明太子启啼莺出谷争传求友之声阳慎诗轩树已迁莺丁位诗従此接迁莺】鶱翥待芳辰【张衡西京赋凤鶱翥于甍标咸遡风而欲翔张説文超腾白地鶱翥青云梁元帝纂要春曰青春辰曰芳辰李峤诗剪防学芳辰】
  </div>
  <div class="pagination">
   <a href="御选唐诗_page60.html">
    上一页
   </a>
   <span>
    ...
   </span>
   <a href="御选唐诗_page56.html">
    56
   </a>
   <a href="御选唐诗_page57.html">
    57
   </a>
   <a href="御选唐诗_page58.html">
    58
   </a>
   <a href="御选唐诗_page59.html">
    59
   </a>
   <a href="御选唐诗_page60.html">
    60
   </a>
   <span class="current-page">
    61
   </span>
   <a href="御选唐诗_page62.html">
    62
   </a>
   <a href="御选唐诗_page63.html">
    63
   </a>
   <a href="御选唐诗_page64.html">
    64
   </a>
   <a href="御选唐诗_page65.html">
    65
   </a>
   <a href="御选唐诗_page66.html">
    66
   </a>
   <span>
    ...
   </span>
   <a href="御选唐诗_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
