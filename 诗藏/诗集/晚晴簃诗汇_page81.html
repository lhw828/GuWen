<!DOCTYPE html>
<html>
<head>
    <meta charset="UTF-8">
    <title>晚晴簃诗汇 - 第 81 页/共 633 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚晴簃诗汇 - 第 81 页/共 633 页</h1>
    <div class="content">　　送同学还建业兼呈其伯兄及陈元孝
　　见君无几值君行，惜别因思君弟兄。五岭烟云轻载去，六朝风雅旧宗盟。香过野岸花分候，路出江皋鸟变声。到日若逢陈大在，道余将出赵陀城。
　　宝月台次憨山老人梦游集韵
　　孤城此地几兵戈，剩水残山近若何。谁唱《满江红》一阕，斜阳低处晚霞多。
　　暮山万叠翠烟含，此夕登楼意渺然。兀坐四更方吐月，有人松下唤渔船。
　　吴屯侯
　　吴屯侯，字符奇，嘉定人。明季武举。入国朝为诸生。有《西亭诗》。
　　黄雀谣
　　八月黄雀生，九月黄雀飞。飞来飞去啄禾黍，禾黍欲空黄雀肥。原头网罗日相逐，嗟汝身肥命亦速。
　　相逢行赠范阳李都护
　　昨朝相逢在狭路，死生一言不相顾。今朝相逢都市中，挥鞭掉首去若风。朱家剧孟世罕有，敦盘三物俱成空。夫君慷慨燕南客，珠袍锦带何翕赫。床头莫邪中夜鸣，睥睨泰山轻一掷。相逢不语心自知，倾盖已作千秋期。荆卿不得鲁句践，易水衣冠徒尔为。
　　江头哭
　　江头夜哭声呜呜，乡音仿佛越与吴。更闻醉骂哭随止，从此竟夜惟呼卢。市门早开群妇走，白棓驱阿似雷吼。叱使沿街索酒钱，泪珠簌簌擎纤手。自言生长深闺房，谁知万里投边疆。缠身铁械死不得，羞颜无处堪遮藏。罪人之孥尽应殪，皇恩宥减等天地。男儿屠裂有余辜，那许蛾眉言节义。
　　泊舟江浒
　　空江微月落，不寐露沾衣。独鹳当矶立，繁萤贴水飞。客怀秋更远，身计老多违。自愧非袁虎，高吟听者稀。
　　舟泊龙江
　　飘泊终何事，征帆日趁流。鸟飞江驿暮，人到石城秋。市火浮孤棹，渔歌出远洲。停沽休借问，长记柳边楼。
　　吴门送汾阳刘明府往宣州旧治
　　宦迹君何滞，他乡且作归。兵荒征路险，贫病别人稀。晚驿兼云宿，秋帆带叶飞。南陵旧山色，应待谢玄晖。
　　自遣
　　敝刺虽怀总未投，早知身世一轻沤。长贫枉说千金赋，高卧犹存百尺楼。已谢子鱼分讲席，还嗟夷甫覆神州。绕门秋水菰蒲满，若问新盟有数鸥。
　　酬郭万户远寄塞下
　　万里关山万里风，手磨残血试彫弓。苍驼晚放吹螺甲，黄鼠朝烹灌马<酉童>。谁说王嫱长有恨，不知苏武是何功。闻君一事犹堪羡，毳帐胭脂比旧红。
　　漂母祠遇冯明思
　　寒云黯黯塞天阴，尊酒相逢见寸心。买得吴钩枉闲却，报恩原只用黄金。
　　送陆天祐之大梁
　　长淮秋冷叶纷纷，贳尽征衣酒未醺。多少梁园旧宾客，西风独上信陵坟。
　　陆典
　　陆典，一名芳，字敕先，号觌庵，常熟人。诸生。有《觌庵诗钞》。
　　江楼
　　云际长江江上楼，乾坤日夕撼中流。杯倾浊酒供怀古，笔蘸惊涛倩写愁。烽火南州闻转战，茧丝东国动咿<口忧>。凤皇黄鹤空回首，崔杜吟诗满地秋。
　　次和牧翁三月十六日招集娄东诸词人论文即事
　　麈尾清言喜入微，元亭俗客驾来稀。山光独隐乌皮几，世事双扃白板扉。寥落关河闲战垒，苍茫天地剩渔矶。春风片席高人语，千仞分明一振衣。
　　门馆清闲彦会新，情多正值哭残春。空山虎豹无文质，浊水蛟龙有屈伸。玉版谭禅共调笑，朱樱荐食动酸辛。荒涂今古明明在，策足何知要路津。
　　次和鹤客游鹁鸽峰
　　山到将穷处，高崖复陡开。沁泉幽磴滑，背石冻云颓。庵僻僧难住，峰奇客每来。自惭无济胜，空有梦徘徊。
　　乙卯人日风雪同黼季山中早行送东涧先生葬兼示遵王
　　肠断梅花发故丛，空山赴哭及曈昽。百年身世悲风里，千古文章白雪中。留谒不辞来孺子，起坟多愧葬扬雄。何人为琢寒山石，有道碑裁第二通。时未有志文。
　　舟中看雪用蒋文从韵
　　绥绥一夕洒林峦，双桨招携载酒宽。劫尽乾坤存太素，岁穷人物入高寒。禁多风雅篇中见，借少方蓬海外看。老我无才夸白战，醉歌欲起卧袁安。
　　周荣起
　　周荣起，字仲荣，江阴人。贡生。
　　早春江郊探梅
　　不谋同趣趁闲云，到处随心寄遇欣。日暖乍烘寒玉放，风柔催发缟衣薰。竹围江港潮初涨，人到山楼磬自闻。一片氤氲香世界，大堪投老谢嚣氛。
　　先著
　　先著，字迁甫，江宁籍泸州人。
　　天盘岭
　　野田弃疲驴，七里陟修岭。负手石路间，数盘历幽靓。山椒得微亭，行者喘初定。归樵望鸦巢，暮色失山影。转岭稍就平，缩足遵微径。苍苍寺门松，钟声不出顶。
　　同史千里宿蔡斋即席次史韵
　　萧瑟秋庭暮雨新，深宵停酒话遗民。文章何用惊时辈，肝胆惟应向故人。才已累身心未死，老难谐世自嫌真。尊前一寸将残烛，还抱高歌动鬼神。
　　费密
　　费密，字此度，号燕峰，新繁人。有《燕峰集》。
　　朝天峡
　　一过朝天峡，巴山断入秦。大江流汉水，孤艇接残春。暮色愁过客，风光惑榜人。明年在何处，妻子共沾巾。
　　沔县村居
　　故国不可到，春风吹闭门。云移峰顶寺，花落雨中村。事简人过少，山深褐自尊。无书传子弟，耕凿任乾坤。
　　晚江
　　昏气满孤屿，此时途尚遥。天寒将作雪，风急欲收潮。栖鸟黄云树，归人白板桥。酒家随意宿，明日进兰桡。
　　栈中
　　栈阁通秦道，青天未易行。尽过奇绝处，不负有平生。白马岩中出，黄牛壁上耕。野花埋辇迹，幸蜀只空名。
　　同蔡冶田金游西山登秘魔崖望石壁
　　绝壁几人到，虚崖一望收。秋声先众木，日气射高楼。僧少不鸣鼓，帘稀只挂钩。却愁山雨重，杼柚卷溪流。
　　雨
　　急雨占红色，遥青入望微。水寒云不絮，雁大湿能飞。早汲愁高岸，迟还畏薄衣。潇湘何处屋，开户待人归。
　　高邮遇故人
　　相逢多难后，只此是天涯。与子躬耕处，苍生尚几家。朱门齐牧马，白骨乱开花。耆旧何人在，行吟感暮鸦。
　　元夕雨中见雁
　　野云片片接桥西，可惜年华负柳隄。江上雨来催书暝，沙中雁起觉城低。寒边无信传春翮，荒圃宜归理旧畦。浊酒一杯和泪洒，看镫犹记浣花溪。
　　王琪
　　王琪，字公甫，号襟崆，静宁人。有《袜线集》。
　　和王季安作
　　僻处因躭道，读书获我心。为嫌牵俗累，不厌入山深。野趣聊荒遯，才名岂陆沈。圣朝思梦卜，终忍卧园林。
　　徐夜
　　徐夜，初名元善，字长公，更字嵇庵，又字东痴，山东新城人。诸生。有《东痴诗选》。
　　初夏田园
　　朱夏辄复变，深绿日以肥。感彼生物勤，节候曾不违。清晨荷锄出，田间人尚稀。观物適自然，时见朝雉飞。不惜筋力疲，但恐坐食非。作劳有时息，高舂行来归。端坐抚素琴，可以理朝饥。
　　东村
　　村鸡叫曙光，顿觉身已老。新年容易过，过去迹如扫。薄田随众耕，盈室安怀抱。前年一再旱，愿力为颠倒。治生行问人，作力那得好。惭愧食蝗余，终岁艰一饱。今春雨复疏，闻说百里槁。天心苟如此，微躯何足祷。
　　雨中去湖上十五里作
　　下田岁不登，所利惟稻秫。居人悉地力，种十居六七。西成傲百穀，暵乾遑不恤。莎草秋狼籍，牛豕各纷出。牧人随牧踪，夜不问庐室。中杂鸥凫乱，唱和自俦匹。我行水田中，田水溅我膝。回观所历空，顿使城郭失。远树界周遭，望尽天水毕。
　　季夏西山
　　结屋此山间，柿阴浓昼暑。云从岩际来，向我窗中伫。北上最高峰，下瞰临何许。爱彼南涧松，去濯清泠渚。时来石上坐，月下闻樵语。风雨涧香过，石田响禾黍。
　　月下望南山一带
　　南山高几许？生此明月前。山南何所有？终古遂悠然。远村人家少，日中绝人烟。出村向山路，幽溪屡延缘。石林当夜朴，泉壑及冬坚。人声下岭陂，一一闻前川。欲问竟何说，冥对以忘诠。
　　雪后西山即目
　　抱暖驱坚径，声连千里白。链水缚地骨，寒落石林瘠。晴眶归众曜，远明表微僻。冻涨冰叶散，风洲霰纹积。劲草创坚立，溪翎登岸踯。陆壑坦殊貌，群峰态转益。陡巘未云青，潜澌结敻石。淞流解屡合，风日争向夕。当险值归樵，耸肩避尘客。
　　西溪采幽流瞩引兴
　　西溪流水处，日夜声中生。岩阿发奇唱，浑沦相与清。穿林逼渐响，殊音归一鸣。磊砢势难夷，稍此非人撄。沿林各开境，接异新常晴。奇路幻庸迹，回看来径并。蓼花媚孤屿，憩流归清平。开心纳层澜，浮影逐虚晶。游黑过水起，流光升壁行。奔汇入别涧，倒溜飞高明。长歌击林木，境尽白云横。
　　九日得顾宁人书约游黄山
　　故国千年恨，他乡九日心。山陵余涕泪，风雷罢登临。异县传书远，经时怨别深。陶潜篱下意，谁复继高吟。
　　春日感怀
　　霜余烧短草还青，薪火相催更不停。除却文人消傲骨，惟应醇酒近颓龄。中年丝竹伤何极，上日莺花醉未醒。可惜风流犹正始，更无风景在新亭。
　　富春山中吊谢皋羽
　　晞发吟成未了身，可怜无地著斯人。生为信国流离客，死结严陵寂寞邻。疑向西台犹恸哭，思当南宋合酸辛。我来凭吊荒山曲，朱鸟魂归若有神。
　　王尔膂
　　王尔膂，字襄哉，号止庵，又号泡斋，掖县人。诸生。有《止庵诗》、《泡斋集》。
　　瓒甥诗至次韵答之
　　羡尔桐阴什，才随雁影过。承家良足韪，似舅未为多。彩笔秋垂露，灵心夜贯河。由来风雅事，无若后生何。
　　有以琴命予者赋谢
　　雁行中断最堪悲，壁挂青桐匣贮丝。日上晴窗闲袖手，十年心事阿谁知。
</div>
    <div class="pagination">
<a href="晚晴簃诗汇_page80.html">上一页</a><span>...</span><a href="晚晴簃诗汇_page76.html">76</a><a href="晚晴簃诗汇_page77.html">77</a><a href="晚晴簃诗汇_page78.html">78</a><a href="晚晴簃诗汇_page79.html">79</a><a href="晚晴簃诗汇_page80.html">80</a><span class="current-page">81</span><a href="晚晴簃诗汇_page82.html">82</a><a href="晚晴簃诗汇_page83.html">83</a><a href="晚晴簃诗汇_page84.html">84</a><a href="晚晴簃诗汇_page85.html">85</a><a href="晚晴簃诗汇_page86.html">86</a><span>...</span><a href="晚晴簃诗汇_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
