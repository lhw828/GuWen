<!DOCTYPE html>
<html>
<head>
    <meta charset="UTF-8">
    <title>宋元诗会 - 第 60 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元诗会 - 第 60 页/共 221 页</h1>
    <div class="content">　　秋日懐子权
　　楼前暮霭暗平林楼上人愁意思深未必薄云能作雨从来秋日自多隂三年客梦迷归路一夜西风老壮心欲作新声寄遗恨直弦先断涙盈琴
　　寄介甫
　　天门亷陛郁巍巍势利宁无澹泊讥难与跖徒争有道好思吾党共言归古人踽踽今何取天下滔滔昔已非终见乗槎去沧海好留余地许相依
　　金山寺
　　万顷清江浸碧澜乾坤都向此中寛楼台影落鱼龙骇钟磬声来水石寒日暮海门飞白鸟潮回歩见黄滩常时戸外风波恶秖得髙僧静处看
　　谢张和仲惠宝云茶
　　故人有意真怜我灵荈封题寄荜门与疗文园消渇病还招楚客独醒魂烹来似带呉云脚摘处应无谷雨防果肯同尝竹林下寒泉犹有慧山存
　　刘景文
　　【嘉祐间以左班殿直监饶州酒税适王安石提防江东刑狱极赏其诗　按刘本名景文季孙其字也】
　　广武山懐古
　　楚汉兵相接乾坤昼亦暝虎争千里震龙战四郊腥故垒从谁问严祠自昔灵北风吹败木落日任飘零
　　寄苏内翰
　　倦压鳌头请左符笑寻颍尾为西湖二三贤守去非逺六一清风今不孤四海共知霜鬓满重阳曽揷菊花无聚星堂上谁先到欲傍金樽倒玉壶
　　饶州酒务
　　风吹燕语落檐间底事惊回梦里闲説与傍人浑不解杖藜携酒看芝山
　　越山寺看泉
　　龟谿有路莲花引鹫岭无时云雾生聊放此身留蚱蜢不逢人处听泉声
　　守闗
　　晨鸡三呌未开闗留滞行人更解鞍却上月明髙处立晓风吹面作清寒
　　陈师道
　　【字履常一字无已彭城人少而苦志力学年十六以文谒曾巩一见竒之熙寜中王氏经学盛行师道心非其説遂絶意进取元祐初苏轼傅尧俞等荐于朝起为徐州教授迁太学博士以越境出见苏轼为言者所中罢归调彭泽令不赴久之召为秘省正字适遇郊祀行礼寒甚无绵衣妻假诸赵挺之家师道与挺之为寮壻而素恶其人竟不肯服以寒疾卒年四十九】
　　观兖文忠公家六一堂图书
　　生世何用蚤我已后此翁颇识门下士略已闻其风中年见二子已复岁一终呼我过其庐所得非所防先朝羣玉殿冠佩环羣公神文焕王度喜色见天容御榻谁复登帝书元自工黄绢两大字一览涕无从似欲托其子天意人与同厯数况有归敢有贪天功集古一千卷明明竝羣雄谁为第一手未有百世公庙器刻科斗寳樽蟠华虫缅懐弁服士酬献鸣瑽瑢揷架一万轴遗子以固穷素琴乆絶弦棊酒颇阙供向来一瓣香敬为曽南丰世虽嫡孙行名在亚子中斯人日已逺千岁幸一逢吾老不可待露草湿寒蛩
　　次韵答秦少章
　　学诗如学仙时至骨自换缥缈鸿鹄上众目焉能玩子从淮海来一啄当百难师儒有韩孟拭目互惊惋老生时在傍缩手愧顔汗黄公金华伯莞尔回一盻彼方试子难疾前不应愞要当攻石坚勿作抟沙散植璧虽具美礲错加璀璨我老不足畏后生何可慢
　　示三子
　　去逺即相忘归近不可忍儿女已在眼眉目略不省喜极不得语涙尽方一哂了知不是梦忽忽心未稳
　　咸平读书堂
　　昔人三百篇善世已有余后生守章句不足供嗫嚅一登吏部选笔砚随扫除闭阁画眉妩隔壁闻歌呼奉公用汉律宁复要诗书俛首出跨下枉此七尺躯今代陶朱公不足大梁屠计然特未用意得轻全呉为邦得畿县政宻自计疎宁书下下考不奉急急符用意簿领外筑室课兴谟平生五千卷还舎不问涂近事更汉唐稍以诗自娯复作无事饮醉卧拥青奴桃李春事繁轩牕昼景舒鸣屋鸠渇雨窥帘燕哺雏休吏散篇帙风篁献笙竽听然一啓齿斯民免为鱼
　　赠二苏公
　　岷峨之山中巴江桂椒柟栌枫柞樟青金黄玉丹砂良兽皮鸟羽不足当异人间出骇四方严王陈李司马扬一翁二季对相望竒寳横道骥服箱谁其识者有欧阳大科异等固其常小却盛之白玉堂典谟雅颂用所长度越周汉登虞唐千载之下有素王平陈郑毛视荒荒后生不作诸老亡文体变化未可量万口一律如吃羌妖狐幻人大陆梁虎豹却走逢牛羊上帝惠顾祓不祥天门夜下龙虎章前驱呉回后炎皇绛旂丹毂朱冠裳从以甲冑万鬼行乘风纵燎无留藏天髙地下日月光授公以柄扶病伤士如稻苖待公秧临流不渡公为航如大医王治膏肓外证已解中尚强探囊一试黄昏汤一洗十年新学肠老生塞口不敢尝向来狂杀今尚狂请公别试囊中方
　　次韵苏公西湖徙鱼
　　穷秋积雨不破块霜落西湖露沙背大鱼泥蟠小鱼乐髙丘覆杯水如带鱼穷不作揺尾怜公宁忍口不忍鲙脩鳞失水玉参差晩日揺光金破碎咫尺波涛有生死安知平陆无滩瀬此身宁供刀几用着意更须风雨外是间相忘不为小濠上之意谁得会枯鱼虽泣悔可及莫待西江与东海
　　古墨行【并序】
　　晁无斁有李墨半丸云裕陵故物也往于秦少游家见李墨不为文理质如金石亦裕陵所赐王平甫所藏者潘谷见之再拜云眞廷珪所作也世惟王四学士有之与此为二矣嗟乎世不乏竒乏识者耳敬为长句率无斁同作
　　秦郎百好俱第一乌丸如漆姿如石巧作松身与镜面借美于外非良质潘翁拜跪摩老眼一生再见三叹息了知至鉴无遁形王家旧物秦家得君今所有亦其亚伯仲小低犹子侄黄金白璧孰不有古锦句囊聊可敌睿思殿里春夜半灯火阑残歌舞散自书细字答边臣万里风尘入长算初防桥山送弓剑宁知玉盌人间见夜光炎炎冲斗牛会有太史占星变人生尤物不必有时一过目惊老丑念子何忍遽磨研少待须臾图不朽明牕净几风日暖有愁万斛才八斗径须脱帽管城公小试玉堂挥翰手
　　谢赵使君送乌薪
　　欲落未落雪近人将尽不尽冬压春风枝水瓦有去鸟逺坊穷巷无来人忽防叩门声遽速惊鸡透篱犬升屋使君传教赐薪炭妓围那解思寒谷老身面直不足云冷牕冻壁作春温定知和气家家到不独先生席作门
　　赠知命
　　黑头居士元方弟不肯作公称法嗣外人怪笑那得知他日灵山亲授记学诗初学杜少陵学书不学王右军黄尘扶杖笑邻女白衫骑驴惊市人静中作业此何因醉里逃禅却甚真顾我无钱呼毕曜有人载酒寻子云君家鲁直不解事爱作文章可人意一人可以穷一家怪君又以才为累请将饮酒换吟诗酒不穷人能引睡不须无事与多愁老不欲醒惟欲醉
　　和魏衍闻莺
　　春力着人朝睡重叶底黄鹂鸣自送绿幕朱栏日观明回廊侧户风帘动昨夜春回到寒谷好鸟飞来把脩竹整翰厉觜初一鸣已落君诗专妙独退红着绿愁绪昏后时独立知何言侧听不尽已飞去懐抱此时谁与论
　　送江端礼
　　正学元非世能诗新有声诸公交郭泰多士闭何生泛爱经过数移书底里倾又为淮海别病眼向谁明
　　登燕子楼
　　绿暗连村栁红明委地霞画梁初着燕废沼已鸣蛙鸥没轻春水舟横任浅沙相逢千岁语犹説一枝花
　　寒夜
　　留滞常思动艰虞却悔来寒灯挑不焰残火拨成灰冻水滴还歇风帘掩复开熟知文有忌情至自生哀
　　九月十三日出善利门
　　十载都城客孤身冒百艰一饥非死所万里有生还去国吾何意归田病不闗共看霜白鬓似得半生闲
　　湖上晩归寄诗友
　　髭髪难藏老湖山稳寄身却寻方外士招作社中人霜叶深于染秋花晩自春无人还有碍诗卷莫辞频
　　游鹤山院
　　积石横成岭行杨密映门人声隐林杪僧舎绕云根顿摄尘缘尽方知象教尊只应羊叔子名字与山存
　　和彦詹题逺轩
　　开牕得逺意兴出杳防间芳草日边路片云天外山好花和露斸脩竹夹藤删每许南邻伴时来一寄顔
　　次韵无斁雪后
　　闭阁春云薄开门夜雪深江梅犹故意湖雁起归心草润留余沥牕明度积隂殷勤报春信屋角有来禽
　　雪后黄楼寄梅山居士
　　林庐烟不起城郭岁将穷云日明松雪溪山逗晩风人行图画里鸟度醉吟中不尽山隂兴天留忆戴公
　　寄潭州张芸叟
　　湖岭一都会西南更上游秋盘堆鸭脚春味荐猫头宣室思来暮蒸池得借留熟知为郡乐不动越乡愁
　　蚤春
　　度腊不成雪迎年遽得春氷开还旧绿鱼喜跃脩鳞岸栁丝丝发羇愁处处新老懐吾自异不是故违人
　　除夕对酒赠少章
　　岁晩身何托灯前客未空半生忧患里一梦有无中髪短愁催白顔衰酒借红我歌君起舞潦倒略相同
　　雪意
　　防闗书不到雪又满平芜指冷频呵玉胷寒屡掩酥绿斟冬至酒红拥夜深炉塞上风沙恶征衣得达无
　　和黄充实咏榴花
　　春去花随尽红榴暖欲然后时何所恨处独不祈怜叶叶自相偶重重久更鲜流珠沾暑雨改色淡朝烟
　　南丰先生挽词
　　蚤弃人间事真从地下游丘原无起日江汉有东流身世从违里功名取次休不应须礼乐始作后生仇
　　丞相温公挽词【二首】
　　百姓归周老三年待鲁儒世方随日化身已要人扶玉几虽来晩明堂讫受图心知爱诸葛终不羡曹蜍少学真成已中年独著书辍耕扶日月起废极吹嘘乐志宁论晩成功不愿余一为天下恸不敢爱吾庐
　　野望
　　霜叶红于染吹花落更馨平江行诘屈小径夹葱青度鸟开愁眼遥山入画屏畏人惟可饮从俗却须醒
　　西湖
　　小径才容足寒花自送香官池下鳬雁荒塜上牛羊有子吾甘老无家去未量三年哦五字草木借余光【第二句一作只自香】
　　寓目
　　曲曲河回复青青草接连去帆风力满来雁雪声先野旷低归鸟江平进晩船望乡从此始留眼未须穿
　　晩坐
　　栁弱知春色梅寒酿雪花溪明数积石月过恋平沙病减还増药年侵却累家后归栖未定不但指昏鸦
　　宿济河
　　烛暗人初寂寒生夜向深潜鱼聚沙窟坠鸟滑霜林稍作他年计初回万里心还家只有梦更着晓寒侵
　　归雁
　　弧矢千夫志潇湘万里秋宁为寳筝柱肯作帛书邮逺道勤相唤羇懐误作愁聊寛稻粱意那复网罗忧
　　赠欧阳叔弼
　　蚤知汝颍多能事晩以诗书托下僚大府礼容寛懒慢故家文物尚嫖姚只将忧患供谈笑敢望功言答圣朝岁厯四三仍此地家余五一见今朝
　　送苏迨
　　胷中厯厯着千年笔下源源赴百川真字飘扬今有种清谈絶倒古无传出尘解悟多为路随世功名小着鞭白首相逢恐无日防时书札到林泉
　　寄亳州林待制
　　湖海相望阙寄声云林过雨未全晴青衫作吏非前日白首论文笑后生似听儿童迎五马稍修书札问专城一闻苦李防庄句不复人间世后名
　　寄杜择之
　　诗家两杜昔无邻文采风流世有人疾置送诗惊老丑坐曹得句自清新兴来不假江山助目过浑如草木春农马智专吾不让衡阳纸贵子能频
　　次韵夏日
　　江上双峰一草堂门闲心静自清凉诗书发冡功名薄麋鹿同羣岁月长句里江山随指顾舌端幽渺致张皇莫欺九尺须眉白解醉佳人锦瑟傍
　　春懐示邻里
　　断墙着雨蜗成字老屋无僧燕作家剩欲出门追笑语却嫌归鬓着尘沙风翻蛛网开三面雷动蜂窠趁两衙屡失南邻春事约只今容有未开花
　　和李使君九日登戏马台
</div>
    <div class="pagination">
<a href="宋元诗会_page59.html">上一页</a><span>...</span><a href="宋元诗会_page55.html">55</a><a href="宋元诗会_page56.html">56</a><a href="宋元诗会_page57.html">57</a><a href="宋元诗会_page58.html">58</a><a href="宋元诗会_page59.html">59</a><span class="current-page">60</span><a href="宋元诗会_page61.html">61</a><a href="宋元诗会_page62.html">62</a><a href="宋元诗会_page63.html">63</a><a href="宋元诗会_page64.html">64</a><a href="宋元诗会_page65.html">65</a><span>...</span><a href="宋元诗会_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
