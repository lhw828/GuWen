<!DOCTYPE html>
<html>
<head>
    <meta charset="UTF-8">
    <title>全宋诗 - 第 11482 页/共 11672 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋诗 - 第 11482 页/共 11672 页</h1>
    <div class="content">周必大　李得善赋绝句疑为鹿按广韵注鹿云麞属注麞云鹿属尔雅亦各言之故说
    麞头安得比麋茸，纹点胎斑更异同。
    尔雅昔尝窥郭璞，方言今试问杨雄。

周必大　李卿月子西记予七十七岁之颜求赞
    太白天才丐后人，有时佳句似阴铿。
    我无饭颗哦诗苦，枉被渠嘲太瘦生。

周必大　李仁甫赋诗送其子塾下第归次韵为赠
    余力犹能诵稗官，奥篇隐帙复何难。
    求贤正市千金骏，当赋终征百羽抟。
    唤渡吴江秋水涨，解鞍蜀道雪山寒。
    归来趁贺郎罢相，东阁重寻一笑欢。

周必大　李秀实生日
    泰陵耆旧日衰槁，白也胡为颜色好。
    何曾山林采大药，更说方书试鸿宝。
    千年鼻祖翔太清，至言八千授长生。
    坐令耳孙守家法，八十鬓绿双瞳明。
    昨日人为澹庵寿，今朝竹院笙歌奏。
    二老风流总健强，盛事他时恐难又。
    陛下圣德师文王，作兴锐欲恢封疆。
    盍归乎来不可缓，凛凛梁栋扶明堂。

周必大　李子权屡求所居江月亭浴沂斋诗老病未能作坐上示及和花妃诗甚工即
    姚皇去后几菲菲，湘水依然从二妃。
    双泪一时红作鬣，连枝千载绿为衣。
    槛前斑竹应同伴，波面文鸳欲共飞。
    吟遍世间闲草木，何如江月咏沂归。

周必大　李子西乙卯秋试毕携家兄旧诗相过索次韵
    三日挥毫迥出群，贰师西伐有奇勋。
    便从蟾窟升金掌，休恋江东赋暮云。

周必大　立春帖子　皇帝阁
    日向皇都永，冰从泰液融。
    八荒开寿域，万国转春风。

周必大　立春帖子　皇帝阁
    新历清台正，宽书薄海同。
    斯民如草木，一一被和风。

周必大　立春帖子　皇帝阁
    紫禁风光早，深仁夺化工。
    试看澄碧殿，池冻已全融。

周必大　立春帖子　皇帝阁
    彩胜年年巧，椒盘岁岁新。
    君王千万寿，长与物华春。

周必大　立春帖子　皇帝阁
    暖律催花花，晴晖活柳枝。
    发生虽有信，造化本无私。

周必大　立春帖子　皇帝阁
    选德庭前柳，朝来漏泄春。
    等闲施御箭，穿叶捷于神。

周必大　立春帖子　皇帝阁
    翠舆黄繖下祥羲，德寿宫中奉玉卮。
    天上融怡和气满，人间那得不熙熙。

周必大　立春帖子　皇帝阁
    新岁阶蓂九叶芳，乾元用九应春阳。
    九州元载中兴主，九牧行称万寿觞。

周必大　立春帖子　皇帝阁
    昕陛延贤日彻曛，金莲阅奏夜常分。
    馀闲手点唐文粹，春昼长时分外勤。

周必大　立春帖子　皇帝阁
    延英议政恰朝还，选德观书时暂闲。
    昼漏稍衡高合报，教添内引两三班。

周必大　立春帖子　皇帝阁
    景龙学士赋新诗，剪彩宫花插鬓归。
    何似未央深驻辇，教吟春日得春衣。

周必大　立春帖子　皇帝阁
    淑气潜飞玉管灰，无情草木得先知。
    一如圣主行仁政，晨发岩廊夕海涯。

周必大　立春帖子　皇后阁
    俭德闻中外，徽音继葛覃。
    化行人自劝，何待讲亲蚕。
    
    
周必大　立春帖子　皇后阁
    春入坤宁殿，夭桃暖更饶。
    直缘心不妒，岂有壁涂椒。

周必大　立春帖子　皇后阁
    何事新春胜旧春，阴阳顺序国安荣。
    坤元永赞乾元大，月色常修日色新。

周必大　立春帖子　皇后阁
    新年佳节喜相重，屈指元宵五日中。
    雪柳巧装金胜绿，灯球斜映玉钗红。

周必大　立春帖子　皇后阁
</div>
    <div class="pagination">
<a href="全宋诗_page11481.html">上一页</a><span>...</span><a href="全宋诗_page11477.html">11477</a><a href="全宋诗_page11478.html">11478</a><a href="全宋诗_page11479.html">11479</a><a href="全宋诗_page11480.html">11480</a><a href="全宋诗_page11481.html">11481</a><span class="current-page">11482</span><a href="全宋诗_page11483.html">11483</a><a href="全宋诗_page11484.html">11484</a><a href="全宋诗_page11485.html">11485</a><a href="全宋诗_page11486.html">11486</a><a href="全宋诗_page11487.html">11487</a><span>...</span><a href="全宋诗_page11483.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
