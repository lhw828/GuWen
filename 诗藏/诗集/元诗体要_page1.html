<!DOCTYPE html>
<html>
<head>
    <meta charset="UTF-8">
    <title>元诗体要 - 第 1 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元诗体要 - 第 1 页/共 32 页</h1>
    <div class="content">　　钦定四库全书　　　　　集部八
　　元诗体要　　　　　　　总集类
　　提要
　　【臣】等谨案元诗体要十四巻明宋绪编绪字公传以字行余姚人成祖时预修永乐大典时同邑被徴者五人及书成宋孟岳赵肤迪朱徳茂张廷皆授官绪独辞不受是集録元一代之诗凡为体三十有六各体之中或以体分或以题分体例颇不画一其以体分者选体别于五言古吟叹怨引之类别于乐府长短句别于杂古体未免治丝而棼其以题分者香奁无题咏物既各为类则行役边塞赠答诸门将不胜载更不免于挂漏又第八巻杨维桢出浴絶句实唐韩偓七言律诗后四句采録亦间有疎舛然去取颇有鉴裁自明以来传本颇稀此本为秀水曹溶家所藏书中间有缺叶既无别本可校今亦姑仍其旧焉乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　钦定四库全书
　　元诗体要巻一　　　　　明　宋公传　编四言体
　　四言最古经史韵语二南之前有矣其经圣人所删者岀自闾巷谓之风岀自朝廷谓之雅用于郊庙谓之颂而有赋比兴之分焉后人摹拟虽多终不得其情性之真今特择其近似者置诸巻端使学者知诗之所自
　　孔林图
　　集贤待制周侯能修礼于孔林侍读学士商公图之史官掲奚斯诗之
　　峩峩尼山蔽于鲁邦笃生圣人维民之纲尼山之下有洙有泗有蔚孔林在泗之涘维彼圣人教之诱之凡厥有民则而效之维彼圣人覆之载之凡厥有民敬而爱之既诵其言亦被其服孰秣其马于林之侧既诵其言亦履其武孰秣其马于林之下六辔既同周侯之东荐之侑之圣人之宫其音洋洋其趋跄跄其临皇皇圣人允臧商氏图之式昭其敬载瞻载思罔不由圣
　　味经堂【虞集】
　　国子祭酒鲁公伯子翚父作味经堂自为记以朂其子逺公尝命逺从予游故赋此诗
　　维昔圣有子过庭学礼学诗诏之丁寜面墙之窒繇不知味亲能使学不能使嗜观于德容听于德音咏歌周旋实恱我心邈乎千载圣徃言在舍而不求匪罔斯殆畏友翚父穷经笃行既有诸躬思贻厥成既菑既畬俾稼之食既畋既渔俾鼎之食作堂髙明曰子逺来吾经在兹逺其味之始于虚羸匍匐来食茹荤饮水以御朝夕穷人得归自我父师俛焉斯文老至不知煌煌灵芝如彼嘉玉薄言采之在彼中谷南阳之人来詹来言君子岂弟宜其后昆
　　周待制致乐堂【掲奚斯】
　　有堂渠渠在番之区维周夀母式燕以娱渠渠有堂在番之阳维周夀母式燕以康斯堂何有有兰有芷垂佩蕋蕋维周之子斯堂何有有兰有荪垂佩申申维周之孙曰烝曰尝孔时且具维甘维旨承于夀母母曰寜只福禄凝只升斯堂只我心平只母曰嘉只福禄遐只升斯堂只我心和只
　　致乐堂
　　致乐堂者集贤待制周君奉母之所也蜀郡虞集为赋诗曰
　　翼翼斯堂有阃有房夫人来居既来既舒既好既寜载燠载清言防于门以冩我诚有齐其马有伉其轩为子来者允贵且贤贵容舒迟贤有令仪尔因尔宗先君之思翕尔兄弟具于嘉防我饮我食先君之子诗言柔温礼言着存我抚我惠先君之孙乐哉谁氏维周夀母畴克致兹周南仲子君子善颂文则多有又永歌之以导燕喜
　　柏堂【掲奚斯】
　　栢堂为刘母熊夫人作也夫人有淑德年二十五而寡守志不嫁有子曰观又贤作堂奉其母请名于太史氏谓之栢堂而作是颂
　　郁彼北堂言树其柏其栢嶷嶷维木之特柏之始生于彼髙陵雨露其凝金石其贞柏之既成凤臆鸾膺言树斯庭霜雪是慿霜雪浩浩其栢矫矫有美君子而弗偕老其叶栾栾其节桓桓其居安安永世式观我堂既构我栢既茂天锡眉夀保艾尔后
　　骚体
　　骚辞楚之声也始于屈原南国宗之为词赋之祖【缺】其幽忧愤悱所以变风雅者也后人效之故有招隠士山中人望终南鱼山秋风等作然亦不及于古盖今取其近似者録之
　　白云【刘因】
　　白云凝情兮佩月光白露结采兮明幽芳众星皎皎兮水波不扬渺予思之若遇兮耿在目兮而不忘音容着兮形无方肃予中立兮四无旁子母归来兮山髙水长
　　又
　　白云髙飞兮杳不可寻灵风长往兮声不在乎幽林皎月东生兮忽西沈鹤何逝兮遗之音予思未及兮实懐我心儵万里兮捐所歆旷同游兮啓云襟子母归来兮山幽水深
　　云山【王士熈】
　　山氲氲兮出云又泠泠兮以雨倐日出兮云飞山青青兮极浦横浮云兮水粼粼搴杜若兮采白苹葺荷宇兮桂为栋临江臯兮怅懐人
　　子陵钓台【卢摰】
　　云山苍苍兮烟木稠石瀬潺潺兮江水流故人兮冕旒先生兮羊裘使人皆先生兮谁其伊周使人不先生兮谁其巢由可仕止乆速兮舍圣人将焉求清风一丝兮岂为名钩蕉黄荔丹兮香火千秋岸下几篙兮荣辱之舟先生一笑兮白云收
　　福源精舍【李孝光】
　　采舟兮涣涣风将起兮无岸渚花兮白红若有人兮为粲相我乐兮未殚时几何兮日旰极浦兮水深下有兮龙吟洞箫作兮波浪涌送将归兮于南谅佳人兮未逺令我思兮何心飔风兮吹人曾波兮粼粼掇芳草兮寄逺与我期兮阳春
　　洞庭迎送神【陈泰】
　　我岁晏兮北行黯维舟兮洞庭诣灵均兮神宇女巫进兮告情击鼓兮坎坎心驰兮目短灵惝怳兮有无思【缺】防兮母逺
　　又
　　脩门兮延伫灵将动兮私语羣龙兮吹云森天矫兮树羽击鼓兮咽咽灵飚兮飞旋垂玉珥兮服映纮綖兮华毂纷进拜兮主臣心夷犹兮平陆
　　又
　　我所悦兮霞觞俨将进兮翺翔盼灵光兮怵惕灵慰我兮清扬酾酒兮苾椒荃蕙兮为殽灵饮此兮冝夀配南箕兮参北斗介下土兮景福侑皇风兮永乆
　　又
　　灵既醉兮日暮緑烟生兮南浦灵之囬兮彤裳蜼为文兮螭章幽櫺兮闭夕窈窕兮望不极耿谁告兮灵辞羌【缺】　兮余思湘之濵兮有芷南风兮来归
　　选体
　　选起于苏李之五言经梁昭明所选者谓之选诗【缺】去古未逺犹有雅颂之遗响焉今择其委曲【缺】顺有闗世教可为后学矜式者録之且以见古作者之难得也
　　古意【吴敬庭】
　　隂阳有代谢寒暑相推移人生百年内行乐当及时昔日犹朱顔今日生白髭所以遗世事饮酒不复辞【缺】南【缺】下千载真吾师
　　古意怀贡侍御【黄清老】
　　娉婷二八女絶色妙难尽新妆薄铅华照影脩竹下盛年事夫壻锦玉耀精舍虽非伯鸾妻惓然惜春夜琴余月当轩黙黙倚风榭寄语东家儿红顔莫轻嫁
　　拟古【徐天倪】
　　皎皎机上丝织为游子衣游子荡风尘素衣化成缁风尘不可避四顾将何之岂不念洁白徒重翟子悲朂哉如澣濯河水清且漪
　　又
　　娉婷闺中女天质知自爱空懐苹藻心日月苦行迈蹇修意良勤迟迟如有待未嫁庸何伤失身将重悔
　　又
　　婉娩自结髪伉俪情谊深夫征日易乆鱼雁成消沉自怜镜中貌衰白将骎骎有衣为谁薫有花为谁簪顾影虽无俦秉心犹断金青天悬明月照影不照心
　　效古【黄溍】
　　上山防明月下山月相随月岂知我爱我行自见之故山日巳逺故人不可思殷勤谢明月愿尔无时亏
　　又
　　击石乃有火石火光不扬攀天亦有路天髙路何长嵯峩万古云下覆歌哭场富贵诚足多贫贱不可忘
　　又
　　女美众所悦士穷世所轻轻重安足言泥尽水自清淮隂初寄食曲膝胯下行季子黄金多妻嫂来相迎自古巳复然叹息空呑声
　　又
　　落花随风吹各自东西飞花飞既不息水流复无极同生不同归能勿异顔色木生则有枝豹死则有皮悠悠歧路间多言亦奚为
　　又
　　饮酒莫尽醉尽醉无余欢读书莫吊古吊古多悲酸萧艾蔽中野白露摧芳兰凤饥不得食鸱枭食琅玕去去复去去采芝青云端
　　止言【赵半间】
　　苏张舌如防危人亦危身期期周御史千载称直臣清谈每败事谐谑良损神田翁有斗酒招手聚比隣所言惟桑麻语语不失真
　　书事【白仁夀】
　　太羮元无味大章本希音音繁入人耳味美适人心是以保身难惴惴如临深百战茍一失勇气未足钦今若不学古后何法于今
　　书懐【王性存】
　　九秋夜气肃明时见休征泰阶列六曜湛湛平且平蚁臣再拜祝乾坤永清寜不学儿女态抱拙祠双星
　　又
　　有地莫种花有堤莫种栁花栁岂不佳而恐易衰朽吾情非好异只种竹与葵竹存劲直操葵存本根思
　　本仁【李孝光】
　　青青庭中树有鸟巢其南户牖聊自谋啄饮性所甘中野有矰弋相戒慎勿贪
　　又
　　日出照我屋政见脊令飞鸣声甚和乐永怀家人肥兄弟既相好吾生式相依防勤重自将父母讵可违
　　又
　　冬气渐闭宻百物尽零落中林有贞姿粲然独先觉尺蠖递屈信天运不终剥勿言霜露酷熈阳巳潜作
　　又
　　旭日始曰旦有鸟鸣嘐嘐牡出得饮啄雌居完守巢幽人念兹久尼父讵系匏先民自重慎贵器借白茅
　　下第南归别俞伯贞【祝蕃】
　　驱车出东门别酒忽在手去国古所悲况复失良友芃芃丘中麦郁郁道傍栁挥手从此辞烟云黯回首
　　落叶【邓彧之】
　　秋庭昼无人落叶自满地端居观物化人生亦如寄朝闻鸣蝉悲夕巳见其蜕岁晏共萧条临风发长喟
　　暮归【何失】
　　独老朝朝出或醉暮来归髙树挂新月山妻柴扉饮伴更相送欲辞意难违感此乡曲情泪下忽沾衣
　　梁仲文行巻【刘闻】
</div>
    <div class="pagination">
<span class="current-page">1</span><a href="元诗体要_page2.html">2</a><a href="元诗体要_page3.html">3</a><a href="元诗体要_page4.html">4</a><a href="元诗体要_page5.html">5</a><a href="元诗体要_page6.html">6</a><span>...</span><a href="元诗体要_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
