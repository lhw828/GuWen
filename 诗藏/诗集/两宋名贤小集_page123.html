<!DOCTYPE html>
<html>
<head>
    <meta charset="UTF-8">
    <title>两宋名贤小集 - 第 123 页/共 365 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两宋名贤小集 - 第 123 页/共 365 页</h1>
    <div class="content">　　奉诏赴琼林苑燕饯太尉潞国文公出镇西都
　　都门秋色满旌旗祖帐容陪醉御巵功业迥髙嘉祐末【公至和中首陈建储之防】精神如破贝州时【白居易献裴晋公诗云闻説风情筋力在只如初破蔡州时】匣中宝剑腾霜锷海上仙桃压露枝【公之子近有登瀛之命】昨日更闻褒诏下别看名姓入烝彞
　　送公辟给事自青州致政归呉中【公辟即程师孟】
　　青琐仙人解玉符秋风一夜满江湖曽歌郢水非凡曲未扫旄头负壮图【公昔北使愤然屡抑敌人】终日望君天欲尽平生知我世应无扁舟应约元宫保潇洒莲泾二丈夫【嘉按元宫保即钱塘元章简公绛盖尝寓居于苏州】
　　送程公辟给事出守防稽兼集贤殿修撰
　　越州太守何潇洒应为能吟住集仙【疑是贤】雪急紫蒙催玉勒【公奉使方归紫蒙敌中馆名也】日长青琐聼薫弦一时冠盖倾离席半醉珠玑落彩牋自恨君恩浑未报五湖终负钓鱼船
　　寄程公辟
　　念昔都门手一携春禽几向苎萝啼梦回金殿风光别吟到银河月影低舞急锦腰迎十八酒酣金盏照东西何时得遂扁舟去雪棹同君泛剡溪
　　雪中梅
　　腊梅欺寒飘玉尘早梅鬬巧雪中春更无俗艳能相杂惟有清香可辨真姑射仙人氷作体秦家公主粉为身素娥已自称佳丽更作广寒宫里人
　　垂虹桥【在呉江又名利往桥】
　　三百阑干锁画桥行人波上踏灵鼇挿天蝀玉腰濶跨海鲸鲵金背髙路直凿开元气白影寒压破大江豪此中自有银河接不必仙槎八月涛
　　明皇
　　四海不摇草九重藏祸根十年慕【一作傲】尧舜一笑破乾坤花萼无兄弟豺狼尽子孙潼闗兵己破防忆老臣言
　　闻南阳吕谏议诲长逝
　　子文三仕去何频一卧南阳竟没身明主自应容直道皇天何事杀忠臣柱天力屈空留草贯日心存不化尘黄壤不知人世事为君懒哭楚江濵
　　读司马君实撰吕献可墓志
　　一读斯文泪泻襟磨天直气万千寻知君不独悲忠义又有兼忧天下心
　　罢禁林行次南都遇雨二首
　　雨声飘防忽南去云势旋生从北流应料凉风消息近萧萧己在树梢头
　　榴火烧空未拟休忽惊快雨破新秋晚云淡淡趂落日只到楚江南岸头
　　题僧文莹所居壁【守杭日作】
　　西湖频送客绿波舟楫轻春日萝径静浪花翻逺晴
　　杭郡阁作
　　雨影横残虹秋容隂映日寒江帯暮流晓角穿云出峰藏翠如织宿鸟去无迹封书寄所懐聊托金门翼【按玉壶清话云二诗时颇讶其气象不逺后解杭麾将赴青社以病泊舟楚州而卒其语已先兆矣】
　　登第后作
　　文闱数战夺先锋变化须知自古同霹雳一声从地起到头身是白云翁【公病中常梦浴玉龙池惊见体生鳞角而寤】
　　孤山四照阁
　　湖山天下之絶境羣山绕湖千百重碧笋四挿明镜外此阁正落明镜中当轩不置与槛湖光山翠还相通侧耳似闻天仙语接手便欲翻长空
　　省中画屏芦雁
　　髙堂倾动长江流黄芦羣雁满沧洲扫开长安尘土窟写出江南烟水秋两雁斜飞入空濶四雁顾慕横沙头髙风拉折苍玉榦芦花雪尽无人收赤日飞光不敢近但觉爽气屏间浮常闻画龙入神变坐驰云雨天地逰只恐此雁亦飞去潇湘万里谁能留
　　遥题明州太守钱君倚众乐亭
　　使君何所乐乐在南湖濵有亭若孤鲸覆以青玉鳞四面拥荷花花气摇红云使君来游携芳樽两边佳客坐翠茵鄞江鲜鱼甲如银玉盘千里紫丝莼金壶行酒双美人小履轻裾不动尘壮年行乐须及辰髙谈大笑留青春游人来看使君游芙蓉为楫木兰舟横箫短笛悲晚景画帘绣幕翻中流贪欢寻胜意不尽相招却渡白苹洲日落使君扶醉归游人散后水烟霏紫鳞跳复戏白鸟落还飞岂徒乐斯民鱼鸟亦忘机使君今作螭头臣游人依旧嵗时新空余华榜照湖水更作佳篇夸此人
　　檇李亭
　　闲抱琴书檇李逰仙坛古屋一筇留驿桥通市人沽酒湖水依城客放舟葵扇桃笙聊却暑苹花枫叶已知秋坡翁仙去诗声在寂寞林塘卧白鸥
　　月波楼
　　古壕凿出明月具楼阁飞来影中野色更无山隔防天光直与水相通溪藏画舫清纹接人在荷花碧玉丛欲解金鱼避残暑晚云深处待归风
　　寄题静照堂
　　招提去山逺还似在山家晚日惟归鸟春风自落花空谈消刼火醉墨洒天葩更欲拏舟去清溪月正华
　　田家
　　数亩低田流水浑一树髙花明逺村云隂拂暑风光好却将微雨送黄昏













　　两宋名贤小集巻一百三十三
　　钦定四库全书
　　两宋名贤小集巻一百三十四
　　宋　陈　思　编
　　元　陈世隆　补
　　苕溪诗集上
　　刘一止字行简归安人七嵗能属文试太学有司欲举八行一止曰行者士之常不就宣和三年登进士第为秘书郎迁监察御史封驳不避权贵绍兴中进敷文阁直学士致仕卒
　　过新开湖呈无言兄御史
　　整整斜斜村舍居十十五五沙中鳬潜鱼钓影水深浅髙栁着行烟有无天濶云低过平楚己觉淮音近呉语淮南米贱好留侬正恐不归心更苦
　　卢骏元宪使寄示防稽竞秀阁识舟亭二诗为各赋一首
　　葱茏秀拥秦山落尽日春风吹岭脚朝来领略到窻几谁遣虚空出阿阁南台御史去天近身与孤云生两角【古语孤云两角去天一握】胸中摸索千丈强更恐并吞有衡霍海门山边初落潮西兴渡口沙痕髙渺渺目乱翻云涛心识不语迎归挠江亭晚日风萧騒轧鵶鸣橹相向摇平头雁落沙没腰舟人底处寻青招
　　宿溪口一首
　　溪声来天边风水共豪纵夜气剧奔马侵晓不能控书生有情痴咏雪寜忍冻胡为枕寒流故遣不成梦
　　次韵无言兄卜筑二首
　　求田问舍岂徒为晚悟前言不我欺地占玉杯初应卜门临苕水宛分支乡闗怪客归何早圣主思贤出不迟磊落胸中三万字不应无意拯时危
　　石枕方牀绿浪藤清谈散带似懐冰蔬盘尚杂水中蟹羽翣莫挥上蝇五斗为贫真世业一防归隐岂人能鸿万里今何慕应笑饥飞侧翅莺
　　赋建安林尚能家追逺堂一首
　　履霜存永慕风树寄悲惋古来孝子心百嵗常辗转鸡豚逮亲存适意寜一脔他时毂千乘泣涕顔有腼生世苟如此岂得但理遣所以奉尝事自竭叵不勉尚能七闽秀器识颇凝逺求官自束发捧檄恨晼晚归懐追养勤作堂近山巘欲招九原魂髣髴此息偃牛羊家自腯菘韭傍可剪春秋及时祀情物两俱腆遂令里间儿艰诧知礼典孰先如此堂孰孝如此囝从今大而门至行神所戬
　　宋景文公之孙景云得玉龟印有忠孝侯印四字示诗次其韵
　　宝器传家寜浪出汉爵通侯二千石悬知忠孝萃公门寸印便应轻尺璧虎头飞去通神画未免诳欺涉嘲骂余不左顾非偶然渭水得璜天或者公门次第生辉光一一词锋如剑铓龟玉正怜俱在手莫放柙中苍兕吼
　　和峦嶅三子寒食少天色五字
　　雾雨昏不醒东风晓能酸我食日不足寜忧三日寒去年今日时桃李半狼籍能随里门儿买饧作寒食人言二月时霏雨生树杪天色何时光要向寒食少江南舟轧鵶江北马连翩经春不能赏谁云不闗天春风未渠央花草有矜色酴醿防倾城牡丹欲倾国
　　次韵徐立之朝议除夜无酒二首
　　功名本是误成蝇伎俩何劳更镂冰竹屋纸窻风摅幙可怜挑尽读书灯
　　平生豪气忍难除尚忆咸阳五白呼诗似少陵唯欠酒可能客舍事全无
　　入灵隐寺
　　石泉苔径午隂凉手撷山花辨色香度岭穿松心未厌好闲翻为爱山忙
　　次韵九日二首
　　懐绂欣临栁恽州据牀寜羡庾公楼云横浦溆无重数花绕岩峦最上头诗遣羊何聊共和语惊陶谢未知休自縁风物撩人意不为闲情作许愁
　　蒲团趺坐冷如秋品鼓声传出郡楼【声一作风】阅世梦中知是梦説禅头上更安头邦君化得俱吟咏居士年应赋莫休只恐官梅能动兴从渠江草唤人愁
　　次韵春日书懐一首
　　水面红云次第铺东君未肯向人疎兴髙碧嶂千寻外春在黄堂一笑余只怕玉醅浮醆斚不嫌花片落襟裾公归行侍甘泉宴留得新诗锦不如
　　赠别归安周县丞二首
　　自我居里间连墙絶来去匪我敢杜门客实莫我顾颓然坐空庐习懒己成痼惟有一束书遮眼慰迟暮周郎来何许文字得我怖渊源笑鲵桓采色隠豹雾追随古汀洲山色入幽步诗文互徴逐酒肉及时具如我众弃余君意独何慕入兰不知芳逐臭无乃误君亦忘机人足迹乱鸥鹭堂前种白莲心境涵浄土观空本无説目物自吐露往来忘时节相对两如寓屈指説去官始忆三年住辗然同一笑嵗月真脱兔我不记前三更问末后句
　　庭前百个竹眼见三陨箨不知如许久己复束行槖君初先住想晚去亦不恶官身等出家随牒即行脚笑傲云烟间何适非至乐嗟我独奈何生理自窘防四十三年非醖造此大错从今便止止万事付莫莫张公留衣鉢绿蓑与青蒻防当老扁舟相与同啐啄更看后五日放过前一着
　　和族兄无言题能仁寺当云轩一首
　　绿树新回合斜窻旧邃深壶觞如栗里嵗月似山隂半世懐清隐何年得此心借牀眠不熟酒力横相侵
　　次韵子我得俸一首
　　祠官资薄俸肥遁要清贫载酒久无客乞醯惟有邻广文寜厌肉方朔漫长身莫遣陈苌到先生甑尚尘
　　风气东南异
　　风气东南异隂晴早晚间日光时透隙云影半遮山扫迳残红尽开窻绿防还寄声桑苎友幽兴合相闗
　　绿暗山前路
　　绿暗山前路桑柔宛宛垂稻秧分陇后蚕茧下山时白日缫车急中宵织妇悲老年官赋了不长一絇丝
　　题杨吉老知军玉辉亭二首
　　向来风月清雄地今日升平将相家自啓窻扉放山入使君聊欲傲云霞
　　世间寜有清如许买断岚烟入樽俎我来乘此玉辉寒要上峰头呵佛祖
</div>
    <div class="pagination">
<a href="两宋名贤小集_page122.html">上一页</a><span>...</span><a href="两宋名贤小集_page118.html">118</a><a href="两宋名贤小集_page119.html">119</a><a href="两宋名贤小集_page120.html">120</a><a href="两宋名贤小集_page121.html">121</a><a href="两宋名贤小集_page122.html">122</a><span class="current-page">123</span><a href="两宋名贤小集_page124.html">124</a><a href="两宋名贤小集_page125.html">125</a><a href="两宋名贤小集_page126.html">126</a><a href="两宋名贤小集_page127.html">127</a><a href="两宋名贤小集_page128.html">128</a><span>...</span><a href="两宋名贤小集_page124.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
