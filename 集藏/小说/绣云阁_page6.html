<!DOCTYPE html>
<html>
<head>
    <meta charset="UTF-8">
    <title>绣云阁 - 第 6 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绣云阁 - 第 6 页/共 40 页</h1>
    <div class="content">　　且初访七窍时，皆老道所示，其中谅有奇缘。乃几易春秋，未能晤面，岂吾于大道之无分耶？不然，何其所遇之艰也？”仆曰：“吾自从主遄征，所历程途，不下万里，见世之居乎村郭间者，务彼田桑，妇子团圆，天伦是乐，即是人中之道。独至我主遍访良朋，或走江湖，或栖寺观，途中风雨，江山雪夜，苦情自不必言；而且途次中所遇妖魔，几致丧命，胡弗绝去求仙妄想，梓里是归，以得享田园之乐为愈乎？”三缄曰：“是非尔所知也。人生躯壳，生之父母，抚之父母，如花如雪，最易清镕。一没黄泉，恶多则罚变兽禽，受无边苦恼；即有小善，幸而化人，妻子牵缠，名利缚捆，心事未遂，年已衰迈，瞬息又入阴曹，转转生生，何有出山之日？吾之求道，路不辞辽远，苦不畏风霜者，实是故耳。”仆闻其说，哑然不答。
　　无何，茅店在望，三缄因腹已馁，暂息于此。主仆共食毕，复向前行。行至夕阳西坠时，倏然山殊河异，不知属何地界，但见行人碌碌忙忙，各归村落。三缄将车停下，立于道左，偶逢樵者，问以乡名。樵者答曰：“此地名『郭氏三村』，要分上、中、下呼之耳。”三缄曰：“可有旅舍乎？”樵子曰：“三村相接，约遥百里，旅舍从无。如能识得此人，可以下榻，不然则峰头露宿，多为绿林所劫焉。”樵子言罢，负薪竟去。三缄闻此，心慌意乱，不知所之。倏忽间晚烟密布，加鞭前进，真如投林之鸟，望茂树以栖身。
　　紫霞立在云端，见三缄奔忙无定，将麈挥动，化座朱门大第，高露亭台，己身化一老翁，手扶竹笻，盘桓门外。三缄至时，天已晚矣。睨视大第，灯亮辉煌，欲于此借宿一宵，而又恐主人不许。及到门首，老翁在焉。三缄下车，近而揖之。老翁问曰：“子来何自？”三缄曰：“远商难归，贵地且无旅舍，敢祈老翁见纳，暂借府第以容此夕之身。”老翁笑曰：“萍水相逢，谁无远出，不嫌室陋，一宿何妨。”遂导入第，款以佳筵。
　　老翁食若鲸吞，三缄亦起饕餮之心，朵颐甚快。顷之筵撤，翁送归寝。三缄暗思：“村野鄙夫，尚享如斯厚福，比吾求道之苦，相隔不啻天渊。”辗转牀头，久难入梦。
　　鼍更三报，窗射银痕，耳闻他室中人言济济，急披衣下榻，出户四顾。左廊一带，亚字栏杆，百种名花，蓬蓬勃勃。三缄由花荫步去，时闻馥气，如麝如兰，清幽可爱。花荫已过，室透灯光，隔窗窥探，上坐一老丈，须眉古峭，默视简篇。旁立二童，年不过十余龄，美如白玉。老丈阅简片时，谓童子曰：“窗外何人敢窥吾室？与吾呼至，吾究询之。”童子出呼，三缄随入，见老丈而礼貌焉。老丈曰：“子何来？”三缄曰：“吾为求道，遍游四海而来者。”老丈曰：“子求何道？”三缄曰：“老子之大道耳。”老丈曰：“道在人心，尔能尽乎？道在人身，尔能行乎？”三缄聆言，知为道中人，遂祈指示。老丈曰：“吾非道中人，然知道中事。道中有人伦，道中有至性，道中有保养，道中有淡泊，能养之、行之、守之、安之，即是道也。
　　大道全旨，已赅于数语之中，合上是总论。子欲求道，以今夜观，营卫中尚未绝夫饕餮，已非入道器矣。何知吾乎？”三缄曰：“不知。”老丈曰：“吾太仓先生也。”言毕不见，童子亦渺。
　　三缄惊异久之，仍归旧所。仆哗然曰：“今宵遇鬼矣。”三缄曰：“如何？”仆曰：“吾主仆入户时，老丈命一小童导仆别室，食饮后宿于厢右。三更柝响，寝门急开，吾暗窥觇，见一美女云桥高结，彩服如霞，娇好之姿，世无其匹，心以为老丈家人也，仍俯首而卧，不意此女竟入寝门，媚态百般。吾心刚动，彼已入榻，试抚摩之，始而细腻如脂，继而坚硬如铁，终而僵冷有如冰然。仆惧而起，提灯细视，厉鬼也。呼号出户，童子惊问，吾实告之。及童子入视，乃一蕉干，怒为诳语，击吾以掌。吾身闪异处，童子势虚倒地，化一小猿，跳舞久之而他逝。今夜岂非遇鬼乎？”三缄闻仆之言，亦思所见，不觉毛发俱竖，启户潜行。其后风声浓浓，如有所逐。主仆回顾，则一巨虎张牙舞爪。骇甚，向东奔逃。正行间，雾气忽生，其黑如漆，主仆欲止畏虎，欲行不能，事正两难，倏然前途灯光隐约。三缄呼之不应，随后追之。殊此速彼速，此缓彼缓，竟至茂林，灯光隐矣。主仆同入林内，携手缓行。
　　约行百进之遥，瞥见千万红灯，如星密布。三缄暗计是必兰若办理佛事，借此兰若，亦可息肩。遂大着胆儿，向红灯处疾趋。刚到灯前，三四美女穿红缀紫嬉笑而来。见三缄凝睇良久，哝哝细语，不辨所说何词。三缄欲访前程，碍于男女不相赠答，伫立如痴。女娘见此情形，娇声询曰：“郎君其迷途而待问者乎？”三缄曰：“然。”女娘曰：“郎君意欲何往？或东或西，为妾言之。”三缄曰：“吾为访道远游，东西尚未有定。
　　但得一息肩之所，以免一夜劳顿，心已足矣，他无望焉。”女娘曰：“如此可随吾归，吾家室甚宽敞，不惟一夜可安，即一载亦可往。”三缄意在息足，不暇审择，遂随众女而行。
　　路途中，闻得前一女娘慨然长叹曰：“曩日阿姑诞辰，妾采药山巅，欲进长生之酒，刚息松下，急遇杜长戏谑百端，幸杜心蛇驾雾前来，与之相斗，始得脱身归洞，否则受彼啰唣，有难言者。”后一女娘曰：“物类杜长，犹杜心蛇之是畏，惟人类杜长，杜心蛇不得而噬，其意终不遂焉。”前女娘曰：“妾以为杜长只有于物，如尔所言，人类亦有之乎？”后女娘笑曰：“姊姊不知，人类杜长正多于物耳。”中一女娘曰：“闲话休提，后面郎君如何安置？”前女娘曰：“彼有仙骨，凑吾仙缘，肯使他逝哉？”中女娘曰：“然则置诸姊洞耶，亦置诸妹府耶？”又一女娘曰：“姊妹毋须争论，吾有绝妙之策，作一羊车入宫故事，随到而随留，何如？”众女娘同声笑曰：“可，可。”未几，红灯愈广，大第重重，女娘导三缄前行。三缄劳顿已极，不择何人居室，竟向左之朱门而入焉。众女娘曰：“葛仙姊姊夺纛矣。”葛仙喜不自胜，曰：“夙有仙缘，外人安能夺之。”遂同三缄入室，命小婢烹茗煮酒，款待殷懃。室外荞仙、竹仙、桂仙拍肩遥盼，私相议曰：“葛仙得此仙郎，以成大道，吾姊妹岂甘让彼独得乎？”荞仙曰：“桂仙道法高妙，何弗思一上策，以夺仙郎，夺归以配桂仙，吾辈让亦甘心。至葛仙独得，实不服也。”桂仙曰：“葛仙即得仙郎，不过煮酒陪饮，献媚诱之，吾观仙郎眉横一字，非可骤以媚诱者。且待明日各呈礼物，以贺葛仙。葛仙贪饮，轮流苦劝，俟彼大醉后，竹仙姊姊生烟吐雾，荞仙乘隙，窃负仙郎入吾洞中，有何不可？”众皆然之。言别一声，各归洞内。
　　是时，葛仙陪饮献媚，三缄心如铁石，毫不动情。葛仙撤筵导入内寝，牀榻之美，世所罕见。三缄曰：“吾明日起程甚早，何弗唤仆与吾共榻？”葛仙曰：“郎君不嫌室陋，暂息数日，饮食即粗不堪口，妾自勤勤奉之。”三缄力竭身疲，慵谈而卧。魂刚入梦，见一老道笑而言曰：“子误认蛇蝎之乡为兰若福地，明日有危，吾不得不预为尔言。”三缄曰：“道长仁心在抱，忍坐视不救乎？”老道曰：“吾以金丹一粒，纳尔口内，自不能迷尔魂魄，伤尔身体。”三缄意欲再问，突被老道一掌，推仆而醒。举目视之，见女娘尚坐榻侧。三缄曰：“女娘多情，何不归室？倘被人见，难免唾骂矣。”葛仙曰：“吾师紫薇仙子常言郎君与妾缘结夫妇，候之数载，始得晤焉。今夕今时，红鸾入兆，正为夫妇百年之好也。何恤人言？”三缄知入牢笼，暗以策却之曰：“吾聘礼毫无，骤为相好，是贱姑姑耳。待至明日，在仆身内取玉鸳鸯以作证，亦未为迟。”葛仙诺，遂入内洞。
　　次早洞外哗然，葛仙出观，见荞、桂诸仙，或捧红绫，或捧仙花，或捧玉器，入洞贺曰：“昨夜织女得会牛郎，金梭恐慵谈及矣。”葛仙曰：“仙郎如铁石心肠，待婚尚有日耳。”桂仙曰：“仙郎既诺，自有佳期，可治酒筵，与吾等饮之。”葛仙即命小婢设筵同饮。荞仙、竹仙、桂仙轮流劝酌，葛仙却情不过，一时大醉，昏卧筵中。竹仙于是吹起黑雾，荞仙忙负三缄，直投桂仙洞内焉。桂仙归，谓三缄曰：“葛仙妖也，恐损尔躯，吾姊妹不平，故救尔于此。”三缄拜谢不已。
　　葛仙苏，不见仙郎，知入桂仙之计，意欲往讨，谅力不敌，转入后山诣梅仙、荼仙、水仙、兰仙、桔仙、枳仙，道其所以。
　　荼仙曰：“夺人之爱，便非仁人。葛姊姊如以蜜语甜言往讨仙郎，彼定不允，不如兴戎入洞，各逞道法，道高者仙郎归之。”桔仙曰：“此策为上。”遂驾黑雾，齐向桂仙洞而来。小婢报入，桂仙出，以笑言慰葛仙。葛仙不答，枳仙取一红巾，抛向空中，化为烈火，直围桂仙洞旋绕焚之。桂仙急于身旁取出葫芦向火抛去，片时大雨如注，红巾已坠入泥坑。兰仙怒甚，取出金剪，茶仙取出金针，桔仙取出金镯，同抛桂仙洞内。桂仙知不能胜，驾雾而逃。荼仙入洞，负出三缄，交与葛仙。桂仙不服，转到瞿塘峡，约鹿仙、猿仙、虎仙、獐仙，复来葛仙洞讨取仙郎。
　　枳、桔诸仙出洞交锋，各显道法。酣战良久，兰仙被竹仙一铁节竹塔打下云头。正坠之时，遇一女仙以手捧之，呼名而跪。
　　兰仙跪地仰视上坐，黎山老母也。老母曰：“群花妖修道有年，宜成正果，为何兴妖作怪，以骇人民？”兰仙俯首，将葛、桂二仙争夺仙郎事细告老母。老母曰：“仙郎非他，乃虚无子投生人世，以阐大道者也。尔诸奴何敢违背天律？”用手一指，霞光万道，正射相战之地。群妖畏而罢战，老母呼至，斥以非礼，尽皆谢罪而去。葛仙献三缄主仆于老母，老母指向南行。
　　行刚三日，途遇童子倚柳酣眠，主仆二人亦息柳下。移时童子苏矣，举目眈眈而视三缄曰：“尔主仆风尘扰攘，其为名乎，抑为利乎？”三缄曰：“名利非吾愿，所求者老子之大道耳。”童子曰：“老子何人，道为何道？”』缄曰：“老子者，道中之祖；大道者，元妙之道也。”童子曰：“大道即在人身，尔不自求，徒奔走风尘，其道安得？”三缄曰：“吾岂好为荣苦，特访求良友，以参考得失耳。”童子曰：“学道之人行敦五伦，五伦克尽，后清乃心，凝神聚气，养性为能。久久自得，何需乎人？吾恨野道专炼旁门，根本既失，乌得仙真，反造其恶，厌恶天心，何尔主仆仆仆风尘。快归梓里，静养门庭，心清欲寡，炼气归神。”三缄见其出言不俗，因叩之曰：“尔其学道者乎？”童子曰：“虽非学道人，常闻学道方。”三缄曰：“能谈大道，必有高师。尔为吾言，俾吾门墙得入，道果成日，亦尔功焉。”童子曰：“吾师非他，即老子也。”三缄曰：“尔师此时安在？”童子曰：“在天。”三缄曰：“尔下红尘何事？”童子曰：“昨日宫内走了青角板牛，师特命吾下凡收之。”三缄曰：“此牛而今投生何地？”童子曰：“板牛本意不愿投生，殊出南天，遍体牛毛被罡风吹去万万矣。”三缄曰：“牛毛吹去，牛身尚存，何害之有？”童子曰：“害了世人耳。”三缄曰：“胡为世害？”童子曰：“牛毛乱散，投生人世，凡得父母养育，不思报答，反加冻馁詈骂种种忤逆者，皆牛毛投生者也。不孝之人，不惟生非人类，且非物类，以毛比之，轻已甚矣。以牛毛比之，直轻之无可轻矣。师故命吾收回，以绝逆子逆媳于天下。”三缄曰：“今之不孝者，乃牛毛所化；古之不孝者，又属何物投生乎？”童子曰：“古之不孝者，系鸱鹗投生，一鸱鹗投生一人，古故见其少。今多不孝者，以一牛毛而生数牛毛，数牛毛而生百牛毛，百生千，千生万，生生不已，故盈天下皆不孝之人。
　　忤逆而非牛毛生之，谅无如是之蠢，忤逆而以牛毛生之，乃有如是之众。”三缄曰：“如此，尔安能尽收耶？”童子曰：“但将老牛收转，以免复落其毛，将不孝无蔓延，久久自绝矣。”三缄方欲求彼带归天上，得老子指示入道之方。童子忽然两手相拍，霎时身生羽翼，化为仙鹤，直入云霄。三缄讶者久之，仍复前行。约有半月途程，得聚仙观而栖止焉。
　　七窍归家已久，思念良朋，又着征鞭。时一寅回斗柄，桃红柳绿，幽雅宜人。七窍信步疾行，已不知途去几许。一日，行至锁阳山。山半有观曰“栖鹤”，因两足无力，遂于观内暂住数朝。闲暇无聊，下观玩赏，见一绿野平坦如毡，野中桑麻遍种，山花带笑，红白相兼。七窍不忍舍之，沿山游览。将近午刻，忽然烟生满地，片时之际，绿野无形，烟散以还，倏有一亭，挺立其间。七窍异，意欲度入，恐受妖噬；不入，其异不解。且前且却，已到亭下，举首瞻望，金字高悬，拾级而升，到顶视之，恍如半天之上。倚窗仰视，额只“绣云阁”三字耳。
　　此阁又从七窍目中看出，将以诱之耳。七窍在此阁中徜徉自得，竟不问其谁为之主。游已倦矣，将欲下阁，闻阁下一人言曰：“昨日归家，未锁门户，倘被盗儿入阁偷窥，受斥难免矣。”七窍喜异其人入，与之相谈，殊意其人不入阁中，但以锁扃户而去。七窍心甚惊惶，推窗望之，其人已渺。未几，金乌西坠，玉兔东升，七窍无可如何，只得坐于阁内。
　　时约更许，亭上有人言曰：“今宵月朗可爱，牛郎昨夜约下红尘，向此阁一游，不知可到否？”又一人曰：“仙子云游，各有其志，岂若吾二人常拍肩而游耶？”谈谈论论，竟由窗入。
　　七窍见而欲避，二人笑曰：“既到此间，仙缘有份，何以避为？”七窍于是呆立二人之侧。二人询曰：“尔识吾乎？”七窍曰：“不识。”二人曰：“吾和合仙子也，常游是阁。尔貌吾亦熟睹，谅有仙骨者。尔道得乎？”七窍茫然。二仙曰：“尔道尔自得，毋坏道中诀；当年嫉妒心，不可长怀得。”七窍唯唯，跪求导以出路。二仙曰：“随吾下阁，何难之有？”言毕，推窗直下。七窍畏坠，尚痴立而望。二仙既去，山风微走，愈吹愈厉，一声震动，阁化乌有。待风定后，举目详视，仍在栖鹤观之山腰。
　　归来，观中老道谓七窍曰：“君向何之？春将尽矣。”七窍遂辞老道向南而游。游至丸柏庄，遇一童子，问曰：“尔七窍耶？”七窍曰：“是矣。”童子曰：“前三日三缄到此，所访者君耳。惜乎已去三日，不可追矣。”七窍阻说，气逆成疾，又驾征车而归。



                        


第八回    率野鬼石村排阵　遇柳精泥郭为神


　　铜头鬼王自押入阴山，监幽使者日日防闲，恐彼暗逃，为村民害。鬼王见其监束严谨，心甚不悦，意欲脱此苦恼，奈数载内无隙可乘。适值上天考校三界神祗，加功赏爵，监幽使者命驾下锁鬼童儿，将鬼王黑索重加禁于深阴，三密三示，凡事周备，方驾云车往朝上皇。锁鬼童儿在阴禁外与拿鬼童子博奕为戏，鬼王乘隙扭锁，化成黑雾，直出禁门。二童闷绝片时，苏来知鬼王已逃，追遂数千里，鬼王厉声吼曰：“尔不速返，必噬尔躯。”二童子恐使者责斥，不舍鬼王。鬼王大展阴风，竟将二童吹去万里之遥，坠于犀角山下。
　　于是呵声震动，四方野鬼霎时俱集，见鬼王而喜曰：“自王入禁，吾辈无主，四散纷然，朝日盼王得出阴幽，复行鬼政。
　　奈年复一年，音信渺无，真足令人痛恨不置。”鬼王曰：“昔日吾行鬼政时，尔等各有专司，琼浆弗缺，吾入阴出后，尔辈又将何以为食耶？”群鬼曰：“吾辈自别鬼王，或三五，或六七，成群结党，于村落中索其饭浆，与阳世之乞丐无异。今王既出阴禁，其仍归旧所乎，抑别寻异地而居乎？”鬼王曰：“旧所不可居矣。尔辈四方访查，倘有如旧所者报吾，吾率尔等同居其地，仍行鬼政。若得虚无子后身来此，深藏不露，紫霞道法既云高妙，又如吾何？”群鬼曰：“虚无子好道士也，乌肯入吾鬼阵？”鬼王曰：“彼好道，吾自排道阵以迷之。”群鬼曰：“如是，鬼王暂居此境，待吾辈各驾阴风，访寻佳地。”言已，纷纷散去。
　　片刻之际，灵心鬼便转而言曰：“历此三十里，树木茂密，怪石嵯峨，野谷如蛇，幽深可爱，是地佳好，可以居之。”鬼王曰：“是地何名？”灵心曰：“名石门村耳。”鬼王曰：“与村民同居，民众则阴不胜阳。吾辈阴鬼也，必先胜乎阳，而后鬼政可行。”灵心曰：“村民虽众，多在谷外，谷内即有一二，皆穷鬼也。吾等居此，乃纯阴一片，何惧之有？”鬼王曰：“得此佳地，宜速迁徙，但群鬼未能齐集，如之奈何？”灵心曰：“今已归来有数百矣。其未归者，命一二野鬼在此传说，自能陆续而至。”鬼王喜甚，当即口吐黑雾，率同群鬼竟至石门谷中。
　　一时阴风怒号，烟迷满谷。内一老叟谓家人曰：“吾家自祖父乔迁于此数十载，谷中野雾必秋深始生，为何今春初而雾起如是，岂天地亦有变时耶？吾闻之地有水怪山妖，时而作雾兴云，是地若此，恐不利人居住。所不利者何？凡妖魔聚处之区，人居其间，必多病而亡，以阳不胜阴也。”翁子弗信曰：“世只有人能移居，未有妖魔亦能迁徙者，翁误矣。”未逾一月，老母死焉，幼媳又死焉。翁子惧，始迁谷外以避之。他日入谷，倏见乃妇坐石理发，睹其夫至，喜笑嫣然。翁子惊曰：“尔已死矣，为何尚在人世？”其妇泣曰：“妾魂被铜头鬼王摄入洞中，听其使令，朝日劳劳碌碌，无时或闲。今幸鬼王为柳精请去，始得出洞，见日理发，不期而与夫遇，妾之幸也。但妾真魂幽囚洞府，投生人世，不知何时。”言罢而泣。泣已，回首色变曰：“吾夫速行，鬼王归矣。”翁子刚行数武，谷里烟生，莫辨东南，骇甚，急向原路疾趋而归。自兹一倡，是谷樵子行人，无复有由此经过者。
　　三缄在聚仙观内无事，闲游游至山腰，见一老松马发疏疏，龙鳞齿齿，涛声时起，恍如海水奔腾，松下二叟对坐而谈。三缄身隐树后，盗听其词。闻得左一叟曰：“天地之大，道在其中。道本无形，而亦附于有形，如春生夏长，秋收冬藏，皆道之流行不息，附于物而可见者也。若于无形中求道，则无声可听，无臭可闻，不知者以为人不见道，安知人在而道即存乎？”右一叟曰：“何为人在而道即存耶？”左坐老叟曰：“如人之为子也，能止于孝，即道尽美处；为人父，为人君，能止慈止仁，即道尽善处。然是慈孝仁之道，存诸心则无形，发于外则有形，此道之所以能散能卷也。”右坐老叟曰：“君言道在人身，将子臣弟友之道全，即得天地之大道，成神者在此，成圣者在此，成仙成佛者亦在此也。何世之学道者，不于身内求之，累月经年游行异地，抛父母而不顾，弃兄弟而不亲，时谈致远、钩深，日事索隐行怪，无惑乎自少至老，不知道为何道，是道不一得也，皆弗识求道之方耳。”言毕，鼓掌大笑而去。三缄闻之豁然，急回观中，整顿行装，归求止孝之道。
　　行约六七日，已至石门村前。极目遥望，万亩迭翠，野雾流云，共绕其间，令人玩赏弗置。方欲入谷，旁一老叟曰：“子可西斜而行，是谷不可入也。”三缄诺，转向西行。恰逢灵心鬼使在外闲游，突见三缄，忙报鬼王。鬼王正在洞中议诛虚无后身之策，闻报喜极，吐雾成雨。三缄为雨所阻，只得转身入谷，寻地避之。鬼王复设茅庵数十处，假学道之士，以诱三缄。
　　三缄入，瞥见茅庵遍露，大喜于心，以为访道有地，信步前去。直入一小小茅蓬，见有中年道士其间静坐，两眼鼓出，状如虾睛，呼之不应。立候良久，道士始低眉而起，询三缄曰：“子何来兹？”三缄曰：“为访道而来，不知道长两目直露，默而不语，所用何功？”道士曰：“炼气耳。”三缄曰：“炼气为何？”道士曰：“炼气乃能归神也。”三缄曰：“是即成道之法欤？”道士曰：“犹不止此。”三缄曰：“炼道规模，原为一则，何云如是之众。吾欲遍览以广识见，道长能为先导乎？”道士曰：“尔有是意，可随吾来。”遂导三缄入数处蓬庐，其中有摩顶者，有摩腹者，有食臭者。三缄询之，道士一一示之。
　　游至谷东，见一女一男，交媾不已。三缄曰：“此又炼何道耶？”道士曰：“采战法也。”三缄曰：“所见数法，俱可成道乎？”道士曰：“各体一件，勤加炼习，久久自成。”三缄曰：“蓬庐中谅皆习道之人，尔师又居何所？”道士曰：“左崖半之洞府是也。”三缄曰：“吾欲拜见尔师，何如？”道士曰：“可。”刚导至洞门，遥见中坐老道，古貌古须，息气凝神，若有所炼。道士入禀后，老道欣然下座，迎接三缄直至座前。三缄拜礼毕，老道曰：“吾观尔器宇不凡，知为道中道将成者，然尔遇吾不易，可于洞内苦苦炼成大道，以俟飞升。”三缄然之，即拜老道为师，日居洞府，不觉已旬余矣。
　　一日，紫霞真人心忽不安，默会片时，知虚无子又为妖鬼所禁，忙命复礼子临凡查访。复礼子甫坠尘世，得遇监幽使者，忙忙促促，四下窥觇。复礼子曰：“尔监幽使者耶？”应之曰：“然。”复礼子曰：“尔何忙促如是？”使者曰：“前日上天考校，吾命童儿监守鬼王，往朝天阙。待吾归后，鬼王不知何往，童子亦未审何之。因思幽禁鬼王一事，紫霞仙真费力不浅，而今复出，必害世人。吾恐见责上仙，故忙促若此。”复礼子闻之，骇曰：“鬼王前日被真人挫折百般，今日脱逃，虚无后身又为彼幽禁矣。”播转云车，报知紫霞。
　　紫霞乘云四顾，见石门谷内鬼雾隐隐，遂化一道士，竟落谷中，遍向蓬庐访问消息。野鬼告以洞府，紫霞闯入。其时，鬼王正吸三缄顶心，三缄以为教以摩顶之法，久则弗晓人事矣。
　　紫霞见之，厉声吼曰：“尔铜头鬼使，为吾收入阴山，应宜改过自新，皈依大道，何得傲上天阐道之律，一犯再误，而不畏丧尔鬼灵乎？”鬼王知紫霞复至，力将三缄吸死，乘风出洞。
　　紫霞取丹一粒，纳入三缄口内。待三缄苏转，送至坦途，复入石门以擒鬼王。鬼王不服，呼集三万六千野鬼并及山妖水怪，大布阴风阵以待之。
　　紫霞入阵，阴风骤起，四面野鬼围绕数重，半空中山水妖怪密布云雾，蔽日遮天。铜头鬼王手执聚鬼黑旗，左右旋绕，顷刻风号鬼哭，冷气刺人。紫霞思曰：“鬼王法力匪浅，若吾道不高妙，必丧真灵于石门。”于是手掐离宫，足踏巽卦，口提震位，向云雾密处一指，罡风雷火交相而临。一时野鬼奔逃，水怪山妖死亡甚众。鬼王知难相敌，乘风远循，紫霞忙取金刚索向东抛之。鬼王畏甚，与潞定河水怪方欲下海潜形敛迹，早被金刚索系其项焉。紫霞将索收回而詈之曰：“前次不丧尔灵者，留以待后用也，而乃鬼性难驯，怙过不悛如是，是自取罪戾也。夫复何尤？”詈已，命复礼子持八卦七灵炉焚此鬼躯。
　　云衣真人忽至曰：“鬼王后有重用，不如仍禁阴山。”紫霞诺，呼监幽使者将彼押去禁锢如前。
　　当此之时，紫霞知三缄受毒甚深，必疾旅舍，与复礼子化为老少二道，寻至独觉关前。果见三缄不绝呻吟，复以灵丹服之，始起而归去。紫霞叹曰：“阴气毒人，何其甚也，若非仙子灵丹，以消重毒，必丧其躯矣。”复礼子曰：“三缄访道遇妖遇鬼，艰难若是，道又何成？”紫霞曰：“仙子入凡，正宜百炼其体。吾回洞矣，尔云端缓缓护送彼归。”复礼子领命，直送三缄归宅而返。
　　三缄归后，因思松下二老言，欲止孝以为内功，故日日勤奉高堂，未尝或离左右。一日暗思：“访友未遇，幸得二叟指示，止孝乃造道要图，虽然孝尽亲前，未知于道当否。如得一良朋参考，或早悟之，惜乎历尽征途，终是鱼鸿相阻，形单影只。情思不已，暂游郭外，以遣愁闷。时已夏至，野树交荣，三缄兴致勃然，几忘路途远近，随即口占一绝，以志有感云：“青山曲折绕村庄，柳影参差映水忙；古树敷荣如富至，逢秋飘卷叶无双。”句语题后，倏看老柳一株，叶茂枝繁，其大如斗，一股苍老之气，若非千载不能成之。三缄缓步近前，盘桓不忍他适。
　　俄而，叶里疏疏作响，尘坠于首。仰面视去，乃一少年子攀枝于上，见三缄仰视，色甚赧然。三缄询曰：“子何效猿升木，不畏坠耶？”少年子曰：“攀枝为乐，性所素好。不意一时失手，有触慕道之人。祈勿咎予，予之幸也。”三缄曰：“闻子出言不俗，胡弗下树相语，以遣愁思。”少年诺之，缓款而下。
　　三缄细视，貌美如仙，尔雅温文，世无其匹。相谈片刻，情投意合，结以金兰。交拜后，三缄曰：“金兰既结，无殊手足，敢请鸿名世族，以便尊称。”其人曰：“弟族柳姓，黄公子是其号也。”三缄曰：“姓柳还宜柳。”公子曰：“非人亦似人。”三缄曰：“同心参道妙。”公子曰：“野树甚怡情。”言罢，大笑不止。无何，山烟密布，日影西斜。三缄欲迎公子到家，公子欲留三缄入室，争论不决。久之，公子曰：“时不可待，各宜归矣。”三缄尚依依不舍，徐行缓步，竟至三叉路侧，始分袂焉。归来思念公子甚切。
　　次日晨起，催促早膳，食已即投老柳处，谅公子必先候于此。殊至树下，但见微风逐柳，摇摇不定，其人渺然。伫立移时，忽听娇声而歌曰：“山有鬼兮树有精，恨未初生即是人；幸而雨露承天降，万载千年体炼成。或成娇女或男子，得此阴阳轻重分；阳重为男阴重女，其道自然岂有心。愿仙子，下红尘，传大道，扭乾坤；一旦飞升天外去，导我朝见玉皇尊。”其声袅袅，若远若近。
　　三缄四顾搜寻，见树左右上坐一红衣幼女，俊秀异常，心以为公子眷属也。因近而询曰：“女娘其黄公子姊姊耶？”女子曰：“否。妾虽柳姓，与彼不同宗派者也。尔亦知黄公子为何如人乎？”三缄曰：“不知。”女子曰：“彼乃老柳成精，尔不可近，近则弗利。不如与妾结为夫妇，同心习道，较诸良友之暂合暂离者为有益焉。”三缄曰：“女子自荐，能无愧欤？”女子曰：“天下之妇女多矣，其有愧耻者寥寥耳。”三缄曰：“天下女子既无羞耻，断未有自荐为妻之贱如尔者。”女子曰：“妾纵自荐，比于倚门卖笑者不高一筹乎？”言讫，竟至三缄身侧，百般献媚。三缄击之以掌，女子怒，扭身化为金睛猛兽，直扑三缄。正危急时，公子倏至，猛兽似有惧色，飞奔而逃。三缄曰：“因思尔甚，早至于兹，不意为女怪所缠，险丧毒口。”公子曰：“凡贪心甚者，必生怪异。戒之，戒之。是山柳精甚伙，今夜吾兄归室，彼必约众来攻，兄将何以敌之？”三缄曰：“惟祈贤弟设策相救耳。”公子曰：“吾有玉匣赐兄，兄归置诸案上，早早安宿。此精来时，自有服之之人。”三缄接匣归家，安置停妥，和衣而卧，心有所畏，久不合目。鼍更再报，风声大起，寝门自开，六七女娘蜂拥入室。三缄在榻，战栗不已。忽然案上响亮，匣中所出汉子亦六七焉。
　　女娘知难蛊惑，化为厉鬼，塞满一室，而汉子所化，高大过之。
　　女娘畏逃，男鬼驰追出户。约一更许，六七汉子仍入匣内。自此寂然。三缄次早抚摩匣中，初无别物，异诧者久之。
　　午后抱匣趋至柳前，公子在焉。三缄酬其赠宝之德，公子谦逊数语，闲谈竟日而归，自是相见益密。突于后二日连访未晤，怅望殊深，以为公子不得见矣。他日途遇舆马纷投，三缄疑为贵官，伫立以俟。待至舆近，中所坐者，公子也，朝衣朝冠，装束迥殊昔日。三缄惊而询曰：“贤弟何往？”公子曰：“上天嘉吾护道有功，封为泥郭村中赐福尊神，特来与兄一别。兄其保重，后晤有期。”三缄曰：“尔何护道功至于此？”公子曰：“护君即护道也。”言毕而隐。
　　三缄归以告父母，并禀及易儒从玄之事。其父曰：“老柳炼道亦能成精，儿人也，炼先天之大道，独不可以成真乎？趁吾年尚康强，儿速访友参求元妙，吾不之禁。”三缄诺，又向西北且行且止，欲得如聚仙观而栖息焉。



                        


第九回    朝元洞六魔扰世　灵根寺三道传功


　　历聚仙观百里许，崖半一洞，名曰“朝元”。前有五仙女其中修道：一名聚气仙姑，一名凝气仙姑，一名炼气、宽气、流气仙姑。道修成后，飞升玉府，此洞烟锁云封，树枝低垂，其间已塞越数百载。突有六猿窃入，得仙姑灵气修成人体，能飞能行，号曰贪尘、嗔尘、痴尘、爱尘、欲尘、不净老尘。虎踞洞中，凡前山后岭一切精鬼魑魅等怪皆倾心服之，又兼三万六千野鬼自鬼王被擒后逃聚于此，亦听六怪之命。
　　一日，柳精捧献仙桃一枚，六怪食余，询其所自。柳精曰：“此桃乃灌顶山左崖下思聪洞霞衣道士所种也，其味美乎？”六怪曰：“味甚鲜美，尔可再为献之。”桃精曰：“霞衣道士护守此桃，甚属谨严。前日彼被无量子招饮，故得窃取焉，敢期再献。”贪尘曰：“不复得此桃入口，心胡以甘？”爱尘曰：“贪此仙桃，原系他人之物尔，又如何能得？”嗔尘怒目曰：“吾等各驾风车，同至洞前，以力取之，有胡不可？”痴尘曰：“倘彼道法高妙，敌之不过，岂不自讨凌辱乎？”欲尘与不净老尘曰：“谅彼一道士耳，安能敌吾之众。”即命柳精前导，六怪乘风直至洞前，攀桃枝而竞摘其实。
　　霞衣子倏见桃枝震动，知有盗侣出洞，吼曰：“吾桃非凡种可比。尔何精怪，前盗其一，吾未之究，今复来取，决不容尔。”六怪齐声曰：“尔桃鲜美，差高别种，况乃易生易结之物，非难觅难寻之果，如尔有情，一概与吾，吾不难为于尔，否则不但取桃，且将树根亦拔之去。”霞衣子曰：“尔夸大言，请来试试，如其道法果能胜吾，吾愿尽取以献。”六怪曰：“可。”嗔尘忙驾妖风直逼洞前。霞衣子挥之以麈，嗔尘目内若有针刺，坠于灌顶山腰。痴尘忿气前来，霞衣子仍挥以麈，不动，暗思此怪道法较高于彼，急以五龙掌诀抛去。痴尘见得龙绕空际，金光乱射，方欲取铁锄铲敌之，早被龙爪一抓，又复坠下。贪尘、爱尘、欲尘同升云里，各舞宝器，霞衣子击以所炼之道坚石，三怪坠亦如前。不净老尘乘风起舞，化作三头六臂高大身躯，一手执真银练，一手执意魔杵，与霞衣子酣斗不已。
　　霞衣子知其妖法甚高，暗执聚气神鞭，以待是怪。殊意神鞭刚近，骤为真银练捆束去矣。霞衣着急，忙取定心杵向怪抛之，怪以意魔杵回手掷去，霞衣下坠，望北奔逃。不净老尘急力追逐，适被华盖洞心明老道所见，知是霞衣子战怪，向这被逐而来。乘云上前，隐霞衣于身后。怪至，老道曰：“尔盗彼桃，只为其厉，其理安在？”怪曰：“彼夸口在先，谓能胜彼者以桃献之也，于我何尤？”老道曰：“尔辈无容与争，吾洞仙桃百树，如能胜吾，愿并献之。可乎？”怪曰：“如是不难。”遂将意魔杵向老道当头击下。老道口吐清气，气化为田，转眼间又化为海，其杵直坠海内。怪见杵已坠去，复击以真银练，练又坠入。怪曰：“吾宝尽矣，且问此海何物所化？”老道曰：“吾之炼道，心清而气清，气清而神凝，神凝气大，故成深海。
　　不但尔之意魔杵、真银炼吾能容纳，即天地之大，寒暑相推，以及八卦五行，皆能纳吾海底。”怪闻骇甚，俯首而逃。老道急将清气吹满四面，怪无藏身之地，东驰西奔，向意马洞而潜焉。老道见怪远去，送霞衣子回洞，霞衣子即拜老道而师事之。
　　不净老尘得潜意马洞中，忙命柳精呼回五怪。五怪至，各相怨悔，首怨贪尘曰：“非尔贪此仙桃，安得挫辱如是？”贪尘曰：“我心虽贪，无如爱尘之爱。”爱尘曰：“如嗔尘不怒气勃勃，又何至此乎？”嗔尘曰：“是皆不净老尘之误我辈也。”不净老尘曰：“非我误尔，凡一切挫辱，皆自痴尘招之。”欲尘在侧曰：“吾等勿相怨悔，不若统三万六千野鬼，遍扰世界以坏道门。”不净老尘曰：“而今阑道为急，紫霞统领群仙，拥护三缄，如何能当其锐？”贪尘曰：“吾等一遇三缄，当即下手，或暗夺其魄，或生吞其魂，待紫霞辈知之，三缄之躯已败矣。”不净老尘曰：“如是，吾统野鬼遍寻三缄诛焉。”刚起妖气，被普光老衲一麈，尽化为黑气。
　　是时，须无真人坐于珠光宝座，慧目遥视，倏见天半黑气凝结。真人口嘘清气，吹散如雨，各分东西南北而去。袖中默会，知是三万六千野鬼各地投生，后为三千六百旁门以坏大道者，急以手诀招转，落于虎喷山下。祥云驾动，来至八卦台前，叩请老君。老君登台，询及须无曰：“尔之叩吾，所请何事？”真人曰：“大道沦亡，野道纵横于天下。承老君曩日招聚诸仙，欲为阐明，俾野道无由逞其异术。紫霞领命，命虚无子脱化尘世，俗号三缄，道尚未阐丝毫，一切水怪山精纷纷扰乱。老君何弗图持太极，四方挥动，使诸精怪化为乌有，令三缄不受扰攘，得以悠游岁月，将功辟成，引世人而入此大道之中。野道消除，正道复位，世无旁婺，而仙班广集，岂不美哉？”老君曰：“聆真人言，望道之明至矣切矣。顾道不磨则不精，如玉之韫于石也，只成为玉，名固美甚，究之顽然一物，毫无可取，必置诸沙石之内，愈磨愈精而器始成。三缄之投生人世，正石中玉也。若不磨以山精水怪，其道何由而成乎？”真人曰：“老君之言固是，特恐以仙子根底，误入异道，爱之实以害之。”老君曰：“道不易成，欲成上品，要必金刚百炼，即子之磨难历余，乃成真人，所以经万古而道身不坏者，胥是道耳。”须无领老君教，退归洞府，常遣仙子云游四境，以护三缄。
　　三缄自离乡井，行有月余。一日，谓其仆曰：“前此幸得聚仙观安享数十日清闲，此次奔走路途，但愿所遇之人胜于聚仙观之老道，所安之地胜于聚仙观之幽雅，庶不负道游一料也。”仆曰：“公子为道访友，上天必佑其人，其地谅有以过之。”主仆谈论至兹，忽闻松涛细卷。三缄曰：“是声也，胡为乎来哉？”仆曰：“前面万山耸翠，林木森森，一带同巉崖，挺立如削，不知属何地界，奇特若斯。”三缄曰：“尔可访之。”仆于是别却三缄，由坦道西行。行约数里，遇一樵子负薪而至。仆询其地，樵子曰：“是地为万仞山，山多松柏，其中仙子常常游玩。左有光耀洞，右有光明洞，前有含珠洞，后有衲子洞，皆古来仙子修真之所。予采樵山中，或闻渔鼓声声，或闻言词侃侃，究不知人居何处。惟于昨日在光耀洞前，得遇二少年相奕洞外，见吾不言不笑，吾亦不暇问之，谅皆仙子类也。但尔访问是地，殆欲游玩此山而不知去路者欤？”仆曰：“吾仆人也，从主遄征，游至于此，东西南北，莫知其向，故遇君而一询耳。”樵子曰：“若然向东耶，则青气为郡；向南耶，则赤帝为城；向西耶，则白帝乡在焉；向北耶，则黑水江在焉。”仆则曰：“何条路经由山而过？”樵子曰：“路由东去，即过是山。”仆得其详，转告三缄。三缄闻是山之奇，决意东行。仆阻之曰：“山高林茂，必潜鬼怪。倘如前此所遇，又多一番惊恐也，为之奈何？”三缄曰：“吾不畏之。”仆不敢傲，随主缓缓由麓而登。转折回环，顷至山半，见一庙宇，万瓦鳞鳞，一派金光，时射林表。三缄喜曰：“有兹兰若，不让聚仙观之幽赏也。”征鞭急举，不时已到庙门。门外一坊雕龙刻凤，上题三大金字曰“灵根寺”。三缄信步竟入庙中。有小道童阻其行曰：“尔乃凡夫，焉敢入吾仙府？”三缄曰：“远方客子途程偶误，暂借宝庵一宿，有何碍乎？”道童曰：“尔言亦是，待吾禀告师长，准进则去，否则他去，不可濡滞于斯。”三缄然之。道童入，移时出曰：“仙子原不弃人，准尔暂宿西厢，毋得步履乱行，私窥异室。”三缄曰：“吾岂俗子哉，入人室而滥窥如盗乎？”道童曰：“如是，尔随吾来。”三缄主仆即随之入，直到西厢，阶前数十盆花，微风过处，香气沁人肺腑。道童献茗后，款以斋供。主仆餐已，道童曰：“厢内草榻，君其卧之。”言毕而入。
　　三缄主仆扫榻安眠，转瞬间仆已睡熟矣。三缄暗想为求道计身离桑梓，未能孝尽庭帏，所恨历遍征途，良友弗遇，欲得金兰之订，同修大道，不知何时。右计左思，忽然入梦，魂游厢外，见十数道童手持灯檠，后随廿余道士，道冠道服，竟向东去。三缄于是暗尾其后，行约数武，遥闻室内有唱名声，侧耳听之，隐约莫辨。三缄此际欲进不可，欲退不能。忽一道童由西而来，惊询三缄曰：“子为谁？到此何事？”三缄告以求道之由。道童曰：“尔欲求道不得进身，今夜来兹非偶然也，可随吾入，隐隐窥之，毋得声张，致干不便。”三缄喜甚，偕道童入门，瞥见堂中灯炬辉煌，道士环立两旁，若有所待。
　　无何，门屏大展，三老道品身而出。众道士叩首毕，老道询曰：“俱来乎？”道士齐声应曰：“来矣。”老道曰：“今夜佳辰传功之吉，尔等环侍，待吾登座，先以意传，继以言传。能设略者，照兹而学，即是入道阶级；不能领略者，俟诸异日，佳辰如到，又为传之。尔等宜静意凝神以窥之。”众道士复各稽首者三，环立如鹄。但见三老道不疾不徐，一坐铁鼎中，一坐鼎左，一坐鼎右。静坐片刻。鼎中老道面忽生毛。三缄暗自讶曰：“老道传功，何以毛生满面？”甫思及此，老道已化为猿，跳舞鼎中，然鼎窝甚浅，若不胜其跳舞，竟由鼎内跃出，在东厢旋转不止。左一老道化为美人，手捧瑶琴，其音袅袅，猿见不舍，常戏弄于身侧。美人弗堪彼扰，倒地化为石缸，缸内酒气飘香，猿见而俯首吸之。吸已，如醉如痴，身不自主。
　　俄而酒缸化为乌有，猿亦跳舞依然。右一老道化作金银财宝，猿见而拾，其貌喜不自胜。厢外来一巨人，与猿争夺，猿不服，而相格斗。相拒良久，巨人力怯，意欲奔逃，被猿一脚飞来，早将巨人踢倒，化为老道。猿仍归鼎，亦复本像焉。众道士曰：“师之传功，示于色色形形，究不知猿属何物？”鼎内老道曰：“猿者，心之所化也。欲入大道，先将心猿系着。心猿安稳，见酒色而不恋，遇财气而不贪，静镇如山，然后大道可入。吾之示汝等以行色者，原属当场指点也。大凡心思一乱，即有外缘以扰之。道本在心，心存则道存，心放则外缘至。学问之道，求其放心者，即此之谓也。”言罢。众道士退。
　　老道忽见三缄而谓之曰：“尔肩阐道之任，宜入学道之功，吾之传功而尔得见者，亦尔缘也。”三缄方欲进究，老道哑然一声，倏忽不见。
　　一梦醒来，举目视之，乃在光耀洞中，主仆向榻而卧者也。忙呼仆起，负得行李，绕山而去。



                        


第十回    黄河岛赤鲤为害　泥丸国白凤衔珠


　　万仞山东，其地近海，由海分派，中有黄河。河水右浊左清，直到尾闾关而止。河中怪物不一，而其尤者，阙惟赤鲤，或时兴云吐雾，则天地迷漫；或时走石飞沙，则居民死丧。威名久播，无有能敌之者。紫霞真人云头遥视，见三缄主仆绕山东行，恐彼误至黄河为赤鲤所害，忙呼复礼子曰：“黄河中赤鲤肆虐，因地近海岛，上天宽恕，未克加诛。师遣尔下得凡界，化为三缄，彼如近尔身边，可将如意金钩擒之。”复礼子曰：“闻得赤鲤法力甚高，如不能擒，又将何以避其锋锐？”紫霞曰：“尔若力不胜时，为师自来相助。”复礼子曰：“师既遣虚无子脱胎阐道，胡弗传彼道法以护其躯？若于所行地方在在维持，倘不及防，恐将仙根坠落矣。”紫霞曰：“师非不欲传彼一二，奈磨砺尚浅，未可任受，再使凡躯锻炼数年，自有传授之日，今则非其时也。尔可速往，以擒赤鲤焉。”复礼子领命，乘云向空而去。
　　海岛之右，有洞曰“梦仙”，内一鹿妖其中修道。岛左遂心洞，有蟹妖三四，常相往来。一日，四妖同至梦仙洞内，谓鹿妖曰：“紫霞真人命虚无子临凡阐道，宜也。而乃护卫门徒，频诛妖部，吾等心甚不服，久欲复仇，奈彼法力无穷，小小妖群非其所敌。昨日吾兄弟云游万仞，倏见清气起自山麓，竟至光耀洞盘结不散，知有上仙下世，恐触其怒，必死于宝器之中，因驾妖风徐徐而坠。二弟蟹虎胆粗，吾等鼍更再报，化为蛱蝶飞至洞前详视其人，正虚无降世脱胎换骨之三缄也。虎喜甚，即欲吞噬其魂魄，无如清虚、凌虚、碧虚三真人正于梦里传功，身不敢近。”鹿妖曰：“所传何道，尔知之乎？”蟹豹曰：“闻得清虚坐于铁鼎，凌虚、碧虚坐于鼎之左右。其所传者谅清心法耳。”鹿妖曰：“后又如何？”豹曰：“虎弟暗退，候其出洞噬之，早为凌虚所见，口嘘清气，万道金光，虎畏急逃，金光驰追不舍，虎无奈竟入海底，其光始收。归来商于吾等，欲乘隙以吞三缄，转思彼有护持，吾弟兄法力低微，何能与敌？故特来洞府约及鹿兄。”鹿妖曰：“各修各道，正自为正，邪自为邪，奚必彼此相戕以成仇敌？”蟹龙曰：“邪道得以逞其势者，以正道不明也。所以道宜阐明，俾邪道删除殆尽。正道一明，则邪道必败。鹿兄何不力助一臂，先除阐道之人。其人既除，彼如再遣仙真投生凡尘，邪道又多行数十年矣。”鹿妖曰：“尔昆仲所言，意皆卫乎妖部，但吾成精日浅，不过仅化人身，其实法力毫无，焉能助力蟹兄？欲灭阐道之士，惟黄河赤鲤变化无穷，可敌天仙，尔求助之，三缄凡躯不患不丧。”蟹虎曰：“非兄言及，吾辈几忘，兄能与吾同向黄河一往否？”鹿妖曰：“可。”四蟹于是与同鹿妖乘风直到河岸，岸上黑雾如漆，不辨东南。蟹虎举动两钳，破雾而入。只见人身鱼首小妖数百，各执兵器向岸吼曰：“是何妖怪，敢破吾雾，独不畏赤鲤大王乎？”蟹虎曰：“尔呼赤鲤为王，其殆彼之侍从欤？”群妖同声应曰：“然。”蟹虎曰：“如是休为争斗，吾等正祈尔之大王而来也，敢烦众兄为我相通一语。”群妖闻说，齐入黄河。
　　不逾时，群妖破浪拥卫赤鲤立于波间，万道红霞闪灼不定。
　　蟹虎稽首再拜，跪于其前。赤鲤曰：“尔属何妖，擅破吾雾？”蟹虎曰：“吾族蟹氏，序居第二，名虎。”赤鲤曰：“来此何求？”蟹虎曰：“紫霞真人任肩阐道，命虚无子临凡脱化，号曰三缄，凡妖部中无不欲噬其躯以助成仙之品，而紫霞累施法力，诛及妖部，群妖争斗不胜，死丧甚多。今三缄游于万仞，为吾所见，意欲往诛彼命，又恐其力不敌，难与争锋。素闻大王道高法妙，因不辞步履来祈助之。倘将三缄诛后，不惟为群妖吐气，而于大王升仙之路亦不无小补焉。”赤鲤闻之，喜曰：“欲诛三缄，其计安在？”蟹虎曰：“俟其身至河岸，诛之自易耳。”赤鲤曰：“黄河险地，岂肯来兹，不若于万仞山之东隅，化一兰若，尔等化为老道，乘势诱之。待彼到时，出其不意，举口吞噬，是亦费力少而成功多也。”四蟹聆言，乘风速去，鹿妖、赤鲤在后缓行。行至东隅，兰若已化就矣。
　　是时，复礼子化作三缄扬鞭而至，慧目遥视，兰若内黑雾盘结，知是赤鲤统领群妖以候三缄。于是策马前进，竟到兰若假问途程。四蟹苦留入庙，献茗后款以斋筵。复礼子身刚入座，赤鲤卷起妖风，突至席前，骂曰：“小小年华，即欲阐道耶？待吾吞之，以供一饱。”
　　复礼子不答，暗以如意金钩麾去。赤鲤骇转自欲逃，早被金钩勾着矣。群妖上前，各显法力。复礼子正难相敌，紫霞、清虚骤至，群妖四散焉。复礼子当请紫霞发落赤鲤。紫霞曰：“赤鲤为妖，害及黄河居民无算，可命五雷击之。”清虚曰：“赤鲤之罪理应当诛，不如释归以待后用。”紫霞诺，谓赤鲤曰：“释尔归洞，须易辙改弦，毋得再害世人，他年自不尔负。”赤鲤谢去，仍含怒气，吐雾遮天。紫霞曰：“赤鲤心尚不服，吾必遣将招回，诛此恶妖，以除后患。”清虚曰：“化外野精，焉能一拘而服？如再作厉，擒获时惟开以言词，令彼积愧生悔，方能心悦诚服而为我用。譬诸铜头厉鬼已擒获二次，顽梗依然，可知以力服人，非心服也。”紫霞曰：“如是急返云车，以俟异日。”清虚曰：“然。”遂各乘云归于仙府。
　　猴山洞里云衣真人一日身登聚仙台，招诸弟子曰：“紫霞为阐大道，命虚无子脱胎临凡，水怪山精累累缠扰，虽清虚、凌虚、碧虚等功传首步，而三缄未能领略，惟风尘仆仆，以访友为心，不知七窍原为败道临凡，群仙焉能使之相遇？尔等可于绿林庄前化一茅庵，三缄至斯，吾将传以一二护身之道。”言犹未已，台下脾梦子答曰：“欲卫道躯，必资法术，师欲传彼一二，其理固宜，然彼自有师，何劳旁代？”云衣曰：“阐此大道，为醒世迷，以广仙班，吾辈卫之，上天亦甚乐耳。”脾梦子曰：“彼如能受，不枉师心劳苦，如弗能受，不几空耗神气乎？”云衣曰：“彼能受耶？道如阐明，功归吾辈，若弗能受，吾心已尽矣，岂可坐观成败，而不为之一助乎？”脾梦子闻言甚合，缓整仙威，约及道弟道兄并驾云车，直向绿林庄而坠。口嘘清气，顷将此庄化为若大道庵。云衣真人祥光一展，来至庵内，独坐瞑然。无何，泥丸冲动，轻清之气结成一坊，坠于庄前，上现“泥丸国”三大金字。诸弟子见而禀之，云衣曰：“即此已知三缄终为阐道之人，故能成此佳兆，尔等各整精神以待。”诸子应诺，环侍而候。
　　三缄自光耀洞中止宿一宵，又向前进，暗想：“老道梦中所传，虽常持能定心猿，总弗能凝神炼气。”心甚不乐，懒举征鞭。仆见而谓之曰：“公子近日何思何虑，大减形容？”三缄曰：“吾无思虑，形容何减乎？”仆曰：“公子访友多年，未能觌面，究不知世有七窍其人否。纵有其人，一在天涯，一在地角，恐虚费岁月，难以相逢，如或逢之，未必即成大道。况历稽往古，圣神仙佛，孝居第一，主公主母桑榆已迫，倘在外访友不计春秋，兼之途程愈去愈远，椿萱亦或凋谢，大道即成，孝行有亏，不无所缺矣。仆见世之求道者，置双亲而不顾，抛兄弟妻子而远行，废却人伦，入山不返。究其结局，犹是凡夫，甚有或在深林为虎狼所噬，否则欲归闾里，自觉无颜。其始也为求仙而去，其终也一无所成。以仆思之，何若庭帏株守，尽其子职，成一有死有生之神仙乎？”三缄曰：“尔言极是，奈何已出征途，再访数旬，如弗遇时，遂归奉亲，永不复出。”仆曰：“今正夏矣，熏风南来，可觅一纳凉之区，以避炎热。”三缄曰：“前面修竹茂林，堪为避暑，尔其往视，谅有大第于其间。”仆去移时，反告曰：“茂林中大第一座，红窗遥映，万瓦鳞鳞，不问而知为道庵也。”三缄喜曰：“有此道庵，或良友在兹，亦未可料。”仆曰：“友即不逢，若得明师指以大道，其胜良友不亦多乎？”三缄曰：“如是尔可前导，待吾驱动征车。”行不片时，大坊在即。三缄仰视已，谓其仆曰：“此泥丸国也。吾等既入异国，宜自谨慎，不可言访友而至，只云贸易而来。”仆诺，由坊直达。
　　已近庵门，门外石阶坐一老道，见三缄主仆而询曰：“尔何来？”三缄曰：“吾贸易江湖，特来贵地发货者。”老道曰：“所发何货？”三缄不能答。其仆从旁应曰：“看贵地所重何货，然后贩而转售之也。”老道笑曰：“尔欲访友耳，何诳吾？
　　然既至斯，可入庵中一驻其足。”三缄拜而后入。老道烹茗煮酒，款待主仆毕，天色已晚，鸣钟击鼓，各殿焚檀。夜静之余，始导三缄于密室。牀榻精洁，地无纤尘。老道交谈数言，谓三缄曰：“鞍马劳顿，可以卧矣。”言罢而出。
　　三缄卧室二更，口焦思饮，遍觅斗室，茶缶之器绝无。度出室来，转至西角，见一老道执扇拂炉。三缄近前，低声询曰：“茗可烹熟乎？”老道曰：“尔思饮耶？”三缄曰：“夜承筵馔，口焦甚急，道长有茗，祈赐一盏以解之。”老道欣然曰：“吾庵虽小，不断炉烟，美茶如雀舌、龙团，瓶中常有。尔既思饮，来，来！”遂执瓶茶倾于盏内。三缄连吸数盏，其渴始解焉。老道曰：“尔饮如意乎？”三缄曰：“承道长所赐，己如意矣。”老道曰：“知尔行路辛苦，可仍就榻。”三缄曰：“吾为大道焦思，卧不成眠，就榻无益。敢问道长，是国也，胡以泥丸名之？”老道曰：“此地人习大道，安炉定鼎，炼气凝神，结就婴儿，神从泥丸宫出，上朝天阙，封为仙品，以此故名。”三缄曰：“结此婴儿，有甚法乎？”老道曰：“能用苦功，婴儿自结。”三缄曰：“功如何用？”老道曰：“先清乃心，心清而后神凝，继固其精，精固然后气炼。炼气归神，内功既足，炉内药料取诸当躬，自然结胎而婴儿成矣。层次井井。然此非一朝一夕所能，必赖有恒久之志，若志无恒久，其道断不能成。”三缄再拜稽首，曰：“真吾师也，弟子访友数年，奔走徒劳，毫无所得，兹非道长指其一二，将终身为道外人矣。恳祈不吝指陈，弟子愿铸金以事。”老道曰：“吾亦初入此门者，仙师犹在上宫尔，随吾晤之，自有指示。”三缄喜，果随之入。
　　直上数层，乃到中堂，内一老道低眉趺坐。三缄跪地逾时，如未见之，方欲求前老道一为代禀，则已瞑然。三缄欲起不能，欲不起而不得，心思甫乱。老道忽然倒地，化为猛虎，舞爪张牙。三缄心虽畏之，而不敢逃。猛虎去后，门外一物飞来，坠地如虹，辗转化为巨蟒，先以尾绕三缄之项，继以首舐其口鼻。
</div>
    <div class="pagination">
<a href="绣云阁_page5.html">上一页</a><a href="绣云阁.html">1</a><a href="绣云阁_page2.html">2</a><a href="绣云阁_page3.html">3</a><a href="绣云阁_page4.html">4</a><a href="绣云阁_page5.html">5</a><span class="current-page">6</span><a href="绣云阁_page7.html">7</a><a href="绣云阁_page8.html">8</a><a href="绣云阁_page9.html">9</a><a href="绣云阁_page10.html">10</a><a href="绣云阁_page11.html">11</a><span>...</span><a href="绣云阁_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
