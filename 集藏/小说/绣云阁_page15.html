<!DOCTYPE html>
<html>
 <head>
  <meta charset="utf-8"/>
  <title>
   绣云阁 - 第 15 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绣云阁 - 第 15 页/共 40 页
  </h1>
  <div class="content">
   久之，行力已疲，意欲归都，向外望之，万巷千门，不识归从何处。七窍异，愈向内面直入，谁知每入一重，必有一重景像，或花墙相似而亭不同，或亭相似而花墙不同，或亭墙相似而蕉梧花卉不同，变幻百般，莫名其妙。穷尽其地，始见高阁耸然。缘梯而登，上至三层，一道冠道服者，须眉古峭，坐于其中。见七窍入门，徐徐下座，惊而询曰：“先生何来？”七窍曰：“闲暇无事，偶游到斯耳。”老道曰：“何时来耶？”七窍曰：“今晨已至矣。”老道曰：“尔腹得毋馁乎？”七窍曰：“馁甚。”老道曰：“如是此有果焉，尔且食之，吾呼道童为黍食子。”言毕，予以一果，不知何名，入口生香，味甜若蜜。
　　将帮食讫，黍藿呈案，举箸而食，美逾海味山珍。黍藿既餐，老道导至阁之上层，其中牀榻精美，名字名画高挂两旁。
　　七窍赏玩一周，坐而询诸老道曰：“动问道长，住此多年？”老道曰：“吾非是阁住持，原系初住于此者，缘海南太守叫什么七窍，不知与道何仇，示禁甚严，捕捉亦厉。吾于黑夜将所用之物窃负而逃，暂借此阁安身。近闻七窍遭了天厌，官阶削去，吾道中人个个欢欣，拜谢天地，但愿再加重报，丧乃孽障，吾道方行。”言犹未已，七窍颜为之赤，假易其词而乱之曰：“聆道长言，似以七窍不应禁道也。以吾言之，则有可禁者焉。”老道曰：“其可禁者安在？”七窍曰：“吾思游方野道，辄言道能成仙，究其所行，一无可取，兼之假结缘以敛财，夸仙道以惑世，行为种种，不惟当禁，亦且宜诛。”老道曰：“子言乃方外野道，傍道为生活者也。若夫真入大道，先敦五伦，五伦克敦，然后加以清心寡欲，炼其精气，而为长生不死之躯。自古仙真谁不由是而成者，子何执一格以相绳乎？”七窍曰：“如道长所说，人人习道，人人成仙，则见仙不久人矣，不几全无人道耶？”老道曰：“天下至大，未必人皆习道。愿习者宜由正孰，不落旁门，道自易于成之。愿入人道者，亦不之强，酒色财气随其所好，无殊花开结实，大者大而小者小，因各培之，根有厚薄耳。”七窍曰：“天下事原各随其所好，道长之言不差，然好道而习道者，亦未必成其道焉。”老道曰：“道在天壤，无不可成，视其习者之有恒无恒，犹之求名而习儒业者之时与与不时习也。”七窍曰：“以吾思之，人生斯世，不若富贵两途。是二者，人人父母所乐在此，我而得富，父母享受丰盈，我之孝也；我而得贵，父母享受华荣，亦我孝也。以视习道者之清净为高，弃父母而不亲，绝血食而不悔者，其孝不孝，为何如也？”老道曰：“习道一事，无处不宜，即在家庭，又胡不可，奚必入林惟恐弗密，入山惟恐弗深，而始称习道哉？为是说者，皆野道之言也。尔言得富得贵，可以全孝，彼得道而七祖九玄亦可升仙，同享仙福者，独不足为孝乎？”七窍曰：“依尔道家所言，七祖九玄俱可同为仙品，但其事属荒渺，谁得见之，究不若爵享朝廷，乃祖乃宗得受泥封紫诰，荣显当世，以夸耀于乡党邻里，明明朗朗，为众人所瞩目者，不亦愈于无凭之事乎？况大道之成，尤非易事，居今稽古，如钟离、国舅以及蓝、韩诸仙，尚且属诸传闻，未知果有其人否。彼言修道非难，成仙最易，是徒以动人闻听，惑人心志之说耳。稍有识者，恐不取焉。”老道曰：“功名富贵，固为现在之物，人皆得而视之。
　　吾问富者长富，贵者长贵而不失乎？”七窍曰：“由贫而富，由富而贫，由贱而贵，由贵而贱，转移之理，自古如是，何足为荣辱耶？”所以似又超然世外。老道曰：“以富贵而贫贱，既不足为荣辱，而富者贵者，果能长生不死而享富贵乎？”七窍曰：“人世有生必有死，生死二字，亦属天地之常道，又何足为喜，又何足为悲。”老道笑曰：“不足为喜为悲，君胡存好生恶死之念而不置也？”七窍曰：“恶死好生，人情皆然，何犹于我？”老道曰：“既好其生，奚不求其长生？既恶其死，奚不求其不死？不生不死，道中至乐之境，得入其境而长生不死者，人但如有钟离诸仙，安知后之入道而成仙者，代不乏人也。他如东晋之黄敬，王屋之王王余，福州之刘长生，蒙山之刘道成，汝南之应夷节，武陵之龚元正，颍川之陈慧度，成都、苏州之章訾、刘翊等，虽生不同时，要皆能诵《黄庭》、修大道而成仙者。且不独男子为然也，若广州增城之何二姑，九嶷女冠之鲁妙典，任城之卫夫人，兖州之谢自然，汾州、河中之崔少玄、薛玄同等，皆女子之能修大道而成仙者。历稽往代，班班可考。君何以为渺冥莫视而疑其人之有无哉？以君之疑，度君之心，殆谓天上无仙神也。如无仙神，则雷何以夏鸣而冬敛，日月何以并行而不悖，雨日昒何以时若而不愆乎？以子言而惑及天下，吾恐大道为之隐矣。”七窍曰：“吾不与尔辩仙之有无，道之成否，然人各有志，不可强也。”老道曰：“苦口千般，不听片词，子可归矣。”七窍刚辞老道，但听山磬一声，烟生野谷，掉头而视，乃一小阁挺立，花木毫无。
　　七窍惊异久之，忙忙归都，入于馆驿。珠莲询曰：“郎君所游何境，比至十旬弗返。妾命仆人寻访四方，未见路迹，得毋听外道之说，欲抛妻不顾乎？”七窍以所游所遇，一一告之。
　　珠莲曰：“此必邪道迷人，障郎君眼目，意欲入彼阵内者。幸郎君识见超迈，志向不凡，乃能如斯，不然早为老道惑矣。”言已，遂命仆婢治酒，为七窍洗尘。七窍曰：“吾游会仙阁，别无所思。惟良友三缄壁题四语，中心耿耿，恨不获遇焉。”珠莲含糊应曰：“缓缓寻访，自有相会之期。”七窍曰：“前日吾欲回籍，尔父苦留复官，何至于今尚无消息？”珠莲曰：“妾因郎君出游不返，急归相府，问及吾父，父言调停久矣，不日即有喜报，嘱郎君忍耐候之。”七窍曰：“吾复居官，务必着人往请三缄来衙一晤。”珠莲曰：“候到任后，再作理会。”七窍因思良友，以及所见所游，力倦神疲，入榻而卧。
　　且言三缄师徒南游计定，一路之上奔走无停。时值六月炎天，烈日如火，师徒虽不畏暑，而行人来往，常倚傍松柏，解衣乞凉。三缄师徒见得松柏之下乞凉人众，亦欲于是暂驻车驾而稍停步履焉。不意随足所之，竟至葛花村前，瞥见村内门户未启者无数，不能炊烟者亦多。三缄谓其徒曰：“是村也，又似含云阁之光景耳。”二狐曰：“含云阁疫鬼作祟，师命弟子采药救之。今又何如？”三缄曰：“是方之疫与彼不同。彼则由心所招，此则自口而入也。”二狐曰：“心口之招者何？”三缄曰：“灭五伦而迷四害，心招之而天厌之，其疫非改前愆而为后善者不能愈。所以先命悔过，然后治以药饵，乃能应验如神。
　　是他好食牛犬，宰割惨毒，灶府恶之而疫生，加以牛犬之魂助其威而疫甚。欲除此症，又不必采药海岛，只要人能悔口，书名于册，焚之灶府，疫自除矣。弃海、三服自随吾游，求能造功，师命汝沿村讲说，改一人自愈一疫焉。”二子领命，遂各持一册，分村劝谕，三缄与二狐住于村内之飞云阁以候之。弃海二人日日讲说，凡悔口者，其疾若失。足至弥月，是村化遍，人人改悔，疫疾全消。村人约集前来，欲报讲说之德，遍阁寻觅，道士已渺，村人感激自不必言。
　　三缄师徒行又数十日，所至一地，曰“红月镇”。镇中烟火千家，近于江岸。三缄到此，常见青黑之气凝结不散，欲为明告，恐泄天机，欲不告之，又不忍数万生灵厝于鱼腹。故每日在镇绕市言曰：“渺渺茫茫巷与街，波纹将到此间来；女男知觉宜先避，恐有鱼虾走不开。”绕说连朝，无人得解。三缄心甚不忍，乃复浅而告之曰：“人宜高处乐，休向江头卧；欲得千金全，当先寻山郭。”镇内一叟胡镜清者，家有万金，闻三缄言，谓子若孙曰：“此镇不久必有水灾，须先至丹凤山多搭草篷，以救镇中人命。凡吾家财帛器物，尽迁之焉。”其子询曰：“父何知？”镜清曰：“道士连呼旬余，知之无人，惟吾细思乃得。”子孙辈当即鸠工将篷搭毕，家中妇女以及财帛货物，刻日迁之。
　　三缄师徒尚住镇内，忽来力士晤之曰：“吾乃水神驾下催水神兵。因此镇人民大斗小秤，奸诈太过，邪淫之事，亦甚多多。自取之也，怪得何人？前日仙官在龙宫时，上天溺籍已下，命龙君照名编册，此镇男女应死水册者三千七百有奇。仙官秘言，镇人弗识，准于明夜水淹是镇。因仙官在此，水神命吾告之。”三缄曰：“尚可救援否？”水神曰：“迟矣。”言罢不见。
　　三缄师徒遂移至镇左之鱼鳞阁焉。果于次夜三更，雨如倾盆，水声汹涌，片时之际，镇内男女已在梦中随流逐波而死者，不知凡几，骑柱呼救者，不知凡几。三缄忙命弃海以木化舟，沿江救之。候到天明，三缄见其惨切情景，痛于心而发诸口曰：“一生奸诡说他能，劫到头来命不存；借问沿江波浪里，何人与尔吊归魂？”弃海曰：“师命弟子所救人民，溺册中俱有名姓，弟子之父如何缴旨？”三缄曰：“上天好生，爱人改过，吾将尔救之男女，劝其改过迁善，自使上天除名。”弃海曰：“师劝改过人名，须焚文稿，吾父之责方能免之。”三缄然其言，于水平后，传集所救男女，详言劝戒，人人信从。复命具疏一通，对天焚化讫，然后师徒辞了红月镇，又向前行。
　　行至宿鸾庄，日已西斜，无所归宿。正值仓皇莫措，遥见一少年男子忙忙奔走，对面而来。三缄问曰：“先生何往？”少年曰：“归吾庄耳。”三缄曰：“贵地可有寺观乎？”少年曰：“有。但历此甚远，难以至之。”三缄曰：“如是，吾等今夜下榻无所，敢借贵庄歇宿一宵，明日速行，不知先生其肯见纳否？”少年曰：“何人不出庭户，若道长陋室弗嫌，即请随吾入庄，以蔽风露。”三缄曰：“先生厚情如此，吾师徒感激多矣。”少年逊谢数语，前导欣然。不过四里之遥，已至门首。
　　少年迓入，禀之老母，母甚贤淑，即命其媳烹茗煮酒以待之。
　　师徒餐余，少年送至斗室安宿而出。
　　三缄正坐榻上，运用气机，忽听“呀然”一声，从门直过。
　　三服目向外视，知是野鬼入此宅内，遂出户擒入，跪于三缄榻前。三缄举目视之，乃一女娘，披发吐舌，形容丑恶，入目难看。视已而谓三服曰：“尔将此鬼擒来，有何所谓？”三服曰：“此鬼必寻代于主人之家者，弟子擒至，师宜开道，以免害及沿村。”三缄于是转询野鬼曰：“为鬼当守阴律，尔何擅入人室乎？”野鬼泣曰：“主人之媳与吾有冤耳。”三缄曰：“何冤？”野鬼曰：“吾乃张姓，与主人比邻而居。主人之媳失巾一幅，为邻居宋姑所得，彼向吾索要。吾婆朝日辱骂，因之忿气自缢，心实不甘，故入室中索彼之命。”三缄曰：“冤宜解释，不可结也。如结而不解，则循环相报，必无了期。如愿解之，吾于他年随缘度尔。”野鬼曰：“仙官之谕，敢有不遵，但要主人多焚楮财，吾方乐解。”三缄遂命狐疑呼少年入室。少年至，突见野鬼，骇然曰：“此鬼何来？”三缄将寻代之由与解释之道，详细告之，少年事事依从。三缄命鬼速出，许以明日来此领楮。
　　次日，少年焚楮后，苦留三缄师徒再宿一宵。三缄固辞，复驾征车前行。半月许，见得一山高立，不知何名。访诸行人，告曰：“东岳，其内多仙子焉。”



                        


第三十九回    收人妖全凭舌战　教毒虎本此仁心


　　三缄师徒闻说东岳多仙，急急前奔，不久已抵山麓。师徒在灵官殿暂宿一宵，层迭而登，直到峰顶。其间庙宇宽广，亭台小榭曲折可人。庙中住持亦属道士，师徒拜见后，知客小道导至庙左之留花阁宿之。天已昏黑，庙之美好未能详觇，师徒五人各入榻所用功。待庙内晓钟敲候，三缄独出榻所，来至阁门。门联书云：“阁静常临仙子驾，春深应有异花留。”由阁转东，有一小巷，自巷直出，则曲径在焉。三缄竟从曲径穷之，入一小榭，内有二老对奕其间，见得三缄，停奕谓曰：“尔何地寺观来耶？”三缄拜而言曰：“无非寺观中之道士也。”二老曰：“尔无寺观，尔将何为？”三缄曰：“命奉吾师，四海云游，以积外功者。”老人曰：“尔在云游，可到九液源中，得会玄冥童子，听尔使命否？”三缄曰：“内火尚未精纯，安得大还之乐。”老人曰：“吾见尔行动干体未成，以其三阳未补乎三阴也。须于是处用功，方能成其干体。”三缄得此指点，拜而受之，意欲再求指陈，转瞬之间，二老突然不见。
　　三缄怅望良久，下榭而还。刚至曲径，弃海、三服与本庙道士见而惊曰：“吾师何往，已三日不见耶。弟子于是庙中亭阁台榭俱已寻遍，踪迹全无。二狐以为师先下山，几欲追访，吾以为师行必率弟子，万不肯独自他逝，今果然矣。吾师究何往哉？”三缄曰：“吾晨起出阁，由此径来，即入小榭，内有二老对奕，因吾至而言谈数句，倏忽不见。时似未久，何即三日乎？”言此，二狐亦至曰：“此榭吾兄弟已至三次，未见有师，并未见有老人，何也？”本庙道士曰：“吾庙无有奕者，是必仙神在此，为尔师徒指点大道耳。”谈谈论论，师徒仍归留花阁，庙中道士日款斋筵。三缄住阁月余，冀其复有神仙之遇，无乃往来虽众，率皆唐夫俗子，渺无仙迹焉。只得师徒下此峰头，扬鞭而去。
　　前行六七日，瞥见膏腴万顷，青畴绿野，山水回环。询是村名，有告之者曰：“此富良村也。”三缄甚爱是村幽雅，豁人心目，奈访诸人，人皆言村中无有寺观，欲弃此他往，心又不舍，因傍道左垂杨，托以息肩而为求宿计。息足既久，路无行人，刚欲前征，一叟伛偻而来，亦息足于垂杨之下。三缄曰：“老叟奚自？”老叟曰：“赴市而归耳。”三缄闻说有市，因询之曰：“此去市廛，途程几许？吾等可入而不晚乎？”老叟摇首曰：“日夕矣，不可至矣。”三缄闻市不可至，乃曰：“吾等今夜无所依归，老叟府第非遥，肯容借宿否？”老叟曰：“如不嫌湫隘，一宿何妨。”三缄曰：“止要能容师徒之身，何必宽敞。”老叟曰：“如是可随吾归。”三缄师徒即随之行。及至居址，乃一大第。宅叟导入，三缄极目四顾，楼台一切虽已颓靡，模范犹存，似亦世族巨家转而为农者。移时，老叟献茗，盏器不凡，至设斋筵，而碗箸精工，尤非寻常所有。师徒食后，老叟谓三缄曰：“吾观道长器宇轩昂，谅属得道者流，凡鬼怪妖魔，俱可收伏。”三缄未及回答，狐疑在旁曰：“吾师徒求宿老叟贵宅，不讲夸卖海口，是收妖一事，无论能飞能走，能土遁、水遁、火遁、金木二遁，以及无形无影的鬼妖，善驾云雾的天妖，皆举手可擒焉。”老叟曰：“贵师徒有此妙道，吾沾光矣。”狐疑曰：“老叟之家，莫非有妖乎？如其有之，吾等不似时下巫师，要楮炬酒牲方可以擒也。”老叟曰：“尔师徒俱静养片时，待妖来后，吾丢个面色，尔即擒之。然吾家这妖最善驾云，尔等不可大意。倘有法宝，须要随带身边。”狐疑曰：“妖能驾云、擒之更易。”言已，老叟导入斗室而出。
　　天刚昏黑，三缄师徒正在室中静坐待妖。忽然室门开处，来一少年子弟，不过二旬，见了师徒，每人一揖。狐疑询曰：“尔妖乎，人乎？”少年笑曰：“吾老叟之子也。”狐疑曰：“尔昆仲几何？”少年曰：“只吾一人。”狐疑曰：“尔何名耶？”少年曰：“吾族叶氏，贱号紫光。”狐疑曰：“尔入室何事？”紫光曰：“吾自外归，老母对吾言有高人在兹，特命拜见耳。”狐疑曰：“尔父言尔家有妖乎？”少年曰：“谁家无妖，至吾室之妖，则吾未见。”言谈三两，入内而去。老叟遇着，扭定击之。紫光悲啼，声达户外。狐疑惊曰：“老叟室内妖食人乎？不然，何哭泣之至如此凶悍。”手持宝器，将要出户，老叟已捆紫光入室，向三缄而泣，曰：“此即吾家之恶妖也，望道长收之。”三缄曰：“此系叟子，时才拜见吾等，何以妖称？”
　　老叟手指紫光，且泣且言曰：“吾夫妇四旬无子，求神拜佛，四十有五始产是蠢才。夫妇爱之，不啻拱璧，稍有微疾，药不离口，凡糖食果品玩好之物，随欲而投。长送攻书，大小荤腥，常命家仆送入馆内。逢暑衣葛，遇寒予缗，无一不顺此子之心。孰知年到二九，遇淫友讲春宫宿柳眠花，变为淫妖。由淫而赌，将吾历年所积概行输尽，至今无银用度，家内一空，是为赌妖。输人钱银，暗地请证恭卖祖宗遗业，吾知不许，彼则厉言相触，是谓逆妖。且吾二人年就衰迈，各制老衣数件，以备不虞。彼母之衣，此子假为姨娘借用，母为所诳，负入市镇售之，是又驾云妖也。若吾之衣紧锁箱内，彼于前日又复暗窃以去，不亦为盗妖乎？总而言之，谓之人妖。祈道长将此人妖降伏，俾吾二老不至啼饥号寒，贵师徒胜于礼佛朝山，吾夫妇恩铭肺腑矣。”
　　言罢，大放悲声曰：“吾被此妖实实害得心伤也！”其妻亦带泪痕，执杖前来，劝之而入。
　　三缄见此情景，默默无言久之。狐惑曰：“尔在老叟前夸下大口，今妖在此，尔去降之。”狐疑曰：“这个妖怪不能噬人，亦不骇人，师命吾降灵符也治不下，口诀手诀也降不着，将用何法乎？”三缄曰：“尔动夸师徒道法高妙，飞走驾云的尔都能擒，此亦驾云妖也，尔何不去擒耶？”狐疑曰：“山妖水怪我会得多，亦擒得多，似这人妖，方会头次，弟子无此法力，让师降之。”三缄曰：“谅尔难降，且待为师与彼大战几合。”狐疑曰：“如此我等各执法宝，前来助战焉。”三缄不慌不忙，将紫光之捆松却，命彼坐定，整整精神而询之曰：“尔何不听父母教训，而好此嫖赌乎？”紫光曰：“吾虽至愚，略知圣贤粗义，其不体父母之教者，亦效吾父之行耳。父于少时，倘若不嫖不赌，吾家今日安致空乏如斯？吾闻正人必先正己，吾父教我以正，其如彼之不出于正何？”三缄暗思：此枪刺得厉害。乃另入阵门曰：“尔父先年贪于嫖赌，亦如尔今日之迷，醒而后知所为之失也。尔父知前此之失，而规尔以今兹之失，尔宜速改其所失，以免后人又咎尔失焉。”紫光曰：“吾父前不自责其失，已将家业剥削无余，今始为吾责之，不知吾不资乎嫖则家无其妻；无妻者，吾父之嫖赌所害也。吾不资乎赌则家用无出，是不亦吾父之嫖赌害之乎？居今日而以嫖赌论，吾皆自父之嫖赌始。父不自责而反责吾焉，计已左矣，又何怪诳衣盗钱为不肖耶？道长毋得多言，吾于他日即将遗业丧尽莩死，吾父亦甘愿当此不肖之名而已。”三缄曰：“子言过矣。吾以天而譬子之父焉。天于四季之间雨昒时若，人民得其丰美，如父母爱子，衣食无不令之丰足也。为子者得其恩，宜思所以报其恩，不待父母言之矣。至有时而久晴不雨，或时而久雨不晴，天灾流行，毫无收获，生民莩死，沟浍皆盈，尔虽悲天怨天，又将天如之何哉？总之父母如天大，纵父母有过，尚宜隐之；况父母教子，原望子成，非害子也。尔何不前愆改去，以顺父母之心？如横不顺理，惟以父母之不是为怀，父母一旦莩亡，尸骸尔必厝之，尔即不厝，无非抛于野外，为兽伤鼠咬止矣。
　　吾问尔之后嗣，又安必不如是待尔？即不如是待尔，阴曹法律极严，能漏网于生，岂能容尔于死哉？”紫光得此顶门一针，泣然流涕而悔曰：“吾过矣，吾过矣。吾愿改悔前愆，而不复有他歧之惑矣。”三缄于是请老叟夫妇出，紫光叩头悔过。人妖已降，老叟厚治斋筵以款。
　　师徒住此数日，别而之他。狐疑在途，问及三缄曰：“吾师何能收此人妖而使之心悦乎？”三缄曰：“山妖水怪，鬼魅魔精，非法宝灵符不能治伏。若人之为善为恶，在乎一心，能将心之所迷勘得透，打得破，则心清气爽，如幽谷燃灯，一照即明，未有不首肯者也。老叟言其子为人妖，吾直以为心妖耳。”狐疑曰：“如此看来，惟有人妖难治，设遇禽兽之属，亦如吾师之所谓心妖者，可得而破之否？”三缄曰：“人为万物灵，可以言语动之。禽兽蠢物也，安可动以言。”狐疑曰：“若或遇此，又将何如？”三缄曰：“自此入人室中，尔无夸降妖之术，则妖不能治，笑之无人足矣，他何说哉！”狐疑曰：“不夸其术，一宿恐难容矣，焉望厚款？”三缄曰：“尔亦医术中之徒卖口角者耶？”狐疑不敢再答。
　　三缄俯首趋奔，忽见前途往往来来，行人颇众。三缄曰：“前面其有市乎？否则行人何如是之多也。”旁人曰：“道长问市，得毋欲息肩欤？历此不远即平阳镇耳。”三缄闻说，谓其弟子曰：“吾师徒有所归宿矣，可兼程而进。”无何，至镇宿于临泉阁中。阁中住持亦属道士，师徒拜见后，道士以一室安之。
　　三缄既得其所，独出阁外闲游。遥见尸座小山，草色如翠。
　　三缄望此逞步，直上山顶。四下观望，三面平坦，田连阡陌，惟南一面山大而险，巉崖怪石，讫如壁立焉。三缄思之：“对山险峻，林木如麻，崖头烟生，固属山川出云，不足为异。何以壑内有红绿之气妖娆其中，此非巨蟒所为，必毒虫所出，但不知有害于人否。如系害人之物，吾必除之。”观望逾时，天色已暝，归来询之阁中道士曰：“市外一小小山儿，三面皆膏腴之地，惟向南望，一山高险，是何名乎？”道士曰：“是名『鹅鹳岭』。以其高崖碎石之上，惯宿鹅鹳，于此生子。古传如是，今仍以其名名之。”三缄曰：“岭下野壑中瘴烟时起，红、绿二色妖娆空际，其间岂无妖孽扰害村人？”
　　道士曰：“吾自云游来兹，村人以吾诚笃，命居此阁经理香火。是岭虽近，从未至之。近闻出一毒虎，累于村内攫人而食，村人客岁曾约邻居数百，各持械器捕此毒虎，岭已搜遍，渺无踪迹。谁知此虎潜在巉崖穴中，被一壮丁见之，以炮中出，身大于犊，蹄过于箕。刚出穴时，仰天一呼，山谷皆震。胆怯者器械坠地，呆立不动，即知趋奔者，而又颠仆累累。此日所伤人数二十有八，仅食其二，手足犹存，余则或腰伤，或头破，亦或足折手断，而尸陈岭之上下。父母虽极痛楚，不敢收之以归。自为村人搜捕已后，愈肆其毒，始而夜出盗食村间子女，继则昼亦如斯。近岭居民，户户乔迁，田地久就荒芜矣。所异者，岭上摘星阁一白发老道，下岭入市，往来时与虎遇，虎反摇尾相亲，迎送无逆。自老道外，无人敢到岭头焉。”
　　三缄曰：“诚如尔言，是虎不除，这害弗校。”道士曰：“今岁盛暑时，市之乞凉而卧店外者，每失无踪，人以为岭无居民，毒虎远捕人食。但恨是地无雄伟之夫，如有其人，能死此虎，合村感激不尽矣。”三缄曰：“待吾明日上岭一观。”道士曰：“道兄远来，可以不必。”三缄曰：“如何？”道士曰：“虎，猛兽也，毫不通达人情。兄以修道之身，厉此险绝之地，如遇毒虎，居于乃腹，守身之道何存？”三缄闻言，未答所以。
　　次早催促徒众，向鹅鹳岭而投。行约廿里之多，已到岭下，缓由野径直登山顶，寻得摘星阁而入之。老道平而惊曰：“道兄何来？”三缄曰：“自平阳至此耳。”老道曰：“道兄来此固无惊怖，特恐难下是岭焉。”三缄曰：“老道兄之惊讶者，莫非谓虎之毒欤？”老道曰：“然。”三缄曰：“吾正为是虎而来也。”言犹未已，阁外一声大震，刮起狂风。老道曰：“毒虎临矣。”
　　三缄取出肠绋子，望空抛去，毫光一披，当将毒虎紧束，真言念动，提入阁中。三缄坐于几间，以手向虎一指，其虎头触爪舞，忽吐人言曰：“仙官饶却，自兹蠢兽不敢肆虐矣。”三缄曰：“尔于前劫所作何事，化此虎形？”虎白：“吾系是邑总役，心肠最毒，凡有词讼遇吾者，无不倾家破产，子散妻离，恶贯满盈，毙于清官杖下。阴曹极刑受尽，牛羊犬豕已化数劫，不能蔽在生之辜。冥王恨吾心毒如虎，因以虎皮披体而化是形焉。”三缄曰：“既化为虎，应敛迹深山，为何在此岭头伤人性命？”虎曰：“吾所吞噬者，皆不孝不悌之子孙也。”三缄曰：“尔今入吾掌握，又将如何？”虎曰：“愿改恶从善，望仙官宥之。”三缄曰：“尔望吾宥，须从此潜形敛迹，毋得毒食村人。早晚之间，拜天答地。候尔心念易为慈祥，吾自有安置之区。”毒虎不胜欢欣，拜舞靡已。三缄收回肠绋，又嘱之曰：“胆敢背命，如前肆虐，吾必诛之。”言讫，命之出阁，虎似依依不舍。三缄曰：“尔欲脱毛衣，立念总无欺；仁心常在抱，人形自可期。”虎闻是言，若有会意，摇尾竟去，不知所謢。



                        


第四十回    碧玉山蕉精夺纛　葫芦井金镜迷人


　　毒虎已降，村人无害，师徒于是告辞老道。老道苦苦留定，又住二三日，始下岭而左行。一带平原，目送十里。
　　正行之际，狐疑询问：“师伏毒虎，不知犹还本性否？”三缄曰：“彼自降伏，谅出真诚，如其复起吞噬之心，是自坠无底深井也。尔等宜坚定志向，不可背吾教训。”四人唯唯听受。
　　三缄是日所说，无非在大道之内以规弟子，恐其桀骛不驯，自坠沉渊，要皆为师者所以教弟子之一片真心耳。狐疑诸人亦颇恪守师箴，深知谨凛。三缄见其循循有礼，心窃喜之。故向前途遄征，几忘远近。无如自岭而来，已经数日矣，善缘未结，外功如何圆满？乃命三服乘起阴风，寻一寺观栖身，以结善缘于此地。
　　三服乘风观望，历此十数里之遥，有一阁焉，宏敞可爱，忙忙复命，师徒直向是阁而投。阁中住持系一老僧，见三缄器宇不凡，待以礼貌，三缄住此闲暇无事，入市结缘。一日身倚阁门，远望一山横塞天际，因询老僧曰：“前面山形横塞于云雾中者，是何地界？”老僧曰：“是乃碧玉山也。”三缄曰：“老方丈可到过乎？”老僧曰：“吾少时曾走南岳，路过山下，今已数十载矣。”三缄曰：“遥望是山形甚奇古，吾于异日必有以游之。”老僧曰：“岂特山形奇古哉，而且顶上多蕉，自下仰望，重重翠影，秀色可食焉。”三缄闻之，身虽在阁，心中早抱碧玉之游矣。
　　不知碧玉山内蕉生已久，山左成一精曰“翠华”，山右一精曰“翠盖”，皆属女子，炼道数百余年。虽然能化人形，以其未入正途，不克飞升仙府。二精各居一洞，日日炼道，彼此无争。山腰一穴，旧传为古仙子炼丹之所，自仙飞升，雾锁云封，无有住于其间者。穴外下层吐一石盘，圆形似月，宽大广袤。缝中椒花一树，树下有一黄蜂，不知生自何时，亦能化人，托椒为名曰椒花子。恨所炼之道不及二蕉，常到洞中拜舞请安，心甚不服。时当春暖，山外闲游，偶遇一精，乃榆树上青蜂所成。
　　二精坐于石台，椒花询曰：“道兄何名？”榆精曰：“贱号蜻飞子。”转询之曰：“道兄又何名耶？”椒精曰：“吾名椒花子耳。”蜻飞曰：“道兄尚未飞升乎？”椒花曰：“吾不思成道为仙，但能不受他精管辖，得伸其气足矣。”蜻飞曰：“敢问道兄受何精所制？”椒花曰：“想是山中二蕉，法妙术高，群精谁不贴服？”言甫及此，蜻飞愀然曰：“尔不言则已，言及二蕉，吾心亦为之不平。”椒花曰：“如何？”蜻飞曰：“不惟凡事听其驱使，稍有不到，则罚跪洞前。这且不言，二蕉之处疏此则此加罪，疏彼则彼加罪。吾日日思之，弃此不能，弃彼不可，真有事齐事楚之难也。”椒花曰：“吾等可筹一策，使彼自相残杀，倘死其一，庶有所专事而无歧出之劳。”蜻飞曰：“其计安出？”椒花踌躇良久，曰：“可将山内中洞献于二蕉，如此后彼先，则后必争夺。吾等乘机竦弄，假为不服，必令二蕉死一，以遂乃心。”蜻飞日：“此计妙甚，何日行乎？”椒花曰：“翠华生辰不远，翠盖必至其处。待未至时，先献是洞以谀之，谀之而又激之，加以两面相刁，方使二蕉成为仇敌。”蜻飞曰：“如是俟期到时，尔我同候翠盖之驾。”椒花曰：“此计须秘，毋使外精知觉。”蜻飞诺之。
　　无何，翠华生辰已到。椒花子往约蜻飞子，早到翠盖洞中。
　　参拜毕，翠盖询曰：“二精来何早也？”二精曰：“翠华仙子今日生辰，翠盖姑姑自然要去拜祝，吾二小妖是以早来候驾耳。”翠盖曰：“有劳多矣。”椒花曰：“吾等历年所后未到，还望仙子原谅宥之。”翠盖素爱谀词，闻二精之言而喜曰：“今日甚早，舆夫仆婢尚未齐集，汝等可入吾洞消遣一时。”蜻飞曰：“吾辈常常请安仙子，而仙子洞府未尝入之。今且入焉，以瞻仙洞。”言已，二精同入，横顺周视，耳语不休，翠盖曰：“惜吾洞府漱隘已甚，如有宽敞之地，久欲乔迁。”椒花曰：“小妖洞上有一古穴，宽敞如廊，若仙子居乎其中，甚好炼道。”翠盖曰：“是山犹有此洞乎？何吾未之知也。”椒花曰：“仙子如欲，胡不驾动车辇，先去一观，然后往住翠华，亦未为晚。”翠盖闻之喜，催促车驾，众精拥后如云。及洞视之，果属宽敞。翠盖坐于洞内，似难舍之行。椒花曰：“吾以此洞献于仙子，望仙子早早乔迁。不然翠华知之，必见罪于吾也。”翠盖曰：“即翠华得知，一力有吾，不干汝事。”椒花子叩首谢恩曰：“仙子可以行矣，恐翠华仙姑难于久候。”翠盖点首，催车前进，来至翠华洞府。翠华接入，设宴同饮。翠盖饮过三巡，告辞欲归。翠华曰：“今日姊姊有何心事，纳闷不饮，其殆遇文曲星为夫妇，效鸾房于今夕乎？”翠盖曰：“非也。吾欲归洞以候凤春姊姊耳。”翠华曰：“凤春如闲，今日必来吾处。此时未到，知必别有事故也。”翠盖弗听，竟驾车辇而归。
　　翠华向众精言曰：“翠盖此去，必有要务，否则以素好饮酒之性，胡未尽兴而遽返耶？”蜻飞曰：“翠盖仙姑之事，吾久知之。”翠华曰：“何事？汝既得知，可为吾言。”蜻飞曰：“言之不难，特恐得罪。”翠华曰：“毋畏，如翠盖罪汝，自有吾躬。”蜻飞曰：“如此且将众精回言之也。”翠华曰：“吾已告汝，凡事有吾担定，汝何小心如是乎？”
　　蜻飞子乃低声言曰：“椒花子洞上一穴，系古修仙者所居。自仙飞升，无人住此。今日翠盖寿祝仙子，偶尔路从此过，酷爱是洞，意欲乔迁。椒花子曰：『是洞也，吾从未告之于人，一旦为姑所得，恐翠华姑知之而见责，于吾大不利也。为之奈何？』翠盖曰：『翠华有几许道术，敢与吾抗？即彼现居此洞，吾欲夺之，彼又其奈我何？』椒花子曰：『只要仙姑力保，俾小妖不受翠华罗织，可速迁焉。』”翠华曰：“翠盖欲居此洞，当时群精以为何如？”蜻飞子曰：“群精有言如翠盖仙子得此古洞，只服翠盖而不服翠华矣。”翠华得蜻飞子一席言语，赤发两腮，怒目森森，指翠盖而詈之曰：“婢子欺吾太甚，吾必先夺此洞，看汝有何法力与吾争。”蜻飞子曰：“仙姑既欲夺此，速速去之，迟则恐彼霸之矣。”翠华妖风驾动，顷刻即到。
　　身刚坐定，翠盖统领群精已至洞门。入见翠华，惊而询曰：“妹妹不在己洞宴客，来此胡为？”翠华曰：“吾洞湫溢不堪，群精拜舞前日：『闲游到此，甚洽吾心。』今趁母难之期，群精毕集，因之率众乔居耳。汝不在洞候凤春姊姊，又来此胡为？”翠盖曰：“是洞吾觅在前，择定今日乔迁，汝何得夺人所好？”翠华曰：“姊当让妹，此洞须予吾居。”翠盖曰：“吾不居之，谁敢居此？”翠华曰：“汝欲如何，吾不汝畏。”翠盖曰：“吾知小鬼头恃汝道法高妙，然能压得着群精，恐压不着吾也。”翠华曰：“汝敢与吾一决高低？”翠盖曰：“来者不惧。”即在怀内取出飞剪，向翠华劈面打下。剪口如虎，张牙吐气，翠华回手挥去，青烟一股化为百丈之缗，厚如牛皮，剪难透之，坠地而化。其缗直向翠盖周身缠搏。翠盖顺手抛下数万金针，穿入缗中，缗亦化为乌有。此针似蝶旋绕翠华，翠华向针一指，飞来无数红丝，一一将针套着。翠盖怒目大叫曰：“法宝不用，敢与吾力决胜负乎？”翠华曰：“正欲与汝决一死战也。”翠盖手执飞凤枪，直刺翠华。翠华以双龙剑播去，回手一剑，翠盖亦以枪播之。两翠战于空中，一往一来，或高或下，但见飞沙走石，大起狂风。战到日落西山，两翠各回，点就妖兵夜斗。翠盖口吐烈焰，照如白昼，翠华口吐赤火，遍地皆红。手下小妖，女与女争，男和男斗，喊声大震，各杀一团。足战三昼三宵，胜负不分，坠伍收回，又议来日。
　　凤春闻得二翠大战，不知所为，速将妖风驾动，来至碧玉山顾之。正值群精力战当场，二翠云中布阵，翠华险为飞凤枪所刺，翠盖几被双龙剑所伤，愈斗愈雄，愈雄愈斗。战在无可如何之际，凤春飞身上前，一手扭着翠华，一手拉着翠盖，大喊群精罢战。群精住手，凤春扭定二人，憩息片时而询之曰：“二翠何仇如此苦斗？”二翠将争夺山洞之事，详道其由。凤春曰：“是祸起自谁耶？”翠盖以椒、蜻所言为凤春告，翠华亦以蜻飞所说为凤春言之。
　　凤春曰：“二翠尚不知彼系蜂精乎？吾属虽众，只有是精甚毒，不惟口可伤物，即两股亦善伤人。尔何听彼言词，大伤和气？可命精卒将二子擒至，鞭之数百，以为刁弄是非者戒。”群精得令，遍山寻觅，不知去向。
　　谁知椒花子见凤春来劝二翠，暗谓蜻飞子曰：“凤春老精素为二翠所畏，彼来劝解，二翠必和。二翠一和，必令群精捕吾也，胡不去之？”蜻飞子曰：“去则去矣，将向何往？”椒花曰：“随足所行，随遇而安，有何不可？”计定，妖风驾就，向西而逃。
　　凤春邀二翠至洞，治酒相待，劝其和好。二翠已知二子乃不良之辈，百般唾骂，和好如初。酒宴饮余，各归洞府，皆凤春劝解之力也。
　　椒花子逃出此山，路过葫芦井，瞥见井口烟雾沉沉，心知其中有妖霸踞，风车按下，近井望之。奈水极深，不能得见妖为何物，因将野树化作汲水器具，扭身化一村民，向井汲泉。
　　水刚动时，井中忽放金光，直射井外。光内现一美人，面带羞容，拈花而笑。椒花子假装不见，美人复招以手，仍如不见焉。
　　美人见其痴呆，遂出井来，妖冶之容妙笔难绘。
　　椒花子假意问曰：“娘子欲饮水乎？”妖曰：“妾非为饮水而至也。”椒花曰：“尔非饮水而至，所为者何？”妖曰：“吾年十八矣，尚无其偶，今见相公才貌双全，其来此者，欲与相公为夫妇耳。微花曰：“夫妇如何讲耶？”妖曰：“谁家得此痴儿，夫妇二字都不能解。”椒花曰：“吾之父母极其爱惜，寸步不准出门，至到成人，俱在塾中，未尝听得夫妇二字。”妖曰：“夫妇者，百年偕老之谓也。”椒花曰：“人生寿算，有修有短，如我无百岁，偕尔不老，不是要淘尔气乎？”妖闻是言，格格作笑曰：“百年偕老，不过为成夫妇吉利语也，岂真百年耶？”椒花曰：“如尔之貌，与尔之心，作为夫妻，怕还配不得三日。”妖曰：“此言怎说？”椒花曰：“尔口甚大，与尔为配，恐被一口吸之矣，安得三日？”妖曰：“世上只有妖物食人，妾是闺中弱女，焉能食人乎？”椒花曰：“吾见世上妇女，外貌似属可怜，而其心肠则毒如虎。男子而富也，百般献媚以冀其宠；男子而贫也，披发吐舌以恨其穷。恨极毒生，谋害夫主，岂少也哉？惟男子憨不畏死，朝日贪恋，不知一己性命，已丧于一女腹中也。”妖曰：“妇人有贤不贤，乌可以一概视之？若吾素为乡人，称其贤淑，子如配妾，妾知敬子焉。”椒花曰：“乡人即称尔贤，宜早为人配，何至今而始求人配乎？”妖曰：“吾以良言说尔，其好好配吾。”椒花曰：“如不尔配，又将若何？”妖曰：“吾呼家人将尔束回，插翅亦难飞去。”椒花曰：“他人则怕，吾不惧也。”妖曰：“痴儿匪石不转，吾扭尔同死井中。”言讫，扭着椒花子。椒花子忙忙转身，刺之以股。妖曰：“看尔人无足奇，两股如此厉害。
　　然吾属硬头汉子，任随尔伤。”椒花子知难伤彼，遂在腰内取出杀人金剑，向妖刺之。妖吐金光，迷却去路。椒花子口吐黑气，将光晦污。妖亦手提刺面金枪，与椒花子力斗井外。椒花子势竭败下，向山而逃，妖力追之。
　　正遇蜻飞子乘风突至，见而询曰：“椒道兄与谁争斗？”椒花曰：“蜻兄急来擒此妖物。”蜻飞曰：“何妖？”椒花曰：“井中所出，谅是水妖耳。”蜻飞闻言，手持玉杵，上前助阵。
　　酣战之际，井妖张口喷水，如雨倾盆。二子逞起妖风以散之。
　　一时折木摧林，天昏地晦，村人家家闭户，个个含愁。
　　恰值三缄欲到碧玉山从此经过，见天地昏黑，风雨交加，谓其徒曰：“观此情形，是又妖战也。”狐疑曰：“既是妖战，村人受害，吾师何不收之？”三缄曰：“奈无止息之所？”狐疑曰：“师且暂住，待弟子乘风一望。”望已而禀曰：“历此不远，有小阁焉。”三缄喜，急急趋奔。甫到阁前，风雨益大。三缄取出肠绋子，抛向半空，青黄二光，牵于天外。顷刻收敛，已将三妖紧束，提入阁中。极目视之，乃二男一女也。
　　三缄厉声询曰：“三妖何名？”椒花曰：“吾名椒花子，在井汲泉，井内出此女娘，强与吾配。吾不许，遂与吾战，幸遇友人蜻飞助吾，不然早死妖手。”三缄曰：“女子何妖？”女子曰：“吾乃村间闺女，被此男子强逼为婚，吾不悦之，故与之斗。”三缄曰：“男为村民，妇为村女，如何村中男女都能呼风散雨乎？”狐疑曰：“吾师不知，村人能呼风散雨者，正复不少。”三缄曰：“哪里有之？”狐疑曰：“弟子常闻人云呼得风来大家凉，又曰偏东雨一处散点，岂不是村人能呼风散雨耶？”三缄曰：“都是俗言，汝毋多口。”狐疑曰：“世上多口者，莫甚于娘行。”三缄怒目视之，狐疑始退。
　　三缄曰：“汝三妖究属何物所化，为吾道其来历，吾不汝伤。”椒花子曰：“实系村人，本非妖物。”三缄曰：“汝不详道，可捧斩妖剑来。”三妖见剑光如电，骇然而拜曰：“吾等愿道出身，望仙官饶却。”



                        


第四十一回    收二翠凤春作梗　酿五毒龙子救民


　　三缄曰：“汝速言之，如再隐秘弗吐，此剑出鞘，定不饶汝。”椒花子手指蜻飞子曰：“彼乃碧玉山麓榆树之上青蜂所成，吾乃碧玉山腰椒花树下黄蜂所炼，年年习道，日日用功，从未有害于民者，望仙官恕之。”三缄曰：“汝二妖俱言与民无害，为何又与此女斗于是地乎？”椒花子曰：“碧玉山中有二蕉精，一名翠华，一名翠盖，是山妖属无不为彼驱使，如稍迟缓，责斥难堪。吾二妖心甚不服，两相刁弄，二翠于是争斗连朝。忽得凤春力为解劝，各将起祸之由道出，方知是吾二妖所弄。凤春怒，当命群精捕吾，吾等窃知，各驾妖风而逃。小妖逃至葫芦井，遇此水怪与彼相斗，力不能胜，败到此间。蜻飞道兄突然至此，询明所以，忙忙帮助，不意得遇仙官。”三缄曰：“二妖来历已明，汝者女妖又何物所化？”女妖曰：“吾乃龙贽元年所铸金镜一面，坠于井内，得日月之精气而成，名曰金光道姑也。”三缄曰：“汝在井中，可能安份否？”金光道姑曰：“迷人入井，以供口食者，只有二焉。”三缄曰：“尔等入吾掌握，所愿如何？”椒花子曰：“愿师事仙官，以求正道。”三缄曰：“只要尔等心性坚定，何患正果不成？”二子闻言甚喜，遂与金光道姑逐一拜门。拜已，请赐道号。三缄曰：“不必另取，仍以原名呼之。”三妖喜，复各叩首曰：“吾等承师收入门墙，祈师实指进修之方，俾弟子由浅入深，成此正觉。”三缄曰：“这是自然。然吾欲到碧玉山收伏群妖，弟子等愿随师否？”三妖皆曰：“愿。”三缄曰：“既愿，今日即去，不可迟延。”三妖曰：“师欲速行，弟子何敢违命。”于是同上大道，竟向是山而投。
　　行约百里途程，已抵山麓，寻一村舍暂为息肩。次早，三缄命椒花子往访二翠消息。椒花奉命，乘风直到山顶，极目四望，不见动静，仍刁磬石，见其居址已为二翠败毁，心甚伤之。
　　怅望逾时，复由盘石之左上视其洞，一小蕉妖坐于洞门，见椒花子而言曰：“尔自那日刁弄是非，二翠仙姑命群精四处捕尔，如其捕着，有死无生矣。尔何不远远遁去，胆敢复返乎？”椒花子曰：“聆尔之言，而今尚欲得吾耶？”小蕉精曰：“正欲得尔而诛之也。”椒花子曰：“如此尔去报与二翠，言吾已回故所。”小蕉精曰：“吾不与尔结仇，何必告之。”椒花子曰：“近日二翠所干何事？”小蕉精曰：“各在洞中炼其法器而已。”椒花子曰：“二翠之处，凤春尚还来否？”小蕉精曰：“不时来往。”椒花子曰：“吾住此虽久，究不知凤春洞府在于何地。”小蕉精曰：“但闻居山之左，吾亦不知其处焉。”椒花子曰：“彼又究属何精，为二翠所畏。”小蕉精曰：“彼系灵凤修成，道法极高，乌得不畏？”椒花子曰：“凤春有何妙道耶？”小蕉精曰：“彼有一灵芝草干，炼成金刚画戟，能屈能伸，能化龙蛇，最为厉害。”椒花子曰：“如何能伏此宝，汝可知乎？”小蕉精曰：“凤春之名，闻而丧胆，是山妖属虽众，无有能敌者，汝所素识也，孰知此宝如何乃可收之。”椒花子正与小蕉精谈论，突被是山紫薇花妖紫花娘所见，暗想：“椒精乃二翠深仇，捕捉四方，未见踪迹，而今自入网罗，擒以献之，必有重赏。转思彼之两股最善伤人，擒之不能，必为所刺，吾且恬以甜言，如入吾彀，自丧乃躯矣。”计定，带笑上前而询曰：“道兄何往，久未觌面。”椒花子曰：“暂出云游耳。”紫花娘曰：“汝既云游四境，可遇奇妖乎？”椒花子曰：“仅在葫芦井中收伏金光道姑，他无所遇。”紫花娘曰：“金光道法何如？”椒花子曰：“千变万化，胜过凤春多矣。”紫花娘曰：“汝又如何收之？”椒花子曰：“吾与之战约数百合，欲拜下风，忽然来一天仙，赐吾法宝，抛在空际，坠下如龙，遂将金光道姑紧紧捆束。吾见天仙法妙，拜为门徒，承彼厚爱，传吾道法一二，故于今日始敢回山。”紫花娘曰：“如是，翠华、翠盖极爱奇妙道法，汝胡不入洞教之，以赎前罪？”椒花子曰：“吾今来此，乃命奉天仙收伏群妖，如不先为拱服，天仙驾至，碎尸万段，无一能逃矣，尚望教以道法乎！”紫花娘曰：“汝言真耶，抑诳吾耶？”椒花子曰：“真言耳。”紫花娘曰：“既属真言，汝在此候着，吾归劝二翠同来降之。”言罢，乘风速去。椒花子知彼此法，必搬弄二翠，飞身而归。
　　三缄问其窥探如何，椒花将紫花娘之言详述一遍。三缄复命椒花子，率同三服、弃海来与二翠战之。三妖齐驾妖风，上得碧玉山顶。正值翠盖统帅群精，于山后山前搜捕椒花子。椒花子当头而来，曰：“翠盖姑姑请了。”翠盖詈曰：“椒花小子，尔翠盖姑姑待尔不薄，尔何是非刁弄，使吾与翠华参商？
　　幸得姊姊凤春一番和解，不然碧玉山内早成血海矣。吾今含恨深深，誓必捕尔，剥皮碎骨，以遂吾心。”詈已，驱风前来，其势甚锐。椒花子退后，三服接战，力斗空中，乘隙一锤，已将翠盖打坠车下。紫花忙负归洞，报知翠华。翠华统领群妖，上前助阵。弃海与之对敌，乘隙一戟，翠华力不能支，大叫数声，乘风而遁，暗偕翠盖趋奔凤春洞府告之。凤春亦率群妖与三服接战，三服不能胜，弃海上阵，双敌凤春。凤春将灵芝干儿向空抛去，坠地之际，如泰山一般。二人败下阵来，凤春随后追逐。二人为其所逼，不能回于师处，急望西奔。无如凤春愈追愈紧，三服促甚，暗谓弃海曰：“此妖法力比吾等高妙，追逐不舍，为之奈何？”弃海曰：“以弟愚意，须向东海而逃，潜入龙宫，方免此祸。”三服曰：“如此乃好。”刚向东海逃时，椒花子已暗回师所禀之。三缄即命金光道姑收伏凤春。道姑乘风竟去，金光四射，直向凤春风车疾处而来，上前挡着。凤春詈曰：“吾正欲擒此二妖，何处妖妇敢阻去路，独未闻吾名乎？”金光道姑曰：“吾奉天仙之命，特来擒汝，岂畏尔小小丫结耶？”凤春曰：“尔如胜得过姑姑则罢，如胜不过，吾必碎尔尸海”金光道姑曰：“尔恃法力高妙，目空无人，今日遇吾，誓必擒之以见天仙也。”凤春怒极，吼声如雷，遂与金光道姑云头大战。三服谓弃海曰：“后面金光四射，吾师必遣道姑前来助战矣。吾等可止住阵角，恐其又添妖卒，尔我分而击之。”弃海诺，扭转风车，恰遇翠盖、翠华，分头助阵，道姑此际见其有妖相助，战力甚怯。突闻半空之内大声呼曰：“道姑只管力战，吾来助之。”于是三服战翠华，弃海战翠盖，各战一处，狂风大卷，地黑天昏。翠盖、翠华二精力竭，败归各洞。惟凤春与金光道姑愈战愈有精神。道姑口吐金光，红日不啻。凤春手持芝干，向光抛去，化成金色黑龙。
　　一往一来，不分胜负。酣战良久，凤春收回灵芝宝器，归于碧玉山中。道姑收回金光，与三服、弃海同归师所，将凤春道法细告三缄。三缄曰：“吾欲收伏二翠以及群精，凤妖鬼头敢来作梗，明日与战，吾自有伏彼之法，汝诸弟子各养精神以候之。”次日，三缄命金光道姑率领三服、弃海，先上碧玉。凤春、二翠同来接战。但见金光照地，黑雾迷天。三缄观望多时，知弟子不能取胜，忙将肠绋子抛入半空，气化青黄，飞于天外。
　　凤春、二翠睹得青黄之气绕天而去，不以为意，力斗云头。三服、弃海见之，谓金光道姑曰：“吾等速归，绋子来矣。”刚退师所，绋子回卷，将群精、二翠捆束而来，独凤春一人漏网逃去。三缄真言复念，抛去绋子，凤春东驰西奔，腹已馁矣。
　　绋子化为千竿修竹，结实多多，凤春飞驻其间，采实而食。食罢，千头万絮，缠绕口中，行动不能。绋子旋化为看凤童儿，骑之而坠于三缄座下。三缄命将群精押出，细小者释之，至二翠、凤春暨紫花娘等，尽柬其手足。三缄手捧斩妖宝剑而谓之曰：“尔愿生耶，死耶？”四妖同声哀曰：“望仙官赦宥，愿拜门下。”三缄曰：“尔系真心乎？”四妖曰：“实出真心，并无假意。”三缄于是释去其捆。四妖拜门后，三缄曰：“仍以尔名为道号，各归洞府，照师所传加力炼修。候召尔女徒时，然后同至。”四妖曰：“谨遵师命。”三缄即以修炼入门之道，一一传之。四妖得入正途，与金光道姑欢欣各散。惟椒、蜻二子同三缄游，迤逦前行，自不必说。
　　且说长寿村内人多满百，寿至大者，约有二三旬，至小则八九十龄不等，故呼是村为“长寿”。村北一洞，倚石崖而直下，深不可测，素有五色云雾，起自洞口，直透半霄，变幻离奇，莫名其状，村人常常得见而不以为怪焉。每逢春月，是村有踏青之游，好事者齐至洞外，以索顽石，向下缒之，愈缒愈深，约有数百丈始到其底。及至底时，“铿然”一声，索忽断矣。自时云雾之气吹嘘弗绝，接连数昼宵，竟将所缒索儿冲出洞口。村人不解其故，咸以为妖。岂知洞中乃一千年老狐在内修道，不惟于人无忤，且于村人常默护焉。村人不知报德，反缒索相侮，忿恨难消。因酿五毒于井泉，饮之者死亡极众。村人无可祈祷，听之而已。
　　一日，三缄师徒来到是地，住于村西之川流阁。阁一老僧，见三缄师徒六七，借阁居住，虽嫌其众而不便言。三缄于无事时，常与老僧谈论，无非询是方之风土人情也。老僧愀然曰：“论敝地人情风土，固谓忠厚，但恨此刻未审犯何天律，村人死亡殆尽焉。”三缄曰：“是由何事死亡如斯？”老僧将缒索入洞之情，备陈颠末。三缄曰：“是必妖之为害也。尔语村人，吾能治此。”老僧喜，沿村传说。村人约集入阁，拜祈三缄曰：“如道长能治此妖，俾是村得享宁静，合村男女愿尸位祝之。”三缄曰：“尔等暂退，可治不可治，数日后自有信音。”村人闻言散去。三缄遂命二狐往查妖属何部，并暨如何来历以死村人。
　　二狐奉命，前来村外遍游，不得消息。狐惑曰：“闻老僧言，缒索于洞始有此祸，不如临洞以访之。”狐疑曰：“此言甚当。”及至洞前探望，业已三四日，根据查无。狐疑曰：“吾欲入洞一视，弟以为何如？”狐惑曰：“不可。尔我入洞，何异羊入虎口，还是在外缓缓探访，计始善焉。”狐疑曰：“如不得其实据，安复师命哉？”狐惑曰：“今夜尔我守此洞口，弗得妖物行藏，誓不归去。”狐疑诺。
　　守至更三，忽闻洞中嘈嘈杂杂，顷之一物从洞而出。二狐视之，乃同类也，出洞化人，坐于洞侧。二狐亦隐本相，转化人形，曰：“老道兄安否？”洞中老狐正在对月炼道，闻得二狐所询，忙忙掉首，谛视良久，曰：“尔何地狐狸，来兹甚事？”狐疑曰：“吾闻老道兄在此修炼，法力高妙，特来访之。”老狐曰：“吾名西山老人，居是洞内已历千载，常佑村民，并无他意。殊意村人不以为德，反缒索至洞，忤吾累累，吾恨甚，略酿五毒以死之。至今沿村悲泣，惨难入耳，吾又代为之伤。”狐疑曰：“老道兄之五毒，若何能收？”老狐曰：“是非飞龙瓶汲得海水，喷于天半，不能解此毒焉。即有此瓶，非持诸龙子龙孙亦不能解。吾为村人相忤，妄加五毒，虽泄一时之忿，心甚悔之。”狐疑曰：“聆尔所言，亦似欲求大道以成仙者，不知尔可得师乎？”老狐曰：“吾虽未得师承教导，总以清心寡欲为内功，济物利人为外功，大约有师所传，不过如是。”狐疑曰：“吾得一师，乃上界仙子临凡，所传之道，正大而无旁迕。道兄何不从事以求指点乎？”老狐曰：“而今好为人师者多矣，概属徒传口角，着实问彼，则内外功修，一丝不知。此而从之，不如自得师之为愈。”狐疑曰：“他师或保如此，吾师则功成内外，无不在在着实者。”老狐曰：“尔夸师之能，吾抛一宝于空际，彼如擒得，吾即愿拜门下。”狐疑曰：“尔抛此宝，在于何时？”老狐曰：“明日抛之，尔速归请尔师擒之。”所言至斯，天已发白。
　　狐疑不复与语，遂偕狐惑同归复命曰：“是洞中乃老狐，名曰西山老人也。因村人缒索相忤，酿以五毒，非命龙子持飞龙瓶，盛海水以喷于半天，其毒不解。”三缄曰：“果尔，性命为重，弃海可持瓶去救济村民。”弃海去后，狐疑又曰：“老狐意欲投师，以天下之好为人师者率皆庸碌，误世良多，彼云抛一宝于空中，师能擒时，然后拜为门徒。”三缄曰：“何日抛之？”狐疑曰：“约定今日。”三缄曰：“尔又夸卖海口耶？”狐疑曰：“未也。彼有所疑，故有此试耳。”三缄闻言，即命狐疑出视。狐疑视已，反告之曰：“老狐所抛，其大如斗，四面皆烈火围定，红光闪烁，不知宝物为何。”三缄默念真言，仍以肠绋于望空掷去，化一金鼎，阔而无外，即天地之大亦可盛之。此鼎化成，红光滚东则鼎向东衔，滚西则向西衔。久之，红光不能傲，从鼎直坠，当被绋子托下矣。
　　老狐见得三缄法妙道高，遂跪座前，祈为指点。三缄命之起，赐以道号曰“西山道人”。老狐不胜欢欣，愿随师云游，以任驱使。三缄许之曰：“吾命弃海解汝所酿之毒，胡至此际未见归来？”言甫毕，半空大雨倾盆，平地水深尺许，顷将四方洗洁，毒流江汉。弃海狂风复起，吹尽毒气，人民从此得享安康，皆三缄之仁恩所逮也。村中男女齐来阁内，拜谢欢呼，各馈礼仪，不受而去。
  </div>
  <div class="pagination">
   <a href="绣云阁_page14.html">
    上一页
   </a>
   <span>
    ...
   </span>
   <a href="绣云阁_page10.html">
    10
   </a>
   <a href="绣云阁_page11.html">
    11
   </a>
   <a href="绣云阁_page12.html">
    12
   </a>
   <a href="绣云阁_page13.html">
    13
   </a>
   <a href="绣云阁_page14.html">
    14
   </a>
   <span class="current-page">
    15
   </span>
   <a href="绣云阁_page16.html">
    16
   </a>
   <a href="绣云阁_page17.html">
    17
   </a>
   <a href="绣云阁_page18.html">
    18
   </a>
   <a href="绣云阁_page19.html">
    19
   </a>
   <a href="绣云阁_page20.html">
    20
   </a>
   <span>
    ...
   </span>
   <a href="绣云阁_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
