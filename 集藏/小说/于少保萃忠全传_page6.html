<!DOCTYPE html>
<html>
<head>
    <meta charset="UTF-8">
    <title>于少保萃忠全传 - 第 6 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>于少保萃忠全传 - 第 6 页/共 7 页</h1>
    <div class="content">　　于公闻之，奋然曰：“朋友私情，君臣大义，安得以私情而昧公义乎！”即上疏劾奏其贪冒。疏上，朝廷旨下。即拿杜山、郭亨、杨增等提问，仍写敕戒谕石亨并各营：不许仍前罔上辜恩，及纵容下人受财坏法，如违，一体治罪。石亨见朝廷拿了冒功人等，又查革了杨海官职，心中忿忿不乐，怨恨于公。
　　一日，石亨遇着吏部尚书王直于途中，亨即下马，将前次于公奏劾之事，一一诉知王公。王尚书答曰：“于节庵一心为国，只是太甚了些。石元戎汝亦不必介怀，俱看朝廷分上。下官明日当设一席，与二位欢释。况当国家多事之秋，若得文武同心，国家庆幸。古云：将相和，则士卒附。士卒附，则国家安。国家安，又何敌之足畏也。石云衢切勿介意，吾当与公释怨。”言毕各别。
　　王公明日果设席，专请于、石二公，饮酒解和。此时于公见四方寇盗稍宁，又是王公相请，乃即造王公之府。其时石亨已先在王公府中等候。门上人报于公忙出迎接。各相见礼毕，王公即开言曰：“前闻二公之事，下官薄设，特为二公释情消踪。值国家多事之秋，正将相协和之日。”于公笑而答曰：“承抑庵（王直字）公之雅情，敢不领教！正所谓国事交情，两尽之耳。”复顾石亨曰：“老兄岂不知不佞素性执直，何必介怀？”遂相与坐席，俱开怀畅饮。款洽多时，谈讲些国家政事。因话之间，于公对王公曰：“当年吾遇石兄于山东旅店，僧人兰古春相吾与石兄并令侄参戎，俱至将相。今日果然，真神鉴也。前年闻古春病亡，其徒西白来谒，吾厚赠之遣归。”亨亦曰：“占春神监，小弟至今念他，不知已故。”王公亦曰：“吾已曾闻兰古春相术，惜乎不曾相会。”会谈欢饮已久，于、石相谢王公，辞别各回。
　　明日，石亨即设筵相诸王、于二公，二公亦各欣然而至。亨大开东阁，盛馔丰肴。食前方丈、优人、杂剧，迭相演戏，自午至申。石亨又令换席后堂，复邀二公进内款宴。仍命一班女乐，吹唱劝酒。石亨见二公忘怀畅饮甚悦，复令人唤侍妾桂芳出来，歌舞侑酒。于、王二公曰：“扰深矣，何必复令宠姬出来？”石亨定要款留，又着人进内催促桂芳，芳不肯出见。亨对二公曰：“小将向日镇边闻得有警，亲领数卒前往巡哨。偶见此女投河，急令人救之。问他，他道商人之侍女。因商出外经营，年余未回。其妻凶悍，逼迫不过，故此投河。小将闻言，即欲送归。彼言若归必死，即欲请吾剑自刎。吾甚怜之，因带回家。不意此女歌舞吹弹，琴棋书画，无不通晓，虽优人选妓，不能及也。今承二公光临，正当令他出来侑酒。”言毕，复令人催之三、四次，不肯出来。于公曰：“他见吾二人在此，不欲出来。就罢，不必再速。”言罢，于公即欲起身。石亨再四款留，亲自来唤其妾。妾只得出来相见。
　　那妾见了于公，欲进不进，欲言不言，只低着头，把那身子在夹壁边缩将去。石亨见了，大喝曰：“贱婢！不歌不舞，做出这般形状何也！”那妾见于公严威凛凛，正气昂昂，又被石亨一喝，把身子一侧，响一声望夹壁内挨进去了，连身子通不见。石亨看见，喝骂曰：“贱人这样作怪！如何把身子通挨进夹壁巷去。汝快出来，饶汝之罪！如少迟延，拿出斩汝为两段！”只听得那夹壁内说道：“将军不必恼我。我原非是人，乃花月之妖，多年老桂成精，变作女身。因见主帅心地有偏，故来附你。别时宴客，尚可出来歌舞劝酒。今日于爷在此，见他正气昂昂，忠心耿耿，神人也。我妖邪焉敢上前相见？故此回避。亦我之数该尽，从此永别矣。”大哭一声，壁中寂然不响。
　　石亨见说，惊愕半晌。王、于二公，亦异其事，皆起身到壁边看时，寂然不闻。于公叫取剑来，砍开夹壁看时，果见一老树，约长五六尺，上有毛发，内中有微声。石亨见了大怒，忙取剑砍之，分为两段。内有血滋滚出，腥秽难闻。王、于二公皆讶其事，遂辞石亨而出。彼时尽骇其事。
　　王、于二公，一路并马而行，曰：“世间有此怪异之事？”于公曰：“古来有贞妇化为石，彭生变为豕，理或有之。”王公曰：“今日妖邪，亦称公正直，避不敢见，若武三思之妾，不敢见狄梁公，事同一辙。以予观之，公之正气，更迈於狄公耳！”于公曰：“不敢。妖言不足信也。”二公一路嗟呀各回。至第三日，于公亦答一席。惟王公赴酌，石亨因病不来赴席。
　　且谈石亨送了于、王二公出门，即令人拿出妖树，架火焚之，烧得滋滋有声，臭秽难闻。石亨闻了臭气，因此得疾。自思曰：“吾为将帅，死吾手者，不知多少。今反被一妖所制。”心中不乐，病日沉重，举家惶惶。当有石亨心腹卢旺、彦敬等诸人闻亨病，即来问安。请医调治，并祈神问卜，未见痊好。石彪亦差指挥杜清来问安。清禀曰：“大同石爷闻知大爷贵体不安，特差清来问安。”石亨曰：“吾只为妖邪所干，自觉不乐，以致成疾。汝等替吾访有推卜应验者，以诀吾之休咎。”杜清闻言，即忙禀曰：“有。”不知杜清所言何人？下传可见。 
第二十八传 神卜幸邀元帅宠 忠臣得赐御医看
　
　　杜清禀曰：“太爷曾闻得神算万祺、神卜童先否？”石亨曰：“吾亦闻万祺之名，未知他推算之术，果有效验否？”清答曰：“万祺乃江西南昌人也，自幼曾遇异人相祺，曰：“汝欲富贵乎？’祺曰：“富贵谁不欲。’祺知此人是异人，乃再三问叩。其人因留一书与之，言曰：“用此不但致富，他日贵至二品。’祺拜谢于地，抬头起来，不见其人，知为神授。观其书，乃《禄命法》也。遂研精其术，以推算为名，多有奇中。若令一推，穷通富贵，过去未来，生死如见，不能枚举。但略道一二以证之。——或有今隐而后明，或有先讳而后显。”石亨曰：“试言之。”清曰：“万祺曾判一吏梁姓者，隐而甚验。批云：二十年来管一州，常将一笏在心头。迢迢有路行将去，又有收成在后头。梁姓者自以为吏员出身，它日必有一州官做，心中暗喜。不料为吏将及七、八年，为受枉法赃，被人告发问徒，无钱赎罪，只得自去当徒摆站，扯拽行船，于是方省祺推算之神。”
　　石亨闻说笑曰：“果隐而妙。还有试言。”杜清复禀曰：“又有一人，冬天生起背疽垂死，因请万祺推算。祺批云：腊月病疽不为苦，只恐他年正月五，撞出一匹花面虎。一声锣，一击鼓，这个苦，真是苦。患疽之人，果然痊好。因思道：“我家颇丰，必不为盗。安有一声锣、一击鼓之事？我自今以后，不进深山，何能遇虎？’遂不把批语为念。过了六、六年，正月初五日，要回拜人家节。乃骑一匹马，从河边经过。不料小儿一伙骑着竹马，头带虎面，敲锣击鼓，从侧里行将出来；又带着虎头，一路跳来。那马闻得锣响，见了虎头，只一躐，把那人倒掀落水。天气甚寒，冻死于水。此‘真个苦’之验也，又有一吏两考已满，意欲上京，援例候官做。乃借贷诸亲友银二百馀两。正欲上京，偶路遇万祺求其推算。乃批云：不要援来不必援，不援方可省其钱。正月十五正团圆，家家欢乐处，灯下打秋千。那吏见批说‘不援’‘省钱’之句，欲行又止。自思钱财已得在手，如何不行？遂不依其批，来到京中。不期中途落水，银两已没，又失了帖单。脱得命回家，又欲设处银两，干办帖文起批，仍旧上京。时值岁逼。亲友又无人肯再借者，延至正月十五，见家家鼓吹欢乐，惟此人悒悒无聊，忽然差了念头，遂缢死于灯棚之下。此乃是‘灯下打秋千’之验也。祺在京师，多与贵官达士推算皆验，乃致富，加纳为鸿胪寺主簿。主帅心疑，何不令人请来，问其休咎。”石亨见说，即问曰：“可着谁人请来？”杜清曰：“卑官与祺向有一面，当得亲去请来。”
　　祺见清不敢推却，即同清到亨府。石亨扶病以礼相见，分宾而坐。即曰：“久闻先生大名高术，有一二官将，敢烦推评。”祺曰：“小官才劣术疏，恐有负元戎招谕。”石亨先将一二心腹将官，与祺推卜，果有先见之明。亨乃将自己年庚，要祺推算。祺即细细推评较卜。乃援笔批云：
　　一生富贵未为足，近有妖邪来附惑。
　　再后功爵实轩昂，数月之间封大国。
　　慢夸绫锦有千箱，个中还须用一幅。
　　既封其国，毁恰其屋。
　　石亨见其批，心甚服之。但内中三四句，觉是好言。惟“毁屋之句”，似非吉语。乃再三问曰：“‘毁屋’之言，烦先生明以告我。”万祺曰：“日后自有验处。”石亨怒曰：“吾所劳公推卜者，正欲指迷途耳。何故托言后验？”祺见亨怒，即曰：“此亦应元戎后头好处也。‘毁屋’之说，元戎那时加封当造殿也。祺被元戎逼，故泄此言，帅爷当慎之。”石亨见说，心中少解，欲请祺为幕宾。万祺再三辞却，亨乃厚赠。后景泰得疾，亨常召问，其故多验。未及半年，景泰病笃。亨暗令杜清问祺。祺曰：“必不能起。”复暗问天位大事。祺对曰：“皇帝在南宫，何必他求。若依某推之，应在丙午日，当复位也。”后上皇复位，即日召祺，遂封为太常卿，累迁至工部尚书。
　　且说石亨虽闻万祺解说，心中尚有狐疑。杜清复禀曰：“万鸿胪推卜甚精，若太爷尚有疑心。何不再召童先一卜，其疑决矣。”石亨曰：“善。”汝即去请童先来。”这童先自幼两目青盲，投师学推卜之术，深明卦理，言无不中。在京师每与贵显往来，人人钦信。正统已巳之变，上皇在北地时，有中贵人曹吉祥与童先往来，私下要童先推上皇休咎。童先卜曰：“仅有一年之厄，不久即归。”曹吉祥遂奏闻太皇太后。太后果见上皇一年归国，即命朝廷赐童先一官，以旌其能。遂授先为百户，自此驰名。当时石亨闻杜清之言，即命杜清去请。
　　杜清去不多时，与童先并车到府。清忙令童先进见。石亨见了童先，心中甚喜，遂令卜目之疾何如。童先即取出三文金钱，放在象牙筒内卜之。便笑言曰：“石爷贵恙，不出五日即痊好。”石亨尚疑万祺“毁屋”之批，复命先卜之。童光仍把金钱复一卦，大人笑：“好，好，好。不出半年，当有封爵。主一门荣显之卦。”复曰：“某亦有幸在其中矣。”石亨闻言大喜，即留童先为幕客。果五日之后病痊，仍出提督军务，厚赠童先金帛。先在帐下与亨深相契合，言无不从。
　　且说于人自知权柄太重，恐履危机，屡上章乞归乡井。景帝不允复赐第宅褒功。于公心愈不安，上章恳辞。景帝必不允，留之愈甚。于公感朝廷之恩。每回家中，必与其子冕曰：“吾本书生，不知兵机。圣主正值忧勤之际，吾分必以死报之，遂不揣调度军马。区区犬马之劳，顾荷宠异之重。汝宜砥砺名节，毋忝朝廷官尔爵尔之意。”冕承教诲，终身不忘父命。于公身当权盛之时，正群小侧目之际，公一心为国，不计其他。日则决断机务，夜则独处朝房。景泰平日所赐衣甲、鞍马、袍带、凉伞，悉封记于所赐宅内。时有闲暇，常往一视。至于俸禄，尽赏有功军将，家无余蓄。数年之间，安内攘外，剖决机宜。日昃未遑饮食，至晚平章国务。入朝即面奏其事，出朝手自书疏，夜半乃罢。公常有大关系于心，不自安者，辄叹曰：“吾这腔热血，不知竟洒于何地？”闻公此言，不由人不泣下。忠臣为国忘身如此哉！公殚力劳神，渐染痰火之疾，喘急不能理事。仍上疏辞职告退。
　　景帝闻公有疾，即差太监兴安问疾。兴安承命到于公宅中，见其自奉菲薄。且三年前夫人董氏病故，公遂不娶，亦不蓄侍妾，所以子嗣只一人。公当病时，惟养子于康伏侍，公子冕侍奉汤药。兴安一见，嗟叹不已，曰：“此实天赐斯人，辅我国家中兴之业。”仍传御音慰谕公疾。公闻朝廷遣中贵人问疾，带疾披袍，令子冕扶至中堂，俯拜谢恩。谢毕，乃对兴公曰：“某有何能，感蒙圣上垂念腐朽，劳公远临，万死难报圣恩！”兴安曰：“万岁爷闻知先生身体不安，特命某来问慰。吾想公之贵恙，总为国家多事之秋，劳神殚力，因此渐染而成，料亦无妨。自古吉人天相，且公素忐忠贞廉洁，天亦佑之。”不必过虑，请自宽心。”于公答曰：“感蒙圣恩浩大，区区犬马徽劳，虽万死不能稍报。恐目下所患之疾深重，顷刻痰喘，语言气塞，呼吸之间，不能上下，只恐死不塞责耳。今蒙宽慰，敢不自调摄而烦圣虑，与公厚德也。”
　　正谈间，于康进堂报曰：“朝廷又遣两位御医董宿、孙瑛来视疾。”于公忙令子冕出迎。二医进内。未知诊视于公之恙何如。 
第二十九传 良医诊出病源 御手亲烧竹沥
　
　　二御医至，兴安又对公曰：“吾亦同公子出外相迎。公且安息片时，少间好视公脉。”公闻言致谢，乃进房少歇。兴公与二御医吃茶之际，二医见公家如此俭约，各相谓曰：“一富庶之家尚多侍女仆从，犹且奢靡。况官居极品，身为宰辅，乃能如此，真社稷之臣也！”叹羡良久。于公子遂请二御医同兴公直至公房，诊视公疾。御医见公曰：“某等久蒙台台覆庇，未尝得望见清光。今荷朝命，得谒台前，足慰生平。公乃国家柱石，想谋谟殚神，致成此恙耳。”于公曰：“久闻二位国手高名，奈国事繁多，未遑请教。感蒙皇上圣恩，念及庸朽，劳二位垂视。有先生则活，否则弃捐沟壑矣。”二医答曰：“台台何出此言？某等视公神色五彩不昏，听公尊音朗朗不萎，望闻二事，已知其无伤矣。”公曰：“不佞自揣病入膏育。”二医曰：“公请宽心，容某细加诊切。”乃交相诊视，细按病源。二医曰：“公之恙，乃劳神过度，七情所干，痰郁于中，火炎干上。肺受火邪而不能降，故加喘急。频嗽痰壅，胁痛而不能眠。”
　　公闻二医讲出病源，果神妙透彻。即浼二公撮药。二医曰：“诸药俱备，惟少竹沥。此疾非竹沥不能利其热结之痰。京师地寒，笋竹俱少。”兴安闻御医之言，乃曰：“若要取竹烧沥，除是万岁山有竹。必须奏过皇爷，方可采取。”于公遂令人办饭，待兴公与二御医。于公命冕侍陪。酒饭毕，董、孙二医与兴公辞别于公而出。二御医具奏于公得病之源与用药之方，浼兴安带进宫中复命。
　　兴安进宫见帝，奏曰：“臣婢到于谦家，亲传万岁爷玉音，慰问谦疾。于谦即扶病谢恩。家中并无妾媵，只有一子、一仆，供奉汤药。所食之物，亦甚菲薄。臣婢看见，正叹嗟间，适值御医董宿、孙瑛承命诊视谦疾，曰：‘疾结于胁下，非白芥子不能达。疾逆于胸中，非竹沥不能利。’言诸药皆有，惟少竹沥。今京城地寒，奈无嫩竹烧沥。”兴安奏毕，即呈上二医所具病源、药方、奏章。景帝览毕，遂问兴安曰：“何处有竹？”安忙奏曰：“惟万岁山有竹。”景帝即命驾，亲到天寿山来伐竹烧沥。复撤御前饮馔，即命兴安、舒良赍赐与于谦。公感恩涕泣，对舒良曰：“蒙圣恩宠异之隆，万死难报！”良曰：“万岁爷灼知公为国劳神，遂成痰疾，御医亦具病源由此，遂亲往伐竹烧沥，令某等持来。”公感恩无地，屡曰：“虽万死难报圣恩耳！”
　　兴安、舒良二人即辞于公，回朝来复命。早遇数人在朝门外诽谤于公曰。“今日朝廷特赐于尚书珍馐、御馔、竹沥，好似唐太宗剪须赐茂公徐世勣之故事也。只恐日后辜思。”兴安闻言，厉声叱曰：“是何言哉！徐世勣乃反覆小人，于节庵忠贞廉士。二主皆为国家而特加异典钦赐，若论人品，徐世勣安能比于尚书乎！”众人闻此，诽谤犹不止，安曰：“汝众人只说不要钱财，不贪官爵，不问家计，不顾私怨，日夜与国家公忧出力谋画者，此人何处得来？若果有之，汝众人何不保举一人来，与国家出些力，替换于尚书，也是你们为臣子之事。且吾与于尚书不十分契厚，亦不过为国家惜此人耳。汝众人不要把私心起谤，公论自然难掩。”众人闻兴公之言，皆赧然无以为答而散。
　　且谈于公服竹沥之药，果然痊好，即日入朝谢恩。见上叩首奏曰：“臣有何能，感蒙陛下圣恩，垂念腐朽，遣使慰谕，遣医疗治臣疾。复蒙陛下躬亲伐竹烧沥，赍来和药。又蒙圣恩撤赐御前珍馔，天恩浩大。区区犬马，万死难报。”景帝谕曰：“朕为国家，故惜卿尔。”复以嘉言慰谕。于公乃叩谢而出。自此以后，于公所食之物，皆是御院尚食监赍来。虽酱醋小菜果品，一应杂色之物，皆是御监中出来供给。真古今罕有之事，亦帝之异典，公之隆遇也。
　　于公一日在部理事，早有人报道：“近日总兵石亨招养亡命无赖之徒童先为幕宾，屡卜休咎。宠庐旺等冒功，克减粮饷。又石彪乃今之骁将，一门同握京军。特来禀爷，恐非安国家之计。”于公闻言，深为有理，乃令范广、陈逵访之。广等防得果有其事。于公深虑石亨贪婪，部下又多奸险之徒。虽一时不敢妄为，奈左右之人乎。乃思久之，遂奏遣石彪为大同游击。亦是公两全之意。亨反切齿恨之，心中忿怒曰：“吾因向有一面之交，待他极厚。他反屡屡抑我兵权，劾吾将校。今又离间我叔侄。吾必欲思计以陷之。方雪吾胸中之忿！”
　　时景帝得疾，于公正朝服趋朝，欲面奏数事。忽有中贵出，宣言曰：“圣体不安，不能临朝。今日众官暂退，有事在后日奏。”于公闻之，心中甚忧，群臣亦皆不乐。公与众臣俱叩拜于午门外，问安毕，各散。明日于公又整朝服于午门外问安。
　　至后日，是景泰八年正月元旦。于公与众臣俱候景泰坐朝受朝贺，又病不能设朝。适御医董宿出，众问之。宿曰：“今日御体略安。据吾诊脉，圣体难痊。”于公闻言，心下惶惶。众人俱散。忽至后日传旨出，皇帝病痊，欲出行郊礼。公与众闻之大喜，各各候驾出。少刻，内臣又传出曰：“万岁爷因见疾稍愈，强欲行郊礼，不期反劳，适间呕血甚多，不能成礼。”众闻言惧惊愕。于公心中忧戚尤甚。景泰因这番复病，遂居外殿，惟太医董宿与宦官三十余人伏侍。日则进药，夜则卫榻。至初七日，于公忧极，恳请见帝问安。景泰遂召公于榻前，公俯伏问安。上曰：“朕自登极以来，谨守祖宗之法。前者该郊祀日期，朕因蒙天地祖宗默佑，身体少安，欲亲行祀典，不觉反劳呕血矣。”于公俯奏曰：“陛下圣寿无疆，还宜保重。且陛下敬天法祖心诚，天必祐之，勿烦圣虑也。”景帝即令董宿诊脉。宿曰：“圣体安矣。”上曰：“若如此，后日朕当受朝。”公叩辞出，心中甚忧。且皇储未定，万一不虞，事情重大。后日候帝坐朝，率群僚上疏，请复沂王为太子。
　　至初十日，于公专候坐朝，又不闻钟鼓之声。于公忧惧殊甚。众官知景泰病重，亦忧皇储未定。于公与众皆欲请沂王复为东宫，惟内阁王文之意不然。众官曰：“今日吾等会议，定期后日早封进。”忽有旨出：有大事在十二日早会议来说。众官闻言，即欲散回。惟吏部侍郎李贤对学士萧鎡曰：“今日且未可散，乘众在此议定，必以复太上皇太子，是正理也。”只见王文对众官曰：“今日只请立东宫，安知朝廷之意在谁？”众官见王文之言，始知王文有异谋。众官遂散。
　　至十二日早，王文、于谦、陈循、商辂、萧鎡等并众官，会集于左掖门下，同写草稿奏疏。起句云：“乞早建元良，以安人心事。”当有萧维贞举笔对众曰：“吾更一字何如？”众曰：“更一何字？”维贞曰：“更建字为择字何如？”众皆从之。惟李贤曰：“择之一字，似非复立之意。”于公即曰：“若上后日坐朝，即当奏上。如不坐朝，当奏请沂王监国。其意有在矣，看上意何如？”果乃复散。
　　至十四日五更时分，于公在朝房歇，专听钟之声，其时又不闻钟声响，心中忧甚。公乃走出朝房，会集大臣，议请沂王监国，众官甚喜。时宗伯姚夔见王文未到，即邀公与数大臣到其家。众遂写稿毕。众曰：“此事是吾等所为之事，内中若有一人先泄其议者，系贪功喜事之人。”期在十六早进其稿，遂留于姚夔家。
　　众与公遂辞姚公将出。忽有边报，报公曰：“小人们探知，边敌由李家庄将侵京都。”于公闻报，遂辞众先回部调度，急发牌令人戒饬，各边将谨守关隘，无得懈惰。于公心忧上疾愈甚，边报又至。乃复差孙继宗、卫颖、陈逵等，领人马往李家庄、马驹桥、易州等处添兵固守，差范广备御京城。仍差人发牌，着石亨、张、张等众用心提督，固守京城九门。
　　石亨见牌心喜，曰：“于尚书中吾计也。”谁知石亨见皇储未定，意欲复立上皇，贪功报怨，灭深谋险至矣。后上皇复位之日，何尝有北敌犯边之事。当日亨见牌到，即命童先先卜景泰病体。先曰：“不起矣。”亨曰：“汝可再卜一卦，成得大功否？”先曰：“前已对主公预言，不过数月，应有一门封爵，某亦叨庇。正此时也。且皇帝在南宫，何必他求。”亨闻此言大悦，乃即遣杜清星飞来问万祺。未知若何。 
第三十传 启南宫英宗复位 掩北斗学士登台
　
　　且说万祺见清到，问其来意。清乃密达其事，万祺即低语杜清曰：“皇帝居南宫，今星临度，宜当复位，何必他求。可急回气石公说，事不可缓也。”清闻言忙回复石亨，亨知与童先暗合。乃即与掌兵官张、张、曹钦等商议。曹钦曰：“吾咋日遇见徐天全（有贞号）说：“公等知之否？吾闻得王文、王诚已遣人赍金牌敕符，去取襄王世子矣。’吾闻此言，正欲见石公议此。若他们事成，则吾等束手看他们享富贵也。”亨曰：“吾正为此事而来。”遂道迎复太上之意。钦曰：“正合吾意，事不宜迟。”钦即令人暗暗到南宫通知其叔曹吉祥去了。又令人邀侄婿吴瑾同来商议。少刻瑾到，众言其事。瑾曰：“此天下之大事，社稷之功，必须得老成人素有才望者计议方好。”众曰：“老成者，惟许彬、杨善耳。”亨曰：“事不宜迟，吾等明日即往见许公去。”言毕各散。
　　十六日早，于公并众官正欲清稿，忽旨出，待十八日视朝。公与众惶惶而退。惟公部事完，即处朝房专候内有消息。是日京师乱传王文、王诚赍金牌敕符，取襄王世子去。
　　石亨遂同张、曹钦等，拉杨善一齐来见许彬，俱道复立上皇之意。彬曰：“此盛德事，社稷功也。虽然，奈吾老矣，行步不前，不能宣力。吾闻徐天全经济才也，此人多谋，诸君即往谋之。”众人问曰：“徐君莫非向者治水之人。”许彬曰：“是也。”石亨曰：“此人果有才能。”
　　遂辞许彬，一齐来到徐有贞家。各道迎复上皇之意。有贞曰：“吾有心久矣，但不得其助耳。诸君曾闻王文、王诚取襄王世子之谣？”众曰：“闻此言，所以见许太常计议。许公言公特来相见。”有贞即问曰：“南宫可有人达知否？得有人内应，方能成事。”众曰：“已有曹吉祥、蒋冕等在内。前日已暗遣人达知矣。”有贞曰：“如此甚好。吾又闻得昨日有边报道，北兵又来寇犯。宜乘此机会调兵，以备非常为名，吾等行事，则莫得而测。”众人闻有贞之言，首肯者数次，齐曰：“此果有计谋者，许太常之荐不差。”
　　有贞请众人坐定：“待吾细观天象，然后行事。”有贞自得了异书，天文、地理，原无不晓。于宅中后园起一高台，常去观天象。当晚有贞上台踏罡作法，观看星象一回，即下台出来。众人忙问曰：“天象何如？”有贞曰：“在今夕可为。”有贞遂命家人割鸡和血，同歃之，与众即便起行，仍与家人诀曰：“我此行，事成，社稷之福；不成，家族之祸。吾归则人，不归则鬼也。”
　　嘱毕，乃急急与石亨、张等暗收各门锁钥，开门纳千余兵守护而行，是夜漏下三鼓矣。有贞复令还锁诸门，取钥投水窦中。亨、问曰：“此何为者？”贞答曰：“苔不鍽锁，万一内外夹攻，则事去矣。”忽然天色晦冥，众人惶惑，忙问有贞曰：“此象若何？”贞曰：“时至矣。”口中念念有词，人不得而知。遂急趋至南城。城门铁锢牢密，扣之不应。有贞即令人取巨木悬架，令数人举起击之。俄闻城中隐然开门声。有贞复令勇士逾墉进去，与外合兵，遂毁坏一处城垣而进。复见内中隐隐有灯火来，众人望见，大喜曰：“灯来，必有人到也。”
　　言未毕，只见有数十内监出来问曰：“事体若何？”石亨、有贞齐应曰：“特来迎请上皇复位。”内监曹吉祥、蒋冕等，忙引进内。不多时，上皇出问曰：“汝等是何官？”众皆俯伏答曰：“臣等谨请陛下光复宝位。”太上犹迟疑。有贞等极陈天命有归，民心愿戴，且时不可失。太上曰：“卿等是谁？”有贞一一宣其姓名。太上又问曰：“于谦、王文得知否？”众曰：“不知。”有贞急呼兵士举辇，共扶太上登辇。
　　有贞在前引导。忽然天色明朗，星月交辉。有贞忙催众呼噪，直入奉天殿。有贞遂扶太上升御座。太上顾有贞曰：“此事是卿为耶，朕失遇卿矣。”须臾鸣钟击鼓，俱传报上皇复位。群臣皆拜贺。
　　其夜于公尚宿朝房，公子于冕四鼓时见有兵行动，不知何为。少刻，忽闻得城南内呼噪甚急。于冕慌来报知于公曰：“南城呼噪甚急，想太上欲行复位也。”于公叱之曰：“小子无知，此乃国家大事。若果上病危，群臣不立沂王，当请上皇复位。自有天命，汝可自去。”须臾闻得钟鸣鼓响，公神色不乱，徐徐整朝服趋朝。将入朝时，范广闻变，率兵至阙下。于公见广，忙呵止之，即入朝就班。将行礼，忽殿上传旨下：拿王文、于谦等，未知若何。 
第三十一传 逢相意诳上奏疏 吐丹忠亲写供状
　
　　上皇复位，群臣黎庶，无不欢喜。此时景泰病危，耳中闻得钟鼓响，乃问内使曰：“今日钟鼓响，敢是于谦设朝？”内使答曰：“闻得众官请太上皇帝复位。”景泰闻言，乃曰：“哥哥做亦好，朕无忧矣。”越二日，景泰崩。
　　上既复位，乃问有贞曰：“朕今复位，改年号不改。”贞答曰：“周虽旧邦，其命维新。陛下初复大位，宜新天下耳目，以成中兴之治。”于是改景泰八年为天顺元年。复命有贞草诏，以诰天下。即命有贞以本官兼翰林院大学士，入内阁，典机务。
　　是日于公入朝，欲就班行礼。忽有旨下，拿于谦、王文、范广并太监王诚、舒良、张永、王勤等下狱，因有贞诳言共谋迎立外藩之故。又有旨逮内阁陈遁、商辂、萧鎡，尚书俞士悦，江渊、项文曜、古镛、丁澄、沈敬俱下狱，以其知王文之谋，故纵之也。即日出章纶于狱，升为礼部侍郎。升许彬为吏部左侍郎，薛瑄为右侍郎。又论迎复功，维封石亨为忠国公，食禄一千五百石。张为太平侯，食禄一千三百石。为文安侯，食禄一千二百石。封杨善为兴济伯，食禄一千石。吴瑾加侯爵，增禄三百石。封徐有贞为武功伯，食禄一千二百石，世指挥使，入阁办事，并封其三代如爵，又赐章服玉带，复谕前随驾功。升袁彬、哈铭并为锦衣指挥佥事。高磐为锦衣同知。把台蒋信已故，赠忠勇伯，徐有贞遂矫旨令法司将王文、于谦、范广等严加拷掠。必令招迎立外藩之事。王文不胜愤辩。于公曰：“不必究问，但取纸笔来，待吾写出迎立供词，省劳法司勘问。”法司即讨公纸笔。公提笔即写供词云：
　　供状人于谦，年六十一岁，系浙江钱塘县民籍。于永乐十八年中乡科，十九年登进士。二十一年奉命差往广东平祭瑶僮，犒劳官军，清查功绩。一军称廉明，瑶民怀德绥服。回京遂陈瑶疏，蒙恩复差巡按江西。有枉民滞狱，一鞫而知，全省皆称明察。因见宁府强横，劾其不法者二人。又见长芦一带马夫，快船夹带私盐万万，某亦不避权贵，各置之于法。至今河道肃清，民无阻扰。还京复命。宣德元年，扈驾往征汉王，收伏汉庶人。庶人当殿不服，反出不逊之语。某历数其罪，词严义正，汉庶人无敢再言。
　　二年，山西、河南灾荒，蒙圣恩亲擢巡抚侍郎，敕往二省。某遍历诸处，问民疾苦，出示劝谕。良民尚义，捐贷资粟。仍捐已俸粜谷，以赈饥民，以备荒岁，全活亿万。每至汴城，见黄河水势汹涌，民遭漂溺。趁民间农暇之时，令其预为椿柳，以被卷扫之害。又旷廓乏人家之处，捐俸令人种树、浚井、建亭，使行者无枯渴之苦，往来有少憇之处。久虑别省流民，居住无栖，乃编成伍甲，给与空闲田地，造房屋耕住，俱为良民。出役数十年间，昼夜区画，兴利除害。二省人民，建某生祠于白茅桥畔。正统十一年还朝，因触怒权臣，降某二级，仍差巡抚二省。
　　十四年，今皇上亲率六军，蒙尘北地。初十日，京师大震。某望北号哭，急启太皇太后，乞命郕王监国。是日，群臣见马顺呵散仪仗，因忠愤激发，共击死马顺，廷中大乱，无复朝纲。郕王见骇，欲回宫者数次。某忙奔前掖，留王住定，一一处分，慰肃百竂，奏灭奸羽，群臣帖然就列。一日之间，区画百端，飞符整饬，袍袖尽裂，几舄尽穿。翌日蒙太皇太后进爵尚书，某固辞不受。其时民心慌扰，讹言万端，奸盗四出，百姓逃移，京都空虚。某乃个人巡视，多方晓谕，军民稍安。某集众启请太皇太后，社稷为重，乞立太子，以临臣民；乞命郕王，以辅邦家。
　　二十一日，太皇太后命郕王为帝。保宗社如泰山之安，使国家成中兴之业。整顿未完，敌兵突至，某亲督将士，誓以忠义，遂挫敌于德胜门遁回。某虑敌必掠通州，以资人马。某急往通州散粮各足，继焚其余，使彼进无所掠，退无所资，知吾有备，不敢侵据。至十月初三日，敌因喜宁唆拨，复大举入寇，九边震动，万姓惶惶，有倡南迁之议者。某恸哭谏阻，力陈京师根本之地，今不守此则大事去矣。景帝顿悟，宗社奠安，军民无迁徙之苦。即日命将出师，整兵拒敌。饬郭登谨守大同；激杨洪父子尽力报效；励石亨叔侄奋勇破贱；令孙镗、万广守卫京畿；督张、卫颖鼎峙互援。诸将奏功。复保孙安、朱谦修饬独石诸城堡。仍用计使杨俊、高磐密擒喜宁，豫埋铳炮击敌。敌惧请和，景泰皇帝犹豫未定。某忙上前陈奏，备述兄弟至亲，君臣大义，礼宜答使迎复。景帝顿悟，遣使臣迎今皇上归国。兄弟行揖逊之礼，君臣贺再会之仪。置立十二团营，掌督精兵一百八十余万。授计于董兴、马轼等，剿除广寇黄萧养；指画于陈瑄等，收伏闽寇邓茂七；蔫陶得成诛降浙寇叶宗留。又安插永乐年间降人于东南，潜消彼敌凯觎之心。复保陈豫、王通筑城于天寿山，使军兵无迁徙之患，商贾得安集之防。七年之内，日则不暇饮食，夜则独宿朝房。蒙问所供是实。
　　众官见于公亲书供状，件件大功，事事伟绩，无不叹息，遂缓拷掠。公写供词，高诵毕，只俛首不语。惟王文心中忿忿，大声呼叫。不知何言。 
第三十二传 西市上屈杀忠臣 承天门忠魂觌诉
　
　　当时王文见于公写出招词，读出功绩，并不分辩迎立外藩之事。王公大忿，厉声呼曰：“天乎！冤哉，冤哉！今日勘问某等迎立外藩，有何指实？有何凭据？有何人见证？差何人去迎的？”有附会亨、贞之官曰：“汝意欲取金牌符敕，私结内宦，迎立襄藩，如何抵赖？”王文答曰：“金牌符敕，见存禁中。不奏知太皇太后，谁敢窃取而行？既言迎立襄王必动惊人，查有何人到彼？今日若以‘意欲’二字诬陷某等，实不甘心！”于公见王文力辩，乃曰：“王千之（文之号），汝辩之何益？石亨、有贞等意已如此，如何肯放我与你？彼盖欲踵秦桧莫须有之故智也。辩亦死，不辩亦死。”当时萧维贞曰：“此事出于朝廷，公等不肯承认，亦难免得。”当有张在坐，乃闭目与萧维贞言曰：“此辈自作自犯，如何说出于朝廷。”时有刑部郎中刘清闻得此言，叹曰：“真冤哉！真冤哉！”即叱刘清曰：“听汝之言，想必也是与他同谋的。”一时附会亨、贞者群诋侮之。
　　明日，石亨等矫上旨，催促成狱。法司无奈，只得承亨、贞风旨，乃以‘意欲’二字，附会上之。亨等遂挟都御吏萧维贞等构狱词；其略云：“看于谦、王文等，意欲迎立外藩，图危社稷，合依谋反者律。陈循与项文曜等，知于谦、王文等谋异不举，依知情故纵者律。”奏上，天顺帝览毕，犹豫久之。乃曰：“于谦曾有功于社稷。”众皆默然，未及对。石亨、有贞忙上前启奏曰：“臣等出万死一生，迎陛下复位。若不置于谦于死地，则今日之事为无名。”上闻此言，其意遂决。法司标榜于市。
　　二十二日早，狱中取出于谦、王文、范广、王诚等，于西市受刑。王文口中大叫曰：“显迹何在！以莫须有效奸贼秦桧之故套，诬陷某等于死，天乎昭鉴！”于公乃大笑，口中但曰：“主上蒙尘，廷中大乱，呼吸之间，为变不测。若无于谦，不知社稷何如。当时吾统一百八十万精兵，俱在吾掌握之中，此时不谋危社稷，如今一老羸秀才，尚肯谋危社稷乎！王千之、范都督等，吾与汝不必再言，日后自有公论也。”于公复大笑，口吟辞世诗一律，令人代录，其诗云：
　　村庄居士老多磨，成就人间好事多。
　　天顺已颁新岁月，人臣应谢旧山河。
　　心同吕望扶周室，功迈张良散楚歌。
　　顾我今朝归去也，白云堆里笑呵呵。
　　呜呼！枉哉！屈乎！于公吟完，令人录毕，即正色就刑。都人见之，闻之，老幼无不垂泪。有举家号哭者，有合门私祭者，有暗地披麻服者。边关军士闻知，莫不涕泣。
　　当时范广同赴法曹，乃挺身直至西市。口中大叫曰：“当初陷驾者谁（指石亨坐视）！吾提兵救驾者，今反杀之。天理何在！”叫未绝，只见一妇人披麻带经而来，乃一妓者，平日侍从范都督数年。范广见侍妓号哭重服而来，忙问曰：“汝来何为？”妓者曰：“特来伏侍公死。”复号哭，大声呼曰：“天乎！天乎！忠良辈死也！”观者莫不惊哀。范广即刻被刑。其妓恸哭伏地，口吮其颈血。俟收殓时，以铁线缝接其头，顾谓范公家人曰：“好好抬主翁去葬。”言毕，妓者从腰边掣出短刀，大声曰：“主君死冤，贱妾死烈。”即自刎于尸旁。众人与法曹官等，尽皆惊讶，深叹妓之忠烈。是日天昏地暗，日月无光。阴风凛凛，黄沙四起，实有屈杀忠良之气。
　　不过数日，王镇正出朝门，忽然风沙泼面，天色昏暗，大叫一声，口吐鲜血。从人见了心慌，急扶至东安门来，人事不醒，惟手乱指而已。时人咸谓忠魂促迫耳。朝廷发陈循、商辂、项文曜等于外戍，后成化帝登极，尽复其职。王文亦谥毅愍。诸公冤事始白。
　　且说当日于公被刑，暴尸市上。因公子于冕发戍辽东，尸骸未殓。忽一人边外冠服，忱公之尸，大哭不止。复奠以壶浆，曰：“某虽国外人，颇怀忠义。今公死冤，公子谪戍。呜呼哀哉！”众百姓见之，一齐团看，乃是太监曹吉祥麾下一个属官，名朵耳者。众百姓见朵耳尚且如此，况我等皆是于少保爷存留性命的，反不如一朵耳耶？于是众人一齐壶浆设奠，将锦衣覆盖其尸，号哭之声，巷陌皆震。徐有贞闻之，心中畏动。石亨差人禁止不住。曹吉祥痛杖朵耳，不许再去哭。明日朵耳仍来哭奠，吉祥亦不能禁。当时于公尸骸，乃都督陈逵赂守者收公尸骸，葬于城西浅土，又嘱咐居民看守。居民思公功德者，每每暗奠壶浆。哭者甚众。
　　公子于冕前一日已发辽东卫为军，不知父第二日被刑，与解人行至山海关，是夜梦父于公语曰：“吾前日已被石亨、徐有贞诬害而死。吾魄虽丧，而魂不灭。当日诉于天，蒙上帝怜吾忠义勤劳，着吾为京都城隍。吾今欲朝皇帝诉吾之冤，但借汝目光三日，现形朝见皇帝后，还汝目光。”言毕欲去，公子冕梦中见说，扯住父衣，大哭不止。觉来两目失明，冕恸哭不已。遂止于山海关上，忙遣义兄于康回京，探父信息。
　　于公既死之后，一灵不昧，忠魂耿耿。石亨、有贞等独坐时，亦常恍惚见公形影。一日，承天门大火，上亲临，命内使诸人救人。抬头便见于公隐隐闪闪在火光之中，以首连叩，若有诉冤之状者数次。此时乱嚷嚷之间，上耳中闻得诉曰：“臣之孤忠，上帝已哀怜赐爵。今特诉之陛下。”上闻言，惟曰：“是也。”于公又数叩首，不见，火亦随灭。上是日心知其枉，乃即召徐有贞至便殿，谕以承天门之事。有贞答曰：“此陛下见火恍惚，不足信也。”上闻贞言，愠色而罢。明日有旨，独宥于冕辽东之戍。赍旨者星夜驰至山海关来。是日，于冕梦见公曰：“吾已泣诉于皇帝矣。今还汝目光。”冕在梦中牵父衣大哭曰：“不孝子不能收葬父骸，万死难赎其罪！今欲何往？”公曰：“汝不必恸哭，皇帝尽知吾冤矣。”言罢，振衣而去。于冕闪觉，睁眼看时，复明如旧。
　　后日将晚，忽有边将一齐来到曰：“公子恭喜，朝廷因承天门火灾，旨从禁中出，独宥公子之罪。某等想尊公忠魂不昧，朝廷悔悟也。”于冕闻言，哀声少息，对诸将谢之，乃即欲与于淳促装回京，殡葬父骸。诸将忙谏阻曰：“公子未可遽到京师。今皇上圣聪明鉴，虽独宥公子，奈权党众多，深虑公子陈冤，倘有削草除根之意，未可知也。况彼正是炎炎之际，何事不可为。依某等愚见，待众幸少衰，朝廷念尊公功绩，那时公子到京，上一纸陈冤叙绩之疏，庶归葬得安，忠孝两全也。”公子闻言，心觉有理，暂止于山海关上，专候于康信息。
　　这于康领公子之命，奔至京师。一路闻人说公之功，叹公之冤。于康含泪访问，已知主人于二十二日被刑。暗问公尸骸何处。有人说陈都督收尸权葬在城西。于康闻言，忙来见陈都督。陈逵一见于康，二人放声大哭。逵曰：“自从公子发戍去第二日，不料奸党构罪；以致恩公受屈而死。我暗地赂守尸内监，潜地收殓，葬在城西浅土。待公子回时，迁恩公骸，归故乡安葬。”
　　于康感谢而叩，又大哭一场。军从莫不涕泣，陈逵即同于康到葬处。于康即办祭物，痛哭叩祭一番。忽有军人报曰：“朝廷有旨，独赦公子于冕。”于康闻报，暂停一日，即别陈都督至山海关，报曰：“主爷是前月二十二日被害，蒙陈都督赂守尸之人，收得骸骨，葬城西浅土之处。”于冕闻说，哭绝于地。众人同于康、于淳齐来救醒，哀哭不止。于淳当日哭之，伤心呕血，得病而死。关上忠义之官，皆送赙祭之仪与公子设灵位之处。于冕悉谢叩却之曰：“承诸公盛情，却之固不恭，恐伤先人之清白，不孝孤铭心已耳。”
　　于冕一心要拜见父尸，诸将见阻不从，谢诸将曰：“不孝孤蒙恩独宥，不往收父尸骸，寸心如割，虽万死不辞！”众见冕如此，乃曰：“公子坚执要去，可扮作商人，同尊使潜往祭葬毕，可即回转。”冕谢诸将，当下扮作商人，同于康一径奔到陈都督处。相见抱头痛哭。冕深谢陈逵。逵曰：“某感先公厚恩，虽粉骨难报。何足为谢！”即同冕往葬所。恸哭祭奠毕，逵乃差人悄悄发棺。冕即着于康送柩回杭，葬于三台山之处。冕仍回山海关栖止。
　　朝廷于三月初一日有旨：追复故御史钟同，赠大理寺正卿。复召同二子进京。未知召荫何职。 
第三十三传 天顺帝评功悼枉 徐武功被勘作法
　
　　天顺思钟同之忠，复召其二子来京。荫其长子钟启入监，即升知县；次子迪升为通政司知事。又即转升章纶为左侍郎。亦荫一子章立入监，后升为鸿胪主簿。即日召还被谴陕西定羌驿驿丞廖庄至京。上亲自慰劳，即升为吏部左侍郎。复论迎复之功。又加石亨、曹钦等俸二百石，仍升徐有贞特进光禄大夫、上柱国、武功伯，兼文华殿大学士掌文渊阁事。又有旨拿前景泰升都督广西、佩征西将军印、上易储疏弑兄逆贼黄(王厷)。旨未下，早有人传报与(王厷)。(王厷)自知罪大恶极，服毒而死。及旨下，(王厷)已死。复有旨命本处抚按协同三司等官，勘验实落，开棺枭首断尸，籍没，以警示天下。广西总兵武毅等，见朝廷戮(王厷)尸，籍没家产，皆举手吁天，曰：“苍苍果有报应也！”
　　石亨、曹钦等以迎复之功，常直入内殿，并带从人出入，无人敢阻。一日，石亨领千户闻达、卢旺、彦敬三人侍上于文华殿侧。上问曰：“此三人何人也！”亨对曰：“臣之心腹人也。臣每有机密，必与之谋。如迎请陛下之事，三人亦有功焉。”上复问曰：“见居何官？”亨对曰：“二指挥，一千户耳。”上曰：“俱升为都指挥。”亨复奏曰：“蒙圣恩加一‘都’字甚好，但不能朝暮同臣出入，乞再加‘锦衣’二字，更感天恩。”上即允奏。三人授职，即谢恩而出。当时有识者，论石亨力奏三人为锦衣卫官，恐有弹劾石亨辈者，即发落锦衣卫来，是生死之权在其手也。
　　自此以后，石亨求请升迁官职，殆无虚日。冒报功绩千余人。杨增、杨海仍复前职。杜山、郭亨皆升一级。石亨威权日甚。其侄石彪倚亨势妄为不法之事。当有大同巡抚年富见彪倚势冒功减粮，无不妄为。年富平素刚直，先年见石亨妄冒不法，即劾论之。今复劾彪。早有人报知石亨。亨大怒，即来见曹吉祥说知，吉祥即按住年富之本。亨反令石彪诬奏年富。亨又见徐有贞，浼有贞票旨拿年富到京，有贞初因石亨构党之时，彼此回护，凡事皆从之。后亨每每强勒行拿，或保升官职太甚，已就有些拒却。至于年富，又与有贞交厚。一一不肯从亨。石亨见有贞不从，便怒。有贞不得已勉强顺从，只得行票旨去拿年富，两下就有些参商。年富到京，有贞不发富于锦衣狱，恐亨暗伤。乃发富到刑部狱中，待上问起，有贞那时好奏明放走。上亦屡见石亨行事过妄，心中不悦。
　　一日，因朝见太皇太后，太后问曰：“皇帝复位两月矣，怎不见于谦有手札进上奏事？”当日上杀于公之时，虽有内官传言进宫，太皇太后未知真实。因上进宫来朝，特问于公时，上以实对。太皇太后闻言嗟呀半晌，乃曰：“于谦有大功于我国家，为何就令致死？当时皇帝蒙尘，若无于谦，我国家未知何如？此必有奸人误皇帝耳。”太皇太后不觉泪下，左右惨然，上亦为之动容。太皇太后又曰：“于谦有大罪，只宜放归田里，何忍置之死地？”嗟叹不已。上无辞而出。
　　自此以后，凡石亨辈有事奏启，上皆留心裁察。当时石亨诬奏年富阻挠军机，上遂留神。不问有贞，贞乃亨党。上故不问，而问李贤曰：“卿知年富何如人？”李贤答曰：“臣久闻此人行事公直，在边能革除宿弊。”上闻贤言，顿悟曰：“此必是石彪为年富阻挠行事，今反奏耳。”贤叩曰：“圣心明见。”上即亲书旨下，放年富出狱，着致仕回去。明日，石亨见上自敕回年富，因随机与曹吉祥等，固请尽罢各边诸处巡抚关提督军务等官，其意欲无拘束，恁他设施。
　　本年五月初九日，有御史张鹏、杨瑄等适河间府饮马还京，一路亲见石亨、曹吉祥家人倚势占夺民田，乃上章劾奏，乞加禁约。上览奏，谓有贞曰：“御史敢言，实为难得。”当时有贞与石亨贪功，一时诬陷于公。后来见众纷纷怜公之死，有贞亦悔，渐渐与石亨疏了。所以上顾问有贞，有贞含糊不答而出。上见有贞不答，心中甚怒。复问李贤。贤答曰：“御史敢言，实乃尽忠效职。陛下宜命户部复实来说。”于是旨下户部查勘，时御史张鹏偕十三道御史，又合章劾石亨等“固宠擅权，冒滥官爵，强预朝政，掠美市恩，易置文武大臣，以彰其威。布满心腹将吏，假施其德。出于门者显爵，逆其意者重伤。纵家人占夺民田，压有司多收亡命。中外寒心，上下慑俱。不早斥罢，将来之事，不可料也。臣等备员言职，责有所归。不敢缄默，谨具以闻。”即有小人潜以此事报亨。亨疑有贞、李贤主使，遂与曹吉祥、曹钦等泣诉于上，曰：“臣等出万死一生，迎复陛下。今有贞与李贤反加排陷，唆使十三道御史，诬劾臣等，必欲置臣等于死地。且张鹏原是张永之侄，故结党诬臣，欲与张永报仇。”上见亨等恸哭不止，不得已，乃命收张鹏、杨瑄等于都察院狱中，仍命究主使之人。法司少怠不究。石亨复劾都御史耿九畴怠职，不究主使之人。于是锦衣卫承亨风旨，拷讯两御史并鹏、瑄甚急，遂词连有贞、李贤。上因怒有贞前日含糊不答之故。遂降有贞、李贤俱为参政。
　　越二日，上有旨独转李贤为吏部左侍郎。有贞降为广东参政。石亨犹虑上有日思贞取回，乃激曹吉祥、曹钦曰：“当时我等合有贞迎复上皇，只望他为我心腹，如今反行事多拗住。吾想在内惟公等，在外惟吾。观有贞唆使御史劾奏之意，必欲尽致吾等于死。”曹吉祥曰：“只索与他一毒手便好。”亨曰：“他如今虽降广东参政，异日上必思他，取他回来。”吉祥曰：“为之奈何？”亨曰：“上尝待有贞甚厚，无事不密召有贞私语，我等皆不得闻。后来我特央心腹小内相探知几件，今何不将几件密事令人奏上，上必愈疑有贞。那时我与公等乘机讪谤，上自然震怒，害之必矣。”吉祥等笑曰：“甚善。”但议何人写本，何人呈进。石亨思量半晌，曰：“有。我闻有贞门下教授马士权性秉忠直。有贞欲害于少保，土权谏不可，有贞不听。然每事必与之商，不如今人诈作马士权写本。一面使一人类给事中李秉彝者，昏夜持本进上。那时公等在内接之，多加谮毁之语于上前，不怕有贞不认罪而成狱矣。”
　　计议已定，果然捏成一疏，令一貌类李秉彝者，待昏夜持上。曹吉祥特令一小太监接之。问曰：“大人何官？”其人曰：“给事中李秉彝也。”小监持进，亨又贴飞语淤禁内。上览本，果然震怒，即命拿李秉彝付法司拷问。
　　李秉彝实不知情，抵死不肯承认。朝廷捕匿名者甚急。亨等见上怒，乃与吉祥等共谮曰：“有贞见陛下待之薄，有本不允。今又降谪广东，愈加怨望。臣等访得匿名谤本，皆是有贞心腹马土权为之，故灭其迹。不然，匿名内某事李秉彝何由而知。陛下试思之。”上问疏，亨指其某事。上心动，乃曰：“此语独朕与有贞言者。”亨即复谮曰：“朝廷禁内，谁人敢进。有此诽谤之语到此，必是前日有贞因降职，直入内廷谢罪之时，延挨在此，候上驾临谢罪，意图陛下俯留。后见不留，故将飞语贴此，并匿名同进。非有贞而谁？”
　　上闻言，首肯者三，深信之，急命捕有贞下狱。亨与吉祥又奏曰：“有贞宣泄内廷之语，并造言诽谤朝廷，陛下必亲鞫方见真情。若赴法司，必然回护。”上果允奏亲鞫。
　　未及五更，即令鸣钟击鼓。上御便殿，命官校于狱中独取有贞鞫问。锦衣卫闻达、卢旺等又是石亨心腹，特将诸般刑具排列，专候上命加刑。当夜，官校奉旨即到狱中独取有贞。有贞见未及五更，朝廷坐殿来拿，大惊曰：“吾命休矣！此必是石亨辈谤我，陷我於死地也。”口中说，心中想曰：“今日命在旦夕，不行此法，如何脱得此难。”官校催促，一齐拥至午门。
　　有贞一头走，一头急急作法。即叫：“取水来我吃，我要一大盆水吃。”官校即取一盆水来。有贞念念有词，连吃了两碗。便叫：“少住一住。”官校促曰：“上等久，不敢迟延。”有贞口中复念念有词，人皆不晓何意。有贞念毕，又取水含了一口，朝天一喷，又朝着随人摆列火炬处一喷。有贞又捱一回而行，行不五、六十岁。少刻，烈风卷地而起，即时闪电交加。有贞被官校押进到丹墀下时，只见雷电大作，雨似倾盆，冰雹如石块打下。押随官校，多被打伤。殿中烛炬，俱被狂风吹灭，殿瓦打碎甚多。上亲见天变，心中动疑徐有贞之事，遂不究问，进宫而去。
　　众官校见驾回宫，急带有贞出避於五凤楼下。京城平地，水高数尺，大树吹倒数十余株。曹吉祥门首多年老树，尽皆吹断。石亨等见天大变，亦各恐惧，不敢再求鞫问。其时都城人民，见西北角上隐隐然如牛如猪之物，喷噀冰雹。有贞得异书，奉斗斋，当时有识者曰：“此魔霾支大法也。”朝廷见天变，乃发徐有贞於狱，戍张鹏、杨瑄於边卫。 
第三十四传 有贞云阳谪戍 石亨谋逆亡身
　
　　上一日诘问石亨与曹吉祥、张等：“向日于谦迎立外藩，汝等是谁知见？”众人齐对曰：“臣等皆不知，是有贞对臣等说的。”上深知有贞诬害谦。每至宫中朝太皇太后时，又见太后嗟叹于谦之冤。明日旨下，发有贞谪戍云南金齿卫。云南有万里之遥，有贞闻命不敢怠缓，即出狱中，便要起程。深念马士权为有贞之事而被拷掠，身无完肤，决不招认，乃至狱中看望，以其女许婚其子。遂别土权，往金齿而去。后朝廷知士权无辜，特宥放归。
　　当时宗藩襄王瞻墡来朝。襄王因先年已巳之变，两次上疏慰安太皇太后，乞命太子居摄天位，急发府库帑藏，召募勇敢忠义之士，务图迎复。仍乞训谕郕王尽心辅政。疏上时，景泰已立八日矣。至是上得疏于宫中，览之感叹。即亲敕王入朝，待礼渥厚，闲叙数日。上因问王曰：“当时正月间，王文、于谦等曾使人到王处，有札子知会王否？”襄王答曰：“实无。”上因此益知王、于死为冤矣。天顺帝留襄王在朝盘玩月余，辞回。
　　是时，也先闻知中朝杀了于谦，心中大喜；对众道：“南朝头目于尚书被哈刺了，俺们无虑也。”即日传箭，大举入寇，由大同等关，直犯京城。
　　大同关前者是定襄伯郭登把守。因已巳守城，二次不肯开关，又答言吾国自有新君之语，上复位，即革郭登之职回家，命李文、石彪把守。石彪倚石亨之势，反欺李文，又克剥军饷。自此兵心不服，不肯向前厮杀。以致也先兵马直抵京师。京城人民，向赖于公平息九年，今复见此猖獗，人皆惊慌，一齐大叫沸嚷：“安得再生于少保，为国救苍生！”京城大震，喊哭声直达内廷。上正与恭顺侯吴瑾、太平侯张等在内蹴毬，遥闻喧哭之声，少刻，内臣飞报进宫。上闻报，大惊，弃毬于地，叹曰：“于谦若在，安得至此！”吴瑾亦曰：“真可惜于谦！”上顾谓吴瑾曰：“朕今复位未久，岂可令吾民遭此锋镝。朕昔在边外，也先等不过欲求缎帛而已，朕岂惜此，劳伤军民！”乃即发旨，下令赍缎帛万余，御敕一封，责其背盟入寇之罪。外彩缎多端，答其往年恭敬之心。御敕发到，也先亦自知无礼，叩谢赏物，即掣兵回去。
</div>
    <div class="pagination">
<a href="于少保萃忠全传_page5.html">上一页</a><a href="于少保萃忠全传.html">1</a><a href="于少保萃忠全传_page2.html">2</a><a href="于少保萃忠全传_page3.html">3</a><a href="于少保萃忠全传_page4.html">4</a><a href="于少保萃忠全传_page5.html">5</a><span class="current-page">6</span><a href="于少保萃忠全传_page7.html">7</a><a href="于少保萃忠全传_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
