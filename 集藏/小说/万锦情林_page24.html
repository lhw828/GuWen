<!DOCTYPE html>
<html>
<head>
    <meta charset="UTF-8">
    <title>万锦情林 - 第 24 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万锦情林 - 第 24 页/共 39 页</h1>
    <div class="content">　　生自思："游学每遇故知，已出非意，园名洛阳，轩曰迎春，若将有待予之至者，况今所遇文姬，与师处相见，才貌难伯仲。数日之间，二接才丽，益不易得，何幸中之幸也！"乃书知微翁之数于壁间而吟曰：
　　西邻之妇洵美哉，入眼平生未有也；
　　微生今日有何幸，不期而思知音者。
　　又思："女性幽静，外言难入，而乃出口成章如是，深喜其可以笔句动也。"作《如梦令》以自幸。
　　日暖风和时候，玉女花前邂逅。谩赋启朱唇，轻递脂香未透。欣骤，欣骤，有日相如琴奏。
　　后女知此情为生所觉，心生愧赧，每玩景临风，常定睛不语者移时。盖闻生之词，接生之貌，爱生之才，若动隐情而口不可言耳。而生心亦未尝一刻不在女也。为雨阻，绝步园中。后值晴霁，辍卷纵观。适守朴翁命爱童持罗衣授生，童因尾生闲步。生指女室问之，童曰："此吾邻孙氏所居。其女名芳桃，改名碧莲，年已十八，诗赋词歌，琴棋书画，刺绣工夫，无不完备精绝。早丧其母，未曾许配，故其父择此居之。买一邻女以伴莲，姓曹，名桂红，后改名素梅，少莲娘二岁，视如亲妹，无一间言，谙文墨，美姿容，莲娘之亚也。尝于培桂轩中联四景诗，迭为酬和，以为得趣。尝谓梅曰：'国朝若开女进士科，吾期夺传胪首唱，亦许尔共上不瀛洲。'闻者每羡，而卒无能睹一面、得一词者。其父性喜外出探友，或竟日而返，或信宿而归，归则爱独处一室而无亲人。"生闻言，心神不胜踊跃，嘱童曰："为我严锁外门，吾今爱静，无事则免使他人入来。"童会生之意，唯唯笑曰："吾固知此门锁钥匙非童不可也。"生初闻其为芳桃，忽忆师处所见，继又闻其为碧莲，猛省知微翁所云，于是念莲之心更切矣。复题于壁曰："直须杜门绝客，深下一团工夫，定叫铁杵成针，不负远来夙志。"客至，见之，咸以生不喜交接，故候谒者亦稀。生亦自谓数有可乘，乃私号"爱莲子"，冀自遇于碧莲，口占一词，名曰《临江仙》：
　　一睹娇姿魂已散，满腔心事谁知？东瞻西盼竟差迟。装聋还作哑，似醉复如痴。　　我欲将心书尺素，倩人寄首新诗。个中暗与约佳期。不知何年更何月，何日更何时？
　　时有友李见旭拉生郊游，生与偕行，适数妓斗草于得春亭下，询之，皆乐平巷中名妓，一曰李月英，一曰高巧云，一曰包伊玉，一曰许文仙。生亦喜花柳趣，心甚留爱，乃曰："今日之行，触眼见琳琅珠玉，皆子美诗中黄四娘也。"同兴谈笑移时，偕至印月溪边，睹鸳鸯浴水，粉蝶穿花，因曰："诸妹俱士女班头，吾欲择其一，以蒂永好，先唱《忆秦娥》词，能续成者即取之。"生徐曰：
　　春堤曲，一溪水漾新纹绿。新纹绿，鸯鸳弄日，晴沂对浴。
　　文仙执生之手，嘻嘻然应曰：
　　和风不断香馥郁，墙头粉蝶相随逐。相随逐，双双飞入，花间并宿。《忆秦娥》
　　词成，群口喝彩。生敬且爱，期约而回。
　　坐窗下，花影横栏，春香飘户，有寂寥意。命童磨墨，拂笺挥一歌，使童歌之：
　　薄试轻罗散幽趣，莺唇燕舌翻新句。东风引我入桃源，含笑桃花红满树。问花何事笑东风？笑我不饮空归去。我即解衣曲醇，醉春买乐红芳处。只愁东风不久情，吹作一天轻红絮。着意看花花不红，百计留春春不住。春老花残将奈何，袖薄难胜泪如注。
　　歌罢，同步于万绿亭前。爱童挥小扇以逐飞蝶，生亦促之。忽二蝶争花，堕花下，相抱不解。生拆之，对童而笑。童笑曰："物之性犹人之性，释之，释之，毋拆散姻缘也。"生弃蝶，成《西江月》词：
　　三月韶光过半，一年胜景堪奇。伤春自个漫徘徊，偶睹游蜂堕地。款款柔情莫匹，殷殷吩咐一媒。惟期及早效于飞，不负花前一对。
　　越夕，生嘱爱童守门，径访妓家。文仙出《娇红记》，与生观之。曰："有是哉！有始无终，非美谈也。"留宿而回。
　　后日，守朴翁设宴，坐中红袖，正前妓巧云、文仙也。至晚，文仙自荐于生。
　　次日将别，守朴翁至，曰："近来多冷落，文仙一名妹，欲留数月，以畅文兴，才子佳人，光我庄圃。"生欢甚，携文仙剧饮于假山之小楼。时玉兰开盛，又携酌于兰室，问柳答花，搜联构句，两相畅逸，名珍情会。生曰："卿名不在楚莲香之下，幸同枕席，誓不相忘。"文仙曰："里流泽薮，不足以辱君子。吾有一路指君，君其图之。"生问其故。文仙指莲室曰："个中一女，姿容绝世，美丽超群，赋性聪明，词华炳烨。吾有一友，窃窥之，羡曰：'美哉妙矣，诸好备矣，此诚无价宝也。'闻惟一侍女为伴，先结侍女之心，庶可渐入佳境。且以君之俊逸，无有求而不得者。然须慎之密之，毋炫巧致拙。"生拊掌曰："是教当书绅，是情当刻骨，此言出在卿口，入在吾耳，幸毋他泄。"文仙曰："君固不下申厚卿，我也不为丁怜怜，亦何疑焉。"乃取一犀簪，解一香囊留赠而别。生视之，亲绣一绝句：
　　独坐纱窗理绣针，一丝一丝费芳心。
　　从求知己亲相赠，佩取殷勤爱我深。
　　生始感文仙爱己出于真诚，而情亦眷眷，不忍少忘。至年，素梅在生窗之左有海棠花，偷步摘之。爱童抱瓮注水，适至浇花，戏谓梅曰："吩咐偷花者，可一不可再。"梅曰："一之未甚，再思可矣。"童曰："一摘使花好，再摘使花稀也。"因以水湿其手，梅牵童衣拭之，反若有意于爱童者。童入室，谓生曰："素梅在窗外，年虽少，有丰韵，可挑也。"生故出，拥其归路。梅摘花而反，生喜揖之，梅怀不安之状。生笑曰：
　　花下睹妖娆，含羞称万福。
　　相对两难言，花艳惊嘉目。
　　梅求路不得，曰："先生当路于此，男女无以别于途。君子避女流，故不能少让我也？吾非迷失女子，胡为关津留难？"生曰："为汝初犯窃盗，今欲盘语奸细耳。"各嘻然相视而笑。生忆文仙之言，心自计曰："不将我语和他语，未卜他心知我心。"乃戏问曰："卿卿果芳桃之侍妹名桂红者乎？抑果碧莲之侍妹名素梅者乎？"梅曰："先生止游诗书之府，何由知闺阁之名也？"生绐曰："吾昨梦登玉华山，至西天阙，入广寒宫，履嫦娥殿，亲得数名指示，故此积诚候卿。今得见之，正应佳梦矣。乞先为刘一春道意，后有万千未谈之衷曲也。"梅曰："此春梦也。吾非小红，便逞张生家语，吾当有一场发落！乍间姑免究。"执花而行，复回顾，低念"刘一春"者数四。生尾其后，曰："刘一春送。"梅戏应曰："回！"生垂手顿足曰："妙妙！女果以张生待我，则虽赀栗斯、喔咿儒儿以事女，亦甘心也。"返室，爱童曰："此女不速自来，焉得秋毫无犯，作无事人乎？"生曰："事勿欲速，恐耳属于垣，则名教扫地也，且喋喋利口，有无限风趣，此一物亦足以释西伯矣。梅尚如此，莲更何如。安排牙爪，以为降龙伏虎之计，此第一着也。"童曰："牵肠挂肚在莲娘，送暖偷寒在素梅，诈谋奇计在相公，热心冷眼在小童。吾若守口如瓶，决不败乃公事，好为之，好为之！"生暗喜曰："成吾志者，子也。今日丧心病狂亦由汝，赏心乐事亦由汝矣。"
　　梅归，对莲各道生语，且有誉生意。莲故作不理，偷书一歌于窗外。
　　莺声清晓传春语，道说与游人，趁我娇华，莫放歌《金缕》。杜鹃一夜叫声喧，呼凄风，唤苦雨。促吾直往天涯去，要寻乐地谁为主？
　　生至，味之，自觉莲之留意甚速，喜焉如狂，曰："且记此词，为他日负赖表记。"然时或见莲，则见其故逞百媚之姿，或微露可疑之状，或掩窗自蔽，或以目流情，或与桂红相谑，或正色不可动。假意真情，不可测识。而生亦未与莲亲接一语。且此有守桂，彼有桂红，亦未敢深信。故会面虽屡屡，心旆虽摇摇，而每为首鼠之状。
　　一日，生抱闷，步于墙西之别圃，转至假山，见碧莲俏妆轻服，面带喜容，纤手露金镯，捻并蒂花枝，视双蝶斗舞。蝶稍进，则随而观之。蝶渐近假山。生略少避，喜曰："蝴蝶甚着人。"莲已见生，故作不见，反翻袖促蝶。生逼近，曰："古有司花女，于今见之，诚闺房之秀也。"乃整衣肃冠，施一长揖。莲徐徐置花石上，含媚答礼，仍自执花，偷目觑生。生以正目视莲，各默默者久之。生笑曰："幽花如处女。"莲举花视之，曰："此东坡闲话。"生指花枝低赋一绝曰：
　　卿手捻花枝，花敢与卿斗。
　　卿貌觉羞花，花应落卿后。
　　莲曰："君不怕花怪乎？"生曰："然则卿爱我矣。"莲面红，曰："先生大胆。"举扇自蔽，欲返。生前诉曰："自见之后，未领笑语，企慕之悃，山高海深。每谓卿如琼林琪树，常欲在目前，奈咫尺天涯，劳心怛怛。昨睹佳句，今寻得此乐地，愿借假山以为巫峰，纵委身风露，犹瞑目泉壤也。且《楚词》有曰'乐莫乐兮新相知'，何太自郑重如此？"因执莲之扇而牵之。莲假手放扇于生。目生，低声曰："读书人但轻自己之手足，更不重他人之耳目耶？"生曰："四无人声，惟有子知我知耳。"莲曰："天知、地知，奈何？"生曰："天地无阴阳乎？"徨不能自持，遽执莲手，曰："到此地位，工夫尤难，此未语可知心者。虽铁石打成心性，亦当慈悲嗟愍！"斯时也，生魂已飞天外。莲曰："妾，娇体也，乃相煎太急，今日胆落于君矣！此情今当断，君亦何取于妾？且此何地也，此何时也，此何事也，妾与君何如人也，而敢犯礼侵义若是也？"力欲脱身，堕下金镯。生方拾之，而素梅适至。
　　生避于树下。梅曰："料莲娘被困，故独马绰枪至此，可同我回。"莲与俱返，何若竦惕者，谓梅曰："此生技痒，物触便吟，岂其锦心绣口，故吐句皆若宿构耶？"梅笑而不答。又曰："此生貌欺潘岳，见之岂不欲投果？"梅又笑而不答。又曰："此生出语温存，动容腼腆，必多情而重义者，今日反累彼怀抱矣。"梅又笑而不答。又曰："此生远之则可爱，近之则可畏，何也？"梅又笑而不答。莲有惭色，欲行不行者久之。生尚兀立不动，形如槁木，心如沸鼎，方叹曰："天乎，天乎！救兵卒至，解围白登，所谓对面不相逢者乎！相见不相亲，不如不相见。惊饵鱼，伤弓鸟，何缘再得。"因作《行香子》词，书于莲扇：
　　山石之旁，红绿齐芳。遇佳娥，正出兰房。娇娇媚媚，巧样梳妆。更好风韵，好标致，好行藏。绝世无双，不比寻常。尽吾戏调何妨。止应配我，个样新郎。谩眼空劳，心妄想，兴徙狂。
　　书罢，见扇骨上细刻"刘一春"三字，乃知莲之念己，更觉愈不能遗。
　　至晚，莲梅秉烛相对而坐。梅曰："刘生显两番手段，皆为我等轻举深入之故。试以几日坚壁不出，彼敢斩关而入否？"莲曰："然。"遂强习女工。
　　生自假山会后，懵懵如痴，昏昏若寐，食焉而不知其味，坐焉而不知其处，寐焉而不知其旦；或入大堂，或趋讲丈，或归书室，或游别地，眼之所见，意之所接，皆假山也。盖无根而情自固矣。书史之功顿废，笔砚之事顿忘。或低吟树下，或从步池边，或登眺小楼，而莲梅踪迹，绝不可见。
　　一日，邀友杨文陵访文仙。文仙迎生，有笑容，多喜意。少叙杯酌，酒半酣，欣欣相告曰："别后思君，如心悬一物，恐妨君正业，不敢奉迓。前为君卜一筮，昨为君起一数，又以君年月日时与知命者推之，皆大魁之吉兆也。吾亦阅人多矣，多伶多俐，多才多美，无逾于君。当奋祖鞭，以看花上苑。得君捷，妾亦分荣矣。"生谢曰："爱我哉！金石之论，可宝终身。"别文仙而归。复至假山，春景融融，终不能忘前遇也。取锥刻一歌于竹：
　　四际春光入望中，杏开十里红霞簇。
　　两对黄鹂调娇舌，三声五声新腔曲。
　　唤起离人百感伤，千愁万恨填心腹。
　　不如意事常八九，云雨巫山空二六。
　　何如一醉忘世情，同与七贤坐修竹。
　　书毕，转至晴晖亭。有素纸一幅，柱上偶悬一针，生持之，且思且行。忽见小桃一株，夭夭可爱，猛记红雨亭之诗。叹息曰："此芳桃也，能解吾意乎？"乃以师处桃花挂屏绝句复以针刺之，以针定于兰室之壁上而回。遇爱童持玉簪花来，种于花坛。命童往视莲室。
　　莲方绣一袋。童至，曰："前见刘相公有香囊一枚，自谓精绝，今莲娘所制更妙也。明当与赛。"莲曰："刘相公为谁？"曰："名一春，字茂华，号熙寰，改号爱莲子。"曰："何处得来？"曰："家重叠山华村之西。"曰："何为家汝家？"曰："吾主相识之子。"曰："今何不去？"曰："吾主延致攻书，图其耸壑昂霄耳。"曰："学问何如？"曰："去年游泮，文武两全，鸿才海富，逸思泉涌。"曰："为人何如？"曰："制行英卓，动容俊雅，立志温和，趋向超拔。"曰："家望何如？"曰："故家子，读书种，仁人之裔。杜中丞、郝中书欲谋为婿而不就，故今欲俟宝窗消息，可以知其为人矣。"莲见生清扬逸洒，已动心注，而闻童之言，企仰愈真，谓童曰："汝为刘生修一生谱牒，作一身行状。"俟童回，私叹曰："是天遣此生以贻相思之种也。初见若尔，后将奈何；见犹若尔，别将奈何！断送一生，惟有此矣！"愈觉足不宁地，强梅以观花为由，将窥生室。而爱童归，正与生道及碧莲询生之语，立于窗外。莲乃返至花屏间，见绝句：
　　凝目花间忆粉腮，一腔烦恼逐春来。
　　花如解得无聊意，长向刘郎闷里开。
　　小门昼永春岑寂，安得斯人共一床。
　　自是洛阳花下客，刘郎不是老刘郎。
　　莲谓梅曰："汝解此绝意乎？乃改集句诗也。诗意极巧，小门'小'字，改'千'字也；一床'床'字，改'觞'字也；自是'自'字，改'曾'字也；不是'不'字，改'今'字也。初，刘原父以年老续婚，故谓'老刘郎'；今彼寓小洛阳为客，明示我以未曾有婚之意。然以岑寂，何预他人？而遽欲斯人共一床，则伤于欲速而无礼。"梅曰："彼谓'斯人'者，何人也？"莲曰："斯人者，斯人也，必求其名以实之，则凿矣。"与梅并立，久无语。梅曰："何思？"莲曰："吾亦欲改集以和，适以诗答所窘，安排句法，已难寻较，是输他一首矣。"梅曰："还有一首。"袖出一绝，与莲观之，乃针刺成者。莲见之，曰："怪哉，怪哉！异哉，异哉！有是事哉！"梅曰："何故？"莲曰："汝未知来历。此吾作于母舅园中红雨亭挂屏上，亦以金针刺成。此帖汝得于何地？天地间有此意外偶然事，其神运乎？其鬼输乎？竟莫测所自也。"梅曰："吾昨得于池右之兰室。意谓莲娘所书样，于形迹太露；使出于刘君，不知何由得之？"莲长吁曰："是园素无外人，吾尝由此无忌，今与我共之矣。又况岂无他人，当敛足缩步，辍笔息吟，以自韬晦。然吾书此时毫无着意，自今验之，似字字有情。苟诗作凭，良缘天启，则韩夫人之红叶再流御沟何异也。"
　　正论间，生推门而至，见莲、梅俱在，步又中止，倚花而偷望之。花面与粉面争娇，脂香与花香竞馥，自不忍舍，叹曰："凡间仙人，可以疗饥。"又叹曰："碧莲、素梅者，千万人中两人耳。"占词二阙，书于手帙：
　　爱杀芬芳春一点，娇姿压倒杨妃。倚花注目已多时。枯肠聊上渴，饿眼暂充饥。　　对面重逢无妙策，费吾一段心机。何时亲贴艳丰颐。玉钗挂吾首，罗袖拂吾衣。《临江仙》
　　花满枝，蝶满枝，恋恋迷香不忍归。迎暄晒粉衣。　　盼佳期，算佳期，尽付书斋懒睡时。春情许梦知。《长相思》
　　莲归，犹折花在手，蝴蝶绕花而飞，梅曰："蝴蝶有情，相随不舍，其为花乎？其为莲娘乎？"莲曰："爱花则为花，爱我则为我，何怪蝴蝶之迷恋也。"命取笔，书一《爱花词》于东檐之壁：
　　一枝花外漾新晴，卖花声里春光泄。正解语花娇，山花子艳，后庭花未结。猛睹蝶恋花梢，也须索赏宫花，沉醉花阴歌笑彻。待醒来，向柰子花前，木兰花畔，斗百花奇绝。莫放雨中花谢，落路花飞，断送了赏花时节。等闲间落花红满地，又早见石榴花放迎新热。金钱花散美人愁，菊花新处情人别。冷清清开到腊梅花，意孜孜揉碎梅花雪。（二十牌名）
　　后生见之，料莲所作，笑曰："花固可爱，岂知春可惜乎？"对一《惜春词》，并书于后：
　　春从天上来，春霁和风扇淑。沁园春景巧安排，花柳分春，有流莺宿。单衣初试探春令，喜的是画堂春满，锦堂春足。那更庆春泽畔，正肆消春水来，有鱼游春水分波绿。玉楼春盎日初长，忽看海棠春放，春光好，好看无拘束。又何如登帝春台，赏汉宫春，谩醉春风中，齐唱彻宜春令曲。休轻放绛都春光，武陵春去，春云怨惹愁眉蹙。（二十牌名）
　　题罢，回至坛前，抱膝而坐，心自计曰："吾之见莲者，邂逅也。吾之寓此者，暂也。吾之窥莲者，私也。莲之爱我者，幸也。彼此之传情歌咏者，礼所禁也。吾志之所期者，未可必也。知微翁所云者，渺茫之数也。而莲之年则已及笄，而必有他适矣。吾欲乘邂逅之暂，触礼之所禁，侥幸以行吾私，焉保其不他适而必符此数、必遂吾志乎？使我后日要丑妇，则我当为我惜，而彼亦当惜我。使彼终身伴拙夫，则彼当为彼惜，而我亦当惜彼，眷眷情绪，两下湮沉矣。然既生春，又生莲，天若行方便，必无此事也。"怅怅然自为问答者久之。又欲至文仙处以散积闷，值守朴翁带二歌童携酌于闲闲堂。生醉甚。翁斟大卮劝生，生力辞。守朴翁曰："吾羡子有八斗之才，倚马可待，今以情字为韵，若能立就一绝句，吾当代子饮之。"生即应曰：
　　燕春台外柳梢青，昼锦堂前醉太平。好事近今如梦令，传言玉女诉衷情。（八牌名）
　　守朴翁素质直，初不知生之寓意有在也，但笑曰："玉女，即嫦娥也。今秋必要高中。"尽欢而别。
　　后莲睹生所对之词，叹曰："何物老奴生此宁馨儿！美口声，铮铮乎敲金戛玉；卖俊俏，蔼蔼然惜玉怜香。如百戏场中子弟，件样精通。风月前容吾二人唱和，足称劲敌。悠悠苍天，悠悠苍天，有志难酬！仰呼无益，万般心绪付之一声叹吁！若错过此生，则春风徒笑我矣。"乃以春、花二字结之。
　　雕栏春色上花梢，花底春莺巧更娇。
　　春为花开添富贵，花因春到逞娇娆。
　　花容不久春空老，春景不多花暗消。
　　几欲留春了花言，落花春梦杳迢迢。
　　莲以此诗书于片纸。偶爱童持瓦盆到池边觅取小鱼，梅见之，亲至，问："欲何为？"曰："刘相公近因兴闷，欲取置几案，窃其活泼之趣耳。"梅递莲诗于童，曰："兴趣在此，何以鱼为。"童曰："何故？"梅曰："汝不见《爱花》、《惜春》二词乎？今两个合而为一，见之则兴自活泼矣。"童持归奉生。述梅之言。生阅之，不觉鼓舞。
　　自是，莲常凝目窗外，又恐生之见，又恐生之不见；意欲绝生，情不忍绝，意欲许生，身不敢许；每羞涩依依，有不可形状意。面对小轴，乃《美女怯春图》，莲戏之曰："吾因春无奈耳。尔无知，何作此郁结状也？"乃赋于其上曰：
　　万斛新愁眉锁住，凭栏不赋啼鹃句。终朝理恨几时舒，良工难画相思处。多情对此愁如结，心随风逐沾飞絮。不如将心托笔寄丹青，落得不知春归去。《步蟾宫》
　　又书一词于绿窗之侧，浓淡笔，短长句，以坚生志、写己怨也。
　　春山愁压慵临境，忆芳菲，嗟薄命。望中烟草连天，座里花阴斜映。空度流年，虚浪美景，谁把佳期牢订？对景怨东风，无语垂帘静。　　狂风浪蝶多情兴，争抱一枝红杏。鹧鸪隔树喧声，唤动惜春心性。燕子双双，莺兔对对，花也枝枝交并。
　　莲书未毕，因庆娘处女使至，亟入接问。少顷生至，诵之，知其为《昼夜乐》词而未填成，取笔续之曰："百物总关情，何事人孤另。"（《昼夜乐》）时鹦鹉处于槛内，连呼"有客"。生曰："客是谁？"莲于内低应曰："忽到窗前，疑是君矣。"自为卷帘，见生犹执笔而立，对生曰："有客，有客。"生执其笔，相揖于隔窗。生曰："只分窗内外耳。我见莲娘多妩媚，想莲娘见我亦如是也。"莲未及对，忽回首，梅立于后。曰："所言公，公言之。"莲逸别室。生曰："主人何避客之深也？"犹不忍去，抚窗窥内。梅亦曰："何为至此？得非欲窥见室家之好乎？"生曰："为室家不足，无奈看花洛阳，以收天下春。"梅又含意曰："先生儒者，当折桂枝，醉春红，占春魁。今穿花至此，岂三年力学不窥园者乎！"因笑倚窗侧，以袖拂生。生亦倚身窗外，以手抚梅曰："莲娘情何如？"曰："不浓不淡。"生曰："绣户春风暖，想莲娘心热矣。"梅曰："青灯夜雨寒，恐先生心冷耳。"正谑间，莲至，命梅煮茶。梅少退。莲至前，将露私言，似欲接手，而童已至。梅内指曰："鬼仆又来矣。"各默默而散。童曰："适来王谢诸公来订文会，叩门至轩中。吾善计回之去。恐夜来摄踪，识破行径，故唐突而来请。"生曰："甚是。"步至东，坐于湖山石上。爱童拂拭落花。生曰："昔日相逢，碧桃初放，今梅酸溅齿，春气将阑。天上好景，人间乐事，顾不为我留也。"作词送春：
　　残花无奈黄昏雨，那更更长苦。枕头听得子规啼，叫道春光今去几时回。东君不管离人老，花信凭谁讨？一生须得几青春，尽在书斋做个忆春人。
　　次日，生忆玩词之处，已沉感莲之惠然肯近，而尚未能接一心话。会愈多则情愈恋，话更难则念更深，云破月来之时，花落门扃之际，皆恼人滋味也。占《贺圣朝》词：
　　痴心偷步巫山下，枉自担惊怕。胸前着次，心肠干热，谁人堪话。　　书中之女千金价，甚日青鸾跨？心似风筝，身如傀儡，悬悬牵挂。
　　又《春光好》：
　　春已矣，树浮青。少啼莺。数点催花雨，美声不可听。　　心事千头千脑，幽斋孤影孤形。谁问玉人曾约否？半应承。
　　又三字诗：
　　月升树，花影重。酒未醒，愁又浓。
　　莲亦自见生之后，常无言静坐。素梅侍侧，一目视莲，久不移。莲曰："视我何为？"梅曰："近来善风鉴，能摸心相。"莲曰："何如？"梅曰："口内无言，心中有事。"莲曰："然，今日情思不爽。兼倦人天气，恨不能寄愁天上，否忧地下，第取琴，试操一曲，余音似前弦。"梅为之设几焚香，置琴于上，莲方整弦，遽曰："指力倦，琴音散，不若以棋较胜负。"梅又为之设棋枰。下未终局，遽推枰而起，自理绣工。又曰："眼昏，不便针线，暖酒较手技可也。"酒至未饮，则曰："恐醉，姑置之。"梅曰："消遣我太甚。今日何异常日？如此，信必有故。"莲曰："予实不知。"梅曰："他人有心，予忖度之矣。"莲曰："无浪言，为我卷帘，细数落花，何如？"梅掀帘，曰："外间世情甚不美。"曰："何故？"曰："绿暗红稀，飘零颜色，春去矣。"莲喟然曰："春去乎？春亦解误人乎！"梅曰："春不误人，人有误春者。"莲曰："吾惜春，非误春也。"梅曰："惜春何不留春？"莲曰："春肯为我留乎？"命取手轴，书曰：
　　夜雨生愁
　　烟雨妒春声不歇，无故把繁华摧折，看欹网留青，斜乐花瓣，不放东君别。隔槛下香和恨结，泪滴处衣罗凝血。正冷落佳人，柴门深闭，刚是愁时节。《雨中花》
　　春风积怨
　　春风几度，空把青年误。古道堆红无数，妆点东君归路。　　乐事于今半已空，园林绿遍消红。咫尺窗纱，万里衷情，吟付东风。《青玉案》
　　静里凄寥
　　闹嚷嚷春景无涯。近一簇香车，远一簇香车。雨筛风搅攘韶华。打一夜梨花，飘一夜梨花。心病也，意儿慵，对一霎纱窗，倚一霎纱窗。情重也，泪儿枯，叹一声冤家，念一声冤家。恁黄昏帘幕重遮，鼓一部青蛙，送一部青蛙。《闺怨蟾宫》
　　望中索莫
　　小鸟窥人惊枝去，一声啼歇。
　　莲方书，梅笑曰："刘先生于窗外多时矣。"莲曰："何不早言。"欣然投笔而起，控首外望，乃诳也。莲甚不快。遂置前词，和衣而卧。而生果至。梅复曰："刘先生于窗前候久矣。"强这不能起。久之。梅诳生曰："莲娘见君至，反就枕。"生曰："其似恨我乎？"梅曰："非惟恨，抑且恨。"生曰："容我一见请罪，何如？"梅曰："君罪太多，罪不容于请。"曰："我得何罪？"梅曰："窃窥邻女，眼罪也；吟赋诗词，口罪也；攀花弄管，手罪也；勤步窗前，脚罪也；用意轻薄，心罪也；私闻窃听，耳罪也。然连曰疏阔，一身都是罪也。"生曰："前诸罪可恕，末后一罪，我自认之。"遂悒悒而回。
　　至晚，莲于枕上问梅曰："刘君此际果岑寂否？"梅曰："有守桂在。"莲曰："汝比得守桂否？"梅笑曰："然则莲娘其岑寂乎？春色恼人眠不得，当坐以待旦。今日春阑，当高枕无忧矣。"莲不答。少刻，梅假睡，莲频呼之，不应，曰："年幼未谙伤春也。"梅闻之暗笑。莲视残灯尚在，起而独坐，书一歌：
　　花落啼鹃后，纷纷逐晚风。与我似相识，轻轻入帘栊。春色殊怜我，傍我频相从。春光何富饰，也败风雨中。妾颜花作面，春去谁为容？膏沐懒去事，绿云成飞蓬。兰室怯情晓，停针倦女工。春去知还在，春畴情转通。蓦地有长叹，茫然兴复空。寄语伤春者，为我惜飞红。
　　越数日，生与其友关世隆、张文杰者，游酌于园中。未几，诸葛钧至，相与畅饮于万绿亭。世隆曰："今日刘、关、张复会于桃园，可无侑酒者乎？"文杰笑曰："凭军师处之。"生曰："吾熟一妓，招之则来。平一点红，足以消酒。"遣人邀文仙，则已去迹多日矣。生少兴，勉强联句，俱至大醉。生涤手，独至池边。适莲卷帘，面池独立，因生手挥残沥，授一帕于外，带一香囊。生拾之，左右瞻顾，欲以称谢，而爱童先诸友至。莲遥见，长吁避之。生忌友之觉也，即也偕返，送友出。命童访文仙所在，乃知鸨儿之故，欲卖之，恐其不允，诒之行者。故去数日，而生不知也。生闻，似有所失，举莲帕，检视绣袋，更忆文仙所赠，又乱一心曲矣。作词念之：
　　章台多柳枝，此枝世稀有。爱尔美恩情，到我十之九。别来梦亦劳，天涯几翘首。思卿卿在心，念卿卿在口。料卿也同心，有我相思否？
　　又因投帕之惠，扣手歌《凤凰阁》词：
　　记当初花下，分明传约。思量就把芳心托。岂料书生福薄，竟成空诺。能勾向他行着脚？　　你也不合，常把眼来睃着。怎知书幌添萧索。奈何哉，这病根几时芟却。直若到空梁月落。
　　自后莲情愈浓，心怀恍恍。素梅亦悉莲之情，恐蹈他故，再四以言语而试之。莲笑曰："汝欲以绛桃碧桃、三春三红之事待我，如伤风败俗诸话本乎？"梅曰："此事恐非儿女子所可自行。刘君前程万里，自远大之器，就之恐玷彼清德，绝之恐丧彼性命。差毫厘而谬千里，其端在此。勿谓素梅今日不言也。"莲正色曰："何以刘君为惜哉！女子之身，贱之则鸿毛，贵之则万金也。鼎当有耳，岂不闻女子妄从可贱，汝弗疑。"长叹不语者移时。复谓梅曰："自思天下有淫妇人，故天下无贞男子。瑜娘之遇辜生，吾不为也。崔莺之遇张生，吾不敢也。娇娘之遇申生，吾不愿也。伍娘之遇陈生，吾不屑也。倘达士垂情，俯遂幽志，吾当百计善筹，惟图成好相识，以为佳配，决不作恶姻缘，以遗话巴。吾度刘君之意无不可，草草之事不难为，而所以不敢轻举妄行者，盖长虑却顾耳。然刘君之用情于我者，专矣。日月丸跳，如隙驹壑蛇，深欲息意不思春，恐报刘君之日短也。"作一词：
　　一睹仙郎肠欲断，断肠枉自痴痴。痴心长日拟佳期。期郎还不定，定有害相思。　　思深偏切愁人梦，梦中添下孤，惶泪滴几多时。时动文君想，想在俏相加。《临江仙》
　　倚床而坐，体若不胜。梅曰："弱体不胜衣，为郎憔悴多矣。"莲曰："憔悴无伤，恐不能自憔悴而止也。"梅亦虑老父觉之，劝以勉强笑语。良久，莲笑谓梅曰："汝年纪长矣，名桂红不谐，私呼汝为红娘可乎？"桂红笑曰："莲娘欲作崔，使刘君为张乎？今外无高墙。内无夫人，旁无和尚，邻无犬吠，以培桂迎春为普救西厢何不可？而愿时时清白，刻刻崖岸，则向所云'不敢'者，真也？诚也？伪也？假也？"莲面有惭色，徐曰："吾欲尊汝故尔，谁为汝演西厢记也？"梅曰："以桂红呼红娘为尊，莫若以素梅为媒婆之为愈尊也。"莲默然含泪曰："吾于刘君幸无失德，自以汝可寄心腹，故不少存形迹。今汝舌剑唇枪，吾何为吞声忍气？吾拼索性，汝做得干净人也？"梅执莲手，跪而告曰："吾为戏言，娘何僻见乎？生待我若亲，贱奴岂草木人耶？"莲曰："汝知否，刘君尚未娶故耳。"
　　至晚，具云履一双，美女一轴，金扇一柄，水晶糖一匣，自取一迷，令梅馈生。梅佯曰："吾无副，不可行。"莲曰："两国相争，不斩来使。彼若敬主及使，汝自解纷。"
　　梅欣欣而行。至迎春轩，独见爱童，而不见生。将回，童出挽之。曰："何所闻而来？何所见而去耶？"梅曰："'礼闻来学，不闻往教'，是以来不见子充，乃见狡童。是以去。"童曰："凡物必有偶，刘相公已心匹莲娘，吾与汝未有下稍，汝若肯舍身普施，吾当得好眼看承。两人深相结，共保快活无忧也。"梅不答。童强之入，与共坐于北窗之小床。梅曰："非我求童蒙，童蒙求我。汝事刘相公久，学无赖贼作偷花汉耶？且刘相公尚未有成说，尔何敢僭先？"童曰："高材疾足者先得焉。刘相公亦让我一头地矣。"为之搂定香肩，持素手，松钮扣。而生睡已起，遽推门出，见二人之状，戏之曰："卧榻之侧，岂容他人鼾睡耶？"童曰："非敢越礼，待欲小试，为行道之端耳。"梅有惭色，敛衽整衣曰："君可谓入幕之宾矣。"因视童而微笑。生亦目童，作摇首状，童即避出。生执梅之手，引就坐，曰："吾设此位以待卿久矣。今日之事，须极热为之。"梅曰："两国相争，不斩来使。"生曰："莲娘之意何如？"梅曰："已受重戒而来，不许，不许！"乃以碧莲彻夜念生岑寂之语、假寐之事，悉对生述之。生曰："肯念我之岑寂哉？得莲念，胜天怜念矣。然念念不忘，我心更切也。"又曰："汝年幼，未谙伤春，我当教汝。"梅曰："汝男子，那识女情？我亦生而知之，不劳尊诲。"因袖出莲所贻者与生，曰："此莲娘雅赠，欲得君详一谜也。"生细玩之："云履无底，美女胸。"笑曰："吾揣其意回之。"
　　禁足书窗外，幽怀且放开。
</div>
    <div class="pagination">
<a href="万锦情林_page23.html">上一页</a><span>...</span><a href="万锦情林_page19.html">19</a><a href="万锦情林_page20.html">20</a><a href="万锦情林_page21.html">21</a><a href="万锦情林_page22.html">22</a><a href="万锦情林_page23.html">23</a><span class="current-page">24</span><a href="万锦情林_page25.html">25</a><a href="万锦情林_page26.html">26</a><a href="万锦情林_page27.html">27</a><a href="万锦情林_page28.html">28</a><a href="万锦情林_page29.html">29</a><span>...</span><a href="万锦情林_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
