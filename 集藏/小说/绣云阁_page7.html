<!DOCTYPE html>
<html>
 <head>
  <meta charset="utf-8"/>
  <title>
   绣云阁 - 第 7 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绣云阁 - 第 7 页/共 40 页
  </h1>
  <div class="content">
   三缄心心在道，任其作弄，久之不见，老道趺坐如前。复跪更许，老道始开目睨视曰：“尔为谁？跪求何事？”三缄曰：“弟子三缄，特求吾师指点大道耳。”老道曰：“道在尔躬，何问乎人？”三缄曰：“弟子愚昧无知，不知道之所造，求师步步相引，俾弟子时而习之。如得功成，皆师赐也。老道曰：“尔欲求道，尔知有恒为作圣之基乎？常见世人始而求道心切，赴汤蹈火似亦不辞，继受折磨，则半途而废，此所以求道多而成功者少也。”三缄曰：“弟子一心求道，即赴汤蹈火不能弃焉。”老道曰：“如是，尔随为师入此斗室，秘传一二与尔习之。”三缄起，随老道入。
　　老道曰：“吾之传道与他人异。异者何？先有以试之也。”三缄曰：“师以何者试弟子哉？”老说曰：“此室斗拱之上，有木雕白凤一只，尔拜得身离斗拱，能舞能飞，其道可传。如拜不下时，再归家庭，敦尔伦纪，他日复游此地，吾方传焉。所试如斯，尔心愿否？”三缄曰：“愿。”老道于是退出室外。三缄遵命向凤而拜，约拜数百，而白凤依然。三缄暗思：“凤乃木雕，何能起舞，此必老道试吾求道之念诚与不诚也。且颇一夜功夫，竭力拜之。”拜至千拜，将有欲动之势；复拜千拜，似有欲飞之形；拜至数千，虽能行走，不能飞舞，竟拜至数万拜，始展两翼下于斗拱，飞舞室内。飞舞已倦，仍住故处，昂首而鸣。鸣至数十声，口吐一珠，晶莹可爱。三缄拜舞愈急，其珠忽坠于怀，闪烁光明，圆转不止，三缄暗暗称奇。老道入室，笑曰：“白凤赐珠，尔何不拾？”三缄拾得，两手捧定，复跪于老道之前。老道曰：“吾因尔任肩阐道，影只形单，遇水怪山精，不能相敌，故于今夕特赐是珠，尔其好好珍藏，以为防身至宝。”三缄曰：“一珠极小，有何奇异可以防身？”老道曰：“是珠名为电光，佩诸身旁，怪不敢近。倘遇妖魔之法力绝大者以珠抛之，自有千百神祗诛以雷斧。尔何轻视谓为无奇？若非求道心虔，定不滥予也。”三缄闻之，百拜稽首曰：“承师盛德，恳其留名，好待他年尸位而祝。”老道曰：“吾非他，云衣子其道号也。尔道成时，自有相逢之日。”言罢渺然。
　　三缄极目外望，天已晓矣。左右周视，乃在修竹之下，道庵一切化为乌有。忙呼仆人，出得茂林，前途再进。



                        


第十一回    盗电光三缄负疾　游白马万里思亲


　　三缄征鞭急举，由东而南，极目坦途，往来行人不绝如数。
　　谓其仆曰：“一地有一地之境界，真所谓地阔天宽，风俗各殊，令人玩赏不置也。”仆曰：“昨夜道庵变幻奇同，光耀洞中，但不知主人异地而卧，曾有所见否？”三缄曰：“吾自下榻斗室，尚未入梦，渴极思饮，蒙一老道赐茗数盏，自豪饮后，虽未熟卧，亦无他异焉。”仆曰：“吾有瞩目之奇，敢质主人当作何解。”三缄曰：“尔试言之。”仆曰：“昨夜就寝，梦初醒时，瞥见榻前立一孩子，其龄不过六七，或时身如乞焉，或时身若富翁，形象靡常。偷觇久之，转瞬不见，吾以为出户矣。殊刚合眼，被重如山，气几逆而难出，掀之以手，不动，开目睨视，前孩已入吾被，手摸吾乳。乃戏以哺之，孩子欣然衔诸口内，始而轻吸，恨无乳出，力以齿啮，痛极，掀被而起。彼将两手紧抱吾胁，口仍盛吾右乳，推之不脱，若生成焉。吾骇甚，举手乱击，孩子负痛，坠地有声，以足踏之，俄而寂然，知已毙矣。及俯首细视，非孩子，乃卧枕耳。吾惊讶良久，自今思及，究不知卧枕若何能化人形。”三缄曰：“尔平素身居贫困，凡一坐一卧，思易穷躯为富体，此心有乎，无乎？”仆曰：“以困穷而思富厚，何时不有是心。”三缄曰：“此孩子之来，正尔心有所思也。殆其孩化为枕，是尔心清后而始知。其为枕也，如心无清时，睡梦昏昏，无怪不见于幽室。”仆曰：“如是，吾主历游数十郡，凡所遇妖魔皆心未清者致之欤？”三缄曰：“然。”仆曰：“吾今而知怪自心生，持其心而不敢乱思矣。”言谈至此，耳闻人声济济，喧闹不休。仆曰：“市廛已近，其前征乎，抑于此地息肩乎？”三缄曰：“昨夜未克安寝，可就此市早早驻之。明日遂行，亦未为晚。”仆诺，遂入市中，止于旅舍，三缄身倦，倒榻而卧，仆人无事，在市廛前后游玩一遍，亦归舍而卧于寝所。
　　是市之西，蛮金洞里有一妖物，系龙精修成。是日天外闲游，见此市内一光如电，时随清气盘结，或上或下，转折不停。
　　龙精暗思：“小小廛市，岂有真仙异宝在乎其间？”当呼当方询之。当方曰：“市有三缄住居旅舍，故清气直透斗牛耳。”龙精曰：“是非紫霞门徒虚无子所脱胎乎？？”当方曰：“是矣。”龙精曰：“清气盘结，固彼前生根底，而电光闪灼，又自何来？”当方曰：“非小神所得知也。”言罢而隐。龙精窃自计曰：“此必身有仙宝，吾欲上升，何不盗之以助其力。”转思宝佩彼体，自然检点周密，盗又何能。
　　正设策间，前面黑云闪闪，突如其来。中一大肚巨人，手执两钳，威然独立。龙精吼曰：“何方妖属，敢与吾对立耶？”巨人曰：“吾系蟹妖，名虎，其去游者，为访龙精耳。”龙精曰：“访彼何事？”蟹虎曰：“紫霞真人命虚无子临凡阐道，脱化三缄，诛及妖部万千。吾心不服，曾搬大王赤鲤往吾噬之，奈被紫霞得知，暗以如意金钩将赤鲤收伏。幸清虚讲情释放，常怀不忿，嘱吾告之龙精，以复前仇。吾不知龙精所居何地，每日乘风四顾，难觅踪迹，心殊歉然。”龙精曰：“如是，尔颇有缘，吾即尔所访者也。”蟹虎喜曰：“果尔，则不负赤鲤命矣。”遂出云内，向龙精拜舞不已。龙精曰：“尔欲得三缄而吞之乎？”蟹虎曰：“然。”龙精曰：“三缄乳子在此市廛，但不知身旁有何宝器。”蟹虎曰：“尔乌知有宝器耶？”龙精曰：“精光相随于清气中，非宝器而何？吾见宝器之光，正思盗此，尚无其策，不意得遇蟹兄。兄如欲复前仇，可为吾盗之，方许后助。”蟹虎曰：“若得龙精助吾，吞噬三缄，拾芥不啻。盗宝之命，吾何敢辞。”龙精曰：“吾妖目遥观，彼正卧榻。欲盗此宝，是其时也。”蟹虎即坠云头，化作常人，竞入三缄寝所。三缄梦里恍闻有人呼曰：“速醒，速醒，妖物临矣！”三缄惊寤，急将电光珠持定，假卧如常。蟹虎入，被光照耀，心胆俱怯，辗转化为原形，不能脱身。仆人适觉，突见大蟹，骇极而呼曰：“怪入室矣，可持械器击之。”店主闻呼，约集市人入室，果见一蟹身大如筐，共相惊骇曰：“此蟹何来？”三缄曰：“不知。”右邻旅主曰：“吾知之矣。”市人曰：“尔何知乎？”右邻曰：“吾家祖父常言：此地先年有一雪姓，横不知理，乡邻族党遭彼横逆，敢怒而弗敢言。中有受害者，暗暗对天焚疏，竟遭雷劈，尸骸朽腐，化为小蟹，肖彼横行之态。后被洪水淹及此市，蟹尽随浪入江，恐此蟹儿深藏穴中数十年来，所以躯大如是。”市人曰：“想彼横行害世，胡弗诛之？”右邻曰：“吾欲尝兹鲜味，以作醉蟹，何如？”市人曰：“如作醉蟹，非酒数瓮，弗能淹此躯壳，不如将绳系定，言及前情，遍示通衙，以为世之横行者戒。”邻左一人曰：“尔之所言，与吾闻异。吾祖传说，此市自古有之，当日市中常出佳酿。凡入市者，无不昏昏大醉，横行如蟹。是蟹也，其殆醉汉所化？言及前事，亦可以戒好酒之人。”中一少年笑曰：“左右邻翁所传，亦似不若吾所闻者为更确焉。”左右邻舍曰：“尔之所闻若何？”少年曰：“吾闻诸乃祖，是地当年乃一村庄，庄内牛翁好淫子媳，子媳每日炊黍，必执铁钳为之燃薪。忽被墙倾殒命，钳尚执手，故化为蟹，令彼常常持之。”内有老叟曰：“薪台老人当执一钳，而蟹则左右俱执，牛翁之化此者，其所淫子媳殆有两乎？”又一少年曰：“吾闻咏《薪台》者不惟化蟹，而且化虾。”左右邻曰：“如何？”少年曰：“吾父曾言，离火村中有淫子媳数至三者，没后化之。”左右邻曰：“淫及三媳，胡化为虾？”少年曰：“虾形两手举钳，头顶一刀，淫三媳而化此，大约取其在世既与一媳碎菜，复为两媳燃薪耳。言及前事，岂不可为薪台老人并戒乎？”后一老翁曰：“尔等皆属传闻，比例亦似。以吾愚见，此蟹前世必遍行市镇，假充医生而售药者，不然，躯壳何似药箱而紧负于背耶？系之街旁，未始不可为医戒也。”三缄曰：“众兄留言，此怪来兹，甚属不详，诛之以绝怪迹也可。”市人诺，将蟹扛至市外，甫以械器击之，倏化为莺，冲霄竟去。
　　观者如堵，无不吐舌称奇。
　　三缄归舍，恐怪复返，辞主而行。行至五曲山间，龙精化为老翁，设一酒肆以待。三缄到此，见酒肆华好，止宿其中。
　　是夜老翁设馔，款待殷懃。主仆甫饮数巡，昏倒不知人事，龙精乘机窃取电光宝珠归于洞内。主仆此际毒已深入，如死者然。
　　碧虚真人云游至此，慧目遥视，知三缄宝器已为龙精所盗，兼毒以酒，忙将云头下坠，取出灵丹，纳入主仆口中。转瞬苏来，左右详觇，绝无酒肆，老翁亦不知所往。三缄骇然，急摸宝珠，珠已失去，知为老翁所盗。胸怀气逆，负疾难行。仆人扶持主躯，强行十数程，而疾愈深重矣。紫霞默会得知，又遣复礼子于前途道左化庵一座。三缄入庵后，紫霞化为老道，以药饵之。三缄疾可，言及失珠一事。紫霞曰：“仙家宝器，非有仙道不能任受。譬之世上穷汉，予以富翁之福，乌能享哉？”言已，复慰之曰：“公子保重贵体，俟诸他日，自尔合浦珠还。”无何疾愈，其仆促曰：“夏日已去，又至秋深矣。公子椿萱俱老，胡不退归桑梓，而徒以访友为事乎？”三缄曰：“不知不觉，菊放东篱，唯尔所言，时序几忘，可转征车以归故里。”仆闻喜甚，向北而归。
　　紫霞真人自三缄疾愈，祥光驾动，竟投云衣洞府。云衣闻报，恭迓入内，黍蒸白石，酒煮黄粱，陪饮洞中。筵将撤时，云衣曰：“真人领混元皇帝命阐道人间，徒弟虚无投生尘世，累为山精水怪、野鬼邪魔扰其身躯，死里逢生者再再，真人何不赐一二法宝，以敌妖属乎？”紫霞曰：“吾非不欲赐之，奈功行尚浅，不能守耳。”云衣曰：“吾曾于绿林庄前化为泥丸大国，将三缄引入，拜舞白凤，赐一电光宝珠，以助功成，吾兄知否？”紫霞曰：“多承盛意，但赐之太早，三缄不能守，被龙精盗去，且将毒酒毒毙主仆，碧虚活之。后因失宝得疾，几乎命丧，吾又活之，兹已北归故里矣。”云衣子闻言而怒曰：“小小龙精，敢盗吾宝，吾誓不诛之而不休也。”紫霞曰：“失此一珠固不足惜，特恐借以助道，他日收伏愈难。”云衣曰：“真人请归仙府，吾去追讨，谅不费力耳。”紫霞曰：“愿尔举手珠还，吾明日仍来贺之。”言罢，乘云而去。
　　龙精盗宝归洞，群妖庆贺，拜舞欢呼。云衣化一野妖撞入，正值龙精手捧宝珠，摩挲玩赏。云衣暗近身侧，出其不意，夺入手中，口念真言，宝珠一举，雷声震动，恍如山岳崩颓，洞内妖群纷纷四散。龙精不服，与云衣力斗空中。复以宝珠震之，一声霹雳，龙精胆碎，乘着黑气入波而逃。云衣宝珠已得，不复驰追，卷回祥光，仍归洞内。
　　三缄车辇在道，玩水观山，但见木叶萧疏，蓼花掩映，不禁情思触动，口占一绝云：“千里遨游所谓何，良朋不遇折磨多，韶光又到秋深候，蝉歇枝头亦懒歌。”吟毕，顾谓仆曰：“前面田畴广布烟火万家者，又是何地？”仆曰：“是地名号，非仆所知。如遇村人，询之自得。”行不数里，果见一叟与一稚子缓步在道，似乎闲游村郭而欲归者然。仆人疾趋近前，揖老叟而询曰：“贵地何名？”老叟曰：“贱地名白马庄耳。”仆曰：“庄有旅舍乎？”老叟曰：“吾村以耕读为业，耕读而外，非所知也。”仆曰：“村中尚乎耕读，足见传家有法。但旅舍毫无，来往者流将何以为息肩之所？”老叟曰：“村之东面，亦有市廛在焉。”仆曰：“吾主仆今日足力已疲，此去市廛，路途不知几许？”老叟将首摇而复摇曰：“远甚，远甚。”仆曰：“市远如是，主仆今夜何所栖身？”老叟曰：“相逢萍水，虽属他乡，借榻为安，岂无长者？”仆曰：“如老翁肯为见纳，感激良多矣。”老叟曰：“时不可待，急语尔主，吾愿为东道焉。”仆人转告三缄。三缄至，向叟一揖，曰：“仆言老翁甚贤，愿借榻以安游子之躯，此德此恩，答酬何日。”老叟曰：“此宿一宵，何堪言谢。夕阳坠矣，可随吾归。”三缄主仆果随老叟行行止止，竟入重门。老叟导至中堂，稚子奉茗后，遥闻杯箸声。老叟问曰：“筵已设乎？”家人曰：“设矣。”老翁遂请入席，劝饮殷懃。酒至半酣，老翁曰：“吾观公子年华甚富，正宜鸡窗发愤，博取功名，胡为乎以青春子弟，风尘劳攘，岂其乃祖乃父家起贸易，公子欲继其志而为是欤，抑自乐奔走而然欤？”三缄曰：“否。小子生有癖性，道好辟谷，故周游四方，访求师友以参考之。一切禄位功名，在所不计。”老叟曰：“公子只一人乎，家庭犹有父母耶？”三缄曰：“父母俱存耳。”老叟曰：“辟谷一说，自古有之，然能成仙者，只闻钟离、曹、李之辈，女也闻有何仙、藐姑、麻姑之传，未闻今时有拔宅飞升者也。子误矣，子误为人言所惑矣。以子有用年华，既不立志青云，为王朝报效，而椿萱浩德，又未克补报庭帏。惟求入圣越凡，朝日驰驱道左，尔父尔母倚闾之望，谅难免之。设或染疾在牀，奄奄一逝，生不能养，死未能葬，抱恨终身矣。吾劝公子先将伦常力尽，待其只身无碍，再求大道未晚。”三缄为老叟数语打入心坎，默然者久之。老叟见三缄沉吟在座，将筵撤去，导入密室，扫洁牀榻，向三缄而言曰：“公子长途奔走，劳顿极矣，即请自便。”言罢出户。
　　三缄牀头独坐，计亲寿算，思亲形容，恨不能举翅高飞，得见父母于顷刻。思之愈急，夜不成眠，漏滴三更，忽然入梦。
　　间里在望，风景依稀，及行李入门，时寂寞无人，呼之家仆，亦无应者。忙进内室，见父母白发蓬蓬，双目瞑然，仰卧于榻。
　　三缄跪呼良久，父母始举目视曰：“尔三缄乎，再不归来，吾二老恐入黄泉矣。如到黄泉，心所不甘者，以儿远游未返，父子娘母未能一面耳。”三缄聆此，痛哭失声。一梦醒来，尚在他乡。趁天发晓，拜辞老叟，绝程而奔。



                        


第十二回    奉父母诚感天地　读诗书道易功名


　　三缄自白马庄闻老叟一番言语，事亲之念日系于怀，兼之梦亲卧牀，家人无影，心愈着急，与仆晓行夜宿，不辞风尘苦况，望乡关遄征。
　　行至黑水江边，苦无舟楫，沿江而转。转至江左又合一溪，其江愈宽。无舟焉能过渡。三缄心忙意乱，欲觅农夫访之，而农歌不闻；欲觅渔人访之，而渔歌不答。踌躇四顾，望洋悼叹者良久。忽听上流欸乃一声，一个小渔舟顺江而来，打桨渔夫颓然老矣。
　　三缄忙至江岸，呼曰：“渔翁渡我，重谢以金。”连呼数声，奈渔翁耳不能闻，摇橹直下。三缄急招以手，渔翁始停橹问曰：“尔欲过江乎？”三缄点额频频。渔翁曰：“尔可下至渡头，方好上舟。”言已，摇舟竟去。主仆于是疾趋下岸，若有数里，舟影毫无。三缄曰：“小舟何如是之速乎？”仆曰：“舟小而轻，所载无物，乌得不速？”三缄曰：“如是急急赶之，不然此舟一过，别无渡之者也。”仆诺，复趋数里，一嘴横隔，由嘴截出去，渔舟相去有百步之遥。三缄手语渔翁，渔翁向前指之。三缄奔向下流，汗盈浃背，幸至渡口，渔舟已傍岸系着矣。
　　三缄息定，揖渔翁而言曰：“祈老翁渡吾，过江吾必重重相谢。”渔翁摇首曰：“吾舟是吾产，捕鱼日常然，若贪尘世宝，不在此江前。”三缄闻之曰：“翁真廉士也。”渔翁曰：“红尘富贵，久已看穿，吾家子孙甚繁，产业亦厚，如欲享福一生，受用不尽耳。”三缄曰：“以翁之德与翁之年，正宜福享庭帏，娱欢老景，何必孤身在艇，遨游江汉哉？”渔翁曰：“人生不满百，消化如同雪；日在江汉间，所求长生诀。”三缄曰：“闻翁言谈，其亦廉而有道者也。不鄙朽木之才，愿拜门墙，师事终身，可乎？”渔翁曰：“吾尚求师不得，敢诩教人？”三缄曰：“老翁大道久成，其不乐为吾师者，吝而弗予也。”渔翁曰：“大道昭然天壤，要自求之耳。”三缄曰：“翁既吝道不予，可能行此方便，一渡吾否？”渔翁曰：“举手之劳，何烦累嘱。”三缄见其言词慷慨，主仆登舟。渔翁运动桡橹，缓缓过江。方举以金谢之，而渔翁舟去如风，转瞬间已帆扬天际矣。三缄伫立遥望，赞叹不已。仆恐途程有误，催促前行。
　　行去里余，三缄自觉心烦意倦，正欲得一旅舍早早息肩，不意刚到山丫，茅店在望，往来过客投宿累累。三缄与仆借此停骖，尤幸旅主甚贤，饭食酒肴颇堪裹腹。主仆餐罢，谢金入室。室内安置数榻，榻中一人呼吁，呻吟不绝于口。询其所以，乃奔走江湖，染疾在身而不得归者。言乃父母衰迈，妻儿悬望，不禁大放悲声。三缄曰：“毋泣毋泣，吾问尔疾重若此，可有药资乎？”其人曰：“无之。”三缄遂赠银两，嘱旅主为之调剂焉。
　　昧爽，主仆早起，被晓而行。约有廿旬，已抵桑梓。三缄喜极，茫茫然归，家人见之，奔告翁妪。翁妪呼入内室，泣曰：“儿归乎，吾疾卧牀头已数月矣。”三缄亦跪地泣曰：“儿好远游，父母有疾而不知，儿之罪也。”即命家人遍访名医，调治亲疾。三缄衣不解带，步履不停，念念心心，望疾速愈。殊日复一日，呻吟愈甚。三缄思曰：“亲疾如是，儿视不救，何用子为？”于是暗割股肉，烹食双老，而其疾益加。三缄无可如何，只得每夜焚香，祈天默佑，历数十夕，心虔不担上皇为孝思所感，传太白金星而言曰：“朕御座前时有孝光透及，不知尘世孝子有何不遂，卿可入世一行查访。”金星领旨，查得三缄为亲疾无方，求天默佑。云车播转，归奏上皇曰：“老君前登八卦台，传集诸真计议，大道久坏于旁迕，如不救正，一叨妖言邪术，势必扰乱不休，兼之旨奉瑶池，遂命紫霞专此大任。紫霞归洞，高竖聚仙旗，招集道门诸真，选择阐道之士。群仙拟得虚无子，虚无子推托再三。紫霞曰：『尔如临凡阐道，收得弟子归班，吾必阁建绣云，为尔宫室，长享仙福，永不足插红尘矣。』虚无子不得已，临凡脱化，更名三缄，周游四方，以觅良友。归来亲疾沉重，割股而外，焚香告天，因此孝光透及御座耳。”上皇闻奏甚喜，当传紫霞至殿。
　　紫霞朝罢，侍立于侧。上皇曰：“三缄乃虚无子所化，以阐大道于人间。今因亲染沉痾，孝感朕座，命尔往救，毋得迟缓。”紫霞领命，化为凡医，来至三缄门前，频呼售药。家人闻得，告之三缄。三缄切愈亲病疾，趋出视见一老叟，须眉古峭，身负药囊，遂腰遮面揖之曰：“老翁有活人之心，吾门售药，吾亲有难痊之疾，肯入蓬户以救乎？”老叟曰：“尔既心诚求之，吾又何吝？”三缄喜极，即请入室。诊脉毕，倾及药囊，与病者食之，一剂而愈。三缄喜出望外，方持金出谢，而老叟不知所往。三缄知为神救，焚香拜叩，以答恩膏。父母曰：“吾疾已瘳，儿从兹毋得他出也。”三缄诺之。自是膝下承欢，不离左右，饮食供奉，竭尽心力，不知不觉已历年余。
　　一日身忽困倦，间寝后，归榻而卧，魂离躯壳，竟在征途，居然主仆同行，恍如昔日景况。忽至一境，不似白马等处，山高而奇险可畏，睹其巅末，如在霄汉之中。三缄欲穷其境，向山巅而左转，又见相接一山，彼山之巅楼阁重重，鳞鳞万瓦，楼阁外蕉梧围绕，中有碧桃郁李，花开红白，错杂如星，一带粉垣，尽属青松翠柏。三缄一路游及，玩赏不尽而叹曰：“是境幽深可爱，胜过聚仙观多矣。”赏倦欲归，忙忙碌碌，由原路趋下。奈此山麓左右概系幽谷，深不可知，由幽谷而翘首望之，另有一阁似在云影之内，若隐若现，变化莫测。幽谷行尽，突起一峰，曲折纡徐，层层向上，约有数十里，始能得登峰顶。
　　三缄行力已憋，方到山腰。腰左一庵，玉砌金嵌，玲珑夺目。三缄倦甚，竟入庵内暂为息肩。入一二重门，毫无人影，惟见廊下花茸千丛，苔绿如毡而已。三缄诧异曰：“有此美观，何无守观之人耶？”复入上重，中坐一贵官，黼黻朝美裳，笑容可掬。三缄揖而询曰：“此山何名？”贵官曰：“佛顶。”三缄曰：“山巅之阁又何号乎？”贵官曰：“绣云。”三缄曰：“绣云阁内，所居何人？”贵官曰：“以待仙子。”三缄曰：“仙子所居，当名仙府。『绣云』二字，何所取义？”贵官曰：“以云为宫，贵之至也；云也而绣，五彩俱毕，其贵重更可知矣。”三缄曰：“今时所居，属何仙子？”贵官曰：“今尚无之。”三缄曰：“贵官在此，所司何事？”贵官曰：“奉命来兹，看守是阁耳。”三缄曰：“可许一玩乎？”贵官曰：“他人不许，子则吾当许之。”三缄曰：“贵官可同游否？”贵官曰：“窃所愿也。”三缄喜，缓缓度上，绕阁周视，雕龙刻凤，美不可言。但四面门楣尽皆紧闭，三缄欲入不得，询及贵官曰：“阁门胡以紧闭如斯？”贵官曰：“此阁一成，其门自闭，必待仙子到日，门始辟之。”三缄曰：“吾竭力登临，面墙而立，其中美富不得一观，心殊歉然。”贵官曰：“待诸异日，自有睹期。”三缄意欲若求以启阁门，殊掉首回观，贵官已渺。第闻阁内雷声震动，顷刻倒地，化为祥云。五色云内一物，似虎非虎，似龙非龙，向三缄直奔。三缄骇极，一惊而寤，所见情景，如在目前。自是心念中又抱游览之意，然被父母所禁，不敢傲之。
　　他日奉亲庭帏，其母询曰：“儿颜近日何减，其殆病乎？”三缄曰：“儿身甚安，何病之有？”母曰：“儿无疾而面带愁容者，必有所思也。其所思者，仍在访道乎？”三缄曰：“父母尚在，年近衰颓，儿即有访道之心，亦不忍远游耳。”母曰：“诚如儿言。彼知求道而不知有亲者，是弗识大道之所从出者也。然儿闲游四境已历数载，年逾十八矣。近邻某某与儿同庚者，耕焉则富，读焉则贵，早慰堂上亲心。若儿游手好闲，富贵一无所得，吾心忧甚。儿可仍继前业，奋志鸡窗，或博得一官一爵之荣，泥封紫诰，荣及父母，即儿孝也。吾乡生鹤观有儒士赫崇忠者，文名闻于远近，儿速入馆受教，以慰亲心。不然有子而不知耕，复不知读，恐贻邻里笑矣。”三缄曰：“母命儿读，儿从母命，不敢有违。”母于是谓其父曰：“何日吉星相照，可以入学。”父曰：“明日可也。”果于次日，三缄拜别父母，入生鹤观而拜师求教焉。三缄乃仙子根基，所读之书不待讲明，而无意弗晓。一日师教他徒“逾东家墙而搂其处子”句，认“逾”为“偷”，认“家”为“冢”，认“墙”为“穑”，认“搂”为“楼”。三缄聆此，向师询曰：“师所教偷东冢穑而楼其处子，此言何谓也，祈师解之。”师曰：“东冢者，吾前岁，东家年姓，东冢其号也，平素为人吝啬不堪。那夜盗儿入室偷之，已登其楼矣，彼不知觉，谓为鼠子梭泥，是处子即鼠子，鼠子而不能解，师明告尔，乃耗子也。”三缄曰：“否，逾东家墙而搂其处子，言其暗越邻家之墙而淫彼女子也，师误矣。”师怒曰：“尔父母送尔攻书，还欲奸人子女耶？此种顽徒吾不乐教，尔可速去另从他师。”三缄苦苦哀求，师誓不允。三缄无奈，告辞而归。
　　或有人谓其师曰：“三缄之家修金必重，而且子弟颖悟，胡不教而逐之？”师曰：“吾少年懒于诵读，日混一日，忽已成立，孀母只吾一子，溺爱太甚，不知胸中如漆，年年送馆，尚望博取功名。吾于此时亦充为满腹奇才，洋洋得意。罢读后家遭贫困，设馆为师，遇彼目不识丁者送来子弟，随吾所教，彼不得知，吾即耍些身份，识破无人。至三缄所读之书，高吾百倍，每见呈书案上，已骇极矣，故乘其隙而逐之。”其人曰：“教学先生都有假耶？”师曰：“而今世上全是假派头耳，岂止我哉？”三缄归，乃父询其所以，三缄托之别故，不忍直斥师非。
　　母见三缄，怒形于色曰：“儿欲逃学，仍然远游乎？”三缄曰：“儿不敢矣。”母詈之曰：“尔自去寻师学儒，求道之言休为提及。”三缄领命，访诸乡邻。乡邻曰：“东崖观中雪如银者，奇才也。尔欲从师，此真儒门巨擘。”三缄访得，恐触亲怒，次日拜辞父母，即入馆参师后师。后师严，咿唔之声旦夕不辏三缄性最聪敏，师为讲解，则随解随得。师甚喜曰：“以子聪敏如斯，高掇巍科，只在举头一转。但毋自暴自弃，致误前程，师之望也。”三缄谨凛师教，伏案功课。功课暇时，思及求道一事，诵读之意未免淡然。东崖观左有张士林者，雪如银之高弟也。适得王朝拔擢，亲授进士职，归家祭祖，红旗紫盖，夹道相迎。路侧女男，无不迭肩赞叹。三缄见此荣贵，心已欢欣，又兼乡人夸彼父母善教，方得海内名扬，羡慕之声达乎四境。
　　三缄于是求道心念，又为功名所移。
　　时至秋分，师谓三缄曰：“尔功课再造，可以试矣。第试期匪遥，须尽尔心，以求上进。”三缄曰：“承师教诲，但恐弟子功夫浅陋，不能胜人。”师曰：“以尔文才，尚不居乎人下。”三缄暗计，倘得进取，荣入士林，一则以慰父母之心，一则以如吾师之望。未几试期已临，三缄辞别高堂，入试而去。
　　紫霞在宫，默会得知，叹曰：“红尘世界，真所谓迷人坑坎也。”复礼子曰：“师何所见而云然乎？”紫霞曰：“如虚无子修道数十劫，成一真仙，宜其蒂固根深，不落尘世圈套，俟道阐明，仍返仙班。乃始而求道心诚，访友四境，虽山妖木怪，水精邪魔，累扰其身，皆赖仙真护持，不能坏及。求道已有经矣，后被白马庄老叟动以情缘，忽然念起思亲，急归闾里。此固造道根本，断不可缺。夫何道易诗书，又为功名所炫，求道之志化作冰消。可见富贵迷人，更甚于诸精诸怪也。”复礼子曰：“如是何能破彼迷途？”紫霞曰：“非使彼功名遂意，不克淡其富贵之心。待心淡富贵时，然后徐徐引之，方可造功成道耳。”复礼子曰：“仙子降世入道如是之难，无怪俗子凡夫，坠狱如是之众。”紫霞闻言，微微默首，黯然不语者久之。
　　复礼子出，暗想：“吾师言及三缄迷却本根，若此其甚，吾且化一年少道士，以试彼入道之心，恐不尽如吾师所言亦未可料。”计定，移步换形，俨然一妙龄小道，直上阳关大路，急急趋奔。遥见三缄走马途中，徜徉自得。复礼子且前且后，不离不即，待三缄止于旅舍，竟与之同舍而宿焉。
　　晚餐已过，复礼子来至寝所，假为世故周旋，询及三缄曰：“相公何往？”三缄曰：“朝廷遴选人材，吾欲入试，一夺锦标耳。”复礼子曰：“夺得锦标何用？”三缄曰：“上而三代受封，下而妻子蒙荫，一呼百诺，荣谁如之？”复礼子曰：“荣则荣矣，吾见自古及今学士文人，名不可及，爵不可及，一旦泰去否来，半没于形罚之中。即能谨守官阶，得保首领，而人生斯世，寿算有几，刚见少年得志，贵重可钦，转眼而须发如银，身缠疾病，牀头朝卧，不绝呻吟，一气弗通，已作黄泉之鬼。如在世稍知积德，尚能得转人身；如于贵显时造下罪孽无边，没入阴曹，罚变禽兽，岂不以至贵之体转而为至贱之物哉？”三缄曰：“如尔所言，富贵皆属无用，人生天地，不几无事可为乎？”复礼子曰：“人身有三宝：曰精，曰气，曰神。能将三宝熔成一片，可以拔宅飞升，不转轮回。以吾言之，习道为妙。君子而能深造，即不望飞升天府，亦可多延寿算，百载犹存，比之富贵荣华、暂得暂失者，为何如也！”三缄曰：“使天下人人尽入道中，人人尽成仙品矣，安得有人伦乎？聆尔言词，皆野道迷人，在所当诛之列。尔其急退，吾慵与尔谈焉。”复礼子见言不入，出户飘然。
　　三缄次早催促仆从，与同入试诸生前途造发，念念已在名场之内，再不作游山访道之人。大抵念切功名，其意不无贪龋三缄再战再败，见彼同侪得志，甚不服于乃心。旋纳一太学生赴都入试，得顶乡荐，荣耀归来，父母欣然，自不必说。然科名既为，父母虽喜之深，而婚配未成，父母又忧之甚。于是遍托亲友，亲诸名门巨族焉。



                        


第十三回    查良缘三请月老　得王爵四失云卿


　　一日，复礼子、虚灵子、灵味子等拜请紫霞，传以火炼金丹之道。紫霞曰：“离宫三昧，取坎以填，鼎乘欲成，非巽门气聚不可。”复礼子曰：“师之所传，弟子同领，所恨者大道久颓其正，不知何时始能除得旁门，以归画一耳。”紫霞曰：“微尔所言，予几忘却前遣虚无子脱化三缄，恃彼仙骨道根，可以拔俗超尘，不为名利所惑，引人炼道，成功自在指顾。不意为所母迫，坠入名场，衣锦归来，道心已置诸度外。又兼父母遍访名门巨族，以定姻亲，如再迷弄一番，三缄仙根必坠落矣，尚望阐道乎？”虚灵子曰：“三缄既入迷障，师将何以破之？”复礼子曰：“吾师前言三缄之迷不可破，吾未深信，固暗近身旁，巧进言词，指以正大。彼果力辩为妄，慵与吾谈，入主出奴，信不诬矣。倘又得美妇以为匹配，嗜欲交攻，恐虚任阐道之名，终作地狱之鬼。仙根一失，万劫难复，不亦负彼数百年苦炼之功乎？师如不救，是师害之也。”紫霞迟迟言曰：“欲救三缄，尔二子速入月老宫内，苦请月老来此，查其所配。如将所配除去，自然童真不失，阐道尚有可期。”
　　二子领命，祥云驾动，直坠月老宫前。月老知之，呼二子入。二子拜舞毕，月老曰：“二仙子不在洞中炼道，来此胡为？”二子曰：“吾师切有所求，特遣吾二人恭迎月老一往。”月老曰：“尔师所求，老仙亦可。尔可先返，回复师命，吾与童儿持册即至焉。”二子曰：“月老既已许吾，切毋吝步。”月老曰：“老仙许后，决不食言。”二子归，回复紫霞洞外恭候。
　　候不一刻，月老临矣。紫霞接入洞府，朝拜后立于其旁。
　　月老曰：“今蒙紫霞见招于吾，所议何道？”紫霞曰：“因三缄择配人间，恐得配而为色所迷，欲祈月老查其册内配女何人，断彼夙缔之缘，以为阐道计耳。”月老闻言，命童儿展册，查是郡女子所配，初无有三缄者。月老曰：“册内查已，其名并无，谅彼以仙子临凡任肩阐道，故未注吾之册。册中无配，永无配矣。”复礼子曰：“月老所云册内无名，即无配偶，世之前有配而后无者，其故何也？”月老曰：“前有配者，以前生能结善缘也。及其得配复结恶缘，应绝子孙，故将所配收之，使彼孤独无依，以彰为恶显报耳。”复礼子曰：“前无所配，中年忽得佳偶而延及子孙者，又何故也？”月老曰：“以前世而论，彼应无配转生，后或孝弟动天，而予以配，或忠信动天而予以配，或广结善缘而予以配。此五常克尽，善道能行者，不应绝其子孙也。”复礼子曰：“世之有配无子者，何哉？”月老曰：“有配无子，心刻而毒也。”复礼子曰：“既刻而毒，宜绝配矣，胡配存而不死？”月老曰：“留之以待宜改也。”复礼子曰：“世又有原配无子，而纳小星，岂小星亦注册中乎？”月老曰：“前生所注，有三妻四妾者，有一妻一妾者，皆自善行定之。至于嗣有无，视彼作为为转移，不在妻妾之多寡。复礼子意欲究其根源，月老已上云车，回宫而去。
　　紫霞谓二子曰：“册中无名，谅伊父母即求亲甚急，终不能成。尔二人可于云端时时查及，陆续回报。”二子得命，每日乘云四望，以察三缄。
　　三缄自举孝廉后，父母择配维殷。然媒妁往来，非男家不求，即女家不允。约有半载，作伐者不下数十，迄无一成。时值春初，三缄命仆携茶档酒植，为踏青之举。银鞍白马，遍玩乡村。村外白谷庄有云上衣者，进士也，官至亚卿，丁艰回籍。
　　相隔虽仅廿里，三缄从未晤之。不意上衣亦于此日见得花开桃李，执杖游春。刚出庄门，恰与三缄相遇。三缄见此老叟悠游步履，知非村郭农人。上衣睹及三缄尔雅温文，知非田家俗子。
　　彼此顾盼，暗为交羡不已。久之，三缄以己属后生，下马近前，先为致敬。上衣亦接以礼，而询曰：“相公何族？”三缄告之。
　　上衣曰：“相公其前科领荐之李某乎？”三缄曰：“是矣。敢问老翁又何族哉？”上衣曰：“吾族云氏，上衣其名也。”三缄曰：“当朝亚卿，名震天府者，即公也耶？”上衣曰：“一概虚名，何堪挂齿。”三缄曰：“公乐踏青之游，吾有酒植，命仆设于杏花枝下以赏春光，可乎？”上衣曰：“可。”二人于是席地而饮。三缄兴致浓时，不觉口成一绝云：“红含绿吐一春宜，调燮阴阳孰得知？杏蕊枝前纱帽客，东皇何忍遽抛之。”上衣思曰：“此子吐属不俗，吾若不作数语，彼以吾为老发无方矣。”亦口占一绝曰：“春风吹放百花迟，杏是飞红第一枝，他日名场期得意，调羹巨手定归伊。”三缄闻之，笑曰：“公过誉矣。”因慕翁才，不忍遽失，急命仆人酌酒，而酒樽已空，三缄正无以为情，上衣微会其意，曰：“寒家即在咫尺，君能枉驾以增辉于蓬荜，吾愿足矣。”三缄曰：“村野鄙夫，妄入大人之门，恐为公所不龋。”上衣曰：“子毋太谦。”遂命仆从，驱驹前往。二人徐行缓步，顷到重门，上衣导入，嘱家人烹茗煮酒款待嘉宾。
　　筵罢闲谈，更已三报，上衣亲导三缄入于寝所，安慰数言而出，自归内室，私语夫人曰：“吾观三缄骨格清高，必为国家梁栋。梅姬小女尚无配偶，吾欲妻之，尔以为何如？”夫人曰：“大人所取，妾有何词。”上衣曰：“吾闻三缄贵而且富，媒妁甚伙，总以女貌为嫌。明日可命梅姬艳服凝妆游于园内，吾导三缄入后，假托他事出园，俾彼得见女儿，加以风示，自倩媒下定矣。”夫人诺。
　　次早，三缄告别，上衣苦留，三缄不忍拂情，逐止于此。
　　晨餐已过，上衣曰：“吾有园一所，花木虽众，恐不足以赏文人。”三缄曰：“公有佳园，何妨赐一入之，以广识见。”上衣于是缓缓前导，方入园门，忽向三缄言曰：“相公直入园中，吾呼仆人燃炉鼎之薪，以款嘉客。”言已，转身而去。三缄入，瞥见名花异种数百余盆，又值令司东皇，缀紫飞红，蛱蝶游蜂，花间不断。三缄手舞足蹈，将左隅花卉尽情赏玩一周。刚转右隅，见一幼女美若西子，身服紫色裙裳，概以五色线纹，刺着万朵梅花。突见三缄，一容变紫，忙呼婢女，斜由西角搴帘而入焉。三缄极目久之。上衣倏至，呼仆烹茗，重整盛馔。三缄饮已，告辞归家，闷卧牀头，暗思此女不置。
　　复礼子云端察得，归告紫霞。紫霞又命二子请月老来宫。
　　月老曰：“紫霞重请吾躬，所为者何？”紫霞曰：“烦月老天尊查云上衣之女，所配谁氏？”月老遍查册籍，此女无名。紫霞曰：“凡于东狱殿领票投生者，或男或女，皆上月老之册，凭月老查其夙缔而配之，此女何无名乎？”月老曰：“男女无名均属妖部偷生人世。待吾照以鸳鸯宝镜，彼必自现前因。”紫霞曰：“如此甚好。”遂随月老，将云头一按覆盖上衣第宅，以镜下照，镜内现一女子，身佩红梅。月老曰：“此女非他，乃梅精窃生也。”紫霞曰：“是妖曾投福海为徒，被意淫、么姑所害，死于他日。今以色身迷及三缄，如何区处？”月老曰：“可施法力以秽其形焉。”紫霞点首，捏定手诀，向梅姬一指，如花如玉之貌化为可憎可鄙之容。
　　三缄央及媒媪，再为偷视，媒媪以其貌不扬告。三缄疑甚，复托故踵府，偶遇此女，果与前异，遂弃之。上衣虽恨于心，不便明言，惟思另寻他事，以泄此忿而已。充配之仇，由此而起。
　　东邻梁公子，一日柬招三缄，饮于何氏园内。何翁二女，一名桃婢，一名杏娇，白璧虽佳，难以方其姿质。三缄饮此，二女亦有炫玉求售之意。三缄倏见，视不转瞬。梁公子曰：“何氏系吾舅衿，君如不弃，吾愿作伐。”三缄为女色所迷，即求公子一言，以作英皇佳偶。公子告之舅氏，舅氏诺。三缄归禀父母，遂纳彩焉。虚灵子查得此举，忙告紫霞。紫霞曰：“是非月老不能查及也。”二子仍往迓之。月老至，紫霞以何氏二女告。月老查册，亦无其名。复取宝镜，照已而言曰：“此乃意马洞之意淫与坏肠洞中枯腑么姑所化也。然三缄既已下聘，欲了此事，非收二女之魂不可。”紫霞如命，当施法力，收去妖魂，二女同时负疾而殒。何翁报之三缄，三缄曰：“吾身无福，不能享此佳人，有累何翁失兹双玉。”因命家仆赎以金帛，厚备衣衾厝之。
　　自是以还，绝不言及婚配。然色心虽淡，名场之念又复怦然。适梁公子寄音来家，约入都中以求上进。三缄复信后，卜定吉日，与公子竟赴天街。揭晓时，三缄下第，公子入彀。三缄败兴，即欲言旋。公子正之曰：“兄来都中，途程万里，纵不获名驰杏苑，亦应得一职慰以父母，胡之云返耶？”三缄曰：“兄言固是，职从何得？”公子曰：“现居宰辅有余腾蛟者，敝族姑丈也。吾代求之，必有以报君焉。”三缄曰：“果尔，则感激多矣。”次日，公子拜见宰辅，为三缄方便数言，宰辅与彼调停，得一百里侯之职。留都数月，出仕昆明，命仆归家，将父母迓至滇南，同享爵禄。
　　昆明邑北董明忠父没母存，娶妻赵氏，婆媳相得，从无嫌隙。明忠因家寒莫措，以驮药为生涯，奔走江湖，未有定向。
　　或一月一返，或数月一返，岁以为常。时当炎热，明忠之母呼媳言曰：“今宵酷热不堪，不若出户乞凉，待至更深，然后归寝。”媳然其说，即将竹几移至绿杨树下，对坐闲谈。其媳年少贪眠，语言三两，已凴几而卧。卧刚片时，闻婆呼声，惊而问曰：“婆欲卧乎？”不应。再问，亦不应。媳骇，近前抚摩，空几也。恐婆神倦先为安寝，逞步入户，以手抚榻，人影绝无，急燃灯檠，遍室搜寻，亦无形影。心疑在厕，入厕呼之，终无应者。仍执灯檠照至几前，但见几下模糊血迹，其色尚鲜。骇甚，狂呼邻里。邻里至，媳将乞凉等情诉之。邻人曰：“是乃奇事，可执灯火寻及周围，如被虎噬，谅去不远；即为人杀，尸必在焉。”应曰：“诺。”及四方寻遍，犹是踪迹渺然。左右邻人各恐受累，约同次早禀之邑宰。
　　三缄闻报，乘舆亲勘。勘毕，当询其媳。媳以失婆情事历历告之。三缄曰：“尔夫安在？”媳曰：“吾夫贩药而去，迄今三月未见归来。”三缄曰：“尔婆平日爱尔否？”媳曰：“婆恩深厚，待吾犹女焉。”三缄曰：“尔家前数日可有人来往乎？”媳曰：“无之。”“平素寄有干亲乎？”媳亦曰：“无之。”三缄复至乘凉处察视一遍，转询之曰：“呼救者声急而悲，呼卧者声和而缓，尔婆所呼，其声如何？”媳曰：“睡梦中突被惊醒，呼声何若，乌能悉之。”三缄曰：“尔醒后岂未详视耶？”媳曰：“月影已坠，天色昏暗，即视亦不能见耳。”三缄审问数次，其词皆同，询之邻人，俱言婆媳相得。沉吟良久，忽指其媳詈曰：“是必尔不守妇道，卖笑深闺，素恨尔婆为碍眼之物，因商奸匪，乘夜杀婆沉尸于江，以掩众人耳目者。如实招认，将尸献出，吾则罚奸夫而赦尔，不然罪坐尔躬。”媳闻是言，呼天泣曰：“天乎冤哉！妾守闺门正道，奸夫从何指之？”三缄不得其情，带回衙内严为审询，所供如前。
　　于怒甚时，未能庸心细察，加刑极酷，其媳受刑不过，勉强招以婆乃自杀，尸沉宅外海子之中。三缄判令媳坐其罪。文递上司，正值云亚卿三年服阕，暂以督抚用，接任于此。见文怒曰：“所辖之区逆媳弒婆，乌得无罪？”遂持朱笔批转行文，中有“降职留任，不将是案判楚，奏罢官阶”等词。三缄见是批语，心思缭乱，日夜不安。暗暗饬役访查，总无音耗。
　　秋中节届，明忠自外归里，刚近桑梓，见母在途。明忠询曰：“吾母何往？”母笑曰：“娘遇鬼矣。”明忠曰：“如何？”母曰：“那夜与媳宅外乘凉，月影将沉，媳已入梦。忽一汉子至吾几侧，请与伊母治疾，娘告之曰：『吾非医属，生平所能者，止有治目咒翳耳。』其人曰：『吾母即是此恙，从尔所能，故相迓焉。』吾不欲行，彼持利刃刺一人于几前，曰：『尔若不行，有如此罚。』吾畏，随行数里，至一大第，其人入，扶一老母出，两目皆翳，被吾治之而愈。由是求吾者纷至沓来，陆续治目数十家。日时已久，恐媳无侣，今日辞归，路过村，迓吾者之室，大第依稀，细细视之，古冢也。中一枯首，两目尽插竹根。吾回忆前情，概与拔出。刚行数里许，不期而与儿遇焉。”
　　明忠闻言骇极，催促老母驰归家庭，不见乃妻。询诸邻人，邻人详诉报官之由与妻受刑之惨。母子遂入邑内，词禀三缄。三缄询明，递交上宪文批，媳予释放，而三缄之职，以无才妄断了之。
　　三缄归都，仍求宰辅调停，数月将已，出仕南昌。又值云卿调回，兼办府尹事，以三缄妄断之案上奏，复行停职一月有余，无何，梁公子外用正满升受侍郎职衔，三缄谊属相知，执柬拜见。公子曰：“兄何未仕而悠游都下哉？”三缄以前情诉之。公子曰：“弟自为兄缓求，兄毋出都他适。”异日，上召公子咨询外省风土人情，公子乘机密奏三缄才堪执政。上已许矣，又被上衣得知，暗为劾奏。上怒，召公子而斥曰：“三缄前辖昆明，妄断之罪，尔可知否？”公子曰：“臣由外用调归，实不知也。”上曰：“念彼读书士子，留都学习案卷，待民情熟后再用不迟。”公子闻谕，出语三缄。自此在都，常于部内效奔走、书文案焉。
　　将近半载，刑部尚书金以兰见而器识之，因授以员外郎之职。上衣此际己任兵部尚书，偶到刑部衙中，遇及三缄，假为世谊周旋，始知刑部受职。恰遇礼部主事汤为城与逆贼通，上命兵部提问。为城供后，上衣复奏三缄亦与同谋。旨下，为城斩首，三缄暂寄天牢。父母闻之，入牢顾问，大哭不已。梁公子明知上衣为女挟嫌，欲置三缄于死地，约及尚书宰辅联名保奏。上批：“既已罪获同谋，理宜出决，姑念无有实据，谪入辽阳待罪三年，罪满时准归为民，不得重入仕籍。”公子见此，甚为三缄伤之。
　　三缄出得天牢，公子治酒一筵，为之饯行。三缄泣曰：“吾谪辽阳，途程万里，有亲而不得奉，祈贤弟接入府中，月给俸钱以为衣食。倘徼天眷，他日生还故国，自尔如数相偿；若死他乡，其恩亦不忘于泉下。”公子曰：“吾兄父母，即弟父母也。此去辽阳，内顾无忧，俟至三年罪满归里，仍以桑梓为乐，毋庸以仕进为心。即此已知宦途味淡，荣华不久矣。”三缄诺。
　　公子赠金数百，并及同人资助千有余两，三缄留半奉亲甘旨。
　　临上道时，跪辞高堂，大哭而去。



                        


第十四回    谪辽阳情伤毒役　过秦岭念切慈亲
  </div>
  <div class="pagination">
   <a href="绣云阁_page6.html">
    上一页
   </a>
   <span>
    ...
   </span>
   <a href="绣云阁_page2.html">
    2
   </a>
   <a href="绣云阁_page3.html">
    3
   </a>
   <a href="绣云阁_page4.html">
    4
   </a>
   <a href="绣云阁_page5.html">
    5
   </a>
   <a href="绣云阁_page6.html">
    6
   </a>
   <span class="current-page">
    7
   </span>
   <a href="绣云阁_page8.html">
    8
   </a>
   <a href="绣云阁_page9.html">
    9
   </a>
   <a href="绣云阁_page10.html">
    10
   </a>
   <a href="绣云阁_page11.html">
    11
   </a>
   <a href="绣云阁_page12.html">
    12
   </a>
   <span>
    ...
   </span>
   <a href="绣云阁_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
