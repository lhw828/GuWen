<!DOCTYPE html>
<html>
 <head>
  <meta charset="utf-8"/>
  <title>
   绣云阁 - 第 17 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绣云阁 - 第 17 页/共 40 页
  </h1>
  <div class="content">
   时逢夏月炎天，蛟王只身独影，游至海岸，望见海角之地，依旧滔滔白浪，密密晓烟，想到当年在此称王时，蛟子蛟孙奉承奔走，何等尊贵。忽遇海兵围困，兼之天仙下助，不独吾身受诛，蛟氏子孙死于海角者不可胜数。迄今思及，真令人神伤矣！于是踌躇四顾，欲去不忍，欲留恐触师怒，只得乘风空际，将昔日闲游地面探看一遍，转身而归。
　　行至岛中，遥见黑烟一缕，不徐不疾，来自当头，见蛟王风声浓浓，停而弗动。蛟王因思：“彼属何妖，见吾挺立，岂欲与吾角力者，须整顿精神以待之。”孰意蛟王风车不行，黑烟一卷，斜向西去。蛟王曰：“此究何妖也，待吾追问来历，或系同类，约投吾师，习道以复前仇，有何不可。”计定，驱动风车，力向黑烟追逐。黑烟听得风声相逼，愈去愈远，迅疾非常。蛟王追有百里之遥，黑烟掉转头来，内现乌龙一条，张牙舞爪。蛟王亦于青风内面，现出本像，耀武扬威，相持良久。
　　黑烟欲行，蛟王曰：“吾之追尔者，以有言于尔也。尔何似欲与吾遇，而又畏相与遇，如是其殆以我为寻常妖物，见则立分雌雄乎？”烟中言曰：“吾见尔并力驰追，心有所疑，恐尔非怀好意也。如尔有言于吾，何妨风车齐驻，相谈来历，以遣愁思。”蛟王然之。刚驻风车，对面一晤，蛟王惊曰：“尔毒龙真人耶？”毒龙亦讶曰：“尔蛟王耶？”蛟王曰：“闻汝已丧乃躯矣，何尚在人世？”毒龙曰：“吾因紫霞老道身肩巨任，心甚不服，欲阻三缄以闭阐道之门，奈计未成死于彼手。而今精灵不散，遍游四方，谁知徒有精灵，未似在生时能与群仙斗法也。然汝自东海兵败，死于仙真法宝之中，又何尚在人世？”蛟王曰：“吾身死后，灵亦不散，空际云游，想及蛟宫之荣，无日不泪湿衣襟。幸到紫谷山得遇灵宅仙子，收为门徒，饮以固魂金丹，因而魂魄相凝，仍似生时景象。师言再服数粒，旧体可还。今因思念前情，独自游玩，不期与真人相遇，真所谓三生有幸。”毒龙曰：“汝有师如此，胡不道吾一拜门墙？倘得精灵坚固，能还本体，吾与汝之深仇可复矣。”蛟王曰：“真人欲投吾师，可随吾来。”遂驾风车，齐奔紫谷。
　　甫离海岛，前面复有黑气一团。毒龙曰：“黑气又是何妖？”蛟王曰：“吾等在兹伫立以俟。”顷之，黑气当头而至。蛟王呼曰：“黑气之中，何妖所在？如不速言，看吾法宝。”言犹未已，黑气内泣而答曰：“吾乃冤魂，非妖也。”蛟王曰：“冤从何来，魂为何物？”黑气内复答曰：“吾系海角老虾季子，前日东海兴兵，我虾宫子孙最弱，不能任挞伐之力。恼恨蚌母刁弄蛟王，务要点为兵丁，与龙兵相斗。蛟王不识时务如此，即杀绝彼家眷属，吾犹不足。要将那多事蛟王擒着，细细碎宰，放入油锅滥煮，方遂吾心。”蛟王曰：“汝何与蛟王伤心若是？”虾妖曰：“可恨他是山中出草蛇儿，东修西炼，不过将头颅更放，似龙非龙，假以长大身躯，压及虾氏孙子。吾久欲诛彼，奈伊强吾弱，力不能胜。幸得东海一战，这蛟龟头已为仙子所诛，惜乎玉石俱焚，连累吾家不少。”蛟王曰：“尔言蛟王为蚌母刁弄，尔何不怨蚌母而怨蛟王？”虾妖曰：“蚌母即善刁播，彼如不听，吾虾氏安居海岛，乌得受此挫辱乎？此皆蛟王素爱蚌母媚态娇姿，言听计从，耳软之害也。”蛟王曰：“蚌母而今若何？”虾妖曰：“多嘴妇人有何好处，还不是东海一战，被仙子法宝击为两半焉。”蛟王曰：“尔恨蛟王实甚，犹愿晤之乎？”虾妖曰：“老蛟头生双角，恃彼力大身长，动耍强豪，欺压水族之弱而软者。岂料报应一到，死于阵内，不知为仙宝击作几百段矣，安得而遇之？”蛟王曰：“尔如遇之，尔又其如彼何？”虾妖曰：“吾若得遇，必抠去彼之双眼，以报当日认得蚌母、认不得虾老子之过焉。”蛟王曰：“尔欲抠蛟王双眼，尔看吾为谁？”言罢，将身现出。
　　虾妖见而笑曰：“我的蛟王爷，尔还在阳世耶？我自闻你死后，朝也哭尔，暮也哭尔，行也哭尔，止也哭尔，活将一双眼珠哭得凸出眶来，收不入内。”蛟王曰：“尔又何以哭得这样伤心？”虾妖曰：“哭尔死之太迟，如早死一载，吾虾宫孙子个个尚存。”蛟王曰：“尔心恨我已甚，言若遇我必抠双眼，请来抠之。”虾妖曰：“吾言尔死，定坠无间地狱，若何得遇？
　　如其能遇，可来抠吾双眼耳。”蛟王曰：“尔背地詈吾，言语太重，今日相晤，将吾如何？”虾妖曰：“久未觌面，将尔怎样，叙些离情止矣。”蛟王曰：“别吾不问，尔之精灵归于何处？”虾妖曰：“前日东海交锋时，吾犹未死，但被仙宝所击，伤负甚重，行走维艰，暗暗跃入浅水之中，为养伤计。不待龙兵退后，来一渔翁，直向其间下了一网，将吾笼住，拉上海岸。
　　渔翁喜曰：『吾此一网，虽不得鱼，也得一虾。』忙忙携回，售诸市镇。被一富汉买归家内，交与妻曰：『可呼厨人与吾作成盐虾，以咽美酒。』妻曰：『盐虾味短，不如醉虾味长。』富汉曰：『醉虾需酒，尔有之乎？』妻曰：『吾室尚存陈酒半瓮，将虾放入，好好醉而蒸之。』富汉然其言，即命家人拾入瓮中。吾思酒可散血，以伤重处移至酒之深处，孰意身躯太笨，将瓮压破，酒流满地。其妻见而呼曰：『完矣，完矣，酒缸被虾击破矣。』富汉骂曰：『这个老灿头，倒真可恶。』遂持械器，立将吾躯击碎。吾灵不散，乘风而逃。逃至碧玉山，见有二位仙姑在洞修道，容颜美好，吾心不舍，现形骇之。只想骇得着她，占娶为妻妾。谁知仙姑道妙，举口向吾吹嘘。吾之脚跟不能稳立，被她吹至天半。暗将风车扭转，躲过吹嘘之力，向此退玩，何期与尔相会在兹。”蛟王曰：“尔生平多嘴，又好刁弄，而今原形已失，只有一点精灵。若无固魂丹吞入腹内，久则灵气一散，仍归乌有。不如随吾去拜灵宅仙真，饮几粒金丹，以固魂魄。”虾妖曰：“如是甚好。”言已，各驾风车，向灵宅洞府而来。
　　蛟王归洞，灵宅子询曰：“尔奚往许久乃归？”蛟王将遇毒龙、虾妖之言，一一详告。灵宅子喜，遂命传入。朝参毕，收为门徒，各与固魂丹以服之。自是同往洞中，朝日修炼，推其意无非欲成道术，以复前仇也。然此暂置勿论。
　　且言翠华、翠盖苦在碧玉修炼，待师传诏，天壤同游。殊知此山突来一九头恶妖，口巨如盆，力大无敌。二翠与战三昼夜，群妖丧于彼手者不计其数。二翠知不能胜，暗地商议往请三缄收伏。二翠计定，腾风四处观望，见三缄师徒正息足于道旁。姊妹驻下风车，向前参拜。三缄曰：“二弟子不在碧玉炼尔大道，来此胡为？”二翠禀曰：“碧玉山中突来一九首恶妖，霸占弟子之洞。弟子不服，与战三日，弗能胜之，是以前来祈师指示。”三缄曰：“既占尔洞，尔可别有居处乎？”二翠曰：“无之。请师将妖驱除，弟子始有修炼之所。”三缄曰：“不必。师命三服另寻他洞，与尔修炼焉。”狐疑曰：“恶妖霸占二翠洞府，师不收伏，凡妖皆小视吾师矣。吾师法力甚高，何不收之以为妖鉴？”三缄曰：“尔言如是，命尔兄弟为前队，三服、弃海为前队后应，西山、乐道为中队，椒、蜻二子为中队后应。”吩咐已毕，二翠前导，先向碧玉而去。三缄跨上野马，与蛛龙、蛛虎、善成、护道随后进发。
　　片时已到山前，狐惑、狐疑、三服、弃海直登绝顶，不见妖迹。转询二翠。二翠曰：“吾洞中道兄曾去窥探否？”三服即以隐身到洞窥探，果见恶妖盘卧于内。三服取锤在手，劈头击去，恶妖举口一吹，将三服吹在半空，不能下地。弃海见彼仰首吹气，忙持画戟向喉刺之。恶妖低下头来，嘘气如虹，复将弃海吹去百里之外。二狐见妖难伏，回禀三缄。三缄曰：“恶妖如此厉害，待吾伏之。”遂持肠绋子望空抛去。刚要坠地卷束恶妖，恶妖抽身在绋子以外，一声大吼，山崩地动，绋子一缩，化作圆光而回。恶妖随光直下，见绋子竟坠三缄身旁，于是卷起狂风，顷刻间走石飞沙，天地昏黑。狂风住后，三缄不知所之。诸弟子各皆哑然，面面相觑。西山道人曰：“是非狐兄劝师来收恶妖，如何有此？”狐疑曰：“师之法宝，何妖不伏，岂止此次？汝等不必惊惶，吾师必与恶妖战斗去矣。若吾师都为妖擒，吾辈早被妖吞，安有只擒吾师而独留尔我。”西山曰：“闲言休讲，吾等速速乘风以探师之行藏。如与恶妖相争，亦可助战。”言讫，各驾风车直入云里。探看已遍，影响毫无，只得暗回山前，同集一野阁之中，以候师驾。殊候至数日，亦无音信，愈候愈久，不见师归。诸弟子无可如何，慌慌忙忙，四下寻师，各分东西而去。
　　紫霞真人默会三缄有难，遂遣复礼子、正心子、诚意子、虚灵子、灵昧子齐至碧玉山上，穿连与战。无如累战累败，不能伏此恶妖。紫霞知之，命飞传使者请碧虚、凌虚、清虚、云衣诸真来到洞府，商议曰：“碧玉山一妖九首，将三缄摄入洞内，吾命诸弟子与之力战，奈彼法术极大，皆败下风。特请诸真前去助之，以救三缄，不然此子必丧于恶妖之手。”诸真闻言，即同紫霞各执法宝来至山外，呼声搦战。恶妖遂出，与凌虚大战不已。凌虚以如意宝铲挥去，天地震动，恶妖口吐青气，将宝铲托在一边，向凌虚一金塔压来。凌虚化道长虹，望东而隐。碧虚见凌虚战败，手执降魔金钟，罩自当头。恶妖双爪托开，回以金塔。碧虚见凌虚战败，手执降魔金钟，罩自当头。恶妖双爪托开，回以金塔。碧虚化成白气，亦向西而隐焉。
　　清虚见二真败下，手举火轮金鞭直击恶妖。妖见火起遍天，转到北角，口喷壬癸以熄火，将火轮金鞭吹向南去。云衣出战，以化虎金砖抛入半空，千百猛虎口吐火焰，向恶妖扑来。恶妖手持金铃，摇上一摇，金砖斜斜滚向西去。二真无策，化作霞光五色，坠入海中。霞衣子谓紫霞真人曰：“是妖非凡物所化，如何伏之。不若回到大罗，禀于道祖，查考何物偷临凡界，方能伏耳。”紫霞曰：“真人言之有理。”遂驾祥光，来到八卦台前，跪禀所以。道祖曰：“此非妖也，自西方而至，须禀请佛祖乃可收之。”紫霞曰：“如再迟缓，恐伤三缄。”道祖曰：“三缄身有大道，妖不能伤。尔等速入西方，求之佛祖可也。”二真人于是同入竺国，参拜牟尼文佛，悉道其由。文佛即命西方衲子，于各佛宫中查之。衲子查毕回复，并无别佛临凡。
　　紫霞曰：“弟子瞥见是妖，非佛临凡。如佛临凡，慈悲在抱，安有如此凶恶？是必诸佛殿中所伏物类也。祈佛祖查西方诸佛所乘之物自知。”文佛又命衲子数人详细查之，亦复无有失物。
　　因谓紫霞曰：“诸佛宫中详细查来，无有失物。是妖或至自地府乎？”紫霞曰：“地府不过鬼类，无此法力，亦无此法宝，再祈佛祖于菩萨宫内查之。”佛祖点首曰：“吾再命衲子往查，尔且暂候。”紫霞稽首，侍立于旁。顷之，衲于复命曰：“菩萨宫内查之已遍，惟清凉文殊座下青狮三日未见。”文佛曰：“吾下佛旨，命师利菩萨去收青狮，复还本位。”紫霞再拜稽首，与霞衣真人同至清凉，拜请文殊前去收伏。菩萨曰：“吾座下青狮，转年俱到峨眉，与白象相会。吾只言向峨眉去矣，孰知彼至碧玉山如斯放肆。看狮童子手执金縧，急去与吾收回。”童子驾得祥光，来至山上，密嘱紫霞曰：“真人前去索战，彼不出敌则已，彼如出敌，吾自有伏之之方。”紫霞如命，手执掀天宝铲，来至洞外，呼战声声。恶妖耀武扬威，趋出洞外，与紫霞大战云头，不分胜败。酣战良久，紫霞出其不意，突举宝铲抛入，空中电掣雷鸣。恶妖不疾不徐，仰首吹之，将宝铲吹至西隅，不能坠下。看狮童子身隐云端，见得恶妖仰首吐气，忙将金縧持定，向妖项抛来。妖见万道金光，心内骇然，刚一俯首，金縧已绕其项，仍化为青狮焉。童子曰：“尔快回宫，毋得羁留，致干罪戾。”言罢，跨上狮背，直奔清凉而去。
　　紫霞将宝收回，速入洞中，见三缄呆坐石牀，不能言语。
　　饮以金丹一粒，三缄苏转。二翠已临，再拜座前曰：“吾师苦矣。”三缄曰：“此地不利修道，尔二人可去北凤山麻姑洞内苦苦修炼，自有成道之时。”二翠拜辞，乘风竟去。



                        


第四十六回    过桃溪突遇野鬼　游梅峡又见人妖


　　碧玉山之南有地名桃溪者，古时任翁曾种桃于溪岸，绕溪十余里毫无杂树，概种红桃。桃花放时，一色鲜红，灿若堆锦。
　　任翁无他余业，只此溪桃。然此桃结实成熟，其味甚美，其大异常，售诸市中，买者极众。任翁得此，颇敷日用。自翁辞世，溪岸尚有余树四五，日复一日，久已老干无花矣。村人故以桃溪名之。溪左崖畔一洞，幽深莫测，其中常有钟鼓声，村人皆闻。好奇者每于钟鼓响时，至洞窥之，又无他异。惟寒气一派，力可触人于地，凄如冬日之风，如到晚间，洞内鬼磷无数，陆续而出，愈出愈多，久则沿村皆然。俟至四野鸡鸣，鬼磷闪闪，鱼贯入洞，村人因号为“阎王洞”云。
　　三缄自得紫霞救后，独下山来，环顾门徒，无一在者，只身奔走，景况凄凉。行至日西，来到桃花溪头，靡有息足之所。
　　沿溪直上，见此石洞，心内欣然曰：“是洞幽深，差可习道，惜弗知得，命二翠弟子居于此焉。”思之未已，不觉野烟四起，天门已闭。三缄难以前往，遂于洞中趺坐，凝神静气以炼其功。
　　倏至更初，洞后如有数十人，嘈嘈杂杂，细语莫辨。顷之各执磷火，自内迭出。瞥见三缄，有却退不前者，有绕道而过者。
　　三缄睨视，尽皆披发赤足，狰狞可畏。却退者似有请于后洞，俄而拥出无数磷火。中一高大厉鬼，齿长约有寸许，形像凶恶，入眼怕人。行至三缄之前，挺立叉手。三缄如未见也，而仍凝神炼气焉。
　　厉鬼吼曰：“何方野道，胆敢夺吾洞府？”三缄曰：“吾非为夺尔洞而来，因碧玉山恶妖扰乱，吾收伏后行于此地，日已西坠，暂借贵洞以容一夕之身也。”厉鬼曰：“洞各有主，此洞原非尔有，尔既借宿，当亦通问主人。”三缄曰：“远方行人，只以此洞无人居住，止宿一宵，谅亦无妨。不意其中有主之者，若吾早知，安不通问。”厉鬼曰：“吾知尔以炼道为恃，其视吾辈如同儿戏。尔能收伏妖鬼，吾今宵与你试试道法。如能胜吾，拜尔为师；如不胜吾，拘尔在洞以供驱使。”三缄笑曰：“尔欲与吾试法耶？”厉鬼曰：“然。”三缄曰：“尔所欲试者何法哉？”厉鬼曰：“将尔收妖伏鬼之法，试与吾等一观。”三缄曰：“尔欲观之，待吾试之。”厉鬼曰：“尔且试来。”三缄暗将宝剑取出，金光一亮，一金甲神接过手中，扭着厉鬼。群鬼伏首地下，声声叫饶。
　　厉鬼被擒，只见剑光绕项，畏甚，亦跪地言曰：“不知仙官至此，有犯多多，望仙官仁慈，施恩野鬼。”三缄曰：“幸吾得了大道，若属凡夫俗子，今夜被尔罗织死矣。尔试思之，岂有毫无道术者，敢以一人独居尔洞乎？”厉鬼曰：“今而知凡人不可易视也。祈仙官悯念无知，释却幽魂，恩铭肺腑。”三缄曰：“尔自兹毋得在此村中扰害居民，吾方释尔。”厉鬼曰：“谨遵仙官之命，不敢有违。”三缄曰：“如此念尔初犯。”刚将宝剑收转，厉鬼叩了头儿，即便欲行。三缄曰：“休即去之，吾尚有言询尔。”厉鬼闻说，统群鬼侍立两旁。三缄曰：“尔等聚处斯洞，其约集而来欤，抑素居于此欤？”厉鬼聆兹一问，双目垂泪，咽鸣不能成声。三缄睹是情形，究询所以。
　　厉鬼且泣且言曰：“曩日蚩尤作乱，吾统村人避于洞中，后被蚩尤游卒搜巡至此，村民数百尽遭惨杀。灵爽不散，而今尚聚于斯，从未曾取讨民间一盂酒食，即夜出游转，都未惊及村犬。
　　吾虽野鬼，尚可以不愧于天，无尤于人矣。”三缄曰：“尔辈居此长夜漫漫，不思复见天日乎？”厉鬼曰：“复见天日，安有不思，但无人提携，如何得离苦海？”三缄沉吟良久，曰：“待吾道成时，超拔尔等复投人世，何如？”厉鬼闻之，与群鬼叩首谢恩，欢欣不已，于是群鬼不舍。三缄曰：“自围着坐位。”厉鬼曰：“吾等居此，尚有一难未除，恳祈仙官除之，以安众魂，亦是大德。”三缄曰：“既已惨死刀兵，复有何难？”厉鬼曰：“因吾辈在世所行，不合天意，有怀奸诈而损人利己，有行忤而忘及劬劳，故厌上天不得其死，且于死后骨堆洞内，常被野兽咀嚼不休，吾辈灵魂痛入骨髓。所谓有难未除者，仙官当亦闻之而心伤也。”三缄曰：“如是俟野兽来时，吾力除之。”厉鬼曰：“仙官除之，不过杀其一二，然野兽入洞，陆续而至，安得一时尽诛？”三缄曰：“如尔所言，吾又何能除尔辈之害？”厉鬼曰：“仙官如肯施恩救及吾辈，特易易耳。”三缄曰：“所易安在？”厉鬼曰：“野兽之一出一去，皆当方所司。仙官如呼之来，告以禁止，则野兽绝迹，而吾辈安矣。”三缄曰：“这却不难，尔等侍立于兹，待吾唤及当方，一一吩咐。”众鬼绕座再拜，不胜欣然。
　　三缄口诵真言，当方忙忙促促来至洞内，跪而请曰：“仙官呼小神，有何驱使？”三缄曰：“是洞残骸，皆遭劫难而惨死者，常被野兽滥嚼，痛及灵魂，尔须禁之，毋准入此洞中以嚼枯骨。”当方曰：“上天所爱，皆以忠孝节义为重。如系忠孝节义之辈，即尸骨堆山，正气常伸，野兽断不敢侮。此洞不能禁止野兽者，大约尽属邪淫奸诈，死于是而应遭此报也。仙官何必施恩于彼乎？”三缄曰：“彼即无忠孝节义，惨死是洞已历多年，野兽嚼彼枯骸，何止万次？罚至于此，应无长受之理。尔聆吾言，其禁止之，如有天仙斥责，尔言出自吾意，谅不罚及尔躬。”当方曰：“仙官吩咐，敢有不遵。”遂至洞门绘一符篆之形，转而禀诸三缄曰：“有此符篆，野兽不敢复来。”言罢，叩头而去。群鬼曰：“若非仙官至此，吾等苦况不知受至何年。仙官仁恩真同再造矣。”于是拜舞从新，如崩厥角。
　　三缄曰：“吾既见尔滥嚼之苦，尔等自此宜敛迹潜形，须知在世未为好人，没后当作好鬼。上天有眼，自能赦宥尔咎，福地投生。”群鬼曰：“仙官之言刻骨铭心，不敢忘也。”话犹未已，四野鸡鸣，群鬼纷纷入洞而没。
　　三缄见天已晓，用斩妖宝剑在石壁上题四语云：“古洞幽深野鬼巢，飞磷夜夜走荒郊；问来尽属生前错，自此还宜旧孽抛。”题毕出洞，暗思诸弟子因吾困于恶妖，四散纷然，不知何时又得聚首。今无同侣，独具只身，且于市镇中结些善缘，以好向南岳而游。
　　计定前行，行约百里，已至古铜镇。烟火辐辏，有数千之多，贸易者流纷至沓来，朝日不断。三缄入市，沿街化导，奈无有人结此善缘。夜归旅舍，次日又在镇内劝化，转至西街，突一少年见三缄劝毕，而与之言曰：“道长化世劳矣，请入茶肆消闲片刻，可乎？”三缄曰：“尔有何事而请吾耶？”少年曰：“吾自有求于道长也。”三缄曰：“何必茶肆，即在静室亦可言之。”遂导少年至己旅舍。刚入室内，少年躬身一揖曰：“寒家有一怪事，吾见道长器宇不凡，必谅法妙道高，能收妖鬼，敢祈赐步为我除之。”三缄曰：“尔家之妖作弄如何？”
　　少年曰：“吾家所供家神，原系先祖遗留，屈指算来百有余岁，每当佳节供以酒肉，从未见其能食者。忽于前日吾母寿诞，以酒肉供之，收盂时丝毫无有。吾戏而言曰：『吾家菩萨活矣。纸写的都会吃肉，如刻作木板，怕要咬人。』此言一倡，家人道怪称奇，喧闻满室。无何，两个女婴，一个男孩，倏然不见。室之内外搜寻已遍，形影毫无。吾母骇极，忙焚香炬，向家神位前许曰：『今日献神，不见酒肉，恐家人滋惑，说有不经之言，得罪菩萨，如将我儿女放出，明日另具牲酒，以享神祗。』言甫说完，儿女俱出。次日无人得暇，未有酒肉祀神，又将儿女掩之。急烹一鸡献于中堂，儿女复出。不知是何怪物作祟如斯。”三缄曰：“尔归，明日巳刻前来导吾。吾至尔家，自有区处。”
　　少年归去，果于诘朝来导三缄至家，安于室内。三缄秘嘱之曰：“尔可烹熟牲酒，照常享之。”少年如命。三缄暗里偷视，乃狐疑也。狐疑吃罢酒肉，仍然隐身龛内。少年曰：“这点不腆之仪，菩萨尽管饱餐。下民二次无有银两买牲酒矣，菩萨如要常享，须默佑我捡了金银，日日都献酒牲。如若不佑，一味徒食，恐莫得重多耳。”狐疑在龛内答曰：“菩萨不食人，等人来食菩萨不成？倘不以牲酒享我，我愈作怪，叫你那粪泥水臭得难闻，叫你那黑母鸡要生白蛋。”少年曰：“天地间岂有正神要人牲酒；要人牲酒者必非正神。吾誓聘高人，以净瓶收尔。”狐疑曰：“菩萨不一，泥塑木雕的乃不食牲酒，晓得说话的牲酒不吃，未必拿来莩死？尔道我神属不正，尔又是正人乎？自古及今，原以正人而供正神，神不正皆由于人不正也。
　　尔胡不自思忖，转欲聘请高人来收吾耶？吾且问尔，如今世道有几个高人？人若要高，高不过显道神。汝去请来，吾亦不畏。
　　若除显道神外，而要收吾者还早。汝不收吾，吾怕要收汝子孙矣。”主人曰：“菩萨以不正咎吾，吾究有哪些不正者？”狐疑曰：“汝之为人，欺弟年幼，偷私落己，存心不正也；谋李姓之妻以为妻，娶妻不正也；前妻有子，逐之在外，待子不正也；后妻有子，任其辱骂，长上教子不正也。有此数不正，乃招吾神之不正，汝不自怪，反怪吾哉！”主人曰：“以汝之言，来住吾家许久乃去？”狐疑曰：“我之去日未有定期，除非得晤吾师，吾即去矣。”主人曰：“汝师为谁？”狐疑曰：“天上仙官，非人间俗子耳。”主人曰：“汝毋支吾，早去的好。”狐疑曰：“早去晚又来耶？”主人曰：“吾与汝言，汝如肯去，吾以牲酒炬帛送汝。汝如不去，所聘高人一至，必将汝躯收入净瓶，难以得出。”狐疑曰：“尔常夸尔所聘高人，吾倒要待彼来兹，与之一试道法。如不胜彼，吾即去之；如彼不胜吾，汝家愈遭吾害。”主人曰：“何害之有？”狐疑曰：“不惟焚汝居室，且将汝家人噬尽焉。”主人骇甚，趋入室内，问及三缄。三缄曰：“毋畏，有吾在此，无论天妖地怪俱能收伏。汝去与伊说，有人会汝。彼问何人，汝言碧玉山中恶妖所擒者。彼问在何地，汝言不知。如再问时，汝言已向南岳而去。”主人果出，一一言之。狐疑曰：“此人安在？”主人曰：“已游南岳去矣。”狐疑泣曰：“是即吾师也，恨吾未遇之耳。”三缄见狐疑尚有念师之情，乃出堂中，向龛内询曰：“汝识吾乎？”狐疑见是三缄，翻身跳出龛来，跪地泣曰：“自师为恶妖所擒，弟子在碧玉山驻了数日，未见影响。复上峰头密密访寻，亦无动静。不得已而转归山麓，诸道兄又不知所之，弟子一人无有侣伴，乘风空际，四下云游，俯视此家常有黑气出于室外，因而入宅享点酒牲。孰意与师相遇于是。”言罢，大哭不止。三缄曰：“师自下山时，不见诸徒所在，心思耿耿，茕茕独行。来至古铜镇中，突遇此家少年聘吾收怪，不料即是尔也。师今有尔，师心稍慰，以下弟子沿途访之。”言此，主人携狐疑手而谓之曰：“尔在龛上一言一语，甚是惊人。吾以为非系三头，必属六臂，今一相见，犹然人也，可惜食吾牲酒如是之多。”狐疑曰：“尔以牲酒享吾，还不是各得一半。”主人曰：“享尔几许，尔食几许，何得一半？”狐疑曰：“享吾牲耶，汤为尔食；享吾酒耶，瓶为尔有，非一半而何？”主人笑曰：“如是说来，未免亏负尔矣。”狐疑曰：“自此又让尔去为神，有胡不可。”三缄曰：“闲言休讲，吾将行矣，弟子可谢主人。”主人苦留一宵，师徒次早不告而去。
　　离了古铜镇，直向南岳而游。狐疑曰：“弟子幸得遇师，不知西山道人、三服、弃海、椒蜻二子、狐惑、乐道以及野马等散于何所？”三缄曰：“如其同集一地，一遇无不遇之。如其各散一方，则恐难于相聚。”狐疑曰：“聚有奇缘，散亦多奇事。如碧玉山内无是恶妖，师徒分别何从？若弟子只想沿途讨点酒食，何期遇师于此。”三缄曰：“岂止聚散，天下事每每有出人意外者。”一师一徒正谈论间，翘首望去，遥见两山高耸，野雾迷蒙。三缄曰：“此山好似碧玉，不知何名。”访诸行人，皆曰：“双峡山，山多梅花，五色俱毕，每到十月，读书好游之士，常携酒来此赏雪观梅。石壁诗词所题甚多，古称为梅峡，今仍其名焉。”三缄曰：“峡中若何形象？”行人曰：“内有小溪如蛇，消纳山水，溪之两旁一带默林，居民最众。中一市镇，名落梅溪，坐贾行商多于此集。”三缄问罢，直向峡口而来。刚入峡时，日已西逝，师徒竟到落梅溪内，觅一旅舍居之。
　　次早，三缄出舍仰望，前山壁立，梅花万树，嫩叶垂青，后山亦然。三缄暗思：“此峡深长如是，真地之变化莫测者也。”因于无事时，命狐疑同步前山之顶。左右环顾，烟火连云，绣壤层层，不知几千万亩。前山视已，又至后山，但见碎石纵横，恰似鱼鳞，入眼如笋。山下村郭虽不及前山平坦，然而小峰罗列，秀色可餐。三缄观望多时，慵于玩赏，逞步归市。甫至落梅溪外，一少年来自当头，望见三缄立而视之，若欲有言而又畏误认其人之象。三缄思在诸子，未暇观人。狐疑见少年情形，思及少年容貌，而暗与师言曰：“此少年见吾师徒，似有所言而中止者。弟子细细思之，其人非他，乃富良村之人妖号『紫光』者也。”三缄曰：“既是人妖，可呼之来。”



                        


第四十七回    紫泉洞獐妖避席　赤水江鳖怪离宫


　　狐疑奉得师命，乃向少年而呼曰：“尔富良村之紫光耶？”少年曰：“是矣。”转询狐疑曰：“尔其收人妖之师徒乎？”狐疑曰：“然。”紫光曰：“吾骤遇之，见其形容，似曾相识，意欲近前问讯，又恐误认焉。尔不呼吾，吾亦将询之矣。”狐疑曰：“尔可急来，吾师唤尔。”紫光喜，即随狐疑来见三缄，俯首再拜，曰：“前承道长指示，顿开茅塞，刚知回前稍尽孝思，不幸父母双双牀头病卧，参苓罔效，叩祷无灵。吾莫如何，割股救之而病始起，只冀双亲多寿，好尽子职。孰知竭力事奉，甫至两载，忽于去岁相继而亡。待至没后，思之方悔，从前之恨父母，薄父母，忤逆父母者，所为尽都昏昏，而今欲事奉，以无由此罪伊于胡底，恐他日没去，难见阎罗矣。左思右维，惟有苦诵《黄庭》，修成大道，俾吾父母同享仙福，那时大罗天宫重新尽吾孝行，或可不愧于为子。然心心念念虽在《黄庭》，指点无师，亦属空想。故将吾家田土概佃于人，不辞千里迢迢，来寻道长。以前日迷障为道长破之，入此道门，亦望道长传之也。”言罢，大哭不止。三缄慰之曰：“只要尔心真一片，不辞劳苦，吾必传尔入门之方。”紫光闻言，拜舞在地曰：“承师收录，弟子如劬劳得报，恩戴不忘。”三缄用手扶起，同入落梅溪内，结缘数日，异地云游。
　　却说三服自野阁分散后，遍求仙真以救其师。怎奈仙真难遇，几次到碧玉山上探师消息，形影渺然，以为三缄被恶妖所吞，大泣而去。孤身只影，甚属无聊。每到晚来，访得古剎，安身其内，想及师徒同行景象，不禁潸然泪下。自此靡有定向，飘飘荡荡，随其所之。
　　且说南岳之东一带荒山，人迹不到，荒山内一古石洞，名曰紫泉。洞外崖畔一孔，水从中出，色如胭脂。洞下一池，宽大广袤，紫泉流入丝毫不泄，而池亦弗见其盈。掬而食之，味甜若蜜。洞内修炼成仙，去后题名于壁上者有六七人焉。其后修道无人，被此山妖属互相争夺。是时洞内乃一老獐霸占，此山之水木精怪，无敢与敌，让彼独居。
　　一日，三服乘风遨游，游至紫泉山，见一女妖紫服黄裙，石台独坐，以首仰望，似有所思。三服按下黑风，直坠其间。
　　女妖见之，不避亦不畏。三服询曰：“尔何妖物，在此胡为？”女妖曰：“吾乃是山女蟒，在紫泉古洞苦苦修炼已数百年。前日老獐精忽来夺吾洞府，与战不胜，将吾逐出，至今修炼无所，常在此石台盼洞府而兴思，徒怀怅望已耳。”三服曰：“老獐精乌得无故而夺尔洞府哉？”女蟒曰：“前山红垣洞中有一男蟒，强吾与配，吾不之愿，彼则兴起戎兵，与吾相战。战吾不过，又搬左山洞里毒蛇老妖，亦不胜吾。二妖不服，同去四百里外石钟洞内搬来老獐。獐精法高，吾所不及，被彼擒着，惨受鞭笞。吾不敢恋及紫泉，因而出洞，獐精乘便占住于此。吾心恨甚，每日去寻男蟒，战至数百合，他日被吾吐纳宝珠，打伤左目。彼畏吾常与之斗，托万花洞紫榆花妖，去劝獐精将洞还吾。孰意獐精怒詈之曰：『尔贪女蟒花容，强以为妻。女蟒守贞不字，尔仇记胸次，搬及毒蛇，日日战之。无如法力甚低，不能胜彼，始至吾洞屈膝求吾。吾费万苦干辛，逐去女蟒，尔仇已泄矣，而今又下说词，劝还洞府。吾岂尔手下士卒，任尔驱使呼？』男蟒无言，且被獐精吊于洞门，鞭抽数百，此际伤痕溃烂，转侧呻吟，兼吾日骂洞前，已不堪夫罗织。”三服曰：“此正如世之求恶人以治恶人，后反为恶人所治者。吾的问尔，老獐有何宝器，尔能不胜耶？”女蟒曰：“老獐所侍者，金抓也。”三服曰：“金抓模样若何？”女蟒曰：“彼于对敌时，持抓一绕，不怕尔乘风驾雾，高至百丈，此抓能伸百丈，远去百里，此抓亦能百里。吾身皮肉曾被抓去数处，险为所毙焉。”三服曰：“尔今日且去搦战，待吾与彼试试高低。”女蟒曰：“恐尔不胜，连累于吾。”三服曰：“如败下风，逃至别山洞中，亦可修炼。”女蟒曰：“如是尔将身躯隐老松下。吾去搦战，败向此投。獐精恃胜追来，尔以逸待劳，出而战之，看能胜否。”三服然其说。
　　女蟒紧扎衣裙，驾动妖风，直向紫泉洞，叫骂老獐曰：“尔代人争些闲气，与吾为仇，吾怕男蟒苦将尔拿来供奉，还是未得好报。吾于今日誓必与尔决一死战，即丧尔手，也不怨之。”老獐闻女蟒叫骂，震怒而来。女蟒手持吐纳宝珠，与之接战，战约数合，老獐金抓亮出，光明闪烁。女蟒知抓厉害，乘风而逃。老獐追至松树之旁，三服上前，持锤挡着。老獐舍却女蟒，与三服力战，暗取金抓在手，劈面击之。谁知三服无形，抓落空处。正在着急，三服乘势一锤打去，恰中彼之臂心。
　　老獐大叫一声，逃回洞内。三服追至洞外，叫骂不已。老獐歇息片刻，复出与战。看看力难支持，惟将手内金抓横顺乱扫。
　　三服乘隙又是一锤，老獐见锤势凶猛，欲退不能，接连被锤击了数下，胆已碎矣，于是乘风败向本洞而去。三服不舍，随风追逐。老獐回首，婉言哀乞曰：“吾已避席远遁，愿将紫泉洞让尔居住，尔何苦苦追吾乎？”三服曰：“前山后岭，只言尔为第一恶妖。今日遇吾也不能敌，可见恶人还有恶人磨矣。吾明告尔，吾居紫泉洞中，尔须统领群妖，每日来洞朝贺，吾方释尔。”老獐诺之。三服曰：“自明日起，如有间断，吾必逐至尔洞，要尔性命焉。”老獐曰：“大王吩咐，敢有不从。”三服见獐精已降，乘风回洞。女蟒早至洞外远远相迎，见三服归来，展笑嫣然，百端献媚。三服曰：“洞已为尔复转，尔将何以置吾？”女蟒曰：“尔安居洞内，妾任奔走之劳。如不以异物是嫌，愿为尔配。”三服摇首曰：“吾有师命在身，何敢再入色界。”女蟒曰：“贪民间女子，是谓丧德，不可为之。若吾异类修成，自愿配君，以为一生保障，即尔师得知，亦属无妨。”三服曰：“夫妻二字，吾实不敢，不如与尔结为道门兄妹，俟访得吾师，导尔拜在门墙，苦修正道，以成正果，岂不美哉！”女蟒曰：“如此高攀道兄矣。”遂入洞府，同拜天地，暗拜三缄。拜已，三服传女蟒以入门之方，潜修不出。
　　老獐自是果统群妖，日日来朝。每朝之际，洞外山精水怪拱立如麻。
　　三服登台谕及群妖曰：“尔等身为异类，皆前世罪孽多多，所以坠入三途，罚为异物。今宜醒悟，为尔好妖，不可扰害良民，以干天怒；不可彼此争斗，各怀毒心。日在洞中，总思恩报父母，德酬天地，纵异类父母，不能饮食奉之，亦当心念怀之，即是尔等孝行。”群妖闻说，皆曰：“妖王教谕，愿洗心敬听。”从兹日日与之讲论，而前后山洞左右崖壁之妖，喜得妖王开彼迷途，尽皆鼓舞欢欣，在洞修炼。虽樵人入此，亦无惊恐，皆三服之所感也。
　　至弃海自分散后，归得南海，朝见父母。龙君询曰：“父命尔投师虚无子，何故而返？”弃海将碧玉山之事详告一番。
　　龙君曰：“虚无仙子奉旨降世，乌能为妖所伤。以父思之，定被仙真救去。尔须毋背师命，遍地访寻可也。”弃海应诺，告辞父母，去寻乃师。乘着风车，飞过海岸。东海西角，忽来青风一缕，烟雾之内立一女子，紫服红裙，忽忽飘飘向西坠下。
　　弃海风车催动，亦向西角迅速坠去，恰与女子相对焉。女子笑而询曰：“尔何妖也？”弃海曰：“吾乃南海龙君季子，巡查海外水族，如有扰害民间者，回奏龙君，速命连大将军统兵征讨。如见上怒自来认罪者，立杖放归，以警下次。”女子曰：“不知太子临兹，贱妾未能远迎，望祈恕罪。”弃海曰：“尔属水族何妖，欲向何往？”女子曰：“妾海西蚌女也。”弃海闻是蚌属，转询之曰：“海东珠光是尔何人？”蚌女曰：“珠光系老蚌水桃所出。妾系玉屑蚌母之女，名曰海涛，家住海西，历数十世。吾母恪守龙君之谕，常护往来舟楫，颇有功勋。龙母封为玉屑龙仙，管辖海西一带水族。妾今至此者，领得母命，欲过小岛为吾姊祝寿耳。”弃海曰：“尔姊又适何族耶？”蚌女曰：“妾姊适红袍老虾之仲子虾轮也。”弃海曰：“尔归告尔母，言吾驾至，须排执事前来接吾。”蚌女敛衽而退，入宫报之。玉屑龙仙忙呼众女，排列彩旗百面，分开水道，向岸而来。弃海极目，凡属执事以及音乐部中。概系女流。紫盖之下立一老母，冕旒龙服，见了弃海，俯伏在地。弃海扶起，同入蚌宫。玉屑龙仙朝拜已后，大开筵宴，宾主同饮。
　　正畅饮间，突来三五蚌女，戎行装束，跪于座前，禀曰：“赤水江黄沙岸侧有一老鳖，扰害村里，奸毙妇女十二人。小婢奉命巡查，得是消息，望仙定夺，靖此妖氛。”玉屑龙仙当即离席，坐于中堂高案，诸蚌女排列左右，敲动云牙玉板。宫外蚌女无数，持戈带剑而入，跪地禀曰：“龙仙击动玉板，传吾辈何事？”龙仙曰：“巡查蚌女报黄沙岸上老鳖为乱，此地系吾旨奉龙君所管辖者，有兹孽障，安能容之？命尔晶光为帅，瑞光先行，领蚌兵三千，竟抵老鳖巢穴以问伊罪。如其知罪自降，与吾束归，送至龙宫，待龙君发落；彼如为厉，与之大战，不破巢穴勿休焉。”晶、瑞二光领命而出。弃海曰：“蚌宫点兵，素所未睹，吾欲一往，看看威风何如？”龙仙曰：“吾宫尽属女流，即有武艺，而形容皆巾帼气象，有何可观？”弃海曰：“粉黛英雄自古有之，吾且一览行伍。”龙仙曰：“女子行兵恐为所笑。”弃海曰：“不妨。”玉屑于是嘱宫内女子曰：“太子欲往较场观兵，尔等将宴暂撤。”女子诺。
　　玉屑即命排设执事，与同弃海来至较常鼓擂三通，海角三吹，晶光头插凤尾，躬披彩甲，飞身坐于点将台中。瑞光紫甲黄盔，打了一恭，侍立座右。晶光持笔先点前后左右四营女子，个个耀武扬威，行伍整齐。点到中营，尽皆行走如飞，跃跃欲试。点毕，海角连天，瑞光跨上海马，众女拥护而去。晶光下座，拜了龙仙、太子，亦跨海马而去焉。玉屑曰：“女儿当戎，笑煞太子矣。”弃海曰：“人人威武，虽男子不及也。”无何兵已去远，转归宫内重饮酒肴。饮至三更，海鹤飞鸣，蚌女持灯，导入室中安宿。晨光初出，玉屑复设筵席，拱候太子。
　　弃海不言谢，亦不辞行，流连蚌宫，欲听征鳖之师胜负何若。
　　玉屑日日陪饮，以臣下之礼自居。
　　晶光自领本部兵将来至沙岸，扎下大营。老鳖闻之，亦统鳖子鳖孙对营排立，吼声谓曰：“蚌家兵将，欲向何往？”晶光坐于点将高台，亦疾声答曰：“凡属水族，皆为龙君管辖，以称臣于龙君也。龙君吩谕之事，宜敬体之，不敢有违。尔何不体上意，奸毙民女十二人。吾今奉旨来兹，问罪于你。尔如自认其罪，自行捆束去见龙君，吾辈竭力保之，不过杖责归洞。
　　尔如不服，背逆东海，大兵杀入巢穴，定将尔家眷属一概诛戮，不留余种。尔其自裁。”老鳖笑曰：“吾以尔兴兵他往，不意至此与吾决战。莫谓尔蚌氏兴兵，即南海龙君亲领将帅，吾亦不畏。尔且拭目以俟，他日羽翼养就，吾还要夺取东海以为鳖宫。”晶光曰：“吾以好言告尔，尔反如是胡涂，真天杀孽种也。”老鳖曰：“尔家趋炎附势，动辄以龙君为恃，抬天子而压诸侯，吾甚羞之。吾劝尔蚌氏，与吾无仇，早归本洞。如执迷不悟，必欲与吾决一雌雄，吾定破尔营，将尔这些女兵抢掠过来，配及吾家孙子，中有至美者，待吾选得四五以作宫妃。”晶光怒曰：“吾知老怪不服龙君管辖，先行与吾擒之。”瑞光持剑上前，直刺老鳖。老鳖不慌不忙，手举双锤，两下相战。
　　战未片刻，老鳖口吐黄气，气内一珠如漆，盘盘旋旋，直向瑞光头上坠下。瑞光将身闪过，此珠接连又下，闪至数次，躲之不及，竟被此珠将左膀打伤。瑞光痛不可当，乘风而遁。
　　晶光见瑞光已败，手持定海花枪，逞步前来，怒与之战。战到十余合，晶光口吐白气，气内一珠如火，向老鳖坠下。老鳖卖过身儿，腰间取一黑囊，抛向空中，托着红珠。囊内飞出铁沙无算，坠下之际，其大如斗，晶光亦受重伤而逃。老鳖乘机愈催铁沙，将晶光女兵折去大半。晶光所剩兵将，不能稳住沙岸，撤去行营，由沙岸左边至一小岛屯扎。瑞光逃至南角小岛，亦聚残兵，竖立营寨焉。晶光忙命女兵三人，连夜奔回蚌宫，禀之龙仙玉屑。
　　玉屑惊曰：“吾兵大败，宫内无有能将，如之奈何？”想量逾时，计无所出，只得击动牙板，亲登将台，又点女兵。弃海来至演武厅前，细问其由，始知蚌兵败绩，因言曰：“龙仙此次亲征，谁为先行？”玉屑曰：“吾宫惟晶、瑞二光道法高妙，孰知老鳖厉害，亦不能敌。吾之亲征者，誓以一死报龙君也。”弃海曰：“龙仙不必忧心，此次吾作先行，以战老鳖。如不破彼巢穴，誓不回尔蚌宫。”龙仙闻言，大喜曰：“若得太子一行，吾兵不患不胜。”于是三吹海角，女兵旌旗遮道，浩浩荡荡，直向赤水江杀来。



                        


第四十八回    湖心亭与人说鬼　江月镇化世弹琴


　　玉屑龙仙领一队女兵，来到赤水江边黄沙岸上，将营扎定。
　　海角频吹，晶、瑞二光遥见沙岸旌旗密密，杀气腾腾，知是龙仙领兵到此，忙统本部兵将亦向沙岸而来。入得中营，拜见龙仙与弃海曰：“老鳖道法厉害，吾等连败二阵，折去女兵无数。
　　非不用力，实系战彼不过，望龙仙恕之。”龙仙曰：“败胜兵家之常，有何罪款。今日太子愿为先行，尔二人各领女兵，同去掠阵。如老鳖势败，齐齐掩兵杀去，不破彼之巢穴不归也。”二光领命，各将行伍整饬，以待鳖妖。龙仙身坐营中，请太子计议曰：“今命何人前去搦战？”弃海曰：“仍命瑞光前去叫骂，吾隐旗门以内，彼如来时，出而擒之。”龙仙依计，遂命瑞光讨阵。
　　瑞光率及本部，击鼓摇旗，直抵老鳖洞前，大声叫曰：“洞内鳖子鳖孙，快快归降，免汝一死。如再逆命，打破巢穴，杀绝尔家眷属，休怪无情。”老鳖子孙报入洞内、老鳖怒极，趋出洞门，见瑞光而大骂曰：“败兵之将，知鳖老子厉害，理宜隐身归尔洞中，鳖不讨蚌，蚌不讨鳖足矣。即鳖老子奸淫民间妇女，与汝何干乎？”瑞光曰：“东海内外皆龙君管辖，一切水族皆其子民，尔乃背逆龙君，害及生灵，例应当诛。龙君下旨破尔巢穴，绝尔子孙，实其自取也，夫复何尤？”老鳖闻言，大怒曰：“尔不服鳖老子威风，尽管杀来。”瑞光即举金光宝剑，向老鳖刺去。老鳖以双锤夹着，仍复口吐黄气，气内黑珠在于半空，圆转欲坠。瑞光知此珠厉害，将头一压，乘得海马，竟回营中。老鳖笑曰：“以此无用女将，都敢与鳖老子相战耶？”言已，乘势驰追，鳖子鳖孙耀武扬威，一齐掩杀。
　　老鳖追至营外，辱骂百端。弃海手执打妖鞭，由旗门出，化作虎须龙首，挺立吼曰：“龙君有何薄待尔等，为甚不遵王化，扰害良民？龙君发兵前来，应宜倒戈投降，自认其罪，而乃反与东海对敌，是目中无龙君也。这有何说，待吾取尔首级，诛尔子孙。”老鳖不服，以双锤打下。弃海举鞭播之，老鳖立站不牢，双锤已失其一，心中着急，方欲躬身拾锤，又被弃海一鞭，老鳖接应不遑，倒退数十武。弃海曰：“吾谓尔有几大本事，乃一粗鄙之夫。”言犹未已，老鳖口吐黄烟，黑珠闪烁，直坠弃海头上。弃海手执盛水宝瓶，望空抛之，海水喷出，珠光顿熄。水喷后，向珠一吸，珠已吞于瓶中。老鳖又将黑囊抛来，欲以铁沙伤及弃海。殊知铁沙刚坠，弃海将平波宝扇煽之，化为灰飞而去。二宝已失，老鳖势将败下，晶、瑞二光兵将齐齐冲杀，鳖兵大败。老鳖无路可逃，驾动妖风，腾空远遁。弃海亦驱风追逐，不即不离。老鳖无可如何，不得已而跪于弃海之前，愿自认罪。弃海也不言语，擒回黄沙岸老鳖所住之黄沙洞中。蚌兵是时已将老鳖子孙尽行捆束。
　　弃海归洞，龙仙禀曰：“鳖吓子孙概已被擒，太子如何发落？”弃海曰：“老鳖造罪，延及后人，可将彼身以及子孙各宰一足，看彼艰于步履，若何作乱。”蚌兵闻说，持刃宰之。
　　一一宰余，又出洞外。老鳖离洞，自悔不应命傲东海，致有今日，回顾子孙尽皆失去一足，愈加悲痛。于是缓缓行至海角偏僻之地；养此足伤。弃海见鳖怪洞府颇可习道，因命玉屑带兵归去，己在黄沙洞内居住焉。
　　又说椒花子自离碧玉，思念三缄待彼恩深，常常悲泣，又兼与蜻飞分散，遍寻不遇，只得四处查访三缄。一日访到湖心亭前，翘首仰望，见亭在湖之东岸，高耸数十丈，倒映江心。
　　椒花子乐之，即隐身上层，日将三缄所传暗暗学习。
　　亭侧有一贫儿名蒋悦者，年仅十四，生性颇孝，奈家贫如洗，无以奉亲，日日乞丐乡村，养彼父母。时当岁晚，人人争办迎春之物，蒋悦将所乞饭食携归奉亲后，来至亭上，看看湖水，不禁有感而歌曰：“湖水清清，豁目爽心。见只见微波万顷，量一量绿水千寻。好似那仁人度人，好似那父母恩深，如何成此妙境，若大经纶。只恨他为沟为壑，浅狭堪轻，直如我贫儿无力奉双亲，徒落得沿门乞丐过光阴。伏腊时人人熟煮洞庭春，惟我如那水成冰，泪儿直向肚中滚，更比湖水深复深。”歌已，仰天大叹曰：“可恨世上富家儿郎，每多忤逆行为，我若稍有余银，总要把劬劳之恩报尽。”言罢，喊了几声：“天呀，天。”椒花子在上层亭中，听得孝亲之言恳切，孝亲之念纯诚，因思是人亦属罕有，吾且化一老叟与伊言谈，看彼孝思真伪何若。如其真心一片，吾正得闲，何妨助之以全彼孝。计定，化为老翁，层迭而降。来到亭下，见乞儿身倚花墙望着湖水。椒花子假作咳喘，乞儿掉首顾之，见是老翁，忙忙倚立一旁，揖而询曰：“老翁何时来兹，小子未能拱候。”老翁曰：“吾来已久，身在上层，观望湖水潆洄，倒还好遣愁闷。”乞儿曰：“老翁有几子耶？”老翁曰：“吾运不佳，膝下并无子女。”乞儿曰：“翁家富足，若无子媳，小子父母膝下有吾，又甚困穷，天胡不平如是。”老翁曰：“尔何名讳？”乞儿曰：“姓蒋，名悦耳。”老翁曰：“年齿几何？”乞儿曰：“今岁已二七春秋矣。”老翁曰：“作何生理？”乞儿曰：“室如悬磬，欲耕种则无田土，欲贸易则乏资本，惟有每日沿门乞丐，以奉吾亲。”老翁曰：“尔在亭下所歌所叹，吾已得闻。贫至如斯，奚不为盗？”乞儿曰：“小子此日虽贫，前人清白家声，何可污秽？况为盗之辈，绝无良心，人人室中，必罄所有，无论孤独无依之叟妪，只徒彼得其便，窃取诸物，活彼妻儿，哪计他人死生。且家中匿盗，必多奸淫，一旦露出行藏，王法条条，禁诸监卡，将父母遗体丧失于刑罚之下，其不孝也实甚焉。没入阴曹，阎罗定罪，难免剜心宰手。生而辱及父母，死而罚变兽禽。吾虽困穷，宁可乞食，断不为盗以污三代也。”老翁曰：“既不为盗，何弗痞骗乡邻？”乞儿曰：“今世受贫，皆前生所造恶孽太重。是他人富有，皆前世所行善事甚多。是尔即痞之骗之，不过得彼一二，彼心忿恨，势必日日咒骂，怨气冲天，上天厌之，岂不反折今生寿禄。吾闻一饮一啄，皆属前定，此生贫困已极，敢又逆天而行乎？”老翁曰：“痞骗亦不可为，何不弃父母而他适，俾尔一身一口，逍遥自在，免使父母累尔哉？”乞儿闻之，潸然泣下曰：“是何言也。父母生儿，极尽抚育劬劳，无非望其成立，以养老境。儿方强壮，即便抛去，畴顾父母饥寒，如此作为，不但不得逍遥，反恐遭诛于雷斧。”老翁曰：“彼此俱不可为，尔又何以奉亲？”乞儿曰：“吾愿沿乡乞丐，欢承菽水，不失为清白好人耳。”老翁曰：“尔言如此，真是少年有志者。吾欲助尔以孝亲之用，不知尔心愿否？”乞儿曰：“老翁垂怜，欲成我志，只要身亲不辱，何弗愿为。”老翁曰：“吾之辅助于尔者，自与尔清白之名无碍也。”乞儿曰：“如何？”老翁曰：“尔见有鬼缠之家，尔去驱除，何愁乏用。”乞儿曰：“吾无法术，焉能治鬼？”老翁曰：“吾言如何治，尔即如何治，无不灵应。尔于明日暗暗寻访，访得时来此会吾，吾有隐身法儿与尔同往，将鬼驱去，谢礼尔得，讵不有以养亲而不必乞丐乎？”乞儿曰：“家被鬼缠，冀人驱遣，此事固无碍于品行，但谢礼须任其以所乐出，亦不可过为强之。”老翁喜曰：“仁人之心，真可以驱除邪鬼也。”言谈及此，日将西坠，乞儿恐亲悬望，辞翁归家。
　　次日，携篚执杖，至双亲榻前而言曰：“父母请卧片时，孩儿乞丐去矣。”出了蓬户，沿乡而去，来至司员外门首，挺立索食。员外家人詈之曰：“尔者乞儿，不知时务，员外家中一子险被鬼缠死矣。员外忧思不暇，岂肯施济于尔？”乞儿曰：“被鬼所缠，胡不驱遣？”家人曰：“已请过多少高人，驱之不去。”乞儿曰：“尔与员外说，吾能驱之。”家人果报员外。
　　员外喜甚，即命请入。家人出谓乞儿曰：“员外请尔，可随吾来。”乞儿曰：“吾且归去，下午即至。
　　言已驰归家内，供了父母饭食，来到亭前，老翁已在其间。
　　乞儿曰：“小子访得司员外一子为鬼缠害，吾许以下午为彼驱之。”老翁曰：“如是尔志可成。”当隐身躯，与乞儿至员外之室。员外迎入，款以酒食，曰：“尔能治此鬼魅，吾愿谢金二十，决不失言。”乞儿曰：“治鬼是吾祖传，有何难哉。”移时酒罢，乞儿燃点香炬，假为作法，室内鬼声大叫，骇人听闻。久之，老翁谓乞儿曰：“鬼去矣。”乞儿与员外言之，员外留宿一晚，其子之疾果然痊愈，谢金而回。自兹一倡，凡遇鬼缠者迎请不绝，乞儿得以富足，椒花子亦在此亭修道焉。
　　至于蜻飞子，自分散后寻师不得，东走西窜，来在江月镇中，暗自思曰：“吾师云游天下，与人除害，广积外功，吾不免在此市镇唱些良言好语，以为世劝，速我功行。”意计已定，遂化为瞽者，白须白发，手捧瑶琴，绕市唱曰：“叹世道，想世情，世上人儿甚气人。也有父母不知孝，贪嫖贪赌费钱银；也有兄弟不和顺，听信妻言好忿争；也有朋友全无信，谁是一诺在千金；也有宗族不知睦，灭了脉派源流根；也有乡邻兴词讼，不争田土即坟茔；也有夫嫌妻丑陋，也有妻嫌丈夫贫。纲常灭尽真可恨，还在世上耍豪英。吾劝尔，五伦要克尽；吾劝尔，善事要多行。存阴功，遗子孙，自然五福向门盈。”每抚一琴，泣然流涕。
  </div>
  <div class="pagination">
   <a href="绣云阁_page16.html">
    上一页
   </a>
   <span>
    ...
   </span>
   <a href="绣云阁_page12.html">
    12
   </a>
   <a href="绣云阁_page13.html">
    13
   </a>
   <a href="绣云阁_page14.html">
    14
   </a>
   <a href="绣云阁_page15.html">
    15
   </a>
   <a href="绣云阁_page16.html">
    16
   </a>
   <span class="current-page">
    17
   </span>
   <a href="绣云阁_page18.html">
    18
   </a>
   <a href="绣云阁_page19.html">
    19
   </a>
   <a href="绣云阁_page20.html">
    20
   </a>
   <a href="绣云阁_page21.html">
    21
   </a>
   <a href="绣云阁_page22.html">
    22
   </a>
   <span>
    ...
   </span>
   <a href="绣云阁_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
