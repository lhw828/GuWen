<!DOCTYPE html>
<html>
<head>
    <meta charset="UTF-8">
    <title>绣云阁 - 第 37 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绣云阁 - 第 37 页/共 40 页</h1>
    <div class="content">第一二八回    坠孽海悲道空修　望儿孙是心甚切


　　二英闻得美女一番言词，心想不从，长禁幽室之中，弗见天日。如其从也，可惜数百载纯从植物修成人形，又负三缄师尊多年训诲。左思右计，进退两难。久之，桃英曰：“承尔好言苦劝，从与不从，尔其暂退片时，待吾姊妹商议停妥，自回尔话。”女娘退。柳英问棠英曰：“不从彼配，则幽禁难出，尔意如何？”棠英曰：“吾志不可夺也。宁肯死于幽禁，不愿弃道而下贱于人，即入黄泉去见阎罗，亦有颜面。”桃英曰：“尔意如是，吾心亦然。”乃同声而呼女娘曰：“吾姊妹主意已定，尔快来此，吾与尔言。”
　　女娘至，二英曰：“尔休饶舌，吾头可断，吾志不可夺焉。”女娘色变，转告老妪。老妪怒甚，来到幽室，疾声骂曰：“贱婢子，胡得自高身价？吾儿系读书种子，青云有志，不久即作贵人，何者配尔不过，尔乃傲性如此？家婢与吾拉出，待吾治以蛮法。”群婢得命，拉出室外，老妪手执利刃，细细割之。二英痛楚难当，三魂已出泥丸，不省人事。痛极而醒，举目仰望，三缄仙师尚在座中。笑向二英言曰：“不意花妖成形，有此烈气。”遂提为右班之首，命归庐内，同心习道。
　　又过数日，三缄暗思：“二班男徒，吾尚未试，不知心性若何？”因提混元道人、转心道人来至台前，以镜照之。二道昏迷，倒地而卧。混元魂出台外，行行止止，到了一个村庄。
　　绿野青畴，桑麻在望，信步行去，其间山重水复，豁目爽心。
　　右转左旋，遥见一第，门外碧桃数百树，花开如火，香气逼人。
　　混元曰：“桃花原不生香，何是桃而香生若是？岂非桃而似桃香耶？”缓缓游至树下，见得花色鲜红，蛱蝶游蜂枝头飞舞。
　　混元尽情玩赏，不觉已近第外。犬吠嗷嗷，俄而朱门启处，内出一叟，白眉古峭，倚门而望日：“何人在兹，惊吾犬吠？”混元曰：“吾乃学道之士，信步闲游，不意至翁府门，惊犬吠而并惊老丈也。”老叟曰：“吾生平亦好习道，奈未得同人而参考之。君既为习道也者，不妨请入茅舍，以谈道妙焉。”混元诺，遂随入户。由阶升堂，整整衣冠，拜谒老叟。拜已，丫结献茗。茗罢，筵设西轩。混元来到轩中，但见栏杆外面奇花万种，轩内字画以及古器玩好，真如海楼蜃市，美不胜收。及入席间，肴馔纷呈，名多不识。老叟携瓶劝饮，备极殷懃。
　　饮至日落西山，始命家仆撤席，亲点银缸，送混元道人入室安宿。混元入室后，老叟略谈几句，拱手而别。丫结将茗献于案上，曰：“道士如渴欲饮，瓶内乃新烹也。”言罢亦出。
　　混元一人在室，举目斜观，地下尽皆金银。心窃讶曰：“此老何富如是？”刚欲入榻，耳闻室外娇声言曰：“适才阿翁言吾家来一道士，能知道妙，意欲将妾配彼，以受家财，不知其人有此福份否？”混元隔窗偷视，见一女子手执莲炬，容颜极美，金莲移动，俨若花含宿雨，柳卷微风。混元暗想：“天下竟有女娘而貌美如是者，且彼家财若此其富，兼配此女，真所谓享受不尽矣。”是夜在榻，久不成眠，顺想横思，都在女子财帛之上。
　　次早，老叟出堂，复呼丫结整治筵席，以款道士。酒逾三盏，老叟曰：“吾为富甲一郡，所缺者继起无人。不知老拙生平丧德何若，报遭绝嗣？幸而中年得一女儿，今已十六春光，尚未许配。每遇卜者卜之，俱言吾女命大，宜配道士。访之已久，奈无道士临门。昨日道士闲游，羡慕碧柳，寻花至此，此正天作之合也。老拙今日重整筵席，愿以吾女充尔下陈，不识尔心以为何若？”
　　混元喜甚，假以言词谢之曰：“不可，不可！小子心心念念，在于炼道，原不欲坠入尘世，为妻儿缠扰焉。”老叟曰：“子误矣。子以为无妻无子，乃可成仙，独不闻许真人举室同升乎？况上天牛郎织女尚有鹊桥之渡，仙姬亦有下嫁之辰哉？”混元不复言，即于筵前认老叟为岳丈。老叟为之择吉，夫妇成礼，极其偕和。
　　未几而老叟亡，混元得其家财，心满意足，无复他想。其妻谓之曰：“尔坐享此富，不思另有以高出人乎？”混元曰：“吾为富家翁，谁不尊仙？别似无有高乎人者？”妻曰：“妾见世之有志男儿，擢巍科，膺显爵，堂上呼而堂下诺，荣华莫及，妻亦同享封诰，不更高于乡里乎？”混元曰：“吾未读过诗书，胸黑如漆，巍科显爵，何由得之？”妻曰：“能舍财帛，以为图谋，是为草莽忠臣，皇上亦有奖赏以官之者。”混元曰：“既然如是，吾去调停。”遂带白镪数千，竟入都下。
　　现居宰辅赵能光原与混元道人有瓜葛之谊，混元访实，入衙相会，言及求官一事。宰辅一力应承。混元欣然，当将财帛交付。宰辅密为干辨，未逾一月，即受山阳令。刻日起程，夫妇同车，后拥前呼，好不侥幸。
　　到任六载，又尽人事，加升郡守。刚赴郡守之任，妻忽染疾而亡，兼之郡中逆贼滋扰，上责郡守教导不严，锁押回都，发锦衣卫拷问。混元言词不合，加以殛刑，一痛而苏。三缄笑曰：“富贵场中不久居，不惟官去又亡妻；此情本是虚花事，说与今人莫乱疑。”言毕，将混元道人逐出台外。混元悔曰：“自坠孽海，枉吾历年修炼工夫。”叹息数声，大哭而去。
　　又说转心道人为玉镜一照，神魂飘荡，已至家乡。乡有吕老，见而询曰：“尔陈茂老先生耶？”转心曰：“然。”吕老曰：“闻尔从师学道矣，为何今日复返荜闾？”转心曰：“炼道之余无事，又转乡村，会会故人也。”吕老曰：“尔当年所谋吴姓阴宅，现今欲售，犹愿之乎？”转心曰：“吾已离家炼道，成仙为望。家务一切，久抛之荒山外矣。”吕老笑曰：“吾且询尔，仙人有子孙乎？”转心曰：“何尝无之？”吕老曰：“因为成仙一念，子孙即不顾乎？”转心曰：“儿孙自有儿孙福耳。”吕老曰：“儿孙之福，半由祖宗积德，半归祖冢发祥。吾闻仙人中所最重者孝行，以尔言思之，仙人亦不尽皆孝矣。”转心曰：“谁是孝字有亏而可为仙者？”吕老曰：“即尔之所为是也。”转心曰：“吾之不孝安在？”吕老曰：“尔父尔母合厝之地，原不大佳，尔熟葬经，即要从师学道，宜卜一吉穴，以安亲灵。尔胡以出家不认家之言来对故人也？设或异日风穿水灌，泥污亲骸，泉下有知，能不怨乎？吾之责尔以不孝者此耳。”转心曰：“卜吉地以厝父母，心非不愿，特恐见斥于仙师。”吕老曰：“为厝父母而受责斥，尔师恐亦非仙矣。”
　　转心道人为吕老一席言语，心已摇动，乃谓之曰：“吴姓之地果欲售乎？”吕老曰：“吾岂诳尔者？”转心曰：“如是；吾即请翁为我周旋此事。”吕老曰：“尔各归村，与尔儿孙相会。待明日吾去吴姓家下，为尔说合。”言毕别去。
　　转心道人归得家来，瞥见儿孙不堪穷困，心甚怜恤。其子见父，悲喜交集，拜跪在地，哭不成声。哭已言曰：“自父去后，儿等勤俭持家。不料人口日多，事弗如意。至于今日，衣食莫保。有识者常对儿言曰：『尔父精于地理，当年所求吴姓之地，胡不谋而厝之？尔之祖墓再不迁改，不惟财帛不生，恐尔子孙亦必绝灭。』人言若此，儿尚未信。殊知近年父之孩孙果丧四五。儿等着急，欲移祖墓，又奈家无财帛。父今归里，见尔子孙如斯景况，祈速设一妙法，以救燃眉。”一番哀戚之词，说得转心泪下如雨，因而慰曰：“儿辈毋忧，吾托吕翁去谋吴姓地矣。”



                        


第一二九回    仁厚村重逢蔡女　云溪镇又见故巢


　　次日早起，转心急至吕老处，谆谆相托，务必将地谋得，安厝乃父乃母，以俾子孙发达。殊知吕老致意吴姓，往反数次，其事不谐。转心暗与子商曰：“是地可发巨万，今而不得，外此难求矣。不若阴谋秘计以图之。”其子曰：“如何？”转心曰：“吾卜吉日，将尔祖骸取出，贮于瓦缶，乘夜厝之，有胡不可？”其子曰：“以素无冢之地而忽然有冢，彼岂不究其来历耶？”转心曰：“凿穴而厝，不露形迹，彼乌知之？”其子曰：“厝则厝矣，毫无凭据，何敢拜扫？”转心曰：“窖碑于内，年月倒题。如拜扫时吴姓阻滞，心禀邑宰。邑宰问其凭据，则具结开墓。宰见碑记，必断归尔等，丝毫不费，而美地即得乎？”其子曰：“此计甚妙，速行毋迟。”转心道人即卜吉日，取骸偷厝，事事周备，果无人知。
　　时至禁烟佳节，转心道人与子若孙前去拜扫。吴姓见之，詈以无故冒认祖冢。闹了数日，禀之邑宰。邑宰亲勘，问有何凭。转心与子愿具甘结，开而视之。吴姓不知其中诡谲，亦愿开视。邑宰于是命役掘土，掘约三尺，内碑已现，视其所鎸年号，已百余载矣，遂将此地断与转心道人。吴姓抱冤难伸，任之而已。转心喜甚，重新垒冢，而以石碣立于墓外。事刚停妥，其子忽染重疾，服药不效。将要死时，指转心道人而泣曰：“神鬼恨尔巧于图谋，即得佳城，不惟不发尔富，且将绝尔子孙。”言罢而没。转心见此情景，不觉痛哭失声。一梦苏来，尚在讲道台下。三缄愁容而视之曰：“为求吉地道心抛，巧计谋来未必高；堪叹数年勤教诲，而今一试枉徒劳。”言已，复大声曰：“学道不道，上天不要；赶出万星，随尔所造。”转心道人亦如混元，大哭而去。
　　狐疑、狐惑见二人下山之惨，忙跪台下，为彼哀求。三缄曰：“前心不改，如何容之？”狐惑曰：“师须念彼追随有年，不如暂留万星，再为教训。”三缄不允，暗举玉镜，向二狐照之。二狐昏倒，自觉出了万星山，大风扬尘，竟将身儿吹至天半。或左或右，或上或下，不能自主。约有一刻，摇摇欲坠。
　　久之坠地，举目一视，大第在尔，楼台亭阁，排列其间。狐惑曰：“是必观也。吾兄弟可同入内，歇息片刻。”狐疑曰：“如此甚好。”重门刚入，狐疑曰：“是第模样依稀，似曾住过者。”狐惑曰：“我亦作是想耳。”狐疑曰：“从师云游，无地不到，所历观剎以及村落，难以枚举，恐是当年曾住之区，亦未可料。
　　试入内面视之。”言已，由左转入，乃花卉一园。时正秋中，桂香飘拂。二狐遍游园内，尽情玩赏。
　　游至园右，忽见侧门开处，一及笄女子身着淡红衣服，美艳无比，轻移莲步，竟入园中。见得二狐，频频嘱目。良久，娇声询曰：“尔狐郎耶？”二狐惊曰：“女娘为谁？何能识吾兄弟？”女娘曰：“郎君何竟忘却？吾家姓蔡，父为侍郎，前数年间，狐郎弟兄暗与妾身结为夫妇。自从那夜来一道士，施下法术，将郎收去，妾心如割，日日悲啼，盼望至今，终是雁断天边影。何期今日相会花园，快快同入兰房，以续旧好。”二狐曰：“吾兄弟自投三缄师尊，日以习道为事，一切障眼之物，毫非所贪。女娘速归，休复以痴情迷我。”女娘曰：“妾系郎君昔日所配，非同强认，尔兄弟即不居此，亦宜念昔日恩爱，同入妾室，相谈数语，妾始甘心。”所言至斯，泪落如豆。
　　咽喉耿耿，话已难言。狐疑曰：“女娘自便，吾弟兄不是当年酷好淫逸。此时只争一刻火候，已有飞升之望。尚将从前过失悔不胜悔，敢再失足坠入孽海乎？”女娘见不允所说，轻轻踱到身旁，两手牵着二狐之衣，百般献媚。二狐此际心几欲动，幸道根坚固，诳之曰：“女娘不必紧牵吾衣，可先入兰房，将酒宴排齐，吾兄弟自来同尔一乐。”女娘闻言撒手，遂去排宴，以款二狐。
　　谁知二狐诳脱女娘，疾向园门逞步而出。恰被侍郎所见，吼令侍从拿下。一时家仆如狼似虎，凶狠而至。或持绳索，或执刀斧，当将二狐捆束，抬到厅中，侍郎坐于几上，怒目詈曰：“何方野道入吾园内，所为何情？”二狐曰：“吾弟兄被狂风飘卷，坠落于此。其入大人园内者，误认府第为观剎也。望大人恩施格外，释弟兄归去，德戴不忘。”侍郎吼曰：“吾生平所恶者，即是尔等游手好闲，假道惑众之流。左右与吾吊在西廊，皮鞭三百！”左右如命，刚欲举鞭相击，倏然外面报有客至。侍郎顾谓家仆曰：“吾出外迎客，不暇击兹野道。尔等在此好好看守，待客去后，再来鞭之！”言毕而出。家仆辈遂将廊门紧闭，坐地看守。二狐无可为计，欲试移步换形之法，以脱此难，孰知累试无效，反觉遍体被索紧勒，痛楚难禁，因而不住呻吟。
　　久之，家仆散去，廊东门帘响处，来一小小丫结到廊内探取盥器，闻得呻吟惨切，近而视曰：“尔狐姑父耶？”二狐举目望之，乃蔡女房中使女翠兰也。忙哀乞曰：“小姑姑快将吾弟兄释下。”丫结曰：“吾不敢释尔。尔且忍耐，待吾入内禀之姑娘。”去不移时，出谓二狐曰：“姑娘有言，尔如仍修旧好，自有妙策救尔；其如不许，尔兄弟命必丧于兹。”二狐诳曰：“事到如今，尚有何说。速放吾下，愿配尔姑娘焉。”丫结闻说，又复入内，良久乃出，曰：“姑娘恐尔诳彼，得解释后乘风而逃。”二狐连声曰：“不能，不能。”丫结曰：“如是，姑娘已禀老夫人，夫人禀于侍郎，侍郎喜，即在本府成就良缘。俟客去时，便来释尔。”言已，竟入内面。
　　二狐愈吊愈疼，呻吟之声直达府外。俟到夕阳西坠，人声嘈杂，廊门已开。仆婢数十人立于两旁，侍郎正中坐定，欣然而询二狐曰：“闻尔兄弟暗配吾女已十多年，但出于私，非属正道。今吾作主，愿将妞妞配尔兄弟，何如？”二狐曰：“前者系吾不知，任意糊混。今习大道，何敢再入卑污？伏冀垂怜，念吾修炼之苦。”侍郎曰：“吾以一女而配汝兄弟，是羞于自荐也。尔反推却，吾之颜面何存？左右前来，与吾速速鞭死，抛诸枯井，以了两次被彼受辱之报焉！”仆人诺，持鞭近前，将欲击矣。私谓二狐曰：“尔等何蠢？如其意顺大人，非但可免鞭抽，亦且享福无穷，何者不美？”二狐曰：“宁死于鞭，誓不坠此孽海。”仆人曰：“尔既不受抬举，休怪吾之不仁。”遂举皮鞭，力抽数十。二狐痛极而醒，尚在讲道台前。三缄喜曰：“不蹈前车爱道深，宁从一死不从生；野狐惰性能如此，愧煞而今世上人。”赞已，仍命二狐归庐习道。
　　恰值凤女来讲道台，欲询明堂关元何以相通之说。三缄持镜照去，倏被狂风一拂，竟将身躯吹起，不偏不倚，附于云溪镇前。凤女暗思：“云溪镇历铁马溪不远，久未见此故巢，不免去到溪头，望望风景。”及到是溪，只见水浪滔滔，水光滟滟，长天一色，入目爽心。望未逾时，忽然水面出一丫结，立于波间。凤女视之，乃当年在宫伏侍之爱奴也。方欲抽身，以免缠扰，殊意爱奴早已瞥见，即上波上呼曰：“虾姑何往？婢子多年未见，眼泪久已流干。”凤女曰：“吾去从师习道，何暇归里与尔辈相晤乎？”爱奴曰：“姑娘即不恋及婢子，独不念虾宫父母耶？”凤女曰：“非不念之，奈道未习成，不敢归宁耳。”爱奴曰：“姑娘可暂回宫去，以慰虾公虾母朝日悬望之心。”凤女曰：“尔归代为禀告，言吾习道将成。如得飞升，何患不能团聚？”言方到此，虾母亦冲波而来。凤女只得下溪与母相见，虾母遂命车驾接凤女回宫。凤女不敢违，随母上车，刚到宫门，虾公一出，接着凤女，同入宫中。



                        


第一三○回    二光并试分道法　双蜂同往悟前因


　　虾公虾母将凤女接入宫中，骨肉团圆，悲喜交集。所谈论者，无非分离以后之事。语尚未竟，内侍婢女已宴设内庭。父母儿女并坐同饮。虾公曰：“前命吾女在铁马溪供酒庭前，可喜人血新鲜，饮之颇壮精力。自女习道后，吾与尔母无血为饮，日就衰颓。久欲吾女言旋，仍以供酒为职，不意今日女儿忽归。可与婢女侍从复到铁马溪内，取人血以为二老饮焉。”凤女曰：“曩者儿未习道时，满腔杀机，因之枉毙人命，以供二老。今而随师步履，时聆训诲，觉得前此所作虽属孝念，然逆了上帝好生之德，久久必遭天谴。儿劝父母宜以仁心在抱，毋徒以人命为戏，而供一饮之资。”虾公闻言不合，乃怒目曰：“吾闻大道之中，孝为第一。尔欲成道，而命悖父母，是不孝也。不孝乌得飞升乎？”凤女曰：“父母另有驱使，儿愿服劳，而于毙人取血供亲，儿非不愿从，实不忍从。望父母恕儿违命之罪。”虾公曰：“尔既不任此役，父亦不强。此役而外，谅无他说。”凤女曰：“赴汤蹈火，亦不惜之。”虾公曰：“既然如是，甚喜父心。儿自远道归来，已劳顿矣，可与尔母入室安寝，明日为父别有以遣儿焉。”次日，宫外鼓乐齐鸣，铺毡结彩。刚到午刻，虾公入内谓凤女曰：“几年及笄，理应有家。兹有东海连将军次子与儿同庚，龟相为冰人，已约今宵来宫入赘。儿可装束停妥，以待乘龙。”凤女闻言大惊失色，曰：“前日习道时，儿已禀过父母，自兹永不下嫁。父母何一见儿归，即以非份之事相逼？此命誓死不从。”虾公怒曰：“彼也逆吾命，此也逆吾命。尔系吾女，吾尚管之不下，待何人乎？吾实告尔，如从父命则罢，倘仍执拗，决不容尔。”虾母在旁见父女闹攘不堪，乃劝凤女曰：“女大宜配，自古皆然。况习道成仙，亦有妇人。吾儿何必傲父之命？”凤女大哭，曰：“欲儿从配，可断儿首！”虾公闻说，怒如雷发，手提碗粗木棍，向凤女劈头击之。凤女自觉头颅劈之为两，双手抱定，痛极而苏。三缄笑曰：“虽死不从命，道念颇坚深；仍归庐蓬里，以待大功成。”凤女拜谢师言，进向庐蓬而去。
　　三缄暗自叹曰：“物类修成，念甚坚稳。彼混元辈系人道所修，一游幻境之中，而不能立定脚跟者，何也？吾于明日且将人道妖道合而相试，看又如何？”次日晨起，三缄登台，先传紫光，次传金光道姑，再次传椒、蜻二子。四人至，三缄暗举玉镜，向彼照之。但见紫光倒而复起，起而复倒者再。不逾片刻，两手抱着头儿，内运元功。刚及三周，其心清爽。三缄曰：“王镜神光妙，斯人不可迷，应知坚道念，不日入云泥。”言毕，喜曰：“尔道成矣，可入庐蓬候之。”紫光拜了几拜，倘佯竟去。
　　金光道姑自被玉镜所照，昏昏沉沉，不知如何出了万星台。
　　意欲驾动妖风，仍归山里。岂知风车初驾，忽然空际陡起狂风，将身吹在半天。久之，徐徐欲坠。金光用力挣起，殊愈挣愈坠，愈坠愈下，竟坠于地焉。极目视之，其地非他，乃当年所住之葫芦井也。心里暗计：“才在讲道台，胡转眼间即归故址？”于是向井而入，门道依然，环顾其中，毫无一物。金光睹此情景，不胜感伤。
　　住约一饭时辰，仍复走出，坐于井侧。倏被当方所见，近而拜舞曰：“道姑何日归来？”金光曰：“适才归耳。”当方曰：“小神前蒙护庇，愧未补报，因于道姑去后，常守此井，恐有他妖窃据。幸而无妖来此，道姑故址尚然如昔。今日道姑既归，小神将故址交还，其肩可息矣。”金光曰：“吾今以大道为念，万星山内从师学习，结有庐蓬，是地不愿再住。今日之来，出其不意也。自此以往，尔毋株守在兹。愿居者居，吾不尔咎。”当方曰：“道姑既有是言，小神不复虑及矣。”言毕别去。
　　金光在此甚属无聊，意欲四方游行，奈何妖风驱之不动，只得稳坐于是，看又如何。坐至半日，忽听风声响亮，风息后，凭空坠下一团黑气，辗转化为男子，直向金光揖而言之，不知所言何事。
　　且说椒、蜻二子被玉镜一照，昏倒在地。顷之神清气爽，极目相视，已非万星台。第见怪石嵯峨，恰似碧玉所在。椒花子曰：“吾等自离碧玉，已廿余年矣。今忽来此，不妨四处游玩一时。”蜻飞子曰：“可。”二人于是穿林度径，附葛攀萝，曲折纡徐，游到石盘之下。椒花子见己故址，遂携蜻飞子同上。
　　石盘目极，椒树犹存，而当年进出所径，已为尘埃封锁。因不禁有感而言曰：“想吾兄弟乃一小小蜂儿，修炼成精，不知前生所造何罪？今幸三缄师传不弃异类，收入门墙。看看道将修成，脱却蜂躯，成其仙品。是前因虽贱，而后果不贱矣。何幸如之？”蜻飞子曰：“尔言固是。但须坚定志向，不可失落。否则，改头换面，恐难望矣。此心此念，吾弟兄宜常抱之。”椒花子曰：“这是自然。”言言语语，不觉时已至午。蜻飞子曰：“长在此地嗟叹，徒托空言。不如仍回万星台，以习吾道。”椒花子曰：“如是，事不宜缓。恐在外久住，见责于师。”当即驾动风车，望万星台而去。
　　前言黑气所化之男子，见金光道姑，近前而揖。揖已，言曰：“何处仙子此地遨游？小子拜叩来迟，望祈恕罪。”金光曰：“妾乃三缄仙官门徒，习道于万星台，不意闲游到斯，何须拜礼？”男子聆其言善，复又一揖，傍着金光坐下，嬉笑而言曰：“素闻仙姑貌美，尚未深信。今日相晤，诚不虚矣。又闻天上仙子亦有下嫁凡夫，小子年幼无知，未识果有此事否？”金光曰：“妾乃习道人儿，厌说红尘之话。尔宜速退，毋在是地纠缠。”男子曰：“凡夫得近仙子，生平大幸。且近仙子之体，香气袭人，尔即以法诛吾，吾亦不怨。”金光怒曰：“蠢才！以吾为烟花贱质耶？不然，何以不入耳之言来相赠答也？”男子曰：“尔既非炫玉求售，乌得独坐此地，以色身示人？况吾系美男，尔为美女，二美相配，有何不可乎？”且笑且言，施以两手，拍金光之肩。
　　金光道姑心神几不自主。倏想前日混元等被逐出万星惨情，忙忙静气凝神，立起身来，怒目吼曰：“尔以非礼触吾，真正不知死活。如其速去，吾不尔罪。若再逗留，法力一施，必碎尔身为万段。”男子也不回言，笑将金光抱着，愈抱愈紧。金光力挣，不能脱身。男子曰：“尔我成为夫妇，不惟无辱于尔，亦无愧于吾。女貌郎才，终日欢乐兰房，何者不美？”金光曰：“尔言真耶？”男子曰：“不是真心，安与尔躬亲狎如此？”金光曰：“果尔，尔且松下手来。”男子曰：“待吾松手，尔好逃乎？”金光曰：“吾誓不逃也。”男子曰：“尔之不逃者，欲施法力以诛吾耶？”金光曰：“吾无法力，安能诛尔？”男子曰：“吾且将你松下，尔即逃耶，吾能逐尔。尔以法力诛吾耶，吾亦不惧。”男子言此，两手一松。金光道姑暗在腰间取出双凤宝剑，向男子劈首砍下。男子晃过头颅，忙在身边取出虎首金锤，与金光道姑大战平地。一来一往，胜负不分。尘战多时，金光见彼杀法厉害，虚刺两剑，腾空竟去。男子口中念念有词，亦腾空直去。金光不敢接战，风车催动，急向万星台而来。男子抄向前头，由台之东边截出，又与金光相对，厮杀半空。但见男子愈杀愈有精神，金光道姑渐渐难敌。男子喜曰：“吾擒尔回洞，作一夫人。”金光此时力竭势穷，手足皆软。心正着急，旁边又起妖风一股。金光暗忖：“如再得助纣为虐之辈，吾身休矣！”及至相近，风车内跳出二人，大声吼曰：“何处妖精，敢逞战斗，俾风声大作，骇及居民。”金光视之，乃椒、蜻二子也。忙忙呼曰：“道兄救吾！”二子向前细视，曰：“尔金光道妹耶！与尔力战者谁也？”金光曰：“不知何人，彼侮妹身，妹故与之力战。奈战彼不过，险为所擒。二道兄将何以救妹？”二子曰：“道妹暂退，待吾战之。”



                        


第一三一回    空灵洞并陷凤春　金丹河同沉老道


　　金光退，二子各持利刃，上前吼曰：“何处妖精，敢在此间戏吾道妹？”男子曰：“吾非山妖水怪，乃赤衣童子也。见得道姑貌美，意欲擒回空灵洞，成其夫妇。如许则罢，倘违吾意，吾必将尔二人而并诛之。”二子闻言大怒，遂与战，赤衣挞伐骁勇，椒、蜻二子几乎接应不暇。
　　正在酣斗，忽西北角上风声响亮，竟抵二子之前。风车中跳出二位女娘，谓赤衣童子曰：“蜂妖双敌于尔，吾姊妹恐尔有失，特来助之。”赤衣童子曰：“尔辈情姑、意姑乎？”二女答曰：“然。”赤衣童子曰：“如此，吾不畏蜂妖矣。”五人于是战在一团。
　　情、意二姑杀法更胜，战未片刻，已将二子截成两路。情姑力战椒花子，意姑力战蜻飞子。赤衣童子无有接战之人，瞥见金光立于前面，急将风车驾动，上前擒之。金光道姑见来势凶勇，让过了猛虎下山之势，然后转身接战。赤衣童子笑曰：“尔前恃尔道兄以战吾身。今有情、意二姑与彼分战，已不知败去何所？吾实谕尔，好好与吾成就夫妇，同入空灵洞府，享受清闲焉。”金光骂曰：“山妖蠢才，尔不自量出身何等，妄想仙姑作配。吾无他说，惟与尔战死方休。”赤衣童子曰：“美人何须性急。夫妇为人之大伦，以吾匹配尔躬，又何辱尔？”金光不复话，举剑直刺。赤衣童子且战且言曰：“尔乃娇女弱质，堪怜玉手纤纤，如何战得过男子？”金光闻言气极，剑法已乱。赤衣童子正待欲擒，只见金光面赤如桃，气喘不息，风车一展，望西而逃。
　　又说三缄在讲道台提及凤春、紫花娘，举镜一照，二人哑然仆地，自觉神魂出了万星山，乘风飘荡，摇摇不定，倏东倏西。转眼间，风车迅速，竟从西角而下。正遇金光慌慌张张，见凤春、紫花娘并立云头，大声呼曰：“二道妹，快来救我！”凤春曰：“尔为谁？呼救何事？”金光曰：“吾乃金光道姑，为赤衣童子追逐甚急。望其救援，同回万星台，习乃大道。”凤春曰：“若然，尔且站过一旁，彼如来时，有吾姊妹接战。”金光得此帮助，其心始安。
　　赤衣童子追至此地，不见金光，又见二位道姑挡着去路，因吼之曰：“何处女妖，敢阻吾路？”凤春曰：“尔欲何往？”赤衣曰：“金光道姑与吾有夫妇缘，正欲擒之，尔何将彼隐藏，而阻吾去路也？”凤春曰：“金光道姑乃仙宫门徒，弃绝红尘久矣。尔敢以戏侮之语来辱仙姑乎？”赤衣曰：“尔言若此，大约善战。请上前来，吾并擒回，以为鼎足之乐。”紫花娘大怒，持剑相刺。赤衣力战二女，毫无畏惧。
　　战约数合，掉头便走。二女追逐十余里，未知何往，渺不见形。折转身来，携着金光手儿，刚向南行，后面忽然风声大震，喊杀不绝。回首视之，云内三人持叉品立，三女于是各战一人。赤衣童子曰：“今日吾三人与尔三美决一死战，吾战不过，愿死尔手。尔战不过，擒回洞去，以与吾等成为夫妇焉。”凤春曰：“尔姑娘不杀无名之辈，后来二子是何人哉？”一白袍书生笑而言曰：“吾乃白巾童子。”一黑衣书生笑而言曰：“吾乃玄冥童子，皆与尔辈有夫妇之缘也。”三女闻说，各持宝器，各战一人。
　　战了一昼一宵，三女力不能支，乘风欲遁。三童子忙在怀内取出捆仙绳索，抛于空际，当将三女束定。三童子拍掌大喜曰：“吾三人各得一美，夙愿可成矣。”欣欣然将此三女擒回空灵洞，强彼成亲。三女不从，童子各吊一人，力鞭数百，三女遍体己无完肤。鞭罢，赤衣曰：“且将三美幽禁后洞，若仍执拗，明日又吊拷之。”遂命数大汉子一一解下，推入洞后，关锁而去。其洞昏黑如漆，不时闷气逼人。金光道姑暗谓凤春曰：“从则弃道，不从则必死。尔与紫花道妹心愿如何？”紫花娘曰：“今日吾在蓬庐，师传吾出，与凤春姊妹立于台下。
　　不知何故，飘飘荡荡，天外闲游，此必仙师以幻镜相试也。宁可一死，决不可从。”金光曰：“妹言甚是。”凤春尚欲有活，三童子已在洞外呼曰：“三位美人可从吾否？如其从也，吾等各配一妇，以为百年偕老。否则，必将烈火焚尔身躯。”凤春詈言：“愿死烈焰之中，污辱吾辈之言，休再出口。”赤衣童子谓彼二童子曰：“贱婢不受抬举，可即放火入洞以焚之。”言此，只见洞外火光亮处，烈焰腾腾。金光曰：“吾等性命休于此矣。”凤春曰：“吾姊妹死得清白，此心此念，上天可对，仙师亦可对也，有何惧战？”言犹未已，火近身边，围绕燃烧，不堪痛处。
　　正无可为计，倏然火内一声大震。三道姑惊而视之，非空灵洞，乃讲道台耳。三缄曰：“不贪尘世妇和夫，愿死留真世罕无；烈火炼成金玉器，何难举步到蓬壶？”赞毕，仍命归庐。
　　恰遇西山道人傍台而过，三缄照以玉镜。西山坐于台下，不言不语，早已魂魄飘忽，空际游行。俯视下方，山水清奇，林木茂密，好似当日长寿村庄一般。触景生情，胸怀故址，遂将风车扭定，斜斜而坠，止落村北石崖之下。举目四望，故址依然。西山暗想：“自离是洞，从师习道，久未归之，今日到斯，且下洞一视。”实时缩身入洞，竟至洞底。内一女子，居中坐定，旁立二丫结，左右分行。丫结见得西山，向前询曰：“道长何来？来兹何事？”西山曰：“吾乃西山道人，是洞乃吾修炼之所。何处妖女敢霸占耶？”丫结闻得“西山”二字，堆下笑颜曰：“吾家姑娘道号怀春，常对吾言，与西山道人有姻缘之份，因而不辞千里前来寻觅。及入洞府，未识道士何之。询及当方，言已从师习道去矣。吾家姑娘故就居此间，以候道士翻，配为佳偶耳。”西山曰：“尔告贱婢，吾心愿成大道，久绝尘缘。从此不复归来，是洞任彼居住。切毋在此兴妖作怪，以害村人。”怀春闻之，急至西山身旁，牵着衣而娇声言曰：“妾候夫君已历四载，今日相晤，应如妾愿，何忍抛妾而去乎？”西山曰：“吾何时与尔结得此缘？”怀春曰：“自有仙神指点，妾始痴情如是。不然，天下之丈夫多矣，何独属意于君？”西山道人见其言词娓婉，几为所惑。回想道不易造，如其坠入孽海，此张兽皮何能脱之？于是硬着心肠，厉声言曰：“贱婢子，一切胡言，吾不耐听尔其自讨方便，速速远避焉。”怀春曰：“尔不从耶？”西山曰：“不从，尔又怎样？”怀春曰：“妾自有制尔之法。”遂命丫结持索在手，来束西山。西山怒发如雷，将袖一拂，当把丫结掀倒，飞出洞外。怀春手提画戟，随后追击，与之大战半空。西山道人只言女儿弱质，能有几许本领？谁知怀春力大无穷，西山非其所敌。略战数合，即便败下，驱风而遁。怀春不舍，愈追愈远。
　　追至西北角上，又有两男两女正在酣战。西山奔至，二男遂上前，极目视之，乃椒、蜻二子也。二子见得西山，喜而言曰：“西山道兄，快来助吾！”西山曰：“吾阵尚无人助，安能助尔？”二子曰：“尔与何人厮杀？”西山曰：“怀春道姑强吾成配，吾不应允，因而彼此相争。”二子曰：“尔胜乎，败乎？”西山曰：“吾胜数阵，被彼追逐至此。”二子曰：“尔既得胜，彼何敢追？”西山曰：“吾被怀春杀得昏昏浊浊，也不知吾胜彼，彼胜吾。敢问道兄又与何人争战？”二子曰：“金光道姑被赤衣童子追逐，恰遇吾等云游天半。目极金光大败，心甚不服，上前接战。战未片时，空中倏来二女，一名情姑，一名意姑，并不问及来由，反与吾二人争战不已。吾二人势已难支，故见道兄求助一二，不料尔亦败将也。将如之何？”正言谈间，只见三位女娘笑声嗤嗤，交相拜舞。窥其动静，似同师习道者然。拜舞以还，品立云中，向三人而告之曰：“尔三人能顺吾姊妹，结为夫妇，则万事皆罢。如不允焉，法器抛时，恐无活命。”西山曰：“欲吾顺尔，休存此想。尔有法器，尽管抛之。”三女娘怒，各在怀内取出乱丝一束，抛在空际。
　　霎时天昏地黑，日月无光。三人呆呆而视，未审是何法宝，如此厉害。无何，狂风大作，乱丝莲蓬落下，将身束捆，动作不得。但见三位女子向地而指者三，地下复起旋风一股，意把三人吹去，不知落于何方。



                        


第一三二回    到石穴前非痛悔　游玉女故辙仍循


　　西山道人与椒、蜻二子被风吹起，簸扬半空，转转旋旋，欲坠不坠。椒花子笑曰：“今日之风，好比世人代人谋事，不与完结，将托谋者挂于岸畔，上不能上，下不能下焉。”蜻飞子曰：“吾等为风簸弄，愁闷不堪，尔还有心谈及世事。”椒花子曰：“人遇患难，不将心儿宽着，又如之何哉？”西山曰：“闲言休讲。尔我皆山精所成，如风息时，落在山间犹可，倘落于水，安望生还？”椒花子曰：“吾观三位女子皆属山妖，此风系彼使之，何得坠于水内？”蜻飞子曰：“尔言固是，然前面汪洋在望，非河即海。探此风势，似乎欲坠，可奈何？”椒花子曰：“风势既欲下坠，吾等善能驱风，谅不至坠于银河。”言尚未竟，其风愈大，直崦三人向上而吹，若与天近。三人闭目，任其所之。椒花子曰：“吾等今日岂是升天之日乎？”西山曰：“风不下坠，升天上尚有所待；如其下坠，一入于海，升天可在片时。”蜻飞子曰：“海涛声吼，胡在耳边？”西山曰：“吾等被风狂舞，目闭已久，未知此际身在何处，且睁目视之。”二子曰：“可。”及至视时，历水不过尺许。三人骇甚，急力驱起妖风。无奈妖风不灵，竟坠水面。幸而水性如土，未能沉入。然见此波翻浪涌，寸步不敢行。
　　正望救时，上流一舟打桨而至。三人连声呼曰：“舟人救我！舟人救我！”舟尾一苍然老叟持桡缓推，似有所闻，昂首四顾。椒花子复招以手曰：“吾等在此。”老叟见而询曰：“尔欲登舟乎？”三人曰：“然。”老叟不慌不忙，将舟推至。刚欲登矣，耳闻舱内有女娘声曰：“舟子且慢，欲上吾舟者，吾有言问之。”老叟停桡，向三人言曰：“吾舟内姑娘闻尔辈要登此舟，有言相询。”西山曰：“问彼有何言语，快快询之。
　　如再迟延，人命关天关地。倘将吾等淹毙，恐尔王法难逃。”老叟笑曰：“尔见吾舟姑娘，自知王法。”不一时，舱内走出三女，娇声询曰：“何人欲登吾舟？”西山道人私谓椒花子曰：“此吾等之对头也，如何彼又在兹？”椒花子曰：“身陷水面，生死攸关。且低着头儿暂为哀求，如许上舟，再作计较。”西山尚未回言，三女娘曰：“尔辈欲上此舟，须允吾婚姻方准。”西山曰：“吾等习道，四害久绝。婚姻一事，绝不能从。”女娘曰：“尔如不从，霎时必死于水。”西山曰：“尔言如是，是河若此其阔，岂别无舟楫乎？”女娘曰：“此河名为『金舟』，只有吾舟方能推移，别舟到此，必沉水内，为水族所噬。况未过午刻，水性如土，不能淹人。午刻过时，即轻如鸿毛，亦必沉之。尔如愿生，则从吾言。否则，吾舟去矣。”椒花子曰：“事当从权，不如暂允其说。”西山曰：“如此亦可。”计议已定，同声应曰：“愿从尔说，祈速渡吾。”女娘欣然，即命老翁推舟以渡三人。刚登舟上，三女娘各携一人，拥入船舱而去。
　　三缄自将玉镜照及紫花娘等六人，凤春三女业已苏转。又呼善成、紫玉来至台下，以镜照之。二人昏绝，魂游台外。倏被狂风一卷，卷至海西地方。紫玉思到出身之区，竟投山后。
　　惟善成暗计：“才在讲道台，如何片时又至此地？此必吾师之障目法也。”及细视之，实系当年出身旧穴。于是将身一扭，化及本相，直入海子。刚到穴外，忽为守穴小妖所见，忙报入内。内面群妖趋出，跪而迎曰：“不知鳌王今日回宫，接驾来迟，望其恕罪。”善成极目，果是前日所驱使者。久未相见，不免动了一番怜悯之心。群妖迎入，诉及别后情景，咸相悲泣。
　　泣已，即排酒宴，与善成饮。俄而穴外四妖扭一人至，善成问曰：“此人何来？”群妖曰：“鳌王归来不易，小妖等无好供奉，因在村中捕捉一人，以充肴馔耳。”善成睹此，倏然惊曰：“吾前者肆行无忌，酷丧人命，以快己口。而今从师习道，必抱仁慈。每念当日所为，不胜痛悔。即至细至微之物，久不忍伤，况人乎？尔等与吾好好送归原地。”群妖曰：“鳌王以吾辈所供之不恭乎？”善成曰：“非也，凡物皆天地所生，尔伤其生，即有拂乎天地，天地又安能容尔而不文其生？尔等自今宜以人命为重，不可擅伤一人。各存人心，上天必爱，自能转世，不坠物类焉。”群妖曰：“如鳌王言，世之好丧水族者多矣，何天不加厌恶乎？”善成曰：“天欲诛人，必有所恃。非若人之爱，即加诸恶，即坠诸渊也。”群妖喜曰：“王言金玉，婢等体之不忘。他日鳌王如得升仙，还须提携一二。”善成曰：“这是自然。”群妖闻言，欣喜不尽，忙将村人解释，送归原地。
　　无何宴罢，善成别了群妖，欲回万星台。驾上海云，径由金丹河而去。正行之际，遥见一舟来自上流，气时现乎清浊。
　　善成异，遂隐于水面以视之。是时，西山道人与椒、蜻二子正被怀春、情、意三女拥入舱中，媚献百般，总求兰房之乐。椒、蜻二子谓西山道人曰：“尔意如何？”西山曰：“吾等修炼多年，敢贪片刻欢娱，自坠孽海？”情、意二姑曰：“尔不应允，何必在吾舟耶？”怀春曰：“二姊姊毋庸与语，是乃无情男子也，可并弃之。”但见怀春嘬口一嘘，复将三人吹至河心而坠。
　　刚坠水面，善成惊曰：“此吾道兄也。”速化一大鳌，负三人于背上，竟抵河岸。三人上岸后，善成隐去前身。方欲究询来由，倏忽不见，不知三人已苏转矣。三缄笑曰：“习道心坚色不迷，飞升玉府可深期；急归庐内勤修炼，指日成真脱旧皮。”三人拜罢师言，各归旧所。善成在岸不见了西山三人，以为他游，亦不在意。回想自与紫玉道妹同出万星台，未知而今彼向何往，兹欲归矣，不免到海子后山寻之。遂驾风车，直投山后。
　　且言紫玉与善成分手，来到故址，见紫棠花树憔悴欲死，暗暗感伤。正扶着树儿思念前事，山巅之上陡起狂风，吹下黑气一团，竟到紫棠树前，将紫玉搂住。紫玉声声喊救，已为善成听得，寻声追之，追至山巅，瞥见三四汉子，雄伟可怕。善成强壮其胆，吼谓之曰：“凡属妖部修成，当存一片仁慈，以期改头换面。胡得悖上天妒生之意，敢在此地攫人而食乎？”三四汉子曰：“吾等所夺，非民间女子，乃紫棠花妖。以妖夺妖，何关尔事？”善成曰：“紫棠与吾现投三缄仙官学习大道。
　　尔速释彼则已，不然，吾禀吾师，立焚尔辈巢穴！”汉子曰：“既投仙官学道，宜有定所，为甚遍游不毛？是必假习道为名，而怀春有愿者。吾等夺回山内，与吾大哥作一夫人，有何辱彼？”善成聆言怒极，手执龙头铁塔，向汉子打来。汉子手执虎首钢叉，两相格斗。无如善成之力虽大，奈汉子人众，四面夹攻，片时之间，已为所束，同紫玉幽禁一穴焉。汉子曰：“尔二人如结了夫妇，吾方释尔。否则，幽禁在此，休想得出也。”言罢寂然。
</div>
    <div class="pagination">
<a href="绣云阁_page36.html">上一页</a><span>...</span><a href="绣云阁_page32.html">32</a><a href="绣云阁_page33.html">33</a><a href="绣云阁_page34.html">34</a><a href="绣云阁_page35.html">35</a><a href="绣云阁_page36.html">36</a><span class="current-page">37</span><a href="绣云阁_page38.html">38</a><a href="绣云阁_page39.html">39</a><a href="绣云阁_page40.html">40</a><a href="绣云阁_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
