<!DOCTYPE html>
<html>
<head>
    <meta charset="UTF-8">
    <title>三国志通俗演义嘉靖壬午本 - 第 29 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志通俗演义嘉靖壬午本 - 第 29 页/共 88 页</h1>
    <div class="content">　　次日出城点军，见玄德所乘之马极骏，问之，乃张虎之马也。表称赞不尽。玄德会其意，就将此马送与刘表。刘表大喜，骑回城中。蒯越见而问之，表曰：“玄德送之。”越曰：“昔吾兄蒯良，最善相马；今虽去世，越亦颇晓。此马眼下有泪槽，额边生白点，名为‘的卢马’也，骑则妨主。张虎为此马而亡，主公不可乘之。”表听其言。次日，表请玄德饮宴，而言曰：“夜来所惠之马，深感厚意。但贤弟征进可用，表处空闲，敬当送还，永远骑坐。”玄德起谢。表又曰：“贤弟久居城廓，恐废武事。此去襄阳管下有一县，名新野县，颇有钱粮。弟可引本部军马，于此县屯扎，就收钱粮为用。”玄德深谢，随领本部军马，径往新野。表自送行。酌别之后，一人在玄德前长揖曰：“不可乘此马。”玄德视之，乃刘表幕宾伊籍，字机伯，山阳人也。玄德慌下马问曰：“此马何不可骑也？”籍曰：“昨闻蒯越对刘表说，此马名‘的卢’，乘则妨主，因此还之。”玄德曰：“深感先生见爱。凡人居世，死生有命，富贵在天，岂可因一马而能妨吾哉！”籍服其高论，自此与玄德往来。

　　玄德自到新野，军民皆喜，政治一新。时建安十二年春，甘夫人降生刘禅。是夜，有白鹤一只栖于县衙屋上，鸣四十余声，望西飞去。守衙之兵，皆以为异禽。临分娩之时，天香满屋，经月不散。甘夫人夜梦仰吞北斗有孕，故名阿斗。此时操北征。玄德往荆州，说刘表曰：“方今曹操尽起中国之兵北伐，许昌空虚，若以荆、襄之众，一举袭之，大事可就也。”表曰：“吾坐据九州足矣，安可别图！”玄德默然。表邀入后堂饮酒。酒至半酣，表忽然长叹。玄德曰：“兄长何故有不足之意？”表曰：“吾心间事，难言矣！”玄德再欲问，蔡夫人出，表无语。席散，玄德自回新野，日与士夫谋论天下之事。

　　时建安十二年冬，闻操自柳城回，玄德甚悔表之不用己也。忽刘表遣使至，请玄德赴荆州。玄德随使而往。刘表请入坐。表曰：“近闻操自柳城提兵五六十万回许昌，日渐强盛，必有吞并之心。昔日不听君言，故失此大机会。”玄德曰：“今天下分裂，干戈日起，机会岂有尽乎？若能应之于后，未足为恨也。”表曰：“吾弟之言甚当。”相与对饮，表又下泪。玄德曰：“兄有何事不决于此？”表曰：“前者欲述于汝，未得其便，故隐之。吾想汝是宗亲骨肉，特以告之。”玄德曰：“兄长有何难为之事？备死亦不辞，愿闻心腹之语。”表曰：“前妻陈氏生子刘琦，虽贤而懦，不足立事；后妻蔡氏生得刘琮，颇聪明。吾欲废长立幼，又恐碍于礼法；吾欲立长子，今蔡夫人族中皆掌军务，后必生乱，因决未下。”玄德曰：“自古废长立幼，取乱之道也。若忧蔡氏权重，可徐徐而削之，不可溺爱而立次也。”表默然。原来蔡夫人正在屏风后面听得，深恨之。

　　玄德自觉语失，遂起身入厕，叹髀肉复生，潸然泪下不住。表使人再请入席，见玄德泪下，表问曰：“弟何故发悲？”玄德曰：“备往常身不离鞍，髀肉皆散；今不复骑，髀里肉生。日月蹉跎，老之将至矣！而功业不建，是以悲耳！”表曰：“吾闻弟在许昌，曹公尝青梅煮酒，共论英雄。贤弟尽举当世名士，操皆不许，曾对弟言：‘天下英雄，惟使君与操耳！’操虽有四十万之众，挟天子而令诸侯，犹不敢在吾弟之先，何足虑也？”玄德乘酒兴而答曰：“备若有基本，何虑天下碌碌之辈耳！”表闻之，忽然变色。玄德自知语失，托醉而起，归于馆舍。刘表虽不出言，心中不足。史官有诗赞曰：

　　曹公屈指从头数，天下英雄独使君。

　　髀肉因生犹感旧，争教寰海不三分？此言玄德不忘患难，安得不为君乎？

　　刘表闷闷不已。蔡氏曰：“适间我于屏风后听得刘备之言，足见有吞并荆州之意，视人如草芥。今日不除，必为子孙之患。”表不答，摇头而已。蔡氏知其意，遂召弟蔡瑁入，商议此事。瑁曰：“我观刘备有过人之志，久后必吞荆州。不如先就馆舍杀之，告表未晚。”蔡氏曰：“事宜谨细，不可造次。”瑁出点军。

　　伊籍知瑁有害玄德之心，夤夜来报，教便离荆州。玄德曰：“吾未辞景升，岂可去也？”籍曰：“公若辞，必遭蔡瑁之害。某与公言之。”玄德遂上马，未明而行。蔡瑁比及到馆舍，玄德已去矣。瑁悔恨至甚，遂写诗一首于壁间，径入见表，言曰：“刘备有反乱之意，书反诗于壁上，不辞而去。”

　　表未信，亲诣馆舍观之，果有诗四句。诗曰：

　　困守荆州已数年，眼前空对旧山川。

　　蛟龙不是池中物，卧听风雷飞上天。

　　刘表大怒，拔剑而言曰：“誓杀无义之徒！”行数步猛省，暗忖曰：“吾与玄德相处许多时来，未常见作诗，此必外人之间谍音牒也。”回步入房，用剑尖刮去此诗，弃剑上马。蔡瑁请曰：“兵士已点就，可往新野擒刘备。”表曰：“未可往擒，容别图之。”此可见刘表无决断处。蔡瑁见表持疑不决，乃暗与姐蔡氏商议：“即目仓廪丰足，欲大会众官于襄阳，就彼处谋之。”蔡氏曰：“汝见掌军权，何必问我？”瑁次日禀表曰：“近年成熟，合聚众官于襄阳，就驰骋人马游猎。今日已办毕，请主人行。”表曰：“吾近日气疾作，实不能行，可令二子为主待客。”瑁曰：“二子年幼，恐失于礼节，犹欠抚恤之道。”表曰：“新野县有吾弟玄德，可请待客。”瑁暗喜正中其计，便差人请玄德赴襄阳。

　　却说玄德至新野，自知失语，不敢告众人知。忽使至，请赴会。玄德欲行，忽一人进曰：“使君此去，必有大灾。”众皆大惊。言者是谁，毕竟何如，下回便见。 

玄德跃马跳檀溪
　　玄德收拾赴会，孙乾曰：“昨闻主公匆匆而回，心中不悦，愚意度之，在荆州必有事故。今请赴会，恐有诈谋，故谏勿往。”玄德将前项事尽诉与诸官。关公日：“兄自心疑语失，刘荆州又无嗔责之意。外人之言，未可轻信也。襄阳离此不远，若不去，刘荆州反生疑矣。”玄德曰：“云长之言是也。”张飞曰：“‘筵无好筵，会无好会’，哥哥不可去。”赵云曰：“某将马步军三百人同往，可保主公无事。”玄德曰：“子龙同去，何足虑也。”

　　玄德与子龙即日同赴襄阳，离新野七十余里。比及到郡，蔡瑁出廓迎接，意甚谦敬。玄德不疑。随后刘琦、刘琮二子，引王粲、傅巽、文聘、王威、邓义、刘先文武等及众名士出迎。玄德见二公子在，并不疑忌。是日，请于馆舍暂歇。赵云引三百军士围绕，保护主公。云带甲挂剑，行坐不离。刘琦曰：“父亲气疾作，实不能行，特请尊叔待客，乞抚恤各处守牧之官为幸。”玄德曰：“吾本不敢当此，既有兄命，不敢不从。”次日，入报九郡四十二州县官员，尽皆到了。蔡瑁预请蒯越议曰：“刘备世之枭雄，久必为荆州之患，可就令今日除之。”蒯越曰：“恐失士民之望，不可行之。”蔡瑁曰：“吾己密领刘荆州言语在此。”越曰：“若如此，则先须准备。”瑁曰：“东门岘山大路，已使宗弟蔡和引五千军把住；南门外，已使蔡中引三千军把住；北门江外，已使弟蔡勋引三千军把住；止有西门，不必守护，前有檀溪阻隔，虽有数万之兵，不易过也。”越曰：“吾见赵云行坐不离，恐难下手。”瑁曰：“吾伏五百兵在城内。”越曰：“必是生擒刘备去听区处，未可加诛。可使文聘、王威另设一席于外厅，以待武将。先请住赵云，然后可行事。”瑁曰：“吾已安排定了。”当日杀牛宰马，大设宴饮，先请玄德。玄德所乘的卢马，心甚爱之，出入便骑。是日，骑至州衙，命牵入后园拴系。众官皆至堂中。玄德主席，二公子两边，其余各依次坐。赵云带剑于侧。酒至三巡，文聘、王威入请赵云赴席，云推辞不去。玄德令云就席。蔡瑁在外收拾得铁桶相似，三百军都赶归馆舍，只待半酣，号起下手。正值伊籍把盏，至玄德前以目视之，曰：“请更衣。”玄德会其意，待籍把遍盏，推起如厕。伊籍已于后园等候，附耳报曰：“城外东、南、北三处，皆有军马。惟西门可走。”玄德大惊，急解的卢马，开后园门牵出，飞身上马，不顾从者，望西门而走。把门者问之，玄德曰：“吾不胜酒力矣。”当之不住。门吏飞报蔡瑁，瑁便上马，唤五百马军随后追赶。

　　却说玄德撞出西门，行无二里余，前有大溪拦住去路。此溪名曰“檀溪”，河阔数丈，水通湘江，其波甚急。玄德到檀溪边，见不可渡，勒马再回，遥望城西五百铁甲军马，随蔡瑁赶来。玄德曰：“吾死矣！”遂回马到溪边，回看时，兵在后赶。玄德纵马下溪，行数步，水势紧，马前蹄忽陷，浸湿衣抱。玄德加鞭，大呼曰：“的卢！的卢！今日妨吾，可努力！”言毕，那马忽从水中踊身而起，一跃三丈，飞上西岸。玄德如云雾中起。后人有诗曰：

　　玄德襄阳逃难日，龙驹天赐渥洼生。

　　威雄铁骑追来急，翻滚寒波阻去程。

　　玉勒纵时双耳耸，金鞭击处四蹄轻。

　　的卢一跃檀溪过，从此西川霸业成。

　　又诗曰：

　　襄阳城外接长途，来往行人叹的卢。

　　两岸蹄踪埋绿草，半滩水影撼青蒲。

　　夜静月明横素练，波摇星散撒琼珠。

　　莫夸主有西川分，盖为当时得骏驹。

　　又诗曰：

　　檀溪流水碧溶溶，过客登临忆旧踪。

　　玄德此时因避难，的卢当日果招凶。

　　波开踊跃过三丈，势欲飞腾到九重。

　　千古且休夸骏马，分明背上是真龙。

　　又诗曰：

　　偶到檀溪观旧迹，曾逢故老论三分。

　　主凭洪福应逃难，马仗神威迥不群。

　　坐下当时扶社稷，鞍心有日会风云。

　　须知天意推排定，千里龙驹万乘君。

　　苏学士古风一篇，单咏檀溪事迹，有感而赋云：

　　老去花残春日暮，宦游偶至檀溪路。

　　停骖遥望独徘徊，眼前零乱飘红絮。

　　暗想咸阳火德衰，龙争虎斗相交持。

　　襄阳会上王孙饮，坐中玄德身将危。

　　逃生独出西门道，脑后追兵又来到。

　　一川烟水涨檀溪，急叱征〔马宛〕往前跳。

　　马蹄踏碎青玻璃，天风响处金鞭挥。

　　耳畔但闻千骑走，波中忽见双龙飞。

　　西川独霸真英主，坐下龙驹两相遇。

　　檀溪溪水自东流，龙驹、英主今何处？

　　临流三叹心欲酸，夕阳寂寂照空山。

　　三分鼎足浑如梦，踪迹空留在世间。

　　胡曾先生诗曰：

　　三月襄阳绿草齐，王孙相引到檀溪。
</div>
    <div class="pagination">
<a href="三国志通俗演义嘉靖壬午本_page28.html">上一页</a><span>...</span><a href="三国志通俗演义嘉靖壬午本_page24.html">24</a><a href="三国志通俗演义嘉靖壬午本_page25.html">25</a><a href="三国志通俗演义嘉靖壬午本_page26.html">26</a><a href="三国志通俗演义嘉靖壬午本_page27.html">27</a><a href="三国志通俗演义嘉靖壬午本_page28.html">28</a><span class="current-page">29</span><a href="三国志通俗演义嘉靖壬午本_page30.html">30</a><a href="三国志通俗演义嘉靖壬午本_page31.html">31</a><a href="三国志通俗演义嘉靖壬午本_page32.html">32</a><a href="三国志通俗演义嘉靖壬午本_page33.html">33</a><a href="三国志通俗演义嘉靖壬午本_page34.html">34</a><span>...</span><a href="三国志通俗演义嘉靖壬午本_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
