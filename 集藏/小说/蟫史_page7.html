<!DOCTYPE html>
<html>
<head>
    <meta charset="UTF-8">
    <title>蟫史 - 第 7 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>蟫史 - 第 7 页/共 23 页</h1>
    <div class="content">    腐里可怜尊，神方不解试芎。

    行来玉女难逢笑，望去金夫自有躬。

    谁谓令严军寂寂，天教妇孺诘兵戎。

    能鳃丈人诠曰：

    铜销则无武，锦秘则无文，而怪物横行，奇书散佚，是由不能明乎。化醇之理，而侈谈性命，已落空禅，稍涉功能，仍流杂伯，无稽勿询，鲜见其可。史氏提唱微言，表之曰明化醇，始知尽人物性以赞化育，于斯诣极也。

    床附乎身，故由趾足而肤，皆能为剥，倚之则时徙时依，不剥其趾足肤者。保不剥其心腹肾肠乎？床也者，构精之区，则不足语此。明化醇而倚床，则将以其明，而致之于化生矣。倘所谓自明而诚者欤！

    在床为偃息之象，倚床乃辗转之神，有存有养者，不为是形。何思何虑者，不及此态。则明而即于昏，其即倚床时之出人也。

    化醇之相，乃善相也。妍者见之而废其妍，蚩者见之而忘其蚩，育物之道，胥以其相矣。且非以己之自视，与己之视人为相，而以人之视己，与人之视人为相，则数通乎河岳日星，而理极乎乾生坤始，岂徒释氏二十四善相之说哉！

    物以有者为末，而以无者为本，化醇之本相，所谓戒慎乎其所不睹者。此时固无人见，亦无己见，斯本相涵焉。戒慎之功，葆此本相也。不葆则迷矣。

    迷者迥别于忘，忘本相，则天也而人，人也而物，皆不知其谁何？盖仙官居尘世，不复慕仙；贵人为畜生，安能知贵。由于忘也。迷则相在是，持之过急则忽在彼，本相自然，验之较亲则又茫然。先迷后得，是在明之者。史氏婆心，传此一篇，以为尽性人斟酌至善。

 卷之六　　玛知古悬镜瞩中州

    
    茹古涵今，达者间能通之象数；见微知著，恒流靡自识其端倪。三百六十之旬，地球独转；三万六千之界，人镜同看。

    甘君由酉阳之秀山，趋楚南辰州界。来会者两节度使四镇将，合词曰：“某等之望旆旌也，甚于云霓，侧闻陇右之战，回部多死声；川东之征，白苗无斗志。乃今莅止，何以筹之。”甘君问构乱之由，伤残之状。皆曰：“厥初致寇，则自武臣。及叛形已成，而销弭未能，转施搏激。又守土者自谓无虞，以至于倾败也。盖红苗之渠，贾所易种，生而诡谲，羁其部豪，先十年，别苗弄兵，某副使偕一镇师出抚，此渠憬而来降，曾不知文吏多贪，武夫多暴耳。则有腹地莠民，利其土壤，讦所出而思夺之，官罔秉正衡，袒于先入，因而尽索□布，殊无厌时，苗固道路以目矣。又士卒骄横，藉帅之威，牵其牲畜，发其盖藏，迭乱其家室，苗之欲甘心也。未尝不请命于此渠也。渠乃与前偾军之某帅，结无伦理之兄弟，联不嫁娶之婚姻。某日与宴乐，忘乎食肉寝处皮者，环而脾睨。悉犬与羊也，而假以火器之利，告以兵防之衰，渠始有逆谋，设醴伏甲，随行二百人，殉于苗窟。此时司土者，率其壮丁，婴城固守，以待援师。苗犹不敢逞，乃戮数不侵叛之苗，悬首隘口，如以油止火，引使来矣。城中又不设备，苗大至，官民溃奔，兵弁罔有统摄，变服为逋客，苗始知文吏贪而无谋，武夫暴而无勇，有如此也。夫而后用我之火器以攻我，夺我之兵防以惧我，焚掠之惨，古所未闻。一统军之首，购有重赀；三司马之家，烧无余烬。自辰星之次，延及鬼方，转输多被劫之民，招抚有受欺之使。既进退之皆失，亦存亡而不知矣。”甘君曰：“仆非能料贼者，但公等韬略，不外募乡兵、招降贼，火空巢以立威，悬重赏以明信。数者未尝不当，行之亦贵合宜。夫苗民梗化，知吾弱也。仆闻诸道路，凡有进剿，降苗在前，乡兵次之，而大军为之后。此必不得功之势，非彼知吾弱而更示之以弱乎？降苗未图奋斗，必反蹙乡民，而掣大军之肘。乡民应募者，多欲报其私忿，胜则薄赏，败无所惩，无不相率退矣。大军之中馁，积累弥多，又复自相惊呼？以至失律，至于奏绩无期，始搜其空村，整旅以进。名曰焚巢。铺张文告，获贼首。及以贼颅来者，量赏万千贯，是又讳弱示强，而其弱更甚者也。仆与诸君约，降苗勿用，置乡兵于后军，立营数十处，以牵制苗民，徐议攻取。”众皆曰：“枢密屡命合围，兵势苟分，散而不整，果计出万全耶。”甘君曰：“前此尝合围矣，而卒不胜者，人心各有所藉，贼志为之益坚。今分兵，则分贼之心与力也，而我兵之心力大可用矣。”众皆怀疑惧退。

    甘君自驻绝险地，调楚师二百人隶帐前。季孙进曰：“结营绝险，所谓置之死地也，亦可以饵贼。”化醇曰：“总帅善于用寡，真折冲之略；然寡者无不藏多，请炼纳甲之术。”木兰曰：“帐后樵径通粤西，下有巴蛇穴，唐尧时蛇被斩，遂空其居，有卒千人不足伏也。”方会议间，有自寨后至者，蹑担簦四人，则桑狷及常越、沙明、邬郁也。甘君问曰：“从事曷以知仆驻此？”烛生曰：“惟此处苗人不设游骑，吾故筮《易》得之。”木兰揖曰：“从事还识我否？”烛生殊未省。甘君曰：“即甲子城中央井中之天女也，今出世为将矣！”烛生叹息。二溜言曰：“某二人与邬郁，先数月至。为苗所擒，送其帅，将为戮矣。幸有故海贼小比目鱼者，亦循州人，素识邬郁，为帅之前部，请于帅，并释三人，总帅大旗以间道发，求旬日不得，适从事至，得与偕行也。”甘君置酒款烛生，三人亦分酌。饮酣，问乐般曰：“红苗何日可平耶？”般对曰：“红苗虽数十万，不难驱除，其酋噩青气，得古兵法，其成谋如山岳之镇也，其变计若江河之奔也。能擒其一子两将，彼心灰而智短，殆缚牢豕耳。明公有数国士，会当合神智以佐肤功，第捷期未敢臆断也。”烛生问：“何客？”甘君曰：“此白苗之降君长也，故文学士，凡询谋必及焉。适副参有纳甲之议，先生筑城时，记尝为之，可复炼乎？”烛生曰：“军中当以麾下士卒施为，前此依神将值日用事耳。乞选其徒以付天女，则不劳而有获也。”木兰曰：“从事以吾为道流耶？”烛生曰：“易之藏诸用，即遁甲法，天女而谢不能，则前在广州，何以五十舟师而寄百人鳞甲也。”木兰乃诺。其明日，军将以名册进，楚师八千人，乡兵二千人，请分几处立寨？甘君曰：“分营十四处，每营置官兵四百名，乡兵一百名，共官兵五千六百名，乡兵一千四百名，大营拨官兵二百名，乡兵二百名，馀兵俟定夺。”烛生曰：“请以正兵为七营，法元武；奇兵为七营，法苍龙；红苗乃鹑火也，水以压之而使败，坚守者不动也。木以引之而使疲，诱战者不静也。正奇以衣甲辨色，正黑奇青，贼善守，则正亦为奇，尽青色。贼善战，则奇亦为正，尽黑色，均以旗色之青黑招之，旗色未变而动静乖方，戮队长以徇。”甘君从之。化醇曰：“正兵之方位，须三四联属，三才四时居乎其中。奇兵之方位，须二五错综，二五星行到其际。何如？”甘君曰：“是真得参两之理。”季孙曰：“元武之第一营，以少女主之，谢娘可矣。苍龙之第一营，以长男主之，矩儿可矣。”甘君曰：“是又得刚柔之性。”木兰曰：“妾自以二百乡兵，于巴蛇空谷中炼遁甲，助总帅大营。”甘君曰：“更当以犷儿为策应使，常越、沙明、邬郁为侦探使，引乡兵百名。吾与桑从事、司马正参、明副参、乐君五人，共帐幄部署大略。”有使命至，读敕书云：

    尔臣鼎，一战而灭回贼，数词而降白苗。古者鹰扬虎拜之猷，正未识谁当伯仲矣。入楚七人，惟尔所协力同心，以应国家运会，何入告犹斤斤也。苗乃作慝，洞庭以南，蹂躏十之六七，朕以宵旰忧虑，寄尔屏藩，将在用命，王事治如一家，深恐旗帜纷如，自署某家军，师中必有以矛攻盾之患。今官兵虽已听调，两节度四镇将，或功名之间，人自为令，虽不至国三君而无适从，主气未凝，何以整旅。夫三帅成擒，九节度败绩，其理彰矣。兹敕武臣外，爰告尔鼎，斩马上方剑，不得已掣之，毋使议其后者有牛牧之叹。年月日。枢密院奉敕。

    读敕毕，节镇六人俱进谒听令。甘君出一兵帖曰：“诸君视之，荆湖节度使李，以千人驻东路；西川节度使郭，以千人驻西路；朗州大都督金，自以本部二千人驻辰州；黔州大都督张，自以本部二千人驻铜仁；均护军储。永州都督许，奖州都督史，各以官兵二百名，乡兵二百名，约束降苗，巡察十四营偏裨功罪，其偏裨二十八员，分领各营兵弁。”六人皆奉命惟谨。甘君退帐中，与木兰计曰：“遁甲之道，入多于少，亦可加少为多。今乡兵才二百名，伏蛇穴中，未见居然劲敌也，能演为千人乎？则虚而制实变必胜常矣。”木兰曰：“主多者为遁之通，主少者为遁之复。昔武侯空江置石以疑陆逊，蒋帝茂草化兵而悚符坚，即主多之遁术。请结坛谷中，以二百乡兵听调度，营中金鼓喧之，一夕，术可成也。”甘君曰：“善。”木兰自引乡兵入蛇穴，缚草人八百躯，以引火药纸为旗，以地雷为械。仗剑咒曰：

    五魔五鬼结草人，人魔人鬼八百真。

    贼麋至者以火焚，焚贼不死焚人身。

    营中金鼓声，达晓震其上。乡兵既锐不可当，草人亦神且莫测。时常越等往探苗中归，告甘君曰：“今晚噩青气，率万人来劫大营，是小比目鱼所告者。”甘君遣帐下将，持兵帖暗谕十四营巡察。许史二都督遍示十四营，以兹夕为备。儿自去元武第一营，矩儿自去苍龙第一营矣。甘君坐帐中，木兰居蛇穴以俟夜劫。军中半夜不见群苗至，几谓常越等为小比目鱼所绐矣。迨四更，乐般出帐外。闻人马杂沓，若将进大营者，呼曰：“贼至！”甘君以令旗掷下，官兵二百俱退走，噩青气颇知兵，以为是必有诈，分两将以五千人截伏兵，径奔大营，壕沟浅窄。且铁蒺藜亦疏布，遂招呼跃而过。进寨门，如入无人境。薪火狼籍，后帐洞开，尽驰刁斗。噩笑曰：“甘鼎用兵，浪得名耳！夫空营设伏。更鼓夜严，力称能事。若是之乱，则窜也，非伏也。”有呻吟卒两人卧帐外地，执讯之，云：“病不能执械，故弃此。”问总帅及众兵所在？即低语曰：“总帅伏谷中以俟，拥精兵数千，戒我等勿泄也。”噩又笑曰：“斯言妄也，有精兵数千，而据谷中何为哉？必惧而走。虑吾穷其所往也。”谓二卒曰：“汝能导吾兵搜山谷者，则贷一死，不然且戮汝。”二卒泣曰：“诚疾革。”然畏利刃，且匍匐去，见大兵，即求释也。噩许之。行至蛇穴口，火光烛霄，鼓角潜起，二卒自去。噩命其徒曰：“是必无重兵，虚吆喝耳。”将进攻，忽火箭乱发，穴外有官兵截出，呼曰：“贼勿蹙吾总帅。”噩挥众击之，不战而败。纷纷奔走，噩曰：“此即伏兵，何足道也。”自引军入穴。乡兵二百名大呼曰：“贼堕伏中矣。”噩视此兵，皆徒手无战具。问曰：“甘鼎何在？”乡兵曰：“不在此穴，坐大营中。”噩曰：“嘻！断无赤手而能拒敌之精兵？”舍二百人而突入，见兵士赤衣甲者，如负墙立。噩曰：“此亦疑兵也。”取毒弩射之，惟见赤衣甲士，摇旗举械，则地雷轰焉。噩以后兵先退，中地雷死者不止千人，及噩奔走出穴前，前诈败之官兵，尽发火箭，其四散走者。木兰立空际，授乡兵以巨网弋之，网围二三里，生擒千余人。噩遁出，逢两将之截伏兵者，诉曰：“吾等五千人，为汉军截击，全师之前后左右，不能相顾。即一身之头目手足，亦不能自存。今护大王者不及三百人，奈何？”噩曰：“吾所领兵，亦相随无几，速归图复仇耳。”乃喘急奔去。苗人半丧马徒步焉。

    甘君坐帐中，红苗愿降者二千人。甘君给免死帖，分隶李郭二节使军后。正奇十四营，擒斩四千余人，遁去者千余苗而已。甘君命以被俘之贼，付许史两都督勘治，胁从者赦使归，济恶者予骈斩。儿缚一女苗至，年十九，云是噩青气之女，有勇好杀人。矩儿缚一雏苗至，才十四五岁。云是噩甥，曾戕故统军者。甘君命磔之，悬首最高岭。

    其明日，许史两都督来谒曰：“奉勘逆苗，一人自称噩青气，实未敢决，兹执之来请明辨。”甘君问曰：“汝叛酋耶？女及甥俱受极刑，知之否？”其贼大恸曰：“明公何不稍缓诛之，及予毕命，而鬼道悠悠，儿女辈竟疾行先长也，痛哉！”甘君问两都督云：“其同为戮者，俱何所言？”对曰：“其状激楚相告，如蜂蚁之有君，是以稍疑，又未敢信。”甘君曰：“此易辨也！”召乐般出，问：“卿识噩贼乎？”曰：“同主苗窟，过从无常。今即邪正异趋，何至觌面不相识也。”甘君曰：“阶下囚即其人否？”般熟视而笑曰：“青气虽有反相，此囚安得形模。”甘君怒曰：“彼能得纪信之心，此竟披智高之服，何其诡也。”呼斩之，亦悬其首。烛生言曰：“苗人挫，必毒我师，彼中瘴雾之陬，魍魉如骛，宜防其策邪犯正也。”矩儿曰：“若出彼不意，儿与阿姊及犷儿儿几儿女，以轻兵劫贼营，虽有妖邪，不及逞耳。”季孙曰：“贼知兵，必自为备，可宵中鸣金呐喊以扰之，勿踹其营。”及明而后战，诸将无能当噩青气者，虑其毒弩惟矩儿肤革不畏此，可与转战胜之，矩儿自愿敌噩。化醇曰：“昨者儿梦恶，恐不利于行。”甘君谓烛生筮之，得《归妹》之六五，烛生蹙然曰：“征凶无攸利，卦辞可知。”又《彖辞》曰：“人之终始也！”又《杂卦》传曰：“女之终也，毋乃不得返乎？”乐般曰：“以其爻词观之，其君之袂，不如其娣之袂良，似将为苗酋所获，而仍以女子还也。”儿誓曰：“婢子以虚空色相，属之副参，实地精诚，还于造物。幸而战死，所不悔焉；不幸而成擒，莫能污也。儒者泥于《易》象，而不知变通，不太迂耶。”甘君壮其言曰：“犯难之行，过于烈士，脱有挫跌。吾必汝援，决不使中郎之儿，没于异国；越石之婢，更事他人矣。”于是各营选徒，以三千人出，许史两都督亦请行。甘君命犷儿前后策应。先是邬郁来报：噩青气悲其女与甥之遭戮，命军中设位举哀，殊不设备。甘君以兵符授木兰曰：“只天女可代仆处分军务，入险宜纡，出险宜捷。今夕三千人之出战，仆实不能无忧。”木兰曰：“师必不胜，我以将令去；能免多死亡，幸矣。”遂领军去，犷儿偕两都督为前部，距贼营五里，才初更耳。犷儿请“驻兵，吾自往探。”即潜入红苗帐下。见诸苗皆跣足披发，跳跃于地中，以米粉搏两死人，五体施绘帛为衣。女僧六人诵梵呗，敲铜鼓，杂诸铁瓦声。有间，噩青气北面坐，令二苗童奠酒浆肉食，及芦叶所裹槟榔，一老苗高唱祭文云：！幺姑萨妮，黑家甥莽哒，孝顺而惠，矫强而忠，随老官夜劫汉营。时蹇命衰，遽颠于谷中，为甘鼎所支解。老官若不能取汝小头颅，归国供养，是有女而无父也，有甥而无舅也。老官中必不忍，小魂魄其鉴之。勿恫勿怨。！前跳月之夕，甥吹芦笙，女唱，老官见而喜之，今已矣。痛伤乎哉！萨妮莽哒，来饮来食，罔对冥筵而咽。

    唱毕，噩大哭，自掷于地。诸苗跪请颐节，乃止。忽粉人口中吐水若殷血，诸苗忿曰：“想见汉人寸斩之惨，魂灵喷血，我等誓必报之。”噩曰：“毋多言，此亡儿辈以兵凶告我也。今晚宜速出。”犷儿闻之，急奔还，以告两都督。木兰后队亦至，命就五里地驻兵处，发火箭，鸣金鼓，大声以震，而不逼贼营。厥明，苗民满山谷冲至，两都督色怖，微有悔心。犷儿曰：“公等朝廷清望，弹压可矣，毋撄贼锋，小儿辈自能迎敌。”爰引百人陷阵，苗众围之，呼曰：“是尝擒我莽哒甥者。”犷儿曰：“汝苗甥乃吾同年兄所俘，吾当生缚噩青气耳，岂扪汝蚁子哉！”乎柄两戚，飞腾斫贼首，死者数十人，苗稍却。两都督亦发矢殪数贼。犷儿曰：“公等且止，小儿辈自前策应。”遂进木兰中军。闻军人来告曰：“儿及矩儿俱不见。”犷儿欲进救，木兰不可。盖儿迎战，贼为戟刺者率堕地死，噩之小妇魔妗，亦善使戟，奋勇来试技，儿刺其马，即已倒地，引戟拟之曰：“吾不欲杀汝，汝自归。勿复来斗。”魔妗跣足奔走，且愧且感矣。噩青气见其小妇窘态，詈曰：“彼狠娘，非执吾儿萨妮者乎？”苗众曰：“是矣。”噩接战，佯败走。儿守木兰戒，不敢辄追。噩大叱曰：“汉小娘惧大王耶，则速降耳，毋委蛇退也。”儿忿甚，跃马追之，误落陷坎。噩命苗众“缚归，剖心祭吾爱女。”时矩儿方索噩青气战不获，登山望之，见儿被擒状，呼而下。苗众已拥儿去。噩自斗矩儿，各持短兵，酣战竟日，两马竟奔轶，转走数十里外。两军之将士，皆不能从焉。

    落日，至沙砾国。噩呼曰：“好汉儿，能较决拾否？”矩儿曰：“对射三矢，死者不怨，吾先让汝化外人射。”噩曰：“吾先射，只一矢便足，儿为殇鬼勿祟我。”矩儿曰：“我汉将自求死耳，岂死而怨汝化外人哉。”噩乃弯弓射矩儿，指其腹，毒矢堕地，不能入腹。噩惊恐。矩儿曰：“无畏也，吾不射汝要害，亦以一矢相报。汝不即死，亦当知耻。即须降吾，以矢拟噩臂。”噩回身避之，矢已贯左腕。矩儿叱曰：“汝降否？”噩答曰：“某非将军敌，战经日，腹饥矣。请就村中食。”矩儿知其无能为，又以食饷，径前代拔矢，割衣襟裹之曰：“若是其敬吾也，吾不合射汝。”噩引矩儿入村中，一苗妇迎出曰：“大王到荒村，幸极矣。此儿童，又提携何往耶？”噩曰：“乃汉将也，速具盘飧治鸡黍。”苗妇率其子进食。既饱，矩儿自还，以为噩恭顺如此，不言降而意可知也。

    噩归途，夜雾满岩，忽迷行迹。下马坐石磴，遥见厂屋中，挂圆月一规，讶曰：“是处安得有仙人弄明月，其幻士耶。吾当提剑诛之，以清境内。”乃上马寻径，是山畔竹庐半椽，廊无门户，吐露光采。噩系马仗剑，呼而进曰：“何光耶？识大王之剑芒耶？”一人携镜出，徐答曰：“剑虽有芒，遇镜则亡，吓汉人且败矣，而逮吾徒。”以指敲镜背者三，噩之剑跃出于鞘，不知何神通。乃弃其鞘而拜，敬求仙迹。其人亦返镜于匣，纳剑于鞘，扶噩起就地坐。噩意殊恳至，其人曰：“知古姓玛，大西洋人，见日本以西，巴陵之野，紫芒缠星次，黄气塞日输，将有兴王，可无柱国，遂乃研穷秘笈，嘘吸元关，游龙伯之渊，获真人之镜，涵弥天之迹象，有影皆融；卷动地之纷纶，无尘不纳。照通中外，时任显藏，物待人而彰，道以器以载矣。前在交址，曾识李仙，汲引故人，是维甘鼎。偶栖穷谷，闻伐鼓之如雷；爰对上真，乞开囊而代月。不虞抚剑而视，何异刻舟以求也。未有震惊，得非唐突。”噩再拜请曰：“镜为君物，君是镜仙，汉本多才，虽君不独贵；苗方重道，有镜则同流，诚愿举国以从，无为掉头不住矣。”语毕，复拜。知古叹曰：“王既用明，我何怀宝。惟负李仙之托，恐为乐竖所收，贻讥有道之徒，混迹无家之客，为不免耳。然遇合如此，趋避实难也。”遂与噩结，噩以师事，并辔还寨中。苗众大喜，谓大王以仙傅归，以三军之惧，有三顾之风也。噩命众称玛大师，自与王子萨刺、爱将摩潢、诃汉呼老师，设宴为贺，萨剌言摩诃两将，生擒汉将二员，乡兵五十四名。请令定夺，噩曰：“诛之亦宜，今老师入坐，正修吹笙鼓瑟之文，敌帅成擒，亦有赦过宥罪之典，其将则羁之，兵则降之可也。惟前所俘获之汉婢，曾害吾女，后日须手刃之，以雪冤忿。”知古曰：“其女亦不当死也，请悬镜照之。”噩窥镜中，则魔妗方与所获女并坐款语，若旧时女伴。

    噩请间入视，魔妗跪致其词。噩曰：“彼害吾幺姑，卿乃结纳，如恩仇之义何哉？”魔妗曰：“是谢家姊，力能斩幺姑，而第絷之。戮幺姑者，乃其总帅，则于国无仇，前者接战，妾堕马下，度不可活，姊纵之使归。则于妾有恩也，大王何不察耶？”噩良久乃点头曰：“汉家童子且不以利镞杀吾，此女有德于卿，自宜待以不死。若能附吾为一家，吾必有加爱也。”魔妗变色曰：“乃大不可也，姊日夜求死，妾誓之以必不相辱，始忍须臾。大王更欲逼之，不若杀之之为义也。”儿亦背面语曰：“我诚不欲苟活。”掣佩剑欲自刭。魔妗前夺之，跪而相泣。噩呼曰：“某无知觉，试不入耳之言，犯大有心之戒，乞自缄默，免于毁伤。”遂负惭而出，告知古曰：“老师明通，镜乃神妙，弟子敢请者，汉营之动静，能周知乎？”知古曰：“虽边州千万里，心有所向，则镜见之，况敌营只在目前，何难细数毫发。若临阵而照戈甲，咒三十字，皆为枯朽不任用矣。如前日纳鞘之剑，今可审也。”噩出剑观之，色若尘土，掷地即破碎。从此苗中上下，奉知古若神道矣。许史两都督羁别室中，饮食无缺，扃钥甚严，相慰相怜，存亡无策。

    夜深有低语床畔者，问之，云：“常越沙明汉营侦探使，总帅以两都督罹患。惟恐愤激自裁，虎牙损望，谕某等来视，嘱以忍辱旬时，遣将援出，尔时不欲入告也。”许史亦低语曰：“为谢总帅，如年之日，不死仅存，愿得归来，以明斧□。”两人即已出寨中，至路岐，邬郁探儿亦至。相与归帐中复命。甘君曰：“吾固知贼不敢加害两都督，儿忠义之女，亦陷彼中可忿也。”邬郁曰：“某于小比目鱼营后，得苗婢一书，云付侦探使寄大营者，恐即谢娘一纸矣。”呈视之：

    婢子为苗贼执，分宜死。贼之小妻魔妗，以大义相劝，谓汝不屈于苗，徒死无以报汉。此妇意亦不恶。将乘便率之归命，因以赎其前愆。惟噩贼近得师傅玛知古，持一龙镜，足以昭察神机，销熔锐气，非以计擒之，苗祸伊始也。

    甘君甚恚。烛生曰：“昔年至大西洋诸国，知有玛知古之名，其镜能走妖邪，会神鬼，缩地数千里，窥天十二时，时而作慝，则摄魄追魂。又或降祥，则回风返火。敌国之事，一瞬咸知；彼军之威，崇朝而灭。因何至此，并为贼师也。”木兰曰：“此人未获镜时，曾以釜煎海求大珠，为父兄所执，鞭而逐之。后以福缘得神镜，灵皆避其光，噩贼虽得斯人，亦未必乐为之用也。”犷儿曰：“无忧！彼曾尊我师为兄，师函荐之于总帅，或中途易辙，噩实诱之。师于临行时曾授一物，嘱云，若玛知古不来而反，汝即出战擒之以献总帅。前此方待其来，故不言策也。”乐般曰：“汝师虽云然，只守口惟谨。”犷儿唯唯，复曰：“同年兄矩儿卧疾不能起，总帅何不治之？”甘君入矩儿卧处问病状，矩儿气塞，语断续不能畅。甘君曰：“儿但书空作字，吾自理会焉。”矩儿以指画云：“腹胀如有物，记阿母言，恐是皿虫也。”甘君大惊，问乐般红苗中之虫，何者为最毒？般答曰：“蛇蝎金蚕竹木，均不足虑，疾发或需年月，吾为诸生时即能治之。闻有象虫者，红苗养象，窃其乳暴日中，十二日，便咒为鼻；十二日又制为丸；研细糁饮食中，人被饵者，经十二辰而疾作，靡有救活，小将军得毋是欤？”矩儿亟以指书云：前饭苗妇家而饱，归而废食以遘此疾也。阿母言惟伏枕求医，乞于枕间思之矣。”烛生曰：“夫不有枕中方书乎？此蛊殆若火蜈蚣绕颈之类。”甘君曰：“斯时殆若梦醒，噩玛之事，宜展第一图，儿吉凶，占之于第二图。矩儿医方，则第三图其要也，可并发之。”乃与烛生焚香致祷，首展彻士作稼之文，载云：

    金监骇佥刀，氰始留玉马，马为犬绊，氰逢阴不见。

    又观眼藏，为一桃树横卧于地。篆云：“桃叶连桃根，归而饮醇。”又视六子携持，内一方云：

    南方毒蛊，俱出蛮妇，炼者能解。惟象蛊为魔母第九子化形所炼，传其咒者三姓，皆十三岁以上小儿为之。能中未成童之儿，不出五日，腹裂出象牙死，虽炼者不能解。须剖鼠胎得三头，刺其血，画腹上作入字，腹中如辘轳声。下三日水，即无恙。喜蛇属人侍疾，忌犬豕属者来视。

    甘君拜谢毕。以三箧还纳枕中。适有牝鼠伏枕旁，觳觫不敢动。取而剖之得细鼠恰三头。甘君叹曰：“鼠亦应时者哉！”木兰蛇属，遂攘臂前曰：“姊自医阿弟也！”如方所载治之，三日后果愈。噩青气遣部将来下战书，季孙曰：“何物蠢苗，敢辱国家大帅？请裂其□舌之文，尸诸旄头之下。”甘君命缚此苗，即大呼曰：“某将归汉者，假投战书，实为降计也。侦探使邬郁，某乡人，尝来往苗中，某为居停主，乞命彼与诀而后就刑。”甘君曰：“汝即循州人小比目鱼耶？”叩头答曰：“某来宾，以夫妇同溺海中不死，遂有比目之号。先年挈家奔川中，夫妇皆为噩所执。妇不忍死，乃劝某降。噩以某统前部，不逾时而妇亡去。噩别以苗女配某，或传诱某妇者即噩也。某始翻然欲归大朝，以报私忿，前者谢娘之书，即今苗女所传出以授邬郁者。”甘君命释其缚。问曰：“噩苗求战，岂识天日耶？”宾答曰：“彼跪拜于玛知古坐前，数朝夕矣。将俟总帅列阵，则知古悬镜以抗天兵，故敢为不逊也。”甘君曰：“汝且归报噩云：‘王师奉天讨，不屑与苗民战也。故人被逐而书不答。’再至，则纳汝降。”来宾去。甘君集谋曰：“我军用谋设伏，不出贼师镜中，是穰苴尉缭之书，均无所用之矣。而十万横磨剑，诳既不受；三千背嵬军，攻亦无成。将何恃而不恐也。”季孙曰：“乐君父子可伪为归噩者，乘便取其人镜归于大营，则万余兵将，俱高枕无忧耳。”化醇曰：“此时若用降苗数百人去，噩信益坚矣。”甘君两从之，而谓木兰曰：“天女神奇变化，而让犷儿功成，得毋太逊乎？”木兰曰：“知古之宝，百族毁形，妾宜却避，只阿弟可往，弟先有德于噩，料不敢以镜殃。”甘君乃命矩儿应犷儿。矩儿曰：“先问噩青气蛊我之罪，便救两都督归也。”

    季孙遂调降苗二百人谕之曰：“尔等随白苗主去投红苗主，功成皆受上赏。”乐般仍返初服，携犷儿往。红苗人有识般者，以告噩，即出帐迎之。遽携其手曰：“人传王已为汉官，何复来此作说客？”般正色曰：“王何言欤！仆不免为降人耳。乌能称说客。”引犷儿拜曰：“是次儿，昔父子为甘鼎所绐，以五万人归汉，既而甘之谋士，多有嫉吾者。云狼子野心，久必叛去。昨以微过，鞭次子盈百，二百人同时义愤，相与诣仆，弃甘而来也。”犷儿亦袒背以示。二百人泣下稽首。噩曰：“王请勿戚，孤近得玛老师，持镜克敌，早晚即擒甘鼎耳。”即请知古出见。般再拜亦愿为弟子，知古曰：“闻大王行宋襄之仁，遭徐偃之败，怀王不能返楚，而李密仍悔降唐，既首鼠之无端，亦杯蛇而自惑。未识服膺功业，所读何书？满眼风尘，尔劳孰选？”般笑答曰：“仆长夜郎之地，惭日逐之君，徒记姓名，仍讹鱼豕。本无能为杂霸，窃有玷于亡王；惟牛目不辨方隅，故狼行自伤胡尾。知难而退，居宠思危；求上策于牵羊，荷专征之享醴。自谓封侯之日，胜于去帝号之尉佗，乃恺悌而信谗言，文明且蒙大难，率吁天之豚子，招向日之虎贲；失国而托诸侯，权舆自归夏屋。嗟乎？牟寻本图入觐，悉怛实恐为诛，愚可及乎。悔难追矣。闻吾师穷细亚之图，识由旬之相，樗里莫方其智，离娄当让斯明，足是蛮邦，羁于鳌足，得毋言天则小，遁野而荒；知中国有圣人而勿能臣，倚汉家如父母而不克子，行见少微之光将掩，而天姥之涕欲零也。师其犹病，仆何足云。”知古语塞，但曰：“今噩王以国士遇我，固当报之。”噩曰：“故人来访，正宜剖腹以示，明与国之不欺，何乃反唇相稽？效及门之善问。”般谢不敏，噩肆筵设席，方间，爱将摩潢来告曰：“一小儿率百余人叫嚣营门，专请大王话。”噩大怒，持械出迎，则矩儿也。詈曰：“沙砾之矢，岂不能洞汝胸腹。惟不忍诛懦，冀招降耳。乃以蛮村饮食，置蛊害予。予固无恙也，而狗彘所不食之肉，雷霆所漏诛之魂，何以腼为苗长？今若被擒，可得免死耶？”噩大诧曰：“吾方授餐，未忍置毒。苗妇敢尔，亦必诛之。然小将休更无知，吾即不能擒尔，能逃老师洞鉴耶？”矩儿大怒曰：“番人妖镜，予视之若粪土，腐鼠之吓，岂复入心？”

    臂铁椎径掷。噩战三合，即退入壁中，呼曰：“老师盍赐照也？”知古开镜出匣，矩儿瞑目卧地，乃缚之。般曰：“是甘鼎之假子也。释之以诱鼎，其军必乱。”噩曰：“小儿勇不可当，留之乃为大患。”知古曰：“诚不能损其毫毛，但无自出我范围。”噩不信，命刀斧就地脔之，皮肉连缚索，坚于铠甲。未几，矩儿醒，吼声如雷，缚索尽断，夺刀斧杀数人，大詈：“邪师虚幌，可更展伎俩否？”知古曰：“吾怜是儿，未尝持咒击镜背耳，用咒乃不可活”噩转阻曰：“老师且勿咒，我宁纵之归，以报射臂之德。再逞狂悖，然后死之，则小儿靡怨矣。”矩儿跃出，大呼两都督被羁何所。适来宾至为前导，挥铁椎裂其门，授军械，各斗出。噩下令不必追汉将。忽犷儿前曰：“老师之镜，能照敌人，亦能照吾否？”知古骇问为谁氏子，乐般不答。噩曰：“子侄辈戏老师，勿哂也。”犷儿故作憨态，卧地求照。噩谓知古曰：“彼太作剧，即以缚汉将之索缚之，助一笑噱。”知古亦笑曰：“恐郎君不能遽醒，须所尊唤之。”

    于是展镜微幌。犷儿跃起，嘲知古曰：“人欲梦而仍觉，镜将幽而后明。”吐雾水如墨，当镜喷之，竟无光，知古色变手’，堕镜于地。犷儿拾镜奔走，知古掣佩剑逐之，出帐外二十里。犷儿曰：“老师敢斗吾耶？死期至矣。”开镜照知古，敲镜背咒喃喃数字，知古死地下。犷儿出索缚之，降苗数人舁归汉营，报甘君曰：“玛知古为乐王子擒至。”甘君命将士释缚。知古盹如故。犷儿还取镜背微幌，知古始苏，见甘君膜拜曰：“鄙人悔为噩青气簧鼓，不早投总帅。自当为累囚，虽戮死不足赎罪，而偷生得非怀惭。”甘君曰：“先生一念勿贞，三生难复，仆当脱夷吾而作佐，招明彻以来归。幸无操入室之戈，而乞授登山之镜。”知古问曰：“擒吾者非乐君之子乎？”犷儿入曰：“尔安足以识吾父子？”知古曰：“昔在交址，问行藏于道兄李长脚，道兄云：‘将作甘盘之辅，先降乐毅之儿。’”犷儿曰：“吾师有书荐尔于总帅，何为浮沉至今？吾师知尔必反，授吾以昏镜返照之物，名曰乌银针。吾故吞之而擒尔也。”知古曰：“先吾问策于汝师，岂料授针于高弟。知古曾不知今，不知天，不知性命，无颜为汝师行矣。”甘君曰：“灭火真人之书，请以相示。”知古曰：“为噩焚之，诚鄙人之谬也。”乃命军中呼玛师而不名，以烛生诸幕客见。矩儿曰：“玛师来，犷儿之翁危矣。”知古曰：“无妨，鄙人以书去，噩必悚惧，不敢算乐君也。”

    邪师坏道自门庭，不及儿童战血腥。

    会使镜光诛赤帝，可能剑术祸文星。

    国家和气消凶德，边徼顽民服上刑。

    我识腐儒真有子，乞灵何事向仙灵。

    天麋散人诠曰：

    人能悟其本来，则粹然盎然者如玉马耶。玉马之谓玛，玉气如虹，马形为练，合其义成玛瑙焉。明，珊瑚也，故以玛对明，史之例也。

    古对今言，积无量恒河沙虫之岁时月日，而成今因以成古，知之者居今以望古，不爱古而薄今，周知万物，不出一原，如玛瑙奇照物，而不为物所照，知古之德也。或问曰：“明玛瑙皆物也。史氏系之于人，第不识明何为而化醇，玛何为而知古矣。”予解之曰：“水味至醇，明生于水，故以醇味属焉。山形弥古，玛瑙严于山，故以古形属焉，盍畅其义云。化醇不化，明在舍；知古不知，玛瑙来斯。”问者解颐去。

    镜鉴也。鉴于古以镜于今，盖格物斯致知。在物为镜，在事为知也。玛知古不于古求知，而由镜求古。古在镜，今在古。以今之知，合古之镜，其斯以为玛知古之镜，非夫人之知者欤。

    悬镜，则不私其古，而与世之不知古者觉之，且与世之自恃其知古者融之。若曰世而无镜，我无能构于虚。人皆有镜，我何为泥于实。悬之不在天在田在人，庶几紫珍可同珍。金炯不独炯，尽神之用，非圣作明述，孰则能之。

    中州非荆河惟豫之谓，盖镜从天之上，地之下，有天地之始，浑然自成，则缘四表以为内之之词。大瀛之中为州，九州犹中州之一隅耳。此隅之人，如蚁之为玄驹焉，如蚊之为黍民焉，行喙息，何所不至。而乌乎镜之哉！镜神虽慈，势不能尽玄驹黍民而儆之曰：“凡今之人，天监有赫也。大不得已而托于悬镜之玛知古，悬一镜而无时无处之不瞩焉。”瞩，烛也，中州遍烛，即知古之自为瞩。《书》曰：“视远惟明”，此之道得矣。

 卷之七　　锁骨菩萨下世

    

    掷生生之果，只羡安仁；飞种种之花，都缘迦叶。渴鳏思饮，母也不啻慈悲；姹女数钱，子嗟将无唐突。

    噩青气闻玛知古被擒，即遣缚乐般曰：“王之子，乃至破老师之镜，还甘鼎之军，王之投孤，如以饵钓鳌；孤之待王，直引伥害虎。若命甘鼎归吾老师，吾亦安忍杀王？”般曰：“老师未死而诛仆，仆不能无怨。吾子倘还而辅君，君自可有功。”噩命释缚禁锢之，一人呈书。噩见是知古手笔，即有喜色，阅书曰：

    知古白：夫镜者，先自镜而后镜人。若己能镜人而不免为人所镜，则鄙人之受困于乐子是已！狂之识，初无益于大王，而亲之如父兄，尊之即师保，于是昧于苦县之训，敢为天下先。三宝之原，已失其一，虽欲竭智尽能以报知己，其可得乎？所以不即死者，乘甘帅不杀之机，行乐子来归之策。其父乐般且勿戮，羁縻焉以待反哺之乌。若此子景从，人与镜还，镜主人亦不没汉营也。藏密秘计，幸固存之。
</div>
    <div class="pagination">
<a href="蟫史_page6.html">上一页</a><span>...</span><a href="蟫史_page2.html">2</a><a href="蟫史_page3.html">3</a><a href="蟫史_page4.html">4</a><a href="蟫史_page5.html">5</a><a href="蟫史_page6.html">6</a><span class="current-page">7</span><a href="蟫史_page8.html">8</a><a href="蟫史_page9.html">9</a><a href="蟫史_page10.html">10</a><a href="蟫史_page11.html">11</a><a href="蟫史_page12.html">12</a><span>...</span><a href="蟫史_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
