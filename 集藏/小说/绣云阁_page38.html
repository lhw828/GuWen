<!DOCTYPE html>
<html>
<head>
    <meta charset="UTF-8">
    <title>绣云阁 - 第 38 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绣云阁 - 第 38 页/共 40 页</h1>
    <div class="content">　　又说蛛龙、蛛虎，三缄呼至台前，照以玉镜。二人自觉出了万星台，荡荡飘飘，时而上至云端，时而下临海岛，不由自主，东倒西歪。忽见一山高耸前面，蛛龙曰：“前山高耸，恰似玉女。此系吾等出身之地，不如归去，看看巢穴若何？”蛛虎曰：“可。”兄弟于是将风车按下，坠于山麓。曲折而上，已至洞门，只见旧坝依然，前日听令诸妖，或倚洞而眠，或闲游洞外。突见蛛龙兄弟，欣相谓曰：“吾家妖王归矣。”遂迎入洞。蛛龙谓之曰：“尔等在兹，可受他妖欺压否？”群妖泣曰：“玉女山右自妖王去后，不知何地来一蜂妖，霸居此山，极其暴虐。虽小妖等亦听驱使，稍有不到，即加鞭扑。”言犹未已，蛛虎怒曰：“蜂妖胆敢如是！”即持杀人利刃，要去诛之。蛛龙曰：“弟性何急？尔我弟兄如今习道从师，不比当年，还须忍耐。”蛛虎曰：“弟性素躁，恨不一口吸此蜂妖。”蛛龙曰：“适在讲道台听讲大道，今又倏忽来到玉女，恐师以幻镜试吾兄弟也。尔何复蹈故辙乎？”蛛虎曰：“明明是玉女山，何言师试？”蛛龙再三劝止，蛛虎隐忍于心。俟蛛龙炼功时，统领群妖，暗至山右洞前，与蜂妖大战。奈妖杀法胜于蛛虎，蛛虎自量战彼不过，忙呼妖卒，将阴罗布下。蜂妖欲擒蛛虎，不知阴罗厉害，竟罹于其上。蛛虎赶上前去，一口吸之。吸已，而谓小妖曰：“吾久未食妖物，不堪愁闷。兹得蜂妖入口，爽快之至。尔等于山前山后常常探着，如有妖至，速报吾知。切忌漏泄风声，恐吾大兄知而见责。”小妖曰：“吾等自知，不必妖王嘱咐。”兄弟在洞居住不提。
　　善成、紫玉为四大汉子幽禁已久，一日，紫玉谓善成曰：“不知四大汉子他是何妖，将吾二人幽禁在此？”善成笑曰：“此正尔我之奇缘也。”紫玉曰：“如何？”善成曰：“吾在万星台见得道妹貌容，久有配尔之意。今承山妖幽禁，正好结配鸳鸯。未识道妹心中以为可否？”



                        


第一三三回    遇熊鹿邀去野马　呼达诀迷归狄山


　　紫玉答曰：“道兄胡出此言？未必忘却师训，反此大道，而甘坠深渊乎？”善成曰：“人生斯世，男女之欲，谁不有之？
　　况习道一事，实属渺冥。安知习至终身，果能成得仙否？尔我在此，不如各遂所欲之为愈也。”言之戏谑，不堪入耳。紫玉曰：“不意道兄乃假于刁道之辈，淫心尚未死也。然妹以紫棠微物，得天地灵气、日月精华而成，又幸仙师传以大道。欲吾从兄之命，万万不能。”善成曰：“妹果不从乎？”紫玉曰：“习道之心已坚，永无反道悖师之理！”善成曰：“尔既不以道兄为念，吾亦不以道妹为情。”当即扭定紫玉，将拳毒打。
　　紫玉急不能脱，恐为所辱，以头触石，拚将一死。不料头触石上，痛极而醒。斜视台左，善成尚未苏起焉。三缄曰：“能将大道炼深深，不恋邪淫意念真；植物尚能思脱化，可归篷户待飞升。”赞已，命归旧所。
　　善成被幽在洞，哑然独坐，勤习元功。一日谓紫玉曰：“吾与尔在此洞内，正好苦用工夫，自有出期，毋庸忧虑也。”紫玉曰：“他且不论，妹问道兄，未从师时，何无妻妾？”善成曰：“兄在海中，称为鳌王。一海之鲤、蚌、蛟、虾，无不畏服。如要娇妻美妾，可以随选而随得之。其无妻妾者，以兄之所恋，原不在此耳。”紫玉笑曰：“趁此四妖将尔我幽禁在洞，成为夫妇可乎？”善成惊曰：“道妹癫耶？”不然，何以习道之人而有此淫念也？”紫玉曰：“春心之怀，妹已久矣。所恨者师常讲论大道，此心稍灭。今在是地，只吾与汝，暗为结配，谅无人知。俟出洞时，又来习道未晚。”善成曰：“道妹何言无人知也？尔我对影，已成二人。兼之下地上天，监察森严，不啻十目所视，十手所指，焉可瞒哉？”紫玉曰：“兄真不从耶？”善成曰：“断乎不可！”紫玉于是立起身来，突向善成怀中扑去。善成立身一闪，为小石绊着，倒地而苏。三缄曰：“女悦男兮男不悦，坚真一片心头诀；海中此物世间稀，自使仙名标帝阙。”善成拜领师言，退归庐内。因思师以紫玉试吾，必以吾试紫玉也。问之果然，乃相与吐舌而言曰：“师道甚妙，试人于不及知。如不立定脚跟，一试即坠落矣。”二人之言不必细述。
　　且说野马、乐道，三缄呼至讲道台，以镜照之，乐道昂然不动，野马席地而坐。复以玉镜向乐道挥去，依然清醒不迷。
　　三缄曰：“尔根深矣，尔道得矣。速归篷庐！”野马闷着片时，举目视之，已在野马山下。暗想：“师才呼吾讲道，如何即到此地耶？即到此地，且归视吾洞住有何妖？”刚至洞前，正值熊、鹿二妖王洞中品坐，洞外跪有男女三人。野马曰：“二妖又以人血为酒矣。待吾呼之，看彼还念前情否？”计定，遂在洞外呼曰：“二位妖王快活死矣。”熊、鹿二妖见是野马，即便趋出，迎入洞中，鹿妖曰：“自兄一去，久切怀思。不意今日归来，吾心慰甚，快请入席，同饮鲜酒。”野马曰：“吾今习道，不愿饮此，尔等各请自便。”熊、鹿曰：“习道者，无非补其气血也。以人血补之，有胡不可？”野马曰：“习道之人心抱仁慈，安忍丧人性命？”熊、鹿曰：“但饮此次，二次又以仁慈为念焉。”野马被熊、鹿苦劝，似乎首肯。小妖遂将男女掐破咽喉，抬于三妖手中。三妖欣然，各捧一人，埋首而吸。吸已，抚其腹曰：“爽快，爽快！惜乎不可多得。”无何宴罢，野马辞行。熊、鹿曰：“马兄此去，归来又在何时？”野马曰：“吾自从师习道，原欲修成仙品，飞升大罗。今日之归，实出不意。自此以后，不复返焉。”熊、鹿曰：“人为万物灵，高物类多矣，尚不能成，况吾与尔皆属兽类？成个人体，其心已足，几见有登仙品者。”野马沉吟良久，曰：“慨承妖王劝止，吾仍归洞，不入万星台矣。”二妖曰：“如是，尔我拜为弟兄，生死相顾。”野马大笑，二妖又设宴相待。饮至金乌西坠，各回洞府安宿不提。
　　蛛龙在洞久之，已晓蛛虎食了蜂妖，面斥数言。蛛虎怒目曰：“兄毋管吾，吾自此不回万星台矣！习道之事，愿付诸流水焉。”蛛龙大怒，指蛛虎而痛骂之。蛛虎忿然，手提铁棒，向蛛龙劈头击下。蛛龙头分为两，痛极而苏。三缄曰：“弟兄同乳不同心，玉镜之中泾渭分；独有一龙能变化，待逢雨沛自飞腾。”蛛龙得师之赞，仍入庐中。
　　蛛虎道心未坚，贪食妖物，师言不知置于何所。他日，小妖入报：“山左一黄衣女子，常坐石台理发，见小妖等辄夸大口曰：『尔家妖王食吾同类不少，尔归寄语，吾于数日后，要来取伊首级，以复同类之仇。』”蛛虎闻言，怒发如雷，曰：“有此妖物，何不早报吾知？”遂命数十小妖，导至山左石台之下。
　　翘首望去，黄衣女子发已理毕，手持宝镜，照伊容颜。小妖吼曰：“石上女子听着：尔欲复仇，吾家妖王来杀尔矣！”女子曰：“嘱尔妖王等待片刻，吾将容颜整好，即来会之。”果不一时，女子飞下石台，手持金剑，怒气勃勃，向蛛虎而言曰：“食吾同类者，即尔耶？”蛛虎曰：“然。”女子曰：“还吾同类，与尔罢休；如其不然，吾必碎尔犬骨！”蛛虎曰：“吾自食尔同类，迄今数月，无有妖物入口，心殊歉然。闻尔在此石台夸下海口，特来吞尔，以资一饱焉！”女子曰：“饕餮之辈，临死尚不知悟，真令人急煞。”蛛虎不复语，手举铁棒，直击女子。女子将身一闪，执剑相迎，一往一来，不分上下。
　　蛛虎暗计：“不料妖女亦有如此杀法，且布阴罗以擒之。”于是假败下风，向山右逃去。女子笑曰：“知尔所恃者，阴罗也。尔欲败去，以阴罗擒吾。他妖或畏尔阴罗，吾则不畏。”言已，持剑力迫蛛虎。追至山右林木深处，蛛虎早命妖卒将阴罗遍布，以待女子。女子不慌不忙，取出整容宝镜，向阴罗一照。镜中生火，火光四射，霎时烟迷山外，已把阴罗毁尽。小妖等无处藏躲，烧毙甚众。蛛虎见势难敌，驾起妖风，思欲他逃。岂知火焰随身，愈烧愈近。蛛虎无奈，躲入荆棘。女子又持宝镜对照蛛虎所藏之地，荆棘齐燃，蛛虎知不能逃，坐以待毙。不逾一刻，火燃身边，骇极苏来，尚闻讲道声，举目望之，乃万星台也。蛛虎此时愧悔不及，惟有俯首听师责斥而已。三缄将道讲后，向蛛虎而责之曰：“转眼存心大不同，师言全背罪何容？道根若要求坚稳，宜向平时若用功。”斥毕，逐出台外。
　　三缄窃思：“物类道根尚多坚定，迷镜而下坠者，至此仅蛛虎焉。胡人类中如转心、混元一试即变也？吾且呼豁达、善诀兄妹试之，看彼道心又是何若？”移时呼至，为镜光一射，双双倒地。魂离躯壳，自觉出了万星台。极目其间，但见绿野青畴，山重水复。兄妹自通山到此，路径不稔，呆立于是。忽见台外有车一乘，旁立一男子，似有所候而未至者。豁达询曰：“此车何人所坐？”男子曰：“吾奉通山狄王命，接伊儿女归山。来至万星台，又不识伊之儿女居于何所，吾故在此等候，看有出入此台者以便通信焉。”豁达曰：“狄王接彼儿女何为？”男子曰：“狄母思伊儿女，目已泣瞽。狄王病卧在榻，位无所传尔。”豁达曰：“尔系何日起程？”男子曰：“昨日。”豁达曰：“尔言诳矣。通山历此，途程约计半载，焉能朝发夕至？”男子曰：“狄王思伊儿女甚切，不知去在何处借风车一驾，虽迢迢万里，顷刻可至焉。”豁达曰：“如是，尔有缘矣。吾兄妹即狄王之子女也。”男子甚喜：“果尔，快上风车，以免狄王悬望。”豁达兄妹亦念切父母，遂上车中坐定。男子抓着车尾，向上一送，直入半空，只听风声浓浓，其行甚速。
　　约有半日，已到通山。男子曰：“止，到此已是狄王龙门外矣！”风车止下，兄妹出车，狄王左右侍臣齐来迎接。兄妹入见了狄王狄母，抱头大哭。哭已，狄王问及习道之事。豁达兄妹一一言之。狄王曰：“尔兄妹一去十余载，音信杳无。今日重逢，亦是大幸。蛮奴等可宰杀牛羊，宴设王宫，以为团圆之贺。”蛮奴领命，当将牛羊宰杀数头，烹熟设宴。豁达兄妹入府陪饮，绝口不食。狄王曰：“吾儿吾女胡不举箸？岂嫌父母筵席有未恭耶？”豁达曰：“吾兄妹从师习道，牛羊之类久绝。不惟不敢食，亦不忍食焉。”狄王曰：“汝不食此，将欲何为？”豁达曰：“儿兄妹承父母养育恩德，毫未报答。意欲修成仙品，俾父母亦同上升，不坠轮回，以稍报劬劳于万一耳。”狄王曰：“父今有病在身，恐不久于人世，狄王之职，吾子任之。自此以还，毋以习道为词也。若吾女年已及笄，理应适人。为父前日曾许西域夷王家子，不久将下嫁矣。”豁达、善诀倏闻此说，面面相觑，不知对答何言。



                        


第一三四回    玉镜中难迷八道　晶光内又试三鲸


　　豁达哑然良久，乃跪而言曰：“前者父王将吾兄妹二人拜及仙宫门下，望修大道，以成仙品。临行之际，儿女依依不舍，父曾言曰：『尔等休恋家庭，各宜跳出尘嚣，成尔正觉。』吾兄妹迫于父命，不得已而追随吾师。至今大道已有得矣，吾父又出此言，岂不废于半途，前功尽弃？依儿所说，父以王位另选是山之贤者传之。待儿再从仙师，将道习成，以好超升九玄七祖。”豁达言毕，善诀亦跪而禀曰：“女子及笄适人，原系古礼。但儿已红尘跳出，适人之说，断不敢从。”狄王闻言大怒，曰：“明日吉星照耀，正宜传位，亦好出阁，习道一事，休再言之。”当传山内蛮奴，明日张灯结彩，朝贺新立小狄王。
　　又命寄信西域，嘱夷王遣子亲迎女儿焉。
　　兄妹二人见父母怒甚，不敢再谏。酒肴饮毕，扶持父母入室，安寝后，始行退出。豁达私谓善诀曰：“父意已决，如何脱逃？”善诀曰：“不知风车可还在否？如其尚在，吾兄妹暗暗乘归万星台去，此祸乃可免矣！”豁达点首，遂出寻之。幸而风车尚在穴外，豁达喜甚，忙呼善诀同乘。殊知风车丝毫不动。善诀曰：“风车飞腾，其中必有妙诀。不知其诀，安能使之飞腾哉？”豁达曰：“此诀必要昨日推车男子，方可知之。
　　妹且等候一时，兄去寻来。”言已下车，遍处寻觅。寻至一小小土穴，果见推车男子卧于其内，鼾声如雷。豁达近前，将彼推醒。男子曰：“正好酣卧，何人推吾？”豁达曰：“尔试睁目视之。”男子视而惊曰：“小狄王也，呼醒蛮奴，有何吩咐？”豁达曰：“尔随吾去，自有所使焉。”男子果然穿衣出穴，直随豁达来至车前。豁达曰：“吾无他命，命尔仍将风车推吾兄妹二人回万星台耳。”男子曰：“此车有一符篆，欲推则黏于车首，始可腾空。若无此符篆，焉能驱之得动？”豁达曰：“尔符篆安在？”男子曰：“昨日将车推回，仍付与老狄王矣。”豁达曰：“既在老狄王手中，如何得出？”正思盗符之计，男子倏然惊曰：“穴内灯火交明，老狄王出矣！”转瞬间？只见数十灯火，照如白昼，齐声呼曰：“山后山前蛮奴听着，今有小狄王兄妹乘夜逃走，可分四路以阻之。”呼已，牛角一鸣，响彻满山，人人争先，四处寻捕。豁达兄妹知不能逃，忙应之曰：“吾兄妹在此，尔辈胡张皇若是？”狄王闻得兄妹尚在，怒呼入穴，命人罗守，不准远行。兄妹计无所施，惟悲泣而已。狄王曰：“儿为是山之王，一呼百诺，尊重极矣。女儿为西域夷王之媳，享福不尽，异日王位传尔夫婿，尔身又为王后，更见尊荣。究何不足于心，而悲泣乃尔？”豁达兄妹也不回言，心念中惟祈仙师大施法力，救出通山。一夜愁思，难为人告。
　　天光发晓，合山蛮奴齐集。狄王命豁达登位，蛮奴济济，分班朝贺。朝贺刚毕，西域夷王已遣数百夷奴来接善诀。狄王迎入，命宰牛羊以款之。宴毕时，亲扶善诀上车，蜂拥而去。
　　三缄见豁达兄妹迷于玉镜，久不醒转，又传冲云阁八道。
　　八道听得师传，忙至台前，两旁侍立。三缄曰：“尔等自冲云阁追随于吾，奔走途程，苦无暇日，不知大道可以得半乎？”八道曰：“承师指点，虽未全得道旨，而扶衰不老之理，颇已知之。”三缄曰：“尔等可谓将成矣。吾有一镜在兹，尔四人一鉴，鉴后，吾即传以移步换形之道焉。”八道闻言，欣喜不已。
　　三缄先命年长四人，向镜一照，昏昏欲倒，各将元功默运，依旧清醒不迷。复又照之，坦然无事。四道曰：“一镜耳，何厉害如此？”于是上前细观，见得镜中现有八字云：“大道已成，道根不昧。”八字而外，并无他物焉。四道回复三缄，三缄喜曰：“尔四人立在一旁，待彼四道鉴之。”后之四道对镜一视，昏倒在地，暗思：“是镜迷人，非元功莫破。”急将元功运用，运至三四匝，尽皆苏转，亦向镜前细细视之，中现四字云：“根深道固。”视已回复。三缄合赞之曰：“心坚道固可冲云，入道原来器宇新；自此长为天上客，谁云人不作仙真？”赞毕，仍命归庐。
　　却说善诀自上宝车，为夷奴后拥前呼，推出通山崖口。车中俯视，其崖高有数百丈。善诀遂命狄婢传宣夷奴，在此崖头暂驻片时，夷奴闻之，不敢有违，将车驻下。善诀暗想：“如不趁此尽节，时刻再迟，一到西番，难以保真矣！”主意已定，移步出车，假意玩水观山，竟到崖弦，翻身跳下。一惊而醒，用目周视，仍在讲道台前。回顾乃兄，尚未苏醒，推之数次，一如死然。三缄喜曰：“不贪王后享荣华，一片坚心信可嘉；自此道成超七祖，女仙谁说只姑麻？”赞已，命归蓬庐。
　　豁达在穴，闻报善诀坠崖全真，禀告狄王，要亲临一祭。
　　狄王许，豁达遂带蛮奴数人，来至崖头，泣而言曰：“吾妹殒命全真，可对师矣！兄在穴内，如何能脱此身？”正悲泣间，蛮奴惊曰：“善诀公主不愿下嫁，坠崖死了。恐吾小狄王亦是如斯，吾等何以复命？”豁达闻此，触动脱身之举，亦坠崖而苏。三缄曰：“狄王之位贵何尊，情愿投崖舍此身；如是坚心曾有几，焉能不做玉楼人？”奖谕一番，命归庐内。
　　再言野马自与熊、鹿结为兄弟，各居一洞，霸据一方，百里内之水怪山精，称臣任役者不计其数。野马此际好不侥幸，从师学道之念，已不知付于何所。一日在洞独坐，倏然熊、鹿二妖飞奔而逃，曰：“马兄快执器械，助吾一阵。”野马讶曰：“尔与何妖争战，如此仓皇？”熊妖曰：“吾等今日遍山搜取樵子，以供鲜酒。搜至后山，遥听樵斧丁丁，响彻林外。吾兄弟飞奔前去，只说探囊取物，谁知刚近樵子身边，樵子见吾二人，怒目言曰：『尔如战我得过，愿为尔食。否则，熊掌鹿脯，吾俱要尝尝滋味。』吾等以为，一介樵子，有何法术？遂与之赌曰：『如吾兄弟战尔不过，脯掌随尔餐之。』樵子曰：『尔言既出，休生后悔也。』吾曰：『大丈夫言出必随，何悔之有？』樵子曰：『如此，待吾结束后，与尔等一试武事。』吾诺，暗乘樵子结束未妥时，一拥上前，将彼围定。樵子不徐不疾，展开身势，持斧一举，其斧愈长愈大，其身愈长愈高。吾等见之，已怀怯意。略斗数合，知不能敌，败逃山北。樵子不舍，随后追逐。若非抽身得快，早为一斧劈破矣。故到此来，祈兄助之。”野马不信樵子有如斯凶恶，遂提铁棒，走至山坳。正遇樵子东张西望，寻找熊、鹿二妖。野马吼曰：“尔属何人？敢来吾山放肆乃尔？”樵子不答，即持手斧与野马战。战了三四次，野马觉得斧重千斤，难以支持，欲败下来，待熊、鹿接战。岂知掉首回顾，未见二妖。野马无可如何，回身又战。突被樵子一斧打下，犹如山岳压着铁棒，铁棒捉拿不稳，竟坠于地。樵子逞步而至，扭定野马。野马挣持数刻，身不能脱，化出原形。
　　樵子乘机翻身上背，紧紧跨着。野马四蹄奔放，只想抛脱樵子。
　　谁料樵子在背，愈骑愈重。野马不能胜人，遂倒地而卧焉。樵子骂曰：“尔不耐驮吾耶？待吾诛之，以除此山之害。”骂已，持斧劈头一下，野马骇极而醒。三缄斥之曰：“野马生来性不驯，背吾又是一番心；如斯顽梗如斯蠢，大道焉能习得成？”斥罢，逐出万星台。野马扯着师衣而泣曰：“自此习道勤勤，万不敢违背师训。望师恩施一丝，留下弟子，再习数年。如其桀骜如前，任师驱逐。”三缄曰：“不可。前此混元、转心、蛛虎尽皆驱逐矣，何独容尔乎？”野马无词，大哭而去。
　　三缄思曰：“及门弟子，物类甚多。水族之中，吾再试之。”当将三鲸传至台下。三鲸拜舞毕，跪而禀曰：“师传弟子，有何指示？”三缄曰：“道中之道，尔等可能尽悉乎？”三鲸曰：“承师不鄙水族之微，不辞指点之力，而今稍知一二矣。还冀循循善诱，以入道门。倘获修成，不忘师教。”三缄曰：“尔果不忘师教耶？”三鲸曰：“永不忘之。”三缄曰：“如或忘之，又将何说？”三鲸曰：“随师斥逐，无有异言。”三缄遂举玉镜，向三鲸一照，三鲸尽立，不动亦不言。三缄暗思：“三鲸为镜光所迷，应倒于地？何立而不动如此？待吾于镜中窥之。”



                        


第一三五回    人道中分班统试　妖部内共烛同心


　　三鲸为玉镜所照，自觉身出万星台外。刚为罡风一卷，各将元功默运，吹之不动，仍转台中。三缄尚未向镜窥之，三鲸已魂还躯壳。三缄喜曰：“水族能坚习道心，不迷玉镜喜深深；蓬庐再把功夫炼，伫俟成真步玉金。”三鲸闻赞，拜了师尊而退。
　　三缄叹曰：“水族之微，不迷玉镜，真属可喜。今日且将台内人部男女一一呼齐，统同试之，看能及此水族否？”意计已定，遂传知足道人、傲性道人、尽伦、尽性、七窍与女班之雪青子等前至台前，而谓之曰：“尔等从吾遨游，习兹大道，有得无得，自在心知。平时微窥尔等，似乎内有所得，而形诸外然。此特为师皮相，不若由心而去，以验其道之浅深。尔诸女男且试对师各言一二。”知足道人曰：“承师问及，弟子等愿将所得倾心吐之。”三缄曰：“倾心而吐，有未到者，师又从而教之。”知足于是从容言曰：“定而未定渺茫中，静里心思杂或缝。”尽伦曰：“安尚未安安所得？”尽性曰：“虑能自虑虑偏工。”七窍曰：“神凝弗许他人扰。”傲性曰：“气聚还中自己通。”雪青子曰：“灌顶有花开满树，朝元五气亦皆同。”言已，三缄曰：“闻尔数子之言，道已得矣。吾有一镜在此，尔等对照，能不迷者，自是一品。”知足曰：“吾师将镜悬来，弟子且对照之，以试道力。”三缄遂开镜匣，取出玉镜。
　　但见晶光闪灼，飘忽不停。三缄曰：“此镜久未涤其尘垢，入目已无光矣。”且言且拂，拂逾片刻，双手捧之，恰似明月一轮，光芒四射。知足暗计：“是镜厉害非常，恐被所迷，为诸友笑。”急将心神安妥，大着胆儿，走至镜前照之。镜内晶光直迷两目，知足自觉心神不能主持，恍惚间似有呼父声，极目视去，则其子也。知是玉镜作怪，置之不顾。刚把身儿扭转，镜内又出一股晶光，竟将乃躯冲出万星台外。飘飘忽忽，耳闻人声嘈杂，如闹市然。视之，乃当年所设之旅舍耳。复又回身，镜中晶光乱射，心神愈难作主。知足无可如何，忙忙默运元功，顿觉安稳。久则元功运足，镜光已无。
　　三缄曰：“尔退。谁又向镜照之？”尽伦弟兄双双上前，早被镜中头股晶光冲倒在地。三缄见二子倒卧，复呼之曰：“谁人又来对照吾镜？”七窍曰：“待弟子照之。”但见镜内晶光向七窍三射三缩，七窍挺立如故，毫不能迷。三缄曰：“七窍立过一旁，傲性道人可照此镜。”傲性对镜一照，起而复跌，跌而又起，圆转弗停。久之，挺立不言亦不动。三缄暗窥多时，知其神色已定，乃呼之曰：“傲性退下。雪青子可对照焉。”雪青子乃贞洁之女，入镜照时，晶光射入，不能迷及本性。三缄曰：“七窍系仙子一转，对此玉镜，尚费踌躇。独尔雪青对镜自如，可知节孝兼全，已得仙根，不可轻视也。”因赞之曰：“坚贞在抱鬼神钦，含櫱茹冰不易轻，仙品已从辛苦得，自然如镜两分明。”赞已，仍命数子各归蓬庐。
　　七窍退，笑谓傲性曰：“吾见万星台之对镜者多矣，未有奇如道兄者。”傲性曰：“所奇安在？”七窍曰：“凡对此镜，一倒便倒，一立便立。惟尔倒而复立，立而复倒，殊令人笑不住声。”傲性曰：“吾用力已尽，乃不为镜所迷。尔以为可哂焉，真不识吾煞费心苦。”七窍曰：“如何？”傲性曰：“初不镜光射及，似乎身到家乡。吾心了然，即便转身，故尔起立。
　　依然对照，晶光射之，仍到家乡，故再倒下。扭身而转，复又起立，已经数次，吾方元功默运，始稳立而未迷焉。”七窍曰：“尔虽竭尽乃力，犹未迷却。尽伦兄弟至今尚然倒卧，不知心性可能坚稳否？如不坚稳，恐又如混元诸人之受逐矣。”傲性曰：“二子自从师后，与吾常近。体道心真，即为镜光照如红尘，必不若混元等之违师悖道也。”言谈未已，二子已入庐来。七窍携手询曰：“二道兄为何对镜卧地，许久乃起。”二子笑曰：“吾兄弟道根太浅，故对镜而形此丑态，贻笑方家。”七窍曰：“试为吾言，以见尘世之迷人奚若？”尽伦曰：“吾兄弟对镜，为晶光一射，其身已在万星台外。举目四顾，不知何地。但见桑麻茂密，鸡犬相闻。兄弟讶然，急欲掉身，仍归台内。谁知道左倏来一白发老叟，固请入宅，欲以二女妻吾兄弟，恐未见女色何若，即遣丫结扶二女出，过自堂前。吾于是时睨而视之，绝色也。二女见吾弟兄，嫣然展笑，眉目含情。吾兄弟视若寇仇，厉声言曰：『尔休以色身迷吾也！』老叟见吾怒甚，陪罪不暇。又命家仆捧出黄金数百笏，排于案上，笑而言曰：『君如肯配吾女，愿以此区区而作妆奁。』吾兄弟置若罔闻，绝不瞩目。移时，肴馔已设，请入席间，酒气逼人，几令喉痒。心里暗计：『适才对照玉镜，乃见此等光景，是必仙师所使以试吾心哉。』遂避席而逃。老叟詈曰：『二犬子不受人尊重耶！吾以二女充尔下陈，以多金作汝奁济尔贫困，何者不美？继而见尔怒目相视，忙陪笑面，设言谢罪。尔试思之，即子之敬父，恐未有如此之诚者。』骂后，便持竹杖击吾兄弟。欲与争斗，又念习道之人，气当和平，亦不计较。老叟见吾能忍，转怒为喜，将杖停下，仍拉入席，命二女陪饮。二女携瓶酌酒，百般献媚，令人心炫神驰。回想师承，复把心儿扭转。于是默运元功，运至三周，心静无尘，而老叟不见，二女肴馔亦化为乌有。翘首望之，乃在讲道台之西偏，骇然而起。
　　师曰：『不迷酒色气合财，脱却凡胎并俗胎；习道能除嗔与爱，自成仙子返天台。”七窍曰：“二兄道根深固。不然，二女陪饮时，早将神魂摄去矣。安望仍入庐中习道，不似混元、转心之逐出台外哉？”众道友闻之，无不摇头吐舌。
　　是日，三缄暗计：“人类业已试完，妖部尚多，吾于明早且将男女妖部一一呼至，分班浑照，视彼之造修何若，道根何若。坠者是彼自坠，成者亦其自成焉。”计定，次早登台，将未入玉镜者一齐呼出，而谓之曰：“尔等既应师命而来。男左女右两旁侍立，听师吩咐。”男女闻说，片时鸳班鹭序，左右分行。三缄曰：“尔诸男女道习如何？”群弟子齐声应曰：“承师指点，得与将得，不一而足。”三缄曰：“尔等勤勤苦苦习兹大道，成者自能随师同赴大罗；不能成者，皆宜自勉，以待异日。”诸男女曰：“弟子之成与不成，俱望吾师提携，不可以不能成者，而弃之弗顾也。”三缄曰：“这是自然。”言谈至此，暗举玉镜，向左右一照。男班传道道人、绣雾道人、云牙道人、金光道人、束心道人、慈祥道人、破迷道人、卫道道人、护道道人，跌而起者再，从此挺立不迷。女班醋枉道姑、衣云道姑、弄月道姑、餐霞道姑、龙女、了尘子、榴真子，刚对玉镜，一倒而起。至化慈道人、学慈道人、习慈道人、抱慈道人，为镜光迷仆，竟回梨花岛，为小妖等所见，争迎入洞。四慈回忆：“方在台下，转眼又归故址，此幻境也。”不顾而返，挺立如初。他如回念、从善、珠莲，均为玉镜迷回故所。三女道根坚稳，见故所而思及前日之非，厌而视之，默运内功，魂仍附体。下及道烈、火炼、刚克、柔克、敛心等，自对镜昏去，各遇昔日妖侣，几乎恋恋不舍，猛想玉镜所照，亦各运内功而起。
　　妖道、人道俱已历试，惟玉白、石坚二子，三缄未及呼之。
　　二子禀曰：“众道友师俱以玉镜试之，独吾二人师未传呼者，何也？”三缄曰：“师早知尔二人入此道门，真心习炼，故取此道号曰玉白、石坚。玉白者，无瑕之谓；石坚者，坚刚之谓也。即试以玉镜，知不能为晶光所迷。”二子曰：“师待徒众无分厚薄，弟子亦不敢居坚白之称。敢请吾师试以玉镜。”三缄曰：“尔如愿试，亦属无妨。吾将玉镜高悬，尔等自去对照。”二子诺，同到镜前，对面一观，但见其中云雾蒙蒙，遮却镜光，迷漫不见。东北隅风声突起，愈吹愈大，不逾片刻，竟将云雾吹去无存。正南又起一线霞光，渐铺渐广，始则红色，丹朱不啻，继则红中生绿，绿中生白，白中生黑，黑生黄，黄生青，五彩相兼，塞满一镜；俄而一声霹雳，霞光熔成一片，其中有楼有榭，有亭有台，更有一阁耸然，高出亭台楼榭之上。阁之四面，尽属霞光掩映，庄严色相，有非言语所能罄者。久之，西风大卷，吹入玉镜，楼阁闪闪，直矗霄汉。二子不解是阁胡为以云霞妆成，美丽如斯，遂向三缄询其所以。



                        


第一三六回    蓬庐中倏生彪虎　仙府内仰若奇珍


　　三缄曰：“尔等所见非他，乃绣云仙阁也。”二子曰：“绣云仙阁，何人所建？又属何人所居？”三缄曰：“王母悲大道不明，世之好道而求道者不能分别邪正，故多入旁门，且多入旁门中之旁门。此皆好为人师者矜奇立异，辅以妖法骇人，习道者流因而入是牢笼，以求快捷方式。不知野方外道，存心不良，每借邪术以惑民，约集成党。久之，不遵王法，悖逆圣主。一经势败，诛及九族，惨不可言。古往今来，以邪教而叛逆者，其不诛及九族几希。吾愿世人毋为野道误焉。王母深忧之，乃旨命道君，遣仙临凡，阐明大道。特建此阁，以待大道修成者，入是阁内享受仙福焉。”二子曰：“天下之道一也，胡以有邪有正耶？”三缄曰：“天下大道，如孝、弟、忠、信、礼、义、廉、耻八端，本无奇邪，圣人教人，不外乎此，此至圣之大道也。即道祖之仙天大道，亦不外是。不过炼气凝神，寡欲清心，以付还本体，又何异儒者正心诚意、定静安虑之功哉？其后分而为邪者，以大道平平，厌而为之，做出一番矫揉造作，较平常之大道为易习，较平常之大道为易灵，故厌平喜新之俦，趋入其中者甚多。说者以为有害于大道，不知大道昭然天壤，原不为邪教所损，是习之者只以自害耳。”二子曰：“吾师自旨领王母，命奉道君，周游四方，阐兹大道，邪道从此可以绝乎？”三缄曰：“邪道不一，恐难于绝也。”二子曰：“吾师步步逢人指点，大道已无混淆。习道女男，谅不入旁迕而从正孰矣，何能绝耶？”三缄曰：“大道此时固尔闸明，所恨者三万六千野鬼业已投生，后世必出三千六百旁门，且由旁门而支分派衍，不知伊于胡底安能拒之？”二子曰：“如是，但愿世之习道者慎而又慎，不入邪道，累及身家子孙也，则幸甚。”三缄曰：“弟子出言，俱愿人好，真不愧道门中人也。”二子曰：“是皆吾师之善教耳。”言毕，拜师而退。
　　三缄亦退入蓬庐坐定，暗喜：“诸徒各皆能成，惟转心、混元、野马、蛛虎见物思迁，尚有所待。但是吾道已得，应升仙府，未见王母下诏，今趁闲暇，不免指石成虎，身历虎难，以试诸子视师之轻重如何。”主意定时，即向万星台外乱石一指，只见数石摇动，顷刻化成七八彪虎，直入台内，将三缄衔去。三缄大呼救命，诸男女闻呼惊出，见一巨虎把师衔定，旁有数虎随后争夺。于是不顾生死，各执器械，追逐此虎。虎见追逐人众，愈走愈急。诸弟子悲者悲，逐者逐。谁知追逐逼近，虎掉转身来，大啸一声，喷起腥风，竟将三缄衔入茂林，不知去向。诸子不舍，前山后岭，处处搜寻，恰如失了宝珍，无地不觅。正在慌乱，忽听有人呼曰：“师在这里！”及奔到呼声处，又毫无踪迹。搜寻已久，急不能得。无何，天色昏黑，雨如倾盆。诸子不顾乃身，仍在山岗攀树梯崖，寻师所在。整整乱了一夜，未有一人独归万星台。
　　三缄已知诸徒敬师心切，假在山左呻吟数声。诸子闻之，一拥而前，见师卧于大松树下，手足俱失，头上鲜血喷流，泣而问曰：“师之手足安在？”三缄曰：“已被毒虎噬去矣。”诸子曰：“师首何以鲜血喷流耶？”三缄曰：“为虎吞入口，旋又吐出，皮骨皆破，所以血流如注焉。”诸子见此情形，个个含悲，忙将师身抬回庐内放下。三缄曰：“吾教尔等习道，不辞指点之劳。只冀师徒同赴大罗，长享仙福，不知吾有何错，倏然遭此虎噬。兹者吾体己坏，命恐不久。如吾死后，尔等须念平日教诲，将吾安厝华，仍在此地勤习大道。王母坠下懿旨，升尔等于绣云阁内。”言甫至斯，大叫一声而没。诸子呼天号泣，台之内外，俱为震动。泣已，购材安厝，设位于讲道台上，朝夕祭奠，延至一月之久。
　　三缄见诸子尽皆坚定心肠，而且念念在师，心可谓诚矣，正欲还其本躯。紫霞真人早知三缄道功已成，宜登绣云仙阁，遂命正心子、复礼子往召三缄。三缄见得师召，即随二子乘云来到洞府。紫霞安慰数语，当请凌虚、碧虚、清虚、云衣诸真人，筹商入阁之举。诸真至，紫霞大设仙宴，领三缄向诸真而拜曰：“吾弟子脱胎临凡，四方阐道。承诸真保护，至今大道已成，应升绣云，还望诸真联名奏请。”凌虚等曰：“这是自然，不烦兄虑。”三缄于是又向各真人叩首者三。诸真奖谕一番，宴罢归去。紫霞送至洞外，拱手而别。
　　诸真去后，紫霞谓三缄曰：“师自命尔脱胎尘世，凡遇患难，诸真保护累累。此日功成，皆赖诸真匡扶之力。须于各处洞府一为拜谢，方不负玉汝于成之意焉。”三缄曰：“师言甚是。何时方去耶？”紫霞曰：“尔尚以假死试尔门人，宜速到各真洞府，拜谢以还，仍归万星台，静候上旨。”三缄曰：“师命是听。但弟子此去，先参哪位真人？”紫霞曰：“师命正心子、复礼子前导尔去。先从凌虚、碧虚处，次第参之。”三缄聆此，拜辞紫霞，遂与二子云车驾动，直向凌虚洞府而来。凌虚知之，爱命童儿呼及门徒，将执事排齐，远远迎接。
　　门徒得命，各服仙服，各骑仙鹤，竟到十里外，候着三缄。三缄正与二子同坐云车之上，忽听仙乐飞鸣，因询复礼子曰：“是乐音也，胡为哉？”复礼子曰：“此地历凌虚洞府不远，凌虚师叔知尔必至，故先排执事，以迎尔焉。”三缄曰：“吾乃弟子之班，何敢当此？”正心子曰：“新成仙品，无异人世初得功名。凌虚师叔大排队伍以迎尔者，一以待为仙之荣，一以鼓励未成仙子之意耳。”言谈未竟，凌虚门徒遥而望曰：“前有祥云一朵，三缄仙官临矣。”于是各下鹤鞍，候于道旁，拱手而立。三缄见得相迎者其恭如此，忙与二子齐下云车。正心子曰：“何劳众仙远迎，恐将吾辈折坏矣。”众则同声曰：“适闻贵洞府三缄仙官来拜吾师，师故命吾郊外迎之。恐有不恭，仙官切勿见咎。”三缄曰：“一介凡躯，敢徼仙眷？礼仪不整，众仙还宜海涵。”内有一仙曰：“吾师素爱仙官，夸有阐道才，特命十二童子，将所乘彩鸾一只，请仙官乘之。”三缄曰：“彩鸾系师叔所乘，弟子何敢僭份？”仙子曰：“此属师命，不敢有违。”即呼十二童儿，同将彩鸾扶至三缄之前。三缄视之，高大如鹏，五彩俱备，背负红鞍，所绣花草，恰似生成。三缄再三谦让。众仙齐声曰：“仙官不乘，吾师不喜，是尊之反以触之也。”三缄无奈，只得飞上鸾背。众仙齐车并驾，与同十二童子，各乘小鹤，簇拥而行，前面玉笛金箫，一齐吹弄，洋洋盈耳。彩鸾喉下金铃响亮，俨与箫笛合调而鸣。三缄此时好不侥幸。
　　片刻之际，凌虚洞府已到。洞门外高悬金字大牌，上题“阐道仙官三缄”字样。到了洞府，童儿齐下小鹤，将彩鸾扶定。三缄下得鸾背，凌虚笑容可掬，上前接着，携手入洞。三缄拜舞已罢，即请入席，亲执玉瓶而言曰：“想弟子自领师命，脱胎尘世，历尽无限磋磨，在经锻炼之时，未免难于容受。安知玉不琢则器不成乎？今将大道阐明，上天所喜。吾等面奏上帝，必然受封诰为上品金仙，永不坠落红尘，也不枉苦修一料。”所言至此，复大笑曰：“吾前意阐道之任，尔肩之而尔能完之。诸弟子尚其以三缄为法焉。”可三缄曰：“弟子即承师命，其道之阐明者，乃吾师指点，与师叔等之匡扶也，弟子有何功哉？”凌虚曰：“尔太谦矣，尔劳顿极矣。黄粱仙酿，可多饮几觯。”诸弟子见师如是珍重三缄，莫不鼓舞欢欣，羡其荣耀。
　　顷之，黄粱饮毕，三缄辞别，又向碧虚洞府而投。碧虚命人远迎，一如凌虚一般。惟各门人之所乘者尽属麒麟、狮、象，亦有十二童子牵彩狮一匹，请三缄乘之。三缄推辞再三，始上狮背，顷刻而到碧虚洞府。碧虚设筵款待，夸奖不已。
　　筵毕辞去，又到各洞拜谢恩典。各洞排列执事不一，所乘者或走兽，或飞禽。飞禽中仙鹤而外，如鸾如凤不等；走兽中麒麟而外，如狮如象不等，每至一处，真人必着仙服，出洞迎接。中界仙子，无不夸三缄之荣。在三缄心中，亦不想荣华乃至于此。
　　各洞拜罢，仍回紫霞洞来。紫霞曰：“弟子可归万星台矣。俟至朔一朝贺，奏请上皇，自有鸾音诏尔师徒。”三缄闻渝，当即辞别，向万呈台而归。



                        


第一三七回    独仙根能知仙道　教弟子重试徒心


　　却说万星台男女弟子将三缄安葬毕，朝夕祭奠，俱愿在此墓庐，效法前贤心丧三载之礼。不知不觉，已月余矣。
　　一日，三服谓诸道友曰：“吾师没后，诸弟子依归无所，为之奈何？”弃海曰：“见此坟台，即见吾师，岂肯舍此而他逝？”乐道曰：“吾想吾师道法高妙，凡虎焉能伤及？恐师假伤于虎，以试弟子待师之心为何如耳。”狐疑曰：“尔我明明见虎将师衔去，四山搜寻不得，倏于山后见之，不惟首耳眼鼻概为伤损，而且手足俱失，未必手足都瞒得过耶？”西山道人曰：“仙家变化无穷。非但手足能掩，即全身亦可遮却。以吾想量，乐道之言不差。”狐疑曰：“即属假死以试弟子，久宜归矣。如何音信杳无？”玉白子曰：“吾等在兹议论不一，微论师在与否，想其教导之苦与宽厚待徒之意，心实难忘。胡众道兄见师如此，尽皆仓皇失所，而七窍一人独欣欣然，无所悲亦无所戚者，何也？”狐疑曰：“尔不言，吾亦欲指责之矣。”乐道曰：“如何？”狐疑曰：“师被毒虎衔出山时，彼仍趺坐庐中，身毫不动。吾等追逐山外，搜寻竟夜，彼未一来。继而将师尸骨抬回，诸弟子悲声震野，窥彼眼角，泪痕未见半点。不知彼之心内，视师为何如人？”狐惑曰：“兄忘七窍与师当日曾为仇敌耶？海南则誓除道门，归部则旨请禁道，平素与道原不合也。嗣将官阶丢却，流离失所，万不得已而以习道为心。所以师死师存，毫不顾念。”乐道曰：“尔等不勘破七窍行为，吾尚不觉。今而勘破，彼非吾师之徒也。”自有此议，万星诸徒俱已知得，于是共厌七窍，不与言谈。
　　七窍见诸道友轻己如是，不知为何。转而思之，道兄道弟痛师念切，古礼居丧，没齿不言，谅是这故。因而置诸度外，未介于怀。恰逢三缄七七期满，诸弟子都向墓前祭奠，七窍出庐散步，在进道台下遇昔珠莲。珠莲曰：“合台道兄厌尔无师徒情，尔可知否？”七窍曰：“不知。”珠莲曰：“尔之所怀，如不向众白之，终为众道兄所不齿。”七窍闻说，即在讲道台请众相议。诸子不知七窍所议何事，有不愿来者，亦有愿听其说而来者。三服见此情景，乃大声呼曰：“七窍道弟既请吾辈议论，必有重大事务。道兄弟等何不齐来听之？”诸男女闻得三服一呼，齐到台前拜了空台，两旁坐下。
　　七窍尚未言说，三服询曰：“七窍道弟请及众兄来此，有何计议耶？”七窍曰：“别无他议，吾观道兄等似以吾见师身没，不痛不悲，颜无戚戚之容，面含欣欣之象，遂议吾心太忍，而轻厌吾乎？”诸子曰：“然。”七窍笑曰：“师被虎衔，吾正为师贺之，有何悲痛？”狐疑曰：“尔贺师死，自此无人管束耶？”七窍曰：“非也。吾师大道已得，莫说凡虎不敢近，即有能噬仙子之虎来噬吾师，上天亦不许之。何者？吾师自领上命，阐明大道于天下，东奔西走，南征北越，费了无限辛勤，始至于斯。断未有不受上天荣封，亦断未有不复上天旨意。况收下门徒若此其众，岂毫无安顿而即没乎？设使师之费力如此，阐道如此，反入虎口，则天下后世无复有入道者矣，无复有入道而为善者矣。”狐疑曰：“试如尔言，吾师今在何所？”七窍曰：“师道已成，必先拜护道诸真，拜已，自回台内。待自诸真等禀及道祖，同奏上天，然后荣封。师得封后，再及吾辈。此定理也，何遽信师为没哉？”三服曰：“七窍道弟说得合情，但愿师无损伤，乃为吾等之幸。”七窍曰：“吾等各体师教，仍守道规，不久之间，师必返矣。”诸子自得七窍一番论说，个个欣喜，退居蓬庐。”
　　三缄出了紫霞洞府，又思诸弟子妖部甚众，不无见异思迁之举，吾且再为试之。遂按下云头，化一白发老道，左执尘尾，右执竹杖，一步一步，直向万星台而来。诸子见之，以为参道访友者流，亦不在意。
　　孰知老道竟入台内，高声唱曰：“说道有，叹道家，道其所道不须夸；昆仑顶，起三花，五气朝元一手抓。轻轻举，缓缓拿，道成自尔步云霞；吾非仙子临凡界，也与仙真共一家。我属西方金得子，来访虚无老仙家；访得到时缘结下，访不到时走天涯。”歌毕，向各蓬庐举手曰：“诸道友，贫道稽首了。”三服等见此老道来得古怪，亦向彼稽首曰：“老道奚自？”老道曰：“发脚昆仑。”诸子曰：“来兹甚事？”老道曰：“访友。”诸子曰：“所访何人？”老道曰：“三缄。”诸子曰：“访彼何意？”老道曰：“访三缄以访道耳。”诸子曰：“如是，吾师三缄昨已去矣。”老道曰：“何去？”诸子曰：“向西。”老道曰：“彼向西去，所为者何？”诸子曰：“不知。”老道曰：“尔毋诳吾，知尔师尊早为虎伤矣。吾见尔师为虎所伤，遗下男女徒数十余人，无人教诲，故特来此代彼统率，教尔等以成大道焉。”诸子曰：“老道来意甚善，不知所习之道若何？敢请为吾讲说一二。”老道曰：“圣门有言，只闻来说，未闻往教。吾既往教，尔等宜先拜门下，然后将吾大道一一传之。”三服曰：“拜师不难，但恐尔属旁门，习之有害于吾辈。不若老道先为讲说，果与吾师之道相合，吾即统诸道友，拜以为师。”老道曰：“大道一也，何分旁正乎？”诸子曰：“老师开口即言道无旁正，是必旁门是也。吾等不愿习之。”老道曰：“聆尔辈言，深为尔师所惑矣。”诸子曰：“如何？”老道曰：“尔师必属旁门，所以尔侪矢口而谈，便有旁正之说。吾遇道中之士多矣，讲论大道，谁不先避旁迕？待考其究竟，得入正孰者，曾无几人。今即尔言以想尔师，何以异此？”诸子曰：“依老道所说，似乎天下之习道者皆入旁迕，而老道独得正孰焉。吾辈愿闻其详，看与吾师所传相符合否？”老道曰：“大道为仙子出身根底，岂可轻泄？即属门徒，亦必谅其能入此道者，乃与之言。如传非其人，恐他日习成，难免斩仙台之罚矣。贫道何敢轻泄其事哉？”诸子曰：“然则，老道视吾辈为何如人乎？”老道曰：“吾视尔辈，皆好道而未得正轨者。”诸子曰：“仙根既不敢泄，『旁正』二字，可为吾等讲说焉。”老道曰：“这却容易。尔辈可来台下，拜吾三拜，吾即讲之。”狐疑忍不着口，乃向老道言曰：“尔之来此，固以卖道为计。不知吾等都欲出外一卖其道也。”老道曰：“尔言如是，殆不屑以吾为师乎？”狐疑曰：“吾从吾师数十余年，旁正之说，师无不讲，岂其道将有得而旁正尚不能分？尔来此间以师道自居，可能讲『人之患』三字否？”老道怒曰：“小小狐狸，敢图老道爷耶？”狐疑见老道怒甚，退在一旁。
</div>
    <div class="pagination">
<a href="绣云阁_page37.html">上一页</a><span>...</span><a href="绣云阁_page33.html">33</a><a href="绣云阁_page34.html">34</a><a href="绣云阁_page35.html">35</a><a href="绣云阁_page36.html">36</a><a href="绣云阁_page37.html">37</a><span class="current-page">38</span><a href="绣云阁_page39.html">39</a><a href="绣云阁_page40.html">40</a><a href="绣云阁_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
