<!DOCTYPE html>
<html>
 <head>
  <meta charset="utf-8"/>
  <title>
   绣云阁 - 第 9 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绣云阁 - 第 9 页/共 40 页
  </h1>
  <div class="content">
   于是云头按下，化一老人，持杖伛偻，向石台经过。三缄见之，起腰遮面揖曰：“敢问老丈，此山何名？”老人曰：“小阴山耳。”三缄曰：“吾欲上兹山顶，不知可有路径否？”老人曰：“匈奴之国从小阴山跌断，万山峭壁，无路可登。尔欲登之，须绕向左行，直过蛮江，上虎岭、云岭、霞岭、黑岭，转下万仞壑，由壑东偏，又过浔江，斜上玉岭，玉岭之尾与秦岭相接，从秦岭而上，方有路径到小阴山焉。”三缄曰：“由此峭壁直出，又到何地？”老人曰：“左有犬戎，右有貊狄，皆蛮邦也。”三缄曰：“吾求老人指引，归吾中国，路向何之？”老人曰：“亦必出秦岭，下南关焉。”三缄曰：“归都别无去径乎？”老人曰：“尔已深入蛮邦，万山错杂，不由此去，惟有展翅高飞。”言罢欲行，三缄牵衣求宿于其室。老人曰：“寒家乃小小石穴，安能容尔？”三缄曰：“即居穴外，吾亦愿之。”老人曰：“天将晚矣，尔毋烦琐，累我难行。”三缄释手，暗尾其后，老人若为未见，转过峭壁，倏忽不知所往。
　　三缄于此欲进不可，欲退不能，正踌躇间，忽见前面灯光遥射。三缄暗思：“此必老人所居石穴，然林深山耸，途黑如漆，何能前进？”以手拭地，得一树干，喜无枝叶，执于手内，能试行路高下，直向前趋。行甫数武，树干坠地，遍拭俱无。
　　三缄无可如何，匍匐蛇行，历尽难辛，始到灯光之处。近而细视，乃一招提，殿内灯光灿烂，如同白昼。仰观台上坐一老道，双眸紧闭，似悟道然。三缄入跪于台下，哀祈度脱。跪已久矣，老道始开眸，询曰：“下跪何人，所求何事？”三缄曰：“弟子俗号三缄，特求道长指引入道之方耳。”老道曰：“尔乃功名中人，求尔功名足矣，何问乎道？”三缄曰：“弟子已知功名富贵皆属空花，一切世情淡如白水，祈道长垂悯，渡吾出兹苦海，自此永不以尘心在抱矣。”老道曰：“尔果真衷求道乎？”三缄曰：“然。”老道曰：“如是，且入后厢，役任汲水，如弗懈乃职，尘心不动，再为示指。”三缄于万死一生之际，得此提携，遂乐任汲水之劳，以求安身于此。
　　且说邬、杜二公自南关归都，缓运征车，晓行夜宿，将近半载，已到都中，归得家庭，父子妻儿悲喜交集，僚友往来看顾，各办筵席为之洗尘，或问辽阳风俗若何，或问历此路途几许，言到入关苦况，无不骇然。整整盘桓一月有余，酬酢始毕。
　　一日，杜公府中独坐，猛然思及三缄所嘱：“吾已归都享此安闲，谅彼身在秦岭，云影望断，度日如年矣。趁今闲暇，去晤梁某，看作何若，且为彼父母通一消息，免使莲蓬白发朝日倚闾盼望，泪盈襟带焉。”遂驾巾车，访及梁公子府门。
　　传帖入内，公子见帖，不知杜公过舍胡为，谅当日与父同寅，罪满归都，来此一晤，然吾尚未拜谒，彼竟车驾先来，面颜大有不便矣，即整衣冠，接于滴水檐前。杜公入府行礼毕，公子曰：“年伯远道言旋，侄已决定明日踵府问候，为公洗尘，不料年伯先临，侄殊抱愧。”杜公曰：“贤侄身当大任，得暇日少，吾亦知之。吾今日踵府者，一则与老夫人请安，二则贺公子再升官品，三则为三缄之事而来也。”公子闻“三缄”二字，惊询杜公曰：“三缄而今在于何地？”杜公曰：“尔可请出彼之父母，吾一一告之。”公子忙入内室，请三缄父母出。
　　杜公见而拜曰：“尔子三缄充配辽阳地界，甫脱役难，又被强暴殴死，银钱尽失。幸而神天默佑，得以复生，然囊底空空，衣不蔽体，未抵秦岭，疾生意外，束手待毙于泥涂。吾偶遇之，扶归山亭，将疾养好，俟至异日罪满同归。不意邬公府中与吾调停，吾竟宥罪先返。临行之际，所余荞粉并及羊毡，吾与邬公一概相予。三缄牵衣在道，依依不舍，嘱咐吾归务到梁某家告及父母，兼求梁公子急与周旋，使彼宥罪早归，得以侍奉高年，感恩不浅。”
　　三缄父母闻之大哭，向杜公拜曰：“承活儿命之德，又予衣食之恩，倘得蠢子归来，定当衔环以报。”言罢，双老跪于梁公子前，祈筹宥罪之策。公子与杜公见此情形，各皆洒泪而扶之起曰：“封翁封母，不必悲泣，吾等自然急为调停，如宥罪文下，着一老实家仆，迎郎君早早返旆，以慰封翁封母之心。”二老闻言，又复下拜大哭而入。
　　梁公子遂设筵席，与杜公洗尘。饮至数巡，低声向杜公曰：“侄询年伯罪尚未满，如何赦之？”杜公曰：“求之当道，自易易耳。”公子曰：“余宰辅可以托乎？”杜公曰：“吾闻三缄罪款出自上衣，宰辅与之可相得否？”公子曰：“才结姻好，甚相契焉。”杜公曰：“如是尔求宰辅亲到上衣府中，与彼说明，其事更妥。”公子曰：“亦仗年伯暗里襄助。”杜公曰：“得罪之人，不便常会官宰，此事全赖公子速速作好。须知云山万里，远客望而生伤也。”公子额之。饮罢酒肴，杜公辞去。
　　公子送出府外，刚转身来，二老又跪于其前，祈急筹量，以宥子罪。公子不忍，遂入宰辅衙内，与宰辅言之。宰辅曰：“三缄罪加上衣，必与商而后可。”公子曰：“急祈姑丈去乞此情，如能宥也，三缄之幸；如不能宥，又看姑丈如何设法焉。”宰辅曰：“尔暂候此，待吾即去试与之言。”去不逾时，宰辅归语公子曰：“可贺，可贺，上衣已允矣。”公子喜，即请宰辅行文。宰辅命一书吏将文书好，公子携归，交与三缄父母。二老喜出望外，当命家人恒恩整饬行装，望辽阳大道进发。



                        


第十八回    化仙府凭空试法　出辽阳选地为家


　　三缄自得老道许以汲水之役，每日勤勤谨谨，不令水池稍竭，以使老道欢，再不外起尘心，恐为逐出。一夜，老道呼而谓曰：“尔任汲水之役与牧羊之役，何者为佳？”三缄曰：“汲水胜牧羊多矣。”老道曰：“以尔心中，今所尚者何在？其在名耶，吾送尔归，仍作邑宰；其在利耶，吾洞府内广有金帛；其在酒与色耶，吾亦使尔如愿而偿。尔试为吾一言其志。”三缄曰：“名利酒色，吾已深厌，所愿者，如道长瑶台趺坐，身无累境，心入静境耳。”老道笑曰：“尔受匈奴无限艰苦，所迫而然欤？抑亦甘心悦服而然欤？”三缄俯首再拜，曰：“实出甘心，并无勉强。”老道曰：“如是且免汲水，予尔一室，尔入静坐，如果毫无妄念，吾便收尔为徒。”三缄曰：“道长既有此恩，吾愿坐之。”老道遂呼道童引入斗室。室内别无器具，惟一石台可坐。三缄甫入，道童已锁门而去矣。
　　三缄独坐其间，只意一日之久，必辟门呼食。殊坐已二日，渺无人声。三缄饥甚，意在思食，似有一筵设于室中，转瞬间又空空无物。其心暗计：“是必老道设此以试语者。”于是不复思及焉。然饥火焚心，几不能持，于无可如何时，思及老道趺坐形像，假效之而双目紧合，腹如饱食然。二日已满，道童辟门而入，曰：“老道呼尔。”三缄忙下石台，出见老道。老道曰：“尔坐二日，饥乎？”三缄曰：“始而腹馁思食，继效长老趺坐，瞑然合目，则忘其饥。”老道曰：“精聚神凝气实充，结成宝物在当中；神仙辟谷无他法，只此灵犀一点通。”三缄虽闻之而不能解。老道曰：“人世之所谓荣耀者，皆曰公候将相尚矣，岂知神仙荣耀，更甚于公侯将相乎？今夜道祖寿诞，群仙拜祝，吾洞内凡道童辈暨汲水燃香洒扫之子，悉随吾去，以视其荣。俾尔归来，勤造仙道。”言甫及此，三缄拜舞而请曰：“吾欲一附骥尾，不识道长肯见许乎？”老道曰：“皆可许之。”三缄欣然，当将羊毡拍去尘垢，左牵右展，无有停时。
　　傍晚之际，老道命一童子出呼云车。童子领命来至殿外，向天呼曰：“云车来，云车来。”呼声刚住，果见云车无数，接连而下，霞光夺目，彩色炫人。顷之，老道问童子曰：“车可齐乎？”童子曰：“齐矣。”老道曰：“云车既齐，尔等各择其所爱者乘之。”其时洞外纷纷，各乘一车，直向云端而去。
　　三缄见老幼道士俱入空中，方欲上车，一汲水仆人上前阻定曰：“毋急毋急，待吾登天后，尔再上云车不迟。”三缄曰：“让吾先去可乎？”仆人曰：“尔来几日？”三缄曰：“十数朝矣。”仆人曰：“入门十天，即要僭登云车，恐将仙人羞死。吾来此洞百有余岁，所汲之水可成江海。尔之所汲，不敌龙王大泣一场，何德何功，敢与吾比？漫言吾夸海口，尔欲道学修仙，宜预拜吾门，看吾心内欢然，还教尔一二分否。”三缄闻言，不敢造次，竟让汲水者先上车去，始行登之。殊坐其中，车毫不动，用尽足蹬手扭之力，仍复寂然。
　　正值计无所施，后面来一大汉，两手合抱，立于车前。三缄不问车如何起，只以两足乱蹬不止。大汉怒曰：“尔坐过云车乎？”三缄曰：“未也。”大汉曰：“凡坐云车，有数句灵咒，方驱得动。尔一上车，但用足蹬，是车岂似紫河，定要踏滥才能得出。”三缄曰：“灵咒若何，祈君教我。”大汉曰：“尔非吾徒，如何教法？”三缄曰：“吾即拜君为师，有胡不可？”大汉曰：“师参别人，一礼亦可。我这驱车灵咒，语句烦冗，足要叩头一百，底都不扣一个，然后教之。”三缄曰：“叩首不难，谁为记数？”大汉曰：“吾为尔记焉。”三缄于是连连叩首，足至一百之数，始立于其前曰：“弟子已参师矣。驱车灵咒，祈师教之。”大汉曰：“此咒最为灵应，吾教之，尔其和之。”三缄诺。
　　大汉曰：“劳烦尔推。”三缄亦曰：“劳烦尔推。”大汉曰：“尔早有此咒，吾将尔推至三十三天矣。既坐便易云车，劳烦二字都舍不得，谁肯奉承于尔？况者云车的车夫，甚不轻易，吾自四十八岁造，至六十始成推车大仙。尔劳烦二字俱无，岂云车游行，是风吹之走耶？”三缄曰：“吾初驾云车，尚不识此道理耳。”大汉曰：“尔捱匈奴的皮鞭，又捱得来？”三缄曰：“弟子愚昧无知，祈师宽恕。既拜门下，望师导上天去一看荣华，归来时又重重拜叩。”大汉曰：“焉有弟子坐车师推之理。不若待吾坐定，尔力推之，爬着车儿，随吾一睹天仙，即尔万幸。”三缄曰：“如是请师上车。”大汉不疾不徐，上车端坐，三缄将车摇动，果然斜斜直上，加以风送，其去如梭。
　　三缄手不敢释，紧抓车尾，睁眼一望，已至半空，畏甚，闭定两目，任其所之。
　　顷刻间，大汉呼曰：“止。”其车遂停。大汉已下，三缄犹然闭目抓着车尾。大汉突解其手，厉声骇曰：“滚下去。”三缄身不自主，只向云车而扑。大汉将车移于一旁，三缄仆地，久之间曰：“吾身落到地否？”大汉曰：“快矣，快矣，仅有二尺四寸矣。”三缄睁目睨视，乃在平地，翘首四顾，顾已而询曰：“天上亦有山川井地乎？”大汉曰：“若无山川井地，圣神仙佛，未必呆在虚空。”三缄曰：“道祖宫殿在于何处？”大汉曰：“在天上。”三缄曰：“师与弟子已登天矣，胡言又在天上耶？”大汉曰：“天上复有天也。”三缄曰：“天上之天，与下重较量如何？”大汉曰：“还不及人心耳。”三缄曰：“此次师仍坐上云车，弟子愿服其劳。”大汉曰：“明明是车尾儿带尔上天，何服劳之有？然师已慵坐，此次让尔坐之而吾推之。”三缄喜，叩拜大汉而后坐焉。大汉曰：“尔将目闭着，天愈高则风愈大，恐于眼眶吹起火时，所视不远。”三缄如命，合定双眸。大汉将车转运片刻，曰：“到矣。”三缄睁目视之，与前无异。因询之曰：“师乎，此重天何其易上如是乎？”大汉曰：“善推云车，自不难耳。”三缄曰：“宫殿安在？”大汉曰：“尔之身后，非宫殿而何？”三缄回顾，果然重重宫殿，闪闪金光。
　　信步来至首门，瞥见二虎蹲踞于外。三缄骇曰：“二虎当道，如何能进？”大汉曰：“虔诚一拜，虎自驯服，不尔惊也。”三缄怯甚，遥而拜及，虎亦举爪，如答礼然。拜罢而入，已经重门三四，人迹渺无。三缄曰：“仙人究在何地耶？”大汉曰：“尔可登是楼头，由窗隙偷窥，自见仙子矣。”三缄于是缘梯而上，倚窗外望，更见宫殿无算，层层阶级，玉砌金嵌。宫殿中五彩云霞，凝结一片，群仙济济，道冠道服，尽属绣龙盘绕，候于两旁。无何，钟鼓齐鸡，笙箫并奏，一声雷震，执事排列，幢幡羽扇，塞满殿庭。事事停妥，金门展放，一道童手捧《太极图》，红绿毫光直透殿外，又一童子牵着青角板牛，吐气如虹，闪灼光明，似金似火，凡有窗棂之处，皆为射入。三缄骇退数十武，而光仍照及焉。当是时也，心已畏甚。
　　大汉突上楼头，呼曰：“快临窗一望，道祖驾至矣。”三缄疾趋视之，遥见道祖白须白发，龙服冕旒，端坐于台，台上彩霞周围旋绕。群仙拜舞毕，殿门展处，金光一道，退入宫中。
　　来祝群仙列坐两廊，设筵畅饮。饮罢，四散纷然，或虎或龙，或凤或鸾，所乘不一而去，老道亦坐云车而返。群仙散尽，三缄犹呆立窗前。大汉曰：“群仙已归，尔奚若者？”三缄曰：“吾已在天，不愿归矣。”大汉曰：“如何？”三缄曰：“仙子之荣，吾甚羡慕，不忍归也。”大汉曰：“尔且归去，俟仙道修成，再来此间，永不归耳。”三缄不语。大汉怒曰：“尔果不归耶？尔即在兹，吾将去矣。”言讫隐然不见。
　　三缄于大汉去后，复到仙宫细细视之。视之已遍，身倦欲卧，即于宫内凴几而眠。眠久而苏，极目环顾，仍在峭壁下一石穴前焉。遍寻老道，未见其人，汲水仆夫暨推车大汉亦寂然无有。三缄泣曰：“老道弃吾而去，吾何以生？”于是带着泣痕，盘桓穴外。忽见草履二只，挂于荆棘，内有红笺一条，拾而阅之，上题四语云：“是履草为身，能将上境登；过山兼越岭，底下惹风生。”三缄视此，已在一知半解之间，然其心急，欲哀祈老道度脱苦海，忙忙携得草履，遍绕峭壁寻之。
　　寻至红日西斜，腹馁无食，兼之足力软弱，难于奔驰，遂坐石台将草履穿上，心思欲登峭壁，足底似有人扶，腾空而升，直到山顶牧羊之地。入目犹昔，恐被匈奴所见，转思欲过秦岭，仍到原处，以候宥罪音信。思犹未已，足下云起如絮，将身拥着，飘忽而行。两耳风声浓浓，顷刻下坠，详视地面，已在秦岭山亭外矣。由山亭东转，竟至邬公所住，第见草舍如故，羊毡等物毫无所有，空空一室，瞩目神伤。三缄是时欲居此地，候其信音，则粮食绝无，欲不居此以候音信，又恐两相错失，误及来人。左右图艰，游移莫定，猛然思及芦花岸上旅主多情，不如到彼候之。一则口食有需，一则都人来往必从此过，甚属两得其宜。意计甫定，草履忽然运动，将身送至空际，竟向芦花岸之旅舍而坠焉。
　　三缄入舍，拜谢旅主裹粮之恩。旅主惊曰：“尔去数载，尚在人世，所居何地，可悉言之。”三缄遂将始遭强暴、继陷蛮邦、无限磋磨备陈颠末。旅主曰：“入此蛇蝎之乡，犹是完璧归赵，若非仙神护及，不能至此。吾也设肆有年，凡充配而去，能得生还者十仅一二。子今归来绝地，诚不幸中之大幸也。吾当煮酒贺之。”当命老妻设筵，三人共饮。
　　酒筵将罢，旅主谓三缄曰：“相公既出牢笼，宜归中国，然孤身只影，途程不熟，将如之何？”三缄曰：“前日杜公归都之时，吾已叮咛嘱托，如赦罪文下，吾家父母必遣人来，欲在岭下久住以俟。恐吾家人误被匈奴所擒，思在此地候之，更为妥实，故于今日特踵贵肆焉。”旅主曰：“凡中国人欲投秦岭，必由此去，相公之策不差。”三缄曰：“所愧者身无半文，一饮一食，须与旅主欠着，俟家人到日，如数偿还。”旅主曰：“一人所食几何，只管宽心以待。”言言语语，日已西坠，旅主撤席，另设牀榻与三缄卧之。三缄卧时，将草履卸下，祝曰：“吾非草履，安到于兹，他日还乡，必供以香火。”祝已而卧，梦昧中见一老道向前言曰：“是履到此，尔无大用，可还吾来。”三缄曰：“愿祈道长垂怜，借此草履以归故国，然后相还。”老道曰：“尔回故原，不必此履矣。”遂以所持之杖，向履一击，履化双鹤翱翔空中，哑然一声直冲霄汉，老道亦渺。三缄惊起，急索草履，不知所之。次早言于旅主，旅主称奇不置。
　　三缄曰：“吾承旅主厚恩，安居于此，究不知杜公归去，有救吾之心否也？”旅主曰：“尔耐候之，自有音信。”却言恒恩领主人命，晓行夜宿，风尘劳苦自不必言。一日午刻，已抵芦花溪，转转旋旋，竟至旅舍。旅主问曰：“客从何来？”恒恩曰：“中国。”旅主曰：“来兹何事？”恒恩曰：“奉家主命，特到秦岭迎公子归耳。”旅主曰：“尔公子何名？”恒恩曰：“三缄。”旅主曰：“尔公子三缄，系前岁充配辽阳者乎？”恒恩曰：“然。”旅主曰：“如是没已久矣。”恒恩曰：“杜公归时，尚言身居岭东草舍内也，何时没之？”旅主曰：“自杜公去后，未逾一月，即染疾而没焉。”恒恩闻言，大哭不止。旅主笑曰：“毋泣，毋泣，尔家公子已在吾舍。尔入左室，自得相逢。”恒恩遂止悲声，急入室内，果见公子卧于榻中。近榻呼之，三缄苏，突见恒恩跪地，忙然起榻，泣而扶曰：“恒大哥何时到兹，老封翁与老封母安否？”恒恩亦泣曰：“仆适到此，封翁封母俱安泰无恙。”即将家音暨宥罪文书交与公子。三缄视毕，复命恒恩坐下，家中事事问楚，然后呼食同餐。次日，命仆持文交南关驿吏，当得遣发文书一角，三缄不胜欢欣。旅主是夕为三缄祖饯，三缄谢银十两，不受，争推良久，强纳于袖而后受之。天刚晓时，旅主饭食已设。三缄餐罢，拜辞旅主向阳关而去。
　　归心似箭，足底无停，不觉不知，已抵都下。急到梁公子府内，会拜父母，抱头大哭。公子在侧，虽婉言劝解，亦难禁泪如涌泉。三缄拜见父母后，转拜公子，代奉甘旨与调停宥罪之恩，公子逊谢不已。翌日，公子治酒一筵，请杜公过府，三缄且泣且拜，感激之恩难以言传。
　　消闲数月，转归里闾，心厌旧日所居，村民甚众，不堪烦扰。觅及西庄之近山近水者，另建房廊，绕户一派溪流，左右回环，甚为幽赏。三缄乔迁于此，足迹不出门庭，日日勤奉高堂，暇则闲游村郭，一切功名富贵以及访友求道之事毫不关心矣。



                        


第十九回    集诸仙洞中议道　化田翁郭外谈玄


　　是时，灵宅子查得三缄久绝求道心念，依山傍水，选地而居，株守庭帏，事亲与耕田共乐。因发叹曰：“枉劳群仙议及，虚无临凡脱化数年之久，前幽关，后命门，上黄庭，下关元，一毫不解，安望玉池之水灌及灵根哉！紫霞当日不命根深蒂固者肩此巨任，而偏选及虚无子，计殊左矣。倘久任其悠游道外，一旦为财色所迷，不惟阐道难期，而且坏道弗少。吾不预为整顿，有负道祖一片慈仁。”遂命守洞童儿约集诸仙，再议问道之士。童儿领命，四处洞府拜请仙真。
　　一时虎啸龙吟，鸾飞凤舞，同集灵宅子洞内，列坐其间。
　　中有丹法子、法海子、金胎子、子丹子、神室子、阳神子以及至等子、至空子，同声问曰：“灵宅真人命得童儿来洞相邀，或论道于三关，或讲玄中昆仑，吾等愿领略之。”灵宅子曰：“明性教人，灵通在汞之窍，诸真深造，过于吾者多矣，何敢班门弄斧，贻笑大方？吾之约集诸真来吾敝洞者，特为大道计耳。”子丹子曰：“所计为何？”灵宅子曰：“前岁王母见世之求道者不知前降后升，乃自然坦道，尽以左上右下，正轨不遵，始请道祖阐明，归于画一。道祖传命群真，确议阐道之仙，共推紫霞。紫霞选及门人虚无子脱胎入世，引诱学道者以从正轨，灭却邪宗。忆自虚无临凡廿余载矣，犹然一团顽石，毫道未知，而今株守在家，访道之心已灭。吾欲另遣各家弟子化身阐发，俾道速明，不识诸真以为可否？”阳神子曰：“倘另遣弟子，仍似虚无弃道不求，又将何说？”至空子曰：“尘世陷人，深有万丈，以虚无子仙根孔固尚且如此，而尔我之门人可知矣。不如请及紫霞，同催阐道，彼必有法以督三缄之为愈焉。”丹法子暨诸真曰：“至空子之计甚妙。”即命童儿驾动飞车，往请紫霞。
　　紫霞闻诸真相招，知为阐道之说，遂驾祥光来灵宅子洞府。
　　诸真迓入坐定，至清子曰：“曩者真人领旨，独任阐道之劳，遣得虚无换骨临尘，已廿有余岁，道中底蕴，大约精习，可以引人入胜，能灭旁迕之门矣。”紫霞曰：“自领旨后，聚仙台前众真议及虚无，各以此子仙根深厚，临凡入道不难。孰知以至深至厚之根，偏易陷于名利。弟子使彼受辱匈奴，今虽名利淡然，而求道无心，恨不能化及一时，缓缓俾伊父母辞尘，然后引入道门，谅自易耳。”至空子曰：“此任匪轻，宜急教尔门徒食彼胎津，以得道妙，使之阐于人世，方不负道祖雅意与众真推尊。”紫霞曰：“谨领雅教。俟三缄脚跟立定，弟使一虚无圈子固彼灵根，自然蕴结胎婴，借外功以为阐道计。无如事在缓而不在急，未可以一蹴而企也。”诸真曰：“紫霞之言固是，总宜放诸胸次，不可以度外置之。”言已，纷纷散去。
　　紫霞知是灵宅子举此一番异议，因谓之曰：“吾弟子即尔弟子，尔亦宜代为设策，引以入道，奚以袖手坐观成败乎？”灵宅子曰：“尔弟子之教之自尔，应是道高根固，不染泥涂。吾辈何人，敢训尔之佳弟？”紫霞曰：“尔不敢教，何起异议以约诸真？推尔之心，既约诸真，谅必欲夺阐道之任。吾即复道祖命，将虚无子撤回，让尔又遣门人脱胎尘世。”灵宅子曰：“此心吾固有之，奈诸真不从，同奏道祖耳。”紫霞曰：“何必群真，尔我亦可。”即携其手，竟投八境宫中。群仙得知，相阻云头，解劝而罢。紫霞归洞，暗思灵宅子有此异议，又是一坏道之根也，咨嗟太息者久之。
　　却说灵宅子心病既被紫霞指出，复见诸真己议弗从，静坐洞中，闷闷不乐。适有门徒总真童子外出归来，询及灵宅子曰：“吾师今日相约群真，若何计议？”灵宅子曰：“诸真不从吾言，反受紫霞一番斥责。”总真童子曰：“前有虚心子，不服虚无子肩此大任，故脱生七窍以坏道门。师欲仇复紫霞，不若迷弄此人而教以坏道之策。”灵宅子曰：“尔言甚合吾意，但不知七窍此刻作何事故？”总真童子曰：“吾愿四处访之。”灵宅子曰：“尔如访得，急回洞府告吾，吾自有以教七窍焉。”总真童子遂站上云头，欣然而去。
　　七窍自九柏庄归后，负疾已愈，又别萱庭，由东而西，以访良友。征途内凡遇名山古剎，必盘桓玩赏，或一二日、三五日不等。时当二月下旬，禁火之天，家家拜扫。七窍得此春气和暖，策马缓行，不觉午烟炊余，日影西逝。正觅息肩之所，前行六七里，瞥见丛林高耸，境界不同。询之老农曰：“前面丛林，剎耶，观耶？”老农曰：“观也。”七窍曰：“何名？”老农曰：“是观名『心神』，观内之门有三：首重门曰关元，次重门曰中极，三重门曰会阴。三重能到，内有池为中池，有厅为神厅。厅极洁净，原无渣滓，外人不准入之。”七窍曰：“是观有此佳境，可以游览数朝矣。”老农曰：“不特此也，中一老道号子精子，能养神火，能积坎水，以受精符，不比凡胎。
　　如入是观而得晤，可以延龄益寿，长生为老焉。”七窍曰：“此道寿算几何？”老农曰：“自有天地，此道已在，乌得计其寿算哉！”七窍闻老农言，急欲入观以觇其异，于是加鞭策马，竟奔丛林。
　　刚到山麓，钟声一杵，直与天外红霞而并落。七窍入于耳而醒于心，曰：“声从空处来，仍从空处散；释门了空空，道由空际炼。是空又非空，欲见不得见；此理究如何，总在心头愿。”其在七窍虽信口歌之，而不知道即寓乎其中也。歌声甫毕，拾级而登，已到观前。门外一坊，上鎸二大金字曰“幽关”。
　　过坊回视，坊后又鎸二字曰“命门”。由坊直进，阶级赴上，即是观之首门，额曰“先后分天”。从首门而入，则正观在焉。
　　极目视去，两旁窗棂排列，知为左右厢房。七窍来至正观之中，人影渺无，大声呼之。左厢来一老道，黄发儿齿，近而询曰：“子为谁？呼吾何事？”七窍曰：“吾族常氏，贸易归来，迷却途程，兼之天晚难行，欲于此借宿一宵，祈道长容纳。”老道曰：“敝观甚阔，借宿何妨。”言讫，转身入内，捧茗出献。
　　茗后，询曰：“行人食乎？”七窍曰：“未也。”老道似已先知，即抬黍出。
　　七窍食毕，闲坐厢内，老道陪之。七窍曰：“闻得贵观有长生老道，其信然欤？”老道曰：“吾观本有此道，住于殿后神庐，从不与人轻相晤对。”七窍曰：“敢烦道长先为致意，俾吾一晤，可乎？”老道曰：“此道性情奇古，要晤彼者，自去晤之，但神庐外有门三焉，能入关元门，则中极门难通，能入中极门，则会阴门难进；如三门能入，至于会阴，历神庐不远矣。”七窍曰：“长生老道号子精子乎？”老道扫：“尔何知？”七窍曰：“闻之老农耳。”老道曰：“子精子常谈四语，尔如能解，必辟门以待。”七窍曰：“四语如何？”老道曰：“无中生有有生无，有有无无一笔涂；有若无时无若有，大道传来未有初。”七窍吟咏数十遍，不解所说何事，俯首沉思。
　　老道曰：“子能解乎？”七窍曰：“不能。”老道曰：“如不能解，休望晤彼也。夜深矣，子受况瘁之劳，可就寝矣。”遂持红炬，导入密室，牀榻帐被，极其洁净。老道将炬置于案上，飘然竟出。七窍亦倒榻而眠。
　　至晨钟初撞，七窍方醒，老道捧水净面，旋又呼餐。七窍曰：“道长无徒乎？”何炊烟自任，如斯之劳也。”老道曰：“而今年幼子弟，惯于逸乐，不惯劳苦。吾前陆续招徒，已至四五之多，不惟不耐苦劳，兼厌道家淡泊，曾不几载，又易道服为俗服焉。所以吾至老境，尚属一人。”七窍曰：“观中尚清闲自在，有何劳苦耶？”老道曰：“子毋言清闲二字。凡学道人入此观内，采薪汲水，皆要一身任之。”七窍曰：“吾欲在观消闲数日，目睹道长劳劳碌碌，心实不安。”老道曰：“欲在观游玩，只管任意。如言吾劳，尔不来兹，亦犹是也。”七窍自此在观久住。紫霞已知总真童子奉灵宅子命，欲传七窍坏道之方，遂化一田舍老翁以俟七窍，如其在观必有游及村郭之时。
　　一日，七窍独入观后丛林，意欲偷窥三门以及神庐等处。
　　殊极目观望，野雾蒙蒙，神庐在若隐若现间，不能明视。望之已久，转过观左，林外现出万顷良田，鸡犬桑麻，俨然农家风景。于是且行且止，竟来村郭。但见星罗棋布，居民散处，不断炊烟。七窍暗自思曰：“田家有至乐，胜过游人多矣。而且陌头高处，风摇嫩柳，笑带山花，小埠平原，草绿如缛，牧子横骑牛背，吹笛声声，更足令人赏玩不置。”七窍信步刚到陌头，忽一田翁撰杖而来，见七窍散步郊原，田翁伫立凝视。七窍游行已倦，正属无聊，思欲与之闲谈世故，遂上前而揖曰：“老翁万福。”田翁亦拱手，询曰：“相公何来？”七窍曰：“闲游至此。”田翁曰：“年尚轻轻，好此闲游，必不恋红尘富贵而心慕大道者，可敬可敬。”七窍曰：“论道则一无所知，不过淡于名利，探访良友，以定趋向耳。”田翁曰：“聆先生言，果非庸流。但尔此行栖身何地？”七窍曰：“现于心神观暂止征车。”田翁曰：“是观仙子常游，非凡境也。”七窍曰：“吾初来时，询及老农，言有子精子已成仙品，吾欲见之，祈指前程，而观中老道又言难于晤面，故迟迟未去，以冀相见有期。奈此观中不堪寂寞，是以今日散步村郊看看风俗如何。兹一极目，真所谓风淳俗美，仁厚之乡也。”田翁曰：“地俗粗鄙，见笑高人。然君既临敝村，吾之茅舍历此不远，如弗嫌尘垢污体，山肴薄卤，可以言欢。”七窍曰：“翁如见容，贵舍仙居，正欲登堂一拜。”田翁曰：“既尔慨然愿入吾门，吾当设筵以待。”遂携杖前导，由村转郭，行约里许，数椽茅屋已在即焉。田翁导入，厚设筵席，款待殷懃，杯酒之间，语语相洽。
　　席将终矣，田翁曰：“吾与相公一面初交，谈论如故。尝见红尘世界，贪名好利，作出无算奸谋，即得名利如心，转眼消化。诚弗若修身炼道，超凡入圣，不生不灭，快乐无穷也。惜吾老矣，此志不能遂耳。”七窍曰：“大道之说，耳闻熟矣，究不知径从何入？”田翁曰：“吾于大道稍识一二，今日得遇知音，不妨侃侃而谈。以相公天授之聪，如或解得，由兹上达，亦未可知。”七窍曰：“翁试言之。”田翁曰：“清心养气入虚无，精固神凝在本初；有若无时无若有，第一功夫在此乎。”七窍曰：“第一功夫者，必走入门要诀，而第二步又如之何？”田翁曰：“气聚神凝子精固，灵根坚稳防异误；除得旁迕入幽关，其中方步逐相逐。”七窍曰：“翁之谈玄，奥妙深微，恐难得径而入也。”田翁曰：“心如在道，道即在心；心不炼道，道若海深。如得一径，循序以登；顺天之气，随地而行；久久自熟，能结胎婴。”七窍曰：“翁非道中人，能知道中妙；既知道中妙，即属道中人。敢求略指法门，俾吾得以修持。倘有寸进之功，翁赐不少。”田翁曰：“尔其欲得正轨乎？欲得旁迕乎？”七窍曰：“旁迕何用，须得正轨，方遂吾怀。”田翁曰：“尔也切欲求吾指示，吾虽不才，敢吝所知？但以相公气色而论，不久即有旁迕坏尔正轨也，尔宜防之。”七窍曰：“任彼旁迕相引，吾心不入，彼又其奈我何？”田翁曰：“旁迕之道在道内者，尔或知得，在道外者，尔又乌乎知之？”七窍曰：“如事属道外，更难以诱吾矣。”田翁曰：“道中引人人不入，道外迷人易入骨；莫说名场利薮空，其中常把仙子误。此四语相公谨记勿忘。”七窍唯唯。
　　田翁曰：“日将西坠，子欲归观，是其时矣。”七窍遂辞，向观而去。暗思田翁言语，知为不凡，欲转而再叩之，惜乎日之夕矣，忙忙促促，竟入观中。
　　老道见彼归来，进以酒食。七窍曰：“今日得遇田翁，深谢厚意，已醉饱矣。”遂入净室，解衣就寝。魂离躯壳，似乎尚在村郊，意欲复入田翁之家，奈路径宛然，而茅屋不见。正盘桓陌上，恍闻田翁吁饭声声，寻声而至，极目审视，果田翁也。遥而呼之，田翁伫立待之。七窍趋近身旁，田翁携手，附耳言曰：“假冒三缄休识认，教入名场遂乃心；尔是道门仙子骨，休去坠落陷人坑。”言罢，掌推七窍，倒地而醒，忙然起榻，细细思忖，不解其故，仍复卧之。



                        


第二十回    冒三缄题诗访友　引七窍入阁言情


　　老道晨起拈香参道后，子精子忽出神庐，与之言曰：“尔观所住之子，乃紫霞门弟子虚心子所化，尔毋慢之。彼欲去则不可留，欲止则不可遂，上天下地，结得一段奇谈在此，毫莫转移也。”嘱罢，退入神庐。
　　老道将斋食办毕，拍门呼餐。七窍起，整衣而出。餐斋后，盘桓观内，若有不豫色然。老道见而问曰：“相公面带愁容，有胡不乐？意者敝观鄙陋，不堪为室，饮食淡泊，不堪入口乎？”七窍曰：“观地幽深，无殊仙府，斋筵精洁，不异珍馐，厚谢朝朝，久已不便。吾之愀然弗乐者，以访友未遇故耳。”老道曰：“公子既欲访友，吾观东偏有明堂宫焉。前有子丹道人自昆仑而来，住于其内，凡四方学道之士以及求指休咎之流，来访此道者络绎不绝。公子欲探良友消息，祈子丹老道示以往来客册，或能得其友之所在，亦未可知。”七窍喜曰：“有此佳境，吾必向彼一往。但去路不识，道长其能导我乎？”老道曰：“敝观无人，未克偕往。暂将观门落锁，导至三叉歧路，得见明堂宫境地，然后归来亦可。”七窍曰：“如是有烦道长多矣。”临行时，老道询曰：“公子此去其长适乎，抑去而犹返乎？”七窍曰：“吾将行李携去，如知良友消息，则不反矣。”老道曰：“倘消息未得，不嫌湫隘，何妨转到敝观，久久住之。”七窍曰：“者是自然。”老道于是携杖前导，七窍尾后，出得丛林，向东而行。行至三叉路口，老道以手指曰：“公子向中直去，前面深林一带，即明堂宫之山麓。由麓左转，直上其顶，即明堂宫之首重。”七窍曰：“是山何名，如斯幽雅？”老道曰：“俗号是山为小昆仑。以其山势险峻，与昆仑无异也。吾不克相随矣，但愿公子良友在此，去即晤之。”言已，携杖而返。七窍见老道归去，孤身只影，向深林遄征。
　　总真童子正在空际四处观望，遥见七窍洋洋洒洒直投明堂宫，忙按云头，坠于宫内，在客舍壁上，题四语云：“征鞭逐逐履尘封，才过西南又转东；访友不逢常念友，聊将信息寄飞鸿。”后书“游山逸士三缄题”七字，下又书细字一行：“明日下榻泥丸观。七窍贤兄若游至斯，得见俚言，速临一晤。”书毕，仍上云头从泥丸地界竟去。
　　七窍是时已到明堂宫，参见子丹子后，宫之上下玩赏一周。
　　转至西廊，瞥见诗句，遂问宫内道童曰：“贵宫至泥丸观，路有几许？”道童曰：“仅十里耳。”七窍曰：“观在何方？”道童曰：“西面。”七窍曰：“贵宫以下，又向何行？”道童曰：“向左。”七窍问明路径，念切良朋，离却明堂宫，望泥丸观进发。
　　行约十余里，歧路在望，一上一下，两皆西去。七窍不识所向，暂息道旁，候有行人而访问之。候之甚久，来一老叟。
　　七窍起揖而询曰：“敢问老丈，泥丸观之去路左乎，右乎？”老叟手指其耳，以不能闻告。七窍乃附耳而大声曰：“此去泥丸观左右两路，何者为是？”老叟似有闻也，笑而答曰：“尔问宜都县，老躯未曾走过。”七窍又大声附耳曰：“泥丸观在何处？”老叟似乎闻之悉也，而答曰：“犁板田处处皆然，不止此地。”七窍见其所笑甚左，难以问明，遂以泥作一丸，复作一观形示之。老叟视而默默良久，曰：“尔问泥丸观乎？”七窍点额者三。老叟曰：“尔不知去路乎？”七窍点额如前。
　　老叟曰：“如是向下到黄庭观，向上即往泥丸观也。”七窍询楚，拜辞老叟，从上而去，竟至泥丸观焉。观之东西尽属厢房，西厢壁上早被总真童子题有诗句。七窍参罢老道，游至其间，见而诵曰：“一观游余一观遥，诗题壁上指征镳；君行莫谓天渊隔，急向前途折柳条。”后面亦书三缄题云。七窍诵罢，暗自思曰：“吾访三缄数载，仅见一绝，今睹二诗，亦尝以访吾为心，但不知还在是观否？”问诸道童，道童曰：“题诗人昨日至此，临行询吾以黄庭观之路，谅必到彼去矣。”七窍闻之，意欲追踪而往，奈天色昏黑，只得止宿于兹。
　　紫霞知总真童子冒名题诗，将七窍征车已引至泥丸观内：“然于泥丸观寄诗，必引入黄庭，渐渐导至洞中，得见灵宅子矣。如见灵宅，断令七窍变迁心性，以为坏道主。吾不忍吾弟子坠落仙根，再尽师徒之情，从实告之。倘仍不听吾言，俟坏道时又作理会。”意计已定，按下云头，来在泥丸观中。
　　是时，七窍因连日奔驰，力倦神疲，已入卧榻。幸此室内宿七窍一人，紫霞化作老道，拍门呼之。七窍惊寤，突然问曰：“良友来乎？”紫霞诳之曰：“来矣。”七窍喜极，急起辟户。
　　待紫霞入室，举目视之，乃一黄发老道也。七窍兴致索然，勉强询曰：“道长访吾，有何事故？”紫霞曰：“吾观老道爷特遣送茗一瓯，与相公解渴耳。”七窍曰：“有劳深夜送茗到此，何日能酬？”紫霞曰：“相公异乡贵客，敝观穷道无甚款待，有慢多矣。但问相公，所访良友为谁？”七窍曰：“三缄其人也。”紫霞曰：“贫道俗家历三缄不远。前于清明佳节拜扫归里，闻得三缄株守家庭，奉彼双亲，以尽子道。问诸多老，言自出仕昆明，充配蛮邦，名利心淡，而今而后，不愿尘世扰攘。子又何能得遇此人乎？”七窍曰：“子言左矣。吾自明堂宫见题诗句，后注『三缄』二字，又于泥丸观题诗寄吾，彼非三缄，畴肯冒其名耶？”
　　紫霞曰：“相公数年访友，征途所历，曾遇山妖乎？”七窍曰：“有之。”紫霞曰：“如系山妖假冒，恐于乃躬有害也，相公不可不察。”七窍曰：“但见三缄之名，吾必追踪以至，即明识山妖假冒，亦不惧之，况未必乎。”紫霞见言不入，携瓯出室，叹曰：“天地大无比，自成一道理；其事有折磨，难使仙真去；退而听自然，顺逆随所遇。”叹罢而出。
　　七窍思念三缄甚切，次朝早起，餐毕速行，暗计：“三缄初到黄庭观，必消闲一日，吾今此去，谅得见焉。”急急前征，不久已至。入见老道赤神子后，一中年道士导入客厅，款以斋筵。筵毕，闲坐厅内，道士常常陪之。
　　七窍曰：“贵观台榭何多如是？”道士曰：“吾师酷爱此等，故右廊下有灵沼，左有玉池。玉池上有绛宫，绛宫上有楼十二，层层阶级相接。其中又有黄宫，宫内有五气楼、朝元殿，皆五彩俱备，入目堪珍。尽属吾师一心经营，修葺而成者，因此自号为赤神子。”七窍曰：“他不具论，十二楼中可准游乎？”道士曰：“自此楼成，无人得入焉。”七窍曰：“即不准游，尔可导吾外面一望。”道士曰：“楼宫在内，乌能外望？不若厢之左右赏玩花卉，尚可消闲。”七窍然之，遂随道士先至厢左。
　　厢外奇花遍种，微风过处，香气袭人。左厢壁上，诗句甚伙。七窍逐一而视，中无三缄之名。道士曰：“此壁诗稿，系先年访道者作也。惟右厢墨迹，乃目下所题。”七窍闻言，趋至右厢，翘首望之，诗题满壁，一一详视，皆访道不遇悲伤之词。此壁视已，忽向前壁望去，壁尾有一“三”字，竟到“三”字前看之，乃“三缄”二字也。既有“三缄”二字，忙念所题诗句云：“访道人多异地游，但逢观剎便相投；金兰既已前生结，不遇焉能罢也休。”七窍见此诗句，反复吟咏不已。道士曰：“题诗人与相公深相契乎？”七窍曰：“素闻彼名，欲晤不得。吾之来游者，正为是人也。”道士曰：“如是，昨日到斯，言玉房观中有友相招去矣。”七窍曰：“玉房观历此何如？”道士曰：“不远。”七窍遂祈道士指以去路。道士导出观外，将去路详指而归。
　　七窍步步狂奔，汗流浃背，及到玉房观，人影绝无。连入三四重门，始闻人声隐约，侧耳细听，声在小楼。七窍欲上，嫌非同类；意欲不上，又恐三缄在兹。想量逾时，求友心切，缘梯直上，凭窗窥视，乃一少年道士与一妙龄女子对坐其间。
　　七窍暗思：“道士犹好女色，必非正观。”急急退下，向楼左视下，楼左室中惟一老道，石台趺坐，合目瞑然。七窍是时访友心思败兴多矣。乃退出观外，右旋而入，见斗室亦坐一老道，双眸合定，不言不动。斗室上又有小楼，如前偷窥，则一男一女相抱而坐也。七窍不敢声张，退下楼头。
　　刚出室门，忽一道童惊惶问曰：“客从何来？”七窍曰：“为访良友也。”道童曰：“尔登楼否？”七窍曰：“入尔贵观，已上二小楼矣。”道童曰：“所见何物？”七窍曰：“一则男女对坐，一则男女相抱也。”道童曰：“尔惊之乎？”七窍曰：“未也。”道童曰：“如未惊此男女，亦属无妨。”七窍异，因究其所以曰：“贵观中何有女子耶？”道童曰：“尔见楼下人乎？”七窍曰：“老道耳。”道童曰：“此即彼之婴儿姹女，度出泥丸，倘被惊散，罪归吾辈。”七窍不复深究，转而询曰：“尔观可有三缄其人欤？”道童曰：“凡访道人尽居下厢，尔欲求友，恐在于此。”七窍曰：“尔观宽广，下厢不知所在？”道童曰：“尔随吾来，自能得见。”七窍诺，随道童行。
　　从台转榭，由榭转阁，自阁转楼，时而花卉如林，时而蕉梧围绕，幽深雅致，妙不可言。台榭过去，远见一座大厢横于万花丛内。七窍问曰：“厢内无人乎？何寂静如此也？”道童曰：“内多道士，早斋后，有炼道而居静室者，净以凝神，必使精神上下，来来往往，通利一身天道，以种长生之草，有炼道而登高楼者，动以养性，必使方寸流通，活活泼泼，务期心地清明，以求不老之身。所以冥然寂然，无声可听。”七窍曰：“尔之言吾听皆虚，入内一观，自尔知矣。”言谈之间，已入厢内，极目四顾，果然道士无数，或行或止，或坐或卧，纷纷不一，未知谁是三缄。七窍欲问诸道，愧于启齿，哑然而坐。
　　坐久无聊，散步缓行。行至厢后，犹有小厢，厢中棋子丁丁，声传户外。信步入视，见二人年属妙龄，相奕于案。七窍立顾案侧，约完三四局矣。道童排设斋筵，二人共入筵中，未尝呼及七窍。七窍亦不问彼姓氏。列坐其间。
　　斋筵甫散，一少年愀然而叹曰：“欲驾征车别地投。”此少年曰：“何妨布局再勾留。”彼少年曰：“皆因访友心思切。”此少年曰：“他日重来话旧游。”诗句题后，此少年询曰：“日日见尔所思者七窍，所谈者七窍，所愁者七窍，谅此七窍必道高德妙，人品非凡，不然何渴想如是。”七窍闻得此言，禁不着口曰：“谁是三缄兄耶？”总真童子所化三缄忙忙答曰：“尔莫非七窍兄乎？”七窍曰：“然。”三缄曰：“频年访兄，几将合而又离，不意今兹有此一会，其殆天假之缘乎？”七窍曰：“三缄兄处处观内诗题粉壁，令弟见及，梦魂中亦欲与兄切相晤对。惜乎鱼鸿信渺，不仅兄思乎弟，弟亦常思乎兄也。”遂携手同坐，快谈不已。
　　三缄曰：“是观访道者众，不若阴丹阁绝少人迹，尔我且到彼处畅叙情怀。”七窍曰：“阴丹阁与玉房观相连否？”三缄曰：“只隔数里耳。”七窍曰：“如此速行，以慰渴想。”二人于是出得玉房观，向阁而来。三缄曰：“今日遇兄，事非偶然，吾有一言，兄其听之。”七窍曰：“金玉之言，实所愿闻。”三缄曰：“昔日寻君不见君，梦魂常萦一溪云。”七窍续曰：“芒鞋踏破无消息，信是离缘断未曾。”七窍曰：“吾亦有言，为兄一诉。”三缄曰：“愿聆久矣。”七窍曰：“江湖游遍访斯人，近日犹封履上尘。”三缄续曰：“忽遇金兰心事阔，愁肠顷刻付离津。”七窍曰：“吾二人所言，足见三秋之感矣。”三缄曰：“待入阁时，再诉当年奔驰苦况。”七窍曰：“阴丹阁究在何处？”三缄遥指之曰：“前村粉垣杂露于蕉梧者是也。”谈谈论论，不觉已至阁前。
　　甫入其中，天忽大雨如注。二人喜曰：“入阁刚看雨至时，相逢恩渥上天施；檐前漫听丁冬韵，似诉当年两地思。”言毕，阁内道童献茗设宴。三缄与七窍对坐席间，劝饮殷懃。酒至半酣，三缄曰：“七窍兄究今志愿如何？”七窍曰：“志尚未定，特访良友以决所从。”三缄曰：“吾前志在大道，以冀飞升，自出征途访兄，所遇道中之士不少，然皆为师承所误，无一能成。弟见此情，道心淡然，不若从富贵场中造得一官一爵，以封诰三代品级，以显扬父母名声，亦是人类之仙。倘徼神天默护，权掌州县，誓必除尽学道之辈，不使国有游民焉。所以急欲晤兄，恐兄为道所误耳。”言此口占一绝曰：“竭尽五伦方谓道，为臣侍漏始称仙；炼丹成汞皆虚事，看破圈儿即是贤。”
　　七窍被三缄一席言语，道心已淡，尘心复萌，因询之曰：“兄志如斯，谅不变矣。”三缄曰：“坚如金石。”七窍曰：“冗既若是，弟志亦然。”三缄曰：“兄归速以读书为事，凡遇野道邪言惑尔，一切勿听。”七窍曰：“谨依兄教。”三缄遂顾渭道童曰：“与吾香焚阁外，吾二人对天同誓，以免心肠变更。”道童如命，二人出阁跪地，誓曰：“说甚《黄庭》说甚经，从兹不作道中人；假如背却今宵誓，天弗容分地亦轻。”誓毕，饮至通宵，彼此言词皆以鄙道为能。诘朝又重饮之，流连三日而后别。
  </div>
  <div class="pagination">
   <a href="绣云阁_page8.html">
    上一页
   </a>
   <span>
    ...
   </span>
   <a href="绣云阁_page4.html">
    4
   </a>
   <a href="绣云阁_page5.html">
    5
   </a>
   <a href="绣云阁_page6.html">
    6
   </a>
   <a href="绣云阁_page7.html">
    7
   </a>
   <a href="绣云阁_page8.html">
    8
   </a>
   <span class="current-page">
    9
   </span>
   <a href="绣云阁_page10.html">
    10
   </a>
   <a href="绣云阁_page11.html">
    11
   </a>
   <a href="绣云阁_page12.html">
    12
   </a>
   <a href="绣云阁_page13.html">
    13
   </a>
   <a href="绣云阁_page14.html">
    14
   </a>
   <span>
    ...
   </span>
   <a href="绣云阁_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
