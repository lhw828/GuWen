<!DOCTYPE html>
<html>
 <head>
  <meta charset="utf-8"/>
  <title>
   绣云阁 - 第 21 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绣云阁 - 第 21 页/共 40 页
  </h1>
  <div class="content">
   七窍遣回村叟，来至北雁山验视三尸，苦不得其主手。询之近村人，村人曰：“昨日民等多在此山耕耨，毫无争斗声，今早行人往来，始见三尸横列于此。而其来历，实是不知。”七窍曰：“杀人之贼，岂无影响？尔近村中，谅有好逞凶横、累行不法者，尔辈思之。”村人曰：“凶横子弟，吾村亦无。”七窍曰：“其中女尸，首虽不见，睹其身体，大约不过廿龄，是必狎邪之流争奸毙命者。试思尔村内有好淫女子卖笑深闺者乎？”村人曰：“吾村之毗连而居者，尽皆清白，无此淫女。”七窍曰：“暗室行奸，尔岂知乎？”村人曰：“奸行暗室，断无不稍漏风声。”审询数番，村人皆以不知告。七窍无奈，将尸验毕，乘舆归衙。珠莲接入，问曰：“郎君今日所验之案若何？”七窍曰：“三尸皆无首领，横于北雁山下，不知主手为谁。此案令吾殊属难测。”珠莲曰：“是案乃尸亲所报，还是村人所报耶？”七窍曰：“吾阅呈内，系报自村人，未见尸亲措一词耳。”珠莲曰：“郎君要断此案，离不着问李赤等人，何不命彼查之？”七窍突然惊曰：“衙内疑难事件，半皆决于四人，妻不言，吾几忘却！”即命蚌妇去唤四人。四人闻呼，入内坐定，七窍以北雁山之案告之。赤鲤曰：“嘱役将尸逻守勿厝，待吾辈同往查访，三日后再往验焉。”七窍如命。
　　李赤等驾下妖风，于北雁山前密密访查，不得其实。毒龙曰：“吾谅是村实系无杀人事，此必别地移害而来者，宜向他村访之。”李赤曰：“吾等四人一路查访，恐有遗漏。不如分作四路，弗得于此，必得于彼，岂不妙哉？”老蛟曰：“尔言甚是。”四妖从兹各访一地。虾妖访至山后，慵于行步，暗自言曰：“吾等欲诛三缄，反受其挫，身体尚未安好，又得七窍命访案情，安有几许精神为人运用？不若在丛林深处，睡却一觉，俟精神养足，再行访之。”刚将身躯倒下，耳听林内哝哝唧唧，小语不休。虾妖起，暗向人言处用目偷觇，见一少年，美如白玉，与一娇好女子石台对坐，旁立两婢焉。虾妖思曰：“丛林中男女为群，非奸即妖也。吾且窃听所说何事。”又恐睹己形影，畏惧不言，旋将身儿隐而弗露。移时，闻得女子曰：“尔我昨日配合为婚，正属良辰花烛。拜余苦无酒肉，幸吾二婢在北雁山前偶遇三人，二男一女，二婢去头接血，以为夫妇合卺之用。今日又思饮矣，妾欲命婢再往，以候行人，不识郎君意念若何？”男子曰：“如此甚好。吾夫妇归室候之，婢子速去毋迟！”二婢领命，乘风竟去。但见男女携手同行，行至老杨树前，双双入土而没。虾妖见此，谨记其处，忙将妖风驾动，转回山下。见二婢正遇行人，隐刺其头，以衣接血而去。虾妖睹得实迹，暗地归衙。
　　四五村民复击堂鼓，报到北雁山麓，又毙二人。七窍异之，乘舆速往一一看验，与前之三尸无殊。询及村民，亦与前言无异。七窍此际见废五命，未识凶人，发下愁肠，闷闷不乐。久之，顾谓役吏曰：“北雁山有观剎乎？”役吏曰：“山半有玄天观在焉。”七窍曰：“既有此观，可市香炬，吾将祷之。”役吏聆言，顷将香炬市至。七窍入观，拜舞座前，无非祈指五尸实系何人毒杀。祷告已毕，遨游观内，以遣愁思。清虚真人空中望见，云头按下，在后殿题诗二绝，以警七窍。一云：“求官容易作官难，多少人情变又迁；不怕心中明似镜，无头公案费周旋。”二云：“不若为仙在上天，逍遥海岛乐年年；笑君今得红尘陷，恼恨群妖把尔缠。”七窍游至此间，见壁上诗句，墨迹犹湿，反复吟咏，宦场心事已淡。乘舆归衙，珠莲问曰：“郎君今日所验，又属何案耶？”七窍曰：“北雁山又毙二命，睹此案牍，日烦吾身，不堪其扰。意欲辞官归里，永不插足红尘矣。”言罢，和衣倒榻而卧。珠莲将就百般，欲挽入道之心，仍作宦途之客。语言尚未入耳，而七窍已作梦中人矣。



                        


第六十回    讲法台群仙显法　剖奇案七窍惊奇


　　七窍自卧榻所，魂离躯壳，悠悠忽忽，不知属何地界，两峰对峙，下临江水，徒杠在目，垂杨覆焉。七窍思曰：“吾在衙内，为何到斯？”信步行来，竟立徒杠上面，眺望江水不已。
　　俄而徒杠转过，坦道一线，直牵数十里之遥。七窍是时未审坦道何去，遂坐于垂杨枝下，四顾踌躇。忽来一青衣童儿，笑谓七窍曰：“先生焉往？其殆不识路径而望洋悼叹者乎？不然，何默尔无词，席地不行耶？”七窍曰：“吾非有所行之地，乃不意至兹，特弗识坦道一条，所通何处。”青衣曰：“是道登天。欲观上天景致，可由此径缓缓而登。”七窍闻说，忙相揖于道童曰：“吾正欲景观天上，祈为吾导可乎？”青衣曰：“尔欲登天一览，速随吾来。但不可回头望之，望则胆碎而惊，惊则必坠。”七窍诺，果尾其后，一步一趋。顷之，暗暗回顾，足离于地者约有数百丈焉。七窍畏甚，从兹不敢反视，俯首而上，愈上愈高。曾不几时，而河汉星斗已俨然在眉目间矣。
　　青衣曰：“吾力已疲，可于此暂息一刻。”青衣坐，七窍亦坐。坐已，环顾见所坐者，尽属云霞。以手抹之，细软非常，绵绵若絮。对面望去，数星排列，其大如斗，光明照耀，闪烁不停。七窍于斯自在逍遥，几忘己为郡守也者。青衣暗知其情，乃乘机言曰：“汝为郡守，荣华已甚，不知其乐有如此乎？”七窍曰：“吾身虽为郡主，其心实为万民，每遇疑难案情，百转忧思，食也而难于下咽，寝也而难于入梦，那得清闲半日，如汝辈之逍遥无累耶？”青衣曰：“汝既如宦途苦况，何区区恋此富贵，不作一出山想哉？”七窍曰：“吾亦常有此念，奈尘世道士无一可为我师。”青衣曰：“野方外道固不足为人师。彼《黄庭》经卷，习此而成者，代不乏人，独不可以为师乎？”七窍曰：“身为郡守，日理民情，即有《黄庭》，亦不暇阅。”
　　青衣曰：“汝深入迷障，妖部环伺，恬不为怪，所以入道甚难。在汝心中，以郡守为至荣至尊，视大道为可无可有，安知仙真荣耀，更甚于郡守耶？况郡守之荣，不过如花开谢，岂及为仙天上，与日月以同辉？然吾所言，知汝淡焉置之。欲不导汝登天，又念前生与吾为友。吾且导汝一睹天仙荣显，以冀脱此迷途。”言此，道童起，七窍随起。
　　复行数百步，有门在望，高大无比。额上现二字曰：“南天”。入得此门，其地皆玉砌金嵌，润诸可爱。行未数武，道童转导七窍，路向左行。但见仙鹤飞鸣，声清如磬；仙鸾飞舞，身美多文，仙蝶仙鹅，行来对对，仙羊仙马，走去双双。或有台焉，玉箫可听；时而阁也，玉笛堪闻。七窍暗自计曰：“上天美景，真如海市不胜收之。”道童曰：“汝在天上，所乐睹者何景？”七窍曰：“即今行处，触目所睹，皆非人间有耳。”道童曰：“还有佳境，汝随吾来。”七窍欣然，紧随其后。遥望一台高耸，台下概拥以五色云霞。七窍曰：“前面高台，何仙所住？”道童曰：“是乃讲道台也。”七窍曰：“台也，而胡以讲道名耶？”道童曰：“每逢佳期，道祖登台讲道，群仙环侍拱立而听之。”七窍曰：“不知何日是讲道之辰？”道童屈指计曰：“汝尚有缘，恰遇今日讲道耳。”七窍曰：“道祖讲道，又定何时？”道童曰：“如丙寅日，则定午时。今日丙寅，午刻必讲道也。急待毋缓，犹能得见道祖出宫之荣。”言已，奋力前驱。
　　七窍追踪而往。不知不觉，已至台下。极目四顾，寂然无人。道童曰：“时尚早也，可于台左坐以候之。”七窍果随道童坐于台左厢内。未几鸾凤齐鸣，仙真陆续而至，衣冠楚楚，尽属滚龙盘绕，一身锦绣，备极鲜华。俄而厢内仙童捧出仙衣二套，一以予七窍，一予道童服之。七窍衣甫披身，自觉遍体生凉，轻松之极。俯视衣上，绣龙缠定，彩色炫人。衣服而后，群仙毕集，列坐厢中。七窍杂坐其间，总不离道童左右，群仙无有问及，而彼亦俨然以仙子自居。坐约片时，霹雳一声，金光数道，左右厢内，如火如荼。群仙拱一拱手，乃金甲神祗六七，或执剑戟，或执金鞭，或执铜锤，或赤面黄须，或金面赤须，或粉面无须，形象森严，威然可畏，不言不语，高排于讲道台上。群仙济济，鹤班鹭序，恭立两旁。一时仙乐齐鸣，幢幡宝盖，翠羽宫扇，护拥道祖跨着青角板牛而来。七窍睨而视之，见其头带冕旒，身服八卦龙衣，晶光夺目。左右童子，一持拐杖，一捧《太极图》，齐拥台中。
　　鼓擂三通，钟鸣三匝，道祖登座。群仙朝参毕，一字排列。
　　道祖乃起顾盼之容，向群仙而言曰：“道在天下，习之则有，不习则无；道在人身，行之则升，忘之则坠。此以小者言之也。
　　若言其大，未有天地，先有此道，既有天地，道之弥纶。是充塞乎天地者，道也。道吾所道，仙佛成之；不道吾道，饿鬼堕之。吾愿世人道其所道，且乐吾道；道不忘道，以成吾道。吾道能成，自登坦道；逍遥自在，以安吾道，诸真诸圣，同享是道。”方言至此，群仙同声应曰：“大道周流，共沾所教，得其所教，乃成是道。道中之祖，阐此大道，伏翼道门，无息此道。”道祖闻言，欢欣下台，群仙拥护而去。
　　台下尚留二三仙子，年岁甚轻，向七窍而询曰：“汝乃南龙郡守，不在署内掌管符篆，来此窃听道语，应该罚入雷部诛之。”七窍不敢回言。突然雷声震动，雷光闪闪，直逼其身。
　　七窍跪地泣曰：“吾以区区凡体，岂敢妄登仙地训聆道祖哉。
　　以吾行至徒杠之前，垂杨枝下，为青衣道童所导至此，是以冒触仙容耳。”二三仙子曰：“既然如是，撤转雷霆，尔上前来，吾有以教汝。”七窍见雷部远去，兢兢战战，跪于仙子之前，曰：“仙子何论？吾愿敬听，不敢有违。”仙子曰：“汝前生亦此地人物，为阐道不服，私下尘世，迷于四害，何日回头？幸而有缘，得登天府，聆道祖讲论大道。汝速归衙辞官，入此道门，以还本位。否则仙根坠落，永无登天路矣。”言毕，用手一招，五色祥光，拥着仙子飘然竟去。七窍起视，前道童尚在厢内，命将仙衣卸下，曰：“汝可归矣。”七窍曰：“归从何处，路径不识，望仙官导之。”道童曰：“汝非道中人，吾慵导矣。”七窍再三哀求，道童怒目言曰：“来，来，吾送汝归。”行至一崖，七窍畏，却步不进。道童推之以掌，七窍惧坠，紧闭双眸，耳听风声浓浓，一惊而苏。举目视之，乃在榻上。起而静坐，详细思维，所见所闻，历历不爽。自此心心在道，厌弃官阶。
　　珠莲见夫近日行为殊于往昔，乃询之曰：“郎君官居郡守，三代荣封，宜尽乃心，以勤案牍，一日皇恩下逮，擢至宰辅，功安社稷，名震海宇，幸莫大焉。胡郎君近日不以案牍为勤，其心似别有所思者，何也？”七窍将梦一一述之。珠莲突曰：“妾以郎君为何疏于政治，却为一梦耳。妾闻之，至人无梦。
　　梦乃幻境，随有所思而成。所以妇女常梦产子，以其心之所望者，恒在于是。男儿不梦产子，而梦娶美妻，亦以所好于心者，而形诸梦寐也。妾劝郎君毋以梦兆为真，宜以现所得者为务，妾之望也。”七窍聆此，梦付流水，将仙子所教背而不行，仍恋名场，以希荣宠。珠莲见是情景，不胜欣喜，内庭设宴，劝酌殷懃。
　　正畅饮间，突来役吏禀曰：“衙外叫冤，祈大人发落。”七窍曰：“尔将叫冤者唤至大堂，吾即出询。”役吏领命出堂，呼曰：“大人即临公案矣，呼冤者立候审问？”无何，衙内木梆响亮，满堂役吏排列左右。闪门启处，炮声三震，呵道如雷。
　　七窍出堂，高坐公案，顾谓役吏曰：“叫冤者何人？”役吏将叫冤数辈，带至大堂跪下。七窍询曰：“尔数人叫冤何事？”一老叟曰：“前日吾女归宁，看顾母疾。未逾三日，彼翁寄信，言吾婿偶染微恙，吾即命子送归。吾女去已数日，不见于归，往问婿家，亦言吾女未返。吾闻惊甚，四处寻之不得。传言北雁山下有男女尸骸，急往视之，果吾子女也。但不知凶手为谁，望大人缉获凶犯，以偿吾子女之命，其心始甘。”七窍曰：“这是自然。然呼冤不止一人，凡有冤有，实陈其说。”左一妇曰：“吾夫前日饮吾父寿酒，三日不归。访已遍矣，不料在于北雁山下毙之。”右跪二人，皆言子赴市麈，亦在北雁山同殒。七窍曰：“吾已命役遍访凶人，如访得之，立决偿命。”询毕，数人拜舞而起。
　　七窍是夜设筵以询四妖，曰：“北雁山之事，可访得乎？”李赤曰：“吾等未能访确，惟总管尽得其情。”七窍询之总管，总管曰：“毙人者非人，乃妖也。”七窍曰：“何以知之？”总管曰：“李赤、徒能、马魁与吾四人分路查访，吾访至北雁山后老杨树下，席地小憩，忽闻丛林内济济人声。吾隐暗处窥之，乃一男一女，相对而坐，俱属髫龄。外有婢女二人，列侍左右。
　　男女谈论，言及北雁山得人血人首以为餐，甚是爽口。又命二婢再献，以为夫妇同饮。二婢去，男女携手，同至老杨树下，入土而没。吾紧记其处，忙来山前，见有二人奔走坦途。二婢潜近身旁，推倒在地，割下首领。以衣接血，向山后而去焉。”七窍曰：“尔察的乎？”总管曰：“所察是实，并无讹也。”七窍曰：“这妖又如何收之？”马魁曰：“大人出示，晓谕军民人等各执械器，候于北雁山中。吾辈护卫大人，收此妖孽。”七窍如计，遂命书吏出示晓谕。
　　临期日，不约而集者数千人。七窍乘舆而来，总管导至树下，命村人数辈，各持畚具以掘之。掘约一丈之深，果有男女四人，口中尚衔人首。村民禀于七窍，七窍命束手足，扛出坑外，厉声询曰：“尔属何妖，胆敢毙人性命？”四妖不答，各将人首吮之。七窍无奈，命以竹篓盛着，扛回郡内。百姓闻此奇异，争视妖孽者纷至沓来。七窍命人密密逻守，入衙息定，询及总管诸人曰：“此妖何名？”马魁曰：“此土煞也。借男女之精魂血肉而成形体。非用油火焚之，难除是孽。”七窍点首。
　　妖暗知觉，出篓而逃。逻守者忙禀七窍。七窍曰：“此妖逃去，安得而诛之？”徒能曰：“妖物即逃，定在旧处。但这次入土，较前更深，恐于一时难以得耳。”七窍曰：“必如何始得耶？”李赤曰：“可宰一豕，以盆盛血，并及豕首，放于老杨树前，命人暗处守之。彼闻腥气，断然出食。待彼出土，速将油火焚于其处，彼必畏而不动，可以篓盛归，当即用油泼之，自难遁去。然后焚之以火，而此孽可除。不然，得此一番挫折，愈肆淫威，彼境居民躯难保矣。”七窍曰：“是妖如此其毒，若不除却，胡以安及村人？”遂命役吏照此行事。果于三更后，四妖同出，共食豕血及豕首焉。村人胆壮者，急以油泼地，山林内外，遍燃火具，而四妖已僵卧不动矣。俟到天晓，仍将竹篓盛定，扛回南龙。七窍升堂，即以油淋之。四妖惧甚，相抱而泣，声如秋虫。七窍詈曰：“汝不食吾村人，吾弗汝诛。今食吾民甚众，王法难逭，天律在所不容！役吏，与吾举火焚之！”四妖得火焚身，圆圆转转，合而为一，化作斗大肉团。待火烈时，复化为肉虫千万，四方蠕动，似欲离此火坑。七窍见之，忙命加火炽之。顷刻间，肉虫尽化为烟，一毫无有。
　　七窍于是向村人言曰：“噬人妖孽，已为汝辈除矣。丧其子媳者，各领归里，为之超度焉。”村人齐声呼曰：“吾民郡守，真天人也。最怪妖物，尚能歼除，其它可知矣。”此声一倡，朝廷嘉其智慧，圣恩下逮，加升刑部员外，即刻日进都，以授此职。七窍得兹荣宠，厚设筵席，呼四妖而赏之，曰：“吾之官阶得以重升者，皆尔四人力也。但问尔等，何能剖案如神乎？”四妖曰：“是皆大人明鉴，吾辈不过效厥奔走，他何知焉？”七窍曰：“北雁山之妖物，若非尔等，即仙子不能知之，真足令人敬服不少。吾也力得尔等，迁升部官。尔四人可愿随吾，一游都下否？”四妖曰：“大人厚待吾辈，实不忍忘，俱愿相随，以酬盛爱。”七窍曰：“圣旨已下，吾将卜吉起程。今特设筵，赏尔辈收妖之劳耳。”四妖曰：“承恩多矣，誓必报之！”其时郝相闻得乘龙有此奇才，不胜欣喜，又兼夫人望女心念甚切，遂遣家丁星夜前来，迎接七窍。七窍即将符篆交与后官，率领四妖，望都进发。



                        


第六十一回    祈雨泽神通旱魃　保节妇法遣榴姑


　　夜宿晓行，不久已到都下。七窍夫妇住于馆驿，乘舆先拜郝相。郝相夫妇见之，欣喜非常，设筵款待。谈情竟夜，于次早五鼓，随郝相入朝，待漏朝君。君上奖赏一番，即授以刑部员外郎之职。七窍得此荣宠，暗思：“吾今官位固已擢升，不知吾友三缄又作何品？”怀思未吐，已转郝相府中，相府家人齐来贺喜。自此七窍常在刑部办理政事矣。
　　且说三缄自奎星阁将妖难脱后，又向故里遄征。一路行来，归心似箭。奈途长道远，一时难到乡关。无何，春日已过，初夏又临。师徒止止行行，目极村野，秧歌四达，已属插禾之期。
　　但烈日当头，常叹密云不雨，草木枯槁，恰似秋深景况。村人无可如何，约集剎中，诵佛呼天，以祈雨泽。三缄见得，心怀不忍，转谓狐疑曰：“插禾之际，甘霖弗降，下民胡以聊生？”狐疑曰：“师惜天泽不施，何不作一方便，以使沛然下雨，万井沾恩？”三缄曰：“上天原爱斯民，其不雨者，必民自取也。
　　师有何能，敢傲天命？”紫光笑曰：“吾师欲使上天雨部一层，这也无难。”三缄曰：“尔有祈雨术耶？”紫光曰：“有之。”三缄曰：“如何？”紫光曰：“将竹几一座，穿以二杠，如肩舆然。其中以一犬子坐定，犬首饰以夏冠，或女或男，拥犬而行，遍村游转。为首者带化米豆，以为雨后酬天之需。”言至此，三缄曰：“犬之为物，至贱也，乌能动天而沛雨泽乎？”紫光曰：“俗云笑犬必雨。舆此犬于乡村者，正以使人笑之耳。”三缄曰：“以此祈雨，恐不能动天，而反触天矣，乌乎可？”紫光曰：“弟子亦知不可。然吾乡先辈常祈雨，以此而验焉。”狐疑曰：“尔言如是，不若吾所见者为更灵。”紫光曰：“尔之所见若何？”狐疑曰：“吾乡不雨，多怪神祗。或将神祗舆以赴市，或在观剎齐诵佛号，而请泥塑之像坐于烈日之中。”紫光曰：“所为若此，其意何居？”狐疑曰：“彼言神畏日烈，自能沛泽耳。”三缄曰：“此更怒触神天也，焉得雨泽下降耶？”狐疑曰：“如师所说，何乡井愚民恒于无雨时行之，亦多效验？”三缄曰：“以此祷天，俱为儿戏，何能得雨？即得雨焉，亦上天依时而降，适逢其会也，岂如此可得甘霖乎？夫五风十雨，天非不欲依时而然，其所以久晴不雨者，皆下民行为，多不合于上天，天故禁其雨露以警斯民也。如得所警，而同登道岸，则上天雨泽，不必祈祷，自应时而沛矣。此理村愚不晓，每遇不雨，一切作用，均属戏侮上天。上天不过念其无知而宥之耳。”紫光曰：“师言大开胸臆。但此地田畴涸辙，如何救耶？”三缄曰：“俟至其地，见有祈雨者而示之。”师徒在途谈论，不觉日已西沉。狐疑曰：“天色将晚，又向何处栖身？”三缄曰：“尔速前去，寻一寺观，吾即至焉。”狐疑诺，前行数里，路旁一剎，鸣木鱼故鼓，诵佛声声。近而视之，剎门一额曰“三仙观”。狐疑入得观内，见老叟数人拜跪佛前，呼天望救。询之观内老僧，老僧曰：“因天不雨，四邻祷效桑林耳。”狐疑曰：“吾师徒三人，自远方归里，行至贵观，天色将晚，欲借一宿，可许之乎？”老僧曰：“谁无远行？
　　借宿一宵，有何不可。”狐疑曰：“老僧慷慨如斯，殊为难得。
　　但吾师徒行力已疲，吾且出观相延，恐彼不知此间，误行异地。”老僧曰：“尔且延之，毋使尔师又悲歧途也。”狐疑出，正值三缄、紫光已临观外。狐疑曰：“是观老僧颇贤，可借宿于此。”三缄喜，同入观内，拜见老僧及村叟等。老僧茗罢，设斋以待。
　　村叟傍晚各归其里而去。三缄询及老僧作何佛事，方知是地旱更甚前，村老策无可施，约集村人虔祷上天，是以在兹同诵佛号。
　　宾主谈谈论论，不觉时近二更。老僧曰：“道长行路辛苦，可下榻矣。况明晨村老早临，吾属本观住持，又当为之奔走。”言罢，手持灯檠，导三缄师徒入室安寝。师徒入室，各寻榻所，趺坐用功。
　　未几，四更已报，村老偕来，钟鼓交鸣，诵佛之声又作。
　　早餐后，突有村老二三拱立三缄榻前，笑容可掬。三缄曰：“村老恭敬如此，所欲何为？”村老曰：“吾辈目极道长道骨仙风，器宇不凡，知其必有法术者。”言犹未已，三缄曰：“欲求法术何用？”村老曰：“吾乡遭此大旱，禾弗能插。天再不雨，时过禾老，必为凶年。吾乡人民，多属困穷，何能生活？素闻岁逢大旱，为虐者旱魃神也，祈道长法术略施，驱此旱魃。倘得沛然下雨，万姓恩沾，道长之功，大无量矣？吾辈所求如是，冀道长法下慈仁，为吾乡一施恩德。”三缄曰：“既然如此，将汝一村男女传来是庙，吾自大施法术，以祈泽降上天。”村老闻言，各相传说，一时男女集于是观者千有余人，济济跄跄，争视道长施法。
　　三缄不徐不疾，立于案上，大声言曰：“上天不雨，皆由汝村之男妇不仁。不仁者何？男也，或听妻言而忤逆父母；女也，或逞气性而不孝翁姑。或迩室戎兴，欺兄凌弟；或街头贸易，使诈怀奸。种种罪愆，上千天厌，无怪乎雨泽不降，田生龟板。吾祈雨有术，未知汝村女女男男，可依吾否？”村人齐声应曰：“愿从道长之言。”三缄曰：“既愿，可将文房四宝排列案间，各书姓名，各改旧过。书毕，待吾录疏焚之，今夜自然甘霖大降矣。”老僧如命，事事排列，村人争书名姓，下注改过之语。顷刻间，名已书齐。三缄复上案中，呼其名曰：“汝愿改过，实出甘心，自兹以还，切毋仍蹈故辙。”一一谆问，村人一一应诺。三缄于是命众散去，沐浴书文，即于观前对天焚化。是夕，天忽生云，雷声震动，倾盆大雨，沟洫皆盈。村中妇女，称颂道士不置。
　　次日，同备牲醴，入庙谢天，并酬三缄。三缄师徒告辞欲行，村人坚留不许。将天谢后，齐跪三缄之前，曰：“若非道长施法救民，吾辈何以聊生？”异口同声，欢呼拜舞。三缄曰：“吾无法术也，以汝改过回天。天爱改过，故滂沱大降，其功仍归汝等，于我何与乎？”村人曰：“未得道长指陈，吾等不知，只以诵佛祈祷，又安能雨盈沟洫，如斯易易哉？此固上天隆恩，亦实道长厚德。道长须留观数日，俾吾辈再备蔬酌，以酬其劳焉。”三缄曰：“吾非为酌而来，不过事机偶遇，为汝等一指迷途耳。备酌一事，村老毋须。吾于今夜三更，将不辞而行矣。”村人苦留数次，三缄假为应诺。俟村人归去，师徒是夜暗暗出观，向坦道而归。
　　一日行至皓月村前，又是牧童唱晚、渔舟打桨之际，师徒忙忙前奔，恰听初撞晚钟。傍钟声而寻之，得一观焉，名曰“丑宿”。住持是观者，乃尼僧也。师徒至止，一老尼迎入，询曰：“道长何来？”三缄曰：“吾师徒傍晚难行，欲借宝庵止宿一夕。”老尼曰：“借宿不妨。但吾系女僧，观内留宿男子，恐山邻訾议。”三缄曰：“吾等宿于外厢，天晓即行，有何碍处？”老尼曰：“如是，汝师徒可宿观音殿侧斗室之内，明日早去毋迟。恐山邻知之，斥吾女尼不应招宿男道也。”三缄曰：“老尼放心，吾师徒去自早耳。”言已入室，各寻榻所，以习内功。
　　时至更深，倏听人言嘈杂，自外呼曰：“老尼开门？”呼约十数声，老尼始苏，出而询曰：“外面何人，呼门何事？”一男子答曰：“特来观内，暂息其肩。天晓之时，即便归去。”老尼闻说，将门开后，六七男子同入观中。老尼曰：“夜深矣，奈无茗以献山邻何？”男子曰：“吾等不烦老尼，汝可仍归寝所。”老尼曰：“吾年七旬，每卧至夜半，久望天晓。如再归榻，入梦殊难。”男子曰：“如此，老尼坐下，吾访汝一人焉。”老尼曰：“其人何名？”男子曰：“其人孙姓，名有仪。”老尼曰：“此人死已久矣。”男子曰：“不知其妻容貌何若？”老尼曰：“彼妻雪氏，貌美无双。村妇虽多，鲜有能及之者，但性烈如火，誓愿守节不迁，虽历此间仅一里之遥，从未一入吾观。
　　汝之所问，谅是内亲？”男子曰：“非也。”老尼曰：“既非亲眷，如何知彼而复访其品貌耶？”男子见得老尼谆谆究问，乃告之曰：“雪氏夫家广有金银，伊弟恋其全业，暗将此妇嫁与吾躬，约定明晨交人与吾。吾故乘夜宿剎一夕，以候天晓舁之而归。”老尼摇手曰：“不可，不可。汝听吾劝，休想此妇为妻。彼弟奸诡如斯，是女死期至矣。”男子曰：“妇女骗人，辄以『死』字，其实死之者有几！”老尼曰：“他妇或假言一死，以骇乎人，若雪氏性情，视死如归，汝必欲得而妻之，不死舆中，必死汝室。天下美妇多矣，先生何不另行择配，而必遭此一番忧气乎？”男子曰：“吾有力娶彼，不畏不从也。”老尼见言不入，别以他词乱之。俄而鸡鸣四野，日出东方，男子数人肩舆竟去。
　　雪氏不知夫弟已将己身易姓，尚早出户洒扫堂地，勤拭几案。未逾一刻，闻得犬吠声，倚门望之，见数男子扶舆而入。
　　雪氏疑为夫弟所呼，以舆弟媳归宁者，欣然叱犬接入献茗焉。
　　夫弟耳闻犬吠，知接亲人来，忙忙出庭，待以酒食。食已，方呼雪氏而与之言曰：“吾家无甚厚产，难养闲人，且嫂又无儿在兹，苦守何益？弟见凄凉若是，与嫂选一贤郎，家极富豪，可甲一郡。今朝吉日，嫂将尔之陪妆以及新旧衣裙，一概收拾，弟毫不龋贺吾嫂嫂另移一步，自然产子接后，从夫偕老矣。”雪氏闻言大惊，曰：“弟醉耶？”弟曰：“晨早而起，并未饮酒，醉从何来？”雪氏曰：“如此，则弟癫乎？”弟曰：“正大言谈，何癫之有！”雪氏曰：“尔兄没时，嘱尔抚子于嫂，以接后嗣，尔已诺之。且对尔兄发誓，愿保嫂节以终老。今何出此言也！况嫂于尔兄前，曾誓以终身不二，尔胡天良昧却，行为若此？嫂岂杨花水性、朝秦暮楚者哉！”彼弟怒曰：“吾早知尔深闺卖笑，外面假为正人。尔如从耶，吾另予金数百，以作根本；如其不从，尔亦难逃天罗地网也！”雪氏恐人众被搂，入室闭户。彼弟将门毁去，命四五伟汉抱雪氏上舆。雪氏逆结胸怀，缢殒舆内，舆夫知觉以告。强娶者畏甚，速将尸抛路侧，空舆而归。
　　恰值榴姑在洞炼道，纳闷不堪，乘得云光，遍游四境，忽见怨气一股，直绕空际。榴姑傍着怨气，按下云光，乃见道旁横一女尸。以手抚之，气已绝矣。忙取灵丹一粒，纳入口中。
　　移时，喉内作响，尸忽摇动。久之坐起，呼天泣曰：“妾命何苦耶？”正悲泣间，三缄师徒已至其处，见一女娘席地呼号，一女旁立，询其为何悲泣。雪氏拭泪，详将占强嫁之事告之。
　　三缄曰：“尔弟不良如是，尔愿归乎？”雪氏曰：“归则被害，不若死之为安。”三缄恻然，转询旁立女子曰：“尔系此女何人？”榴姑曰：“吾游此地，见得女尸横卧坦途，吾当饮以药饵，立见魂归躯壳而活，尚未询厥来历。不意仙官至是，见此女而详询之。敢问仙官能识妾否？”三缄曰：“不识。”榴姑曰：“仙官不记当日为松姑所害，吾母女舍力以救乎？”三缄默然良久，曰：“尔榴姑耶？”榴姑曰：“然。”三缄曰：“前承救援。今在何洞修道？”榴姑曰：“自得真人指点，仍归原洞，母女同修。奈功行细微，欲求飞升而不得。”三缄曰：“能救人命，即是莫大阴功，久久修持，何患飞身无日。但此节烈之妇，乃上天所最重者，将何以安置哉？”姑榴曰：“仙官带彼归去，保之于家，可乎？”三缄曰：“吾家子属所抚，少不知事。况吾归里庐暮省后，又欲远游，以造外功，安能保全其节？不若带归尔洞，教彼修炼之方。他日有成，尔功亦不小也。”榴姑曰：“此意妾思已久。但妾与彼不同其体，洞内又无烟火等物，如何养得彼躯？”三缄曰：“这事甚难措置矣。”狐疑曰：“是妇自有母家，何不送去彼处安置，更为妥当乎？”三缄曰：“此计甚善。不识彼之母家在于何地？”雪氏答曰：“历此甚远耳。”三缄曰：“其地何名？”雪氏曰：“地名雪岭，父母俱存。但家甚寒，难以生活。”三缄曰：“吾予银十两，榴姑可送至雪岭，交伊父母，且为之四时保护焉。”榴姑曰：“如此甚好。然仙官难遇，吾与此女愿拜门下，恳祈赏收。”三缄曰：“尔既愿拜吾门，焉有不收之理？”二女喜甚，双双拜于路旁，三缄遂为榴姑取道号曰“榴真子”，为雪氏取道号曰“雪清子。”二女拜罢，榴姑曰：“道妹牵着吾裙，闭定眼儿。雪岭虽遥，顷刻可到。”雪氏诺。拜辞三缄后，牵裙闭目，耳听风声呼呼。霎时之间，榴姑曰：“止。”雪氏睁目而视，已抵雪岭矣。榴姑曰：“尔认谁家是尔父母所住？”雪氏谛视良久，曰：“岭左之下烟生林外者，即母家也。”榴姑于是与同雪女缓缓行至岭左，刚入柴扉，彼母见而惊曰：“吾女哪得归来？”雪氏泣诉所以。雪母听罢，忙向榴姑拜谢再三。榴姑复赠纹银二十余两，以安雪氏之身，曰：“道妹已得母家，安身有所。至于习道，姊自缓来传之。姊将去矣。”雪氏母女苦苦遮留，榴姑不忍拂情，勉强住居半日，暗于傍晚后，独出柴扉而归。及至母女寻之，已不见其形矣。



                        


第六十二回    绝尘山妖收吉了　登天阁道伏阴魔


　　雪母自榴姑去后，谓其女曰：“儿今归来，因尔弟忍心害理，逼嫁所致，岂可罢休？”雪氏曰：“彼即不认其嫂，即与理论，仍许儿归，终是不安。不若跟着吾母，以了此世，则吾妇道已尽，亦可以对泉下之人。”母曰：“奈儿母家寒，以儿素享丰厚，粗粝之食，何以聊生？”雪氏曰：“随遇而安，儿之愿也。况儿曾拜三缄仙官为徒，赠银十两，榴姑复赠廿两，交与儿母，以为生活。儿候榴姑传道习功，自此不染毫厘矣。”母曰：“榴姑此去，未知来否？”雪氏曰：“造道人岂无信实？
　　矧儿归时，仙官嘱彼保护，彼已应诺。母无忧虑，儿知榴姑之必来也。”母曰：“如是，只要儿心坚定，有此银两，可为生活计矣。”言犹未已，门外一女突如其来。母女视之，乃榴姑也。雪氏曰：“榴姑道姊，为何不辞而去？”榴姑曰：“吾出洞已久，恐母倚门怅望，故隐然归家，以慰母心。然后悉告吾母，始敢复来。圣人云：『游必有方』，即此意耳。”雪氏曰：“道姊这次能住几日耶？”榴姑曰：“传尔入门之法，不过三日。尔知之而习之。俟习熟时，吾又来传二步。”雪氏喜甚，即请入室。
　　榴姑将入门秘诀详细传之。雪氏聪慧异常，一说便晓。住了三日，榴姑辞去，曰：“道妹，好好习功，他日师尊命人传宣，方可团聚，此刻正属姊妹各炼大道时也。”言毕飞身竟去。雪氏从此朝日苦炼，自不必言。
　　且说三缄自命榴姑送雪氏后，师徒行行止止，又不知途去几何。一日，三缄谓狐疑曰：“近日奔走太急，体已倦矣。前去寻一所在，暂养精力，何如？”狐疑曰：“如此，师与紫光缓缓而来，弟子即去访之。”行约廿里余，遥见一山，高耸可爱，刚欲访问，突一中年来自当头。狐疑揖而询曰：“前面一山高耸，是何名号？”其人曰：“是乃绝尘山也。”狐疑曰：“何为绝尘？”其人曰：“以其山高而险，与尘世相绝耳。”狐疑曰：“山上有剎观否？”其人曰：“天下名山，居之者非僧即道。
　　绝尘山内，有剎一观一。剎则老僧主之，观则老道主之。”狐疑尚欲究问，其人曰：“吾难久待与尔详谈。”言别一声，拱手而去。
　　当是时也，三缄与紫光已至，见狐疑挺立道左，而询之曰：“息肩何地，可寻得乎？”狐疑曰：“得已久矣。”三缄曰：“剎耶，观耶？”狐疑曰：“剎、观各一，随师居之。”三缄曰：“僧耶，道耶？”狐疑曰：“僧、道皆有，随师择之。”三缄曰：“是地山耶，水耶？”狐疑曰：“山也，非水也。”三缄曰：“山在何处？”狐疑曰：“前面高耸云端者，即其地耳。”三缄翘首望去，果见层峦曲曲，翠迭重重，烟雾迷离，备极幽雅。
　　三缄曰：“有是佳山，又可消闲数日。”师徒于是竟向此投，曲折纡徐，拾级而上。
　　将到顶矣，见顶之东偏又露一顶，每顶一庙，两相对焉。
　　三缄曰：“不知何处是观？观中有道，系吾同侣，可得而居之。”狐疑曰：“师暂息此，弟子去访一遭。”三缄与紫光息于忪下，狐疑竟至左剎，昂首见额曰“古佛寺”。转身便走，来到松下，向三缄言曰：“左顶剎也，观当在右顶焉。”师徒忙忙望右顶而趋。及到观门，仰望一额曰“玄天观”。师徒刚入，观内老道见而迎之。入得客堂，师徒列坐。老道将茗献毕，问其里居。
　　三缄一一详言，并道来意。老道曰：“敝观湫隘不堪，道爷既不见嫌，只管宽闲数日。”言罢，即引师徒入一厢中，四面窗棂，蕉梧掩映，厢内牀榻几案，件件俱备。洁无纤尘，老道曰：“道爷师徒即在此间安居，可否？”三缄曰：“甚合，旨意。有烦道长多矣！”是夜餐了斋饭，安宿不提。
　　次早早斋未熟，三缄向左厢内散步消闲。左厢亦如右厢布置，但窗棂四面紧闭难开。三缄于窗隙中窥之，以外皆青松翠柏。转从左壁窗隙向外视去，忽见桑枝之上坐一女子，唇红若朱，面白如粉，身着黄裙翠服，娇姿媚态，逐逐逼人。三缄窃思：“人世无此女子，此必妖物所化无疑。但不知何物所化，曾有害于人否？”待早斋食毕，老道入厢，陪坐闲谈。三缄曰：“左厢布置与右厢无殊，其间窗棂紧闭弗启者何故？”老道曰：“数年前窗棂皆开，近年紧闭者，以厢外多怪也。”三缄曰：“何怪？”老道曰：“尝见一美女，或时披发，或时裹足，或时对镜，或时着衣，人一见之，即以手捂。凡近此女者，必昏绝数日始苏。故如今窗棂不敢开耳。”三缄曰：“胡不收之？”老道曰：“去岁亦有逸客来此，逞彼法力，与怪斗于林中。不惟胜之不能，险将性命丧却。吾见是怪驰追逸客，无法可施，急命道童击鼓鸣钟，是怪方隐。究弗识怪为何物，厉害如斯。”三缄曰：“是怪在此，曾毙有人乎？”老道曰：“怪在此地，历二载矣，未尝毙得一人。”三缄曰：“是必修道而未成者。”老道曰：“道爷何以知之？”三缄曰：“凡怪之善于噬人者，皆未入修道之门也。如修道未成之怪，断不妄毙人命，且能护卫于人。”老道曰：“果尔，则彼乃修道未成者也。”三缄曰：“汝又何知？”老道曰：“前数月，有一逃女在此山中，年仅十二三龄，吾于窗隙视之，怪常饵以果属。兹以道爷所说，合吾所见，已知能护卫人矣，非修道未成者乎？”三缄曰：“如是，今夜老道早卧，吾欲收之。”老道曰：“汝毋惊彼，恐如逸客之见逐也。”三缄曰：“吾术不比逸客。汝各早寝，明日此怪自消。”老道曰：“如不能胜，为彼追逐，可命汝弟子敲动钟鼓，以救汝躬。”三缄曰：“老道放心，毋用挂虑。”果于是夜，老道焚香后即归寝所，三缄暗命狐疑翻出窗棂，以收此怪。狐疑出，见怪笑容可掬，也不言语，上前扭着女子之衣。女子曰：“汝欲何为？”狐疑曰：“吾奉师命，特来擒汝。”女子曰：“汝欲擒吾，且将道法试试。”狐疑曰：“汝欲试者何道耶？”女子曰：“任汝施之。”狐疑听罢，化为三头六臂，青面红须，手执铁杆长矛，向女子便刺。女子扭身一化，化作铁鸦千百，前后左右，飞啄狐疑。正危急间，三缄将飞龙瓶望空抛下，金光万道，道道皆火龙飞绕。铁鸦一见，畏而惊逃。三缄收转此瓶，忙以肠绋子抛在空际，只见青黄二光从天外合来，顷将是妖束入左厢地下。三缄曰：“汝属何妖，详细道出。如傲吾令，决不汝饶！”女子曰：“妾乃吉了所化，在秦岭之北碧云洞中修炼。突来一老狐，道法甚高，将洞夺去，吾逃至此，不能归洞。其实未能害人也，望仙官恕之。妾愿拜于门墙，以求大道。”三缄曰：“汝既有求道之心，自是可成之器。”收回肠绋，命彼起立。吉了整整衣裙，参拜三缄，并拜狐疑、紫光毕，三缄赐以道号曰“了尘子”焉。吉了欣然求指大道，三缄传以一二，曰：“汝可另寻洞府，朝夕修炼。他日有命传汝，汝速来之。”了尘子唯唯，拜辞而去。
　　次早，三缄命狐疑、紫光将左厢窗棂尽行推开，又是一番新样。老道早起，慌忙来至厢内，询及三缄曰：“妖可收乎？”三缄曰：“已收之矣。”老道曰：“收在何处？”三缄曰：“收之而复纵之矣。”老道怀疑，转至左厢，见窗棂四面，逐一推启。试临窗外望，妖迹果无。老道心中暗惊不已，因谓三缄曰：“道爷道法高妙，收妖如是其易！历此数十里，有一阁曰『登天』，以其山高而阁在乎上，常有云霞拥护，故以登天阁名之。
　　阁甚宏敞，未审何妖在内，不惟无人敢往，而且是地绝无人迹焉。吾见道爷有此法力，何弗遍施仁德，赶出是怪，俾登天阁之诸神诸佛不致冷落乎？”三缄曰：“收妖不难，未识顺吾归路否？”老道曰：“道爷归路，所向何方？”三缄曰：“今之途程，则向西去。”老道喜曰：“登天阁正在此山之西面耳。”三缄曰：“如是，举手之劳，有何妨处？”老道曰：“道爷既已应诺，待吾先到其地，与乡人商之。道爷权在此间安住数日。吾去商妥归来，迎尔一行。”三缄诺。
　　老道遂于次早，望登天阁山麓而来。先至乡老家中，拜见乡老。乡老曰：“道长自弃登天阁，又在何处主持？”老道曰：“栖身无地，化缘度日，今得玄天观而居焉。”乡老曰：“其绝尘山之玄天观乎？”老道曰：“然。”乡老曰：“尔身倒得安妥，登天阁内，为妖所霸，香火全无。即阁之左右村人，亦皆远徙，田生荆棘，真令人触目心伤矣。”老道曰：“吾正为此事而来也。”乡老曰：“如何？”老道曰：“玄天观中有一妖女，煞有法术。前日忽来道爷师徒三人，业已将妖收却。吾祈彼遍施仁德，顺收登天阁之妖物，彼亦允之。今日来此者，特与乡邻筹商也。”乡老曰：“彼既能收，烦尔归迎至此。如妖除后，尔可仍归是阁，料理香火。”老道曰：“这是自然。然欲请道爷收妖，须告知村众，必要人人欣喜，吾方迎之。”乡老然其言，即于次日遍村传说。
　　村中少长咸集乡老家下，彼此询明所以，交相言曰：“有人能收是怪，合村迪吉矣，何幸如之！”中一少年曰：“世之巫师释道，辄以言语迷人，吾见市廛卖嘴者多矣。有言目内能见妖鬼，举手可擒。既信其言，请入家中。不假谓鬼猾难收，即逛言妖恶难伏，嫌其谢礼些微，做样装模，告辞欲去。主家为妖鬼所害，无可如何，只得央人攀留。重加谢礼，然后排设神位，做些法事。观其作用，俨然能收妖鬼矣。殊彼去后，为害愈甚。如往问之，则言尔家鬼妖，吾已收入柜中，埋于净土。今之作怪者，或又别来妖类也。尔若求收，复要一番谢扎。岂知若辈徒以言语惑人，其实道法毫无，反将妖鬼得罪，愈肆侮弄。道长所言收妖如神、得毋类是？”老道曰：“吾观妖女，吾亲见之；而其收伏也，亦吾亲见之，非徒以言语惑人者比也。况彼不需谢礼，何可疑乎？”村人曰：“天下事，惟不索钱者，自令鬼伏神钦。其能收妖也，必矣？”又一少年曰：“世有巫师之属，始以不索财帛为口里招牌，俟尔用时，将事完局，苦索重谢者，往往然也，亦属俗情所有之事。道长还宜斟酌。”老道曰：“吾观收妖，丝毫不索耳。”村人曰：“既是如斯，凡事以道长为计。吾村谢礼丝毫无出。数餐饭食，窃愿给之。”一一商妥，老道归来。
　　三缄曰：“道长何去一日而即归耶？”老道曰：“彼境村人闻道爷收妖手段，个个欣喜，虔祈道爷施及仁慈，为一方除害。故吾速转，不敢稍迟。”三缄曰：“何日去之？”老道曰：“村人与吾已约诘朝矣。”次日早起，老道始出斋饭。师徒餐罢，即与偕往。时方午刻，已到乡老家中。乡老厚设斋筵，以待师徒。住了一夕，三缄谓老道曰：“吾师徒要去登天阁收此妖孽。将妖收后，尔须呼集村人，砍伐蓬蒿。”老道诺之。
　　三缄遂与狐疑缓缓向阁而去。行至山麓，旋旋转转，直到阁前，满径蓬蒿，不堪入目。狐疑曰：“师且暂息阁门，待弟子入内一视。”三缄曰：“可。”狐疑入得阁中，隐着身形，搜视阁之上下，一无所见。转望东厢内面，见一狞狰恶鬼坐于石凳。左右男女排立，尽属披发吐舌者。狐疑视已，四面游遍，别无他妖。暗思：“此乃阴魔也。”忙忙来至阁外，与三缄说之。三缄曰：“吾以妖部霸占此地，恐有道法。如系阴鬼，收之不难。”狐疑曰：“师毋小视也，曾记三服之难收乎？”三缄曰：“尔我须提防之。”狐疑曰：“师收此鬼，若何进步？”三缄曰：“汝且前去，与之试敌。如服则已，否则吸以飞龙瓶焉。”狐疑得命，将身一化，化为丈六雄躯，逞步入厢，大声吼曰：“何处野鬼，敢占此阁？”恶鬼见之，手执钢叉，直刺狐疑。狐疑手持金剑，与之斗于厢内。恶鬼败，兴起阴风，一时走石飞沙，山林摧折。三缄听得风声大震，举首仰望，瞥见恶鬼正为狐疑所追，急将飞龙瓶一抛，一道金光缭绕空际。恶鬼愈惧，飞奔而逃。殊意此瓶大张瓶口，可包天下。恶鬼正在驰奔，早被瓶口吸入，金光一道，坠于三缄之前。三缄接在手中，当命狐疑将恶鬼之相从者尽行诛戮，然后入阁。复命下山呼集村人，齐执斧斤，以去荆棘。去后，村人同入阁内，叩谢三缄，曰：“道爷收除妖孽，有费心力矣。”三缄曰：“此阁乃阴魔霸占，吾已收下。尔等欲见之乎？”村人皆曰：“正欲一见耳。”三缄曰：“如是，吾将此鬼放出，尔等毋得畏之。有吾在兹，彼不敢肆也。”村人曰：“速祈道爷放出，俾吾等一视妖魔。”三缄即将宝瓶向地一倾，果然出一巨鬼，形像凶恶，高与檐齐，目极村人，舞爪张牙，狠声不已。村人惧甚，三缄仍吸入瓶中而没焉。



                        


第六十三回    重圆山乐道为霸　三壑峡弃海称雄


　　村人见此情景，齐向三缄拜舞，曰：“吾乡大害，今承道长除却。但此魔鬼，道长须带至异地，远远逐之。不然，道长归去，彼必复至，沿村遭毒更惨。是道长施恩于前，反为村人结怨于后矣。还冀道长一恩再恩，合村男女叨沾不浅？”三缄曰：“吾既与尔辈除兹大害，焉不驱之异地，而使妖复临此以为毒乎？尔村人各宜善事多行，以敌别妖可也。”村人同声应诺。三缄于是告辞老道及村人等，又望桑梓缓缓而归。
　　且言乐道自诛白蟒，与二翠分别，仍在小月洞中苦苦修持，不知不觉，三载有余矣。心心念念，弗舍三缄。虽时来北风山与二翠谈论，然别师甚久，无有指示，入道颇难。正值无聊，出得洞府，妖风驾动，游转四方。遥见一山，圆静可爱，重重迭嶂，莫知其名。山中无数妖精，在此相斗。乐道暗计：“是山之上，为何妖集如林？吾且驱动风车，前去一视。”未逾片刻，已至山顶。瞥见二大汉子，一则青面红须，一则赤面黄须；一持铁鞭，一持月斧，两相力斗。斗约十余合，黄须汉子败下，红须汉子大声吼曰：“如有武事者，前来试试高低？倘能胜吾，则为重圆山首领。”言犹未已，一黑面虎须者自右边飞来，手执八爪铜锤，摇了又摇，吼声如雷，曰：“此山妖部之首，须让与吾！”红须者并不回言，持斧便劈。黑面将锤一挡，红须者倒退数十步，复持月斧上前力战。战不数合，知力弗胜，吼谓黑面曰：“此山妖首，让尔当之！”黑面者耀武扬威，连声呼曰：“谁敢敌吾，谁敢敌吾！”左旁来一黄面獠牙，虎眼绿须，手执连环双刀，走上前曰：“尔慢当此妖首，且待吾来！”黑面者不服，向黄面者一锤打下。黄面者以双刀架定，转过身躯，回手一刀，几中黑面之膀。黑面者仍然不服，又向黄面者顶门打下。黄面者复以双刀架着，抽空一足，将黑面者踢倒在地，急欲以刀刺之。黑面者曰：“莫忙，莫忙，此山妖首让尔，吾拜下风矣！”黄面者洋洋得意，曰：“谁敢前来与吾一战？”山前一花面者答曰：“妖部之首，留以待吾！”但见手执梅花枪，上前即刺。黄面者只有招架之力，无有回刺之时，竟为梅花枪儿挑着左肩，大败而去。花面者持枪在手，顾谓群妖曰：“此山妖首，应让吾矣！”山后一粉面者手执铁棍，飞奔而前，曰：“尔还算不得！”花面者曰：“尔有何武事？”粉面者曰：“尔恃尔枪法厉害，各自刺来！”花面大怒，举枪便刺。无如枪虽刺得迅速，而棍来沉重，势不可当。斗未片时，花面枪法已乱，早被粉面者一棍打下。花面者知力不敌，遂跪地告饶，曰：“妖部之首，甘愿让尔！”粉面者曰：“如有不服者，请来斗之！”自此虽有大汉数十与粉面者斗，尽皆败去，久之无人上前矣。
  </div>
  <div class="pagination">
   <a href="绣云阁_page20.html">
    上一页
   </a>
   <span>
    ...
   </span>
   <a href="绣云阁_page16.html">
    16
   </a>
   <a href="绣云阁_page17.html">
    17
   </a>
   <a href="绣云阁_page18.html">
    18
   </a>
   <a href="绣云阁_page19.html">
    19
   </a>
   <a href="绣云阁_page20.html">
    20
   </a>
   <span class="current-page">
    21
   </span>
   <a href="绣云阁_page22.html">
    22
   </a>
   <a href="绣云阁_page23.html">
    23
   </a>
   <a href="绣云阁_page24.html">
    24
   </a>
   <a href="绣云阁_page25.html">
    25
   </a>
   <a href="绣云阁_page26.html">
    26
   </a>
   <span>
    ...
   </span>
   <a href="绣云阁_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
