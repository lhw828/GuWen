<!DOCTYPE html>
<html>
 <head>
  <meta charset="utf-8"/>
  <title>
   绣云阁 - 第 8 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绣云阁 - 第 8 页/共 40 页
  </h1>
  <div class="content">
   三缄自辞双亲，身系刑具，在兵部堂上，俟其发落起程。可恨上衣于遣发时，私语二役张顺、吴辑曰：“尔解李某，若近辽阳地面，暗将性命结果，讨一病故文书回复，吾自重重赏之。”二役领命，押上附关大道。在本都所辖之地，尚以老爷称呼。行至月余，地异人殊，二役做样装模，已不似都内情景。三缄暗想：“孤身只影，难与为敌，只得时沽酒脯，以贾其心。”路途中或疾或徐，犹不受其呵斥。
　　又行数月，银已无几，酒脯渐希。二役常在路途吼詈之曰：“尔非天上孛宿魔星，同什么谋，造什么乱？触了上怒，充配辽阳，万里迢遥，风霜受尽，在尔自作自受，份所当然。吾二人代尔奔劳，随侍长途，同受驰驱之苦，虽得尔点酒食，未尝一餐醉饱。尔宜自便，休在道上缓步轻移，而为今不比官时喝六呼么，有人奉承也。从此言后，如若一日不行二百里途程，张老爷、吴老爷实不爱的。”三缄曰：“张头、吴头，耐烦些须，念我无辜受累，冤遭不白，自幼攻书学馆，难于奔驰，缓缓待吾，自有到辽阳之日。”言殊可悯。张顺勃然大怒，以手指三缄之额而言曰：“你这王八弹子，真是不懂人情。辽阳历都里约万余，兵部所发银两原有定数，如任尔迟迟步履，倘多延一月，他日老子归去，岂不是要乞丐一月乎？”吴魁曰：“如行再缓，蛮法治之。”张顺曰：“若动蛮法，尔命休矣。”吴魁曰：“前后话且休提及，可将尔那犬足发快当些。”三缄被张、吴二役语二言三，气得双泪交流，不敢稍酬一句。自是为役所逼，奋力前行。
　　复行十数日，已近秦岭。三缄举首望之，岭若长虹，横隔天外；云霞星斗，出没皆在半山。暗自思曰：“辽阳隔岭不知几许，如在岭外，不想再回乡井矣。”思念及此，咽呜不止。
　　耳闻二役相与言曰：“是地人稀，旅舍寥寥，此去南关不识还须几日，可至前面逢人问之。”行约里余，见一小溪，溪上芦花皎洁，如雪花之深处，隐有茅舍在焉。二役与三缄绕溪而行，行至茅舍，日已西坠。三人同入，店主询曰：“客来何地？”二役曰：“吾在都内押一皇犯，充配辽阳，前当解役时，曾至秦岭下，但暂来暂去，路已生疏。动问主人，前面尚有旅舍否？”店主曰：“荒凉之区，旅舍稀少，后因充配军犯连年甚众，故旅舍亦伙。近来充配渐寡，旅舍拆去者累累矣。而今前面业已拆尽，必到南关方能容人，外此则无有也。”二役曰：“此隔南关，路程有几？”店主曰：“两日可到。”二役曰：“两日方到，饮食何由得乎？”店主曰：“必办干粮，以充二日之饥焉。”二役曰：“宿居何所？”店主曰：“此地芦茅茂密，结芦而卧，亦可栖身。”二役曰：“如是，今宵下榻于斯，明日再作理会。”三人餐罢饭食，归室安寝。
　　刚欲入榻，张顺曰：“吴伙计，可告便否？”吴魁曰：“欲去。”二人于是执灯同往，转转折折，已入厕中。三缄近日常防二役暗害，尾后窃听。果闻张顺谓吴魁曰：“历来解押皇犯充配辽阳，能有几人竟入辽阳地界？每到是处结果性命，归以病故禀之。我戴月披星，来兹僻壤，乃已心尽。明日押到前面，将犯刺杀，抛入芦花，仍返此间止宿一夕；然后急急归从原路，岂不稍省辛苦乎？”吴魁曰：“弟心亦欲如是，且起解时云大人已有刺杀之命，事不宜缓，明日下手可也。”三缄窃听至此，心胆俱碎，退归寝所，暗思脱逃良策。
　　移时，二役入室，同卧彼榻，未逾一刻，鼻息如雷。三缄夜不成眠，右想左思，未得其计。忽闻旅主与老妻言曰：“今日二解役所押之人，可惜骨嫩年轻，死在旦夕矣。”妻曰：“彼无重病，乌得速死？”旅主曰：“凡解皇犯至此，多遭刺杀，能到辽阳者十中不过二三。”妻曰：“何不救之？”旅主曰：“皇家要犯，如何敢救？”妻曰：“彼胡不自逃耶？”旅主曰：“彼如肯逃，出户右行，芦花愈密，由溪转左，尚有黄姓旅舍。特恐彼不知，明日定遭毒手矣。”三缄幸闻是语，遂将缧绁与银两卷入怀内，轻轻走出。喜此旅舍以芦干约束为门，易于启之。
　　三缄出得舍外，但见星光隐约，月影依稀，即如店主言，向溪右而去。时至秋季，虫声唧唧，玉露盈盈，三缄绕溪徐行，步履衣衫概已湿透。俟至天晓，隐于芦花密处，虽觉寒冷，不敢声张。
　　二役苏，张顺曰：“后日可抵南关，入关交卸，急回都下，此时父母以及妻儿，谅必望眼将穿，谓李家老爷可曾发赏否也。”吴魁曰：“有赏，赏尔一人头足矣。”张顺曰：“好好打点，不然尸无厝所。”吴魁曰：“厝于蛇虎腹中，方能快发。”张顺曰：“厝蛇腹焉，子孙手耍双龙；厝虎腹焉，子孙行横一世。”吴魁曰：“如若厝于獐鹿腹焉，子孙必为狐群狗党矣。”二役言来语去，未闻应答一词。张顺曰：“死囚尚在梦里耶？”吴魁曰：“彼又思受皮鞭乎？”张顺曰：“尔试呼之。”呼及再三，亦无应答。张顺曰：“呼之不醒，何弗击以刀背？”吴魁起，持刀近榻，以手抚之而惊曰：“皇犯逃矣。”忙呼主人，燃点灯檠，遍室寻之不得。旅主曰：“彼如逃出舍外，尔休望再见也。”二役不服，出舍望之，遍地皆芦花白如雪。因而商曰：“吾等暂驻于斯，谅彼无所依归，不久必转。”殊驻一二日，毫无影响，二役知不能得，将饭银赏楚，向都而回。
　　三缄身隐芦中，窃听无人行动，始出溪岸，绕芦前征。行至日影西斜，尚见簇簇芦花，若无涯涣。是时腹中甚馁，步履维艰，又恐二役寻来，忙忙掬饮溪泉，以疗饥玻饮已，足力稍健，逢有路径，即由之去，不暇问及狼窝虎窟。行复数里，芦花已过，一带茂林，周围荆棘纵横，似无行客之路。立望良久，瞥见林左有小小路径。三缄出得荆棘，转至其间，正待前趋，林内腥风忽起，驻足凝睇，见一黑蟒大约数围，蜿蜒而来，其行甚疾。三缄恐避不及，斜向西行。孰知蟒亦西奔，相隔不过数武。三缄奔力已憋，当头一蟒，巨更胜前。骇极，狂奔北面，缘木而上，幸得此树叶茂枝繁，中有雀巢如人居室。三缄隐入，偷窥二蟒，始而以首相触，继而以舌相舐，终而将身挣立，约有二丈余高，各吐一珠，其大如碗，抛而复坠，坠而复抛者累累。
　　久之，二蟒欲别，以首触地如相揖状。触罢，口喷黑烟，顷刻四野迷漫，大雨如注。三缄身在巢内，雨不能泄，体尚安然，然终日未得一餐，腹馁实甚，于无可如何之际以手拭之，若有果焉，自树枝而坠于巢外，试立身细视，其果最伙。三缄饥极，遂摘一二枚去壳而吞，味甜如蜜，连食数十，觉腹已饱。
　　犬卧巢中，将近二更，闻得林内猿啼虎啸，不禁毛发竦然。三缄至斯，利薮名场淡如白水矣。因自叹曰：“吾父吾母生予一人，所望扬名显亲，光大门第。幸而得领乡荐，奉王爵秩，出仕昆明，只忆位至公卿，以遂父母心念。岂知累被上衣劾奏，受罪天牢，又沾皇上仁慈，不忍断吾首领，恩施格外，充配辽阳。而二役心抱不良，暗欲诛吾于异域。倘非旅主谈及所逃之处，安能脱兹虎口。今以堂堂举子，犬卧雀巢，不知何时得归与父母相会！”所言至此，复继以泣曰：“吾今而知名利如花，转眼即谢，不若炼成大道，受享仙福，为不朽焉。”辗转思维，神倦入梦。
　　卧至天晓，忽闻空际声传瑟瑟，翘首视去，见二巨鸟展翅如屏，一往一来，翱翔霄汉。无何下驻树枝，彼鸟昂首一鸣，响若铜钟；此鸟亦鸣数声，震如皮鼓。二鸟鸣后，相继近巢，视内有人，以嘴喙衣，似欲呼之使行者。三缄告曰：“吾受冤狱充配辽阳，二役不仁，欲诛吾命。吾暗逃此，又遇蟒行，不得已而借巢避之，望祈灵鸟指吾去路。如得生还故里，肺腑铭恩。”二鸟闻言，若已知之，彼鸟首向树西，点额者再。三缄曰：“灵鸟嘱吾西行乎？”鸟鸣一声，若应答：“然。”三缄又告曰：“吾腹馁甚，如何能到旅舍？”此鸟出巢，衔果数十枚，置于怀内，三缄曰：“是果可食乎？”此鸟点额者又三焉。
　　三缄食毕，叩谢下树，直向西去。茂林刚尽，复入芦花，转转旋旋，觉得路途似来时所经过者。正奔走间，遥闻人语声急，由人声处而来，则前之旅舍也。三缄欲入，恐二役尚在此间，乃舍后盘桓。经半日，日将西坠，始入其门。旅主惊曰：“尔前之逃犯乎？”三缄闻得“逃犯”二字，战栗不已。旅主曰：“毋惧，毋惧，解役已回都矣。皆尔祖宗有灵，能知逃避，不然焉存性命以至于今。”三缄拜谢曰：“吾知逃避，皆翁所教也。”旅主曰：“吾乌教尔？”三缄曰：“初至之夕，二役入厕，商诛吾命，吾窃听甚悉，苦难脱身。突闻翁妪闲谈，言及逃路，遂乘二役卧熟，向舍右逃之。然所行地面，概属芦干，尽一日之力，旅舍全无。傍晚时遇二黑蟒，一逼于后，一截于前，骇甚，向北狂奔。奔约里余，巨树当道，吾梯而上，有巢如室，犬卧其中。次日，二鸟飞鸣来巢，吾跪祝之，鸟指去路，下树西走，不意又与旅主相见焉。”旅主讶然曰：“先人传说，花仙洞中有巨蟒，古杨枝上有灵鸢，二物善能伤人。尔遇之而不为害，尔宗尔祖积德必厚，否则不死于役，断死于二蟒、双鸢矣。而今解役已去，尔何归乎？”三缄曰：“愚意依翁驻此，俟罪满后乃回都中。”旅主摇首曰：“此系朝廷解犯要路，倘被他役查得，如之奈何？”三缄曰：“是地既不可居，吾又焉往？”旅主曰：“不如竟入南关，关内罪犯甚众，尔无解役，自少盘查。如或关吏问时，只言奉父母命来视兄弟。将关混过，秦岭以外皆属异域，谅无拘束也。”三缄得旅主计，暂驻一夕。
　　晨起早餐后，旅主为之裹糇粮焉。三缄跪地辞行，惨切之情，见者堕泪。旅主曰：“吾与子备有糇粮，可敷两日用度。过此两日，已到南关，虽无中华米谷之食，而荞颇丰熟，不至啼饥。”三缄接过糇粮，以银予之。旅主曰：“吾见子情甚惨切，暗为悲伤，此粮特以送君，一丝一毫吾不索也。”三缄再三告谢，竟向南面而去。孤身独自，苦不可言，兼之秋去冬来，冷气凝冰，朔风刺面，足僵手拎，更见情伤。三缄抱着哭面愁肠，徐徐进发。行至午后，腹已馁矣，解开糇粮布袋，取而吃罢，掬水饮之。忽遇二人形貌不善，见三缄而问曰：“尔属何地人氏，在此胡为？”三缄曰：“因兄得罪，充配辽阳，双亲命吾前来一省耳。”二人曰：“且诉尔兄名姓，实系何年得罪，由何省何府何州何县发配，吾必知之。”三缄诳之曰：“兄弟郝有思，由都起解，已四载矣。”二人曰：“本关中罪犯极多，一时不能尽悉，吾等亦解犯来此，兹已交过，要回都下，奈银钱甚少，路费不敷。仁兄万里省亲，随身白镪必重，祈借一二，他日回都相付，决不食言。”三缄曰：“行路之人，能带几许。”二人曰：“休得推辞，好好借贷则罢，否则吾必搜汝。”三缄闻言不合，抽身欲行，二人各执佩刀，扭住三缄，绳勒其喉。三缄气无所伸，已梦入黄泉矣。二人搜得银两并及糇粮，直向前途欣喜而去。
　　三缄魂魄无依，遍处荒窜，窜至阴阳界，为界官所见而止之曰：“尔首祥光发现，必非凡品，可立于兹，待吾交递森罗，以候定夺。”言已，行文五殿；五殿即饬界官导至，一一详询，知为紫霞门徒虚无于所化之三缄，遂遣驻节厅仙童飞禀紫霞。紫霞至，森罗出迎入座，当拟三续之魂交之。紫霞来到三缄死所，解去喉绳，以灵丹纳入口中，仍使魂还躯壳。归至天半，得遇清虚真人。清虚曰：“三缄既入迷阵，受兹磨折，谅已知悔，何弗提至清闲之地，以便传道，而为阐道用乎？”紫霞曰：“尚有待焉。”清虚曰：“如何？”紫霞曰：“不使之磨到极处，其心易为名利诱也。”清虚点首曰：“世多磨人术，其心要坚固；迷阵越加深，终无归真路。愈磨性乃坚，不磨炼未熟；紫霞待弟子，恰似培花树；他年道阐明，长受仙家福。”偈已别去。
　　三缄自得紫霞解救苏来，知银粮两失，大哭弗已。哭已而思，其身空乏，欲进不可，欲退不能，想思逾时，计无所施，只得惨惨凄凄，又望南关而走。未几，夕阳在山，烟迷四野，三缄无所归宿，坐于大樟树下，甚恐虎狼来往，为彼吞噬。于是梯樟而上，冀如雀巢之居。刚上半矣，忽见前面隐有人行。
　　三缄速下，伫立以待。及其人近，乃一老叟。三缄询曰：“翁何往？”老叟曰：“锄云而归耳。”三缄曰：“吾欲借宿翁家，不识翁肯容否？”老叟曰：“失路谁无之悲，借宿亦常有之事，特恐蓬庐湫隘，不肯驾止高人。”三缄曰：“翁太谦矣。小子恩沾止宿，他年如脱苦难，稍获寸进，必有报焉。”老叟曰：“止宿一宵，何堪言报。”遂导入第，款以酒食，然执盘箸酒器者，惟少女一，以外无人。此女貌美如仙，常常目睇三缄。
　　三缄俯首，不敢仰视。饮毕，老叟曰：“夜深矣，君可就寝。但寒家人数无几，室仅两榻，吾与相公同卧，老妻与吾女共卧。相公远来，休得见笑。”三缄连称不敢，随叟入室。老母笑曰：“相公青年，吾女亦少，不若配为夫妇，长住于此，免使朝日奔驰。”是时，三缄穷无所归，又见此女不逊杏娇、桃婢，慨然诺之。老叟喜，整顿衣冠，焚香秉烛，二人成礼后，携手入榻，相抱而眠。次早视之，仍在大樟树下，所抱者一枯朽树头也。三缄知为鬼弄，面带羞容，俯首前趋。
　　俄而南关在望。三缄到此，无银换食，将衣易之。暂住二日，熟视关中风景，难以栖身，整整精神，竟投秦岭。是岭地势奇险可畏，三缄谅难久住，不觉思亲急急，伤及肺腑。负疾难行，遂于路旁卧以待毙。



                        


第十五回    遇杜公山亭养疾　逢匈奴塞外看羊


　　恰遇杜公自南关归，见路旁卧一少年，几为雪厝，怜而问曰：“少年奚自，胡不避风雪而卧此间？”三缄气息奄奄，弗能相答，惟两目垂泪而已。杜公扶之，起而复跌者累累。公计无出，负之而去，或数武一息，或数十武一息；缓缓负到亭内，横置于榻，覆以羊毡。卧至夜半，微微转动而不能语。杜公急温以火，三缄为火气所暖，始呻吟焉。
　　杜公曰：“少年饥乎？”三缄曰：“饥甚。”杜公予以荞饼。
　　三缄食半，难于下咽而止。杜公曰：“欲饮乎？”三缄曰：“思饮久矣。”杜公即以汤进。三缄连饮数盏，觉胸内开阔，望杜公而泣曰：“吾因犯罪充配辽阳，途被抢掠一空，饥寒交迫，以致疾生意外，倒卧路旁。不料公抱仁慈，拯吾于水火，此恩此德，肺腑铭之。”杜公曰：“举手之劳，何堪挂齿？”三缄曰：“得公垂救，当知公名，他日还乡，以好尸位而祝。”杜公曰：“吾杜姓，名入词林，官居内阁。因自不知谨，怒触天颜，谪贬辽阳，受罪三载。屈指以计，今犹在二载之中焉。”三缄曰：“如是，公与吾实属同病者矣。”杜公曰：“尔亦词林学士乎？”三缄曰：“吾举李氏，贱号三缄。初举孝廉，出宰昆明小邑，亦由经济无术，而谪辽阳耳。”杜公曰：“尔罪定几载？”三缄曰：“与公数同。”杜公曰：“吾以老朽残躯，死不足惜，尔年甚少，罪满日不过三旬，尚可展翅飞腾，为国家梁栋之用。”三缄曰：“名场味淡，永不作是想矣。”杜公曰：“凶现前者后必吉。以子年华正富，何受批区区挫折，即易初心？然当此灾疾临身，一概愁肠，切毋怀抱，俟疾愈后，听天安命，自有云开见日时也。”三缄曰：“公言固是。但吾身空乏，无有半文，来此僻壤穷乡，食从何觅？”杜公曰：“吾囊甚富，尽可用资二人。所虑者此地绝无粟米，食惟荞饼，肉仅牛羊，盐虽有而价昂，且甚稀少。吾历过一载，兹已惯焉，公子初来，恐难裹腹。”三缄曰：“得公活命，如疾能愈，何嫌粗食？”言谈至此，疾又加增，呻呤之声直达亭外。日复二日，鼻息如丝。于痛苦稍停时泣向杜公曰：“吾死后，祈公厝于高埠，首向都中，俾吾乡井常望，慰此幽魂。以桐芦二枚，置诸左右，俾吾没去，不忘丧居父母。”杜公闻之，感伤不已。
　　自是疾愈沉重，三缄无复再生之想，杜公亦抱得毙而厝之恩。
　　紫霞真人身坐仙府，瞑然一会，吁复礼子而言曰：“三缄贪名受谴，充配辽阳，今在秦岭山亭，得疾将死，师特命尔持丹举之。”复礼子领命，乘云竟去。顷刻已到秦岭，奉头按下，在山亭外持丹叫售，杜公闻得，呼买声声。复礼子不疾不徐，来至亭内，询曰：“老翁呼买灵丹，所医者谁？”杜公曰：“吾友耳。”复礼子曰：“所患何疾？”杜公曰：“充配之人，有何别症，其源总由于内抱伤感，外受风霜焉。”复礼子诺，假至榻前诊视。诊毕，以丹予之。杜公谢金，不受而去。归至仙符，拜见紫霞曰：“师以灵丹活及三缄，弟子观三缄容貌，深黑少紫，晦气正甚。即使疾愈，恐挫折犹不止斯。”紫霞曰：“吾有一偈，尔谨记之：前劫凡人骨，知将仙道入；幸已得成真，又被红尘误。白玉不勤磨，焉能成好物？雕琢既深深，永享天仙福。”复礼子默会其偈，拜辞而退。
　　杜公以丹纳入三缄口中，复以温汤徐徐浸下，一时腹如雷吼，神色转变。杜公喜，暗思此疾当不至死。
　　久之，三缄又在榻大哭失声。杜公忙揭被询曰：“公子何事悲啼乃尔？”三缄又似瞑目，安卧如初。易一时，复大声呼曰：“饶了，饶了！”询之，哑然如前。竟至天晓时，忽然掀被起坐于榻，呼杜公而言曰：“吾昏愤之际，似从此地逃归都下，隐身而行，直入梁公子府中，得会父母，抱头大哭。哭已，父曰：『自儿谪贬辽阳，吾与尔母只想生不晤儿面，死不见儿尸矣。讵料今日又得相逢，此皆祖宗有灵，神天默佑也。』言犹未已，梁公子亦至，见吾携手，且泣且言曰：『尔罪未满，归系逃犯，须宜隐身，毋令人见。』予诺，从此朝日在府，未尝一出。秋中佳节，不堪纳闷，意欲出府游玩，以遣愁怀，又恐都城耳目甚众，倘被上衣知得，获罪更大。思前想后，难禁闲游之心，不觉不知，已出府外。刚到东街之半，正遇二解役对面而来，见吾呼曰：『逃犯在此，可速拘之。』吾见其势凶猛，抽身欲逃，早被街邻四面围着。二役将吾扭定，直投兵部衙门。吾跪地告饶，不允。及到兵部，二役禀之上衣。上衣登堂，大骂不已。骂后，命刀斧厉卒，推出衙前，拥至演武场，持刀加项。吾正狂呼饶命，倏然一虎冲入，飞负吾去。一惊而苏，尚在榻中。自今思之，犹怀战栗。”杜公曰：“昨日午牌时，一少年道士售丹于此，呼入诊视，给予一丹。当纳尔口中，继而汤进，顷刻腹如雷响，无复呻吟之声。但见时而哭泣，时而叫饶，吾以为病极发癫，不意尔梦回都中矣。尔今精神爽快，谅疾稍减，可宽着心肠，涤尽愁思，俟体健时，再作理会。”三缄曰：“承公救吾于路旁，又劳侍疾于亭内，仁厚如此，心胡以安？”杜公曰：“同处难中，理宜相救，况尔我为官，则共事一主，论其居址，并处中华。昔贤有云：『四海之内皆兄弟也。』何可视以为异体乎？”三缄自得丹丸入口，曾不几日，厥疾已瘳。于是日与杜公相处，凡燃薪吸水，一身力任，以报杜公。杜公暇时闲谈，决不言及受谪之苦。
　　三缄年少气盛，提及上衣回奏当今，无故遭冤，辄切齿怨恨。杜公曰：“恩不宜忘，仇当速解，其中自有夙昔冤孽，不可独怨于人。能作如是想，仇无不解矣。以兵部云上衣言之，朝臣甚众，半皆为彼汲引，虽于尔躬素有嫌疑，亦非不了之事。
　　而独劾奏频频者，以彼前世必受尔之罗织，如尔今生也。得箭还箭，自古已有，何况于今？吾劝公子甘心顺受，休出怨言，则前世冤仇自对除殆尽。如怀恨不释，又怨结来生矣。所以吾即受尽挫折，常自解曰：『前生我之难为于尔，今生我已受之。』不特此也，即平日受人一怒一詈，皆作如是想，不存怨恨心。故充配于兹，途无侮我之人，身无丝毫之疾。待罪满后，庭帏株守，耕读是乐，一切官阶名位，听诸子孙。得之不以为荣，不得不以为辱，陶然自适，虽仙子不啻焉。吾见世之计图谋者，昼夜思维，奔走不息，此时之富贵视若宝珍，如尔我充配堪怜，初无一人念及，雪中送炭，曾有几人，岂知无限精力尽耗于名利场中，一旦病入膏盲，求生不得，求死不能，呻吟弗绝时，即以宰相状头、良田万顷与彼，恐彼亦淡然弃之。设或喉中气断，妻儿悲泣，固亦人情，倘遇夏日秋朝，身躯易腐，妻儿恐其肉流蛆出，忙然升柩，厝于青山。在有孝子孙，尚能心丧三年，不忘父母，如无孝孙子，亲刚闭目，弟兄分镳，稍有不平，则斗殴家庭，兴词州县，谁又念及父母而体生前之教乎？此以老年而丧，兼为有子孙者言也。假令命殒少年，娇妻难守空花，彼即恋其富而不为人配，而深闺卖笑，丑名达于四境者有之。又如怨贫易姓，转配他人，相狎相亲，恨不早为匹偶，从未有再醮之妇而能念及结发者也。至以没入黄泉而论，富贵带之不行，阎君考查，惟分善恶。能积善者转世仍为富贵，若积恶甚大，咸受极刑；如磨推锯解，或化异类如走兽飞禽。
　　何莫非奸诈图谋，毕生所造，自作而自受者，为问夜台凄楚，能有儿孙代受其刑乎？吾于亭中朝日思之，悔不自胜。尔以受害而怨恨之心，岂真未尝透澈人情，殊知世故者乎？”言已，大笑不止。三缄曰：“近杜公未识为人何如，聆此一番确论，已知杜公才德高出人群万万，深敬服之。”无何，冬去春回，秦岭之地雪稍薄矣。三缄无事，乘杜公外出闲游，岭下平坦刚尽，忽现小山一座，山中土穴密若蜂房，时来笙声，如泣如诉。三缄不识何人居住，思欲一入穴处，以睹异邦之奇。甫近其地，穴中突出数十人，身披羊毡，频频盼望。左穴内亦出巨汉四五，望三缄而步趋甚疾。三缄以为居人出入，于己无干，挺立待之，莫知畏避。恰被杜公望见，大声呼曰：“急走，急走，匈奴来矣！”三缄骇，狂奔下山。匈奴以钩勾之，未得而返。
　　归亭息定，杜公曰：“尔胡不自保重，而乱于步履乎？若非吾回，履其雪中足迹，速来呼尔，必为匈奴擒去，售与他洞牧羊矣。既入他洞，此生已了，安望复回都下，顾盼父母哉！
　　二次如欲消闲，是山断不可上也。”三缄曰：“吾见是山土穴甚广，思觇其异，以扩见闻，而彼穴诸人，何以睹吾而俱出？”杜公曰：“土穴中皆匈奴侣也。若得汉人子弟，以冀彼家父母许缗赎之，如不赎焉，转售他洞，愈售愈远，愈远愈苦，不将此身没于匈奴，不能了局。今日非吾呼尔，尔早已入其党矣。”三缄曰：“彼岂无管束耶？”杜公曰：“即有管束，尔属大邦人物，非彼同侣，纵将尔杀却，无关紧要，亦与吾国诛及匈奴等耳。”三缄曰：“匈奴厉害如斯，从此坚守山亭，不敢轻出矣。”杜公曰：“思回都中，自当谨慎。”三缄曰：“山亭历彼甚近，胡不为至此耶？”杜公曰：“彼虽夷狄，最重信行，当年大邦征伐匈奴，匈奴被擒，甘心向服，中外之界实限于此，故彼不能越焉。不然，谁敢居此亭者？”三缄聆言，常怀惕栗。
　　无何，春季将过，夏景频催。杜公曰：“吾来时有一友人，同至此地待罪，彼居岭之东面，与南关相近。昨日寄信嘱吾一往，有话筹商。吾去，明日午刻定然归来。公子耐住山亭，切不可步履妄行，恐为匈奴所获。”三缄曰：“谨领公教。”杜公嘱罢，缓投岭东，三缄在后送之。送约十里途程，杜公回首谓曰：“公子可以归矣。”三缄伫足立望，待公形影不见，然后归亭。懒去炊烟，倒榻而卧，思及父母，愁生满腹。自午及夜，卧不成眠。
　　次早晨光入照，三缄始起。作食毕，念切杜公，时出望之。
　　殊望断停云，不见征车转辖。一连三日，去客无踪。迨到四日，朝临申酉之交，始见杜公一步一趋缓缓而至。方近亭下，三缄出迎曰：“公归何迟？”杜公曰：“俟吾入亭，为尔言及。”既入亭内，三缄进以汤焉。杜公饮讫，谓三缄曰：“吾友邬光平，都中巨族，得罪充配，与吾同行，声气相投，称为莫逆。
　　彼家金银广有，朝贵亦多，上下调停，罪已宥矣。承彼寄信，与吾方便，一并赦之。佳期久卜，起程还都。奈引导无人，弗识去路，因待都中押犯之役，带负行李，带引途程。而役来总在南关息足，命人呼之，步履稍迟，故许久方归耳。”三缄曰：“然则公又何日起程乎？”杜公曰：“期在诘朝，不可缓矣。”三缄闻言，泣曰：“公归，吾无所依，善教不闻，吾真惨然也。”言罢大哭。杜公慰之曰：“吾回都中，访至梁公子府内，晤尔父母，以免疑生疑死，朝日悲啼。复与公子筹商，为尔调停，如罪宥时，吾必使尔家仆，竟投此处，尔整顿行装，随彼归都，何难之有。”三缄跪地牵衣，泣曰：“吾命将死，惟公救之，空空一身，承公养之，公可谓吾重生父母也。恳祈一救再救，完全吾躯，他日言旋，定当衔环以报。”杜公曰：“山亭之养，已不多矣。吾友所积，尚可敷一人一载之需，吾曾代祈友人，已许明日尔可随我去居。彼室羊毡甚厚，卧榻亦颇佳焉。”三缄曰：“公无事不为吾谋，吾感不尽，但宥罪一件，公回都下切勿忘之。”杜公曰：“决不敢忘，亦不忍忘也。”是夜，三缄谆谆相嘱，杜公语语相安，竟至天明未能合目。
　　晨餐后，杜公与三缄同将所余荞面，以及羊毡瓦鼎，运至南关东面庐山麓下草舍之中。杜公友人出而迎曰：“尔友来乎？”杜公指三缄曰：“此其人矣。”三缄即向邬公恭身叩拜。邬公扶起，言曰：“年青幼子，落于异邦，真令吾视之而心酸也。
　　吾等回都，誓为尔策，半载之外，必有佳音，尔其宽着肚肠，在此耐候。”三缄闻说，咽喉气塞，重重拜叩。邬、杜二公将荞面羊毡，一一交与，辞别三缄，向南关而去。三缄此际且泣且送，恰似乳孩失母，哭不成声。二公曰：“送君千里，终须一别，哭亦徒然。尔可速归，看守羊毡等物，恐为他犯窃去，尔又难活矣。”三缄洒泪归亭，一行一坐，思念杜公不已，因将羊毡等件，铺于室内，见此如见杜公焉。
　　一日，庐山昏黑，大起狂风，三缄独坐无聊，忽见一人突如其来，忙起而询曰：“尔都中役乎？”其人曰：“非也，吾亦大邦人，充配于兹十余载矣。”三缄伤其与己同病，留居为侣。其人随留随止，并不问及姓名。三缄问之，彼亦含糊答之。
　　三缄时时暗窥，饮食起居粗卤可鄙，而且昼出夜返，日以为常。
　　三缄厌其烦，久则疏以礼貌。其人曰：“尔先以盛情待吾，今而颜色之间甚属不善，尔欲生乎，死乎？”三缄曰：“生则何为，死又何说？”其人持一布囊，置于三缄之前，曰：“尔欲生耶，入此囊中。”复抽刀一柄，手扭三缄之前，曰：“尔欲死耶，割尔首领。”三缄骇甚，泣祈饶之。其人曰：“尔欲生而不入此囊，必待吾动粗乎？”三缄跪地大哭不起。其人吹动牛角，亭外遂来三四黑汉，绳束三缄，放入布囊，扛抬而去。
　　三缄无奈，只得任之。未几，扛抬者止，解开布囊，接出三缄。
　　三缄极目周围，环立不下数百匈奴，群相谓曰：“既来此地，须与吾等牧羊也，尔心愿否？”三缄曰：“愿。”匈奴曰：“如愿，速去牧之。”



                        


第十六回    羊奔涧得逢仙友　虎出穴又仗神威


　　三缄驱羊山外，群羊齐奔，彼亦急急逐之。奈羊不择地而游，三缄被荆棘勾衣，茅茨刺足，血流不止，蹒跚难行。日夕归来，匈奴视之，曰：“尔足底未能结实，故不敌茅茨之锋。”遂插铁板于炉中，俟其红时，烙及两足。三缄痛不可忍，呼号欲绝。匈奴曰：“不如是，不能驱羊山岗，何呼号乃尔？”竟将两足烙毕，身以羊毛毡披之，首以羊皮袋覆之，俨然又一匈奴也。次早给彼荞饼，命急驱出群羊。三缄足甚痛疼，一拐一跛，勉强驱至山顶。山下涧水一泓，群羊欲饮，狂奔而去。三缄恐羊去远，不能追逐；又惧羊若有失，受辱匈奴，事处两难，不顾痛楚，随之下涧。群羊饮罢，一羊傍涧酣眠，则众羊效之。
　　三缄于羊眠后，席地而坐，自觉足底如焚，呻吟之声不绝于口。
　　复礼子领得师命，乘云空际，以查三缄，如有难临，速为援救。正从秦岭见三缄独坐于地，云头按下，意欲相近与之交谈。恐其偶露行藏，为彼窥破，于是略显仙法，指衣成毡，化石成羊，缓缓驱来，眠于涧左。连呼三缄曰：“尔羊饱否？食饼其时矣。”三缄亦问曰：“尔羊何如？”复礼子曰：“吾羊烈甚，往往狂奔，追逐数山，始眠于此。”三缄曰：“尔羊既眠，谅已饱矣，来兹一晤可乎？”复礼子曰：“吾正无侣，急欲与子闲谈也。”言毕，撩衣涉涧，至三缄处，两相交揖而后并坐焉。
　　坐已，复礼子曰：“吾兄愁颜如此其极，其殆初入是地而役任看羊乎？”三缄曰：“然。”复礼子曰：“初任看羊，必烙足底，若无药以擦其患处，终则浓血交流，牧任难胜。匈奴恶之，必加鞭笞之苦。”三缄曰：“吾于斯时，已不聊生，再加鞭笞，有死而已。兄属何名，步履若是其健乎？”复礼子曰：“吾傅姓名理，始以访友求道四方，继恋功名，参及胡将军行伍。前剿匈奴败绩，为彼所擒，已受五年看羊之役，不惟足底坚实，而且荞饼惯吃，雨雪风霜久不畏之，故强健乃尔。”三缄闻而泣曰：“吾不知若何而后如君也。”复礼子曰：“必历四五春秋，方能强剑然子初到，难受此地烟瘴，吾有药一贴，掬水而饮，非但烟瘴可避，而足自步履如常。”遂取药身旁，以予三缄，三缄立而跌者再。复礼子曰：“尔全不能行动耶？”三缄曰：“不能。”复礼子曰：“尔不能行动，今夜露宿于此，虎狼一至，安保尔躯？”三缄聆言，大声哭曰：“愿死虎口，以了一生。”复礼子曰：“毋泣毋泣，吾且扶尔至涧，掬水饮药。”三缄起，手抚复礼子两肩，一步一停，曳踵而至，躬身掬水，将药饮之。昏绝片时，苏来觉得精神爽快，以足踏地，其痛若失。
　　三缄谢曰：“服君药饵，不啻仙丹，倘能得脱牢笼，仍归故里，兄与杜公恩德，吾必报之。”复礼子曰：“斯言既出，不可忘也。”三缄指天誓曰：“若忘斯言，有如是日。”复礼子曰：“此山虎狼甚伙，惯盗其羊而食，每于牧罢归去，匈奴磬点其数，如或欠一，鞭笞定所不免。吾有异术能化石成羊，兄羊如被虎狼所吞，向石呼曰：『尔石来，尔石来，吾今换尔入羊胎。
　　速速化，速速化，化作羊儿回去罢。吾奉紫霞命，弄假可成真。』只此数言，石化为羊，以补其缺。”三缄将口诀记下，复礼子用手一指，石果化羊，旋化为石焉。化已，又语之曰：“是山虎狼不但食羊，即看羊人多被吞嘧，教尔一咒，虎狼纵近尔体，亦不过舌舐鼻嗅而已。”三缄曰：“其咒如何？”复礼子曰：“我是天仙体，牧羊将他倚，山神听我令，化为木石侣；虎狼宜速避，莫违天律语。尔见虎狼则念此咒，但须稳坐毋动，如其畏而奔走，必不利尔躬也。”三缄一一记之。复礼子曰：“日已西坠，吾途尚遥。”言别一声，驱动群羊，竟投山后。
　　三缄返，匈奴点明羊数，又予荞饼。三缄吃罢，倚檐而卧。
　　天晓驱羊向左，山左之草，更见葱茏，群羊济济趋奔，争夺而食。后一驱羊者呼曰：“是地不可牧也，若再前驱，尔羊莫保。”三缄曰：“草绿缛而深肥，羊腹易饱，何不可牧？”其人曰：“中有怪物，善能噬羊，如何牧之，早已草色无存矣。”三缄闻言，忙将群羊驱转向北。北面牧羊者众，三缄所牧有四五头入彼队中，其心以为驱归之时自然各理各队，不料匈奴牧子惯以己羊驱于人牧之旁，人羊一入彼群，即为已有。驱归，主点其数，多得者厚赏。三缄初任此役，未识其中诡谲，毫不介怀。
　　彼牧羊者恐三缄见号择认，故将驱羊竹杖，向羊绕之，羊遂合群驱之而去。三缄呼曰：“吾羊四五入尔群内，尔何不辨其号而驱去乎？”牧羊者曰：“吾队无尔羊，毋得妄认。”三缄曰：“羊入尔群，不过片时，胡即谓为尔有？”牧者不答，三缄入彼羊群择之。牧者怒气勃勃，将三缄扭卧，毒手相加。三缄体弱难支，昏绝在地。牧者释手，驱羊竟去。
　　紫霞真人适登讲道台，呼及群弟子排班听道，将道讲毕，向复礼子而言曰：“三缄牧羊失羊，已为得羊者殴毙。尔急入尘世，以丹活之。”复礼子曰：“三缄受磨已多，师胡弗稍解一二。”紫霞曰：“是非尔所知也，譬诸尘世之子，迷于嫖赌，为父母者，先教以甜言，不听，继加以夏楚，亦不听。父母见其心性难于移易，欲置之死，或遇亲友劝解释之，而其作为仍复如前。父母无可为情，任之而已。子见父母不加责斥，忌惮愈无，必至于金尽身穷，几乎莩死，始转念而深厌嫖赌，卒能成家登富者，何哉？磨炼精、迷阵破也。三缄自入名场，以至于今，迷阵尚深，道心未动，弗使之一生九死，安能磨出白玉精金。不然师命脱化红尘，岂不思一磨不使之受乎？”复礼子曰：“红尘真似海，陷溺日愈深，不怕天仙子，难跳陷人坑。”紫霞曰：“凡由仙入世，不有指点，终坠孽海，所以俗子炼道能出尘者难，入尘而思出尘者更难。尔等既已成真，思凡尘心切不可抱。”言已。退入仙府。
　　诸弟子谓复礼子曰：“师命尔持丹以救三缄，可速去之。”复礼子诺，去车驾动，竟坠岭头。瞥见三缄仰卧于地，忙纳丹口内，顷刻魂归躯壳，犹然大哭曰：“还吾羊来。”复礼子曰：“尔羊安在？”三缄曰：“吾羊误入尔队，尔可不分皂白，竟驱去乎？”复礼子曰：“尔其急起，要羊不难也。”三缄渐渐清醒，将复礼子谛视一遍而泣曰：“尔傅兄乎？”应之曰：“是矣。”三缄曰：“吾驱羊至此，误入人群，彼不辨明，占驱之去。吾不服，入群择之，被牧羊者毒殴而昏，不醒人事。兹遇傅兄救吾于既死，恩固大矣，然吾羊不得，乌能对及匈奴？恐承兄恩活于此时，难免鞭死于今夕。”复礼子曰：“要尔之羊，易如反掌耳。”三缄拜而求之。复礼子以手招曰：“失羊来，失羊来，毋入他群惹祸胎。急急归，急急归，仍与羊群共一堆。”偈甫毕，突来四五羊入群内。三缄恐非己之所失，试查其号，果故物也。方欲拜谢傅理，遍寻不得，以为牧羊异地矣。
　　自此见牧羊多处，暗向别地驱之。
　　时届秋深，三缄牧羊云岭，遥闻年少匈奴处吹笙，触动杜公相别之情，与言宥罪归都之事，不觉心腹如割，泪滴羊毡，望着南关大哭，曰：“孤身如雁在辽阳，思及高堂暗自伤；望见南关魂欲断，频将消息问苍苍。”正伤感间，忽听唤羊声，极目相视之，乃一年少牧子驱羊岭左。三缄畏甚，将羊驱至岭右。彼见三缄驱羊右行，即以所持竹杖插于地，群羊惰而皆眠。
　　三缄见彼羊已眠，不复他适，独坐于老树之下，默默不语，泪滴胸襟。
　　顷之少年亦至，与三缄并肩而坐。三缄恐如前日匈奴毒手相加，起而避之。少年曰：“君毋避吾，吾亦大朝子民，误入此地者也。”三缄聆其言善，乃详问曰：“尔胡为而至此？”少年曰：“吾父石蕴山，翰林学士也。吾甫六龄，母即物故，后母悍毒，刻待吾身，幸父送吾读于同年家中不受罗织。自父没后，宦囊虽饱，为后母所掌，后母所生弟妹锦衣有余，吾御敌寒而不足，且日加打骂，弗堪聊生，吾畏归，寻至舅爷家下，傍舅爷为生活计。舅爷见吾伶俐，携与为侣，贸易江湖。前岁贩贸南关，正遇匈奴抢掠，舅爷遭戮，吾身被擒，因此役任牧羊，常受奔走之苦。今见尔牧羊无偶，知必为匈奴所掳者。得同地之人而相与语之，庶胸次宽而愁肠少耳。”三缄曰：“吾以名误，尔以利误，可知名利二字，福人不少者，祸人亦不少也。”少年曰：“尔又胡为至此？”三缄见彼此同病，且泣且诉，尽道其由。少年闻之，亦伤感不已，曰：“从此尔我合为一体，每日来兹，伙牧群羊，归则各认其记。”三缄诺，二人于是深相亲爱，不啻乃弟乃兄。牧至日西，各驱羊群，依依不舍而返。
　　次日，三缄后至。少年曰：“尔来何迟也？”三缄曰：“吾由雪岭直下，较左旋更捷。殊至岭上，前面匈奴牧子约有十数队，吾侵羊乱，俟彼去尽，然后驱羊来此，所以稍迟。”少年曰：“可将群羊驱至草茂处，使彼饱餐，吾与兄席地闲谈，而商暗逃之计。”言刚至此，遥见对山羊群四散，牧羊者或梯树而上，隐于叶密之中，或向崖而奔，潜于石缝之内。三缄曰：“是何事故，人羊慌乱如斯？”少年曰：“是必虎狼出穴，捕食人羊，险莫过于此者。”三缄曰：“对山有恶兽，吾与尔禁步勿入，谅亦无妨。”少年曰：“无山无虎狼，但出有其时，亦无滥嚼人羊之理。所畏者今日彼山既出虎狼，是山不知又在何日。”三缄曰：“虎狼欲出，可前知乎？”少年曰：“山风狂卷，次日定出。”三缄曰：“如是，是山未动狂风，明日谅不出穴。”言犹未已，忽见一虎衔一牧子，飞奔前来，后面一狼奋力驰追，似欲争夺其人而食者。一时狂风四起，虎啸之声动摇山岳。二人骇极，忙至树下。少年先梯上树，三缄上而复下者累累。少年以索缒地，三缄随索而上，坐于枝间。但见无数虎狼，张牙舞爪，羊群溃乱，四散纷然。幸而对山之羊奔过是地者甚众，虎狼各攫其一，无尔无踪。三缄曰：“天已昏黑，群羊不知所往，乌乎归？”少年曰：“虎狼出穴，即匈奴亦紧闭门户。尔我敢下是树，自讨丧亡哉？”三缄于是稳坐枝头，不敢声张。
　　三更将近，大雨如注，赖此树枝茂密，不能湿及羊毡。大雨停时，微出月光一线，可以视及里许。少年惊曰：“完矣，完矣。山魈出矣！”三缄低声询曰：“山魈安在？”少年附耳告曰：“前林外身长丈许、目似灯球者是也。”三缄曰：“山魈之出，又将何为？”少年曰：“捕人而食耳。”三缄曰：“如彼来兹，将何以御？”少年曰：“听其自然，应死山魈，乌能逃却？吾与尔且隐身不露，以避其锋。”顷见山魈往来，愈聚愈伙。有至高者，有低于至高者，四面窥伺，时而自相舞斗，为胜者哀号震地，骇人闻听。
　　是山左崖下忽然一声响亮，如万钧石坠，声停后来一伟汉，高过山魈。山魈见之，群皆俯首。伟汉一一披其额，山魈隐，彼亦下崖而没。三缄曰：“伟汉为谁，何能伏及山魈？”少年曰：“此山王也。凡山魈虎狼，皆为管辖。许出则出，弗许则不敢，故山王一至，而山魈俱隐焉。”三缄曰：“山魈狼虎而外，别无怪异乎？”少年曰：“天地之大，何所不有。”言此，树下忽然牛喘。二人俯视，见无数巨兽，头生三角，毛深尺余，一步一鸣，声传吻吻，前倡后和，若有数十之多。或倚树而擦其皮，则全树摇摇，几为颠扑。此物甫去，山巅复出一物，长约数丈，粗如桶底，口吐红珠一粒，闪灼光明。三缄曰：“此何物乎？”少年曰：“此乃老蟒抛珠耳。”三缄曰：“擦树巨兽，又何名耶？”少年曰：“吾不识也。”一夜之间，二人胆碎心惊，未敢闭目。天晓群物不见，二人下得树来，遍呼其羊，无有形影。三缄曰：“羊群如失，何以归见匈奴。”少年曰：“虎狼出时，羊亦寻穴合住，不敢乱散，散则必受吞噬。可由山右寻之。”寻不过箭地途程，瞥见崖间有一石穴，少年斜斜直上，视已笑曰：“尔我之羊，尽在其中。”以杖邀之，二队俱出，各点其数，无一失者。二人喜极，驱至山腰。少年曰：“腹甚馁矣，可急驱归以求荞饼。”遂驱羊向左，三缄向右，相别而回。匈奴点视无缺，予以荞饼曰：“今日暂歇，明日再牧。”午刻另赏牛羊肉食。三缄只食荞饼，而弃牛羊肉焉。
　　食已出外，下望南关甚近，切念思乡，回视匈奴无人窥伺，暗暗逞步偷下南关。孰料匈奴见之，忙然追至，扭发而归，曰：“娃子思逃乎？吾必卖之。”三缄不能辩。匈奴恨甚，每日只予一饼，三缄不能裹腹，幸少年常常分给，不至啼饥。他日驱羊山侧，仍望老树而来，羊已饱而同眠少年未至。正盼望不已，突见山右一虎，飞奔身旁，思及傅兄之言，念咒稳坐，虎至，以爪戏抠羊毡，又以舌舐其口鼻，久则傍身而卧矣。三缄乘隙奔窜，虎若始其为人也者，随后驰追。三缄气逼力微，绊石倒地。虎方举口，旁一红须大汉以鞭击之，虎哮而逃。三缄见虎已远，微微起立，不意复来数虎，直入羊群，各啮一羊奔去山巅。三缄曰：“牧羊此地，已受无限艰辛，又兼山多虎狼，谅不死于饥寒，必死于毒兽，与其生遭挫折，不若投入涧内，死尚安然。”刚欲抱石而投，少年忽至，询其所以，三缄悉道其由。少年曰：“受得艰苦，大器方成。尔且暂留残躯，俟匈奴朝贺乃王时，乘间逃之。”三缄聆言，投涧之心遂止。少年曰：“今日匈奴命吾易羊他所，不能久候，明日再晤可也。”言罢而去。三缄查点羊数，已缺其三，照偈诵之，石果化羊，以补其缺。三缄喜，合队驱归。匈奴曰：“此后尔毋牧羊，明日随吾易羊他方，自享安乐。



                        


第十七回    转后洞折磨苦甚　诉前言赎取情深


　　次朝早起，匈奴谓三缄曰：“尔宜饱餐，此去易羊途程甚远。”三缄诺，将荞饼食余，又予二三，以为路饥之食。三缄接手，遂偕匈奴行。上得秦岭，俯视南关，雾锁烟迷，丝毫不见。由岭赴下，岭尽而深壑生焉。壑中有溪，溪上树木森森，周围环绕，时而入于深远，则异鸟争鸣，时而转至溪边，则冷风刺骨。行约十余里，始从一介然小径，转折而升。每上一层，皆石崖相接。有若佛像者，须眉酷肖；有若龙形狮形者，则鳞甲齿齿，踞舞如生。雕琢虽工，亦不过此。连上十余层，突然峭壁如削，排列直下，莫知底止。峭壁之上，穴圆似镜，常见野狐出入其中。径尽壁头，似乎无路，左旋右转，又露山丫。
　　梯而上之，丫中林木半不知名。曲折回环，纡回直上，不时附葛，不时攀藤，弗识几许途程，乃到山顶。其间土穴无算，概属匈奴之党，形貌丑恶，胜过秦岭多矣。秦岭匈奴到此，手指石磴，若欲暂为息肩。三缄坐，匈奴亦坐。坐至片刻，匈奴向前指之，三缄知嘱以行，起身前去。
　　约过土穴数十余处，到一所在，其穴更广。秦岭匈奴入一穴中，移时即出，随出匈奴三四，与彼偕至，置囊于地，秦岭匈奴携三缄入囊而上提之。彼地匈奴挽其囊结，扛抬而去。行有半日，扛者息足，两相谈论，不知所说何词，似又换一班匈奴，扛抬数里，始驻地解结，命三缄出，予以荞羹一盏。三缄饥甚豪吞，匈奴拍掌哄堂。食毕，导至一小穴，内无别物，惟羊毡铺地而已。是夕宿此。
　　天晓，匈奴授以竹杖，指一羊群，命彼牧之。三缄驱至前山，极目四顾，山尖似笋，更不辨东南，心知至此难归，跌足捶胸，呼天大泣。孰知是地匈奴鬻得初来之人，偷窥形容；如其欣喜，以为心服，若见泣痕满面，以为怨恨，收入土穴，将绳紧束，击以皮鞭。当痛击时，倘假作笑声，遂解释曰：“娃子服我矣。”否则一日三四击，荞羹亦不予焉。三缄弗知所尚，泣痕常露。匈奴不悦，束于土穴，累累鞭之。愈鞭愈带泣容，匈奴断其羹，不得食者三日，兼以重鞭相击，饥痛交攻，曾不几时而气绝矣。
　　紫霞又命复礼子持丹入穴，予三缄饮。三缄苏，睁目视曰：“尔傅兄耶？”复礼子曰：“然。”三缄曰：“此何地乎？”复礼子曰。”是地名『黑蛮山洞』，乃匈奴之国也。”三缄曰：“秦岭匈奴胡为导我于此？”复礼子曰：“已将尔售之矣。”三缄曰：“秦岭匈奴既售我于此，是地匈奴又胡无故而击我？”复礼子曰：“尔来此境，常常泣乎？”三缄曰：“深入蛮邦，安得不泣？”复礼子曰：“无怪受此鞭笞也。”三缄曰：“必如何而后可？”复礼子曰：“彼击尔时，假作笑声，则匈奴喜其能心悦诚服，弗加鞭楚矣。鞭楚弗加，不可再泣，如已释后而复见泣痕，必谓尔心难以悦服，绳束手足弃于泥卡。卡初设者，或可能活，卡如久设，其中卡死鬼魂必逼人喉而寻其代。
　　自兹已往，如欲安全，切毋以泣痕令匈奴见也。吾言若是，谨记勿忘。”言罢而出。
　　早起，匈奴来穴呼之，三缄假作笑声以答。匈奴曰：“尔心服乎？”三缄不解所说，只是假笑不已。匈奴释其绳索，多予荞羹，仍命牧羊。三缄遍体痛疼，勉强前去。午后，匈奴遣人送羹，三缄对面而接。晚归，匈奴以绳束股，倒吊穴外，持鞭击之。三缄仍假笑声以悦匈奴，俾彼停鞭，孰意匈奴鞭击愈力，约击数十而三缄毙焉。匈奴见其气绝，拖入穴中。
　　紫霞知之，命复礼子入穴招魂归体，饮以灵丹。三缄苏而笑曰：“吾心悦服，祈免鞭笞。”复礼子曰：“尔已受鞭痛绝，吾特持药以救尔者。”三缄聆其声音，似是傅理，急睁目而视之，曰：“傅兄来乎？”复礼子曰：“吾又到兹矣。吾询尔，今日受此鞭责，其殆泣痕复露，为匈奴见耶？”三缄曰：“未也。今日匈奴命人送羹，吾带笑容，对面恭接，其人似乎不喜，怒目而去，不知何故，归即受此鞭笞，忙依兄言假笑不止，殊愈笑而彼愈鞭打，假笑亦不灵焉。”复礼子曰：“送羹人男耶，女耶？”三缄曰：“匈奴国中男女何辨？”复礼子曰：“是国男女蔽体，均以羊毡，覆首皆用皮袋。女子所辨，只在两耳坠圈耳。如以女子送羹食人，不必接之，随彼放地，放后而食。
　　食已，仍以送羹之器安置旧处。食羹者背转而立，彼始持归，不然则以尔为侮，归告乃父，断然加鞭。尔如悲啼，此女不忍，必呼父释。尔如假笑，彼以尔侮出自欢心，加鞭愈勤。由此观之，今日送羹食尔者，定匈奴女也。”三缄曰：“如是，则难就将矣。”复礼子曰：“身至是地，不得不然，尔宜忍耐处之，不久自离苦海。”三缄闻言而泣。泣已，手牵复礼子之衣，苦求导出此境。复礼子诳之曰：“尔且释手，吾自导之。”三缄恐其诳己，紧紧牵着彼衣。复礼子仙法略施，脱身而去。三缄尚牵己身羊毡，号啕大哭，不知天已晓矣。
　　匈奴来穴，闻其哭声怒甚，抛入泥卡，渐坠渐下，方坠到底，四面木杠齐落，将身卡定，呻吟不绝于口。正无可如何时，忽闻暗中有人询曰：“尔疼耶？”应之曰：“然。”其人曰：“尔将四肢用力上挣，吾以石子垫高扛足，然后四肢放下，自尔轻松。”三缄果如所言，呻吟遂绝。其人笑曰：“尔身安宁，可谢先生。”三缄曰：“先生何人，施此恩德。”其人曰：“吾系卡死鬼也。若遇他人，则吾有所替，不踏尔杠，当逼尔喉，片刻之间，即归黄壤。吾有尔代而吾出，尔又待其代尔者始离此卡矣。”三缄曰：“尔何不置吾死地，免受匈奴之罗织乎？”鬼曰：“上天后有大用于尔，吾何敢傲天律，而以尔为代耶？但吾既松尔卡，须于他日提携一二可也。天将明矣，匈奴来取卡矣。”言此寂然。果不一时，匈奴至，勾开卡杠，以为三缄死已久焉，及扶之出，犹然活耳。匈奴异，养以荞羹，养至旬余，行动如昔，仍授竹杖，命之牧羊。
　　他日至一小山，是山崖弦尽属荆棘遮绕，三缄见羊乱无伍，因以驱羊之杖转右而截，逞步前去，竟坠崖下。约坠数刻，始落平地。三缄欲上，不知其径，急顺峭壁奔驰里许，又无路可通。计靡所施，只得坐于石台，俟有来人，问其去路。殊俟至天色昏黑，人影绝无。三缄泣曰：“前受匈奴鞭击，尚有土穴藏身，今日失足坠崖，渺无人行，此身必葬虎狼之腹。”言罢大哭，怨气冲天。
　　上皇下旨，诏紫霞真人而询之曰：“尔门徒虚无子脱化尘世，今在何地，造道何如？”紫霞奏曰：“三缄此时满腹尘缘，尚为之洗涤未尽。”上皇曰：“怨气何以绕及朕座乎？”紫霞曰：“今正使之艰难万状，俾彼穷而思返，断绝尘缘，然后引入道中，斯心始坚定也。”上皇曰：“造道如是之难，无怪乎壁镜台前作恶者众，聚仙台畔成真者少。尔宜常常护及，毋使仙根堕落，枉彼修炼之功。”紫霞应诏而出，慧眼观望，遥见三缄正坐石台哭泣不已。
  </div>
  <div class="pagination">
   <a href="绣云阁_page7.html">
    上一页
   </a>
   <span>
    ...
   </span>
   <a href="绣云阁_page3.html">
    3
   </a>
   <a href="绣云阁_page4.html">
    4
   </a>
   <a href="绣云阁_page5.html">
    5
   </a>
   <a href="绣云阁_page6.html">
    6
   </a>
   <a href="绣云阁_page7.html">
    7
   </a>
   <span class="current-page">
    8
   </span>
   <a href="绣云阁_page9.html">
    9
   </a>
   <a href="绣云阁_page10.html">
    10
   </a>
   <a href="绣云阁_page11.html">
    11
   </a>
   <a href="绣云阁_page12.html">
    12
   </a>
   <a href="绣云阁_page13.html">
    13
   </a>
   <span>
    ...
   </span>
   <a href="绣云阁_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
