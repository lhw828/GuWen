<!DOCTYPE html>
<html>
<head>
    <meta charset="UTF-8">
    <title>于少保萃忠全传 - 第 3 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>于少保萃忠全传 - 第 3 页/共 7 页</h1>
    <div class="content">　　不一月旨下，着有司建坊旌表义民于闾里，仍月给米一石，冠带荣身。当时赵老冠带到院拜谢于公。公令免拜，曰：“此是朝廷旌尚义之典，何劳拜谢。”因问赵老：“汝年几何，有儿子？”赵守贤禀曰：“某今年正七十岁，并无子嗣。”于公曰：“吾观汝首能尚义，阴德不小。年虽七旬，体貌健厚，非无后者。”乃劝其纳妾，以生后嗣。公令里老择一贫家女到院，命赵老纳之。赵老领谢而出。后赵守贤将及一年，果生一子。至院中叩谢于公。公心甚喜，以为天之报施善人，如此之速。于公思：吾才出告谕：赵守贤先来损资赈济，亦良民之豪杰也。叹羡久之。仍大张榜文劝示。各处张挂。 
第十传 于院示捐资劝谕 众民诵赈济歌谣
　
　　于公即令出榜，大书劝示千馀张，悬挂通衢。其略云：
　　巡抚河南、山西都察院佥都御史，兼兵部右侍郎于，为承奉朝命抚济饥荒事。照得河南、山西二省，饥荒为甚。贫民流散，缺食嗷嗷。本院莅任以来，即将前钦赐赈济银两，并各府州县无碍钱粮，及预备仓粮，尽行赈散，以济其急。虽目下少苏民困，将来犹恐不支。昔尧有九年之水，汤有七年之旱，民无枵腹而啼饥号寒者，其故何也？能预为备耳。
　　今本院即捐俸资二千五百两，复蒙贤有司王、高、孙、李、刘、杨诸公，各捐俸资五百金，为蓄粟麦之本。然虽有此，尚未充盈。倘遇凶年，将何周济？本院悉访民情，颇知闾阎之事。今特出榜，功谕尔等贤良富家巨室：有能捐二百金以上者，当即与冠带奖励。有能捐四百金以上者，当即奏闻，录为义民官，建坊旌表；或本身原有官职者，即荣封其祖父，或录其子之名，衣巾寄学。有昔年贱价籴粟米，今肯输千百石，仍照昔日贱价卖于民间者，亦同前样旌奖。或收留遗弃子女五、六口乃至十口以上者，或肯减一二钱时价粜卖者，本院已前日面谕众里老，皆照前给赏旌表不谬。有贤士大夫能捐贷者，亦即保奏，不时擢用。本院每思富贵之家，如有三千金家资者，可捐贷百金；有万金者，可捐贷三百金，亦不过三十分中出其一分。况捐一分之资，而活数千人之命，阴功岂浅浅哉！后必有报之者。
　　本院常见有司官因饥荒之岁，每令州、县官督察里闾勒报大户，其富豪大户，不知捐贷赈济之德甚洪，而反百计夤缘，用钱贿赂，求其脱免，里胥得遂其奸，脱上户而报中户。有司不查其实，又不再三开谕，往往转相扰害，亦何上下之愚哉！假如用夤缘贿赂之费，孰若捐贷以赈饥贫，上舒朝廷之隐忧，下为子孙之积福，中又不致为里甲之科需。本院今谕捐贷赈济，实劝汝等为此好事，汝等反吝财难舍。及一闻僧尼设法化缘，遂能舍大资财，以邀来世福德，岂非妄谬乎！孰若捐数十百金，以济嗷嗷饥苦之民，实有见在无量功德。故西蜀张咏能立法捐资济贫，子孙数世荣贵；浙江蒋氏以平粜贱谷，兄弟三代为神。所谓仁人者，其利甚溥，其报甚隆。生前则万人感戴，死后则百世流芳。多有富豪之家，平昔悭吝，不肯捐资赈济，行此美事，是诚愚而不悟者。嗟乎！(耳少)(耳少)一身在世，食用有限，死又将不去。且终日营营，千谋百计，作牛马不肯少输一二。
　　为此美事，今本院每县置二仓，一曰尚义仓，一曰平准仓。义仓即贤良捐资输谷之仓。平仓即丰年贱价买进，若遇凶年，照昔贱价平粜者。即于仓前立碑勒名大书某人捐贷若干，某人输粟麦若干，计全活人若干，不但立碑建坊旌奖，亦在在口碑，为人传诵。贤良仁富，见此荒年，岂无恻隐良心？欲捐输济困，又有奸徒，不思本院推诚劝谕，反设言阻塞其尚义良心，且言今捐百金不难，恐他日又有别项大役；又有言捐贷不难，倘又要人去买谷输仓，则人财两为赔累。今本院一心为贫民苏困，功尔贤良，既肯捐贷资谷，又岂复劳汝买输，决无是理，切不可听奸徒惑阻。本院所以立碑勒名留后者，一则旌贤良尚义之功，二则杜后不许再将尚义之家，有别项大役索扰也。本院亦思尔等富家巨室皆辛苦营生，成家立业，必不强致之。但本院推诚待人，谆谆劝示。尔众当以本院之心为心，待后丰熟，必计数给还，安肯欺谬？今出示后，尔众若不体本院之诚，他日府、州、县官详实报名到院，是顽民也，反为不美。
　　故示。
　　二省人民见于院榜示开诚劝谕，有富豪良善，莫不欣然乐捐资粟，以尊明示。其最尚义者，河南则赵守贤、高从善、孙祖祐、刘德洪；山西则杨有年、王永、李文科、邵承芳、朱朝卿。至今高、孙、杨、王、朱五宅，皆累世簪缨。赵、李、刘、邵四家，子孙蕃盛。可见济人活命之功，天必阴祐其后也。
　　公乃着县官每里选忠正耆老二人，协同里中，照旧日册籍，查计人口，给与半年粟谷银两。仍着县官不时稽查，不许里书作弊徇私。如有别省流民饥馁到来，亦令随在地方就食度命，不可赶逐。此法行之，民沾实惠，而得全生。公即每县置二仓立碑，刊诸尚义之名。又给与冠带，奏闻建坊旌表给匾，犒赐其家，免后各色差徭冗役，一一照示与面谕里老之言，一毫不谬。
　　公又差人于成熟处收买粟麦，如湖广、四川等处，皆起本院勘合公文，备书救灾恤邻，无遏籴等语，“仰体朝廷德意，皆吾赤子。若分彼此，大非仁人君子之心。若有人到贵省籴买米麦，及贵省之人搬运米麦前来者，俱不许恃强之徒，遏闭拦截。若贵省有此之徒，系是刁恶害民之蠹，希重治之。若州县官有遏闭者，当为推情毋阻。”其差人输买之处，是以无人敢遏。其买籴来上仓粟谷，公算其盘费，点折虚耗，皆公自蠲资，赔补其数，置之仓廒。若遇凶年，乃分次贫、极贫，谅人计口给与。
　　后两年之间，时岁成熟。公即查计先年捐贷资谷之家，各各照数算明给还。有尚义音，感公大德，不愿领者，仍贮库贮仓。又有几处仓廒，如先年贱价买谷者，资本三钱加利五分，六七钱者，加利八分，给还原籴之家。故富家巨室，并小户贫家，无不感德思恩。
　　公又访得鳏寡孤独者，皆查养于卑田院，亦月给米粟，二季与布匹，并无遗失。仍令各处设医药局，以疗疫疾。盖大荒之后，必有饥伤之病。公乃究轩岐之奥旨，拯斯民于寿域。又设社学于里邑之中，令教孤寒子弟，使教读者，令其自洒扫应对，出恭入敬之礼，循循导之。其教读生儒，每月给米一石、银一两，作为教育子民之仪。自此数年，全活万万，教育万万。百姓深感公恩。有歌谣一篇，以见当时公之德政云：
　　凶年饥岁贫无粟，处处人民皆枵腹。
　　儿女卖与富家翁，少男止换六斗谷。
　　春来只有四斗粮，兼粞夹糠煮薄粥。
　　夫妻共食一月余，面渐尪羸皮搭骨。
　　引邻看看作饿莩，精液耗干无泪哭。
　　忽闻巡抚至此邦，开仓赈济饥与荒。
　　示民出粟自捐俸，谆谆复谕富贤良。
　　幸蒙尚义诸耆俊，贷资输谷到官仓。
　　大家小户皆得食，顷然面色生容光。
　　鳏寡孤独俱有养，医药调理救灾伤。
　　赵父杜母今复见，天遣恩官拯二方。
　　歌谣至今诵之。
　　于公每巡视，目见河南地方逼近黄河，水势极汹，每留心计画。待百姓农事完毕少暇之时，乃亲自令民采取青柴芦草等物，堆积近水之处，以备卷扫之用。仍筑数处大堤，以遏水势。堤旁种树，以固根基。每五里立一铺，专人看守。少有坍损，即时修补，至今保全水患之功甚大。公每见河南、山西大路遥远，当暑热炎天之时，商贾往来，又无遮阴少息之处，多有喘渴中暑而死者。公甚怜之，乃使人夹道两旁，排种柳树极多，不三五年间，柳树渐长成阴。公又于大路中筑高埠数十处，旁边多开濠堑，亦种柳树万株。或三里、五里，浚开一井于路，连开数百余井，一则透泄黄河水势，一则住民与行人得水以济其渴。又于井畔通造一亭，与往来之人憩息。至今柳树合围成阴，行人得水以舒吻渴。古迹犹存，实万代之绩也。
　　公又见大同、山西行都司十三卫俱在大同，地方窎远。巡按御史不能一一遍历军卫并有司，事多不法，以致老弱充当，冗食者众。及闻警报，不能时刻猝至，为害不小。公乃上本，奏请专差监察御史一员，于大同雁门等处，控压边境，庶不致边政废弛，军皆精练，至今遵守。
　　公又见山东、陕西亦连岁凶后，多有逃移到山西、河南二省者，恐日后贻患地方，即令住居相近者，编成里甲，另立乡都；若住居星散者，就于各乡都附近处安插。亦各立里长管束，仍复拨与荒田退滩余地，开计亩数，令其耕种耘锄生业。又奏河南、怀庆、陕州等处余粮有见在仓五、七年之上者，奏闻量减时价，粜与陕西、山西饥民并直隶、潼关军，余与河南安插逃民等众，全活亿万民命。于公处置饥流之民，皆得其所，地方果然宁静，家家乐业，皆公抚动之绩也！
　　公一日出巡过城南，忽见旋风骤起，吹得随役之人眼目难开。少刻，卷起一堆冬青树叶，只在公马导前卷来卷去。公暗想曰：“此时当盛夏之际，万物正茂，为何有此败叶成堆卷来，此必有异事。”遂令人拾取叶来看时，其叶颇大，因问左右何处有此大冬青树叶。道言未了，旁边闪出一人。此人不知所禀何事。 
第十一传 戮淫僧救全少妇 矜老媪规谏贤王
　
　　于公因出巡过城南，偶见旋风吹卷冬青叶甚异，遂问左右曰：“此叶甚大，其树必大。何处有此大树？”言未毕，旁边一皂隶禀曰：“城西南有静果寺，寺前有一株大冬青树，必是此树叶吹来。”公闻此言，遂问离此有多少路。皂隶禀曰：“离此有二里路。”公即命人役一齐摆道，径往寺来。果见巍巍一大树，即将此叶比之，相同。公曰：“此处必有冤枉。”
　　早见两个僧人出来迎接。公细观二僧，俱带恶形，即伪问之曰：“前日有人告汝二僧谋害人命，埋此树下。”二僧闻言，面如土色，口中虽然抵赖，言语先自謇塞。公虽见僧如此，无有见证，难于动刑。乃即命人在树下四边开掘。掘不二尺，果有一尸，带血喉伤，颈皆勒断，乃僵尸也。公见之，曰：“冤哉！冤哉！盛夏而尸不朽坏，岂非冤乎！”心中大怒，喝令将二僧拷掠。二僧不待加刑，即招道：“半月之前，晚间见一后生，领着一妇人，在此经过。僧等三、四人在此乘凉，偶见妇人生得好，遂起谋心，用绳勒死后生，埋此树下。”
　　公大怒，急令人进内搜捉，又拿住两个僧。有一僧跳墙而走，亦被拿住。搜进四房深奥之处，果有两个妇人，一个正是其夫被谋死者。又问此二妇何来，妇人哭诉曰：“妾因夫死七日，同一九岁儿来此山中做碗麦饭。众僧见妇人独行，一齐强搂进寺。三日前，说儿子被虎驮去，不知真假。圣爷爷做主。”公闻言大怒，即审为首僧，置之典刑；为徒僧三人问发充军；一烧火道人并幼徒俱释放。将寺中衣服都给予二妇。审得小儿是僧拐去卖与人家，公自捐俸资赎还，俱着亲人领回去讫。将尸另葬于漏泽园中。自此人人皆称公为于青天，于城隍。
　　于公明鉴如神，虽妇人女子，亦传诵其德政。公一日正坐堂，见一老妇直入厅前，痛哭不止。公问曰：“老妇何事哭泣？”老妇诉曰：“妇人因儿子为事监禁狱中，只得把十岁孙儿卖与人家，要救出儿子，养妇人的老命。卖得身银三两，赶早进城，要付儿子，救他出来。将身银放在饭篮里，送饭与儿子吃，就与他银子使用。走到路中，妇人忽然肚疼起来，只得去东厕上解手，不敢将饭篮放在坑板上，就挂在横梁之上。妇人心忙要去得紧，忘记拿了饭篮。走到半路猛省起来，急急转去寻时，不知何人拿去。如今银又没了，孙子又卖了，儿子又救不出来，妇人左右是死了。久闻爷爷是青天，活城隍，要与妇人做主，查一查。”
　　诉毕大哭起来，只把头在地上磕得头破血出，两边皂甲那里喝得住。公曰：“你这妇人，不知人姓名，又不见人踪迹。且旷野之中，又没个见证。东厕之处，又没个邻居。这样没头公事，也来混渎。”那老妇抵死叩头地下，告曰：“爷爷！包龙图曾断七十二件没头公事爷爷这一庄事断不出？”于公被老妇说了此言，一时奋然起来，叫那老妇：“且起来，待吾与你寻获还汝。”老妇见说，即忙起身，朝上拜了数拜，曰：“好个青天爷爷，寻还了我好。”公仍理别事，老妇见公理别事，半晌不与他寻获，又跪下大哭起来。两边皂甲喝不止。公令不可赶他，存思一会，心中转道，反被这村妇激恼。
　　公欲差人到县取银三两给与老妇，忽见两个喜鹊，从老妇身边一飞，飞到于公案边一回，又飞去了。公仍理别事，老妇又跪下哭起来。皂甲又喝不住。正闹嚷间，只见二鹊又飞下来，到案桌边噪了一回。于公乃顿悟，暗想曰：“吾厅上人役颇多，况平日无燕雀到吾之案下，今二鹊来得甚异。”便问左右曰：“此处有人叫喜二否？”两三皂甲齐声禀覆道：“有个喜二。”公问曰：“这喜二作何营生？”皂甲禀道：“是赶早卖炊饼的。”那老妇听得说卖炊饼的，他就道：“爷爷，妇人转去寻时，路上撞见个卖炊饼的。”公曰：“是也。”即叫两个皂甲，分付曰：“汝可好好唤喜二来见。就令他带炊饼担来，切不可惊吓他。吾在此立等。”
　　二人唯唯领命，急急来到西门，见了喜二道：“于爷唤你。”喜二见说，吃了一惊。心中慌乱，道：“公差，我一向本分营生，又不为非，于爷唤我做甚？”二人曰：“汝自去见，想必要买你的饼，叫你连担挑来。”喜二见说，愈慌道：“都爷少什么吃，要我的炊饼？公差，我原不叫做喜二。我是姓嵇，排行第二，乡音叫做喜二。想不是我，不要差了。”两个差人见说，焦燥起来道：“老爷叫连炊饼担挑来，不是你，是谁？”一边说，一边拽了担便走，哄动若干人看。
　　于公正在堂上专等，两个差人带喜二进见，惊得喜二声已出不得。于公见了，便问曰：“喜二，你无甚罪犯。汝早间曾拾得甚物么？”嵇二闻得此言，心中少定，便道：“爷爷，小人早间上东厕，拾得一饭篮，并无别物。”公曰：“正是那饭篮。汝曾动么？”嵇二曰：“小人不曾动。”公曰：“快取来。”老妇人一见嵇二拿这饭篮进来，大喜道：“爷爷，正是，正是。”就令当堂开看，果然有银三两在内。公即给还老妇，因问曰：“汝儿子为何事监禁，要银使用？”老妇诉道：“因欠王府债负，被他嘱县监追完纳。”于公闻言，瞅然不乐，又取自己俸银三两与老妇，差人一同赎还孙儿。一面写牌着该衙门释放老妇之子。用好言发回嵇二，仍给银五钱与嵇二，嵇二叩拜而出。人皆称公神圣。
　　又一日，公出外，至途中见一伙小民，皆被缠索连串缚着，立于道旁。公即命住轿，问曰：“这干人为何事的？”众人齐跪下诉曰：“是王府较比房钱的。”公曰：“止有朝廷命有司比较钱粮，那有王府比较房钱之理。”公因前日老妇人之子欠王府债负，监禁狱中，有司承奉追比。今又见这许多人受此责限，心中不悦。乃复问众曰：“汝等既赁府中房屋居住，怎不还纳租银，以致如此追比。”众民哭诉曰：“小人安敢少府中房租。但因水旱不均，旱时府中又不肯乘晴修理。若有大雨，家家水满，难以安身。租银若或欠少分文，虽家中鸡鸭之物，亦皆拿去准租。内中总有少一二个月房银，住不得搬了出来，不分多少一概拿去。三日一限追比，实出可怜。望爷爷作主，救拔众人草命。”公闻众言，心甚怜悯，即叫带到院中来。众官校只得带进院来。于公即提笔批云：
　　丰年谅不少违，歉岁须从权免。晴时收尽众之鸡豚，雨下当不过屋中水满。虽少欠一二月之房金，何必期三五朝而责限。比较尊何国法，搬移任从民便。今宗王若要房钱，等待年丰于谦任满。
　　于公批毕，即发放众人回去，安心生理；若少欠者，待年熟时完足。众人各各叩谢而出。
　　公即亲到府中见周王，极言时荒民贫之苦。周王一一听从，自后府中一应债负房钱等项，俱皆蠲免，一以见周王大德，一以见于公惠爱。周王自后常请公赴宴往还，遂出百花园浼公赋诗。公迅笔立就百花诗赋，每花题咏一首，文词华丽，脍炙人口。王极尊重，至今珍之。常时开筵畅饮，王亦能赋诗。每相赓和，亦是一代之盛事也。
　　于公省巡二省，必经太行山过。一日晚间，公过此山，只见前面一伙人，各执枪刀器械。火炬齐明，一齐拥上山来。不知何为。 
第十二传 化盗辨冤真盛德 判疑拔吏见无私
　
　　于公每巡历二省，从河南抵山西，必由太行山经过。此山连亘数百里，时常有盗贼出入于中。当日公巡历夜行过此山，只见前面火炬齐明，枪刀器械无数，呐喊而来。手下人役，远远看见，相顾惊骇，不敢向前。于公见了，大声曰：“吾何惧哉！”喝令左右上前。手下人役只得耽着惊恐，聚在一处，缓缓前进。那伙盗贼渐渐将近，公乃大声叱曰：“汝众何为者耶？知吾巡抚二省于侍郎否？昔在凶荒，今来稔熟。汝尚敢如此横行，将欲来劫吾耶？将欲自寻死地耶？汝众且听着：吾自莅任以来，莫非有偏私乎？莫非有剥削重敛乎？莫非有贪婪污行乎？莫非有暴虐酷刻乎？莫非有坐视民饥贫而不赈济乎？莫非有鳏寡孤独而失于所养乎？莫非有大兴工作，而役汝劳力乎？莫非有抚驭乖方而激汝为盗乎？数者之中有一于此，汝众当明言吾过，甘受尔等之侮。若其无有，可速散去，即宜改过，学为良民，上不污祖宗之名，下免自己分身之惨，中不留盗贼之名，遗臭于后。若仍不悛，苍天不佑，国法难容！”群盗见公威风凛凛，声若洪钟，言词有理，皆感激相顾曰：“果是于爷。我等不敢为非矣。”言讫，尽皆奔散。自后盗贼绝少，亦于公威德服人之一验也。
　　于公自叱退群凶，从山西巡历到河南省下。多日，有布政司左参议刘孔宗，自持廉洁，一毫不染，与人平素寡合。虽于同僚之中，少有不合，动辄面叱其过，驭手下人役书吏甚严，在任多年，遂为众所排挤。当时有妻兄，不远千里而来，欲图姐夫济助。刘孔宗少少与些盘费，令人逐出境外。其人怀恨，乃佯对众曰：“刘参政是我姐夫，凡事皆重托我，特差人远远接我到此。”谣诱月余，赚得一事，得银百两。假言进内说了，刘姐夫尽允诺矣。事无不谐，其人同中骗银到手，竟自潜逃。刘孔宗不知其事，依律问放为事之人。其人见事不谐，即央亲人前往，半路拿着骗银之人，遂各处讦告。有平日怪孔宗者，又从而排挤之。其诓银之人，又恨孔宗逐他。事连孔宗夫人，众官交章劾论，于公察知其冤，乃上疏力陈孔宗之冤，孔宗方得无罪。孔宗深感于公之德，其夫人立像，日奉三餐把公。后孔宗立官为工部侍郎，亦公之疏雪而致之也。
　　于公一日坐堂，见一后生，告姐夫谋占家产事。公差人拘其姐夫，审问其故。姐夫诉道：“小人怎敢谋占他人家产。岳丈在日，自谓此子非岳丈亲生，有遗嘱令某管其家产，非敢谋占。”公曰：“既有遗嘱，取来吾看。”
　　其人即呈上。公看毕，笑语其人曰：“汝岳翁，有智人也。他当日写遗嘱付汝时，正恐汝害他性命。他的遗嘱写说‘非吾子也’，一句。‘家私田产尽付与女夫’一句。‘外人并不得争论’。观汝岳丈取此子之名为‘非’，就有主见久矣。岂有自生之子，说非亲生而辱名败门乎！岂有父取子之名为‘非’，是美名乎！吾今为汝岳翁点明遗嘱之字句云：“非’，一句。‘吾子也’，一句。‘家私田产尽付与’，一句。‘女夫外人，并不得争论。’”
　　公断句读毕，遂判七分与其子，三分与女夫，作为抚长管业之事。公复谓其小子曰：“汝父在日，取汝之名为‘非’，乃一时之权词耳。吾今与汝判明家产，‘非’之名不美，吾就与汝改名曰‘衍’。‘衍’者，为世世相承之意。”小子闻言拜谢曰：“以公祖改父之名，敢不终身佩德！”遂叩谢而出。
　　此子因公之德，后来读书领贡，荐授凤阳府教官。后于公被诬死，衍上疏明公冤与功，乞加建祠祭祀以报之。此子即储衍也。
　　于公因院中堂鼓旧损，声音不远，乃令一老吏写牌取鼓。吏持笔半晌，写牌呈上，看之，不中公意。公旁立一小吏，公命写牌，小吏承命。即提笔写云：
　　巡抚二省都察院于，仰造鼓铺户，速办堂鼓一面。务要紧绷密钉，轻击远闻。置之军中，三挝令敢勇之士先登。悬之省下，一鸣使聚敛之官警退。今欲革故鼎新，尔当用心整饬。送院验中，随给价银。如制不堪，定行究治。
　　小吏写毕呈上。于公览讫甚喜，遂问小吏何名。禀曰：“贾瑀，乃是府中拨来伏侍老爷。”于公见他敏捷，心中有意抬举他。
　　一日，于公出巡未回。贾瑀见院中屏风上有一幅唐人韩干所画《五马归厩图》甚妙，高处露着一条斗方白纸在上。贾瑀看见笔力甚健，一时乘兴，援笔遂写一诗于上，云：
　　一日行千里，曾施汗血劳。
　　不知天厩外，犹有九方皋。
　　贾瑀题写毕，既而恐惧，欲涂洗又不可。
　　不数日，于公回院，贾瑀伏地请罪。公问其故，贾瑀禀诉其事。公观诗毕，喜曰：“汝无罪。不过一时乘兴而作，非有意为之，何罪之有？吾前日见汝能文，今又能诗，可为小有才者。自后伏侍上司，当小心谨慎，不可造次。”正分付间，适值公案桌歪欹。公遂命贾瑀取一木片衬垫平正，其案桌遂不歪欹。公因谓贾瑀曰：“汝既能诗，可将衬桌之事为题，作诗一首。”瑀不索纸笔，即口占一诗云：
　　寸木原因斧削成，每于卑处建功名。
　　一朝衬进台端下，能与人间定不平。
　　公闻贾瑀所吟之诗，极口称赞曰：“观汝才华若此，不宜久处于下。”遂即收为本院巡吏。后考满进京考中，除官经历。后累官至工部员外，寻升江西参政，与苏州府知府况钟同登三品之职。况钟亦吏员出身，累升至苏州知府。在任十九年，食参政俸。苏州土民仰戴，称为况青天。若贾瑀与况钟，亦可为吏员中杰出者。贾瑀若不遇于公，亦不能甄拔到此。
　　于公在任年久，遇天旱时，公即诚心祷雨，雨随至。遇年潦久雨，公即虔心祈晴，指日见旭。所以二省人民安阜，盗贼潜消，家家乐业也。不期公之父彦昭病故，公闻报，即日斩衰就道而行。百姓闻之，涕泣固留。公谓百姓曰：“为人在世，忠孝为先，安有父丧而不奔回守制者？汝众不必苦留，决不可少住也。”公遂换马单骑，急急奔回守制。百姓随路泣从者千余人，有赴京保留者万余人。朝廷见百姓等苦保，旨下夺情起复。公再三哀祈乞终父丧，诏方许之。二省士庶军民等，合建生祠侍奉，报公之恩。
　　其时入京官员，俱用在任土宜人事馈送当道。惟于公巡抚十余年，未尝有分毫土宜人事馈送当道并相知者。公丁父忧才阕，不期母夫人刘氏又卒。公复丁母忧。朝廷遣行人汪琰来，钦赐谕祭营葬毕。行人奉旨，迫公还朝复任。公再三乞终丧制，朝廷不允。公复五上表章，恳乞终制，后朝廷方允。不谈于公守制终丧。且谈今日朝廷新命一太监掌理监事。未知此人行事如何，试阅后卷可知。 
第十三传 王振恃权诛谏职 太后盛怒暂徇情
　
　　宣德十年驾崩。后正统登极，时正统帝年方八岁。群臣合章祈请命张太后临朝，垂帘听政。朝中有三杨阁老辅佐邦家。一位是江西泰和县人，姓杨名遇，字士奇，号东里，时人称为西杨宰相；第二位乃是湖广石首县人，姓杨名溥，字弘济，号澹庵，居湖广之东，故人称为东杨宰相；第三位乃是福建建安县人，姓杨名荣，字勉仁，号默庵，居闽南，敌人称为南杨宰相。总三人而共称之，故曰三杨。三杨阁老秉政，果然国家宁谧。更兼上有张太后仁圣懿明，兼临天下，果皆民安物阜，正舜日尧天之时也。
　　正统年幼，独喜任一中贵人。这中贵人乃是山西大同人氏，姓王名振。自幼奉上旨，拣选进宫。翰林官练习经史，颇通六艺；擅作聪明，能吹弹歌舞；兼有才思机巧，人皆不及。自幼伏侍正统帝。及今帝登位，凡王振所奉皆从，因命掌司礼监事。王振既掌监事，遂作起威福，要人趋附奉承。廷臣少不如意，即传上旨，或谪，或拿问，或调远方，或革职。自此以后，人皆畏惧王振。而振见人附己，所行无不遵依，乃立意发兵收复安南（即交趾也）。永乐年间，三征交南，俱皆臣服，又屡叛屡伏。至于宣德年间又叛，盖朝廷因久劳人民而征远国，遂舍之不伐。
　　此时王振欲立威外国，乃发兵十五万，命定西伯蒋贵充总兵官，兵部尚书王骥提督军务，征安南、木麓、川思、任发（奚名）。连岁兴兵，遂使中国之民困于锋镝。兵连祸结，所费辎粮万万。时有翰林侍读刘球，素怀忠耿。见王振专权，妄起兵端，国家耗费，百姓怨嗟，乃上疏奏劾振。时正统帝年幼，凡奏本皆由王振之手。振见此疏，大怒曰：“叵耐这厮无理！汝又非言官，干汝甚事！”遂蓄恨在心，思欲害之。偶值编修董璘自陈愿为太常卿，得以祀神，专主祭祀。王振看见此本，复怒曰：“翰林官反越职僭言，朝廷官爵，擅自邀求。轻造诽谤，渎神祈福。”前月刘球本上有“选礼臣以隆祀典”等语，振乘此机会，即矫上旨拿董璘、刘球二人，俱下锦衣狱中。振复与心腹锦衣指挥马顺言曰：“董璘之事，尚可恕他。叵耐刘球这厮，劾我妄起兵端，独专大权，要我万岁爷爷杀我。汝为我决不可轻放他。”马顺领命，遂重加拷掠。逼令刘球招董璘之事是他主谋。刘球抵死不肯承认。忽一日，王振令人持一纸与马顺，顺即到狱中使捽刘球到一僻静之处，布置刘球。刘公见了恶刑，惊得魂不附体，口中只叫曰：“吾今为国去奸，反遭汝等奸邪毒害。吾死之后，旦夕诉于我太祖暨太宗之灵，伸吾冤抑被害之事明吾忠义报国之心。先擒汝子，后诛汝身！”马顺闻言，遂掤扒其身而死，甚是酷烈。可怜忠义学士刘球，为国除奸，反遭马顺毒害而死。此后人人畏惧，无人敢劾王振。
　　这刘学士遭马顺之害，一点忠魂不散，径附体在马顺儿子身上，历数马顺之恶。马顺见其附体于子，多请僧道禳解求释。只见其子口中说道：“马顺，汝害吾甚酷，吾今已诉知上天。不过七年之间，汝之死日，比吾尤惨酷也。汝今解禳何益，祸不旋踵矣。”言讫。其子口鼻流血，面目皆青肿而死。马顺见儿子被刘公忠魂附体，活捉而死，心中甚惧，悔之莫及。王振闻知，心亦惊恐，遂票旨即放出董璘，赦归田里。王振正令人释放董璘，忽宫中内相到来，传出张太后旨：召王振。振闻召，惊得面如土色，默想曰：“此事只我与马顺密为之，张太后安能得知？”正慌惧间，又有内相催促。王振只得忙至宫来，朝见张太皇太后。
　　太后屡闻得王振弄权，因此亲临别殿。先召大臣杨士奇、张辅、杨溥、夏元吉、蹇义、杨荣、胡潆等，朝见张太后。太后正中端坐，左右女官，皆杂佩刀剑侍立，拥卫东首。时正统帝端立西首直下。英国公张辅同诸大臣皆恭立。张太皇太后——动问，皆有奖励之词。及问至杨溥，乃叹曰：“昔先帝尝称卿忠诚，不意今日得见也。”你道张太皇太后为何出此言？当时洪熙为太子在南京监国时，永乐因汉庶人出征有功，心中甚喜。庶人因其喜，每进谗言，毁谤那洪熙，有夺嫡谋太子位之心。那时杨溥做学士时，苦苦泣谏永乐帝。永乐大怒，遂下溥于狱中十年。溥虽在狱，手不释卷，人讥诮之。溥笑而答曰：“朝闻道，夕死可矣。”后来到洪熙登极，即放溥出狱，遂升大学士，兼文渊阁。当日张太皇太后见溥，故有此言称及。张太后顾谓正统曰：“此六、七臣，皆先朝所简拔，以贻与皇帝者，凡有事必与之议。若非此七臣所赞画者，不可行也。”正统帝唯唯受命。
　　少顷，宣王振至，俯伏阶下。太皇太后一见，颜色顿异，曰：“汝伏侍皇帝起居，闻汝行事多不律，今赐汝死。”侍卫女官闻旨，即掣剑欲斩王振。那正统帝忙跪下求免，诸大臣皆而三叩恳。张太皇太后曰：“今皇帝年幼，未能周知事务，若留渠用事，日后必误家国矣。我今暂听依皇帝暨先生之言赦振，自后不得与渠干国家大事。”言毕张太皇太后即命驾回内，仍命上赐英国公并诸臣等酒饭。诸公饭毕，乃辞拜上而出。
　　后宣德崩，张太皇太后将宫中一应玩好之物，不急之务，悉皆罢去。又禁不许差中官出外办事。若差出外，恐其生事。凡有大政事，必先启奏皇太后，太后令付阁下议定施行。每隔数日，必遣中官至阁中查问，连日曾有何事来商确。辅臣即以帖开某日有某中官以几事来议，如此施行。皇太后乃以所事验之相同，则不究问。设若王振自断，不行阁下议者，必以诏切责之。由是王振不敢为非，终张太皇太后之世也。
　　且不谈张太皇太后之事。且谈于公丁父母之忧，服满起复。当时山西、河南二省士民人等，有千余人，上京恳公复任，旨未下。公朝罢，乃拜访众官。众官俱来拜贺，公一一回拜。于公亦拜谒王振，适值少卿薛瑄亦到振所。各相见礼毕，王振不逊二公之位，乃遽然上坐。于、薛二公即曰：“此非礼也。论遵朝廷之礼叙爵，则吾等职品相同；论今日相见之礼，吾等是客，公是主。岂有主坐客位之理乎？”言毕，二公亦高坐于上，不谈言语，茶罢而别。自此王振与于、薛二公不睦。
　　过十余日后，于公早朝回归，忽见前面大喝四声：“行人回避。”于公只道是那郕王谒陵回朝，忙下马回避。随从人说道：“非是那郕王驾来，乃是内相王振。”于公闻言，跨马前行观看，果是王振乘着四明车辇，随从人役颇多，犹如驾到一般。于公看见，已是心中忿怒，不期王振跟随人役，倚振之势，大声叱曰：“兀那甚官儿！不避俺家王爷。”于公见喝，指着从人叱曰：“汝仗谁之势，欲人回避。”正论口之间，王振乘着车辇到来。于公曰：“汝有何德能，妄肆尊大，擅敢乘此四明车辇！”两下遂争竞起来，路中过往官员看见，齐来解劝。于公对众曰：“昔虞舜曾制此车辇，巡游天下，采访民间利病。恐不能悉知颠连幽隐民情，故制此辇，名曰‘四明’。即大典所谓明四目，达四聪之旨。招求四方贤才，采取四方言路，洞烛四方民情。他今妄自尊大，擅乘此车，僭越无礼。汝谓朝中无人乎！谁不识汝妄为之制度乎！吾因汝是皇上宠异之人，不与汝较论。前者拜望，礼也，汝又高坐无礼。今又使从役叱吾下马，汝视人如无物耳！吾岂惧汝哉！”言毕，即将王振车前横轼乱击。众官见于公言词有理，心服其能。遂劝开，各各散讫。
　　王振心中怀忿，欲寻事中伤于公。又思得于谦是前宣德爷爷简任之臣，又惧那太皇太后在上，恐其知道，因此不敢伤害于公。公明日遂上疏劾王振。正统帝览之，欲将于公发锦衣卫责杖，又省曰：“此臣乃先帝简拔之臣，若发下去，倘有差失，使朕有杀谏臣之名。”遂留中不发。于公见奏不下，又因父母之变过哀，遂染成一疾，乞休养病，愿以孙元贞、王来二人代巡二省。候明旨不下。原有千余人在京乞公复任的，闻得公乞休养病，众遂往通政司、都察院等衙门，告乞公复任。又晋、周二王，亦各有本保留于谦复任。
　　王振接着二本，遂与心腹王、毛二人计议。王振曰：“叵耐前者于谦当众言吾之过，吾决欲设一计以害之。”王、毛二人忙摇首曰：“难害渠。日前于谦因劾汝之过，那万岁爷欲发于谦到锦衣卫责罚，又沉吟半晌，曰：“于谦是个好官，况又是我先皇帝简用之臣。朕若一时发他下去，倘有差失，坏朕的名德。’后来因见于谦病本乞休，要以孙元贞、王来替代，故此着吏部知道。此事惟我二人知之。且张太皇太后素知其能，难以害他。况今二省与周、晋二王，并官民人等，俱有保复之本。依我愚见，莫若乘此机会，仍着他前去巡抚二省，免得留在京师，见他动气。若差他前去，众官倒说汝有容人之量。那万岁爷又见你不念旧恶，愈加信任。”王振见二人说得有理，随即依议而行。遂票出旨着吏部降于谦二级，为大理寺少卿，仍差巡抚二省。公闻有旨下，只得带病辞朝而行，时正统十一年三月廿一日也。公辞朝到任后，未知若何。 
第十四传 权珰蒙蔽劝亲征 王师败绩于土木
　
　　王振见于公远去，心中消释其忿。不期张太皇太后升仙，三杨阁老，俱皆老耄，不能理事。病者病，殂者殂，朝中大权，悉归于王振。振遂肆无忌惮，竟差驿使马云、马清、陈友、李让等三百余人，前往北外太师也先处买马三千匹。
　　使臣领振差使，径到瓦刺地方，来见太师也先。也先见南朝使臣到，心中甚喜。乃杀牛宰马，大宴使臣，甚是恭敬。又着许多妇女，吹笳弄笛，歌唱队舞。马云等吃得大醉，因乘醉中大声言道：“汝这般乱歇、乱舞、乱跳，有甚好看？吾中国有的是美女、美妇，歌舞女乐，笙萧管笛，何等齐整。”也先闻得此言，心中就慕想起来，沉凝半晌。众部长一齐说起中国果有好妇女。其时伯颜与昂克二人，即开口道：“俺闻汉时曾有公主许配俺们这里。如今既是两家和好，何不结为姻亲？”众部长闻言，齐声道好，再三言之。马云初时尚未应允，后来一发吃得大醉，就乱言乱语应承。也先闻允，心中大喜，明日遂选良马二千五百匹，诈称三千匹。又多备宝刀、弓箭、骆驼、貂鼠等物朝贡——一来进贡，二来作聘。其马价银缎，一一皆用别物偿之。
　　马云等辞别也先，带领众军，一齐到京。那里敢说起婚姻女乐之事，又把也先抵偿马价作聘之物隐过，方敢来见王振。王振即亲自来点视马匹，止有二千五百匹，少了五百匹。虽有骆驼五十匹，不足马数。振乃大怒，遂把这朝贡的人毫无赏赐，又把马价减少，反到四驿馆，大言责备来贡的人。那来人闻言，闷闷不乐，不敢回言，记恨在心，急急回归。
　　当时也先送马云等同众回南进贡时，即夸示诸多部落，仍禀知脱脱不花可汗道：“南朝自遣使臣，来通和好，又许俺们和亲，不日即有好音来也。”诸部解闻知，俱各前来称贺。谁料这些进贡的回来见也先，将事情说了一遍。也先即问起赏赐并婚姻之事。众人齐答道：“还要说起赏赐婚姻之话！饶得俺们性命回来，十分之好也。”也先闻言，气得昏倒在地。各部劝起也先。也先大怒，遂与各部誓约，点起众部，并诸处外方人等，共有七十余万，诈称一百万，一齐冲拥到边关。时正统己巳十四年七月初五日也，其日钦天监奏荧惑入南斗。
　　也先统众到边，大肆劫掠，攻打各关。哨马飞报进京，报道北兵围杨洪于花马池，逼朱谦于瓦子关，败顾兴祖于独石，追石亨于雁门关，大同、宣府诸城堡，俱皆失陷。杀掠人畜万余，各处烽烟竞起。王振闻报，不与众官商仪，力劝今上位亲征，正统帝遂下诏亲征。群臣忽见有旨下，即连章进谏，皆被王振阻遏，不行奏闻。此时灾异屡见，王振竟不省，仍协令上位亲征。
　　明日又发旨下，将欲就往。众群臣即时至五凤楼前，执章侯谏。王振一见众官，即问曰：“众官员至此何为？”众官对曰：“特谏止圣驾，不可亲征。”振曰：“汝众官不闻澶渊之事乎？”众官对曰：“今时与宋时不同。昔契丹无故犯宋兴兵，乃贪兵也。兵法云：“兵贪者败’。且有寇准决其谋，高琼施其勇，故能成功。”振闻众言，反让众曰：“宋独有人，吾国岂无人耶？”遂不听众官之言。接了许多谏章，径往内廷而去。
　　时正统十四年己巳八月初六日，传旨下：着令弟郕王与太监金英、兴安等，留守内都。吏部尚书王直，礼部尚书高谷，都御史王文，学士陈循、商辂、江渊等，皆留守北京。擢监察御史韩雍为右佥都，巡抚江西，取回南直隶巡抚侍郎周忱入朝。取回巡抚河南、山西侍郎于谦入朝。遂命英国公张辅（公年八十三岁），成国公朱勇为先锋，平乡伯陈怀，都督井源为左右翼，正统乃命王振同户部尚书王佐，兵部尚书邝埜，学士曹鼐、张益等官扈从亲征。当日共点兵五十余万。正出行之际，忽然雷震奉天殿，殿中角梁俱折，栋瓦皆碎。文武百官见此灾异，即合章俟候于午门外谏圣驾。
　　王振将昨日众官谏章蒙蔽，竟不奏上。今日复见众官列于午门之外，乃一马当先，问曰：“今日圣驾已发，汝众官何得再谏？”众官拥住谏阻。王振曰：“自祖宗以来，每每亲征，非独今上也。汝等不识时势，安晓兵机！”大喝军士，拥圣驾前行。诸文武大臣，只得匆忙随车驾。
　　出得都门，连日凄风苦雨，军士慌张。行至大同，闻得敌势甚猖獗，王振遂矫上旨，先差都督井源等二万人马冲阵。不两日，报道井都督兵大败，不知所往。王振闻报，又忙矫传上命，差平乡伯陈怀领二万人马接战。平乡伯领命，遂点人马与敌交锋，身遭五箭，尚犹督战，可怜忠勇都督，终于箭射身亡。此时成国公朱勇连胜二阵，怎奈援兵不至，手下军兵，苦战一日一夜，料粒不曾充腹，兵士纷纷乱窜。朱勇见势已去，大叫曰：“吾今为王振所卖，奉命有功，无人应援，乃天数也。今日尽忠报国，死亦无恨。但得人杀出，报知我主上，即速回鸾，庶不有失。”顾谓亲兵指挥伍宣曰：“汝素忠勇，可拼命杀转，报知我圣上；可急往附近关津回进，不可迟也。”嘱咐毕，大叫一声。自刎而死。
　　亲兵指挥伍宣见主帅自刎，泣下数行，拼命杀出，果然英勇，当之者死。左冲右突，连杀数十人，身中二十余箭，血污袍铠，死战得脱，奔至皇上营，见王振报曰：“朱爷自刎，全军覆没，吾今拼死杀回，可速请圣驾转往近处关进，不然恐有失误。”王振犹自不悟，尚叱伍宣。伍宣大骂曰：“误国之贼，到此尚蒙蔽耶！”大叫曰：“吾主将尽忠而亡，吾敢不守义报主而死！”连叫数声：“天乎！数乎！”亦自刎而死。营门外众军，遂焚其尸，且箭镞将满一升，诸君皆叹息悲咽。王振犹然蒙蔽不闻。
　　此时英国公张辅老病卧于军中，闻知此报，身不能起，忙令人代奏，速劝主上急往附近关隘而回，不然恐误大事。王振又阻，竟不报闻。尚书王佐知事不济，只得俯伏于草莽之中，祈请皇上速转。振又矫上旨令退。学士曹鼐等见势急迫，假作书以和为名，速请圣驾转，然后再图别议。振反大言曰：“竖儒不知兵事，阻挠军机。”当有钦天监正彭德清，见王振尚发此言，乃大声斥曰：“象纬示警，决不可复上前去！若有疏虞，致陷乘舆于草莽，谁任其咎。”振尚欲遣将交战。曹鼐曰：“臣子固不足惜，但主上系天下安危，岂可轻进。”振又曰：“倘有此，亦天命也。”会日暮，有黑云如伞，营中人畜皆惊。
　　次日车驾至土木。王振有辎车千余辆，在后未至，因此稽留等待，遂驻兵于上木。十四日欲行，而敌已四围合拥。见我兵势亦盛，不敢轻进。不料我军屯营之处，水草全无，军士不得食，马驮不得料。众军饥渴，连掘三四十处，皆掘三四丈深，不见一毫水泉。众军见无水泉，尽皆慌乱，遏止不定。
　　王振忙令移营。敌人见我军乱窜，遂仗铁骑，一齐冲杀过来。我军势不能当，一时大败。但见尸横遍野，血染黄沙。此时将士虽欲奋勇，奈两日饥渴，力不能支。损害雄兵五十余万，皆王振一人所致也。大臣死者，尚书邝埜、王佐，英国公张辅，学士曹鼐、张益等，皆被难，后人只收得衣冠归葬。王振亦被乱兵杀死。正统见文武将官及王振俱已遭害，上有亲随四、五百人，皆非猛将强兵，乃慌忙下辇，坐于高岗大石之上，亲兵俱围绕其下。不多时，只见两员敌将，飞马奔上岗来，杀开亲兵，竟冲到上前。众亲兵俱皆惊散。未知如何。 
第十五传 正统蒙尘北地 于谦扶掖朝纲
　
　　正统十四年八月十五日，当时诸文武大臣，只说扈车驾巡边，整饬边务，不料王振强协诸将对敌，故逢此难。时正统亲见百官并王振被害，即忙下辇，坐於高岗大石之上。此时尚有兵绕护，忽见二员敌将奔上岗来，杀散亲兵，一个提刀望上身劈来，上将身一闪，那刀早砍在石高处，只见石上火光冲起丈余。那将吃了一惊，即收住刀，慌问主上遭：“汝是何人？”上不解他问的言语，不慌不忙，反问那两将曰：“汝莫不是也先乎？汝莫不是伯颜乎？汝莫不是赛刊王、大同王乎？”那两将见问，大惊异，即奔下岗来，报与也先。
　　半路中正遇着伯颜带人马冲来。二将便道：“俺们在前面高岗上，见一人穿的、带的，与众不同。俺用刀砍去，不能伤犯，反砍在石上，那石冲起火光，约有丈余。因此俺就不敢伤犯，特来报与太师知道。”伯颜闻说，心亦骇异，道：“莫不是中国天子么？汝且休去报与太师，俺与汝同去看个实落方报。”伯颜领了众兵，一齐复来。果然见上坐於大石之上，端然不动，亦无惧怯。伯颜见了，惊喜不尽，道：“看此人衣服异常，行动非凡，想必是中国天子也。”内中又有放箭射的，其箭射到上面前时，齐齐倒插在面前地上，如猬毛相似，一箭不能伤犯。伯颜见了此异，大喝道：“不许放箭！”众兵见此神异，亦不敢放箭，因说：“我们前月拿得南朝一个太监喜宁在此，他今顺了俺们，何不带他同去，必然认得。”遂通知也先。
　　那正统见伯颜与众兵去了。止有校尉袁彬在死尸里逃得性命，一见了上。放声大哭，奏曰：“我万岁爷爷为何亲自到此。”上乃问曰：“汝是何人？”袁彬答曰：“奴婢是校尉袁彬也。”上曰：“汝是校尉，不须啼哭也。汝不可说是校尉，只说是随车驾来的指挥。”言未毕，只见伯颜带领喜宁，一齐拥到。喜宁把脸望上一看，忙对伯颜等道：“此正是俺国天子。”伯颜闻说，一齐罗拜。扶上坐马而行，一径拥到也先营来。
　　也先一见上到来，与众头目各各合掌朝天数次，道：“中国天子，在云端里坐。今日天赐俺们一会。”当日瓦刺、脱欢、可汗闻知，一齐俱到。不半日之间，四下附近国王将帅，纷纷集至，遮得瞒天黑地，都来观看。也先忙令宰杀牛马，并羊鹿野味数千只，作庆贺筵席，大家畅饮。也先乃制一宽大牛皮宝帐，甚是奇丽，奉与主上为行营。此时内有袁彬、哈铭（上指挥与袁彬同寻到上者）伏侍，外有高盘、蒋信、刘浦光、沙狐狸等护从。也先即将亲妹进与主上，侍奉枕席。主上即用好言对也先曰：“朕承太师厚意，待朕归国，那时多差官将聘取令妹。朕是一朝人主，今若与令妹野合，可不轻了太师，使后人谈太师过失！”也先复进美女六人。主上又曰：“待朕归国取令妹时，即将此六女为腾从，庶不亵了太师令妹。”也先见说，愈加恭敬。
</div>
    <div class="pagination">
<a href="于少保萃忠全传_page2.html">上一页</a><a href="于少保萃忠全传.html">1</a><a href="于少保萃忠全传_page2.html">2</a><span class="current-page">3</span><a href="于少保萃忠全传_page4.html">4</a><a href="于少保萃忠全传_page5.html">5</a><a href="于少保萃忠全传_page6.html">6</a><a href="于少保萃忠全传_page7.html">7</a><a href="于少保萃忠全传_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
