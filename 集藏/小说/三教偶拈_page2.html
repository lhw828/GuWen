<!DOCTYPE html>
<html>
 <head>
  <meta charset="utf-8"/>
  <title>
   三教偶拈 - 第 2 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三教偶拈 - 第 2 页/共 11 页
  </h1>
  <div class="content">
   龙塲地在贵州之西北。宣慰司所属。万山丛棘中，蛇虺成堆，魍魉昼见，瘴疠蛊毒，苦不可言。夷人语言：又皆鴂舌难辩。居无宫室，惟累土为窟，寝息其中而巳。夷俗尊事蛊神，有土中人至，往往杀之以祀神，谓之祈福。先生初至。夷人欲谋杀先生，卜之于神不吉。夜梦神人告曰：“此中土圣贤也。汝辈当小心敬事听其教训。”一夕而同梦者数人。明旦转相告语。于是有中土往年亡命之徒能通夷语者，夷人央之通语于先生，日贡食物。亲近欢爱如骨肉。先生乃教之范木为墼（音激），架木为梁，刈草为盖，建立屋宇。人皆效之。于是一方有栖息之所。夷人又以先生所居湫隘卑湿，别为之伐木构室，宽大其制。于是有寅宾堂，何陋轩，君子亭，玩易窝。统名曰龙冈书院。翳之以桧竹，莳之以卉药。先生日夕吟讽其中，渐与夷语相习。乃教之以礼义孝悌，亦多有他处夷人特来听讲。先生息心开导略无倦怠之色。
　  久之得家信言逆瑾闻先生不死，且闻父子相会于南都，益大恚忌，矫旨勒龙山公致仕还乡。先生曰：“瑾怒尚未解也。得失荣辱，皆可付于度外。惟生死一念，自省未能超脱。”乃于居后凿石为椁，昼夜端坐其中。胸中洒然，若将终身夷狄患难俱忘之矣。仆人不堪其忧，每每患病。先生辄宽解之，又或歌诗制曲，相与谐笑，以适其意。因思设使古圣人当此，必有进于此者。吾今终未能免排遣二字，吾于格致工夫未到也。忽一夕梦谒孟夫子。孟夫子下阶迎之。先生鞠躬请教。孟夫子为讲良知一章。千言万语指证亲切，梦中不觉叫呼。仆从伴睡者俱惊醒。自是胸中始豁然大悟。叹曰：“圣贤左右逢源，只取用此良知二字。所谓格物，格此者也。所谓致知，致此者也。不思而得，得甚么。不勉而中，中甚么。总不出此良知而已。惟其为良知。所以得不繇思，中不繇勉。若舍本性自然之知，而纷逐于闻见，纵然想得着，做得来，亦如取水于支流，终未达于江海。不过一事一物之知，而非原原本本之知。试之变化，终有窒碍。不繇我做主。必如孔子从心不踰矩，方是良知满用。故曰：无入而不自得焉。如是又何有穷通荣辱死生之见，得以参其间哉。”于是嘿记五经，以自证其旨，无不吻合。因着五经臆说。水西安宣慰，闻先生之名，遣使馈米肉。又馈鞍马金帛。先生俱辞不受。夷人传说，益加敬礼。时正德三年，先生三十七岁事也。
　  明年癸巳，贵州提学副使席书号元山，亦究心于理学。素重先生之名，特遣人迎先生入于省城。叩以致知力行，是一层工夫，还是两层工夫。先生曰：“知行本自合一，不可分为两事。就如称其人知孝知弟，必是已行过孝弟之事，方许能知。又如知痛，必然已自痛了，知寒必然已自寒了。知是行的主意，行是知的工夫。古人只为世人贸贸然胡乱行去，所以先说个知。不是画知行为二也。若不能行，仍是不知。”席公大服，乃建立贵阳书院，身率合省诸生以师礼事之，有暇即来听讲。先生乃大畅良知之说。
　  正德五年，安化王置鐇反，以诛刘瑾为名。朝廷遣都御史杨一清，太监张永率师讨之。未至而置鐇已为指挥使仇针用谋擒缚。一清因献俘，阴劝张永以瑾恶密奏。永从之。武宗皇帝听张永之言：族瑾家，并诛其党张文冕等。凡因瑾得官者尽皆罢斥，召复直諌诸臣。先生得升庐陵县知县。临行之际，缙绅士民送者数千人俱依依不舍。过常德辰州，一路讲学从游者甚众。有睡起写怀诗为证：
　  红日熙熙春睡醒，江震飞尽楚山青。
　  闲观物态皆生意，静悟天机入窅冥。
　  道在险夷随地乐，心忘鱼鸟自流形。
　  未须更觅羲皇事，一曲沧浪击壤听。
　  先生时年三十九岁。既至庐陵，为政不事刑威。惟以开导人心为本，慎选里正三老坐申明亭，凡来讼者使之委曲劝谕。百姓有盛气而来，涕位而归者。繇是囹圄日清风俗大变。城中失火。先生公服下拜。天为之反风。乃令城市各辟火巷。火患永绝。
　  是冬入觐馆于大兴隆寺，与湛甘泉，储柴墟（讳巏）等，讲致良知之旨。进士黄宗贤等，闻其说而叹服，遂执贽称门生听讲。十二月，升南京刑部主事。湛甘泉恐废讲聚，言于冢宰杨一清。明年正月即调北京吏部验封司主事。时有吏部郎中方叔贤讳献夫位在先生之上。闻先生论学有契，遂下拜，事以师礼。先生赠以诗云，
　  休论寂寂与惺惺，不妄繇来即性情。
　  却笑殷勤诸老子，翻从知见觅虚灵。
　  是年十月。升文选司员外。明年三月升考功司郎中。弟子益进。如穆孔晖，冀元亨，顾应祥，郑一初，王道，梁谷，万潮，陈鼎，魏廷霖，萧鸣凤，林达，黄绾，应良。皆一时之表表者，余人不可尽述。徐爱等亦至京师，一同受业。先生尝言：“格物是诚意的工夫。明善是诚身的功夫。穷理是尽性的功夫。道问学是尊德性的功夫。博文是约礼的功夫。惟精是惟一的功夫。”诸如此类，乍闻之，亦自骇然。其后思之既久，转觉亲切不可移动。十二月升南京太仆寺少卿。驻札滁州，专督马政。便道归省。未几至滁州。门人从者颇众。地僻官间。日与门人游遨琅琊（山在州城）瀼泉（即六一泉）之间。月夕则环龙潭（在龙蟠山）而坐者数百人。歌声振谷。诸生随地请益。先生就眼前点化。各有所得。于是从游益盛。
　  正德九年四月，升南京鸿胪寺卿。滁阳诸友送至江浦。不忍言别。遂各赁居，候先生渡江。先生以诗促之使归。诗曰：
　  滁之水入江流，江潮日复来滁州。相思若潮水，来往何时休。空相思亦何益，欲慰相思情，不如崇令德。掘地见泉水，随处无不得。何必驱驰为，千里道远相即。君不见尧羹与舜墙。又不见孔与跖，对面不相识，逆旅主人多殷勤，出门转盻成路人。
　  五月至南京。徐爱等相从。又有黄宗明，薛侃，陆澄，季本，萧惠，饶文璧，朱虎等二十余人，一同受业。正德十年。先生念祖母岑太夫人年九十有六，思一修觐，乃上疏请告，不允。时汀漳各郡皆有巨寇。兵部尚书王琼特举先生之才，升都察院右佥都御史，巡抚南赣，汀漳等处。先生因得归省岑太夫人及龙山公。
　  正德十二年正月，赴任南赣。道经吉安府万安县。适遇流贼数百，肆劫商舟。舟人惊惧，欲回舟避之，不敢复进。先生不许。乃集数十舟，联络为阵势。扬旗呜鼓，若将进战者。贼见军门旗号，知是抚院，大惊，皆罗拜于岸上，号呼曰：“某等饥荒流民，求爷赈济活命。”先生命将船从容泊岸，使中军官传令谕之曰：“巡抚老爷知汝等迫于饥寒。一到赣后，即差官抚挿。宜散归候赈。若更聚劫乡村，王法不宥。”贼俱解散。既抵赣。即行牌所属，分别赈济，招抚流民。置二匣于台前，榜曰：
　  “求通民情，愿闻己过。”
　  因漳贼詹师富，温火烧等连年寇盗，其势方炽，移文湖广，福建，广东三省，克期进剿。赣民多受贼贿为之耳目。官府举动，贼已先觉。先生访知军门有一老隶奸狡尤甚，忽召入卧室，谓之曰：“有人告尔通贼。罪在必死。若能改过，悉列通贼诸奸民告我，我当赦汝之命。”老隶叩头悉吐其实。备开奸民姓名。先生俱密拿正法。又严行十家牌法。其法十家共一牌，开列各户籍贯姓名年貌行业日轮一家，沿门诘察，遇面生可疑之人，即时报官，如或隐匿，十家连坐。所属地方，一体遵行。又以向来远调狼达上军，动经岁年，糜费钜万，骄横难制，有损无益。乃使各省兵备官，令府州县挑选本地真正骁勇。每县多者十人，少者七八人。大约江西，福建二省，各以五六百名为率，广东，湖广二省，以四五百名为率，其间有魁杰出群通晓韬略者署为将领。所募骁勇，随各兵备官屯劄训练，无事拨守城隘。有事应变出奇。
　  到任十余日，调度略毕。即议进兵。兵次长富村，遇贼大战。斩获颇多。贼奔至象湖山拒守。我兵追至地名莲花石，与贼对垒。会指挥覃桓率广东兵到，与贼战，小胜遂进前合围。贼见势急，溃围而出。覃桓马蹶，为贼所杀。县丞纪用亦同时被害。诸将气沮，谓：“贼未可平，请调狼兵侯秋再举。”先生阳听其说，进屯汀州府上杭县，宣言大犒三军，暂且退师蓄锐，俟狼兵齐集征进。密遣义官曾崇秀觇贼虚实。回言贼还据象湖只等官军一退，复出劫掠。先生乃责各军以失律之罪，使尽力自效。分兵为二路。俱于二月廿九日晦日，出其不意，衔枚并进，直捣象湖夺其隘口。众贼失险，复据上层。峻壁四面，滚木礧石，以死拒战。先生亲督兵士奋勇攻之。自辰至午，呼声震地。三省奇兵从间道攀崖附木，四面蚁集。贼惊溃奔走。官军乘胜追剿，贼兵大败。先生乃分遣福建佥事胡琏，参政陈策副使唐泽等，率本省兵攻长富村，广东佥事顾应祥，都指挥杨懋等，率本省兵攻水竹大重坑。先生自提江西兵，往来接应。不一月，福建兵攻破长富村巢穴三十余处，广东兵攻破水竹大重坑巢穴十三处。斩首从贼詹师富，温火烧等七千余名，俘获贼属及辎重无算。漳南数十年之寇至是悉平。以二月出师，四月班师。成功未有如此之速者。
　  先生驻军上杭。久旱不雨。师至之日，一雨三日。百姓歌舞于道。先生因名行台之堂曰时雨堂。取王师若时雨之义也。先生谓，“习战之方，莫要于行伍，治众之法，莫先于分数。”每每调集各兵，二十五人编为一伍，伍有小甲。五十人为一队，队有总甲。二百人为一哨，置哨长一人，协哨一人。四百人为一营，置营官一人，参谋二人。一千二百人为一阵，阵有偏将。二千四百人为一军，军有副将。偏将无定员，临事而设。小甲选于各伍中，总甲又选于小甲中，哨长选于千百户义官中。副将得以罸偏将，偏将得以罸营官。营官得以罸哨长，哨长得以罸总甲，总甲得以罸小甲，小甲得以伍兵，务使上下相维，如身臂使指。自然举动齐一，治众如寡。编选既定。每伍给一牌，备列同伍姓名。谓之伍符。每队各置两牌，编立字号，一付总甲，一藏本院。谓之队符。每哨各置两牌，编立字号，一付哨长，一藏本院。谓之哨符。每营各置两牌，编立字号，一付营官，一藏本院。谓之营符。凡遇征调发符比号而行，以防奸伪。又疏请申明赏罸。兵士临阵退缩者，领兵官即军前斩首。领兵官不用命者，总兵官即军前斩首。其有擒斩功次，不论尊卑，一体升赏。生擒贼徒，勘明决不待时。夫盗贼之日滋，繇招抚之太滥。招抚之太滥，繇兵力之不足。兵力之不足，繇赏罸之不行。乞假臣等，以令旗令牌，使得便宜行事。又议割南靖漳浦之地，建立县治于大洋波，又添立巡简司，协同镇压。兵部王琼以先生之言为然，覆奏俱依拟，赐县名曰清平，改巡抚为提督军务，给旗牌假便宜，仍论平漳寇，功加俸一级。先生益得发舒其志。
　  再说南赣西接湖广、桂阳，有桶冈横水诸贼巢。东接广东龙川，有浰头诸贼巢。横水贼首谢志珊桶冈贼首蓝天凤，浰头贼首池仲容，俱僭号称王，伪署官职，拥众据险，出入无常。屡调狼兵进讨，不能取胜。谢志珊自号征南王，闻督府方讨漳寇，乃大修战具，并造吕公车若干，欲乘隙先破南康，乘虚入广。时湖广巡抚都御史陈金，疏请三省之师夹攻桶冈。先生曰：“桶冈，横水，左溪诸贼荼毒三省，其患虽同，而事势各异。论湖广则桶冈为腹心之疾，论江西则横水为腹心之疾。今不去江西腹心之疾，而欲与湖广夹攻桶冈，失缓急之宜矣。湖广克期以十一月朔日会集。今尚在十月。横水贼闻湖广合剿之信，必谓我先攻桶冈。又见我兵未集。师期尚远，心不准备。若出其不意，进兵疾击，可以得志。已破横水，移兵桶冈，此破竹之势也。”先生恐征横水时，浰头贼乘机扰乱，乃为告谕一通，具述利害，遣报效生员黄表，义民周祥等，招抚池仲容等，劝之立功自赎，且各赐银布，以安其心。一时贼党见谕词诚恳。莫不感动。酋长黄金巢，刘逊，刘粗眉，温仲秀等，随黄表等各引部下出投，情愿杀贼立功。先生用好言抚慰，选其精壮五百人为兵，随军征进。余老弱散遣之。先生已定出师之期，预先分定哨道密授方略。那几处哨道：
　  一哨，江西都司都指挥许清，率兵一千，自南康县所溪入，攻白蓝，与本院会于横水。
　  二哨，赣州府知府邢珣，率兵一千，自上犹县石人坑入，协攻白蓝，会于横水。
　  三哨，南赣守备郏文，率兵一千。自大廋县义安入，合攻左溪，会于横水。
　  四哨，汀州府知府唐淳，率兵一千，自大廋县聂都入，合攻左溪，会于横水。
　  五哨，南安府知府季敩，率兵一千，自大廋县稳下入，合攻左溪，会于横水。
　  六哨，南康县县丞舒富，率兵一千，自上犹县金坑入，径攻左溪，会于横水。
　  七哨，赣州卫指挥余恩，率兵一千，自上犹县独孤岭入，径攻左溪，会于横水。
　  八哨，宁都县知县王天与，率兵一千，自上犹县官隘员坑入，进屯横水。
　  九哨，吉安府知府伍文定，率兵一千，搜剿稽芜等处贼巢，进屯横水。
　  十哨，广东潮州府程乡县知县张戬，率兵一千，搜剿黄雀坳等贼巢，进屯横水。
　  分拨十路军马，限定十月初七日各哨齐发，又拨兵备副使杨璋，分守参议黄宏，监督各营官兵，往来给饷。先生暗谕本院标下将领，同时进发。号令虽出，衙门中寂然无闻。先生在赣院，左有旁门，通射圃。暇即与诸生讲学其中，或习射。每至夜分而散。次早则诸生入院揖谢。以此为常。出兵之前一日与诸生夜坐谈论。诸生以先生坐久，请休息。先生乃回院。及明旦诸生集于院门，欲进谢。守门者辞曰：“公进院未几。即领兵出城去。不知何往。度此际可行二十余里矣。”其神机不测如此。
　  先生于十月初九日兵至南康。有人出首义官李正岩，医官刘福泰，素与贼通者。先生召二人。至。以首状示之。二人力辩无有。先生曰：“即有之姑释汝罪。乃皆畱于幕下，戴罪立功。”景晚李正严，刘福泰，禀有机密事求见。先生召入，密叩之。二人齐声禀称，“欲攻桶冈必经繇十八面地方。此乃第一险要去处。乱山环拱，岭峻道狭。从来官军不能入。今有木工张保久在蛮中凡建立栅寨皆出其手。要知地利。非得此人不可。”先生问，“张保何在。”二人曰：“某等，蒙老爷不杀之恩，誓欲报效。天幸遇着张保已拘畱在辕门之外。未奉呼唤，不敢擅自引入。”先生即令二人出外，同张保入见。务要隐密不得声张其事。当下李刘二人引张保直至后堂叩头。先生曰：“闻蛮贼建立栅寨，皆出汝手。汝罪当死。”张保连连叩头答曰：“小人手艺为活。误入贼穴一时贪生伯死，受其驱使。实非得已。”先生曰：“我且不计较汝。但彼立寨之处，必然选择险要。汝在彼中，亦必备知。可细细开明左右前后大小出入之道。贼破之日，一例叙功。”张保欣然。遂请求笔砚。先生分付李刘二人监押，教他安坐开写，自己退回卧房，使亲随门子以酒食劳之。张保感激，即备细开出。某贼寨在某山，某处是进路，某处是退路，某处山头与某寨相对，路平路险。如何上山，如何下山。恰像写卖山文契的。四趾分明，滴水不漏。门子禀道，“木工开写已完。”先生复召见亲自收取看了一遍，再把好言抚慰，即畱三人于内堂厢房安歇，次早皆授义官名色。
　  初十日，兵进至南坪地方。使李正岩，刘福泰引着间谍，四路分探回报。众贼不虞官兵猝至。各巢皆鸣锣聚众，往来呼噪，为分头御敌之计。势甚张皇。各险隘皆设有滚木礧石。已做准备。先生乃乘夜疾进。
　  十一日，离贼巢三十里下寨，使人伐木立栅开堑设堠，示以久屯之形。使报效听选官雷济，义民萧廋，分率乡兵及樵竖善登山者四百人，各给旗一面，赍铳炮，钩镰，枪，使繇间道，攀崖悬壁而上，分伏各山顶高处，预堆积茅草，约定次日官军进攻各山头，将旗竖立举炮燃火相应。
　  十二日，官军至十八面隘。贼方据险迎敌。忽闻远近山顶炮声如雷。烟焰四起，官军呼噪奋勇，炮箭齐发。贼惊皇失措。以为巢穴已破。遂弃险奔溃。先生预遣千户陈伟，高睿分率壮士数十悬崖而上，夺其险隘，尽发其木石，官军乘胜急进，呼声震天。指挥谢昶，冯廷瑞，繇间道先入放火焚贼巢。贼退无所据。乃大败，四散奔走。遂连破长龙十八面隘等七巢。贼首谢志珊与萧贵模计议，谓：“横水居众险之中，可倚以自固。”及闻官军四进，仓卒分众阨险出御。见横水烟焰障天，铳炮之声，摇撼山谷，心胆愈裂，弃险而逃。时各哨官兵陆续俱到。邢珣兵破磨刀坑等三巢，王天与破樟木坑等二巢，许清破鸡湖等三巢，俱至横水来会。唐淳破羊牯脑等三巢，并破左溪大巢，郏文破狮寨等三巢，余恩破长流坑等三巢，舒富破箬坑等三巢，季敩破上西峰等三巢，俱至左溪。守巡各官亦随后而至。是日斩大贼钟明贵，陈曰能等数人。从贼首级千余。其自相蹂践堕崖填谷而死者，不计其数。贼于入路皆刊崖倒树，设阱埋签。官军昼夜涉深涧，蹈丛棘，遇险绝，则挂绳于崖树鱼贯而上，猿擘而下。往往失堕深谷，不死为幸。各兵至横水左溪者，皆疲困不能驱逐。会日暮，传令收兵屯劄。
　  至次日，大雾咫尺不辩，先生令各营，休兵享士，使乡导数十，分探溃贼何在。并未破巢穴动静。连日雾雨至十五日，尚蒙蒙不开。各乡导回报，言诸贼预于各山绝险崖壁立寨为退保计，亦有并聚于未破各巢者。诸将皆曰：“会剿桶冈期在十一月朔，日已迫矣，奈何。”先生曰：“此去桶冈，尚百余里，山路绝险，三日方达。若此处之贼未能扫尽而移兵桶冈，瞻前顾后，备多力分，非计之得也。”适搜山者檎一贼至。问之，乃是桶冈贼遣至横水探信者，姓钟名景。先生曰：“吾兵所向皆克，灭桶冈只待旦夕。汝若肯畱吾麾下效用，当赦汝罪。”钟景叩头愿降。先生因叩桶冈地利。钟景言之甚详。兼能识横水各巢路道。先生遂解其缚，赐以酒食，畱于帐下。于是传令各营，皆分兵为奇正二哨，一攻其前一袭其后，冒雾疾趋。
　  十六日，邢珣攻破旱坑等二巢，季敩同郏文攻破稳下等二巢。十七日唐淳攻破茅坝巢。十八日许清攻破朱雀坑等四巢。十九日余恩攻破梅坑等二巢。二十日邢珣又破白封龙等二巢。王天与破黄泥坑。二十二日舒富破白水洞巢。是日伍文定，张戬兵亦至。二十四日伍文定破寨下巢，张戬破杞州坑巢。二十五日张戬又破朱坑巢，伍文定破杨家山巢。二十六日季敩又破季坑巢，许清又破川坳巢。二十七日郏文又攻破长河洞巢，俘斩无数。谢志珊谋遁桶冈，被邢珣活捉解来。先生奉新奏准事例，即命于辕门枭首。临刑，先生问曰：“汝一介小民。何得聚众如此之多。”志珊曰：“此事亦非容易。某平日见世上有好汉，决不肯轻易放过，必多方钩致，与为相识，或纵其饮，或周其乏。待其感德，然后吐实告之。无不乐从矣。负千斤气力者五十余人，今俱被杀，束手就缚，乃明天子之洪福也。又何尤哉。”因瞑目受刑。先生他日述此事于门人曰：“吾儒一生求朋友之益，亦当如此。”后人论此语。不但学者求朋友当如此。虽吏部尚书为天下求才，亦当如此。有诗四句云：
　  同志相求志自同，岂容当面失英雄。
　  秉铨谁是怜才者，不及当年盗贼公。
　  考陆天池《史余》上说，先生微服与木工同入贼寨，自称工师，兼通地理。贼喜其辩说，礼为上客。先生周行其穴，密籍其险要可藏之处，绐贼以五百人随出，约伏官军营侧，克期出兵为应。贼从其计。先生至军中，悉配其人于四郊，各不相通。自选精卒千人诈降，密擕火器埋之贼境又辞归。至期率兵数万而进。贼启关出迎。洞中火炮大发。精卒从夹击，贼惶惑不能支遂大败。平贼后取五百人者，剜其目睛而全其命。
　  今按先生年谱，自起兵至平贼才二十日耳，如疾雷迅霆，安得有许多曲折。且自称工师，往来诱敌，旷日持久，亦非万全之策。此乃小说家传言之妄。当以年谱为据。
　  再说是日，诛了谢志珊。诸将遂请乘胜进攻桶冈。先生询访钟景等已知地势之详。谓诸将曰：“桶冈天险四寨，其出入之路，惟锁匙龙，葫芦洞，茶坑，十八磊，新池五处。然皆架栈梯壑，一人守之，千人难过。止有上章一路稍平，非半月不可达，奔驰之际彼已知备矣。莫若移屯近地，休兵养威，谕以祸福。彼见吾兵累胜必惧而请服。如其迟疑当进而袭之。”乃遣戴罪义官李正岩，医官刘福泰并降贼钟景，于二十八夜往桶冈，招安蓝天凤等，如果愿降待以不死。期定于十一月初一日上午，至锁匙龙送款。话分两头。却说浰头贼首池仲容绰号池大髩，原是龙川县大户出身。因被仇家告害，官府不明，一时气愤，与其弟仲宁仲安聚起家丁庄户，杀了仇家一十一口，遂招集亡命，占住三浰落草。屡败官军，渐渐势大，自号金龙霸王，伪造符印，以兵力胁远近居民，壮者收为部下，富者借贷银米，稍有违抗，焚杀无遗。
　  龙川大姓卢珂，郑志高，陈英三人颇有本事，各聚众千余，保守乡村。仲容欲招至入伙，卢珂等不从，互相仇杀。先生檄岭东兵备道，先招卢珂等三家。三家遂奉约束，愿出力剿贼。遂畱本村，与龙川县协同备御。仲容深恨之。及黄金巢等出降，众贼俱有纳款之意。惟池仲容不肯。谓众贼曰：“我等作贼，已非一年。官府来招，亦非一次。其言未足凭信。且待黄金巢等到官后果无他说，我等遣人出投。亦未为晚。”及闻十月十二日官兵已破横水，仲容始有惧色。适先生又使黄金巢等作书往招。仲容乃谓其党高飞甲曰：“官军既破横水，必乘胜直捣桶冈，次即及浰头矣，奈何。”高飞甲曰：“前督抚曾遣人来招安，且闻黄金巢等已蒙署官录用，不若亦遣一人出投。一则缓其来攻，二则窥覻虚实。若官军势果强盛，招安果系实情，又作计较。不然，畱仲安在彼处亦好潜为内应，一面拨人守险，多备木石，以防掩袭。”仲容以为然。乃遣其弟仲安，率老弱二百余人，往至横水投降情愿随众立功。时横水贼已全平矣。先生谓曰：“汝既是真心纳降，本院即日加兵桶冈。汝可引本部兵往上新地屯劄。如桶冈贼奔逸，到彼用心截杀，将首级来献，便算你功。”那上新中新下新三巢，是桶冈西路，去浰头甚远。先生故意调开使其难归。外示委用以安其心。此是先生妙计。
　  再说李正岩等至桶冈，先述督抚兵威，后述招抚之期。蓝天凤大喜，情愿就抚，方召其党商议此事。横水贼萧贵模逃入桶冈，来见天凤曰：“征南王不知守险。使官军潜入内地。是以溃败。若加意堤防，虽有百万之众，岂能飞入。今锁匙龙各隘，地皆绝险，其所收横水余兵，尚有千余。足可助桶冈为守。奈何自就死地如猪羊入屠人之手乎。”天凤意不能决。乃令各寨头目俱至锁匙龙聚议。先生遣县丞舒富率数百人，逼锁匙龙下寨，连连遣使催取天凤等款状，一面密使邢珣兵入茶坑，伍文定兵入西山界，唐淳兵入十八磊，张戬兵入葫芦洞，立限三十日，乘夜各至分地。
　  是夜大雨不得进。初一日早，雨犹未止。各军冒雨而入。天凤见屡使催款，正在商量。又见大雨，料难进兵，防备就懈弛了。忽闻四路兵已大进，惊曰：“王公用兵真如神矣。”急收拾兵众千人，据内隘绝壁，隔水为阵，以拒官军。邢珣率兵渡水前击。张戬之兵冲其右，伍文定又自戬兵之右，悬崖而下，绕贼傍合攻。贼不能支，且战且却，及午雨止。各兵奋击，贼大败。王天与，舒富两路兵，闻官军已入前山，亦从锁匙龙并登。各军乘胜奋击，贼悉望十八磊奔逃。正遇唐淳之兵严阵以待，又大战一塲，会日暮暂息。贼犹扼险相持。
　  次早诸军复合势剿杀，贼遂大败。凡破十三巢擒斩无数。初五日至十三日，陆续又破上新，中新，下新等十巢，斩萧贵模于阵。蓝天凤率败兵欲于桶冈后山，乘飞梯直入范阳大山，却先被官军把守，前后困围，计无复之，乃投崖而死。枭其首以献。岩谷溪壑之间，僵尸填满。于是桶冈之贼略尽。据先生报二处捷数目。捣过巢穴共八十四处：
　  擒斩大贼首谢志珊，蓝天凤等八十六名颗。从贼首级三千一百六十八名颗。俘获贼属二千三百三十六名口。夺回被虏男妇八十三名口。牛马驴一百八只。赃杖二千一百三十一件。金银一百一十三两八钱一分。
　  时湖广军门已遣参将史春统兵前来会剿，行至彬州，接得先生钧牌，知会桶冈贼巢俱已荡平，不必复劳远涉。史春大惊曰：“向议三省合剿打帐一年，尚恐未能尽殄。今王督院之兵，朝去夕平。如扫秋叶。真天人也。”
　  先生奏凯班师。百姓扶老擕幼，手香罗拜言：“今日方得安枕而卧。”所经州县关隘，各立生祠，远乡之民肖像于家堂供养。岁时尸祝。
　  先生谓横水桶冈各贼寨，散在大犹廋岭之间。地方窎远，号令不及。议割三县之地。建立县治，及增添三处巡司，设关保障。疏上悉依议，赐县名曰宗义。附江西南安府，赐敕奖谕。
　  浰头贼闻桶冈复破，愈加恐惧，乃分兵为守隘拒敌之计。先生先谕黄金巢等，密遣部下散归贼巢左近，俟官兵一到。即据险遏贼，再谕卢珂，郑志高等，用心提备。然后遣生员黄表，义民周祥等，赍牛酒复至浰头，赏劳各酋长。并诘其分兵守隘之故。池仲容无词可解，乃诈称龙川义民卢珂，郑志高素有仇怨：“今不时引兵相攻。若一撤备，必被掩袭。某等所以密为之防，非敢抗官兵也。”遂遣其党鬼头王，随黄表等回报。请宽其期，“当悉众出投。尽革伪号止称新民。”先生阳信其言：遂移檄龙川，使察卢珂等擅兵仇杀之实，谓鬼头王曰：“卢珂等本院已行察去讫，如情罪果真，本院当遣大军往讨。但须假道浰头，汝等既降，先为我伐木开道，以候官军，不日征进。”鬼头王回报。池仲容且喜且惧。所喜者，督院嗔怪卢珂等，堕其术中。所惧者，恐其取道浰头，不是好意。复遣鬼头王来谢，且禀称。“卢珂等某自当悉力捍御。不敢动劳官军。”恰遇卢珂，郑志高，陈英亲到督院具状，辩明其事。状中备述池仲容等平昔僭号设官。今又点集兵众号召远姓各巢贼酋，授以总兵都督等伪官，准备抗拒官军。先生大怒曰：“池仲容已自投招，便是一家。汝挟仇，擅自仇杀，罪已当死。又造此不根之言：乘机诬陷，欲掩前罪。本院如见肺肝。那池仲容方遣其弟池仲安领兵报效，诚心归附。岂有复行抗拒之事。”遂扯碎其状，诧之使出，“再来渎扰必斩。”却教心腹参谋，密向他说，“督府知汝忠义，适来佯怒，欲哄诱浰头自来。你须是再告。告时受杖三十，暂系数旬，方遂其计。”卢珂等依言：又来告辩。先生益怒喝，令缚珂等斩首来报。标下众将俱为叩头讨饶。先生怒犹未解。将卢珂责三十板。喝令监候。池仲安等在幕下，闻珂等首辩，心怀惊惧。及见先生两次发怒，然后大喜，率其党欢呼罗拜，争诉珂等罪恶。先生曰：“本院已体访明白。汝可开列恶款来。待我审实后。当尽收家属处斩，以安地方。”仲安益大喜，作家书付鬼头王，回报其兄仲容去讫。卢珂等既入监。先生又使心腹参随，只说，“要紧人犯在监”。不放心教他巡阅。却暗地致督府之意，安慰珂等。说，“事成之日，当有重用。你可密地分付家属，整顿人马，伺候军令差遣。”珂等感泣曰：“督府老爷为地方除害。若用我之时，虽肝脑涂地，亦无所恨。”先生又使生员黄表，听选官雷济，安慰池仲容，说督府已知卢珂等仇杀之情。汝等勿以此怀疑。仲容大排筵席，管待黄表，雷济二人。坐中夸督府用兵如神，更兼宽宏大量，来者不拒。黄金巢等俱授有官职。“你等若到麾，自当题请重用。”仲容拱手曰：“全仗先生们提挈。”黄表因私谓所亲信贼酋曰：“卢珂等说令兄恶迹多端，无非是妒忌之意。虽然督府不信。令兄处也该自去投诉。”仲宁唯唯言于仲容。仲容迟疑不行。
　  十二月二十日先生大军已还南赣。各路军马俱已散遣。回归本处。先生乃张乐设饮。大享将士。示谕城中云：
　  “督抚军门示：向来贼寇抢攘，时出寇掠，官府兴兵转饷，骚扰地方，民不聊生。今南安贼巢，尽皆扫荡，而浰头新民皆又诚心归化，地方自此可以无虞。民久劳苦，亦宜暂休息为乐。乘此时和年丰，听民间张灯鼓乐，以彰一时大平之盛。”
　  先生又曰：“乐户多住龟角尾。恐有盗贼藏匿。仰悉迁入城中以清奸薮。”于是街巷俱燃灯呜鼓，倡优杂沓游戏为乐。先生又呼池仲安至前谓曰：“汝兄弟诚心向化，本院深嘉。闻卢珂党与最众，虽然本身被系，其党怀怨或掩尔。不虞事不可知。今放尔暂归浰头帮助尔兄防守。传语尔兄，小心严备不可懈弛失事。”仲安叩头感谢。先生又使指挥兪恩护送仲安，并赍新历颁赐诸酋。诸酋大喜，盛筵设款。仲安又述督府散兵安民，及遣归协守之意。无不以手加额，踊跃谢天。
　  时黄表，雷济，尚畱寨内会饮。中间仲容说道。“我等若早遇督府，归正久矣。”表，济曰：“尔辈新民，不知礼节。今官府所以安辑劳来尔等甚厚，况且遣官颁历（历），奈何安坐而受之。论礼亦当亲往一谢。”余恩曰：“此言甚当。况卢珂等日夜哀诉，说你谋反有据。官府若去拘他，他断然拒命不来。何不试拘对理。看他来与不来即此可证反情之实。”仲容曰：“若督府来唤对理，岂有不去之理。”表，济又曰：“今若不待拘唤，竟往叩谢。须便就诉明卢珂等罪恶。官府必益信尔无他。珂等诈害是实，杀之必矣。”所亲信贼酋，亦从中力劝。仲容以为然，乃谓其众曰：“若要伸，先用屈。输得自己，赢得他人。赣州伎俩，亦须亲往勘破。”遂定计，选麾下好汉并所亲信者共九十三人，亲至赣州，来见督府。仲宁，仲安畱于本寨。余恩等先驰归报。先生乃密遣人传谕属县。“勒兵分哨付本院，不时檄到即发。”又遣千户孟俊，先至龙川，督集卢珂郑志高陈英三家兵众。又以路从浰巢经过，恐其起疑，于是另写一牌。牌上开写“卢珂等擅兵仇陷过恶，仰龙川县，密拘三家党属，解至本院问究。”却将真牌藏于贴肉秘处。孟俊行至浰头。贼党一路盘问。俊出牌袖中示之，故意嘱他。“此官府秘密事情万勿泄漏。”贼皆罗拜，争献酒肉为之向导。先出浰巢一路上。其党自相传说，无不欢喜。孟俊到了龙川，方出真牌，部勒三家兵众。巢中诸贼传闻，皆以为拘捕其党。并不他疑。
　  仲容等到于赣州，正似猪羊近屠户之家，一步步来寻死地。仲容把一行人众，营于教塲，单引亲信数人进院参谒。先生用好言抚慰，问此来许多人众。仲容禀曰：“随从不过九十余人。”先生曰：“既是九十余人，必须拣个极宽的去处安顿。”方好问中军官“何处最为宽闲。”中军官禀道。“惟有祥符寺。地最宽厂，房屋亦俱整齐。”先生曰：“就引至祥符寺居住罢。”又问，“众人今在何处。”中军官不等仲容开口，便禀道，“众人见屯教塲。”先生伪变色曰：“尔等皆我新民，不来见我，而营于教塲，莫非疑心本院么。”仲容惶恐叩首曰：“就空地暂息，听老爷发放。壹有他意。”先生曰：“本院今日与你洗雪，复为良民也非容易。你若悔过自新，学好做人，本院还有扶持你处。”仲容叩谢而出。既至祥符寺，见宫室整洁，又有参随数人为馆伴，赐以米薪酒肉，标下各官俱来相拜。各有下程相送。欢若同僚，喜出望外。时乃闰十二月二十三日也。参随等日导众贼，游行街市。见各营官军果然散归，街市上张灯设戏，宴饮嬉游。信以为督府不复用兵矣。又密赂狱卒，私往觇卢珂等动静。果然械系深固。狱卒又说：“官府已行牌，拘其家属，一同究问不日取斩。”仲容大喜曰：“吾事今日始得万全也。”先生复制长衣油靴，分给众贼使参随教之习礼。一日又漫给布帛，未曾开明分别赏赐，于是老少互争。参随禀知。先生曰：“本院多事，未及细开，何不教他开一花名手本。下次，照依次序给赏，老少不乱。岂不便乎。”仲容依言：开手本送上。于是尽得其九十三人名姓。
　  过五日。仲容等辞归。先生曰：“自此至浰有八九日程途。即今往不能到家过岁矣。新春少不得又来贺节，多了一番跋踄。况赣州今岁灯事颇盛。在此亦不寂寞。何不以正月回去。”贼中少年喜观灯，日得游于娼家，参随复借贷银钱。诸贼皆欣然忘归。
　  至元旦随班入贺行礼。下午仲容复入辞，先生曰：“汝谒正，尚未犒赏。奈何就去。初二日本院尚未得暇。初三日当有薄犒。”次日令有司送酒于寺馆，参随官擕妓女陪侍。众贼欢饮竟日。预悬牌于辕门。牌上写道，“浰头新民池仲容等，次日齐赴军门领赏，照依花名次序不许搀前哗乱。领赏过，三叩头即出，齐赴兵备道叩谢，事毕迳回，不必又辞。”本院参随官抄写牌面与众贼看了。无不欢喜。是夜先生密谕守备郏文，令拨经战甲士六百人，分作二十队，伏于射圃，候本院犒赏贼酋，每五名一班，鼓吹送出院门过射圃，则以甲土一队，擒而杀之。大约六人制一人度无不胜。事了之后，只用一人在龙县丞处回话。
　  龙县丞者名光。原是正途出身，为吉安县丞，因不善逢迎，上司不喜，要赶逐他。太守伍文定察其人可用，言其冤于先生，畱作参随。先生又召龙光分付。“汝可引甲士一队，妆做衙门公役。各藏暗器，立于大门昭墙之下，如贼党中有强力难制者，你令手下甲士上前相帮。若了事时，你便遥立屏墙，使我望见以慰我心。倘有他变，趋入报我。”又分付有司，“预备花红，羊豕，坛酒，历日，银两之类，院内军将随常排列，自有规矩。”亦密谕中军官，“只等本院号令，一齐下手。”
　  至初三日侵早，军门上已吹打过二次，各官俱集。池仲容引着九十三人，都穿着军门颁赐长衣油靴整整齐齐，来至院前。见巡捕官在院门上结彩，问其缘故。答道，“今日老爷犒赏新民，乃是地方吉庆之事，如何不挂彩。”须臾屠户率许多猪羊来到。参随指与仲容道，“这都是你们的赏物。”众贼预先欢喜。须臾三通吹打，放铳开门，文武属官进院作揖。仲容等亦随入叩头，礼毕。先生先唤池仲容到前说，“你自头目，倡率归顺。与众不同。”将案上大葵花银杯，赐酒三大杯，草花一对，红绢二段缠身，犒银三两，大饝饝一盘，羊肉豚肉各五斤，酒二坛，分付，“你且站在一边。看本院赏完众人。拨门上家下一名送你归寺。”仲容复叩头称谢。此时天门二门两班乐人，大吹大擂。阶下屠户杀猪宰羊，论斤分剁，好不热闹。仲容双花双红，立于泊水檐下。何等荣耀，便似新得了科第一般。不胜之喜，众贼候赏的一个个伸头舒颈，在阶下专听唱名。先生将花名手本付与中军，分付道：“依次唱名，每五名做一班，鼓乐导出。也教百姓看见，晓得从顺的好处四方传说。”中军官领诺，手执手本，高唱某某。众贼答应，每五名做一字脆着。每名草花一对，红布一匹，都是中军官与他挿缠。亦各赐热酒二杯，犒赏银一两，大饝饝十枚，羊羊豕肉各一斤，酒一小坛。贼人要将饝饝银封置于袖中。中军官道：“你若藏了不见督府老爷的恩典。须是放在外面，教众百姓们大家观看。”乃教他将衣兜子兜起饝饝，右手抱着酒坛，手中就捻着银封，左手提着猪羊肉，东脚门进，西脚门出，刚到射圃前。那三十名甲士先在那里挨次伺候，六人伏侍一个。已自众寡不敌。况且没心人对了有心人。双手又拿着许多赏物，身上穿着长衣，又被红布缠住脚下。油靴底滑，许多不方便。虽有强悍有本事的，也灭了数分。不消得十分费力，便都了当。就将五个银封缴到龙县丞处为信。这里杀人，里面热闹之际，那得知道。一五一十，只管送将出来。龙县丞在屏墙下，数过第十七队，已了过八十五人矣。算道：“院内连池仲容只有九人，不足为虑。”乃走入院门，意欲回复。先生遥见龙光走进，疑外厢有变，注目视之，见龙光行步甚缓，知其无他，心下方才安稳。龙县丞步至堂，取茶一瓯，送至先生案前，密禀曰：“都了却。”先生以头麾去。中军官又唤五名，已跪下领赏。先生曰：“汝等俱是少年后辈，前日何得与年长者争赏。须挪出捆打二十，以示教诲。”因指未赏者三人曰：“汝亦是争赏者，且只教诲你八个人。”中军官及两班勇士一齐上前挪缚。池仲容色变，肚中如七八个吊桶一上一落。好不安稳。一时在他矮檐下。怎敢不低头。先生见各贼挪完，唤池仲容到前。说，“汝虽投顺，去后难保其心。”仲容方欲启口分辨。先生喝声中军官也与我挪着。就于袖中出卢珂等首状，当面逐款质问。“伪檄上金龙霸王印信从何而来。”仲容顿口无言。惟有叩头请死。先生命押付辕门，同八人斩首号令。仲容到辕门之外方知领赏众贼俱已杀完。悔之无及。瞑目受刑。正是：
　  人恶人怕天不怕。人善人欺天不欺。
　  善恶到头终有报。只争来早与来迟。
　  先生用计，不动声色。除了积年的反贼。满城官吏士民无不称快。犒贼之物，一毫不失。即以赏有功甲士。狱中放出卢珂郑志高陈英，厚加赏赐，不在话下。
　  时日已过午，先生退堂。一个头旋昏倒在地。左右慌忙扶起，呕吐不止。众官俱至私衙问安。先生曰：“连日积劳所致，非他病也。”幸食薄粥，稍静坐片时，安然如故矣。是夜先生发檄催各路兵。期定本月初七日，于三浰到相会，一同捣巢。那几路，从广东惠州府龙州县入者，共三路。
　  知府陈详兵从和平都入，
　  指挥姚玺兵从乌虎镇入，
　  千户孟俊兵从平地水入。
　  从江西赣州府龙南县入者，共四路。
　  指挥余恩兵从高沙堡入，
　  推官危寿兵从南平入，
　  知府邢珣兵从太平堡入，
　  指挥郏文兵从冷水迳入。
　  从赣州府信丰县入者，共二路。
　  知府季敩兵从黄田冈入，
　  县丞舒富兵从乌迳入。
　  先生自率帐下官兵，从龙南冷水迳直捣下浰大巢。
　  却说巢中诸贼先前得池仲容书信，说“赣州兵俱已散归，督府待之甚厚。不日诛卢珂等。”传去各巢人人信以为真，各自安居不做准备。初闻官兵四路并进，怪仲容无信到，尚不以为然。比及打听得实，官兵已至龙子岭，去贼巢甚近了。一时惊惶失措，乃悉其精锐，据险设伏，并势迎敌。官军聚为三冲，犄角而前。指挥余恩兵首先遇贼。百长王受奋勇前进，与贼大战。约莫三十余合，贼兵稍却。王受追赶里许，贼伏四起。将王受围困垓心，左冲右突，不能出去。忽闻东角头鼓噪之声。一队官军杀将入来。乃是惠州府推官危寿部下义官叶芳也。伏兵见有接应，正欲分兵迎敌。千户孟俊兵又从冈后杀到，横冲贼伏，与王受合兵。
　  三路军马同时剿杀，呼声震天。贼大奔溃。官军乘胜逐北。三浰大巢俱不能守。各路兵闻大巢已破，心胆益壮。各自奋勇立功，连破五花障白沙赤唐等巢穴十一处。斩级无数，其夜败贼复奔铁石障尺八岭等巢穴。
　  次早先生传令各哨官兵，探贼所往，分投急击。初九日知府陈祥破铁石障巢，斩池仲宁，获金龙霸王伪印，及违禁旗炮各物，于是复克羊角山等巢穴二十三处，檎斩更多。各巢奔散之贼，其精悍者尚有八百多人。高飞甲等率之，复哨聚于九连山。那九连山高有百仭，横亘数百余里，俱是顽石卓立，四面抖绝。止东南崖壁之下，一条线路可通。贼又将木石堆积崖上，只等我兵到时，发石滚木，百无一全。先生传选精锐七百人，将所获贼人号衣穿着，假作奔溃之贼，乘夜直冲崖下涧道而过。贼认做各巢败散之党，于崖上招呼。我兵亦佯与呼应。贼遂不疑。我兵已度险，遂扼断其后路。
　  次日黎明我兵放起炮来。贼方知是官军，并势来攻。我兵所据反在贼崖上面，从上击下。贼不能支。遂退。高飞甲与池仲安商义，分队潜遁。先生预令各哨官兵，四路埋伏。贼遇伏輙败。又杀五百余人。池仲安中箭而死，高飞甲率残党三百余人，分逃上下坪黄田坳等处。各哨官兵复约会搜捕，见贼便杀。高飞甲亦为守备郏文所斩。有名贼徒剿灭殆尽。惟张仲全等二百余人，聚于九连谷口，呼号痛哭，自言：“本是龙川良民，被池仲容等迫胁在此，与他搬运木石，只因贪恋残生受其驱役。并不曾见阵厮杀，求开生路。”先生遣报效生员黄表往验，果然。俱是老弱且从贼未久。其情可怜，乃使赣州邢知府往抚其众，籍其名数，安挿于白沙地方，复为良民。此蕃用兵自正月初七日起，至三月初八日止。通计两月内：
　  捣过巢穴三十八处，
　  斩大贼首二十九名颗，
　  次贼首三十八名颗，
　  从贼二千零六名颗，
　  俘获贼属男妇八百九十名口，
　  夺获牛马一百二十二只匹，
　  器械赃仗二千八百七十件，
　  赃银七十两六钱六分。
　  先生上疏奏捷。请于和平峒添设县治，以扼三省之冲。得旨准添设，名和平县。升先生都察院右副都御史。荫一子锦衣卫世袭千户。辞免不允。时正德十三年也。
　  诸贼既平。地方安靖，乃得专意于讲学。大修濂溪书院，将古本大学朱子晚年定论付梓。凡听教者悉赠之。时门人徐爱亦举进士。刻先生平昔问答行于世。命曰传习录。海内读其书，无不想慕其人也。江西名士邹守益等，执贽门下，生徒甚盛。先生尝论三教同异。曰：“仙家说到虚，圣人岂能于虚上加一毫实。佛家说到无，圣人岂能于无上一加一毫有。但仙家说虚从养生来，佛家说无从出离生死苦海来。却于本体上，加却这些子意在。良知之虚，便是天之太虚，良知之无，便是太虚之无形。日月风雷，山川民物，凡有象貌形色。皆在太虚无形中发用流行未尝为天障碍。圣人只是顺其良知之发用。天地万物皆在于我。”正是：
　  道在将兴逢圣世，文当未丧出明师。
　  人人有个良知体，不遇先生总不知。
　  话分两头。却说江西南昌府宗藩宁王，乃是太祖高皇帝第十七子。名权。初封大宁因号宁王。高皇帝诸子中，只有燕王善战，宁王善谋。故封于北边以捍御北虏。后燕王将起兵靖难。以大宁降胡所聚。以计劫宁王，与之同事，富贵共之。后燕王既登大宝，改元永乐。是为成祖文皇帝。以大宁故地置朵颜三卫，欲封宁王于川广。宁王自择苏杭二处请封。文皇帝不许。宁王大恚。遂出飞旗。令有司治驰道。文皇怒。宁王不自安。屏去从人，独擕老监数人，自南京竟走至江西省城，称病卧于城楼之上。布按三司奏闻。文皇帝不得已，以南昌封之。仍号宁王。数传至于臞仙。修真好道礼贤下士。号为贤藩。
　  臞仙传惠王，惠王传靖王，靖王传康王。康王中年无子。悦院妓冯针儿，畱侍宫中，呼为冯娘娘。针儿有娠，康王梦蟒蛇一条飞入宫中，将一宫之人，登时啖尽，又张口来啮康王。康王大呼一声，猛然惊醒。侍儿报冯娘娘已生世子矣。康王恶其不祥，命勿畱养。遂匿于伶人秦荣之家。既长归宫。康王心终不喜。临薨时，不令入诀。
　  濠性聪慧，通诗史，善为歌词。然轻佻无威仪。喜兵嗜利。既袭位，愈益骄横。术士李自然言其有天子骨相，渐有异志。辇金于都下，先结交内侍李广，正德初又结交刘瑾等八党为之延誉。又贿买诸生，举其孝行。朝廷赐玺书褒奖。又谋广其府基，故意于近处放火延烧，假意救灭，折毁其房。然后抑价以买其地。又置庄于赵家园地方，多侵民业，民不能堪。每收租时，立塞聚众相守。又畜养大盗胡十三凌十一闵廿四等，于鄱阳湖中劫掠客商货物，预蓄军资。先是胡世宁为江西兵备副使。洞察其恶，乃上疏奏闻。语甚激切。宸濠亦奏，“世宁离间骨肉。”辇金遍赂用事太监，及当道大臣。都察院副都御史丛兰尤与濠密。反劾世宁狂率，拿送锦衣卫，谪戍沈阳。于是宸濠得志。凡仕江右者，俱厚其交际之礼，朝中权贵无不结交。又这人于各处访求名士，聘为门客。锦衣千户朱宁者，小名福宁儿。云南李巡简家生子也。太监钱能镇守云南，因以为养子，名钱宁。因刘瑾得引见，武宗皇帝仗侍踢毬，以柔佞得幸，赐姓朱。冒功拜官。宁转荐伶人臧贤，亦得宠。二人招权纳贿，家累巨万。宸濠俱结为心腹。武宗皇帝屡幸臧贤之家。贤于家中造成复壁。外为木橱，橱门用锁。门内潜通密室。每每驾到预藏宁府使者于复壁中，窃听。一言一动无不悉知。
　  安福县举人刘养正，字子吉。幼举神童。既中举不第。不复会试。制隐士服，以诗文自高，三司抚按折节其门，以得见为幸。濠以厚币招致，岁时馈问不绝。遂与濠匿。
　  李士实繇翰林官，至侍郎致仕。与濠为儿女亲家。士实颇有权术，以姜子牙，诸葛孔明自负。濠用为谋主。又以承奉刘吉术士李自然徐卿等，党与甚众因武宗皇帝无子，濠谋以其子二哥为皇嗣。朱宁，臧贤与诸大阉，力任其事。朝中六部九卿。科道官员亦多有为之左右者。因其事重大，未敢发言。
　  李士实为濠谋通于兵部尚书陆完，题复宁府护卫一面使南京镇守大监毕真，倡率南边官员人等，保举宁王孝行。及陆完改吏部，王琼代为兵部尚书。琼策濠必反谓陆完曰：“祖宗革去护卫，所以杜藩王不轨之谋。正是保全他处，宁王再三要复护卫，不知他要兵马何用。异日恐有他变必累及公矣。”陆完大悔，写书于濠欲其自以己意缴还护卫。濠不从。借护卫为名，公然招募勇健，朝夕在府中使枪弄棒。
  </div>
  <div class="pagination">
   <a href="三教偶拈.html">
    上一页
   </a>
   <a href="三教偶拈.html">
    1
   </a>
   <span class="current-page">
    2
   </span>
   <a href="三教偶拈_page3.html">
    3
   </a>
   <a href="三教偶拈_page4.html">
    4
   </a>
   <a href="三教偶拈_page5.html">
    5
   </a>
   <a href="三教偶拈_page6.html">
    6
   </a>
   <a href="三教偶拈_page7.html">
    7
   </a>
   <span>
    ...
   </span>
   <a href="三教偶拈_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
