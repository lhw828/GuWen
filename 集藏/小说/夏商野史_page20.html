<!DOCTYPE html>
<html>
<head>
    <meta charset="UTF-8">
    <title>夏商野史 - 第 20 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>夏商野史 - 第 20 页/共 33 页</h1>
    <div class="content">　　正元月三日，桀尚未出朝，诸臣士聚议盈廷。有司土之官曰：“先王之典，巡行方国，奈何废之？”
　　武能言曰：“今君王不行先王之典者多矣！容台、酒池、肉林，岂亦先王之典也乎？水行则酒池，陆行则肉林，登封则容台，又何必方国乎？
　　”司仪之官曰：“不巡行则无以告于天地、宗庙。”
　　侯知性曰：“往年，君王以新妃告于天地、宗庙，怪风连起。至今新妃亦无恙，天地宗庙亦有鬼灵乎？便有鬼灵，岂顾问哉？”
　　司乐之官曰：“不巡行则无以被管弦。”
　　于辛曰：“君王深宫，媚歌巧舞，旦夕自乐。何必朱弦越也？且无管弦，便不吃饭乎？”
　　司户之官曰：“不巡行则天下之户口不清，民俗不知，而天下乱。”
　　曹触龙曰：“然则一巡行，而户口即清，民俗即尽，知天下即治乎？”
　　司马之官曰：“巡行则诸侯服，天下安。不巡行则诸侯乱，天下危。”
　　赵良曰：“然则尧舜治天下，皆日日巡行之。故而黄帝阪泉之战，乃巡行不勤之弊乎？”
　　余臣士纷纷者不计。伊尹从旁决一言曰：“太师诸公之言是也。君王诚有道，便使穆清深拱，固无害于天下。不巡行，亦未必非福也。
　　”众便寂然而止。赵良等本意原不如此，而自言固如此矣！俱只得贴服。
　　二幸详以告桀。初说臣士之哗，桀甚怒，欲出而戮之。说到诸小之辩折，则疑。说到伊尹之言，桀即得意而喜，以伊尹之言为是。遂命罢巡行，而天下之民省三四年驿骚矣。”
　　桀既罢巡行，后来自于宫中思量无远趣，方有悔意。又不好再行得，三小亦不敢复请他，乃渐渐又想造作游玩。妹喜又献巧，谓桀曰：“君王与妾深处宫中，乐则乐矣！凡宫内宫外及四远之地，一有奸伪窃，何由知之？何不起一层楼，邃阁上接青宵，日夕登眺，则远近可遍，烽烟可悉见也。如是则君王虽不设朝，亦可见群臣之然。虽不巡狩，亦可见四方之动静矣！
　　岂不可长享富贵乎？”
　　桀喜曰：“朕久有此意，卿言真有见。
　　”
　　遂命侯武等又役民夫数万采木，于宫中拆去容台，建作倾宫。但见那：万桷千楹，四面八方皆有门。户下广上，高翔入云霄。乘高而望，居民若蚁蛭，行道如蚁群。山河线线，尽万里之观。
　　灯火荧荧，照半空之上。
　　其体内深，而外飘飘，乘风危若倾，故名倾宫。其制一宫，而为上下中三层，每宫又各有上中下三层，实九层楼也。后人余季岳有一绝，笑之曰：层楼却换作倾宫，亡国宫名也不同。
　　倾国倾城人有意，欲将天地总为倾。
　　于是桀与妹喜凉时则在下宫，曰暖倾，炎时则在上宫，曰凉倾；不凉不暖则在中官，曰温倾。倾宫之乐，每层有游观之乐。凭栏俯瞰，谓之倾游。每游有飞观之宴，谓之倾宴。张乐大奏，云霄皆响，谓之倾乐。酒酣则妹喜乐舞而歌，谓之倾歌。
　　拟为九层之歌，其下宫下层之歌曰：仙馆兮幽灵，下游兮九京。
　　重渊兮寂锁，日月兮深扃。
　　下宫中层之歌曰：
　　鲛室兮微暹，上行兮九泉。
　　烛龙兮鼓焰，水谷兮炎天。
　　下宫上层之歌曰：
　　绿树兮碧檐，歌管兮噞噞。
　　雪飞兮天地，不到兮珠帘。
　　中宫下层之歌曰：
　　首出兮山河，绕梁兮浩歌。
　　木林兮暖浪，日爽兮风和。
　　中宫中层之歌曰：
　　本末兮云巅，下视兮闾阎。
　　暮烟兮朝雾，四望兮苍尘。
　　中宫上层之歌曰：
　　倚柱今凭栏，飘渺兮飞观。
　　嵩华兮蚁蛭，俯瞰兮心寒。
　　上宫下层之歌曰：
　　扩天地兮横开，舞日月兮往来，
　　云霞四照兮低徊。广乐兮空中，
　　磅礴兮风雷。
　　上宫中层之歌曰：
　　远立兮虚空，风云兮下从，
　　摘日星兮上霓虹。鼓吹兮暂停，
　　惧惊惶兮帝宫。
　　上宫上层之歌曰：
　　渺舞袖兮游烟，入歌声兮九元。
　　宛天妃兮笑言，掌上兮飞旋。
　　乘块北兮翩跹。呼彩娥兮系绵。
　　怖弱体之飏罡风兮上天。
　　倾宫之成，费一载工力。又累杀民夫数千人，民怨既深。
　　下兼桀与妹喜乘高视下，见城中人家但有好男女、好器玩，即时搜括进去。稍不快意，即杀。渐渐只管乱做。三孝二幸效此风范，越发大家乱做起来。伊尹自知在夏无益，日日思去。
　　犹不去，欲以观天意也。
　　适至三十一年乙亥，有彗星长竟天。太史上言，当修德行仁，以回天变。桀大笑曰：“天变偶然，何足畏哉？”
　　伊尹闻之曰：“嗟乎！谓天变不足畏矣！又安可为也？”
　　遂去，此第四就。出商侯于难，默化桀，勉强六年未尝穷凶。于是不相干了。尹仍归亳就汤。是时商侯得尹归，大喜。及言夏事，大与咨嗟叹息。尹曰：“天意已微见，但地未变耳！君修德以待之。”
　　且说尹既去夏，夏之臣民只日捱日以望桀亡。祸害于年，偏不速亡。一般昏昏怅怅，又缠了几年。直至三十四年戊寅，应当诸侯来朝，诸侯有大半不来。盖自丁卯而后十二年间，诸侯互相攻，叛离极矣，桀都纵乐不闻。今之来者，非商侯之贤则有仍等之亲，或豕韦等之阿党而已。桀当朝问诸侯，欲行征伐。商侯陈以修文德，毋尚兵力。桀即遣商侯归国，自留豕韦等计议。桀盛怒诸侯之不全来，悔久未巡行之。故遂不遵十二年一巡狩之制，便于大朝之后，统四国之兵，往有仍之国。重修夏台，坐召雍、豫二方诸侯。诸侯亦半至。
　　有缗国者少康之后也，侯名忠新，立五年，素闻桀无道。
　　自西方引众来会，欲观之。见桀行宫锦帐，妃妾要环绕，鼓吹不绝，侈泰如此，遂竟自引去。赵良教桀曰：“若容有缗氏，则威令不行矣！”
　　遂率诸侯西攻有缗。商侯又托疾未赴。助恶者，则东豕韦氏、北昆吾、西顾、南常、中葛，五方之恶党。
　　并集肆凶，遂灭有缗之国，侯忠奔戎。
　　桀大快意，尽劫其财货，掳其子女，赏劳恶党，班师而归。
　　益与妹喜穷奢极乐。又役民夫增修宫殿，饰以琼瑶，寝房饰以象牙。制凤辇、龙床，饰以宝玉。置女冠，饰以珠翠。罗致万方珍奇，以悦妹喜。而前日六师西南行，经过有洛国，元妃与幼子一切不问。
　　妹喜淫物，乘桀出师之后，固已无所不至矣。于是常思淫乱之乐，更设巧迷桀。因酒池已坏，倾宫亦厌，谓桀曰：“君王往时在长夜宫中，何等安乐？数年以来，无却长夜宫，便有许多纷扰变态。妾念人生几何，转头前事不可再得，君王何不更涤酒池，复为长夜宫，聆隧更高广之，以追前欢？度年如月，度月如日，以此终老，亦不枉也。”
　　桀喜曰：“朕亦思之。”
　　遂又役民夫数万，修聆隧及长夜宫。又憎食用物不足，遣二将往四方诸侯处取办。东方取禽兽、谷粟、果菜、鱼鳖、虾蟹各异食物，及茧丝、布帛、监铁各异用物。南方取珍禽、异兽、巨鱼、稻梁、酒酱各异食物，乃伫丝、布帛、锡铁、金银、珠玉、象牙各珍异用物。西方取羊狗、熊牲、蔗果各异食物，及罽绒、文锦、金玉、大木材、万乐品各珍异用物。北方取牛羊、薏黍各食物，及驼马、貂狐、羊裘、各兽皮等用物。凡所索，重贱之千车，轻贵之货百车。皆命四霸，各取其属近之国，总集进供。而中原之各国，自遣人取之。
　　于是霸国承命，分刷各国。大国借名尽取于小国，小国不能应，又只搜刷民家。小国不能够数，又被大国杀伐。大国不够数，只取之于民，即够数，其诸侯大夫犹假此尽掠于民。君卿大夫各相争相杀，似此逼累良民，争斗下国，不知多少死亡逃散？天下皆是丧身失国之人矣！
　　取办数年，桀以食用既足，又嫌人旧。妹喜要广选天下狡男娇女，共乐于长夜。桀又派遣诸侯取办，各霸国君大夫亦假名广集遍掠。先择美者自奉，十分之一二才得到献桀。桀所命取于中原各国食用、货物、子女亦皆如此。天下又皆是失子失女之人矣！似此数年，民怨愈深，天变大作。
　　乃是四十年甲申岁，又当大朝诸侯，来者只小半。商侯来，伊尹请观夏，亦复同来。正当朝际时，桀方怒诸侯有不来者，欲加征伐。一时黄雾塞天，咫尺对面皆不相见，来见之诸侯皆不辨颜色。且日甚一日，至十余日不解。桀使召伊尹，问之曰：“子谓圣人忧，能使天阴。今无圣人忧，而有此大雾，何也？
　　”尹对曰：“万民之忧气，亦能使然也。”
　　桀曰：“彼愚民者，岂能动天乎？”
　　尹曰：“圣人之为圣也，要得千万人之灵为一人耳！彼愚民亦各自有灵，含万众之灵则亦圣人矣。况其忧怨比圣人为尤甚乎！”
　　桀曰：“然则何以解之？”
　　曰：“惠民即回天也。”
　　曰：“何如惠民？”
　　曰：“勿取其财，勿用其力，而赈其饥寒，恤其劳苦，赦其罪过，斯愚民也。”
　　桀曰：“吾今方欲征伐诸侯，安能行此？”
　　尹曰：“此正以君王之杀气，合万民之忧心，故天变益甚！君王且免征伐，遣诸侯，必少复其常矣！”
　　桀王曰：“姑看之。”
　　命遣诸侯，罢征伐，雾果解。
　　商侯归，复留伊尹就桀。桀十日一出朝，见尹。但不知后复何如？下回分解。
　　第十七回众诸侯避桀归汤商侯谕葛不祭祀
　　却说伊尹五就桀，只救了他罢征伐而散黄雾，终不肯恤民。
　　毕竟再造长夜宫，极精括取天下货财，齐备乃将入宫。其宫制广三十里，径十余里。中用砖石结顶，顶仍培厚土为高山之状，植以奇花异草周垣护之，其门在倾宫之下。下层一穴，而入是为聆隧，不见人但闻声。五里许乃是宫门。门外左右，一红烛笼，一白烛笼，各大如车轮五倍，以代日月。宫中以月为日。
　　宫门之烛点十五日，宫内皆大明，是为一昼。息十五日则为一夜，但存小灯，各间阁上荧荧而已。宫室有三千大柱，小者无算。其中高者为夜台，桀与妹喜居之。自盖及砌，自床至地皆珍宝也。周围环室曰夜廊，役者居之，皆雕楹画宇也。廊之中台之下，周台设幕，日夜帐，皆绩锦也，乐部居之。昼则张宴奏乐，兴至则解衣就欢，倦则眠，饮食俱任意。夜则息烛而酣乐，昼纵三千男女杂交。甚则尽减小烛，使男女各不相认，遇合交错，以为快。而妹喜无所不至矣！伊尹闻之，而叹曰：“嗟乎！人道灭矣！”
　　后人钟伯敬吊之一俚律曰：夏桀为欢亦异哉，三千活肉一坟埋。
　　娈童姣女交加合，兔穴鲛宫屈曲开。但把淫精浇粉髑，那能生气上葭灰。南巢凄惨终身事，好是孤魂觅夜台。桀以甲申三月朔日入宫，四月朔日才一出，谓是只住得一日，不觉已一月矣。这一月中，夏国多少天变，桀皆不知。五星皆陨，又雨日并斗，又雨血，又雨木冰，又平柱矢流。太史终古终日告变，不得见桀。三旬乃得一见，遂执天文图占侯法以谏于桀曰：“古圣帝明王一日三朝，与贤善公卿议论政事，凡以养道德、遏邪萌也。今君王废明入幽，男女交纵，澌灭人纪。人道既绝，天命必终。灾变异常，亡无日矣！”
　　桀大怒，不待其辞之毕，命武士擒绑，将杀之。朝士二人，史佐三人又陈言救古。桀曰：“此皆关龙逄、黄图等恶党惯造妖言者也。
　　”命悉缚，将杀之。后人冯犹龙有口占笑之曰：善类常将恶党看，正言却道是妖言。
　　赏罚是非如此用，哪愁天下不安全？
　　其六人将杀，伊尹急进曰：“臣而得罪于君王，则诚当杀之。但太史所陈者之事，是天得罪于君王。君王看天，六人可缓死也。且往年君王杀黄、关等后，有许多变异，故君王莫若自为神圣之乐以解变，而宽六人之忧，以共回天。”
　　桀怒解，乃释六人。尹又救了六人。而是夜，太史终古乃挈其浑仪世籍与宗族，尽去夏，奔于商侯。桀闻之，反喜曰：“妖党怕我去矣！”
　　乃照常为乐不止。
　　次年乙酉，地中群犬吠，夏日大霜，泰山走石立，伊洛竭。
　　司土告变，桀曰：“此天地自然之事，何足为忧？”
　　杀司土。
　　瞿山地裂，司空告变，桀曰：“朕正嫌河道迂回，此地裂，是吾意也。”
　　乃命役民夫五万，率诸侯之民，因其裂凿山而通于河。伊尹闻之曰：“噫！谓天地变不足畏矣，子又何居于此？”乃去。此第五就，有功颇多度，终不可为，而去归亳就商侯。
</div>
    <div class="pagination">
<a href="夏商野史_page19.html">上一页</a><span>...</span><a href="夏商野史_page15.html">15</a><a href="夏商野史_page16.html">16</a><a href="夏商野史_page17.html">17</a><a href="夏商野史_page18.html">18</a><a href="夏商野史_page19.html">19</a><span class="current-page">20</span><a href="夏商野史_page21.html">21</a><a href="夏商野史_page22.html">22</a><a href="夏商野史_page23.html">23</a><a href="夏商野史_page24.html">24</a><a href="夏商野史_page25.html">25</a><span>...</span><a href="夏商野史_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
