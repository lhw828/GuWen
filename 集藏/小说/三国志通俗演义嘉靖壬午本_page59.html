<!DOCTYPE html>
<html>
<head>
    <meta charset="UTF-8">
    <title>三国志通俗演义嘉靖壬午本 - 第 59 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志通俗演义嘉靖壬午本 - 第 59 页/共 88 页</h1>
    <div class="content">
　　又诗曰：

　　持矛举火破连营，玄德穷奔白帝城。

　　一旦威名惊蜀、魏，吴王宁不敬书生。

　　却说傅彤断后，被吴兵八面围住。丁奉大叫曰：“川将死者无数，降者极多！汝主刘备已被擒捉，解将去了！今汝力穷势孤，何不早降？”傅彤叱之曰：“吾乃汉将，安肯降吴狗乎！”言讫，忿怒越加，挺矛纵马，率蜀军奋力恶战，不下百余合，往来冲突，不能得脱。彤长叹曰：“吾今休矣！”言讫，口中吐血，死于吴军之中。后人赞傅彤诗曰：

　　夷陵吴、蜀大交兵，陆逊施谋用火焚。

　　至死犹然骂“吴狗”，傅彤真乃汉将军。

　　蜀祭酒程畿，匹马奔到江边，教蜀水军赴敌。时有吴兵随后骤至，水军四散。畿部下将叫曰：“程祭酒快上马走罢！吴兵至矣！”畿怒曰：“吾自从主上出军，未尝赴敌而逃！”言未毕，吴兵骤至。四下无路，畿拔剑自刎。后人有诗赞曰：

　　江阳刚烈，立节明君。兵合遇寇，不屈其身。

　　单夫只役，陨命于军。

　　时有先锋张南久围夷陵城，忽冯习到，言蜀兵败，遂引军来救先主，孙桓方才得脱。张、冯二将正行之间，前面吴兵杀来，背后孙桓从夷陵城杀出，两下夹攻。张南、冯习奋力冲突，不能得脱，死于乱军之中。后人有诗赞曰：

　　休元轻寇，捐躯致害。文进奋身，同此颠沛。

　　患生一人，至于弘大。休元，乃冯习之字。文达，乃张南之字。

　　时有蛮王沙摩柯，匹马奔走，正逢周泰，交战十合，被泰斩之。蜀将杜路、刘宁，尽皆降吴。蜀营一应粮草器仗，寸尺不存。蜀将川兵，降者无数。赵云恐车驾有失，引本部军保护入白帝城。

　　却说陆逊大获全功，引得胜之兵，直往西追袭。前离夔关不远，逊在马上看见前面临山傍江，一阵杀气冲天而起，遂勒马回顾众将曰：“前面必有埋伏，三军不可进矣。”即倒退十余里，于地势空阔去处摆成阵势，以御敌军。即差哨马前去探视，回报曰：“无军屯在此。”逊不信，遂下马登高望之，杀气复起。逊再令人仔细观之，回报曰：“一骑之迹也无。”逊见日将西沉，杀气越加，心中犹豫，又令人探之，回报曰：“江边止有乱石八九十堆，并无人马。”逊大疑，寻土人问之。须臾，引数十人到。逊问曰：“乱石作堆者，何也？”土人曰：“此石乃诸葛丞相入川之时，驱兵到此，取石排成阵势，乃于沙滩之上常常有气如云，从内而起。此处地名渔腹浦也。”

　　陆逊听罢，上马引数十骑来看石阵，立马于山坡之上，但见四面八方，皆有门有户。逊笑曰：“此乃惑军之术也，有何益焉！”遂引纵骑下山坡来，直入石阵观看。部将曰：“日暮矣，请都督早回。”逊方要出阵，忽然狂风大作，飞砂走石，遮天盖地，但见怪石嵯峨，槎枒似剑；横沙立土，重叠如墙；江声浪涌，有如剑鼓之声。逊大惊曰：“吾中诸葛亮之计也！”急欲回时，无路可出。正惊疑之间，忽见一老人立于马前，笑曰：“将军欲出此阵乎？”逊曰：“愿老者引出之。”老人策杖徐徐而行，径出石阵，并无所碍，送至山坡之上。逊问曰：“老者何人也？”老人答曰：“老夫乃黄承彦也。昔小婿诸葛孔明入川之时，于此布下石阵，名‘八阵图’。反复八门，按遁甲休、生、伤、杜、景、死、惊、开。每日每时，变化无穷，可比十万之精兵也。临去之时，曾分付老夫道：‘后有东吴大将迷于阵中，莫引而出之。’老夫隐于此山，专学道义。却才在于山岩之上，忽见将军从‘死门’而入，料想不识此阵，必然迷矣。老夫不忍，特自‘生门’引出也。”逊曰：“公曾学否？”黄承彦曰：“变化无穷，不能学也。”逊慌忙下马，拜谢而回。左右问曰：“此人何不杀之？”陆逊曰：“此仁者之人也。”后人赞“八阵图”诗曰：

　　孔明施妙用，布阵向沙堤。未许桓温识，先教陆逊迷。

　　江声喧鼓角，山气吐云霓。庙貌今犹在，应须万古题。

　　宋贤晁尧臣有《赋八阵图》诗云：

　　怪石成堆抵万军，孔明布阵在江滨。四头八尾分形势，三略六韬惊鬼神。

　　天地风云生变化，鸟蛇龙虎按经纶。历观自古行兵者，妙策如公有几人。

　　杜工部《赞八阵图》诗曰：

　　功盖三分国，名成“八阵图”。江流石不转，遗恨欲吞吴。

　　陆逊叹曰：“诸葛孔明真‘卧龙’也，吾不及之！”于是下令，便教班师还吴。左右曰：“刘备兵败势穷，困守一城，正好乘势而击之。今见石阵而退，何也？”逊曰：“吾非惧石阵而退兵也。吾料魏主曹丕奸诈多出，与父无异，今知我胜，必然追袭。若深入西川，急难退矣。吾恐彼乘虚而袭我根本，故勒兵回。”遂令一将断后，逊率大军而回。退兵未及二日，三处人来飞报：“魏兵曹仁出濡须，曹休出洞口，曹真出南郡：三路军马数十万，星夜至境，未知何意。”逊笑曰：“不出吾之所料也。吾已令兵拒之，不足忧也。”诸将拜伏曰：“都督真神机妙算也。”未知如何，且听下回分解。 

白帝城先主托孤
　　章武二年夏六月，东吴陆逊大破蜀兵于猇亭夷陵之地。先主在马鞍山陈兵自守。逊四面火攻。先主夜奔白帝城，焚铠断后，径到白帝城，赵云引兵据守。忽然马良至，见大军已败，懊悔不及，将孔明之言奏知先主。先主叹曰：“朕早听丞相之言，不致今日之败！朕有何面目回成都而见群臣耶？”就白帝城驻扎，将馆驿改为永安宫。先主听知冯习、张南、傅彤、程畿、沙摩柯等，皆殁于王事，伤感不已。又近臣奏曰：“黄权引江北之兵，降魏去了。陛下可将彼家属送有司问罪。”先主叹曰：“黄权被吴兵隔断在江北岸，欲归无路，不得已而降之：朕负于权，权不负于朕也。何必问罪于家属哉？权之妻子，仍给禄米以养之。”

　　却说黄权引兵降魏，诸将引见魏主曹丕。丕曰：“卿今降朕，欲追慕于陈、韩也？”权泣而奏曰：“臣受蜀帝之恩，殊遇甚厚，令臣督诸军于江北，被陆逊绝断。臣降吴不可，归蜀无路，却来归降于陛下。败军之将，免死为幸，安敢追慕于古人也！”丕大喜，遂拜黄权为镇南将军。权坚辞不受。忽近臣奏曰：“有细作人自蜀中来，说先主将黄权家属尽皆诛戮。”权曰：“臣与先主推诚相信，足知臣之本心，必不肯杀臣之家小也。”丕然之，遂问贾诩曰：“朕欲一统天下，先取蜀乎？先取吴乎？”诩曰：“刘备雄才，更兼诸葛亮善能治国；东吴孙权不识虚实，陆逊见屯兵于险要，隔江泛湖，皆难卒谋。以臣观之，诸将之内，皆无刘备、孙权之对手。虽然陛下天威临之，亦未见万全之势也。只可持守，以待二国之变。”丕曰：“朕已遣三路大兵伐吴，安有不胜之理？”尚书刘晔谏曰：“近东吴陆逊新破蜀兵七十万，上下齐心，更有江湖之阻，不可仓卒制也。陆逊多谋，必有准备，未可伐之。”丕曰：“卿前者劝朕伐吴，今又阻之，何也？”晔曰：“时有不同之故。昔东吴累败于蜀，其势顿挫，可以击之；今大获全功，锐气有百倍，将何以攻之？”丕曰：“朕意已决，卿勿复言。”遂引御林军来与三路兵接应。晔又奏曰：“东吴已有准备，今吴将吕范，引兵拒住曹休；诸葛瑾引兵在南郡，拒住曹真；朱桓引兵当住濡须，以拒曹仁。此三路兵俱未利，陛下若去，必无益矣。”丕不从而去。

　　却说吴将朱桓，字休穆，吴郡人也，时年二十七岁，极有胆勇，吴王甚爱之。督军于濡须，听知曹仁引大军去取羡溪，桓尽发军守把羡溪去了，止留五千骑守城。忽一人报说曹仁令大将常雕同诸葛虔、王双，引五万精兵飞奔濡须城来。众军皆有惧色。桓按剑而言曰：“凡两军相战，胜负在将不在兵。兵多兵寡，汝等何惧哉？兵法云：‘客兵倍而主兵半者，主兵尚能胜于客兵。’此言兵皆在于平川旷野之地也。吾观曹仁非智勇之将，况从千里步路而来。吾与汝等坐占高城，南临大江，北背山险，以逸待劳，为主制客，此乃百战百胜之势也。虽曹丕自来，吾何惧哉！”于是朱桓传令，教军偃旗息鼓，只作无人守把之意。

　　却说魏将先锋常雕，领精兵来取濡须城。离城不远，城上一声炮响，旌旗齐竖，朱桓横刀飞马，直取常雕。战不三合，被桓一刀斩常雕于马下。吴兵乘势冲杀一阵，魏兵大败，死者无数。朱桓大胜，得了旌旗许多。

　　且说曹仁随后领兵到来，却被吴兵从羡溪杀出。曹仁大败而退，回见魏主，细奏大败之事。曹丕大惊。正议之间，探马又报：“曹真、夏侯尚围了南郡，被陆逊内伏、诸葛瑾外伏精兵，内外夹攻，因此大败而退。”言未毕，忽探马又报：“曹休领兵亦被吕范杀败。”丕听知三路兵败，乃喟然叹曰：“朕不听贾诩、刘晔之言，果有此败！”时值夏间，大疫流行，马步军十死六七，遂引军回洛阳。吴、魏自此不和。

　　却说先主在永安宫染病不起，欲回成都又因面羞，渐渐沉重。至章武三年夏四月，先主自知病入四肢，又哭关、张二弟，其病愈深，两目微昏，厌见侍从之人。是夜，叱退左右，独卧于龙榻之上。忽然阴风飕飕而起，将烛吹摇，灭而复明，只见灯影之下，二人侍立。先主怒曰：“朕心绪不宁，教尔等且退，何意又来故恼联耶？”叱之不退。先主自携玉塵斧起而观之，上首乃云长，下首乃益德也。先主大惊，曰：“二弟原来尚在？”云长曰：“臣非阳人，乃阴鬼也。盖为平生不失信义，玉帝皆敕命为神，哥哥将与兄弟聚会也。”先主扯定大哭。忽然惊觉，二弟不见，即唤从人观之，时正三更。先主叹曰：“朕不久于尘世矣！”遂差使命往成都请丞相诸葛孔明、尚书令李严等，星夜来永安宫，托以大事。孔明等闻召，星夜而来。时有先主次子鲁王刘永、梁王刘理听知召至，与孔明来永安宫见帝。太子刘禅守成都。

　　却说孔明到永安宫，见先主病危，慌忙拜伏于龙榻之下。先主传旨，乃请孔明坐于龙榻之上。近臣扶起先主，抚其臂曰：“朕自得丞相，成其帝业，何期智术浅陋，不纳丞相之言，自取其败，羞回成都与丞相相见。今日病已危笃，不得不请丞相托以大事也。”言讫，泪流满面。孔明亦涕泣曰：“愿陛下善保龙体，以副天下之望！”先主以目遍观，只见马良弟马谡在前，先主皆令且退。先主命孔明复坐，而问曰：“丞相观马谡之才何如？”孔明答曰：“此人乃当世之英杰也。”先主曰：“不然。朕视其人，言过其实，不可大用。丞相可深察之。”先主分付了，又唤诸臣入，乃索纸笔写罢遗诏，递与孔明而叹曰：“朕不读书，粗知大略。圣人云：‘鸟之将死，其鸣也哀；人之将死，其言也善。’朕本待与卿等同灭曹贼，共扶汉室，不幸与卿等中道而别也。”言讫，又与孔明曰：“烦丞相将诏可就付与刘禅，勿以为常言也。凡事宜教之！”孔明等泣拜于地曰：“愿陛下将息龙体，臣等尽施犬马之劳，以报陛下知遇之恩也。”先主请起孔明，一手掩泪，一手执其手曰：“朕今死矣，有心腹一言以告之！”孔明曰：“愿陛下勿隐，臣当拱听。”先主泣曰：“君才胜曹丕十倍，必安国而成大事。若嗣子可辅，则辅之；如其不才，君可自为成都之主。”孔明听毕，汗流遍体，手足失措，泣拜于地曰：“臣安敢不竭股肱之力也？愿效忠贞之节，继之以死！”言讫，以头叩地，两目流血。先主又请孔明坐于榻上。先主唤子鲁王刘永、梁王刘理近前，分付曰：“尔等皆记朕言：朕亡之后，尔兄弟三人皆以父事丞相。稍有怠慢，天人共诛尔等不孝之子！”先主又与孔明曰：“丞相请坐，朕儿拜以为父。”二王拜毕，孔明曰：“臣以肝脑涂地，安能补报知遇之恩也！”先主与李严等多官曰：“朕已托孤于丞相，令嗣子以父事之。卿等官僚勿可怠慢，以负朕望耳。”先主又与赵云曰：“朕与卿于患难之中，相从到今，不想于此地分别。卿可想朕之故交，早晚看觑幼子，勿负朕言。”云泣拜于地曰：“臣愿效犬马之劳，以扶社稷！”先主又与多官曰：“朕不能一一分嘱，皆乞保爱。”言毕，驾崩。时圣寿六十三岁，章武三年夏四月二十四日也。

　　后晋平阳侯陈寿史评曰：

　　先主之弘毅宽厚，知人待士，盖有高祖之风，英雄之气焉。及其举国讬孤于诸葛亮，而心神无贰，诚君臣之至公，古今之盛轨也。机权干略，不逮魏武，是以基宇亦狭。然折而不挠，终不为下者，抑揆彼之量必不容己，非唯竞利，且以避害云尔。

　　又赞曰：

　　皇帝遗植，爱滋八方。别自中山，灵精是锺。

　　顺期挺生，杰起龙骧。始于燕代，伯豫君荆。

　　吴越凭刺，望风请盟。挟巴跨蜀，庸汉以并。

　　乾坤复秩，宗祀惟宁。蹑基履迹，播德芳声。

　　华夏思美，西伯其音。开庆来世，历载攸兴。

　　又历年图曰：

　　昭烈以败亡之余，羁旅汉南，而能屈体英杰，要结同志，摧沮劲敌，因败为功，颠沛之际，不忘德义，美矣！刘璋昧弱，侮而兼之，遂奄有巴、蜀，君临一隅。安乐公材虽下中，然委任贤相，抗衡中国，及姜、黄用事，而面缚为虏，宜矣！

　　又宋贤有诗曰：

　　涿郡生英杰，飘然迥不群。慈仁安万姓，情义动三军。

　　创业心尤重，求贤礼至勤。唐、虞堪比论，大度圣明君。

　　又胡竹窗赞美先主诗曰：

　　日暮乾坤易动摇，中山原有旧根苗。规模尽可绍光武，道德真堪比帝尧。

　　势若苍龙离碧海，形如丹凤上青霄。老天若更留玄德，未许曹丕篡汉朝。

　　又宇文景昭作成都尹谒先主之庙，有赞曰：

　　燕南圣君，心存忠信。扫荡烟尘，亲冒血刃。

　　义逊荆州，抚安蜀郡。情动关、张，德崇尧、舜。

</div>
    <div class="pagination">
<a href="三国志通俗演义嘉靖壬午本_page58.html">上一页</a><span>...</span><a href="三国志通俗演义嘉靖壬午本_page54.html">54</a><a href="三国志通俗演义嘉靖壬午本_page55.html">55</a><a href="三国志通俗演义嘉靖壬午本_page56.html">56</a><a href="三国志通俗演义嘉靖壬午本_page57.html">57</a><a href="三国志通俗演义嘉靖壬午本_page58.html">58</a><span class="current-page">59</span><a href="三国志通俗演义嘉靖壬午本_page60.html">60</a><a href="三国志通俗演义嘉靖壬午本_page61.html">61</a><a href="三国志通俗演义嘉靖壬午本_page62.html">62</a><a href="三国志通俗演义嘉靖壬午本_page63.html">63</a><a href="三国志通俗演义嘉靖壬午本_page64.html">64</a><span>...</span><a href="三国志通俗演义嘉靖壬午本_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
