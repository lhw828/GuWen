<!DOCTYPE html>
<html>
 <head>
  <meta charset="utf-8"/>
  <title>
   绣云阁 - 第 18 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绣云阁 - 第 18 页/共 40 页
  </h1>
  <div class="content">
   在镇十余日，所化者不乏其人。他日抚琴之际，一中年壮士向蜻飞子问曰：“尔唱劝词，倒也中听，能下乡里劝人乎？”蜻飞子曰：“但恐无人敬听耳。如肯敬听，吾则焉有不去。”壮士曰：“如瞽者肯行，吾导尔至吾家中，劝化几日。”蜻飞子曰：“何时去耶？”壮士曰：“即行亦可。”蜻飞子于是将琴收下，壮士牵之以手，曳踵而行。行至其家，设筵待之。筵毕，壮士曰：“今日憋矣，明日鸣钟传齐是乡女男，听尔抚琴一劝。”蜻飞子曰：“可。”是夜安宿斗室，三更后忽听室外莲瓣声响，蜻飞子以为主人女眷往来，不在意内，暗将师传大道次第习之。正用功时，室门自开，半露美女颜面。蜻飞子睨视，非人间妇女，乃一妖也，仍复凝神瞑然趺坐。女妖视得蜻飞子亦属妖部，将门掩去，从兹寂静不闻其声。
　　天晓，壮士呼门，蜻飞于整衣而出。早膳餐罢，壮士命人传钟，齐得女女男男在于家中，两旁坐定。蜻飞子身居中座，捧着瑶琴而唱曰：“世间有男必有女，阴阳和合始有人。男子固然有干道，女子亦地尔素行。操中馈，奉生身，和待弟妹喜亲心。出了嫁，妇人身，柔顺二字是本根。孝公婆，敬夫君，好教儿女在家庭。有无莫忧气，勤俭自然把家兴。世间虿妇女，真真不像人，好穿又好食，不作公婆丈夫尊。稍打骂，去悬绳，骇公婆，与夫身，投娘家，把气争，惯成一个老妖精。在生日，遭雷霆，死去还要受重刑。那时节，悔不赢。不如趁此好尽心，生而荣兮死亦荣。”此曲奏余，人人争夸唱得绝妙。
　　蜻飞子微睁双目，见昨夜妖妇亦在人中听琴，暗思：“这妖不知落在谁室，室而有此，人口必为噬尽；若不除却，枉吾劝世以积外功。”思而又思，转视妖妇洋洋自得。蜻飞子忍不住除害心肠，突起身来，走在妇女之内，一手扭着妖妇。妖妇詈曰：“尔以捧琴劝世，为何将吾扭着，莫非欲奸老母耶？”乡人见此情景，多有不服，各执拳头力击之。蜻飞子任彼拳击，绝不松手。乡人拳如雨点，交加打下，扭作一团。蜻飞子无可如何，释去妖妇。妖妇得释，汗盈粉掉，痛詈瞽者。乡人曰：“大嫂请入，瞽者有吾等治之。”妖妇去，乡人将瞽者扭在壮士厅内。壮士怒气勃勃而问曰：“尔扭吾拙荆，意欲何为？”蜻飞子曰：“尔家此妇来路不正耳。”壮士曰：“如何不正？”蜻飞子曰：“别吾不向，尔家近日曾失几人？”壮士聆言，哑然不语。蜻飞子曰：“此妇乃妖所化，如不除之，吾恐尔家终无遗类矣。”壮士窃思：“吾妻自死而复苏后，三子二女已丧其四，死无别疾，惟喉中一孔，如爪掐之形，吾甚疑惑之。今为瞽者言明，令人愈生疑惑。”又想：“瞽者眼目不见，何知如此，此或异人指示于吾，未可知也。”因而假意向瞽者言曰：“他不具论，吾导尔仍归江月镇，迎来送往，亦理之常。”遂散去乡邻，亲送瞽者。
　　送至半途，跪于其前曰：“吾因妻死，出外购棺，妻又还魂。儿女五人，从兹丧亡已至于四，死无别异，惟夜半时大叫一声，死后细视，喉上一孔如指掐然。此属何妖，祈瞽者指示。”瞽者曰：“吾观此妇乃蜘蛛所化，乐吸人血，最为残虐者。因尔妻没，尸骸被彼吞噬，转化其形以配尔。其意不惟食尔儿女，而且并及尔身。”壮士闻此大骇，恳祈瞽者救之。蜻飞子曰：“救尔不难，但是尔损人利己之心，奸诈盗伪之事，一一改尽，妖乃能收。”壮士曰：“吾愿改除。此妖究如何收伏？”蜻飞子曰：“今夜吾暗至尔家，尔指妖妇骂之，骂彼乃蜘蛛所成，盗食妻尸，化妻形容，伪配于我，是欲吞噬吾之儿女而并及吾躬也。妖妇闻骂至此，必化异形，吾自有法以擒之。”壮士叩首曰：“吾今速归，祈尔早临以收妖妇。”



                        


第四十九回    过富山暗服芝草　行朱郭假冒土神


　　壮士归，其妻询曰：“尔言瞽者他是何人？”壮士曰：“正人也，兼之能积口德，以有益于世焉。”其妻笑曰：“彼非人类，乃碧玉山之蜂妖也，君不可近，近则不利汝躬。”壮士曰：“明明是瞽者，何妖之有？”妻曰：“吾自死里还阳后，颇能明察庶物，尔如不信，尔试近之，恐将身陷是妖，那时悔之已晚。”壮士曰：“彼云尔是妖，尔言彼是妖，彼又与尔无仇，何独扭尔而谓为妖妇乎？”妻曰：“今日约集妇女，惟吾独美，彼殆恋吾姿色，而以妖妇骇尔。尔若将吾休出，彼必娶之。”壮士曰：“彼目不见，尔美何知？”妻曰：“目若不见，何于众妇女内专扭吾而不扭他人？此假以目瞽者，世人之变态也，尔何蠢不知察若是。”壮士得此一说，半疑半信，一时心思撩乱，欲却瞽者恐妇是妖，欲迎瞽者又恐瞽者亦妖。事正两难，而门外犬吠声声矣。
　　壮士出视，瞽者已临，见壮士而言曰：“尔必为妖妇所惑也。尔欲聆妖妇言而拒我乎，抑愿聆吾言而拒妖妇乎？随在尔心，吾不相强。”壮士左思右计，想到儿女惨死情景，揖于瞽者，愿收妖妇以杜祸门。蜻飞子曰：“如是待吾显显道法。”壮士曰：“瞽者进吾室欤，其在外而收之耶？”蜻飞子曰：“吾在室外耳。尔各先归，不作颜色，亦不必辱骂，吾自有收之之方。”壮士入，蜻飞子原形化出，飞进室去。妖妇见得，躲藏无路，扭身一化，化为斗大蜘蛛，向壁奔逃。蜻飞子追及，力锥以股，顷刻丧亡。仍化瞽者形容，将蜘蛛拉来，交与壮士。
　　壮士骇然曰：“若非瞽者，吾家无孑遗矣。”谢以礼仪，不受而去。自此一倡，常在镇中与人治妖邪之属。每日无事，捧琴劝世，劝后独坐静室，又常念及乃师，不知此时落于何地。
　　岂知三缄自古铜镇率领狐疑、紫光，竟向南岳而行。路途之中思念弟子分散，音信渺然，默默不语者数日。狐疑曰：“吾师朝日沉吟不语者，莫非思念道兄诸人乎？”三缄曰：“师徒情深，焉有不念。”狐疑曰：“诸道兄背了师面，未必不还本性。如人人念师，乌得不遍访之；若遍访之，乌得不遇之耶？”三缄曰：“天下大矣，岂能遍访。”狐疑曰：“坦途将尽，前面一山挺立，似欲由此而上，不知是山何名。”三缄曰：“尔去访之。”狐疑奉命访诸村农。村农曰：“此名富山，宽大异常，其间境地幽深，甚属可爱。”狐疑访得，转与师言。三缄曰：“如此可向富山一游，或在兹相逢，亦未可料。”狐疑曰：“吾师无地不以弟子为念，真仁人也。”师徒言言语语，已抵山麓，寻途直上。山草绿绿，林木参差，上至山巅，坦平一洼，遥遥望去，一阁高悬。师徒来到阁前，仰视额上曰“绣绿阁”。阁中二道，一老一幼，相迎入内，安置廊西。三缄曰：“冒入宝阁，吾师徒消闲几日，即向别行。”老道曰：“小阁不堪入目，且无好斋奉敬，只管宽住数朝。”次早，三缄谓狐疑、紫光曰：“吾欲穷尽此山，尔二人愿去否？”狐疑、紫光曰：“弟子慵于步履，在阁习功，师去早回。”三缄曰：“如得佳境，不即归来，尔二人在此候着。尔莫谓吾向他往，即欲他往，断不能抛弃尔等。”狐疑曰：“准在是阁候师，师不归而弗行也。”三缄于是缓缓出阁，由南而去约四五里，已尽山南。自南转东有数十里之遥，未见涯诶。三缄管向前进，又行数十里，突入林树茂处，愈入愈深，愈深愈欲穷其境。复行十余里，人迹渺无，前一小山挡着去路。三缄以为此境穷矣，及登小山一望，依然坦阔如前。三缄行力已疲，趺坐片刻，天色将晚，自计难归，欲觅一石穴居之。
　　下至山腰，忽见一小道童由山脚直过。三缄呼曰：“道童何往？”道童曰：“欲归阁耳。”三缄曰：“尔归之阁何名？”道童曰：“灵秀。”三缄曰：“阁内同居道爷几位？”道童曰：“无多，只吾师徒二人焉。”三缄曰：“吾自绣绿阁而来，天晚不能归去，欲借宝阁一宿，可乎？”道童曰：“一宿何妨，尔急随吾行之，不然其途不识也。”言已前导，不久已至阁门。
　　其阁仅三两楹，而雅洁可赏。三缄拜见老道后，老道款以斋筵，宾主同餐。餐毕，老道笑曰：“吾阁榻少，道爷可于东楹木板上跌坐一宵。”三缄曰：“只要能蔽风雨，何暇图安。”老道导入东楹，果一木板如榻，排于壁左。老道曰：“榻不恭洁，望其恕罪了。”三缄告谢数语，趺坐其间。整顿精神，将十二重楼以及三关尾闾，上至昆仑之功，一一运用。大道层次点得明爽。
　　功刚用毕，忽闻阁外人声嘈杂。有曰：“此物好好司之，如有差迟，得罪不小。”有曰：“今夜吾收取一二茎，以赐有道。”有曰：“彼还不能服兹，何可乱予？”有曰：“云游欠力，可以予矣。”言之俨然。三缄起身立于板上，从窗隙偷视，见四五伟汉席地而谈，争论不已。倏于月影内一道红光，坠地化为金冠男子，手捧文书一角。伟汉见得，跪地接之。金冠男子曰：“速命当方送交可也。”言已飞身而去。三缄视之，久不解所以，仍然趺坐，静气凝神。
　　俄而阁门响亮一声，似有人缓款入户。三缄疑为本阁老道，启门出入，未介于怀。孰知其人竟入室中，三缄视之，乃一白发老翁，携笻而至。三缄起揖而询曰：“翁胡来？”老翁曰：“吾奉命来斯，与仙官一晤。”三缄曰：“所说何事？”老翁曰：“上天怜念仙官奔走劳苦，命吾送灵芝仙草与仙官食之，以壮精力，以助大道耳。”三缄曰：“灵芝生于何地？”老翁曰：“灵芝仙草无地不生，但人不识，即或能识此草，或隐或现，非其人亦不得而食焉。”三缄曰：“阁外之伟汉为谁？”老翁曰：“彼乃受上天虞工之命，管理山林川泽，一切宝物瑞木仙草，皆其所司。”三缄曰：“灵芝仙草司之有神，鹿能食之，此理何说？”老翁曰：“鹿为兽中之驯而伏者，所以得食。”三缄曰：“尔既命奉上天，送来灵芝，可呈吾一览。”老翁诺，于袖取出，敬呈三缄。三缄接过视之，青秀而香，把玩不置。
　　老翁曰：“此草不可停留，得即吞食，乃有益耳。”三缄出位，向北叩首跪地而服，香气不断，味甜如饴。服后，自觉心清神爽，乃揖老翁而谢其奔走之劳。老翁不敢当，将欲辞去，三缄复留而询其族姓以及出身。老翁曰：“吾族云氏，名如镜，幼读儒书，幸服青衿一生，正直不阿，好敦孝友，没去阎罗查对，有功无过，奏请上帝封为此境当方。今宵奉命前来，送得仙官灵芝，真是三生有幸。仙官大道成后，还祈携带小神。”三缄曰：“吾后日果能诞登道岸，自当酬劳。”老翁再拜辞行，出门而隐。三缄自服灵芝后，神也凝结，气亦充足，于道大有所助。
　　天光发晓，仍回绣绿阁中。狐疑曰：“吾师昨夜何地栖身？”三缄曰：“灵秀阁耳。”师徒住此又十余日，辞了老道，复向南游。三缄在途，谓及狐疑曰：“尔弟狐惑，不知散于何所。”狐疑曰：“吾弟心性素所深悉，断不反道败德，以玷师箴。”三缄曰：“狐惑投吾，颇能以习道为事，知其道必终得，吾故常常念之。”三缄之思叹狐惑者如此。
　　殊意狐惑自碧玉分散，仍回本洞修炼数月，甚觉无聊，念切三缄，意欲遍世寻访。于是离了洞府，四处遨游。正逢夏日，池莲开放，思及师身，泣下潸然。东走西奔，来在一地，山壤皆赤。狐惑思曰：“黑坟黄壤，土色有分，此地如斯，在坟壤外矣。”路途奔走，亦不暇问是地何名，又兼大道未成，尚思口腹，久而力惫，欲得一所在以息其肩。转过坦途，有茅亭二三家，酒食俱备，狐惑即在亭内暂歇一时。
　　久之，问及亭人曰：“贵地何名？土色如是其赤。”亭人曰：“此名朱郭，以地皆朱色而取之也。”狐惑曰：“所产如何？”亭人曰：“土色虽殊，而其所产，则与黑坟黄壤二而一焉。”狐惑询明所以，辞主出亭。瞥见亭东有山数重，层峦曲折，山处溪泉回绕，水声潺潺。洗耳听来，如琴如瑟，令人居此心旷神怡。有是佳山，真堪习道，况亭之前后皆属通衙，住此正好探师消息。即师之行踪不可得，或于道友能遇一二，亦未可知。然吾心虽欲在兹权为驻足，而一无恃处，饮食何需？
　　暗暗沉吟，向亭之前后左右周详审视。但见青松翠柏，浓荫密布，愈觉可人。狐惑是时手舞足蹈，依依不舍，前行数武，一土神祠在焉。其内空空，无有神像，亦无牌位，谅是前之土神日远年湮，久废弃者。狐惑观望良久，猛然思及，吾不如假冒此老，庶几栖身有所，而访师有地。主意已定，身隐祠中。
　　会逢马员外致仕归里，膝下一子年仅十六，已服青衿，员外常以大器期之。无如自任归来，倏然痴笑若狂，不知人事，予食则食，不歇箸，斗粟似亦可餐；不予财弗言饥，数日亦不索食。员外以为疾也，市之名医，迎请殆遍，毫无效应。又以为鬼也，名巫聘尽，而此子依然。员外无可如何，惟朝日痛惜而已。
　　一日，员外闲游村郭，以消愁闷。看看红日西逝，忙然驰归，方过茅亭数百步许。狐惑知其家内有冤鬼缠扰，乃化一白发老翁，向前途缓缓而行。员外见其年近百龄，奇疾谅阅得多，因问之曰：“老翁贵姓？”老叟曰：“贱族胡氏。”员外曰：“胡公何往？”老叟曰：“前面黄姓家中子被鬼缠，痴笑不食，旁人荐得老拙为之驱除。吾以衰弱难行，不愿作此巫事。黄翁命仆以肩舆迎吾，吾性不惯乘舆，缓步去到伊家，略施法术，其子之疾立愈。今日黄公治酒，酬谢吾劳，故归之晚耳。”员外闻之，喜曰：“吾家一子亦是痴笑不休，聘尽巫医，绝无效验。不意翁有此术，敢请至舍，如吾子疾获愈，愿谢千金。”老叟曰：“何必言谢，只要员外不嫌吾术不精，暂且试之。”员外曰：“胡公自是高手。”言已前导，老叟后随。
　　行约数程，老叟询曰：“员外府第可将至否？”员外曰：“前面绿杨千树，即是敝门。”及到重门，员外导入，设筵款待。筵毕，老叟曰：“吾且入令郎室内，看伊病体究竟如何。”员外即导入室，老叟极目，见一女娘坐于牀头，以手扪子身躯，则痴笑大发。老叟曰：“员外请出暂避一时。”员外出，老叟谓女娘曰：“尔属何鬼来缠此子？”女鬼曰：“吾乃员外丫结，名唤秋菊。因此子索果甚急，吾正不暇，予之稍缓，当被主母鞭抽数百而亡。吾今来此者，将以复吾仇也。”老叟曰：“尔仇可解乎？”女鬼曰：“员外妻死在阴曹，与吾对审数次，阎罗怒其残刻，打入三途受苦，吾心已遂。但恨此子昔日性情骄傲，累吾少年废命，故来相缠，以俾驱使奴婢之人作为殷鉴，免为奴为婢者受此惨刑耳。”老叟曰：“吾欲解释此冤，如何方遂尔意？”女鬼曰：“与吾焚楮二十提，吾即去矣。”老叟曰：“今夕不使此子痴笑，吾告员外，即焚冥楮与尔。”女鬼欣喜，出户而去。此子在榻，倏忽呼曰：“吾腹馁矣，快捧粥来。”连食数碗，其疾若失，举止如常。
　　老叟见子疾已痊愈，将致病根源详述一遍。员外骇然曰：“吾今而知下人之不可刻待也。”遂向家中儿媳谆谆告之。忙命家人焚化楮财，以度女鬼。
　　次早，复设筵席款待老叟。酒逾三盏，员外携金出谢。老叟笑曰：“员外知吾乎？吾非人，乃朱郭茅亭之土神也。公以千金谢吾，何不将此项银两培补吾祠。”言罢不见。员外惊讶良久，当即卜吉鸠工采材，另为修葺一祠。祠成，建龛塑像，演剧数日。于是土地之威灵四方皆知，香烟不断，杂牲豕首，争献者纷至沓来。狐惑在兹，享受弗尽矣。
　　冬去春回，西山道人寻师不遇，乘风游览，来至朱郭，亦散步于茅亭。见得土地祠中甚是热闹，心疑妖属窃附土神之灵，试将阴眼偷觇，乃狐惑也。西山曰：“狐惑呆子，尚知灵附土地，以讨酒食，待吾戏之。”扭身一化，化为五岁孩童，手持香炬，入祠燃点，跪地而告曰：“土地土地，人人说你煞显神气，吾有所求，望你老人大展法力。”言此，连连叩首。狐惑暗思：“此位娃儿不过五岁，出口有些厉害，未必来掀吾摊子者乎？吾且听之下言何若。”孩子又曰：“吾之求尔土地者，无关紧要，因吾前劫死日，年才三十，后娶一妻仅十八龄，貌如花玉，吾心不舍。祈尔土地将彼引至此间，仍与吾躬配为夫妇，谢尔山豕一个。如三日内不能成配，吾必以牛便塞尔口眼，决不食言。”狐惑闻之，暗言：“这事甚奇，待吾再看孩子如何。”孩子立起身来，将土地望而又望，曰：“我似认得你，你莫非姓胡吗？三日之事好好调停，不然吾要来祠毁尔神像。”言已竟出。
　　狐惑随后偷觑，孩子出祠数武，仍化为西山道人。狐惑向前一手扭定，曰：“尔来作难我土地老者耶？”西山曰：“特来试吓尔的道法。”狐惑曰：“闻尔所祈不情之甚。”相与大笑，携手入祠。狐惑曰：“自碧玉分手后，尔向何之？”西山曰：“仍归本洞习道，日日念切吾师，故又出得洞来，四方查访。不期与道兄相会，实是奇逢。”狐惑亦将己之行藏详细道之，二人悲喜交集。狐惑曰：“道兄不必他往，即在此祠住下，同访师身。”西山曰：“住之不妨，但恐参淡尔的饮食。”狐惑曰：“是地生意甚好，鬼怪缠人极多，就有十余土神，都发得过。尔住于此，我两个土地与人驱怪治鬼，怕还不暇耳。”西山道人知师踪迹一时难以寻得，遇及狐惑，亦不孤寂，倘师游至此地，何幸如之。打定主意，遂与狐惑同住祠内，以访三缄消息焉。



                        


第五十回    游南海莲飞水面　充白帝霞卷空中


　　三缄自服灵芝后，身康体健，行走如飞。与狐疑、紫光离了绣绿阁，直向南岳而投。不意歧路误行，久之南岳反在后面。
　　三缄曰：“吾一心欲上南岳，以观此山胜景，如何反过于南岳之前？”狐疑曰：“必是前途误挂，但不知此去又向何之。”三缄曰：“可于是地访诸村人，访的确时，再走未晚，不然恐又如前途之误也。”狐疑曰：“师言不错，趁是地垂杨悬覆，师暂歇此，待弟子访之。”言已前行。
　　行约数百步，遇一村叟，手持香具，来自当头。狐疑揖之曰：“敢问老叟，路由此去，所至何地耶？”村叟曰：“南海也。”狐疑曰：“此去南海，几日可到？”村叟曰：“不过廿余日耳。”狐疑曰：“南海有何景致？”村叟曰：“南海观音大士常常应验于此，焚檀拜礼者代不乏人。岸上紫竹青青，时有舍利金光，因人而见，间有莲花九品拥水而开，兼之海岸云霞变化莫测，诸般佳景，煞有可观。”狐疑曰：“近海一带有旅舍乎？”村叟曰：“先年无之，今因焚香者众，旅舍极密，或十里一店，或五里一亭，尤宜早投，否则不能尽容矣。”狐疑问罢，转回故处，细告三缄。三缄曰：“南海亦难到之区，吾等可向此一游。”紫光喜曰：“闻得南海虾如牛大，其须可作栋梁，吾去拾须一茎，以为没后之棺焉。”狐疑曰：“虾须大多软而不固，尔欲觅棺，可拾一巨蚌壳归家，不必工匠造作，以一半为停尸之所，一半为御土之用。厝在地中，日后产的孙孙肉在腹内，骨在外面，必要出些硕头人。”三缄曰：“闲言休讲，如到南海，须市香帛以拜大士。”狐疑诺之。
　　师徒谈谈论论，不觉午去酉来，四山烟雾齐生，海底明月将出。三缄命狐疑急去寻一所在，以为栖身。狐疑果向前途，遇有行人便问旅舍，有告以前面即是者，有告以必历数十里始有之者。狐疑暗计，行人言词不合，吾不如驾起风车，四下遥观旅舍之远近有无，庶可一览而尽。当将风车驾着，直入云际。
　　忽听风声大作，响似雷鸣，翘首望之，见一鸟翅如屏，展于空中，遮去天日。狐疑骇，急驱风车前奔，终难越此鸟翅之下。
　　刚欲向左迅速而过，早被此鸟翅尖一逞，风车如纸飞去，斜斜倾坠，不知落在何方。看看天色已暝，心忙意乱，东奔西窜，故处难回，暂歇风车宿于荒野。
　　三缄见狐疑不返，遂与紫光寻一村庄，以蔽风露。曲曲折折，寻得一第，师徒立于门首呼之。内一老母白发蓬蓬，出而问曰：“何人叫喊？”三缄曰：“吾乃好道者流云游至斯，无有宿所，敢借老母府第止宿一宵。”老母摇首曰：“前日我家宿一道士，次早不辞而去，将吾帐被概行盗之。如此看来，世上惟有尔等难惹。更有学习邪术，假道惑人，种种行为，久堪痛恨。吾闻呼声可悯，故出而问之，只言汝系好人，不料又是道士也。”三缄曰：“道士之类，有好有歹，何可一概相论？”老母曰：“以吾观之，凡学道人能以大道为重，而又好行善事者，百无一二焉。”三缄曰：“吾辈即不能以大道为重，断不至如前之道士盗汝帐被也。”老母曰：“念汝言词惨切，可进门来。”三缄喜，即与紫光随之入第。老母将茗献罢，款以野蔬山肴。食余安宿室中，牀榻颇洁，师徒趺坐，各炼其功。猛然响亮一声，一伟汉形容古怪，推门直入，向三缄而言曰：“汝休管吾事，冤冤相缠，自有前因。”言已出户而去。紫光曰：“此系老母何人，粗鄙乃尔。”三缄曰：“不必管之，各行其是。”紫光行路辛苦，道未习周，倒榻而眠。
　　三缄将功用后，闲坐于榻。忽听内室中女眷喧哗，不知为甚，又听老母慌促言曰：“莫忙，莫忙，即要接去，再缓三五日，吾将妆奁等件些须办点，来接不迟，潦草如斯，若何接法？”老母说已，复听一少女哀声哭曰：“我不去，我不去。”说了两言，鞭扑之声达于门外。少顷，少女就曰：“就去，就去。”言此，四下寂然，大起狂风，老母悲啼不止。
　　三缄异，出问老母。老母曰：“吾一孙女年十七龄，父母早亡，吾抚成立。倏得奇疾，常常痴笑，久之病笃，四体支离。
　　费尽药资方获痊愈，不意前日痴笑又作。吾暗偷觑，乃一男子与吾孙女并肩为戏。吾刚詈骂，彼手一指，老躯当即昏绝，人事不知，及至苏来，男子已渺。今夜复至，要接此女为妻。吾不允时，彼遂鞭抽此女。吾无奈，只得推缓数日，诳以妆奁未就。谁知狂风一起，已将吾孙女卷去，不知所之。”三缄曰：“此山妖也。老母不必悲啼，待吾略施法力，以除汝家之害。”于是真言念动，暗暗取出肠绋子，向空抛去，顷将妖与少女束坠堂前。三缄以斩妖仙剑执在手内，此剑飞出斩之，乃一豹妖也。豹妖斩后，转视少女，有如死然。三缄以手擦其脑，愈擦愈力，擦之一刻，少女苏醒。老母详言所以，少女跪地叩首谢恩。
　　次早，三缄告辞出户，老母苦留不住，谢金弗受而行。刚至途中，狐疑已到，将所遇巨鸟告之三缄。三缄曰：“此鸟非他，即大鹏也，展翅能遮天日。”言讫，亦将昨夜收妖事与彼言之。狐疑曰：“吾师又立一大功德矣。”师徒止止行行，不知途去几许。
　　一日来到南海，果然宽阔无涯，与东海规模大不相似。三缄师徒忙焚香炬，拜跪海岸，默祈大士护佑行藏。拜毕立视，但见海水兴波，海鹤飞鸣。片刻之际，波中红莲万柄，备极鲜妍，愈放愈多，难以数计。俄而变为五色，海岸皆开，转眼视之，又合数朵为一朵，每花心内趺坐一佛。三缄见得，拜舞欢欣。
　　正乐赏间，微起一阵香风，莲柄化为乌有，惟见烟波万顷，绿浪千层而已。三缄暗暗称奇，曰：“异哉，海水之变化莫测，真所谓菩萨境界也。”因谓狐疑曰：“汝见海中何物？”狐疑曰：“海中只有数十小艇，四散而推，久则相连，化为巨艇，中现三大金字曰『大愿舟』。舟住多人，有男有女，有老有少，望普陀推去。甫到崖下，化为仙鹤，飞入天际，不知所终。”三缄复询紫光。紫光曰：“弟子所见，海水之中有青面红发者，有绿面白发者，各露半身，狞狰可畏。旋化美女，拈花微笑，娇姿媚态，盖世无双。转又化为金银，遍海皆是。忽然海风一起，烟雾迷漫，散而无迹。弟子之所见者仅此。”三缄曰：“同一海也，入目各异，其中殆必有所肖也。不然，胡不同如此耶？”狐疑、紫光曰：“吾师所见又何如哉？”三缄详细述之。狐疑曰：“师于大道得已深深，无怪所见如斯之妙。若弟子初入门下，道尚未得，故所见亦异师焉。”三缄曰：“据尔之言，艇名『大愿』，尔亦列在当度者。至紫光所见，必其用心犹在四害之中，未能洗涤殆尽。须各立厥志，竭力造修，以使大道能成，师徒同聚首于大罗天上。”狐疑、紫光拜受唯唯。三缄曰：“南海难至，须玩赏数日，然后去之。”狐疑曰：“弟子昨夜用功后，自觉神疲恍惚间，似见乐道来此。”三缄曰：“心有所思，即门响帘开，如见故友，此皆妄想所致也。所以习道人第一要删除妄念。妄念不去，终为道累焉。”师徒言毕，归于海岸亭内，各用乃功。
　　且言乐道自分散后，仍返停云阁，习师所传之道。习约旬余，思念三缄，遍市访寻，无能得见。三至碧玉，亦恨难逢。
　　驾着风车，欲投南岳，刚到两歧山上，见妖怪漫山拱立如林，似有所候。乐道风车按下，隐身观望。山精木怪渐聚渐多，东面四野云迷，风声甚严。未逾片刻，山川被烟雾遮却，俨然化为一带平原。只见妖物纷纷，向东奔去。乐道踱出林表，转过山丫，见一女妖斜坐石台，若艰于行路者然。乐道亦化为女子，缓步来至石台而问曰：“道姑何往？”女妖曰：“去朝白帝耳。”乐道曰：“白帝为谁？”女妖曰：“尔亦妖部，如何不知？”乐道曰：“吾虽妖属，素居海岛，今始云游到斯，故不知白帝之名与白帝之事。”女妖曰：“前山小月洞中，有一白蟒，修成道法高妙，自称为白帝子。凡百里内木怪山精，十日一朝，今其期也。”乐道曰：“群妖众矣，岂无有能胜之者，而乃使彼一妖独称尊于是地耶？”
　　女妖曰：“去岁南山一蟒，亦压群妖，自称赤帝神龙子，群妖畏甚，个个称臣北面事之。白蟒乃一女身，与赤蟒相斗数次，各吐宝珠一粒，一白一赤，不分上下。惟南蟒多炼一紫花棍，厉害无比，白蟒几欲胜，南蟒将棍抛去，则俯首而逃之。白蟒奈此棍不何，亦倾心降之，往朝南蟒。南蟒见彼娇美，欲以为妻，白蟒不从，南蟒甚恨于心。每当朝贺稍迟，则责以紫花棍四十，白蟒无奈，许与之配。殊知白蟒奸诈百出，许配后议定，必过廿日方与同龛，南蟒许之。自是南蟒日与调笑为乐，白蟒索彼紫花棍，南蟒不予，白蟒惑以冶容，南蟒为色所迷，几难自主。白蟒又曰：『吾与尔既为夫妇，岂有他意，一紫花棍而不予妾视，妾何乐以终身事君也？』言罢假以哭泣。南蟒得巧言之惑，以棍予之。白蟒接过手中，把玩不置。南蟒拍肩而言：『只要尔能顺吾意，洞中诸宝吾皆与尔。』白蟒不复与言，手执紫花棍，突向南蟒击之曰：『尔恃此棍以压群妖，今日待吾来伏尔。』手起棍落，击毙南蟒，搜取洞内诸宝，仍回本洞，自号『白帝』焉。从此群妖十日一朝，不服者立毙棍下。”
　　乐道曰：“聆尔所言，南蟒死而倾诸宝器，与人世之好色破产、死而不悟者同也。然白蟒行事，究何如耶？”女妖曰：“人之毒者，莫过妇女，妖之毒者亦然。凡属妖部，如有贡物不到，概行笞毙，绝无怜惜在抱，念及同类之心。”乐道曰：“彼所乐贡者何物？”女妖曰：“乐以人血为酒。自彼称帝一载有余，已丧女男数十人矣。”乐道曰：“群妖何若以人为贡哉？”女妖曰：“群妖之内趋炎附势者众，彼不贡而此贡之。”乐道曰：“贡有赏罚？”女妖曰：“不贡则罚，贡亦无赏。”乐道曰：“奖赏既无，群妖又何乐贡？”女妖曰：“不贡则罚，不如贡之以免罚耳。”乐道曰：“贡以免罚，群妖之畏白蟒甚矣，何不聚而相攻？”女妖曰：“各怀一心，各期免罚，谁肯为此逆事以受死耶？”乐道曰：“吾只言世人好生恶死，讵料妖部亦有同情。尔还在兹，倘朝贺失时，独不畏罚？”女妖曰：“吾与白蟒幸有瓜葛，不甚畏之。”乐道曰：“瓜葛之亲，彼亦袒护乎？”女妖曰：“虽不似待他妖残刻，而妄自尊大，吾亦久为不平。”乐道曰：“吾欲除此白蟒，以免是地之害，何如？”女妖曰：“恐尔道法不胜于彼，空自淘神。”乐道曰：“且与试之。”女妖曰：“尔妖部乎，人部乎？”乐道曰：“妖部如何，人部如何？”女妖曰：“如属人类，则紫花棍不能伤之。若系妖群，恐难避此棍也。现北面红霞绕动，正朝贺之时，吾将行矣。”言别一声，腾空竟去。
　　乐道精神整顿，坐于石上，将大道运用一周，驾起风车，来至小月洞前叫骂。白蟒怒甚，乘霞而出，乐道与之力战百合，不分胜败。白蟒心知厉害，口吐宝珠一粒，在霞影内暗向乐道头上坠来。乐道大啸数声，狂风突起，此珠已吹至东南角上，不能进身。白蟒将气一呼，珠仍入口，旋吐黑气，愈吐愈密，片时不见天地，黑作一团。白蟒乘此黑气迷漫，手持双剑，欲杀乐道。岂知乐道复啸一声，风声大作，将黑气吹在天外，并将白蟒吹去百里之遥。白蟒暗思：“吾只道山精水怪中吾为恶魁，谁知还有恶于我者。此次如败，必为群妖所笑矣。”于是立定脚跟，将紫花棍舞了一舞，狂风已住。白蟒卷霞而返，高过乐道风车十余丈，力举此棍，向乐道劈头击之。乐道幸有大道在身，运上一运，虽未为棍击毙，然已坠下风车焉。白蟒见乐道势败，执棍驰追，乐道停车又与力战，白蟒以紫花棍挥弄如意。乐道连被棍击数下，身负重伤，力不能支，欲逃无路，左思右想，难以得脱。身向东行，白蟒东逐；西奔，白蟒西追。
　　于无可如何时，正遇二翠云游半天，听得妖风卷动，伫立视之，见一男妖为一女妖追逐甚急。翠盖曰：“男妖力却矣，何不救之？”翠华曰：“救之如何？”翠盖曰：“且将云脚盖下，隔定女妖来路，问此男妖何与女妖力战如是。”翠华曰：“可。”遂将云脚盖下，白蟒极目别又一天，男妖渺然，仍复挺立于斯，持棍以待。翠盖将女妖隔定，遥呼男妖。乐道停车，问曰：“何处仙姑前来救吾，恩沾不浅。”翠华曰：“尔属何精，与这女妖如此力战。”乐道曰：“吾乃虎精也。投师三缄以学大道，自师徒分散，仍在停云阁内炼习功夫。因念吾师，四处查访，偶尔得遇白蟒扰害生灵，吾欲安靖此方，无奈彼法力甚高，弗能敌之。不意于危急中，幸得仙姑援救。”二翠曰：“尔乐道兄乎？”乐道惊曰：“尔系何人，知吾道号？”二翠曰：“吾乃碧玉山之翠华、翠盖也。”乐道曰：“尔二翠道妹耶？”二翠曰：“是矣。”乐道于是驱车上前，相见而泣。二翠曰：“道兄不必悲伤，且至吾洞，以俟精力健后，诛此白蟒不迟。”



                        


第五十一回    诛白蟒群妖助战　游南岳独自归乡


　　乐道得二翠之言，同驾风车，向北凤山而投。半空中，遥见此山高险可畏，中山形同鸟腹，首尾皆尖，如能飞舞，恰似一只彩凤。三人来至山顶，微将风车坠下。二翠导乐道入洞，香茗献后，设筵待之。
　　席间，二翠询曰：“乐道兄自碧玉分散以来，吾师行藏毫不知耶？”乐道曰：“道兄道弟一无所遇，未识尚有几人随师云游。兄弟四处访寻，渺无音信，不期至此与道妹相会。但访师在后，现今白蟒挫辱于吾，道妹如何收之，以雪吾恨。”二翠曰：“白蟒道法，群妖不及，如得吾师肠绋子，治之不难。”乐道曰：“师形不见，何由得耶？”二翠曰：“吾于明月高竖花幡，招聚北凤山大小妖部，访有能收者，然后再至小月洞一决雌雄。”乐道曰：“如是事不宜缓，明日速行。”昧爽，二翠将花幡高竖，微风飘荡，妖娇如龙。
　　群妖见之，陆续而至，一时约集数百有余，交相问曰：“是谁立此花幡，招吾等前来酌议何事？”二翠曰：“花幡乃吾姊妹所竖，招得众仙子来此，别无酌议，因小月洞之白蟒扰害生灵，而且压及群妖，有罚无赏，藐视一切，吾姊妹意欲兴师问罪，扫除恶魁，一以安靖生灵，一为群妖出气。不知尔等以为何如？”群妖曰：“白蟒为人应当诛戮，无如彼之道法高过百里内外一概妖部，兼得南蟒紫花棍，真有万妖不敌之勇。群妖久欲除之，所以隐忍不前者，实此故也。二翠仙姑既欲除此恶魁，谅所炼道法必胜于彼，吾等不过效厥奔走，冲锋对敌还赖仙姑。”二翠曰：“此紫花棍系何物所化，厉害如斯？”群妖曰：“九曲山半有紫棠一株，历经日月精华数万年久，已成为妖，常在是山现美女形，迷弄人间男子。好色之辈，为彼毒死者不计其数。后得道祖《太极图》一照，化作此棍。先为八公山鹿妖所得，獐妖为之驱使不堪，无可如何，将一女配之，以讲和好。鹿妖美恋獐女，寻为獐女击毙。獐女得棍称雄，压及群妖，与南蟒有桑间约。南蟒假为匹配，同洞而居。居约月余，南蟒又复乘隙以毙獐女，亦犹白蟒之毙南蟒然。至若伏此棍者，则不知用何物焉。”二翠曰：“紫花棍之由如是，然不知伏棍何物，乌能与彼争斗乎？”
　　中一老妖曰：“要伏此棍，亦不为难。”二翠顾而询曰：“尔系何物所成？”老妖曰：“吾非他，乃九曲山之马缨树也。”二翠曰：“尔修多年？”老妖曰：“吾与紫棠同时耳。”二翠曰：“老妖仙既与紫棠同时，谅知治伏此棍之物。”老妖曰：“若得雅泉山樵鬼手斧，自易治之。”二翠曰：“樵鬼系何人灵爽哉？”老妖曰：“前有樵子采薪吾山，欲伐紫棠，刚伐至半，虑极而没，尸成樵鬼。见紫棠已毙，寻至雅泉山内洞中修炼。仙姑要除此棍，非彼不能，此棍一除，群妖之内能战白蟒者尚属多多。”二翠曰：“樵鬼在洞，谁去相请？”老妖曰：“吾去请之。”二翠曰：“如此甚好，尔其速行。”老妖欣然，飞身而去。
　　半日之久，樵鬼果至，但见狞狰面目，甚是怕人。二翠迓入洞中，设筵款待。言及紫花棍一事，樵鬼一力承担。二翠不胜欢欣，遂商于乐道曰：“道兄可至小月洞叫骂白蟒，如彼出战，且战且走，吾姊妹左右截杀。俟彼身逢樵鬼，先夺此棍，然后擒之。”乐道曰：“此计妙甚，待吾即去。”去不多时，已到洞前，叫骂数声，内无影响。近洞而视，只有七八小妖坐于其中。乐道曰：“尔洞白帝安在？”小妖曰：“今日群妖供献佳酿，现为山后豹妖请去矣。”乐道曰：“后山不远，尔去请彼归来，吾亦有佳酿供之。”小妖曰：“白帝性最乖张，归早归迟，谁敢相强。”乐道见小妖不去，心中火发，手持利刃，横顺相刺。
　　小妖骇，奔至后山，哭诉其由。白蟒闻言，忙传群妖布阵以待。急急驰归本洞，见乐道已入洞中。白蟒吼曰：“仇人在此，休放彼逃也。”手持紫花棍，连击乐道。乐道不能对敌，旋败旋走，已败在遂阳山前。
　　正值力竭势穷，倏左有翠华冲出，与白蟒大战。白蟒击以紫花棍，翠华败走。败未甚远，翠盖冲出，又与白蟒力战，白蟒以紫花棍接连而击。翠盖败去，翠华又战；翠华败去，乐道又战。战到垂杨枝下，樵鬼向前吼曰：“紫棠老妖，死而尚作厉耶？吾为尔虑毙山中，只言难以相逢，今日得遇，不伐尔数段，吾不休也。”言已，抛去樵斧，当劈紫花棍为粉碎。乐道、二翠见白蟒失却此宝，四面攻敌。白蟒靡有所恃，腾空而遁。四人不舍，随后追逐。
　　白蟒为彼追得山穷水尽，无路可奔，忽见前面黑风拥着一团，白蟒直入，见一黑盔大汉立于其间。大汉睹此女妖貌美可爱，乃询之曰：“女妖何往？”白蟒曰：“尔快救吾，吾与他妖相战，败下阵来，无地躲藏。尔如救得吾躬，愿为尔配。”大汉喜，遂将黑风愈布愈开，遮却天日。
　　四人赶至此地，黑风突起，不知白蟒去向何所。顷之黑风收卷，大汉暗将白蟒隐于风内，坠下洞中。白蟒曰：“承得妖仙救吾，前言已出，愿与尔结为夫妇，以复四妖之仇。但不知尔属何妖，尚祈明以告我。”大汉曰：“吾乃黑泉洞中黑蟒精也。”白蟒曰：“若然结为良缘，真其匹配。”黑蟒曰：“如何？”白蟒曰：“吾与尔同类耳。”黑蟒喜甚，即与白蟒交拜成礼。礼毕，白蟒泣曰：“四妖仇结于吾，将何报彼？”黑蟒曰：“吾有一兄名『飞长蟒』，道法高妙，吾去搬弄，自复尔仇。”白蟒曰：“既为夫妇，妻仇即夫仇也，宜速去之。”黑蟒曰：“尔毋容忧，待吾兄搬至，断将四妖毙命，以遂尔心。”白蟒聆言，喜不自胜。
　　乐道不见白蟒，搜寻殆遍，踪迹渺然。二翠、樵鬼曰：“彼已远逃，穷寇勿追，不如各归洞中，以为修炼计。”乐道曰：“可。”刚将风车播转，后面走石飞沙。二翠曰：“白蟒必又搬兵至矣，各宜勇力敌之。”言犹未已，白蟒已至，怒气言曰：“尔我素无仇隙，何相逼如斯？今特搬来精兵，与尔一决胜负。”乐道曰：“尔有精兵，吾辈不畏。”白蟒不复与语，身闪一旁；飞天蟒驱过风车，力战乐道；黑蟒力战樵鬼，白蟒力战二翠。
　　酣战良久，莫决雌雄。
　　鸡心山前，有一蜈蚣成道，无事游玩，遥见西北角上一缕黑气，或升或降，或斜或倚，未审何妖在此斗法。因将风车一展，于云脚下用目偷觇，乃三蟒妖与虎蕉、樵鬼相斗也。蜈蚣暗思：“蟒妖乃害人之物，吾且除之。”按下风车，大声吼曰：“虎、樵等精，吾来助尔一阵。”二翠拜曰：“如得仙妖相助，此蟒不难除矣。”蜈蚣不慌不忙，转过东南隅，口吐毒烟，截住三蟒去路。三蟒闻烟畏甚，飞身欲逃。白蟒稍迟，已被蜈蚣铁杵击毙。飞天蟒见白蟒已死，急向西遁，黑蟒亦向南奔。蜈蚣曰：“吾去追此二怪，尔等各归洞府。”言置，飞空逐去。
　　樵鬼亦辞二翠，归于本洞。
　　二翠谓乐道曰：“白蟒既除，已遂兄志，同至北凤相与炼道，可乎？”乐道曰：“不可，吾与道妹道根未深，倘惹邪缘，坠落难升矣。尔姊妹仍回故处。如闻吾师消息，急急与兄寄信。兄也不复游玩，恐如前此生出无限风波。”二翠曰：“道兄又如何主见耶？”乐道曰：“而今白蟒已诛，吾即借彼洞中为修炼所。”言毕分别而去。自此乐道居于小月洞，二翠仍回北凤山。
　　三缄是时在南海游观已十余日，狐疑一夕禀曰：“海岛之地绝少人烟，师徒长居，怎堪习道。”三缄曰：“南海地界本非凡境，在此炼道，道自易成，但不能广积外功，如何飞升天府？吾已准定明日又向别地遄征矣。”言谈之间，天光发晓，师徒离了南海，向故道而回。
　　行约廿日，已抵南岳山麓。三缄曰：“未到南海，思至南岳，谁知南岳未至，先到南海。云游之乡，诚有次序也。”师徒喜形于色，转转折折，直登峰顶。诸庙游遍，来至东岳行宫，见一贫妇，送一幼子以为小僧，子母分离，抱头大哭。三缄亦为凄楚，不禁潸然泣下，曰：“母之爱儿如是其极，回忆吾亲在日，其爱惜乎吾也，必有更甚焉者。吾自欲修大道，未娶妻室，抱子承宗，天下云游，迄今八载，不知吾子宗继于佳节时，可能亲身拜扫祖墓否。吾念及此，殊令吾有桑梓之悲矣。”
　　狐疑瞥见三缄泪下纷纷，禀询所以，三缄详细告之。狐疑、紫光亦各有所思，而悲泣靡已。紫光曰：“吾非吾师指示，已入逆党坠于地狱。今也云影望断，难见亲容，午夜思维，罪伊胡底。”言讫，不胜欷献。狐疑曰：“吾物也，尚多孝亲心念，人而忤逆，真物不如。”三缄曰：“世之人不如物者，岂少也哉？此吾辈习道，所以先敦五伦，五伦一敦，其道即得。彼避兄离母而隐于深山者，是谓之不知务也。汝等从师同游天壤，凡遇忤逆，先为化导，即是第一积善功夫。”狐疑曰：“师言甚善，弟子辈窃愿学之。”三缄曰：“吾屈指算来，八载云游，未归梓里。师欲一返乡井，弟子以为何如？”狐疑曰：“师既欲归，弟子愿随。”紫光曰：“师归，弟子得返故里，一省亲墓，虽不若父母在日得睹形容，然见墓犹之见亲，亦可稍申孝念。”三缄曰：“人不入道，所为属昏昏焉。一入道中，将伦常习熟，不啻又入一重天矣。信哉！人不可不讲道也。”师徒是夜宿于东岳行宫，次日别了是宫老僧，向故园而返。
　　下得南岳，又是秋深，但见柳叶萧疏，蓼红江岸，虫声唧唧，和鸿雁以飞鸣，天籁唔唔，偕秋风而隐约。三缄因以触于目者，发诸口曰：“师徒同游不计秋，南来北往任周流；倏然触动思亲念，望望邱园趁意投。”吟已，师徒各抱思亲之感，默默无言。久之，狐疑乃曰：“日将夕矣，吾师可以息足矣。”三缄曰：“尔向前途寻一所在，村庄寺观俱无论焉。”狐疑奉命前行里许，听得山盘一声，铿然达外，心窃思曰：“是地必有寺观，吾不免向盘声处而行之。”
　　复行一二里，途遇老母，泪痕满面，伛偻而来。狐疑见其形异，因问之曰：“老母奚自？”老母曰：“老身一子疾卧牀头，靡有药费，而且家计无出，度日维艰。前去义谷庄中借贷杜母，杜母始而不允，继又暗使朱母与老身言曰：『尔子此病，大约凶而不吉。如将尔媳许配杜母次子，愿予谷二石，以敷日用。』老身暗思，吾媳甚贤，将媳一出，不惟吾儿必死，老身亦难以生，况膝下呱呱待乳者乎？沿途思之，不觉泪落不干矣。”狐疑曰：“老母不必悲伤，吾有一师善全人事，今夜暂宿尔室，自保无虞。”老母喜曰：“如是吾家虽属蓬闾，尚然宽敞，可容行人四五。”言罢欲去。狐疑曰：“老母毋得先归，吾辈远来路径不稔，尔且在此候着，免吾师徒有误歧途。”老母诺。
　　狐疑忙忙将返，不意三缄、紫光已由山坳而至，见得狐疑而询曰：“宿地可得乎？”狐疑曰：“得矣。”三缄曰：“观耶，剎耶，亦村庄耶？”狐疑曰：“村庄耳。师可速行，导路者待已久矣。”三缄急急行走，遥见老母席地而坐。及至老母导入村庄，呼媳献茗。茗毕，老母曰：“恨吾家无颗粟以款高贤，其奈之何？”紫光曰：“腹已饿矣，汝方可有售粟者乎？”老母曰：“有，但无银耳。”紫光曰：“此有银二两，祈老母命人易之。”老母即命乃媳携筐而去。顷易粟归，烹熟以待。
　　食已，狐疑将老母情景向师详告。三缄于是询及老母曰：“汝子何疾？”老母曰：“别无疾苦，只能食而不能行焉。”三缄曰：“可将汝子扶出堂前，待吾一观。”老母闻说，命媳扶出。
　　三缄极目，两足臃肿，举动号啕。三缄曰：“汝素日善开古冢而平为田土乎？”其子曰：“然。”三缄曰：“汝足之不能行者，即冢中人之报汝者也。”其子曰：“望道长与吾解释，若得痊愈，肺腑铭恩。”三缄曰：“汝自兹后，犹平之否？”其子曰：“再不敢矣。”三缄曰：“如此将足移至吾前。”俟足移妥，三缄且捏且言曰：“冢中人，冢中人，千百年来有精灵。一时将墓毁，在汝固伤情。听吾劝，解此冤，他年度汝享清闲。”言毕，愈捏愈重，当将臃肿捏成好足。其子立起身来，行动如常，拜谢三缄疗疾之德。三缄复与纹银廿两，以作资本。老母及子称谢不尽，欲留师徒厚设斋筵。三缄知之，暗于天晓时不辞而行，又向里闾缓缓进发。



                        


第五十二回    灵宅子使妖入彀　赤鲤精剖案如神
  </div>
  <div class="pagination">
   <a href="绣云阁_page17.html">
    上一页
   </a>
   <span>
    ...
   </span>
   <a href="绣云阁_page13.html">
    13
   </a>
   <a href="绣云阁_page14.html">
    14
   </a>
   <a href="绣云阁_page15.html">
    15
   </a>
   <a href="绣云阁_page16.html">
    16
   </a>
   <a href="绣云阁_page17.html">
    17
   </a>
   <span class="current-page">
    18
   </span>
   <a href="绣云阁_page19.html">
    19
   </a>
   <a href="绣云阁_page20.html">
    20
   </a>
   <a href="绣云阁_page21.html">
    21
   </a>
   <a href="绣云阁_page22.html">
    22
   </a>
   <a href="绣云阁_page23.html">
    23
   </a>
   <span>
    ...
   </span>
   <a href="绣云阁_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
