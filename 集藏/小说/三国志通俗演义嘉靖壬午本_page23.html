<!DOCTYPE html>
<html>
<head>
    <meta charset="UTF-8">
    <title>三国志通俗演义嘉靖壬午本 - 第 23 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志通俗演义嘉靖壬午本 - 第 23 页/共 88 页</h1>
    <div class="content">　　操见关公但得所赐，未尝欢喜。忽一日，操请公宴。临散，送公出府，见公马瘦，操曰：“公马因何瘦？”公答曰：“贱躯颇重，马不能乘，因此常瘦。”操令左右备马一匹来。须臾，使关西汉牵至，身如火炭，眼似銮铃。操指曰：“公识此马否？”公曰：“莫非吕布所骑赤兔马乎？”操曰：“然。吾未尝敢骑，非公不能乘。”连鞍奉之。关公拜谢。操怒曰：“吾累赐美女金帛，未尝下拜；今吾赐马，喜而再拜，何贱人而贵畜耶？”公曰：“吾知此马日行千里，今幸得之，若知兄长下落，虽有千里，可一日而见面也。”操愕然而悔。关公辞去。操唤张辽曰：“吾待云长不薄，常怀去心，何也？”辽曰：“容某探其情，即当回报。”

　　张辽次日往见关公，因共话间，辽曰：“某荐兄在丞相处，不曾落后乎？”公曰：“感激丞相，待我甚厚。只是吾身在此，心在兄处。”辽曰：“兄言差矣！凡大丈夫处世，不分轻重，非丈夫也。吾思玄德待兄，未必过于丞相；兄只怀去念，何故也？”公曰：“吾足知曹公待我甚厚。奈吾受刘将军恩厚，誓以共死，不可背之。吾终不留此。必立效以报曹公，然后方去。”辽曰：“倘玄德弃世，公何所归乎？”公曰：“愿从于地下耳。”辽知公终不可留，乃告退。

　　辽自思曰：“若以实告曹公，恐伤云长性命；若不实告，又恐非事君之道。”喟然叹曰：“曹公，君父也；云长，弟兄也。以兄弟之情而瞒君父，此不忠也。宁居不义，不可不忠。”遂入室以实告。操曰：“云长欲与刘备生死同处，必不留也。”操叹曰：“事主不忘其本，此天下之义士也！此人何时可去？”辽曰：“彼言必欲立功，以报丞相方去。”操又叹曰：“仁者之人也！”荀彧曰：“若不教云长立功，未必便去。”操曰：“然。”

　　且不言云长事。却说玄德在袁绍处，旦夕烦恼。绍曰：“玄德何故常有忧也？”玄德曰：“二弟不知音信，妻小陷于曹贼；上不能报国，下不能保家，安得不忧也？”绍曰：“吾欲进兵赴许都久矣。方今春暖，正好兴兵。”便商议破曹之策。田丰谏曰：“曹操既破徐州，则许都非空虚也。操善用兵，变化无方，众虽少，未可轻也，不如以久持之。将军据山河之固，拥四州之众，外结英雄，内修农战，然后拣其精锐，分为奇兵，乘虚迭出，以扰河南，救右则击其左，救左则击其右，使敌疲于奔命，民不安业。我未劳而彼已困，不及二年，可坐克也。今释庙胜之策，而决成败于一战，若不如志，悔无及矣！”绍曰：“且容我思之。”绍问玄德曰：“田丰劝我固守，何如？”玄德曰：“弄笔书生，不乐征伐，坐度朝夕，以受俸禄，使将军失其大义于天下也。”绍曰：“玄德言者甚善。”遂只顾点兵。田丰又入强谏，绍怒曰：“汝等弄文轻武，使我失其大义！”田丰顿首曰：“若不听某良言，出师必不利也。”绍大怒，欲斩之。玄德力劝，乃囚于狱中。绍移檄州郡，数操罪恶，各请相助。沮授见田丰下狱，乃会其宗族，尽散家财与之，言曰：“吾随军而去，势存，则威无不加；势亡，则一身不保也！哀哉！”众皆下泪送之。

　　绍谴大将颜良作先锋，进攻白马。白马者，今属华州。沮授谏曰：“颜良生性促狭，虽骁勇，不可独任。”绍曰：“吾之上将，非汝等可料也。”大军进行奔黎阳，东郡太守刘延慌告急许昌。曹操急收拾起行。关公知白马告急，欲自往，遂入相府，见曹公曰：“闻丞相兵动，某愿为前部，立功以报之。”操曰：“未敢烦将军远劳，早晚却来相请也。”公自退。操引兵十五万，分三队而行。于是刘延连络不绝告急。操先提五万军马，亲临白马，靠土山扎住。遥望山前平川旷野之地，颜良前部精兵十万，排成阵势。操见骇然，未交战。绍首将出马。操回顾，与吕布旧将宋宪曰：“吾闻汝乃吕布之猛将，何不战颜良？”宋宪欣然领诺，绰枪上马，直出阵前。颜良横刀立马，貌若灵官，立于门旗下。宋宪径来取良。良大喝一声，纵马来迎。战不三合，手起刀落，斩宋宪于阵前。曹操大惊曰：“真勇将也！”魏续曰：“杀吾同伴，愿去报仇！”操许之。续上马持矛，径出阵前，大骂颜良：“吾今杀汝！”良更不答话，交马一合，照头一刀，劈魏续于马下。操曰：“谁敢当之？”徐晃愿出。操令急迎之。徐晃出马，与良战二十合，败回本阵。诸将栗然。操收军，良亦引军退去。

　　操见连折二将，心中忧闷。程昱曰：“吾举一人，可敌颜良。”操问是谁，昱曰：“非关公不可。”操曰：“吾恐他立了功便去。”昱曰：“丞相又爱之，又疑之，何不取来，两强相并？如胜则重用，如败则决疑。”操曰：“善。”遂差人去请关公。公闻知来请，大喜，遂辞二夫人。夫人曰：“叔今此去，可打听皇叔消息。”公曰：“专为此耳！”急急要去。

　　公上赤兔马，手提青龙刀，引从者数个，直至白马来见操。操请公坐定，叙说：“颜良勇诛二将，连日诸将败者及多，勇不可当，特请云长商议。”公曰：“容某观其动静。”操置酒相待。忽报颜良搦战，操引关公上土山观之。操与公坐，诸将环立。曹操指山下颜良排的阵势，四方八面，旗帜刀枪，森布有威，乃与关公曰：“河北人马，如此雄哉！”公答曰：“吾观之，若土鸡瓦犬耳！”不能鸣吠，皆无用之物也。操又指曰：“将帅布列，旌旗节钺，人如猛虎，马似毒龙，其势壮哉！”公答曰：“犹金弓玉矢耳！”不能弛张射发，亦无用之物也。操又指曰：“麾盖之下，持刀立马者，乃颜良也。”关公举目看之，见其人绣袍金甲，相貌威严。公谓操曰：“吾观颜良，如插标卖首耳！”如插草标卖其头也。操曰：“非可轻视。”关公起身曰：“某虽不才，愿去万军中取首级来献丞相。”张辽曰：“军中无戏言，云长不可忽也。快牵马来！”

　　公奋然上马，倒提青龙刀，跑下土山，将盔取下放于鞍前，凤目圆睁，蚕眉直竖，来到阵前。河北军见了，如波开浪裂，分作两边，放开一条大路，公飞奔前来。颜良正在麾盖下，见关公到来，恰欲问之，马已至近。云长手起，一刀斩颜良于马下。中军众将，心胆皆碎，抛旗弃鼓而走。云长忽地下马，割了颜良头，拴于马项之下，飞身上马，提刀出阵，似入无人之境。河北兵将未尝见此神威，谁敢近前。良兵自乱。曹军一击，死者不可胜数，马匹器械抢到极多。关公纵马上山，众将尽皆称赞。公献首级于曹操面前。原来颜良辞袁绍时，刘玄德曾暗嘱曰：“吾有一弟，乃关云长也，身长九尺五寸，须长一尺八寸，面如重枣，丹凤眼，卧蚕眉，喜穿绿锦战袍，骑黄骠马，使青龙大刀，必在曹操处。如见他，可教急来。”因此颜良见关公来，只道是他来投奔，故不准备迎敌，被关公斩于马下。操曰：“将军神威也！”关公曰：“某何足道哉！吾弟燕人张益德，于百万军中取上将之头，如探囊取物。”操大惊，回顾左右曰：“今后如遇燕人张益德，不可轻敌。”令写于衣袍襟底以记之。史官故书“刺”字者，就里包含多少，有刺颜良诗为证。前三首，赞关公刺颜良；后一首，专道关公荐张飞英勇。诗曰：

　　望盖挥鞭骑若风，将军飞入万军中。

　　马奔赤兔翻红雾，刀偃青龙起白云。

　　虎豹堕牙山鸟静，凤凰坠羽树林空。

　　历观史记英雄将，谁似云长白马功！

　　又诗曰：

　　白马当年事困危，将军立效干功时。

　　斩头出阵来无阻，策马提刀去莫追。

　　壮志威风千古在，英雄气概万夫奇。

　　堂堂庙貌人赡仰，忠勇惟君更有谁？

　　又诗曰：

　　千万雄兵莫敢当，单刀匹马刺颜良。

　　只因玄德临行语，致使英雄束手亡。

　　又诗曰：

　　来往军中胆气高，平欺许褚胜张辽。

　　又夸益德真勇猛，致使当阳喝断桥。

　　却说颜良的残败军马急奔回，半路迎接见袁绍，报说被一赤面皮、使青龙大刀一勇将，匹马奔入阵来，一刀斩颜良而去，因此大败。袁绍大惊，问曰：“此是何人也？”帐前沮授曰：“此人必是刘玄德之弟关云长也。”袁绍大怒曰：“汝兄弟关某斩吾爱将，汝必然通谋也，留尔何用！”即唤刀斧手推出玄德，斩讫报来。未知玄德性命如何，且听下回分解。 

云长延津诛文丑
　　却说关公匹马斩了颜良，败军奔回报知袁绍，绍大怒，欲斩玄德。玄德面不改容而言曰：“明公只听一面之词，而自绝向日之情耶？且刘备自徐州失散，老小皆弃，未知云长在否。天下有多少同姓同貌者，岂特赤面使大刀即关某也？明公何不详之？”袁绍是个没主张的人，闻玄德之言，责沮授曰：“误听汝言，险杀爱弟。”遂请刘玄德上帐坐，却议报颜良之仇。帐下一人应声而言曰：“颜良是吾弟也，既被曹贼所杀，吾安得不雪其恨乎？”玄德视其人，身长八尺，面如獬豸，山后人也，姓文，名丑，乃河北名将。袁绍大喜曰：“非汝不能报颜良之仇也。吾亦与你兵马十万，即便起行。”令丑直渡黄河，追杀操贼。沮授曰：“行兵之要，胜负变化，不可不详。今兵宜留屯延津，分兵官渡，若其克获，还迎不晚。今轻举渡河，设有其难，众皆不可还矣。”绍怒曰：“皆是汝等迟慢军心，迁延岁月，有妨大事！岂不闻‘兵贵神速’乎？”沮授出叹曰：“上盈其志，不务其功；悠悠黄河，吾其济矣。”遂托疾不出议事。玄德曰：“今刘备久蒙大恩，无可报效，欲助文将军同行，一者，报明公之德；二者，就探云长的实。”绍喜，唤文丑与玄德同领前部。文丑曰：“刘玄德乃累败之将，于军不利。”文丑乞自去，不用玄德。绍曰：“吾欲见玄德才能，汝可同去。”文丑曰：“既主公要此人去时，某分三万军，教他为后部，如其无功，可自治罪。”玄德曰：“分兵最好。”文丑遂自领七万军先行，玄德引三万随后便起。

　　却说曹操为云长斩了颜良，倍加钦敬，表奏朝廷，封云长为寿亭侯，铸印送与关公。印文曰：“寿亭侯印”，使张辽赍去。关公看了，推辞不受。辽曰：“据兄之功，封侯何多？”公曰：“功微，不堪领此名爵。”再三辞却。辽赍印回见曹公，说云长推辞不受。操曰：“曾看印否？”辽曰：“云长见印来。”操曰：“吾失计较也。”遂教销印匠销去字，别铸印文六字“汉寿亭侯之印”，再使张辽送去。公视之，笑曰：“丞相知吾意也。”遂拜受之。

　　忽闻人报袁绍又使大将文丑渡黄河，已据延津之上。操先使人移徙居民于西河，操自领兵迎之。三军皆起，军马在前，粮草在后。操传令，教粮草车仗尽行前去，后军作前部先锋，护守粮草，以前部先锋却居于后。吕虔曰：“粮草在前，而兵在后，何意也？”操曰：“粮草在后，多被剽掠，吾故令在前也。”虔曰：“倘遇敌军，守粮者又不敢战，必误大事。”操曰：“吾待敌军到时，却又理会。”虔疑，不敢再言。操令粮食辎重，沿河堑至延津。操在后军，听得前军发喊，急差人看时，人报：“河北大将文丑兵至，我军皆弃粮草，俱被赶散。后军又远，将如之何？”众人商议，要退守白马。操教退军河北，又断其路。军皆散乱。操以鞭指南阜可避，阜，土山也。人马急奔土阜。操令人马皆解衣卸甲少歇，尽放其马。文丑军掩至，众将曰：“贼至奈何？可急收马匹，退回白马。”一人急止之曰：“此正可与贼交战之处，何退之耶？”操视之，乃荀攸也。操急以目视攸而笑。攸知其意，而不复言。

　　文丑军既得车仗，又来抢马，军士不依队伍，自相离乱。原来过此，只顾取物，无心厮杀。曹操人马围裹将来，文丑挺身独战，军士自相践踏。文丑止遏不住，拨回马走。操在土阜上指曰：“文丑乃河北名将，谁可擒之？”二将飞马而出去。操视之，乃张辽、徐晃也。二将追赶文丑至近，大叫：“贼将休走！”文丑回头，见二将赶来，遂按住铁枪，拈弓搭箭，正射张辽。徐晃大叫：“贼休放箭！”张辽低头急躲，一箭中辽头盔，将簪缨射去。辽奋怒再赶，坐下马又被文丑射中面颊。战马跪倒前蹄，张辽落地，文丑策马前来。徐晃急轮大斧，截住厮杀。二将战三十余合，张辽去远，徐晃见文丑后面军马齐到，晃拨回马走。

　　文丑沿河赶来。忽见十余骑军马，旗号翩翻，一将当头，提刀出马而来，乃汉寿亭侯关云长也，大喝一声：“贼将休走！”与文丑交马，战二合，文丑心怯，拨回马绕河而走。关公马是千里龙驹，早赶上文丑，脑后一刀，将文丑斩下马来。后有诗赞关公诛文丑。诗曰：

　　誓把功勋建，须将恩义酬。奋身诛虎豹，用命统貔貅。

　　白马颜良死，延津文丑休。英雄谁可似？不负寿亭侯！

　　曹操在土阜上见关公刀砍文丑，大驱四下人马掩杀，河北军皆落水，复夺辎重马匹车仗。云长引数骑，耀武扬威，东冲西突。正杀之间，刘玄德领三万军随后到。前面哨知，报与玄德曰：“今番又是红面长髯的斩了文丑。”玄德闻之，慌忙骤马来看，隔河望见一簇人马如飞，众皆指日：“此正是也！” 玄德遥见征尘中一面旗上写着“汉寿亭侯关云长”七个字。玄德暗谢天地，曰：“原来我兄弟果在曹操处！”欲去相见，被曹兵势大拥来，只得收败残军马回去。

　　袁绍接应至官渡，下定寨栅，有郭图、审配入见袁绍，说：“今番文丑又是关某坏了。”刘备佯推不知。袁绍大怒，骂曰：“‘大耳贼！’焉敢如此！”人报玄德至，绍令推转斩之。玄德曰：“某有何罪？”绍曰：“你故使关公又坏吾一员大将！”玄德闻之，笑曰：“明公不知，容伸一言而死。今曹操素惧刘备，备虽一时溃散，必有复仇之曰。今知备在明公处，恐其协力攻曹，故特使关某诛杀二将。公知必怒，不肯助兵。此乃借明公之手而杀刘备，断绝仇人，以除后患，愿明公思之。”此是玄德极枭雄处。袁绍曰：“玄德之言是也。汝等使我受害贤之恶名耳。”喝退左右，请玄德上帐而坐。玄德谢曰：“感荷明公宽大之恩，无可补报，欲令一心腹人，持一密书去见云长，使知备消息，必星夜来到，辅佐明公，共诛曹操，以雪颜良、文丑之恨，若何？”袁绍大喜曰：“吾若得云长，似颜良、文丑复生也。”商议修书，未有人去。

　　绍令退军于阳武地名结营，连络数十里，按兵不动。操亦令夏侯惇总兵守官渡隘口。

　　操班师回许都，大宴众官，贺云长之功。席上，曹与吕虔曰：“昔日吾以粮草在前，乃饵敌之计也。惟荀公达知吾心耳。”众皆服其论。正饮宴间，忽报汝南有黄巾刘辟、龚都，甚是猖獗；曹洪累战不利，乞拨勇将精兵救之。云长闻言，乃进前曰：“关某愿施犬马之劳，去破汝南贼寇。”操曰：“云长建立大功，未曾重赏，何劳又征进耶？”公答曰：“关某久闲，必生疾病。愿再一行。”曹操许之，点军五万，使于禁、乐进为副将，次日便行。荀彧曰：“云长常有归刘之心，倘知消息必去，不可令频出军。”操曰：“今次收功，吾再不教临敌矣。”

　　云长领兵往汝南进发，敌军相迎，扎住营寨。当夜营外拿了两个细作人来，云长视之，内中认的一人。因此处起，直教兄弟再得聚会。毕竟此人是谁？ 

关云长封金挂印
　　却说关公于灯下看时，认的一人，乃孙乾也。关公叱退左右，问乾曰：“公自溃散之后，一向踪迹不闻，玄德兄今在何处？”乾曰：“某在徐州逃难，飘泊汝南，幸得刘辟收留。近闻玄德公在袁绍处，欲往投之，未得其便。今刘辟、龚都皆来归顺玄德，助袁破曹，故攻掠太急。今天幸得将军到此，刘、龚特令小军引路，教某来报将军。来日虚败一阵。特报将军，望将军早引二夫人与玄德相见，却请来汝南，又作远图。彼刘、龚之顺玄德，实有望于将军也。”公曰：“既兄在袁绍处，吾必星夜而往。但恨吾斩绍二将，恐今事变矣。”乾曰：“某亦先往，探其虚实，再来报将军。”公曰：“吾见兄长一面，虽万死不辞。今回许昌，便辞曹公矣。”当夜送乾去了。于禁、乐进又不敢问。

　　次日，关公兵出，龚都亦出阵前。公曰：“汝等何故背反朝廷？”都曰：“汝乃背主之人，何敢责人耶？”公曰：“我何背主？”都曰：“刘玄德见在袁本初处，汝却从曹操，何也？”公曰：“乱道！”拍马舞刀向前。龚都当不住便走，公赶来。都回身告关公：“故主之恩，不可忘也。与玄德速至，吾愿让汝南。”公会其意，招军掩杀。刘、龚二人佯输诈败，四散去了。

　　云长夺得州县，安民已定，班师回许昌。操自出廓迎接，赏劳军士。

　　宴罢，公遂回家参拜二嫂于内门之外。甘夫人曰：“叔叔两番出军，可知皇叔音信否？”公答曰：“未也”。关公退，二夫人于帘内痛哭甚切。糜夫人曰：“想皇叔休矣！二叔恐我姊妹烦恼，故隐而不言。”正哭之间，有一个随行老军，听得哭声不绝，于内门外曰：“夫人休哭，主人见在河北袁绍处。”二夫人问曰：“汝何以知之？”老军曰：“跟将军出征，有人在阵上说来。”夫人急召云长，责之曰：“皇叔未尝负汝，你今受曹恩养，忘旧日之义，不以实情告我，使我姊妹忧愁身死。叔要自享荣贵，就借宝剑斩我姊妹之首，以绝汝之疑碍。叔无相瞒也！”云长顿首流泪，告曰：“兄今委实在河北。未敢教嫂嫂知者，恐内走泄也。事须缓图，不可以速。”甘夫人曰：“叔宜上紧，不可缓之。”公退，寻思去计，坐立不安。

　　原来于禁己知刘备在于河北，操令张辽来探关公意。关公正闷坐中，张辽入贺曰：“闻兄在阵上，知玄德音信，特来贺喜。”公曰：“故主未见，何喜之有？”辽曰：“公看《春秋》管、鲍之义，可得闻乎？”公曰：“管仲常言：‘吾三战三退，鲍叔不以我为懦，知我有老母也。吾常三仕三见逐，鲍叔不以我为不肖，知我不遇时也。吾常与鲍叔谈论，身极困乏，鲍叔不以我为愚，知时有利不利也。吾常与鲍叔贾音古分利多，鲍叔不以我为贫，知我贫也。生我者父母，知我者鲍叔。’此则是管、鲍相知之交也。”辽曰：“兄与玄德交，何如？”公曰；“吾与玄德公结生死之交耳，生则同生，死则同死，非管、鲍之可比也。”辽曰：“吾与兄交何如？”关公曰：“吾与你邂逅相交，若遇吉凶，则相救；若逢患难，则相扶；有不可救，则止。岂比吾与玄德生死之交也？”辽曰：“玄德向日在小沛失利，缘何公不死战以保之？”公曰：“吾那时未知是实。若玄德死，吾岂独生乎？”辽曰：“今玄德在河北，兄往从之否？”公曰：“昔日之言，安肯负也！文远须达其意，然后某亲禀丞相。”后人有诗曰：

　　月缺不改光，剑折不改钢。月缺魄易满，剑折复铸良。

　　势利压山岳，难屈志士肠。男儿有死节，可杀不可量！

　　张辽辞关公回，遂将公言尽白曹操。操曰：“吾自有计留之。”

　　却说关公正寻思之间，忽报有故人相访。及至请入，关公不识其人，乃问之曰：“公何人也？”答曰：“某乃袁绍手下，南阳陈震也。”公大惊，急退左右，问之曰：“先生此来，必有所为。”震出书一缄，递与关公。公举目视之，乃玄德书也。公拆开，其书曰：

　　备尝谓古之人，恐独身不能行其道，故结天下之士，以友辅仁。得其友，则益；失其友，则损。备与足下，自桃园共结刎颈之交，虽不同生，誓以同死。今何中道割恩断义？君必欲取功名、图富贵，愿献备级以成全功。书不尽言，死待来命。

　　关公看书毕，哭而言曰：“某非不欲寻兄，奈不知其所也。吾安肯事曹公而图富贵乎？”震曰：“玄德望公，泪不曾干。公既仗义，何不速归乎？”关公曰：“人生于天地之间，无终始者，非君子也。吾昔日曾对曹公言及此事，曹公已从之。吾已立功三件报其恩。吾来时明白，去不可不明白。吾作书烦公先达知兄长，待辞了曹公，奉嫂嫂回见。”震曰：“倘曹公不放将军，当如何哉？”公曰：“吾宁死，岂肯久留于此乎！“震曰：“公速作回书，某星夜持去，免致玄德之望也。”关公逐写书，答云：

　　某窃闻义不负心，忠不顾死，是大丈夫之志也。某自幼读书，粗知礼义，至于观羊角哀、左伯陶之事，论张元伯，范巨卿之约，未尝不三叹而流泪也。昔某守下邳，内无积粟，外无援兵；欲尽死节，奈有二嫂之重，未敢断首碎躯，死于沟壑。近自汝南方知信息，须当面辞曹公，奉送二嫂归也。昔日降汉之时，已曾预言；今已有微功之报，不容不从。忽得兄书，视之如梦。某但怀异心，天地可表；披肝沥胆，笔楮难穷。瞻拜有期，伏惟照鉴。

　　陈震得书自回。

</div>
    <div class="pagination">
<a href="三国志通俗演义嘉靖壬午本_page22.html">上一页</a><span>...</span><a href="三国志通俗演义嘉靖壬午本_page18.html">18</a><a href="三国志通俗演义嘉靖壬午本_page19.html">19</a><a href="三国志通俗演义嘉靖壬午本_page20.html">20</a><a href="三国志通俗演义嘉靖壬午本_page21.html">21</a><a href="三国志通俗演义嘉靖壬午本_page22.html">22</a><span class="current-page">23</span><a href="三国志通俗演义嘉靖壬午本_page24.html">24</a><a href="三国志通俗演义嘉靖壬午本_page25.html">25</a><a href="三国志通俗演义嘉靖壬午本_page26.html">26</a><a href="三国志通俗演义嘉靖壬午本_page27.html">27</a><a href="三国志通俗演义嘉靖壬午本_page28.html">28</a><span>...</span><a href="三国志通俗演义嘉靖壬午本_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
