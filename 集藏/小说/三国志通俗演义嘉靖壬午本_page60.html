<!DOCTYPE html>
<html>
 <head>
  <meta charset="utf-8"/>
  <title>
   三国志通俗演义嘉靖壬午本 - 第 60 页/共 88 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三国志通俗演义嘉靖壬午本 - 第 60 页/共 88 页
  </h1>
  <div class="content">
   继汉华夷，代天休运。昭烈英风，赞之难尽。

　　又徐雪庭观史，见托孤一事，有诗赞曰：

　　大厦将倾一木扶，非公孰可托遗孤？奇才真与伊、周并，洪量能超管、乐谟。

　　十倍曹丕人罕及，七擒孟获古应无。天心故把英雄殁，未得中原命已殂。

　　又后人过白帝城永安宫有感诗曰：

　　三顾情勤两意投，托孤堪可继成周。至今白帝城边过，一度思君一泪流！

　　先主驾崩，文武官僚哀痛至甚。孔明等奉梓宫还成都。后主刘禅出城迎接灵柩，安于正殿之内。后主哀恸祭祀，下官亦举哀毕，开读遗诏。诏曰：

　　朕初得病疾，但下痢耳，后转生杂病，殆不自济。朕闻“人年五十，不称夭寿”。今年六十有余，死复何恨！但以卿兄弟为念耳。勉之，勉之！勿以恶小而为之，勿以善小而不为。惟贤惟德，可以服人。卿父德薄，不足效也。卿与丞相从事，事之如父，勿怠！勿忘！卿兄弟更求闻达。至嘱！至嘱！

　　群臣读诏已毕，孔明乃上言于后主曰：

　　伏惟大行皇帝迈仁树德，覆焘无疆，昊天不吊，寝疾弥留，今月二十四日奄忽升遐，臣妾号咷，若丧考妣。乃顾遗诏，事惟大宗，动容损益；百僚发哀，满三日除服，到葬期复如礼；其郡国太守、相、都尉、县令长，三日便除服。臣亮亲受敕戒，震畏神灵，不敢有违。臣请宣下奉行。

　　孔明曰：“国不可一日无君，请立嗣君以承汉统。”乃立刘禅即大蜀皇帝位，改章武三年为建兴元年。禅字公嗣，时年十七岁。加诸葛丞相为武乡侯，领益州牧。后八月，葬先主于惠陵，谥曰昭烈皇帝。尊吴皇后为皇太后，入养老宫。谥甘夫人为昭烈皇后。大赦天下。

　　却说魏军探知此事，火速报入中原。近臣奏知魏主，曹丕大喜曰：“刘备已亡，朕无忧矣。何不乘其国中无主，起兵伐之？”贾诩谏曰：“刘备虽亡，必托于诸葛亮矣。备善能用人，亮必倾心竭力，扶持幼主。陛下不可仓卒伐之。”正言间，忽一人从班部中奋然而出，大笑曰：“不乘此时进兵，更待何时？”众视之，乃河内温人也，复姓司马，名懿，字仲达，见为兵部尚书。丕大喜，遂问计于懿。未知如何，且听下回分解。 

曹丕五路下西川
　　却说魏主曹丕欲起兵收川，乃问司马懿曰：“朕欲收川，当用何策？”懿曰：“若只起中国之兵，急难取胜。须用内外夹攻，令诸葛亮首尾不能救应，虽有神机妙策，不能施展矣。欲成大事，必起五路大兵，可成大事矣！”丕曰：“何为五路？”懿曰：“可修国书一封，差使往辽东鲜卑国，见国王轲比能，送以金帛以赂其心，令起辽西羌胡番兵十万，先从旱路取西平关攻川。此一路也。又可修国书差使赍官诰赏赐，直入南蛮之地，见蛮王孟获，令起蛮兵十万攻打益州、永昌、牂牁音臧哥、越隽人姓，与郡名俱音吮；人名，音俊。四郡，以击西川之南。此二路也。又可差使入吴，分析前事，许割地为邻，令孙权起兵十万，攻两川峡口，由险峻隘口径取涪城。此三路也。又可差使令降将孟达，起上庸兵十万，西攻汉中。此四路也。然后命大将军曹真为大都督，提兵十万，由京兆径出阳平关取西川。此五路也。以大军五十万，五路进之，诸葛亮便有吕望之才，安能当之？”丕大喜，乃密遣能言官四员为使，前去四路起兵；然后命曹真为大都督，领兵十万，径取阳平关。此时张辽等一般旧战将，皆封列侯，俱在冀、徐、青、合淝、并等处，据守关津隘口，把截城池，将养老年，不能一一开说。

　　却说大蜀后主刘禅自即位以来，旧臣官僚俱各升赏，多有病亡者，不能细说。凡一应朝廷选法、钱粮、器用、词讼等事，皆从诸葛丞相裁处。

　　却说后主未立皇后，孔明与群臣上言曰：“亡故车骑将军张益德长女甚是贤德，年十七岁，可纳为正宫皇后。”后主即纳之。后来此女夭亡，又纳次女为后，皆飞之女也。

　　时建兴元年秋八月，忽近臣奏有祸事。后主问其故，近臣曰：“今曹丕调五路大军来取西川，第一路乃番王轲比能，起羌胡兵十万，犯西平关；第二路乃蛮王孟获，起蛮兵十万，犯益州四郡；第三路乃吴王孙权，起精兵十万，取峡口入川；第四路乃反将孟达，起上庸兵十万，犯汉中；第五路曹真为大都督，起兵十万，取阳平关：此五路军马，甚是利害。欲先报知丞相，丞相不知为何，数日不出视事。”后主听罢大惊，汗流夹背，即差人宣召孔明入朝。使命去了半日方回，报说：“丞相府下人言，丞相染病不出。”后主转慌，又命黄门侍郎董允、谏议大夫杜琼，去丞相卧榻前告此大事。董、杜二人径到丞相府前，皆不得入。杜琼曰：“先帝托孤于丞相，今主上初登宝位，被曹丕五路兵犯境，军情至急，丞相何故托病不出？”少顷，左右曰：“丞相稍可，明早出都堂议事。”董、杜二人叹息而回。

　　次日，多官又来丞相府前伺候，从早至晚，又不见出。多官各出怨言而回。次日早朝，杜琼出班奏曰：“请陛下圣驾，亲往丞相府问计。”后主年幼，恐丞相见怪，即引多官入养老宫，启奏皇太后。太后听知大惊，曰：“丞相何故如此？有负先君委托之意也！吾当自往。”董允奏曰：“娘娘未可行也。臣料丞相必有高见。且待主上先往。如其不然，却请娘娘于太庙中，召丞相问之未迟。”太后依奏。

　　是日，后主车驾至相府，门吏见驾到，慌忙拜伏于地而迎。后主问曰：“丞相在何处？”门吏奏曰：“不知在何处。只有丞相钧旨，教当住百官，勿得辄入。”后主乃下车步行，独进第三重门，见孔明独倚竹杖，在小池边观鱼。后主在后立久，乃徐徐而言曰：“丞相安乐否？”孔明回顾，见是后主，慌忙弃杖，拜伏于地而奏曰：“臣该万死！”后主亦答礼，而言曰：“今五路兵犯境甚急，相父父，音甫，犹“尚父”、“仲父”、“亚父”之类。缘何不肯出府视事？”孔明大笑，扶后主入内室坐定。后主惊慌未安。孔明曰：“五路兵至，臣安得不知？臣非观鱼，有所思也。”后主曰：“如之奈何？”孔明曰：“羌胡轲比能、南蛮孟获、反将孟达并曹真：此四路兵，臣已皆退了也。止有东吴孙权这一路兵，臣亦已有计了，但遣一能言之人为使，未得其人，故熟思之。陛下何必忧乎？”后主听罢大惊，曰：“相父劳神也！果有鬼神不测之机！愿闻相父退兵之策。”孔明曰：“先君以陛下付托与臣，臣安敢旦夕怠慢。成都百官各司乃职，皆不晓兵法之妙。令鬼神不测，此为机也，安敢泄漏于人？老臣先知西番国王轲比能，引兵犯西平关。臣料马超积祖西川人氏，素得羌胡之心，羌胡以超为神威天将军。臣已先遣一人星夜持飞檄，令马超紧守西平关，伏四路奇兵，每日交换，以兵抗之。羌胡兵顺，则以金帛礼物遣之；逆，则以兵抗之。此一路不必忧矣。次又南蛮孟获，兵犯四郡。臣亦已飞檄，遣魏文长延字领一军左出右入，右出左入，为疑兵之计。蛮兵失其地利，惟凭勇力，其心多疑，若见疑兵，必不敢进。此二路又不足忧矣。又知孟达引兵出汉中。达颇知《诗》、《书》之义，与李严曾结生死之交。昨臣回成都，留李严守永安宫即白帝城也。臣作一书，只做李严亲笔，令人送与孟达；达若见了，便不来犯境，心中主张不定，必然推病不出，以慢军心。此三路又不足忧矣。又知曹真引兵犯阳平关。此地险峻，可以保守。臣已调赵子龙引一军守把关隘，并不出战，曹真若见我兵不出，不久自退矣。此四路之兵俱不足忧也。臣尚恐不能全保，又密调关兴、张苞二将，各引兵三万为左右五路救应，却使屯兵于中央，随处紧要，便当救之。因此，兵机并不曾经由成都，故无一人知其消息也。只有东吴这一路兵，未必便动：如见四路兵胜，川中危急，必来攻之；若四处不济，安肯动也？臣料孙权想曹丕出兵三次之怨，必不肯从其言。虽然如此，须用一舌辩之士，径往东吴以利害说之，则先利东吴；其四路之兵，何足忧乎？但未得说吴之人，臣故思之。何劳陛下圣驾来临？”后主曰：“太后亦欲来见相父。今朕闻相父之言，如梦初觉，复何忧哉！”

　　孔明与后主共饮数杯，送后主出府。众官皆环立于门外，见后主忻然，面有喜色。后主别了孔明，上御车回朝。众皆疑惑不定。孔明见多官中一人仰天而笑，面有喜色。孔明视之，乃义阳新野人也，姓邓，名芝，字伯苗，见在蜀中为户部尚书，汉司马邓瑀之后。孔明暗令人留住邓芝。多官皆散，孔明教请芝到书院中，闲叙半日。孔明问曰：“今蜀、魏、吴鼎分三国，蜀主乃大汉也，欲讨伐二国，一统中兴，当先伐何国？”邓芝答曰：“以愚意论之，魏虽汉贼，其势甚大，急难摇动，当徐徐讨之。今主上初登宝位，民心未安，当与东吴连合，结为唇齿，一洗先君旧愿。此乃长久之计也，未审丞相钧意若何？”孔明大笑曰：“吾思久矣，争奈未得其人。今日方得也！”芝问曰：“丞相欲其人何为？”孔明答曰：“不辱君命，可谓士也。以此观之，独伯苗可矣，余皆不可，吾故笑也。”芝曰：“愚才疏智浅，恐负丞相大用。”孔明曰：“吾来日奏知天子，便请伯苗投东吴一行，切勿推辞。”芝曰：“愚愿往。”至次日，孔明奏准后主，差邓芝去说东吴。芝拜辞，望东吴而来。未知如何，且听下回分解。 

难张温秦宓论天
　　却说东吴陆逊自退魏兵之后，吴王拜逊为辅国将军、江陵侯，领荆州牧。自此兵权皆归于逊。

　　却说张昭、顾雍启奏吴王，令改元。权从之，遂改为黄武元年。因魏号黄初，蜀号章武，于二号中各取一字，故号曰黄武。是年，魏主曹丕欲起五路兵击蜀，遣使入吴。此时吴王正聚文武，忽近臣奏说：“魏遣使至。”权召入，使命陈说：“蜀前使人求救，朕一时不明，故发兵应之；今已大悔，欲起四路兵收川，尔可接应。若得蜀土，各分一半。”

　　权闻言，不能决，乃问于张昭、顾雍等。昭答曰：“今陆伯言极有高见，可请问之。”权即召陆逊至。逊奏曰：“曹丕坐镇中原，急不可图；今君不从，必为仇矣。臣料魏、吴，皆无诸葛亮之谋。今且勉强应允，整军预备，只探听四路如何。若四路兵胜，川中危急，诸葛亮首尾不能救，主上则发兵以应之，先取成都，深为上策。如四路兵败，别作商议。”权从之，乃与使命曰：“军需未办，择日起军。”使拜辞而去。权令人探得西番兵出西平关，见了马超，不战自退；南蛮孟获起兵攻四郡，皆被魏延用疑兵计杀退，回洞去了；上庸孟达兵至半路，忽然染病不能行；曹真兵出阳平关，赵子龙拒住各处险道，果然“一将守关，万夫莫逾”。曹真屯兵于斜谷道，不能取胜而回。孙权听毕，乃与文武曰：“陆伯言真神算也。孤若妄动，又结冤于西蜀矣。”

　　忽报西蜀遣邓芝为使入国。张昭进曰：“此又是诸葛亮退兵之计，故遣邓芝为说客也。”权曰：“当何以答之？”昭曰：“先于殿前立一大鼎，贮油数百斤，下用炭烧。待其油沸，可选身长面大武士一千人，各执刀在手，从宫门前直摆至殿上，却唤芝入见。休等此人开言下说词，责以郦食其说齐故事，效此例以烹之，看其人如何对答。”

　　权从其言，遂立油鼎，命武士以列于左右，各执军器，召入邓芝。芝整衣冠而入。行至宫门前，只见两行武士，威风凛凛，各持钢刀大斧，长戟短剑，直列至殿上。芝晓其意，并无惧色，昂然而行。至殿前，又见鼎镬内热油正沸。左右武士以目视之，芝但微微而笑。近臣引至帘前，邓芝长揖不拜。权令卷起珠帘，大喝曰：“尔乃何等匹夫！不拜何也？”芝昂然而笑曰：“上国天使，不拜小邦之主。”权大怒曰：“汝不自料，欲掉三寸之舌，效郦生而说齐也。尔便是随何再出，陆贾重生，亦不能动孤万分之一也！尔可速入油鼎！”芝大笑曰：“人皆言东吴多贤，谁想惧一儒也！”权转怒曰：“孤何惧尔一匹夫耶？”芝曰：“既不惧邓伯苗，何愁来说汝也？”权曰：“尔欲效诸葛亮作说客，来说孤绝魏向蜀，是否？”芝曰：“吾乃蜀中一儒生，特为吴国利害而来。何故陈兵设鼎，以拒一使？见其局量之不容物也！”

　　权被芝一说，叱退左右武士，命上殿赐坐而问曰：“吴、魏之利害，若何？吴、蜀之便益，若何？先生勿惜剖露。”芝曰：“大王欲与蜀和，欲与魏和？”权曰：“孤正欲与蜀主讲和，但恐幼主不能以全始终，被魏所欺耳。”芝曰：“大王乃命世之英贤，诸葛亮亦乃当世之豪杰；蜀有山川之险阻，吴有三江之固守：若二国连和，共为唇齿，进则可以兼并天下，退则可以鼎足而立。今大王若委曲称臣于魏，魏必望其朝觐，求东宫太子以为内侍；若不从时，则奉诏伐之，蜀亦顺流而进取。如此，则江南之地，不复有于大王也。若大王以愚言为不然，且细思之。愚将就死于大王之前，以绝说客之名也。”言讫，撩衣下殿，望油鼎中便跳。权急命止之，请入后殿，以上宾待之。权曰：“先生之言，正合孤意。欲与蜀主连和，先生肯主之乎！”芝曰：“今早欲烹小臣，乃大王也；今欲使小臣，亦乃大王也。大王犹自狐疑未定，安能取信于天下乎？”权曰：“今孤心下不明，愿先生教之。”

　　于是吴王留邓芝过了旬日，权集多官问曰：“孤掌江南八十一州，更有荆、楚之地，反不如西蜀偏僻之处也。蜀有邓芝，不辱其主；吴并无一人入蜀，以达孤意。”众皆默然。忽一人出班而奏曰：“臣愿为使。”众视之，乃吴郡吴人也，姓张，名温，字惠恕，见为中郎将。权问之，张温奏曰：“臣虽不才，愿以片言入蜀，共结永远之好。”权曰：“恐卿到蜀见诸葛亮，不能通孤之微意也。”温曰：“大王何故自失其志？孔明固当世之人杰，臣亦当世之人杰。圣人云：‘舜，人也；我，亦人也。’臣何畏彼哉？大舜尚犹可效，何况今人耳！”权大喜，重赏张温，同邓芝入川，来见孔明，共议连和之事。

　　却说孔明自邓芝去后，来奏后主曰：“邓芝去久，必干成事矣。吴地多贤，定有人来答礼也。陛下当以礼貌敬之，令彼回吴，以通盟好。吴若通和，魏必不敢加兵于蜀矣。吴、魏宁靖，臣当征南，削平蛮夷之地，然后图魏。魏灭，则东吴亦不能久存，足可以展故旧之大统也。”后主谢之。

　　忽报东吴遣张温与邓芝入川答礼。后主聚文武于丹墀，令邓芝引张温入。温自以为得志，昂然上殿，见后主施礼。后主赐绣墩，坐于殿左，设御宴待之。后主但敬重而已。宴罢，百官送张温到馆舍。次日，孔明设宴相待。张温心中自以川中无我等之对手，故不惧之。孔明亦甚敬重。酒至半酣，孔明曰：“先君在日，与吴不睦，今已晏驾。主上年幼，深慕吴王，不能见面。望大夫回国时以善言回奏，蜀、吴永远结好，乃并力破魏，作万年之计也。”温见孔明谈笑自若，甚有傲忽之意。

　　次日，后主赐金帛与张温，孔明等各以异锦玩器送之，设宴于城南邮亭之上，多官皆送于此。孔明殷勤劝酒。正饮之间，忽一人乘醉而入。张温便有怒色，其人昂然长揖，入席就坐。温不然，乃问孔明：“此何人也？”孔明答曰：“姓秦，名宓，字子敕，见为益州学士也。”温笑曰：“名称学士，未知胸中曾学事乎？”宓正色而言曰：“蜀中五尺小童，尚皆就学，何况于我乎！”温曰：“且说汝何所学？”宓对曰：“上至天文，下至地理，三教九流，诸子百家，无所不通；古今兴废，圣贤经传，无所不览。汝问我学，何相藐乎？”温笑曰：“汝既出大言，吾且问汝天文之事。天有头乎？”宓对曰：“有头。”温曰：“头在何方？”宓曰：“在西方。《诗》云：‘乃眷西顾。’以此推之，头在西方也。”温又问：“天有耳乎？”宓答曰：“天处高而听卑。《诗》云：‘鹤鸣九皋，声闻于天。’无耳何能听之？”温又问：“天有足乎？”宓答曰：“有足。《诗》云：‘天步艰难。’无足何能步之？”温又问：“天有姓乎？”宓答曰：“岂得无姓！”温曰：“何姓？”宓答曰：“姓刘。”温曰：“何以知之？”宓曰：“天子姓刘，故以知之。”温又问之：“日生于东乎？”宓对曰：“虽生于东，而没于西。”此时秦宓语言清朗，答问如流，满坐皆惊。张温无语，宓却问曰：“先生东吴名士，既以天之一事下问，必能明天之理也。昔混沌既分，阴阳剖判，轻清者，上浮而为天；重浊者，下凝而为地。至共工氏战败，头触不周山，天柱折，地维缺：天倾西北，地陷东南。天既轻清而上浮，又何倾其西北乎？轻清之外，还是何物？愿先生教之。”张温似醉如痴，无言可答，乃避席而谢孔明曰：“不意蜀中多出俊杰。恰闻讲论，使仆顿开茅塞也。”孔明恐温羞愧，故以善言解之曰：“席间问难，皆戏谈耳。足下深知安邦定国之道，何在唇齿之戏哉！”温拜谢。孔明又令邓芝入吴答礼，就与张温同行。张、邓二人拜辞孔明，望东吴而来。

　　却说吴王见张温入蜀未还，乃聚文武商议。忽近臣奏曰：“蜀遣邓芝同张温入国答礼。”权召入。张温拜于殿前，备称后主、孔明之德，愿求永结盟好，特教邓尚书又来答礼。权大喜，乃设宴待之。权问邓芝曰：“若吴、蜀二国同心灭魏，得天下太半，二主平共分治，岂不乐乎？”芝乃应声答曰：“‘天无二日，民无二王。’如灭魏之后，大王未识天命所归何人也。但为君者，各修其德；为臣者，各尽其忠。然后战争可息。不然，未可以为乐也。”权大笑曰：“君乃诚实之士也。蜀中有如此之人，孤安敢妄侵地土也！愿求永结盟好。”权厚赠邓芝还蜀。自此吴、蜀通和。

　　却说魏国细作人探知此事，火速报入中原。魏主曹丕听知，大怒曰：“吴、蜀连和，必有图中原之心也。不若朕先伐之！”于是大集文武，商议起兵伐吴。未知胜负如何，且听下回分解。 

泛龙舟魏主伐吴
　　却说魏主曹丕欲伐东吴，乃会文武。此时大司马曹仁、太尉贾诩已亡，丕皆厚葬之。命多官上殿，问曰：“近日孙权与蜀连和，往来甚密，必生异心。朕欲先伐吴，后破蜀，尔诸大臣有何高见？”侍中辛毗出班奏曰：“天下新定，土阔民稀，而欲用兵，未见其利。今日之计，莫若养兵屯田十年，足食足兵，然后用之，则蜀、吴方可破也。”丕大怒曰：“此儒生迂阔之论也！今蜀、吴连和，早晚必来侵境，何暇等待十年也！”即传旨，当日起兵伐吴。司马懿奏曰：“吴有长江之险，非船只不可渡。陛下必御驾亲征，可选大小战船，从蔡、颍而入淮，取寿春，至广陵，渡江口，径取南徐，此为上策。”丕从之。于是日夜并工，造龙舟一只，长二十余丈，可容二千余人，收拾战船三千余只。魏黄初五年秋八月，会聚大小将士，令曹真为前部将，令张辽、张郃、文聘、徐晃等为大将先行，许褚、吕虔为中军护卫，曹休等为合后，刘晔、蒋济为参谋官。前后水陆军马三十余万，克日起兵。封司马懿为尚书仆射，留在许昌，凡国政大事，并皆听懿决断。

　　不说魏兵起程。却说东吴细作探知此事，报入吴国，近臣慌奏吴王曰：“今魏主曹丕，亲自乘驾龙舟，提水陆大军三十余万，从蔡、颍出淮，必取广陵渡江，来下江南，甚为利害。”孙权听知大惊，即聚文武商议。顾雍出班奏曰：“今主上既与西蜀连和，可修国书一封，与诸葛丞相，令起兵出汉中，以分其势。又速遣一大将，屯兵南徐以拒之。”权曰：“非陆伯言，不可当此大任。”雍曰：“陆伯言镇守荆州，当北之大势，非可动也。若取陆伯言至此，倘夏侯尚等军马突出，荆州危矣。”权曰：“孤非不知，奈眼前无替力之人。”言未尽，一人从班部中应声而出曰：“大王何待群臣之薄也？臣虽不才，愿统一军以当魏兵。若曹丕亲渡大江，臣必生擒于殿下；若不渡江，亦杀魏兵大半，令魏军不敢正视东吴矣。若不应其言，甘灭九族！”权视之，乃琅琊莒县人也，姓徐，名盛，字文向。权大喜曰：“如得卿守江南一带，孤何忧哉！”遂封徐盛为安东将军，总镇都督建业、南徐军马。

　　盛谢恩领命，即会建业诸将听令。众皆一一应诺。内一人昂然不语。盛视之，乃吴王侄孙韶也。韶字公礼，官授扬威将军，曾在广陵守御，年幼极有胆勇。当时见徐盛传令教众官军多置器械，多设旌旗，以为守护江岸之计，韶甚不然，乃挺身出问曰：“今日大王以重任委托将军，欲破魏兵以擒曹丕，将军何不早发军马渡江，于淮南之地迎战，直待曹丕兵至江岸矣？彼军若至江岸，须惊动江南之百姓也。”盛曰：“曹丕势大，更有名将为先锋，不可渡江迎敌。吾直待彼船皆集于北岸，吾自有计破之。”韶曰：“吾手下自有三千军马，更兼深知广陵路势，吾愿自去江北，与曹丕决一死战。如不胜时，当斩其首！”盛不从，韶坚执要行；盛只是不肯，韶再三要去。盛曰：“汝今不从，吾安能制诸将乎？”叱武士推出斩之。那群刀斧手拥孙韶出辕门之外，立起皂旗。武士料得有人来救，未敢下手。韶部将见之，飞报吴王；权听知，急上马来救。徐盛又令人催促，要献首级。武士便欲下手，权忽然骤至，喝散刀斧手，救了孙韶。韶哭奏曰：“臣往年在广陵，深知地利；不就那里与曹丕厮杀，直待他下了长江，东吴指日休矣！”权径入营来。徐盛迎接上帐，奏曰：“大王命臣为都督，提兵拒魏；今扬威将军孙韶不遵军法，违令当斩，大王何故赦之？”权曰：“韶倚血气之壮，误犯军令，万希宽恕。”盛曰：“法非臣之所立也，亦非大王之所立也，乃国家之典刑。若以亲而免之，以仇而杀之，公论何在耶？”权曰：“此子若是宗室，任将军处治，孤岂敢救？奈是孙伯海之亲侄也，少亡其父，依傍伯海养之。本姓俞氏，孤兄甚爱，乃赐姓孙。于孤颇有劳绩。今若杀之，负兄义矣，又绝灭俞门之后也。”盛曰：“且看大王龙颜，寄下死罪。”权令孙韶拜谢。韶昂然不拜。盛问曰：“今番服也不服？”韶厉声而言曰：“据吾之料，只是引军去破曹丕，便死也不服汝之见识！”徐盛变色。权叱退孙韶，回顾徐盛曰：“便无此子，何损于吴？今后再休用之。”言讫自回。

　　是夜，人报徐盛，说孙韶引本部三千精兵，潜地过江去了。盛恐有失，于吴王面上不好看，因此令丁奉引三千兵渡江接应。盛以密计付奉，如此如此。丁奉受计，引兵而去。

　　却说魏主乃驾龙舟至广陵，前部曹真已列于大江之岸请令。曹丕问曰：“江岸有兵多少？”真曰：“隔江远望，并不见一人，亦无旌旗营寨。”丕曰：“必是诡计也，朕自观其虚实。”于是大开江道，放龙舟直至大江，泊舟于北岸；建龙凤日月五色旌旗，仪鸾簇拥，光耀射目，中央打一把方心曲柄黄罗伞盖。丕在舟端坐，遥望江南，不见一人，回顾刘晔、蒋济曰：“可渡江否？”晔奏曰：“兵法有云：‘实实虚虚，鬼神莫测。’未可渡江。彼见大军至，如何不作准备？今陛下未可造次，且待三五日，看其动静，然后发先锋渡江以探之。”丕曰：“卿之所言，正合朕意。”

　　是日天晚，宿于江中。当夜月黑，军士皆执灯火，明耀天地，恰如白昼，遥望江南，并不见半点儿灯光，所以众军皆以为无人之境。至三更时分，丕闻得江中消息，唤近臣问之，内一人答曰：“多有闻陛下天兵来到，望风逃窜，并无一人矣。”丕暗笑。及至天晓，大雾迷漫，对面不见。须臾风起，雾散云收，望见江南一带皆是连城：城楼上枪刀耀日，遍城尽插旌旗号带。丕见之大惊。顷刻数次人报：“自南徐沿江一带直至石头城，一连数百里城郭，舟车绵绵不绝，一夜成就。”原来徐盛束缚芦苇为人，尽穿青衣，执旌旗，立于假城疑楼之上。因此魏兵见城上许多人马，如何不胆寒？丕见之而叹曰：“魏虽有武士千群，无所用之！江南人物如此，未可图也！”

　　正惊讶之间，忽然狂风大作，白浪滔天，江水溅湿龙袍，大船将覆。曹真慌令文聘撑小舟急来救驾。龙舟上人立站不住。文聘跳上龙舟，负丕下得小舟，奔入河港。忽流星马报道：“赵云引兵出阳平关，径取长安。”丕听得，大惊失色，便教回军，各自奔走。背后吴兵追至，丕传旨教尽弃御用之物。龙舟将次入淮，忽然鼓角齐鸣，喊声大震，刺斜里一彪军杀到，为首吴将乃孙韶也。魏兵不能抵当，折其大半，淹死者无数。诸将奋死救出魏主。魏主渡淮河，行不三十里，淮河中一带芦苇，预灌鱼油，尽皆火着，顺风而下，风势甚急，火焰漫空，绝住龙舟。丕大惊，急下小舟傍岸时，龙舟上早已火着。丕慌忙上马，岸上一彪军杀到，为首吴将乃丁奉也。张辽急拍马来迎，被奉一箭射中其腰，却得徐晃救了，同保魏主而走，折军大半。背后孙韶、丁奉，夺到马匹车仗、船只器械不计其数。魏兵大败而回许都。此时吴将徐盛全获大功，吴王重加赏赐，不在话下。张辽回到许昌而亡，曹丕厚葬之。

　　却说赵云引兵杀出阳平关之次，忽报丞相有文书到，说益州耆帅雍闿，结连蛮王孟获，起十万蛮兵，侵掠四郡，因此宣云回军，令马超坚守阳平关，丞相欲自南征。赵云听得，急收兵而回。魏主曹丕闻知蜀兵退去，犹自坚守，怎敢轻动？此时孔明在成都整饬军马，亲自南征。未知胜负如何，且听下回分解。 

孔明兴兵征孟获
　　却说建兴三年春，诸葛丞相在于成都，事无大小皆是亲自从公决断。两川之民，忻乐太平，夜不闭户，路不拾遗。幸是连年大熟，老幼皆鼓腹讴歌，凡遇差徭门户工役，争先愿行早办，因此军需马匹，器械衣甲应用之物，无不完备；米满仓廒，财盈府库。

　　是年，益州飞报：“蛮王孟获，大起蛮兵十万，犯境侵掠。所有建宁太守雍闿，乃汉朝雍齿之后，先祖曾为什方侯，今结连孟获造反。”又说：“牂音臧牁音歌郡太守朱褒音包、越隽音吮郡太守高定，二人献了城池。止有永昌郡太守王伉，不曾肯反。见今雍闿、朱褒、高定三人部下人马，皆与孟获为乡导官，攻打永昌郡。今王伉幸与功曹吕凯，会集百姓，死守此城，其危甚急。”孔明乃入朝奏知后主曰：“臣观南蛮诸洞，实乃国家之后患也。今雍闿等结连孟获背反，臣当自领大军前去征讨，特奏陛下知之。”后主曰：“东有孙权，北有曹丕，甚是利害。今相父弃朕而去征蛮，倘吴、魏兴兵，如之奈何？”孔明曰：“臣已有良策。目今东吴和会已定，便有异心，须有李严在白帝城，此人可当陆逊也。大魏曹丕新败，锐气已丧，必不敢远图；便有异心，须有马超守把汉中诸处隘口，何必忧也？臣又留关兴、张苞等分两军为救应使，保陛下万无一失。今臣先去扫荡蛮方，以绝后患，然后北伐以图中原，报先帝三顾之恩，托孤之重任也。”后主曰：“朕今年幼无才，不堪领其大事，请相父自斟酌而行之。”言未毕，班部内一人出曰：“不可！不可！”众视之，乃南阳人也，姓王，名连，字文仪，见为谏议大夫。孔明问之，连谏曰：“南方不毛之地，瘴疫之乡。丞相秉钧衡之重任，而自远征，非所宜也。且雍闿等乃疥癣之疾，丞相只可遣将讨之，必然成功也。”孔明曰：“南蛮之地离国甚远，人多不习王化，收伏甚难，吾当亲去征之。可刚可柔，别有纵放，非可容易托于人也。”王连再三谏劝，孔明不从。

　　是日，孔明辞了后主，自出师南征，令零陵郡人蒋琬，字公琰，为参军；用江夏郦县人，姓费，名祎，字文伟，为长史；用董厥、樊建二人为掾史；令赵云、魏延为大将，总督军马；用巴西岩渠人，姓王，名平，字子均，为副将；用犍为武阳人，姓张，名翼，字伯恭，为副将。外有川将数十员，不及一一载名。共起两川甲兵五十万，前往益州起发。大队人马，各依队伍而行。饥餐渴饮，夜住晓行；所经之处，秋毫无犯。

　　却说雍闿听知孔明自统大军而来，即与高定等三人商议，分兵三路迎之：高定取中路，雍闿在左，朱褒在右。各引兵五六万。于是高定起兵，前部先锋乃永昌永平人也，姓鄂，名焕，身长九尺，面貌丑恶，使方天戟，有万夫不当之勇，领本部兵离了大寨，来迎蜀兵。

　　却说孔明领大军已到益州界分。前部先锋魏延，副将张翼、王平，才入界口，正遇鄂焕军马。两阵对圆，魏延出马，大骂曰：“反贼早早受降！”鄂焕拍马与延交锋，战不数合，延诈败而走，焕随后赶来。走不数里，喊声大震，张翼、王平两路军杀出，绝其后路。延复回，三员将并力拒战，生擒鄂焕，解到大寨，入见孔明。孔明令去其缚，以酒食待之。焕感恩难尽。孔明问曰：“汝是何人部将也？”焕曰：“某是高定部将。”孔明曰：“吾知高定乃忠义之士，今被雍闿之说，以致如此。吾今放汝回去，令高太守早早归降，免遭大祸。”鄂焕拜谢而去，回见高定，说孔明之德。定听毕，亦感激不已。忽然雍闿入寨。礼毕，闿曰：“如何得鄂焕回也？”定曰：“诸葛亮以义放之。”闿曰：“此乃诸葛亮反间之计，令兄与弟不和，故施其谋也。”定半信不信，心中犹豫。忽报蜀将魏延搦战。雍闿自引三万兵出迎。两阵相对，魏延出马，大骂雍闿曰：“忘恩背义反国之贼！何不早降？”闿大怒，拍马交锋。如何抵敌？拨马便走。延率兵大进，追杀二十余里。次日，雍闿又引兵来迎。孔明一连三日不出。至第四日，雍闿、高定分兵两路来取蜀寨。

　　却说孔明令魏延等两路伺候，果然雍闿、高定两路兵来，被伏兵杀伤大半，生擒者无数，都解到大寨来。雍闿的人囚在一边，高定的人囚在一边，却令军士谣说：“但是高定的人免死，雍闿的人尽杀。”众军听知，皆记此言。少时，孔明令取雍闿的人到帐前，问曰：“汝等皆是何人部从？”众伪曰：“高定部下人也。”孔明教皆免其死，与酒食赏劳，令人送出界口，纵放回归。孔明又唤高定的人问之，众皆告曰：“我等皆是高定部下军也。”孔明曰：“既是高定的人，都入中军，以酒食待之。”却扬言曰：“雍闿今日使人投降，要献汝主并朱褒首级，以为功劳，吾甚不忍。汝等既是高定部下军，吾放汝等回去，再不可背反；若再擒来，决不轻恕。”

　　众皆拜谢而去，回到本寨，入见高定，说知此事。定乃密遣人去雍闿寨中探听，却有一般放回的人言说孔明之德，因此雍闿部军多有归顺高定之心。虽然如此，高定心中不稳，又令一人来孔明寨中探其虚实，被伏路军捉来见孔明。孔明故意认做雍闿的人，唤入帐中问曰：“汝元帅既约下献高定、朱褒二人首级，因何误了日期？汝这厮不精细，如何做得细作！”便说此言，重赏了毕，修密书一封，约定日期下手：“今汝回去，见雍闿说此事，休失落了书。成功之后，教汝做官。”细作拜谢而去，回见高定，说雍闿如此如此。定看书已毕，大怒曰：“吾以真心相待，汝反欲害吾归蜀，情理难容！”便唤鄂焕商议。焕曰：“孔明乃仁者之人，背之不祥。我等谋反作恶，乃雍闿之故也。今若不杀此人，必生后患！”定曰：“怎能够下手？”焕曰：“可空设一席，令人去请雍闿。此人若无异心，坦然而来，若有异心，疑而不来。我主可攻其内，某于寨后小路伏之，雍闿若来，某必斩之。”高定从其言，作席请之。

　　闿果然疑前日放回军之言，惧而不来。是夜，高定引本部将士杀投雍闿寨中。原来有孔明放回免死的人，皆想高定之德，乘时助战。雍闿军不战自乱。闿上马望山路而走。行不二里，鼓声响处，一彪军出，为首者乃高定部将也，姓鄂，名焕，挺方天戟，骤马当先。雍闿措手不及，被焕一戟刺于马下，就枭其首级。闿部下军士皆降高定。定引两部军来降孔明，献雍闿首级于帐下。孔明高坐于帐上，喝令左右推转高定，斩首报来。定曰：“某感丞相大恩，今将雍闿首级来降，何故斩也？”孔明大笑曰：“此来乃是诈降，其首亦非雍闿之首也。吾用兵半生，多用诡计，汝安敢瞒吾耶！”定曰：“若丞相所言合理，某死无悔。何以知吾诈降也？”孔明于匣中取出一缄，与高定看毕，言曰：“朱褒已自使人来降，说你与雍闿结生死之交，岂肯一旦便杀此人来降？未可深信。吾故知汝乃诈降也。”定叫屈曰：“朱褒乃反间之计也。丞相切不可信！”孔明曰：“吾亦难凭一面之词。汝若与朱褒面会，方表真伪。”定曰：“不须丞相心疑，乞引本部兵去擒朱褒来见丞相，若何？”孔明曰：“若如此，吾疑心息也。”

　　高定即引部将鄂焕并本部兵杀奔朱褒营来。比及离寨约有十里，山后一彪军到，乃朱褒也。褒见高定军来，慌忙与高定答话。定大骂曰：“汝如何写书与诸葛丞相处，使反间之计害吾耶？”褒目瞪痴呆，不能回答。忽然鄂焕于马后转过，一戟刺朱褒于马下。定厉声而言曰：“如不顺者，皆戮之！”于是众军一齐拜降。定引两部军来见孔明，献朱褒首级于帐下。孔明大笑曰：“吾故使汝杀此二贼，以表忠心。”遂命高定为益州太守，总摄三郡，令鄂焕为牙将。
  </div>
  <div class="pagination">
   <a href="三国志通俗演义嘉靖壬午本_page59.html">
    上一页
   </a>
   <span>
    ...
   </span>
   <a href="三国志通俗演义嘉靖壬午本_page55.html">
    55
   </a>
   <a href="三国志通俗演义嘉靖壬午本_page56.html">
    56
   </a>
   <a href="三国志通俗演义嘉靖壬午本_page57.html">
    57
   </a>
   <a href="三国志通俗演义嘉靖壬午本_page58.html">
    58
   </a>
   <a href="三国志通俗演义嘉靖壬午本_page59.html">
    59
   </a>
   <span class="current-page">
    60
   </span>
   <a href="三国志通俗演义嘉靖壬午本_page61.html">
    61
   </a>
   <a href="三国志通俗演义嘉靖壬午本_page62.html">
    62
   </a>
   <a href="三国志通俗演义嘉靖壬午本_page63.html">
    63
   </a>
   <a href="三国志通俗演义嘉靖壬午本_page64.html">
    64
   </a>
   <a href="三国志通俗演义嘉靖壬午本_page65.html">
    65
   </a>
   <span>
    ...
   </span>
   <a href="三国志通俗演义嘉靖壬午本_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
