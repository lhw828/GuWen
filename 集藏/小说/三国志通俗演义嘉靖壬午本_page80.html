<!DOCTYPE html>
<html>
<head>
    <meta charset="UTF-8">
    <title>三国志通俗演义嘉靖壬午本 - 第 80 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志通俗演义嘉靖壬午本 - 第 80 页/共 88 页</h1>
    <div class="content">
　　中原曾九犯，爵位显三台。只身扶西蜀，倾危可痛哉。

　　又史官评钟会、邓艾曰：

　　王淩风节格尚，毋丘俭才识拔干，诸葛诞严毅威重，钟会精练策数，咸以显名，致兹荣任，而皆心大志迂，不虑祸难，变如发机，宗族涂地，岂不谬惑耶！邓艾矫然强壮，立功立事，暗于防患，咎败旋至，岂远知乎诸葛恪而不能近自见，此盖古人所谓目论者也。

　　后裴松之辨姜维曰：

　　盛之讥维，诚为不当。于时钟会大众既造剑阁，维与诸将列营守险，会不得进，已议北还，全蜀之功，几乎立矣。但邓艾诡道傍入，出于其后，诸葛瞻既败，成都自溃。维若回军救内，则会乘其背。当时之势，焉得两济？而责维不能奋节绵竹，拥卫其主，非其理也。会欲尽坑魏将，以举大事，授维重兵，使其前驱。若令魏将皆死，兵在维手，杀会复汉，不为难矣。夫功成意外，然后为奇，不可以事有差牙，而抑之不然。设使田单之计，邂逅不会，复可谓之愚暗哉！

　　却说姜维、钟会、邓艾已死，张翼等死于乱军之中，师纂破分其尸。太子刘璿、汉寿亭侯关彝关公之孙皆战敌，被魏兵所杀。军民大乱，互相践踏，死者不计其数。旬日后，贾充先至，出榜安民，方始宁靖，留卫瓘守成都。此时军民安堵，秋毫无犯，乃迁后主赴洛阳面君。止有尚书令樊建、侍中张绍、光禄大夫谯周、秘书郎郤正、殿中督张通等数人跟随。廖化、董厥皆托病不起，后皆忧死。未知后主迁洛阳若何，且听下回分解。 

司马复夺受禅台
　　魏景元五年改为咸熙元年，春三月，吴大将军丁奉见蜀已亡，遂收兵还吴。中书丞华核上表与吴主孙休曰：“伏惟吴、蜀乃唇齿也，成都失守，社稷倾覆，臣以草茅，窃怀不宁。陛下圣仁，必垂哀悼。臣料司马昭必篡魏吞吴，乞陛下深加防御。”休从其言，遂命陆逊子陆抗为镇东大将军，领益州牧，守川；左将军孙异守南徐诸处隘口，以防魏兵。又沿江一带屯兵数百营，命大将军丁奉总之。

　　却说后主刘禅至洛阳，入内见魏主曹奂，拜伏殿下，时司马昭已自回朝。昭责之曰：“汝荒淫无道，废贤失政，理宜诛戮；幸早归降，姑赦之。今封汝为安乐公，赐住宅，月给请受，赐绢万匹，奴婢百人，子刘瑶及群臣樊建、谯周、郤正等，皆封候爵。”后主谢恩出内。昭因黄皓蠹国害民，令武士押出市曹，凌迟处死。

　　次日，后主亲诣司马昭府下拜谢。昭设宴款待，先以魏乐舞于前，蜀官感伤，独后主喜之。昭令蜀人扮蜀乐于前，蜀官尽皆堕泪，后主喜笑自若。酒至半酣，昭与诸官曰：“人之无情，乃至于此！虽使诸葛亮在，亦不能辅之久全，何况姜维乎？”乃问后主曰：“颇思蜀否？”后主曰：“此间乐，不思蜀也！”须臾，后主起身更衣，郤正跟至厢下，曰：“主公如何答应不思蜀也？倘再问，可泣泪答曰：‘先人坟墓，远在岷蜀之地，其心西悲，无日不思。’晋公必放主公回蜀矣。”后主记之，入席。酒将微醉，昭又问曰：“颇思蜀否？”后主一一言之，欲哭无泪，乃闭其目。昭曰：“此乃郤正之语耶？”后主开目，失惊曰：“诚如尊见！”昭及左右皆笑之。昭因此大喜，以后主诚实，再不疑也。

　　且说朝中大臣因昭收川有功，欲立为王。此时魏主曹奂，名为天子，实不能主张，皆由司马氏为之。昭有为王之意，故使大臣以天子为名，遂请封司马昭为晋王，谥父司马懿为宣王，兄司马师为景王。昭妻乃王肃之女，生二子：长曰司马炎，人物魁伟，立发垂地，两手过膝，聪明英武，胆量过人；次曰司马攸，情性温和，恭俭孝悌，昭甚爱之，因司马师无子，过房以继其后。昭常曰：

　　“天下者，乃吾儿之天下也。”于是司马昭受封晋王，欲立司马攸为世子。山涛谏曰：“废长立幼，违礼不详。”贾充、何曾、裴秀皆是昭心腹之人，尽言曰：“长子聪明神武，有超世之才，人望既茂，天表如此，非人臣之相也。”昭犹豫未决，太尉王祥、司马荀顗谏曰：“前代立少，多有乱国。王上可宜思之。”昭遂立长子司马炎为世子，官带中抚军。大臣又奏曰：“当年襄武县，日当卓午，天降一人，身长三丈余，脚迹长三尺二寸，白发苍髥，着黄单衣，裹黄巾，拄藜头杖，自称曰：‘吾乃民王也。今来报汝，天下换主，立见太平。’如此在市游行三日，忽然不见。似此乃王上之瑞也。王上可戴十二旒冕冠，建天子族旗，出警入跸，乘金银车，备六马，进王妃为王后，立世子为太子。”昭心中暗喜，回到宫中，正欲饮食，忽中风不语。次日病危，太尉王祥、司徒何曾、司马荀顗及诸大臣，入宫问安。昭不能言，以手指司马炎而死。时八月辛卯日也。何曾曰：“天下大事，皆在晋王。可立太子为晋王，然后祭葬。”是日，司马炎即晋王位，封何曾为晋丞相，司马望为司徒，石苞为骠骑将军，陈骞为车骑将军，谥父为文王。

　　迁葬已毕，炎召贾充、裴秀入宫，问曰：“曹操曾云：‘偌天命在吾，吾其为周文王乎。’果有此言否？”充曰：“操世受汉禄，恐人议论篡逆之名，故出此言，乃明教曹丕为天子也。”炎曰：“孤父王比曹操例如？”充曰：“文王辅魏，已历三世，与操不同也。”炎曰：“何为不同？”充曰：“操虽功盖华夏，下民畏其威而不怀其德也。子丕承继大业，差役甚重，东西驱驰，无可宁岁。若宣王、景王，累建大功，布恩施德，天下归心矣。后文王扶危除暴，功盖万世，始封王号，故不同操耳。”炎曰：“丕尚绍汉统，孤岂不绍魏统耶？”贾充、裴秀二人再拜而奏曰：“王上当法曹丕，绍汉故事，复筑禅台，布告天下，以即正位，何不美哉？”

　　炎大喜，次日带剑入内。此时魏主曹奂连日不曾朝，心神慌惚，举止失措。炎直入后宫，奂慌下御榻而迎之。坐毕，炎问曰：“魏之天下，谁之力也？”奂曰：“皆晋王父祖之赐耳。”炎笑曰：“吾观陛下，文不能论道，武不足经邦，百无一能，何不让才德者主之？”奂大惊，口禁不能言。傍有黄门侍郎张节大喝曰：“晋王之言差矣！昔日，魏武祖皇帝东荡西除，南征北讨，非容易得此天下。今天子有德无罪，何故让与人耶？”炎大怒曰：“此社稷乃大汉之社稷也。曹操倚仗汉相之资，挟天子以令诸侯，自立魏王，篡逆汉室。吾祖父三世辅魏得天下者，非曹氏之能，实司马氏之功也，四海咸知。吾今日岂不堪绍魏之天下乎？”节又曰：“若此，乃篡国之贼也！”炎大怒曰：“吾与汉家报本，有何不可？”叱武士，将张节乱瓜打死于殿下。奂泣泪跪告。炎起身下殿而去。奂与贾充、裴秀曰：“事将急矣，如之奈何？”充日：“天数尽矣，陛下不可逆之！当照汉献帝故事，重修受禅台，具大礼，禅位与晋王：上合天心，下顺人情，陛下可保无虞也。”奂从之，遂令贾充筑受掸台。

　　以十二月甲子日，奂亲捧传国玺，立于台上，大会文武，请晋王司马炎登台，授与大礼。奂下台，具公服，立于班首。炎端坐于台上，贾充、裴秀列于左右，执剑，令曹奂再拜伏地听命。充曰；“自汉建安二十五年，魏受汉禅，已经四十五年矣。今天禄永终，天命在晋。司马氏功德弥隆，极天际地，可即皇帝位，以绍魏统。封汝为陈留王，出就金庸城居止，当日起程，非宣诏不许入京。”奂泣谢而去。太傅司马孚哭拜于奂前曰：“臣死之日，固大魏之纯臣也。”孚乃炎之叔公。炎见孚如此，封为平王太宰。孚不受而退。是日，文武百官再拜于台下，三呼万岁。炎绍魏统，国号大晋，改元为太始元年，大赦天下，置立谏官。此时魏亡，人民安堵，秋毫无犯。后史官有诗叹曰：

　　献帝称臣辇路傍，咸熙又见拜君王。

　　金庸城外山河旧，受禅台前草木黄。

　　魏国规模如汉代，陈留踪迹似山阳。

　　一还一报皆天理，今古今人笑几场。

　　评曰：

　　古者以天下为公，惟贤是与。后代世位，立予以适；若适嗣不能，然情系私爱，抚养婴孩，传以大器，付托不专，必参枝族，终于曹爽诛夷，齐王替位。高贵公才惠夙成，好问尚词，盖亦文帝之风流也；然轻躁忿肆，自陷大祸。陈留王恭己南而，宰辅统政，仰遵前式，揖逊而掸，遂享大国，作宾于晋，比之山阳，班宠加焉。

　　晋帝司马炎，追谥祖司马懿为宣帝，伯父司马师为景帝，父司马昭为文帝，立七庙以光祖宗。那七庙？汉征西将军司马钧，钧生豫章太守司马量，量生颖川太守司马隽，隽生京兆尹司马防，防生宣帝司马懿，懿生景帝司马师、文帝司马昭：是为“七庙”也。大事已定，每日设朝，计议伐吴之策。未知如何，且听下回分解。 

羊祜病中荐杜预
　　吴永安七年，吴主孙休暴病，不能言而死，群臣欲立太子孙【雨单】为君。【雨单】，音弯。左典军万彧曰：“【雨单】幼不能专政，不若取乌程侯孙皓立之。”左将军孙布亦曰：“皓才识明断，堪为帝王。”于是丞相濮阳兴入奏朱太后。太后曰：“吾寡妇人耳，安知社稷之事？卿等斟酌立之可也。”兴遂请皓为君。皓字元宗，大帝孙权太子孙和之子也。当年七月即皇帝位，改元为元兴元年，封太子孙留为豫章王，加丁奉左右大司马。次年改为甘露元年；皓凶暴日盛，酷溺酒色，大小失望。张布谏之，皓斩首；濮阳兴亦谏，皓杀之。立陆凯、万彧为左右丞相，又改元为宝鼎元年，造昭明宫，大兴土木。文武入山伐木，费用无度。又改元建衡元年。三年后又改凤凰元年。丞相万彧、将军留平、姓留，名平。大司农楼玄，见皓无道，三人苦谏，皆被杀之。前后十余年，杀忠臣四十余人。皓出入，常带铁骑五万。群臣恐怖，莫敢奈何。

　　却说晋帝司马炎恢弘大度，容纳直言；明达善谋，能断大事。时咸宁二年冬十月也，征而大将军羊祜上表请兵伐吴。炎观表曰：

　　先帝西平巴蜀，南和吴会，庶几海内得以休息。而吴复背信，使边事更兴。夫期运虽天所授，其功必因人而成，不一大举扫灭，则兵役无时得息也。蜀平之时，天下皆谓吴当并亡，自是以来十有三年矣。夫谋之虽多，决之欲独。凡以险阻得全者，谓势均力敌耳；若轻重不齐，强弱异势，虽有险，不可保也。蜀之为国，非不险也，皆云：“一夫荷载，万夫莫当。”进兵之日，曾无藩篱之限，乘胜席卷，径至成都，汉中诸城，皆乌栖而不敢出。非无战心，诚力不以相抗也。及刘禅请降，诸营堡索然俱散。今江、淮之间虽险，不如剑阁；孙皓之暴，过于刘禅；吴人之困，甚于巴蜀。而大晋兵力盛于往时，不于此际平壹四海，而更阻兵相守，使天下困于征戍，经历盛衰，不可长久也。今若引梁、益之兵水陆并下，荆州之众进临江陵，平南豫州，直指夏口，徐、杨、青、兖并会秣陵，以一隅之吴，当天下之众，势分形散，所备皆急。巴、汉奇兵出其空虚，一处倾坏则上下震荡，虽有智者，不能为吴谋矣。吴缘江为国，东西数千里，所敌者大，无有宁息。孙皓恣情任意，与下多忌，将疑于朝，士困于野，无有保世之计，一定之心。平常之日，犹怀去就；兵临之际，必有应者：终不能齐力致死，已可知也。其俗急速，不能持久，弓弩戟楯不如中国，惟有水战是其所便。一入其境，则长江非复所保，还趋城池，去长入短，非我敌也。官军悬进，人有致死之志；吴人内顾，各有离散之心。如此，军不逾时，可克必矣。悬，音玄。

　　司马炎观讫大喜，便令班师。贾充、荀勖、冯紞三人皆言未可，炎因此不行。

　　至咸宁四年，羊祜入朝，奏辞归乡养病。炎问曰：“卿有何安邦之策，以教寡人？”祜曰：“暴虐已甚，于今可不战而克矣。若皓不幸而殁，倘更立贤王，陛下不能得也。”炎赐祜坐于侧而问曰：“卿何以知之？”祜曰：“孙皓若亡，群臣更立一人为君，施恩布德，深得民心，据长江之阻，陛下虽有百万之众，安可窥乎？”炎大悟曰：“卿可提兵一伐，若何？”祜曰：“臣年迈多病，不堪领此职。陛下选智勇之士，可也。”炎起身称谢。祜辞炎出内，炎命祜乘王辇归家。是年十一月，羊祜病危，晋帝司马炎车驾幸祜家问安。炎至卧榻前，祜下泪曰：“臣万死不能报陛下也！”炎亦泣曰：“朕深恨不能用卿伐吴之策。今日谁可继卿之志？”祜曰：“臣凡荐人于陛下，便将奏稿焚之，只恐人知也。”炎曰：“举善荐贤，乃美事也。卿何不令人知耶？”祜曰：“拜官公朝，谢恩私门，臣所不取也。”炎叹曰：“此正直大臣也。”祜含泪告曰：“臣死矣，不敢不尽愚诚。右将军杜预，堪可重任；若欲伐吴，须当用之。”言讫而亡。司马炎放声大哭，上辇而回宫中。文武多官，无不流泪。后人引管、鲍故事，有诗赞曰：

　　羊祜病中推杜预，叔牙囚内荐夷吾。

　　古来四海英雄辈，是个男儿识丈夫。

　　司马炎垂泪终日，敕葬高阜，赠太傅、巨平侯。即日拜社预为镇南大将军，都督荆州事。南州百姓闻羊祜身死，罢市而哭。江南守边吴将，亦皆举哀。襄阳人思祜存日，常游于岘山，遂建庙立碑，四时祭之。往来人观其碑文者，无不流涕，故称为“堕泪碑”。后胡曾先生有诗叹曰：

　　晓日登临感晋臣，古碑零落岘山春。

　　松间残露频频滴，恰似当初堕泪人。

　　咸宁五年冬十一月、晋帝降诏，分道伐吴。镇南大将军杜预为大都督，引兵十万，出江陵；镇东大将军、琅琊王司马伷音宙，出涂中；安东大将军王浑，出江西；建威将军王戎，出武昌；平南将军胡奋出夏口：各引兵五万，皆听预调遣。又遣龙骧将军王濬、广武将军唐彬，浮江东下：水陆兵二十余万，战船数万只。又令贾充为大都督，假黄钺，以冠军将军杨济副之，出屯襄阳，节制诸路人马。充奏曰：“臣年耄衰老，不堪元帅之任。”炎曰：“卿若不行，朕当自出。”充不得已，辞帝而行。

　　却说吴主孙结荒淫无度，凡饮宴，必令群臣大醉；却立黄门郎十人纠弹，若有过失者，或剥其面皮，或凿其眼睛，因此中外大怨。忽边庭奏报：“晋兵大势，水陆并进。”皓大惊，急召丞相张悌、司徒何植、司空滕循，计议退兵之策。悌奏曰：“可令车骑将军伍延为都督，进兵江陵，迎敌杜预；骠骑将军孙歆，进兵拒夏口等处军马。臣敢为军师，领左将军沈莹、右将军诸葛靓，引兵十万，出屯牛渚，接应诸路军马。”皓从之，遂令张悌引兵出城去了。皓退入后宫，有幸臣中常侍岑昏问其故，皓曰：“晋兵大至，诸路已有兵迎之。奈王濬率兵数万，战船无量，顺流而下，其锋甚锐，朕因此忧也。”昏曰：“臣有一计，令王濬之船，尽为粉碎。”皓大喜，遂求其计。未知如何，且听下回分解。 

王濬计取石头城
　　却说中常侍岑昏，奏吴主孙皓曰：“江南多铁，可打连环索百余条，长数百丈，每环重二三十斤，于沿江紧要处横截之。再造铁锥数万，长丈余，置于水中。若晋船乘风而来，逢锥则破。”皓大喜，即发工匠，于江边连夜造成铁索铁锥，设立停当。

　　却说晋都督杜预兵出江陵，唤牙将周旨受计策曰：“汝引水手八百人，乘小船暗渡过江，夜袭乐乡，多带旌旗于山林之处立起，日则放炮擂鼓，夜则各处举火。”旨领命去了，夜渡大江，伏于巴山地名。

　　次日，杜预领大军，水陆并进。前哨报道：“吴主遣伍延出陆路，陆景出水路，孙歆为先锋：三路迎来。”言未了，孙歆船到。两兵初交，杜预便退。歆引兵上岸，迤逦追时，不到二十里，一声炮响，四面晋兵大至。吴兵急回，杜预乘势掩杀，吴兵死者不计其数。孙歆奔到城边，周旨八百军混杂于中，就城上举火。歆大惊曰：“北来诸军乃飞渡江也！”急欲退时，被周旨大喝一声，斩于马下。陆景在船上，望见江南岸上一片火起，巴山上风飘出一面大旗，上书：“晋镇南大将军杜预”。陆景大惊，欲上岸逃命时，被晋将张尚马到斩之。伍延见各军皆败，乃弃城奔走，被伏兵捉住，来见杜预。预叱令武士斩之。遂得江陵。于是沅、湘一带，直抵广州，守令诸郡皆望风赍印而降。预令人持节安抚，秋毫无犯。遂攻武昌，武昌亦降，杜预军威大振，遂大会诸将，共议取建业之策。胡奋曰：“百年之寇，未可尽服。方今春水泛涨，难以久住。可侯来冬，更为大举。”预曰：“昔乐毅济西一战而并强齐；今兵威既振，如破竹之势，皆迎刃而解，无有著手处也，可乘势而取建业。”金陵是也。遂遣人来会诸将，一齐进兵。

　　此时龙骧将军王濬，率水兵顺流而下，不可当其锐。人报濬曰：“吴人造铁索，沿江横截；又以铁锥置于水中，如此准备。”濬大笑，遂造大筏数十方，上缚草木为人，披甲执杖，立于周围，顺水放下。吴兵见之，以为活人，望风先走。暗锥着筏，尽提而去。又差惯熟水手，于筏上先作大炬，长十余丈，大十余围，以麻油灌之，在船前行，但遇铁索，燃炬烧之，须臾皆断。两路从大江而来。所到之处，无不克胜。后胡曾先生有诗曰：

　　王濬戈鋋发上流，武昌洪业土崩秋。
　　思量铁索真儿戏，谁与吴王画此筹？

　　却说东吴丞相张悌，令左将军沈莹、右将军诸葛靓，来迎晋兵。二人见晋兵顺流而下，势不可当，慌忙回报悌曰：“东吴危矣，何不去之？”悌曰：“国家将亡，贤愚共之！今若君臣皆降，无一人死于国难，不亦辱乎！”靓曰：“存亡自有天数，非公一人可支吾也。何故自取其死？”悌曰：“吾自幼食吴禄，今位至丞相，得其死矣。吾若合死，安可求生，以遗不义之名耶？”诸葛靓大哭而去。张悌与沈莹却欲挥兵抵敌，晋兵一齐围之。周旨、罗尚首先杀入吴营。张悌自奋力搏战，死于乱军之中。沈莹被周旨一力斩之。

　　吴兵四散败走。飞报吴主孙皓，皓大惊失语。殿中数百人叩头奏曰：“今日之祸，皆岑昏之罪，请陛下杀之！臣等出城决一死战。”皓曰：“量一中贵，何能病国？”内一人大叫曰：“陛下岂不见蜀之黄皓乎？”孙皓曰：“且将此人为奴可也。”众皆入宫中，碎割岑昏，生啖其肉。于是陶濬率御林诸军，沿江迎敌，前将军张象，率水兵下江迎敌。不想西北风大作，吴兵旗帜皆不能立，尽倒竖于舟中；兵又不肯下船，四面奔走，只落张象一人。

　　却说晋将王濬，扬帆而行，过三山，舟师曰：“风波甚急，船不能行；且待风势少息行之。”濬大怒，拔剑叱之曰：“吾目下欲取石头城，何言住耶！”遂擂鼓大进。吴将张象引从人请降。濬曰：“若是真降，便为前部立功。”象回到本船，直至石头城下，叫开城门，接入晋兵。人报孙皓，皓欲自刎。中书今胡冲、光禄勋薛莹奏曰：“陛下何不效安乐公刘禅乎？”皓从之，亦备舆榇，自缚，率诸王文武，诣王濬军前归降。濬自扶起，释其缚，焚烧其榇，诸将大喜。濬请皓入军中，以王礼待之。皓将玺绶并图籍皆纳下。于是东吴四州，四十三郡，三百一十三县，户口五十二万三千，官吏三万二千，兵二十三万，男女老幼二百三十万，米谷二百八十万斛，舟船五千余只，后官五千余人，皆归大晋。大事已定，出榜安民，尽封府库仓禀。次日，陶濬兵不战自溃。琅琊王司马伷并王戎大兵皆至，见王濬成了大功，心中忻喜。次日，杜预亦至，大犒三军已毕，开仓库赈济人民。

　　于是吴人安堵，遂迁吴主孙皓赴洛阳面君。行至洛阳，时太康元年夏五月，皓登殿稽首以见晋帝。帝赐坐，曰：“朕设此座，待卿久矣。”皓曰：“臣于南方，亦设此座以待陛下。”帝大笑。贾充问皓曰：“闻君在南方，凿人目，剥人面皮，此何等刑耶？”皓曰：“人臣弑君及奸回不忠者，则加此刑。”充默然，甚愧。帝命设筵，劳赏吴之君臣，封皓为归命侯，子孙封中郎，随降宰辅皆封列侯。丞相张悌阵亡，封其子孙。天下大定。封王濬为辅国大将军。其余各诣封赏。后史官有诗叹东吴曰：

　　忆昔孙坚创业时，东南王气覆江湄。龙盘虎踞才安稳，地裂天崩又改移。

　　洋子江中沉铁索，石头城上竖降旗。可怜锦片东吴地，一旦翻成晋地基。

　　后主刘禅亡于恶太康七四年，魏主曹奂亡于太康元年，吴主孙皓亡于太康四年：三主皆善终。自此三国归于晋帝司马炎，为一统之基矣。后人有古风一篇，叹曰：

　　高祖提剑入咸阳，炎炎红日升扶桑；光武龙兴成大统，金乌飞上天中央；

　　哀哉献帝绍海宇，红轮西坠咸池傍！何进无谋中贵乱，凉州董卓居朝堂；

　　王允定计诛逆党，李催、郭汜兴刀枪；四方盗贼如蚁聚，六合奸雄皆鹰扬；
</div>
    <div class="pagination">
<a href="三国志通俗演义嘉靖壬午本_page79.html">上一页</a><span>...</span><a href="三国志通俗演义嘉靖壬午本_page75.html">75</a><a href="三国志通俗演义嘉靖壬午本_page76.html">76</a><a href="三国志通俗演义嘉靖壬午本_page77.html">77</a><a href="三国志通俗演义嘉靖壬午本_page78.html">78</a><a href="三国志通俗演义嘉靖壬午本_page79.html">79</a><span class="current-page">80</span><a href="三国志通俗演义嘉靖壬午本_page81.html">81</a><a href="三国志通俗演义嘉靖壬午本_page82.html">82</a><a href="三国志通俗演义嘉靖壬午本_page83.html">83</a><a href="三国志通俗演义嘉靖壬午本_page84.html">84</a><a href="三国志通俗演义嘉靖壬午本_page85.html">85</a><span>...</span><a href="三国志通俗演义嘉靖壬午本_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
