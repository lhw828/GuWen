<!DOCTYPE html>
<html>
<head>
    <meta charset="UTF-8">
    <title>万锦情林 - 第 38 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万锦情林 - 第 38 页/共 39 页</h1>
    <div class="content">　　君心若似初相识，怜取蛾眉见至尊。
　　果丽贞笔也，托生复仇。生得诗，痛入脊骨，魂不附体。每月白风清，浩然长叹，触景题情，无非念贞意也。有和贞韵一律，极尽哀慕之苦：
　　淋漓衫袖血啼痕，不见多情几断魂。
　　冷月笑人多伏枕，飞云为我渡长门。
　　深仇可复宁辞力，偕老无缘竟绝恩。
　　含泪羞消如意玉，倩谁传语赭袍尊？
　　玉如意，贞所赠也，生睹物思人，手不能释。每叹曰："丽贞，吾掌上珠也，今安在哉！"
　　时京师知生未娶，欲婚之者多，生皆不应。桂红劝曰："君取高科，岂有无妻之理？丽贞已入宫，无再会之期。他日仕途中议君溺于妓妾，不复婚娶，岂不重有玷乎？"生隐几垂泪，默然不言。红又柬曰："君以万金之躯，乃耽无益之苦，事出无奈，可别求佳偶，何伫意于难得之从耻？"生惟长叹不答。红因出汗巾为生拭泪，委曲劝之。生喟然叹曰："天下女子，岂有丽贞者哉？"红曰："丽贞固不易得，但多访之。或有胜于贞者，未可知也。君何绝天下之无人耶？"生曰："京城女子，我决不从。昔山中读书，感龚老之
　　恩，以女道芳见许，后遇丽贞，遂失约。而道芳尚未受聘，不得已，其在此乎！"桂红谢曰："君可谓不忘旧矣。"即遣人归，以礼聘道芳。龚老以旧盟，遂纳焉，但复曰："愿祁郎自重。余相祁郎当作三元，但眉生二眉，花柳多情，此亦阴骘也。今已一元矣，后二元恐不可望。然连科危甲，位至三公，非世有者。幸以此言达之，以为他日之验。"
　　后生会试，名在第九。殿试拟居状元，但策中一段，颇碍权要：
　　挟宫恩而居辅弼，半朝廷之官以为己随；酷刑法而肆贪梦，倾国家之财以为己出。山移日食，地震山崩，良有以也。
　　时铁木迭儿以太后命为右丞，内外弄权，奸贪不法。见生策，大怒，遂以霍希贤为状元，而生乃探花也。将拜官，生辞不就命，愿请面奏。上召入，问曰："卿何为不欲官？"生奏曰："臣家素守清白，世受国恩，黄门待制，刺史稽勋，各有功绩，著有简端。独臣父为萧氏所陷，致使被害。臣闻杀人之父，人亦杀其父。今臣既有不共之仇，又与冠裳之列，岂不上有忝于朝廷，下有忝于祖宗中有负于所学？臣尚未娶，愿陛下念臣，一雪此冤，臣不惟不愿受官，亦愿终身不娶。"上闻之恻然，令侍御史往案其事。观音保知生微时已欲复仇，今不可挽矣。萧求于铁木迭儿，不能救，父子遂相继而死。
　　自是，金园、琴娘为众所欺，家日凌替，田产屋宇，消没殆尽。金园寄食于母家；琴娘遂为铁木迭儿所得，甚爱之。时赵子昂以诗画动天下，铁木迭儿每见子昂垂顾，必使琴娘捧砚，乞子昂之笔，子昂每呼为"掌砚儿"，铁木迭儿因赠焉，且曰："长使为君掌砚。"子昂笑曰："君子不夺人之所好。"铁木迭儿曰："君之笔，予所好也。以予之所好易君之所好，何不可者。"子昂因画五马饮溪图以谢之。又尝呼琴娘为"五马儿"，盖以五马图所易也。
　　及祁生拜翰林修撰，为子昂同僚，子昂每劝生娶。生曰："家贫无以为礼。"子昂甚怜之，叹曰："天使孝子受此穷独耶？"一日，子昂留生饮，半醉，与生联句，呼曰："五马儿捧砚来。"生心有诗，不暇他目，惟执笔而已。
　　香郁金樽绿似油，
　　几番沉醉曲城头（祁）。
　　香云有态时时变（赵），
　　野水无情处处流（祁）。
　　好丑原来都是梦（赵），
　　穷通常事不须愁（祁）。
　　英雄自古多磨灭（赵），
　　且向花前一醉游（祁）。
　　琴娘时以眼视生。生忽见琴娘，遗诗不语。子昂曰："君尚有所思乎？"生曰："无。"子昂强之。生曰："心事不敢言。"子昂曰："如不言，罚以大觥。"使琴娘举觥于生前。生欲言不言，徘徊间，琴娘不觉泪下。子昂疑，强问所以。生不能隐，遂告以实。子昂叹曰："为萧氏婢，亦有救人之心，可谓贤矣。然君之故人仆岂敢留？"即令肩舆送至生第。生感其恩，作词以谢昂焉：
　　玉堂风伯，醉后风流佳句得。忽见娇姿，泪眼凄凉捧玉卮。　　可怜病客，锦帐鸳鸯犹未结。重感瑶琴，不赠豪家只赠贫。名《减字木兰花》
　　生见琴娘，问："金园何在？"琴曰："还其母家矣。"生叹息久之。
　　时蔡九五作乱，上命浙江枢密使张驴讨之。铁木迭儿恶生，累荐生为监军使。生与张挥旌策马，直抵贼垒，三战三捷之，贼众溃散。生因经略贼营，收其辎重及所掳妇女三千，各审其籍贯，放还。是夜，生喜功成，饮酒数斗，击剑而歌曰：
　　一击剑兮定四方，星沉斗转兮夜苍苍。辞翰墨兮陷锋芒，功名奏凯兮殿天子之邦。安得美人兮共举觞，见我一笑兮为我解征裳。
　　歌罢，见二军攘至帐前，相殴流血。生究其故，因放所掳妇女皆有所索，及一妇，自称宦家，且身无所有，军以势迫之，出一玉扇坠，二军争取，是以相殴。生见扇坠，叹曰："此徐氏故物，乃我所赠金园者，何以至此？"即令追其妇。妇至，即金园也。金园归母家，因贼至出逃，途中为贼所获。生纳之。
　　明日，生以捷书上闻，捷书中有一联云：
　　臣等，衣暂试于一戎，月连飞于三捷。鲧罪已戮，见东海之无波；氛气尽消，仰太阳之普照。起捷书至，上方侍太后，太后捧捷书读，叹曰："军中有此笔，必出才子之手。"因问承旨赵子昂，子昂曰："此修撰祁羽狄笔也。此人自幼未娶，学识高才，且为父复仇，孝行可嘉。今为监军使。"太后曰："求忠臣于孝子之门。此人既孝，则事君必忠，一战破贼，乃其小试耳。然而至今未娶，何也？"子昂曰："家贫无以为礼，是以未娶。"太后与上叹曰："使臣子贫而无妻，皆朕之罪。待班师，朕给以宝钞，再赐宫人四员，事彼归娶，以彰朕厚赏之恩。"遂即降旨班师。
　　生至京，得闻上意，密谋于宦官续元晖曰："上欲赐臣宫女四人，臣，吴中人也，有新入宫者，亦吴人，廉氏名丽贞，乞查访，得赐，当效犬马。"晖曰："鄙人有梅竹图，得君佳句，即效力如命。"生即题曰：
　　漏泄春光有此花，冻雷惊动亦萌芽。
　　九天雨露冰姿莹，咫尺云霄凤尾斜。
　　青锁晓临闻禁笛，紫宸朝罢玉冲牙。
　　高堂清逸悬图处，不比寻常力士家。
　　元晖喜，即入宫。及出，见生曰："宫人十余，不能尽齿颊，将安得耶？"生不言久之。继而喜曰："我有玉如意，乃此人旧物，君持入宫。彼或见此，必自诉也。"元晖持而复入。过一侧殿，果一宫人见而问曰："此物何来？"晖曰："此吾友所赠也。卿何相问？"宫人曰："友为谁？"晖曰："祁修撰也。"曰："非羽狄乎？"曰："然。"宫人问未完，即流泪。晖曰："卿非廉氏丽贞否？"贞惊曰："君何识妾名？"晖告其故。贞大喜，即与毓秀、晓云共以金赠晖，皆求赐出。旁一宫人，亦关中女也，知贞等谋，亦愿出金求赐。晖并许之。及生见上，上果赐焉。
　　生受赐，谢恩还第，惟以得贞为念，不意秀与云皆与焉。相见时，抱头号哭，悲泪交集。贞、秀与云收泪相拜谢。其一女尚掩面呜咽，生怪而问之，乃陆娇元也。自为舟人所逼，即欲赴水，舟人恶之，卖与一富家，富家有女该宫人，其母不忍，乃匿其女，而出元代焉。元自湖口别生，经历万苦，不意复得见生，是以惨甚。生再三抚慰，同载而还。
　　锦缆牵风，开樯漫水。白云江上，咿咿一棹笙歌；碧树滩边，泐泐半帆山争。心悬离合，情集悲欢。生命钩帘设宴，言笑怡然。酒半酣，生抚丽贞肩，叹曰："我与卿不意今日有此会也。"贞曰："吾入宫时留诗奉君，已有'无地通恩'之叹，今幸合为一家，昔日之盟庶不负矣。"生曰："仆和卿韵亦有'偕老无缘竟绝恩'之句。今事出于无心，而夙愿已从。则少年时遇玉仙子赐诗一律云'相逢玉镜台'，盖与卿等会也；又云'天朝赐妙才'，盖今日上之赐以卿也。其言验矣，吾与卿等焚香拜空以谢之。"及众拜起，见双鹤绕舟，半晌而去。生喜，即命酌酒。琴娘起舞，桂红雅歌，毓秀点板，金园吹箫，晓云拨筝，娇元捧壶，丽贞执爵，共劝之曰："今日之乐，亦非寻常，愿君酩酊。"生曰："诚奇会也，固当一醉。但无诗不可以记胜，予为首倡，卿等继之。"
　　把酒欢良会，犹疑构寐中（生）。
　　姻缘天已定（云），
　　离合散还同（贞）。
　　历难投金阙（元），
　　留恩免剑峰（园）。
　　狂雷中露发（秀），
　　深院隔墙逢（红）。
　　梅老莺初壮（贞），
　　衾寒日已东（琴）。
　　玉堂金挂绿（生），
　　粉脸昔题红（贞）。
　　痛母心千里（秀），
　　私恩拜九重（云）。
　　何方吴与赵（琴），
　　谁料始能终（元）。
　　歌舞惭多辱（红），
　　兴衰觉乱衷（园）。
　　大家须一醉，何必诉穷通？
　　生曰："琴娘之'吴越'、金园之'兴衰'，尚有恨耶？"琴、园谢以无心，各举爵奉生，生饮之，不觉沉醉。乃即舟中设长枕大被，众女解衣拥生而寝。生眷恋之情，人各及焉。
　　明早，过陈夫人宅，生登涯访之。陈甚喜，令孔姬出见，视生微笑，各理旧情。不意陈族中及外人皆知之，生乃避嫌还舟中。时差人馈答往来，凡三日，道姑宗净等知之，恨生不至，且与陈因生结仇，绝不往来，难以就陈见生，惟与众道姑怅恨而已。
　　时有道士刘志先，乃蔡九五党也，有妖术，因蔡败逃匿院中。宗净素知刘有术，请计于刘。刘曰："不难，夜即诛陈。"众之不信。是夜，祁生以绞绡帕寄诗于陈，陈方坐灯下读书诗，因呼孔姬，语曰："祁君以此寄诗，情亦切矣，奈不可近何！"
　　数载相思窈窕娘，临风几欲断愁肠。
　　而今久泊孤舟待，咫尺无缘到枕旁。
　　孔姬未及答，忽户外有兵戈声。方欲趋避，忽然见一人长丈余，手持双斧，身披甲胄，发赤面青，形状甚怪，向前喝曰："谁为陈氏？"陈疑其盗，跪而告曰："妾，陈氏也。将军用宝，任将军取之。"其人曰："奉刘元帅令，取汝首级，焉用宝为。"言罢，斩陈首悬腰驰去。
　　孔姬合家惊倒仆地，不知所以。至晨乃苏，率婢辈同奔生舟，告以故，生遂匿焉。即令人访陈氏事。首级血流一路，直至院中。生知陈与院中不和，必为道姑所谋，托官府追究。各道姑惧祸，皆指刘。刘知不可脱，遂拥众作乱，杀伤官兵，不可胜计。
　　官府以变闻。上遣枢密使院判官章台督兵捕之。章即生之同科友也，将与刘战，请计于生。生曰："此人久处道院中，道姑必知其术，可先擒之。"章台令甲士擒宗净等数十余人。章究其术，众云"不知"。及加以酷刑，惟叩头流血，毫无所言。生往救之，宗净等已付军法，惟涵师与锡未受刃，急令止之。生曰："愿代君讨贼，以赎二人之命。"章曰："君能破贼，何惜二奴。"即令涵师与锡还俗归生。
　　生从容问锡曰："此贼在院所为何事？"锡曰："无他事，惟剪纸作戏具耳。"生曰："戏具何状？"曰："其状如甲胄之士。"孔姬在旁应曰："杀陈者，即甲胄士也。"生即入军中。令曰："人各持狗血一升，贼至，先以血冲之。"生乃自束戎装，以仙女所赠玉簪插于冠顶，且祝曰："玉香仙子曾云簪能解厄，今与贼战，宜卫我矣。"祝罢，即捣贼营。贼望生顶红光贯天，威风刮地，不觉失声而溃。生令烟中冲以狗血，贼皆仆地。生就视之，皆纸人也。生命以火焚之，刘志先乃伏诛。死党七十余人，前舟人谋生者亦在内，生并斩之。遂与章别，发舟南还。章台崇酒于樽，作词以送之：
　　千里故人，一尊席上，笑口同天。念五六年前，三千士内，随君骥尾，得占名魁。君受皇恩，妙龄归娶，一棹笙歌碧水隈。青霄立，见中天奎璧，光动三台。如君海内奇才，七步风流气似雷。况韬略兼全，两番灭贼，他年麟阁，预卜仙阶。沙燕留人，潭花送客，把手高歌一快哉。苍生望，愿早携鸳侣，共驾回来。
　　时生归娶，妾媵女十余人矣。及道芳入门，恭敬自持，丽贞等甚畏之，而奴辈不敢乱步。此亦大家之风范，才子之家箴也。生忆溜儿在狱，令人赍书至娇元母家，其父即以书告官，言"女在，与溜儿无干。"溜儿归，生以琴娘配之。
　　生娶毕还京，恨铁木迭儿之肆恶，纠同内外监察御史四十余人，劾其"逞私蠹国，难居师保之任"。上不听。铁木迭儿遂谋陷生，因出生为边方经略使。生即戎服跨马，以肃清边为己任。临行，吟诗以自誓云。
　　三尺龙泉吐赤光，英雄千载要流芳。
　　长驱直捣单于窟，烈烈轰轰做一场。
　　生到任点军，残缺死者甚众。生查其妻小遗孤，编为一册。册内有一人与生同里者，观其名，即陆用也。用以狡诈主母至死，遂问军。生以军令取用，时用以阵亡，其妻山茶入见。生问曰："汝夫既死，只身何托？"山茶叩首告曰："幸吴妙娘夫亦以贩卖官盐，问军到此，今其夫亦战死矣，而妙娘尚有私蓄，是以相依在此，苟全性命。"生曰："妙娘湖上之恩，乃我再生之主也。"即令入见。时分虽尊卑，而情同离合，会晤之顷，不觉泪下。生问妙娘："归否？"妙泣曰："恨无路耳。"生乃匿以为妾；山茶则以秀郎配之，将名概除之，以绝查究。妙娘曰："妾少为情客妻，壮为军人妇，年逾三十流落于此，幸君带归，不死足矣，敢奉衾枕耶？"生曰："吾为重臣，美女如族，非爱卿色也。第卿乃始交之人，又有湖上之惠，岂为薄幸郎，身贵便忘贱耶？"是夜，挽妙娘同寝，喜甚，作《重叠金》词：
　　少年一枕吴歌梦，春光怕泄惊相送。许久忆芳容，相逢湖水中。　　赠金知惠重，铭刻心尝颂。今日是天缘，难将贵贱言。
　　生即得妙娘，即起马巡边，梯山航水，自北而南，名震蛮夷，威如雷电。一日，过廉、竹所流之地。廉夫人岑氏、竹夫人松娘已疾故矣，所存者，玉胜、验红及各婢耳。见生至，皆放声号哭，生亦恻然。玉胜挥泪问曰："闻二妹、晓云皆得侍左右，妾等不知生死，君宁忍耶？"生曰："卿等暂止此。待还朝，当为卿复仇。卿等与贞、秀会有期矣。"胜等拜谢，祝曰："此地非人所居，况无男子相卫，早一日归，乃一日之惠也。"
　　生自戍边，功名重天下。上颇知贤异，擢生为招文馆大学士兼平章军国中书左丞相。后以英宗被弑、迎立晋王功，进开府仪同三司、上柱国、太师。铁木迭儿为太子太师，生乃劾其"诬杀忠良，奸贪不道，至陷廉、竹家小"。自是，玉胜、验红并两家婢妾，皆从生矣。铁木迭儿恨生，使其欢为御史者，亦劾生"享大爵而以事夷君为耻，诈巡边而以故军妇为妾"，盖指吴妙娘也。上不听。生喜，归语道芳。道芳曰："功名富贵，皆有定数，人亦何为！"时丽贞侍侧，从容进曰："妾闻勇略震主者身危，功盖天下者不赏，君之谓也。君见欹器乎？满则覆。今君满矣，愿急流勇退，保摄天和，行歌花鸟，坐拥琴棋，不亦乐乎？"生闻之，豁然大悟，乃抱丽贞置之膝，两脸相亲，豁然叹曰："久沉宦海，得卿提醒。大丈夫弃功名如敝屣，视富贵如浮云，安用担惊受恐，拖朱紫为傀儡态耶？"恳乞天恩，力求致仕，赋诗《浩然》而归。
　　浩然长笑一临风，解带于今脱鸟笼。
　　此去溪山访明月，不来朝陛拜重瞳。
　　诗书事业原无底，将相功劳总是空。
　　尘外逍遥真乐地，早携仙侣醉花丛。
　　生归，又娶美姬二人，曰碧梧，曰翠竹，及丽贞、玉胜、晓云等共十二人，号曰"香台十二钗"。婢辈山茶、桂红等及新进者仅百余人，号曰："锦绣百花屏"。珮环之声，闻于市井，麝兰之气，达于街衢。生每夜暮，皓齿轻歌，细腰双舞，笙歌杂作，珍馐若山，红粉朱颜，环侍左右，虽南面之乐，不过是也。宅后设一圃，大可二百亩，叠石为山，器篱为径，峻亭广屋，飞阁相连，异木奇花，颜色相照，四景长春，万态毕集。生行游，必命侍妾捧笔砚，每至一处，必加题咏。然亦不能悉记，而吴中传闻者，止二三词而已。
　　《题绣谷堂》词名《临江仙》
　　帘卷华堂名绣谷，高山翠列如屏。四围风送珮环声。奇花千万种，松林两三层。　　山外有山山外水，水边山顶皆亭。绿荫斜径小桥横。眼前堆锦绣，何处问蓬瀛？
　　《题筠溪轩》词名《浣溪沙》
　　香销篱黄金地堂，风生水榭竹荫凉。小窗飞影印池螗。　　浪泼春雷鱼欲化，竹围山径凤来翔。暑天水簟即潇湘。
　　《题曲水流觞》词名《天仙子》
　　春晓辘轳飞胜概，曲曲清流尘不碍。玉龙昨夜卧松荫，云自盖，山自载，偃仰屈伸常自在。　　浮觞更把兰亭赛，别是人间闲世界。恍如仙女渡银河，溪虽隘，行偏快，只用先生长坐待。
　　园内凿池，仅百余亩，内设六岛，每岛皆有楼、台、亭、榭，其制各异，石桥相连，下可舟楫，谓之"西池六院"。一院则使二妾居之，二妾则使六婢事之。每院笙歌，昼夜不绝。
　　一夕月夜，生与道芳驾小舟遍游池岛，命各院八窗洞开，垂帘明烛，箫鼓低奏。清风徐来，水月相荡，时执棹者吴妙娘也。生命为吴歌，随波宛转，声若洞箫，各院皆以清笛应之，俨如鹤唳松梢，不觉尘骨皆爽。生乐甚，命酌酒，与道芳对饮。因举手托道芳腮，戏曰："今夜夫人兴动矣。"道芳正色应曰："夫妻相敬如宾，何戏狎如此！"生曰："夫人乃铁石人耶？"舟过一院，匾曰："碧香琼馆"，贞与云所居也。生因以手招贞，贞与云登舟。生曰："才得罪夫人，二卿为我谢之。"贞举爵劝道芳，芳却之。贞跪下，芳急扶起，曰："贞姐自重，即当强饮。"继而，晓云亦举酒跪奉。芳亦扶起，谢曰："量不能矣。"生笑曰："量颇容人，乃不能容酒耶？"芳又强饮之。西南一院，隔栏遥呼曰："妾未尝见夫人饮，愿下执壶。"生视之，乃玉胜、金园也。令取小舟渡至。亦各捧酒奉道芳，芳力辞。玉胜、金园劝曰："妾等樗材，恩承賬木，久涵饮德之恩，恨无涓滴之报。今借花献佛，望夫人少饮。"生亦劝曰："来意至诚，亦当少进。"道芳乃啜其半。复强饮之，不觉香肌醉软，睡态渐增。生命卧榻设重茵绣枕，扶道芳寝。乃与丽贞推篷坐月中，飞觞浪饮，纵棹遍游各院，笙歌愈觉嘹亮。生曰："与卿等联句可乎？"众曰："可。"
　　筵开画舫夜初长（生），绝胜当年醉白堂（园）。水底明河斜转影（胜），至连新月细生光（贞）。诗盟不就君须罚（云），......
　　生抱云戏曰："卿今夜欲罚我乎？尚记得床后小轩不能禁否？"云笑曰："此为验红所诱耳。"生以手插入云怀，摩弄其乳，春兴勃然，欲狎云于坐中。云曰："夫人在坐，愿公少待。"生曰："汝畏夫人乎？我当先狎夫人。"乃舍云而就榻，将欲解道芳衣；生醉后性急，忽动道芳佩玉一声，道芳惊醒。生抱而戏曰："如此良夜，适兴何妨。"道芳起坐，曰："侍妾满前，明月照目，不意海内名公、朝廷重宰，乃儿戏一至此耶！"生不答，惟求相合。道芳怒起，拂衣登岸。贞等劝生曰："夫人性重，欲与聚首，在妾院中可也。"生曰："然。"率贞等邀道芳同宿，使众妾即环侍左右。明日，生酒醒，但见玉人如砌，香雾冲帘，生心荡然。恣意纵欲。芳谏曰："公非少年矣，愿当自惜。"生笑曰："老当益壮，何惜之有？"
　　自是，淫乐无所不至，或吟咏，或局戏，或清淡，皆与众妾在焉。一日，月上忘归，尝有诗云：
　　共榻清淡花雾浓，并头联句月明中。
　　起来一笑同携手，绣谷堂深烛已红。
　　或宿一院，则各院送茶，婢辈皆待生睡，方敢散归。或生少出，则各院明烛待之，香薰翠被，任生择寝。或生浴，则众妾环侍如肉屏。或天寒，必三妾共幔。生之家事，各有所司，生不自与，惟吟风弄月、逍遥池岛而已。
　　一夕中秋，月明如昼，生方与众妾泛舟，忽见西南祥云聚起，鸾鹤旋飞，空中隐隐如有鼓吹。顷间，红光照水，香气逼人。生与芳等视之，见一女子立涯上，呼曰："祁君，妾复来矣。"生停舟相接，乃玉香仙子也。玉香自袖中出丹一帖授生，且曰："令家人分服之，皆可仙矣。况道芳乃织女星，贞乃王母次女也，余皆蓬岛仙姬，不必尽述。今俗缘已尽，皆当随公上升。"言毕而去。
　　生自是飘逸有登天之志，绝欲服气，还精固神，举足能行空，出言可以验祸福。人皆异之。后携芳、贞等入终南山学道，遂不知所终云。

卷之六 下层
　　【传奇雅集】
　　幸时逢，字会卿，江右世家也。年方弱冠，性温，貌美丰容，洒落不羁，博学于韬略，尤究心焉。叔，仲华，常语人曰："此吾家千里驹也。"甚钟爱之。有姑，适须尔聘，徙居洛阳。姑早亡。继娶元氏，生行云一女，年二八，姣好，质色如望远山，脸际常若芙蓉，肌肤柔滑如脂。素闲静，寡笑语。间一笑一语，令人消魂。足仅三寸，世所未有。举步轻盈，能关飞动。性极慧，能察人意中事。真绝品也。尚未适人。
　　一日，生将往谒之。命仆童文儿，收拾琴书随行。既至，因入谒。尔聘见之尽礼，遂引生至中堂，呼元氏出。拜问起居，礼貌修整。元氏见生闲雅，心念："得婿若此人，吾女何恨。"聘问："行云何在？"侍女金菊以未理妆对。聘曰："一别数年，今各长成，宁忍不识一面乎？"即令金菊促之。行云不得已，敛环而出。香风一至，仙子迎帘，云鬓半蓬，玉容万媚，金莲窄窄，睡态迟迟。生立俟之。自远而近，停眸一觑，魂魄荡然。相揖后，以序坐。元氏以家事诘生，生心已属行云。惟唯唯而已。聘谓生久不相见，款留备至。生虽迫于家事，而以行云故，即以久留许之。
</div>
    <div class="pagination">
<a href="万锦情林_page37.html">上一页</a><span>...</span><a href="万锦情林_page33.html">33</a><a href="万锦情林_page34.html">34</a><a href="万锦情林_page35.html">35</a><a href="万锦情林_page36.html">36</a><a href="万锦情林_page37.html">37</a><span class="current-page">38</span><a href="万锦情林_page39.html">39</a><a href="万锦情林_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
