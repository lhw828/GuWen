<!DOCTYPE html>
<html>
<head>
    <meta charset="UTF-8">
    <title>蟫史 - 第 10 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>蟫史 - 第 10 页/共 23 页</h1>
    <div class="content">
    刎颈知交任转蓬，华一去鸟呼风。

    客临逝水伤今雨，鬼入荒林话故宫。

    怒特声灵留庙宇，栖鸡形影吊房栊。

    可怜早嫁鸱夷子，不没吴门为此公。

    卫芦李氏诠曰：

    骨以形立，金以气生。在人有不坏之形，锁骨著形之盛；天地有常伸之气，点金扶气之衰。世人以色属菩萨，而谓锁骨者色之空；以财付道人，而云点金者财之聚。其视骨如粉，视金如泥矣。若是其卑论也，史氏岂知其为非笑哉。

    金天成万物，而寄化于兵刑。点金者成之事，化之心也。不成则金气轻而浮者，为水所收，不化则金气重而沉者，为土所掩。不成与化，则金气顽钝，而入火不然。伐木不利，是金不有其功，而适足为害，皆点之之道未得耳。点从火，似以克为用。吾谓克取其能与胜，而点则如无能者；如不欲胜者然，宋儒称孔之铸颜，为仁若红炉点雪，庶斯意焉。

    锁骨菩萨，徒飞乌有之天花；点金道人，转布凭虚之海藏。菩萨之骨，珍过南金；道人之金，通于仙骨。是分而为形气，合之皆真精。所谓道不同而趋则一者，各致以交孚。菩萨之神通，即道人之智慧，且兹史为道书，道人乃宏道而非宏于道者矣。

    道人而为世点金，则以杨而入于墨矣。墨者摩顶踵以利天下，洵菩萨之舍身。或曰，道人点金，即其所以自为，为我者其杨之道欤！

    夫放利多怨，固将群起而攻之。道人遭围，围道人者即道人也；突围而出，须季子之多金；解围以归，恐床头之金尽。则虽围之数重，亦惟有淡与泊其相遭而已，君子谓道人于是乎知化。

 卷之九　　麻犵狫厕上弄筵

    

    蜚声在棘樊之下，遂有谗人；托迹于藩溷之间，非无热客。肆筵逐臭，传羊头羊胃之谣；涤器闻腥，变鬼躁鬼幽之相。

    其人自言从欧逻巴来，名哑喻，少与娄万赤同师，仍师事万赤，闻砭先生针道人以李长脚荐入汉营，借震地炼霹雳烁金石图，欲得二师以报娄也。噩为设牛羊鹿豕之宴。哑喻出一铜管，插群肉内吸之立尽。般问曰：“是何术也？”答曰：“吾铜管与鹅笼生铜盘，俱仙构也，铜盘能幻诸相，铜管能收众腥，皆非世人与知。”噩请曰：“若牲畜之属，能生吸其血肉否？”答曰：“何为不可！”噩呼蛮奴以牛进。哑喻拈管直插牛背，仍吸以口，头角四蹄俱化为乌有，承炜作谐语曰：“若吸将士之肉，可胜食乎？”噩命取将刑者一人试其管。哑喻袖出一物如狸大，吸管中，其人毛发皆化尽，其物潜归袖中不复见。众曰：“系何神物？”答曰：“食人兽也，嗜人肉，如人之嗜羊豕肉，饱则入吾皮膜间隐之。”众大骇，犷儿私告女曰：“彼乃吾师之魔，总师之孽，阿母盍以计使大王疏之？”女含久，始曰：“佳儿启予，殆不外钓鳌之饵矣。”犷儿称善，然噩即日已拜哑喻国师，如玛知古入营之礼，遣来宾请汉营，请砭针二师与国师斗术。两军将卒，俱临阵门，不得混战。砭先生谓针道人曰：“昔吾师有云：见利不利，须借鬼臂。此姓殊触忌讳。”针道人曰：“亦记李真人言，熔金炼石，惟畏青天霹雳，今噩青气之伪国师，恐其人也。盍少避乎？”矩儿谏曰：“吾师不出，如时数何？”二师皆悚敬，噩军中拥国师出，呼二师曰：“道术之家，不用金刃，请观一图，惧者自缚待命。”二师曰：“宁图开而为得臣之寓目，岂面缚而若郑伯之牵羊。”师以手指地，倏现一台，凌虚会景。独登其上，展出一图，凡画卦者三，乃豫解恒也。木兰在阵前呼曰：“二师慎之，震宫三雷首卦，皆中含秘奥，消灭化机，屏勿视则无失。”二师皆瞑目。曰：“即不敢视，试答象辞。”砭师曰：“何卦？”闻空中有声曰：《豫》。砭师辄答曰：“雷出地奋。”声甫毕，疾雷上轰，地下裂，有小雷子起击二师，两踝各著针孔，砭师化石人，针师化金人，长俱丈六，以巨手击小雷子，并飞去空中。又有声曰：《解》。针师答曰：“雷雨作！”震惊连数百里，雨从四方来，著体如利镞。砭师化砾石，针师化沙金。质琐细，故反不能损。空中又喝曰：《恒》。应曰：“雷风！”风吹尘填海，遍六合作雷鼓。二师告疲，不复冲举变化。又闻喝曰：“坎宫之丰。”曰：“雷电皆至，掣火如电！”交于二师胸。惟默定神志，光闪而胆不张。又闻喝曰：“坤宫之大壮。”曰：“雷在天上！”二师为雷所吸，上腾云霄，诵旋乾转坤咒，以头置地，乃倒悬天上。又喝曰：“兑宫之小过！”曰：“山上有雷！”忽大震一声，二师之身，已堕高岭，为飞鸟所啄，砭师耳既缺如，针师目亦灾若。又喝曰：“兑宫之归妹。”曰：“泽上有雷！”稽天巨浸，汩二师为沤，或探首于水上，则雷锥伺而下凿。二师相与浩叹曰：“元中之理，闻教亦复有年，究竟水何能濡，火何能。然腰以下将无坚固体矣，何颜见总帅耶。”因各视其下体，皆露鳞介形，运智慧遁去。

    设施已尽，不见二师，笑曰：“虽不成擒，而金石形骸，已消烁也。”噩青气在阵门呼魔妗曰：“投汉可如意否？”魔妗曰：“宁乞硕儒埋骨，肯随妖女画眉乎？”木兰亦谓庆喜曰：“蒙以紫绡帕见还，未曾相谢，无颜乞降二语，我心伤之。”女答曰：“白罗巾之功，亦足以报汉矣。天女岂多求乎？”木兰指天而不言。乐般呼司马季孙明化醇暨烛生为文士语，苗人皆未之能解也。矩儿谓犷儿曰：“两小弟兄，不争功而争过，近日我无过，奈何？”犷儿曰：“弟所为之事，将以过而求功，然画虎而为狗，正自可虞。兄行坦途，绰乎自裕。若弟父子所值，疑谤之际也。脱事不成，求谅于天下后世则难矣。”有间，师大呼曰：“砭针皆逃，阵可收也。”于是两军各退，总帅谓矩儿曰：“儿不舍合迫二师使罹于害。”矩儿曰：“王者之师，何能不败？上仙之气，未可常伸。二师来我营中，正求斯困，困极当复亨，然哑喻无能为。彼中久亦自变，儿闻诸犷儿隐语也。”

    总帅命常越沙明邬郁三人，入来宾营觇之。噩感师之道法，累告于中宫，女亦请曰：“国师真异人，儿愿卷帘见。”噩曰：“何伤乎？”命侍从迎师入内，见王夫人。女冶容以惑之。师常所见鬼婆，不免有蜃蛤气，又洋人多淫，虽登山炼道，而毒龙未制，辄燔烧其身，见女绝色，殆不能自持。女更轩豁呈露，夺之魄而摇其精，谓曰：“国师来辅大王，国人皆愿以身报，宫中箕帚之徒，实以瞻仰德容，周旋道气为快，请居女弟子之列，有可以益于身命者，幸勿吝心传，勉以力赴。”师稽首对曰：“天门箫鼓，迎公主以诞生；地轴烽烟，启夫人之厘降。仙无比艳，物熟争妍；将息影以欺花，每凝妆而妒玉。乃贤不忘亲，聆谈空于海外；贵而能下，俾奏雅于房中。身为丹鼎之道流，心忝绛帷之师事。从此钻研月窟，思则能通；及乎阖辟元关，印无不合。”

    女知其心荡词淫，令侍女捧毡席行北面拜。师亲扶女手，女亦故诡随焉。师逡巡始出。女及三日，必请国师论道。师更鹘突，或卜其夜。噩固疑之，犷儿进言曰：“阿父之重师，以其道耶？以其德耶？”噩曰：“德未可知，道有可观也。”犷儿曰：“儿闻阿母之词曰：“乞大王命内侍，不得以夕引国师见，其故何欤？”噩曰：“吾直谓汝母招之来，隐忍不发声耳！苟师自至，则内侍固宜拒绝矣。”犷儿请曰：“阿父但诘侍女，则阿母之苦衷得白，外人三浮议可消也。”噩呼侍女问，长跪言曰：“前夜大王幸后院，国师自诣公主室，谈炉鼎事，公主厌矣。国师前席纷陈，公主辞以倦，命婢等牵国师出。自是涕泣一日，大王盍叩诸？”噩径至女所问曰：“迩日谈道，有所进境否？”女敛容对曰：“儿误托门墙，隐忧攘窃，其术不足重，其心不可言也。一念痴来，初欲因之凤举；三生厄至，几将导以鹑奔。彼待儿者何如？儿恐王之不耐矣。”噩大忿曰：“自非公主安贞，鲜不为大襁褓也，将告尔兄弟以词逐之。”女曰：“域外人最叵测，夫安知不触彼之怒，以秘术害吾军士，要无形迹也。”

    犷儿已与其父及承炜谋之，师耻为女厌弃，正抑郁间，闻汉营有小儿欲为砭针二师复仇者，辱骂不已。师誓擒此儿以泄幽愤。乐般曰：“是儿未可轻敌，国师若遭挫折，吾辈何面目相见耶？”承炜同辞曰：“彼詈国师有暧昧之语，身为国戚，掩耳之不遑，请无强与斗也。”师惭甚，大呼曰：“吾不能生啖此儿，有愧国师之号，不妨由斯削迹耳？”犷儿急出阵前呼，曰：“吾国师实将诛小子而取玛大师人镜也，岂轻为此举哉！”知古闻之，持镜护矩儿之后，师出一软障铺地，喝矩儿登。矩儿运斗牛大力压之，障不能起，飞短戚将及师颈师咒天神夺之去。遂呼小浮图一座，由天半下，光芒千万丈。矩儿不能瞬，就地卧焉。知古举镜叩背，浮图纷飞若死灰。师将匿形不可得，木兰投水晶神刀劈其左臂。师叱咤弃臂遁去。汉将视之，具骨肉无血，如棺中初死人物，殆砭师所云借鬼臂云。哑喻既亡，噩一喜一惧，宫中遂去其疾，军中亦堕其威矣。爱将摩潢诃汉奔告曰：“王子萨剌临阵观斗术，忽来一马无羁，向王子嘶，自不介而驰，踏云雾去，不审汉营中诡法耶，或神人之拥护也。”乐般亦泣告曰：“吾小儿随师不见，殆死阵中耶？”噩惊惋，谓二将曰：“上天入地之事，我亦无如之何，且盼人归而不图问马矣。”噩还内告女以阵前事。女曰：“去此妖贼，免于眈眈之虎视；丧我儿童，仅若伎伎之鹿奔。眼中固无恶客，膝下自有娇儿也。”噩稍慰，女潜问承，转叩乐般以萨剌犷儿事。般小语曰：“自仆观之，诱王子者即王子耳。萨剌未必归，犷儿不得死，与大王言，安得不悲耶！”承以告女，女仍嘱乐般侦察。

    般遣邬郁还汉营，明日来报曰：“乐王子化马，噩王子乘之入云际。”须臾，仆大营前。乐王子复其形，手缚噩王子以献。甘总帅命悬之竿，招红苗降。承又入告，女叹曰：“大王必不肯降，吾兄妹何以自立？”承曰：“贼大王以求生，主不忍也。率兄妹而殉死，吾与炜不能也。乞通，于未战之先，而束身于既败之后，时哉勿可失矣。”女拜而诺之。承与炜计，因乐般以降书出，使常越沙明归，约期攻噩。其降书则女自为之，曰：

    红苗噩青气之妇庆喜，以进士杜承，湖南乡练教师慕炜，刺面断发，刳肠抉肝，背缚刀斧，首墁涂泥，托命归诚于四省平苗总帅麾下。青气背日月而求明，真狂鲁也；居潢而试跃，能奋飞乎？妇等构乱宜殄，从逆必诛，曷敢由鼎镬之旁，别求死所；亦惟在网罗之内，私祝开时。盖抚我后而虐我仇，非有心于梗化。且男人臣而女人妾，直无地以包羞。即宥过而罪已通于天，但推恩而赏终延于世，不徒为魑魅之御，将以全蜉蝣之生。惟麟也常多不食之虫，即凤兮岂少来朝之鸟；豢倘同于犬马，援无异于豺狼。待衔环以报饲花之恩，宜屈膝而求降雪之计；虽妇竖无暗修之降表，而蛮夷有亲赍之赦文。谨约师期，先投众款。喜等三人，千万死罪。

    常越沙明以书呈总帅，遍示幕客，烛生曰：“吾昨占噩酋尚不死，而红苗之众，将就瓦解，于兹不能无疑。”玛知古曰：“吾镜内见苗中红衣甲者，变而为青矣。”司马季孙曰：“青苗，向与噩青气争山庄有隙，彼此欲相并而俱不能，苟青气败而投之，则其身不死，其众尽易衣甲矣。”明化醇述魔妗之言曰：“萨剌先娶女，以与幺姑萨妮言语牾，今妮被戮而剌被擒，或忘其山庄旧怨，而两苗合以抗汉也。”总帅曰：“果尔，置萨剌于竿头，索红苗战，青苗出救，则因而纵兵击之。若窦建德之援王世充，而牛口被获，是比诸渔人鹬蚌之利，坐而收，犹倍之也。”木兰进曰：“青苗善治土阵，殆有祆神凭焉。不比红苗惟恃利器也。黑苗之帅，不识何年巨鬼，出大荒而幻形，又青苗之唇齿矣。真人书中恶神相援之说，当应此时。攻土阵者，亦惟我及矩儿弟耳。”矩儿曰：“犷儿兄弟，胡不遣之助战？”总帅曰：“渠父子必与噩偕赴青苗，以伺肘腋之变，胜于万人埋伏矣。兵不厌诈，愈出愈奇也。”军士云：“缚萨剌后，乐王子忽不见，至今疑之。”矩儿曰：“是矣，吾诚不足以知兵。”来宾入报曰：“犷儿还噩营，告以王子被缚，皆木兰之术。今悬身于竿。”噩大哭，率全师来斗，曰：“不捷则驰去百里，投青苗避之。”犷儿已随其父往青苗营为说客也。总帅叹曰：“乐王父子，如弈者之敛局，弋人之守株，无非藏用。”即令壮士立竿旁鞭萨剌，教之呼曰：“苗人不降汉，鞭我日至旰。犊骨无牛舐，儿魂无父唤。”噩闻之，抽毒矢射执鞭者，连毙数人，总帅命斩萨剌。噩呼曰：“好菩萨，还我儿头！”汉将且噪且：“且固汝头，何暇收子。”众苗互发弩矢。知古出镜叩背，众弩如萎草。矩儿飞铁椎中摩潢顶，诃汉舞两击矩儿，被矩儿腾两手，夺还刺之，两将俱死。知古呼噩曰：“王非吾故人耶！”及兹下马，依然乐王也。噩自挽赤髯，挥泪言曰：“不杀吾儿，犹不无系恋。今已矣，安能听大师诱降之言？”

    语未毕，忽来宾突至噩前，挥刀径刺，噩大怒曰：“小比目鱼敢为乱耶！”挥巨刃劈其脑。来宾死。王夫人庆喜及其兄弟杜承慕炜，皆匹马归汉营。噩气结，掣剑将自刎。有随征两苗妇夺剑劝曰：“大王虽败，走百里，即奔青苗主，国世戚也，何为泯泯以殁乎？”噩顿悟，率败苗走，尚万余人。总帅止诸将不追袭。庆喜三人，跪拜如汉礼，喜谢木兰曰：“天女指天之心，儿投地乃见矣。”木兰曰：“当帕往巾来之日，闺中人为敌仇也。兹者弃其伉俪，即于俘囚，将毋开残夜合之花，看遍朝荣之槿；寂比时时之入月，严同岁岁之守宫。幽人自贞，妇无泣，当别有道也，亦竟无妨乎？”喜曰：“儿不合以乐死，以忧生，入忠孝之林，初非觉岸。然离垢境以接清源，应感随化，非能强制也。”与魔妗儿话旧，魔妗曰：“公主不至，阿婢安能来？”儿曰：吾姊妹既来，公主又安得不至？”相与人噱，喜自是索居无偶，冀安禅焉。承列幕官，炜授裨将，军中闻来宾死，多泣下者。儿又自祭之，念其寄书绩也。

    总帅遣常越探青苗，沙明探黑苗，慕炜行红苗故营中，经理城堡。一夕，炜夜坐，闻两小鬼作男女哭声，旋一鬼作男语曰：“先不听舅氏劫汉营之计，我两人笙歌合调，襟带同欢，迨今而后，青蚕吐丝，将成小茧矣。乃至相亲相近，仅以小头颅，对面欷。复返故巢，惟看荒月尔。其为我痛哉！”又一鬼作女语曰：“儿好斫人，见其血肉狼籍，则必以为快。若夫鹣鸟信天，鲽鱼行水，其娱乐何足以知之？尔时骨突子没于战尘。菩萨脱于槁木，兄为新鬼，父剩余生，最难堪也。阿弟虽同难而不同悲，想依草附木之流，哀肠亦别矣。”

    两鬼话毕，有三鬼呦呦从远至者，一鬼曰：“幺姑在此耶，昔谗吾妇而逐之舅家，吾死而妇翁不及救，能无怨乎？”女鬼答曰：“阿嫂在，亦不能救阿兄，妹先死，兄复何恨？”又两鬼曰：“王子幺姑死孝，吾两人死忠，黑家甥兼而有之，其何怼焉。汉将侧耳于内，其勿骨肉有词，为他人笑。”于是五鬼皆齐声唱云：

    天非元兮，地非黄。种人如粟兮，各盈其仓。雀噪其前兮，鼠穿其旁。以颗粒为颗头兮，从而斧。汉将多熊罴兮，吞我如犬羊。小儿弯弓兮，欲射枪。战不殁兮我王，裹疮痍兮窜天荒。死无益兮小儿郎，一女从之兮婉娩谁伤。目不瞑兮曰渭阳，彼猎者兮从吾两狼。洎传芭兮神扬扬，声为猿鼯兮气为松篁。心为琥珀兮骨为桄榔，终长啸兮答苍苍。孰招魂兮不知其方。

    慕炜闻之，潸焉出涕。诘旦请于总帅，以牲帛奠其魂。夜乃寂静。沙明来报：黑苗主，以兵攻黔州。史都督不能御，乞分兵助之。总帅曰：“黑苗既为巨鬼所化，玛师可以镜治之，吾当偕从事及副参去。此间待青苗者，亦惟正参天女矩儿，设机用谋，以破土阵耳。”乃分李节使金大都督，以兵从季孙。郭节使张大都督，以兵从总帅。又命诸将曰：“两苗合则更易图也。”遂径去黔州援史都督。邬郁报季孙曰：“昨夜五更下黄沙，询之土人，此间向未有此。”因请木兰议，适常越密书至，其词曰：

    乐王父子，见青苗之大帅鲜椰子，言青气败师来归之事，始鲜将拒之。乐王曰：“不纳败军，报私忿也。汉剪噩王，红苗亡，青苗亦孤矣。”鲜尚犹豫，乐王子曰：“吾父子不能战而投噩王，噩王战败而投麾下，为霸王之仗义，则固将纳之，为有道之展亲，则无可辞也。噩王勇而多谋，其众奔而不乱，因其势结其援，于麾下有裨。吾父子何与乎？”鲜始悟曰：“王子棱棱露爽，雄略非凡，吾见闻殊不逮此，其将来辅明德耶。”乐父子言曰：“来奔之意，将借幕府以立勋名，然将为噩王先容，不得避渎陈之愆也。”鲜悦服，因降红苗之众万余人，尽换青衣甲，居青气于别馆，与苗主讲亲家礼。前夜，鲜使青衣叟十二人，负黄沙囊出曰：“沙亦土之余也，布此有秘用。”大营见黄沙下，且戒将士勿出，与天女商之。

    木兰同阅书毕，惊曰：“此沙能陷马足，土阵之小技，略见一端，要我兵知惧也。”季孙曰：“然则奈何？”木兰曰：“夫土能制水而浸土者水也，洞庭白鲫，一名水妓，受孕水法于神蛟，其媾精处能食沙母。假其二物以伏十二沙神，黄沙可化白水也。此间离洞庭较近，吾将从柳龙君内子、泾阳叔姬求之。”季孙传令：人马不许入沙际。矩儿乘屐高二尺，巡营外，众讶之曰：“是屐铁之精，入坎陷终能自出，盖当陷不陷者，土遇金而益坚也。”木兰就营中汲泉处潜身入，寻穴至洞庭。守关之夜叉，皆喁喁致迎接意。进殿门入宫中，银箭铜壶，万派寂静，阍小监迎曰：“大王从鄱阳君射猎，王妃令外庭候泾阳戚属，得毋是欤？”木兰曰：“即我是王妃之侄妇。”阍小监拜而请入。王妃迎内庭下。木兰拜手曰：“叔姬人天艳异，金碧精诚；通九泽之灵，寿千龄之友。衍重渊之积气以毓智珠，扬小劫之飞尘而磨仁镜。靡神不惊其绛节，有皇终护以青霞。明星下垂，不落洗头之盆；瑞露旁湛，宁濡续发之帐。名常留于河岳，感不及于海田。固已瑶馆之真仙，不徒洞庭之贵主矣。后来幼妇，远隔前徽，亲帏则生女有归，甥室则遇人不淑，躬擐甲胄，绝鲛宫洒泪之伦；气作山河，疑麟阁题名之貌。袭蛾眉之伪字，雌兮何羡雄飞；来马粪之高门，卵也将求翼长。”王妃曰：“范阳易姓，我知妇道之有终；泾水为墟，儿愧家声之不振。无或侧身而呼弱息，庶其长揖以待将军。盖有谋而就之，无非事而至止矣。”木兰告以黄沙为害，非一二宫婢相随去，勿能奏绩也。王妃命唤冀部之四女至，皆白皙而丰美。谓曰：“汉营见逼于黄沙，天女求援，须以二人应命，孰请缨焉？”有两女自称愿听驱策。木兰叩姓氏，答曰：“脬娘肪娘，皆白姓。”王妃诫曰：“功成则退，不得荡佚，为土妖所乘。”两女叩辞。木兰亦谢出。王妃曰：“顷者大王奉敕，理鬼方龙，脱甘鼎于厄，但微行亦遭小困，须待释于玛知古。三月后其事乃见，凡此皆前定也。儿不相见，亦无人泄之。吾见儿，终不欲秘耳。人世瓜葛之缘，往往相错如是。”

    木兰以两女至营中，自以器盛湖水作饮食。请于总帅：“及夜军中鸣金鼓，不得出了望。婢子等力治之。”木兰谓矩儿曰：“小弟童子眸，可以潜察。”矩儿从而窥之，二更金鼓大作，两女出营，衣服委地若蝉脱，返其形为白，各具真发，肌肤融雪乳，露窟踞坐黄沙上。沙被吸入，如群蟹之取稻，众凫之食萍。不及四更，水声潺潺以赴洼处，两女仰卧随水去。倏大雾半日散，午曦照耀，营之四面无复黄沙矣。木兰闻王妃之诫，恐归途遇土妖，呼矩儿偕出视之，隐约见青苗帐幄，若号救声，道有蚯蚓十二，大如虺，似列长阵者。木兰曰：“两婢子必困其内，弟试射之，蚓动而后隙可寻也。”矩儿援弓射之，三发而三殪，俱作小儿啼，审之非蚓非小儿，是抟土所为，矢贯而无血，九蚓一时尽灭。忽露一苗幄，鲜椰子缚两白鲫迭淫之，故号楚声彻幄外。木兰掩面，咒竹枝蟒攫之。鲜接竹枝，折数节掷还，蟒自联接去。鲜又呼风，下土虱亿万，攒白鲫身。木兰出一物洒空，作飞虫声，乃水蚱蜢无数，啄土虱殆尽。木兰瞑目叠指，解两白缚。地下旋涌水，浮归洞庭。矩儿飞椎中鲜肩，惊欲遁。又一椎击其掌，堕指一，喷黄雾腾身去。视其指如兽蹄，但不能识。季孙遣邬郁以黄沙白鲫，土虱水蚱蜢之战，密告总帅，遂问玛知古曰：“鲜椰子何妖物耶？”知古悬镜照之曰：“六足之兽，而有两鱼翅，四鸟翼，浊黄之悖气，所凝结也。性极淫，善与水陆怪物媾，其旁溢之精入土，九年而化为，形如小儿无手指。”总帅骇极，且深以为忧，问知古曰：“天女云祆神所凭，乃即此怪，正如石湾贼村中冯盎碑下之物。”知古曰：“彼待数而生，此随数而灭。在西域则为祆神，入青苗则作横亩之身，专车之骨耳。不久亦亡，然在后。”总帅商之明化醇曰：“庆喜与君之两□，能行计乎？”化醇曰：“神道设教，获则取之，三人同心，宜请命于天女，有急则可以术救之。若为此物所接，再无生理也。”因以意授邬郁曰：“可图则图之，要宜慎重！”邬郁归告木兰，转与季孙计曰：“所谋亦表饵遗法，然吾一人能使三姊妹不陷于妖，而不能使此妖陷也。”矩儿曰：“以吾阿母剩锦，授三姊妹，则无能陷之，吾自与阿姊攻此妖，亦可以得志。”

    后夜，儿密与魔妗庆喜话，述木兰之言曰：“公主来营，未有所建白。今俟土阵已破，请饰菩萨貌，以二女徒饰侍儿立山头，招降鲜椰子，彼作恶，即踏剩锦起，入云端诱之，自有擒制之策。”二女从之，季孙与李金二君共议，沙明至报曰：“乐王自诣黑苗，约与为合从，犷儿潜归助战。”李节使曰：“乐王子若来，土阵不足破矣。”金大都督曰：“闻妖竖六旗而击鼓其下，何法欤？”季孙曰：“六畜皆行地，土兽能驱使之。鼓之用，足以起土，先是树犍幻城郭而先作鼓声，牛又与鼓同功于土也。”木兰亦进曰：“鲜妖所布六畜逼人之阵，盖月正先六畜值日，至七日而后属人也。请正参及两阁下，结三阵以当其六旗，吾与矩儿两人护三阵。”季孙谓李金二君：“愿谨严勿令出斗。”须臾，苗卒大呼曰：“汉将不敢见阵耶！”季孙引五百人翼而进，两旗忽下，地中飞出滴血鸡六，向汉将啼。又六犬皆火色，亦嚎声如豺。军士面灰死木立，仅倚其械。矩儿飞椎击六犬脑皆裂，木兰袖蛇医引之啄，一鸡张喙死，五鸡连栖而不鸣。惟见瓦片所图鸡犬形，狼籍于地，实非有二物也。

    李节使在阵中有六猪拱栅入，六羊继之，皮毛为绿莎色。李之将士有倒地者，猪羊就食之，兵刃不能御。木兰出鱼虎二头掷去，各擒猪羊二，矩儿发一矢而贯猪羊各一，半走入地中，然被射与就擒者，亦刍灵之属，腹实以泥耳。复至金大都督营中，则癞牛病马各六，均有皮无毛，士卒为角触足踏者皆死。一牛金大都督之足，已齿陷于骨。矩儿挥两戚落牛首，齿仍不脱。木兰急遣虎头神凿去其齿，足骨亦折焉。令左右舁归大营，牛马奔突无所制。木兰以鲤鳞帕撒之，一鳞露一剑，并斫一十牛马。其物各吐火四五尺，鳞剑为之焦灼，火大延烧，牛马皆叫嚣自得。见猕猴掷身入，举手作霹雳声，暴雨灭火，平地起水丈余，牛马俱浸死。木兰喜曰：“吾固知乐王子能传灭火真人衣钵矣。”水退，见牛马皆无有，乃砌壁之破瓮，朱书牛马字，是为鲜妖之穷神尽化云。犷儿曰：“何不往扑此妖？”木兰矩儿皆未及答。军士来告，金大都督以足痛卒，正参李节使为妖兵所围，速还援。犷儿曰：“土兽忌金，惜针道人不在，天女岂无物耶？”木兰曰：“吾知水之用，而忘金之能，明不至也。前所用水晶刀，断哑喻一臂者，是金翁与水姥合炼成之，以摄海藏者。吾几忘之，然浊兽不宜此刃，其污之则为诸天诟病矣。金大都督虽亡，其所佩金刀尺余，官家所以赐外戚者。仍烦吾子，神变化演此刀，制巨妖和小牲畜耳。”矩儿曰：“果尔，吾自去取之。”乃纵马破围入，以告季孙。适军中举哀将为殓事矣。季孙泣请于灵曰：“以君之佩刀，为君泄在天之愤，仍以为殉，不弃人间也。”取金刀付矩儿曰：“还刀而后殓。”矩儿藏刀复突围出，以授犷儿，即握其柄而咒，长五尺折为三截，复揉之得三金刀。木兰已置，儿等三女于山颠矣。犷儿仰天吐气成白虹，木兰亦吐一丸化为青霓，雌雄交于天半，鲜所合围之妖众，仰视而嚏，则皆复形为山精。矩儿左右射，无得免者。围乃解，鲜叱咤，驱西海山怪木，搅虹霓断而飘堕，汉兵将亦损折。犷儿先投一刀，木火之威，为金水所夺。木兰呼金甲护神，出水银桶，四面激射。木下坠，反击死妖众，鲜出不意，现本形，鼓翼负矩儿，二金刀复投，横断其两翼一翅。矩儿仍下射足踝，蹶其一。鲜乃敛形踏云雾逃焉。至一小山，闻异香出于顶，趋而上，见一菩萨谓两侍儿曰：“鲜椰子若皈依，当别置一槛。”鲜詈曰：“吾誓寝食汝辈，乃敢相侮。”径扑三女，庆喜铺剩锦于地，呼二女同乘之。御风起。鲜不释，从之行，只隔丈余而不能及。两侍儿齐言曰：“不必迫逐，主人有立锥地，当为设妙想也。”鲜呼曰：“前山起黄云处即吾土窟中，能左顾耶，则皈依惟命。”三女皆点头示之。鲜前进，延三女入窟。寻土陷，三女皆下沉，鲜不知何为，自入窟，则陷井有水’至。腾其身，万刃集，触之，头目尽破碎。盖第三刀所炼法焉。水去刃不见，四围成一槛，鲜始为囚矣。矩儿以金刀报捷，始殓金大都督，三女已还内营，亦以书呈总帅、报副参而已。

    季孙谓杜承慕炜曰：“鲜妖成擒，丧胆，二君能招之来降否？”两人答曰：“某等受职无尺寸之功，正求自效，敢畏郦生之烹乎？”即辞去，炜谓承曰：“青苗居沮洳中，毒瘴五十里，风穴夜嘘，肠脑闷绝，恶蟆杀人，不啻刀矢。若循北山而东行，多驯苗村落，依林箐以居，滋生牧放，盍绕此间乎？”承曰：“不走瘴乡，仍行疟地，犹为彼善于此也。”遂由北东行，秋已尽矣，村苗咸裸体出入。过一神祠入视之，神像为蟹形，两侍者毛面执孤矢，跪而听鞫者，一抱冰，一握炭，皆披发。额曰：“日中徙市。”联曰：“可以疗饥犹有谷，不曾病热总无肠。”承笑曰：“蟹即为已疟神，吾得子璋髑髅之句，亦可横行斯境矣。”

    出祠，逢一苗若候客者，拱手言曰：“客非上国之簪缨乎？主人遣仆迎十里许，乃始遇之矣。”询之，云：“姓麻，主人隐于别墅，将延客归款耳。”炜私语承曰：“斯人貌凡而神不扬，词鄙而色尚谄，无贤主人可知也。得毋浼我，愿辞之。”承曰：“我之不洁也久矣，所谓行其庭不见其人者，亦自有道，我果珠玉，彼将自惭，况以苗人交接我，正宜诵法圣人何陋之意也。”麻先行，承、炜随之去。日将夕矣，始露小茅屋，自下梯而上，主人发卷然，扶杖迎客，坐而致叩，曰：“苍姓，号痴老人，家世在齐，随东海贩夫田鼻中，鬻鲍鱼来湖南，所居如绳里，因书生过舍，悦其不律。含咀不释，书生怒，拔剑逐吾。吾始知书生必以兵戈乱天下，附神骥奔走，曳其尾以栖，入茅舍避迹，今四山多战场，不敢出村落。日讨子孙而训以翁翁之业，门客麻，颇契斯理矣。今名贤来止，将邀二三热肠之士，尽兴清谈，借以献酒食耳。”炜以炎不能忍，请于老人曰：“挥汗如雨，乞解行衣。”老人曰：“茅舍中有热客，无冷官也。衣何妨尽解耶，吾所著薄纱比于蝉翼，诚不耐上客之征袍矣。”承曰：“军中衣冷，且欲装绵，山中人裸裎可逐，气候固殊耶！”未几，两少年进，为老人子大郎二郎，曰：“牛马两祭酒，苟丈人皆来，侍上客饮。酒馔已陈板屋中，请肃客。”老人起，延两人入，内置二席，谓曰：“上客宴此家人食器，勿列板屋下，馨味纷触，为不恭也。”初，两人鼻观殊难为情，至是始稍适，并谢主人。适三侍饮者偕至，牛祭酒名不眠，马祭酒名不食。躯特雄伟，过于诸人，黄疥而跳脱者，为苟丈人名瘠。各就坐，酒浮瓮蛆，肴多越宿味，两人各攒其眉。老人曰：“客饮不欢，吾父子过也。”命大郎二郎，跪而献饮。老人与各送一脔。承曰：“酒力不逮，食仓既盈，请辞矣！”牛不眠曰：“吾村人好吟，请赋今日之会，相得也。幸无相戏，戏则虐，必累酒德。”炜曰：“吾武人不解讽咏，则奈何？”曰：“我亦正坐此，天下事固多捉刀人也。与诗人游，多能诗者，岂无分润耶。”杜承曰：“吾先赋之。”坐人以次继咏：

    客子入门虫薨薨，（杜）

    主人有此未可憎。（苍）

    青齐故宫实云，（大郎）

    白璧一点今羞称。（牛）

    泊乎寡营非所能，（马）

    为名为利徒何蒸？（苟）

    庑下食客思飞腾，（牛麻代）

    五侯鲭馁肉败陵。（杜）

    敢在下风其馨升，（杜代慕）

    渴胡不饮空如渑。（苍）

    腐儒鸣谦于豆登，（苟）

    饮庖牺血吾犹曾。（牛）

    马头分甘岂无恒，（马）

    倘畏肉食踞执冰。（二郎）

    牛祭酒大声曰：“止、止！二郎慢客矣。”因问承何所进取，答曰：“夫虫难语冰，而犬或吠日，吾辈所事，怀冰心而就日气，祭酒之类，见冰而无以为死，见日而亦无以为生也。何以折衷乎？”牛马皆怒曰：“子哂我无知，一嘬之威，犹能贯革；板屋之内，敢相角耶？”苟亦言曰：“彼谓有心之谈，岂知无胃之味，苍老延此恶客，未可憎而可憎也。”炜亦挺剑起曰：“吾虽不知书，此殆交乱四国之徒也。”承抚掌曰：“何为不然！”痴老人以目视大郎二郎，将逐客去。麻谏曰：“客诚狂，若逼使发难，不利此一村也。”乃相与作蝇之声，两人倦而寝，天明得热疾，各为谵语。承复吟曰：

    鳆鱼美味感良朋，急起如厕楼上层。

    身心并焚孰能与？为姜戎氏歌青蝇。
</div>
    <div class="pagination">
<a href="蟫史_page9.html">上一页</a><span>...</span><a href="蟫史_page5.html">5</a><a href="蟫史_page6.html">6</a><a href="蟫史_page7.html">7</a><a href="蟫史_page8.html">8</a><a href="蟫史_page9.html">9</a><span class="current-page">10</span><a href="蟫史_page11.html">11</a><a href="蟫史_page12.html">12</a><a href="蟫史_page13.html">13</a><a href="蟫史_page14.html">14</a><a href="蟫史_page15.html">15</a><span>...</span><a href="蟫史_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
