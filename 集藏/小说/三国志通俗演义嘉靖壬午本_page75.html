<!DOCTYPE html>
<html>
 <head>
  <meta charset="utf-8"/>
  <title>
   三国志通俗演义嘉靖壬午本 - 第 75 页/共 88 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三国志通俗演义嘉靖壬午本 - 第 75 页/共 88 页
  </h1>
  <div class="content">
   却说雍州征西将军陈泰，正欲起兵与王经报兵败之仇，忽兖州刺史、安西将军邓艾引兵到。泰接着，礼毕，艾曰：“今奉大将军之命，特来助将军破敌人耳。某年幼，不谙军事，乞见教一二。”泰乃聚雍、凉诸将商议曰：“今姜维困狄道城，公等有何高见？”参谋楚彝曰：“王刺史兵败于洮水，蜀人大胜，今若敌斗，必不能胜；不如据险保守，待蜀人自乱，方可攻之。此司马公万全之计也。”邓艾冷笑不言。陈泰曰：“公言虽善，但时有不同，势有不等故也。今姜维引兵深入重地，正欲与我兵交锋原野，以求一战之利。似当深沟高垒，避其锐气。若与决战，使称其意，固不可也。然吾料姜维，今洮水得胜，必进东南，据洛阳，取积谷之所，招羌胡之众，东争关、陇，传檄四郡，此吾兵之大患也。若如此，则宜守之。今彼不知此道，却围狄道城，其城垣高地峻，急且难攻，安能便得？空劳兵费力矣。故知姜维无谋之士也！吾今乘高附峻，陈兵于项岭，然后进兵击之，蜀兵必大败也。此所谓‘客主不同，时势有异’焉。”艾大喜，起身拜谢曰：“将军之谋，洞贯邓艾肺腑，真妙算也！”遂先拨二十队之兵，每队五十人，尽带旌旗鼓角烽火之类，日伏夜行，去狄道城东南高山深谷之中埋伏，为暗兵之势；只待兵来，一齐鸣鼓吹角为应，夜则举火放炮以惊之。魏兵埋伏己毕，专候蜀兵到来。于是陈泰、邓艾各引二万兵，相继而进。

　　却说姜维围住狄道城，令兵八面攻打，连攻数日不下，心中郁闷，无计可施。是日黄昏时分，忽三五次流星马飞报，说：“有两路兵来，旗上明书大字，一路是征西将军陈泰，一路是安东将军邓艾。”维大惊曰：“向者夏侯将军言邓艾若领兵，难以伐魏。今日果然领兵而来，如之奈何？”遂请夏侯霸商议此事。霸曰：“邓艾自幼深明兵法，善晓地利。今领兵到，休容立得脚稳，便可击之。”维于是留张翼攻城，命夏侯霸引兵迎陈泰。维自引兵来迎邓艾。当夜二更，两军齐起。

　　且说姜维引军来迎魏兵，行不到五里，忽然东南一声炮响，鼓角震地，火光冲天。维纵马看时，只见周围皆是魏军旗号。维大惊曰：“中邓艾之计矣！”急传令，教夏候霸、张翼各弃狄道而退。于是蜀兵皆退于汉中。维自断后，只听的背后鼓声不绝。维退入剑阁之时，方知火鼓二十余处，皆虚设也；再欲提兵回，军已归心似箭。维亦收心而还，不曾折兵。

　　且说后主见姜维有洮西大功，乃降诏，封维大将军，遂驻兵于钟题地名。维受了大将军之职，上表谢恩已毕，再议出师伐魏之策，未知胜负如何，且听下回分解。 

邓艾段谷破姜维四犯中原
　　却说姜维退兵屯于钟题，魏兵屯于狄道城外。王经迎接陈泰、邓艾入城，拜谢解围之事，设宴相待，大赏三军。泰将邓艾之功，申奏魏主曹髦。髦与司马昭计议，封艾为安西将军，假节，领护东羌校尉，同泰屯兵于雍、凉等处。艾申表谢思已毕，泰设席与艾作贺曰：“姜维夜遁，气力已竭，再不出矣。”艾曰：“王经败于洮西，非小失也：折军损将，仓廪空虚，百姓流离，几致危亡！姜维虽夜遁，不曾损兵折将，他日安肯不出乎？吾料蜀兵必出有五。”泰曰：“何谓蜀兵必出有五也？”艾曰：“蜀兵虽退，终有乘胜之势；吾兵终有弱败之实，共必出一也。蜀兵皆是孔明教演精锐之兵，队伍容易调遣，兼人马整齐，将士雄烈；吾将不时更换，军又训练不熟，甲仗未完，所事不备，其必出二也。蜀人多以舡行；吾军皆在旱地，劳逸不同，其必出三也。狄道、陇西、祁山、南安四处皆是守战之地，不知蜀人来攻何处，或声乐击西，或指南攻北，吾兵必须分头守把；蜀兵一处而来，以一分敌四分，其必出四也。若蜀兵自南安、陇西，而可取羌胡之谷为食。若出祁山，熟麦千顷为之悬饵，蜀人以此图之，其必出五也。姜维乃孔明弟子，有谋者也，必然又出矣。”泰以手加额曰：“朝廷有福，又出此异人，蜀兵不足虑哉！”于是陈泰与邓艾结为忘年之交。忘年者，不较老幼年齿之交也。艾遂将雍、凉等处之兵，每日操练；各处隘口，皆立营寨，以防不测。泰见艾事事有法，其是敬爱。

　　却说姜维在钟题，大设筵宴，会集诸将，商议伐魏之事。一人谏曰：“将军累出，未获全功。今日洮西之捷，魏人既已服威名，何故又欲出也？万一不利，蜀人怨矣。”维视之，乃义阳人也，姓樊，名建，字长元。旧为武侯帐前令史，与董厥为正副。维曰：“汝等只知魏国地宽人广，急不可得，却不知攻魏者有五。吾军有此五胜，故汝等不能知也。”众问之，维答曰：“彼有洮西一败，挫尽锐气；吾兵虽迫，不曾损伤，今若进兵，一可胜也。吾兵船载而进，不致劳困；彼兵皆从旱地来迎，二可胜也。吾兵久经训练之众，彼皆乌合之徒，不曾有法度，三可胜也。彼军须各守备，军力分开；吾兵一处而去，彼安能救之？四可胜也。吾兵自出祁山，掠抄秋谷为食，五可胜也。不就此时伐魏，更待何时耶？”夏侯霸曰：“邓艾年纪虽幼，机谋深远，近封为安西将军之职，必于各处准备，非同往日矣。”维厉声曰：“彼丈夫也，我丈夫也，吾何畏彼哉！汝等休长他人锐气，灭自己威风。吾意已决，必先取陇西。”众谏不从。

　　维自领前部，令众将随后而进。于是蜀兵尽离钟题。杀奔祁山来。前哨马回报说：“祁山连络下九个寨栅，皆是魏兵。”维不深信，乃自引数骑，凭高望之，果见祁山九寨，势如长蛇，首尾相顾。维回顾左右曰：“夏侯霸之言，信不诬矣。此寨栅止吾师诸葛丞相能之。今观邓艾所为，不在吾师之下也。”遂回本寨，唤诸将曰：“魏人准备，必知吾来矣。吾料邓艾必在此间。汝可虚张吾之旗号，据此谷口下寨，每日令百余骑出哨，一回换一番衣甲旗号，按青、黄、赤、白、黑五方旗帜相换，示兵之多也。吾却提大兵，偷出董亭，径袭南安去也。”遂令鲍素屯兵于祁山谷口，维尽率大兵而来。

　　却说邓艾则蜀兵出祁山，早与陈泰下寨准备，见蜀兵连日不来搦战，一日五番哨马出寨，或十里、十五里而回。艾凭高望毕，慌入帐与陈泰曰：“姜维不在此间，必取董亭袭南安去了。出寨哨马只是这几匹，更换衣甲，往来哨探骤跃，其马皆困乏，主将必无能者。将军可引一军攻之，必然取胜。若打破寨栅，便引兵袭董事之路，先断姜维之后。蜀兵之势必崩矣。吾当先引一军，去救南安。有一条路径取武城山，若先占此山头，姜绍必取上邽。上邽有一谷，名曰段谷，地狭山险，正好埋伏。彼来争武城山时，吾先伏两军于段谷，破维必矣。”泰曰：“吾守陇西二三十年，未尝如此明察地理。公之所言，真神算也！公可速去，吾自攻此处寨栅。”于是邓艾引数万军，星夜倍道而行，径到武城山。下寨己毕，蜀兵未到，即令帐前司马帅纂与子邓忠，各引五千兵，先去段谷埋伏，如此如此而行。二人受计而去。艾令偃旗息鼓，以待蜀兵。

　　却说姜维引兵从董亭望南安而来。维在马上，乃问夏侯霸曰：“此去南安，可有备否？先取何处，可为主乎？”霸曰：“近南安有一山，名武城山，若先得了，可夺南安之势。只恐邓艾多谋，必先提备。”维曰：“魏人只知吾取祁山，众皆聚于彼处矣。”遂促兵前进。至武城山，前军欲登山时，忽然山上一声炮响，喊声大震，鼓角齐鸣，旌旗遍竖，皆是魏兵。中央风飘起一面黄旗，大书“邓艾”字样。蜀兵大惊。山上数十路精兵杀下，势不可当，蜀兵大败。维急率中军人马去救之时，魏兵已退。维暗思曰：“吾深得武侯传授，天下无敌，不想中原亦有此人。吾与邓艾誓不两立！”次日，又整兵来武城山搦邓艾出战，山上魏兵并不下来。维令军士辱骂，至晚欲退，山上鼓角齐鸣，蜀兵复回，魏兵又不下来；欲上山冲杀，山上炮石甚严，不能得进。守至三更欲回，山上鼓角又鸣。维移兵下山屯扎，比及令军搬运木石，方欲竖立为寨，山上鼓角又鸣，魏兵骤至。蜀兵大乱，自相践踏，退回旧寨。次日，姜维令军士运粮草车仗，至武城山穿连排定，欲立起寨栅，以为屯兵之计。是夜二更，邓艾令五百人各执火把，分两路下山，烧着车仗，以兵应之。两军混杀了一夜，营寨又立不成。维复引兵退，再与夏侯霸商议曰：“南安未民，不如先取上邽。盖上邽乃南安屯粮之所也，若得上邽，南安自危矣。”遂留霸屯于武城山。

　　维尽引精兵猛将，沿山渡渭水之东，径取上邽。行了一宿，将及天明，见山势狭峻，道路崎岖，乃问乡导官曰：“此处何名耶？”答曰：“段谷。”维惊曰：“有何美哉！”段谷与“断谷”音同。因此自忖：“倘于此地断绝粮草，如之奈何？”正踌躇未决，忽前军来报：“山后有尘土而起，必有伏兵。”维令退兵之时，师纂、邓忠两军杀出。维且战且走。前面喊声大震，邓艾引兵杀到，三路夹攻蜀兵大败，弃甲抛戈，丢旗撇鼓，各逃性命者，不可胜数。后得夏候霸引兵杀到，魏兵方退，救了姜维。维欲往祁山再出，霸曰：“祁山寨已被陈泰打败，鲍素阵亡，全寨人马皆退回汉中去了。”维不敢取董亭，急投山僻小路而回寨中。后面邓艾追急，维令诸军前进，自为断后。蜀兵三分已退去二分，只维一军在后。正行之际，忽然山路中一军突出，乃是魏将陈泰也。魏兵一声喊处，将维困在垓心。维人困马乏，左冲右突，不能得出。未知姜维性命如何，且听下回分解。 

司马昭破诸葛诞
　　却说姜维被陈泰困住，如铁桶相似，维死战不能脱。

　　且说荡寇将军张嶷，听知姜难受困，引数百骑杀入重围，来救姜维。维见嶷杀到，遂乘势杀出。嶷收拾军马断后，被魏兵乱箭射死。维得脱重围，复回汉中，因感张嶷忠勇，殁于王事，乃赠其子孙。因此蜀中将士多于阵亡者，皆归罪于姜维。维照武侯街亭旧例，乃上表白贬为后将军，行大将军事。镇西大将军胡济等，因会定取上邽，不至，亦贬一级。

　　却说邓艾见蜀兵退尽，乃与陈泰设宴相贺，大赏三军。泰表奏邓艾之功。此时魏主曹髦改正元三年为甘露元年，司马昭遣使持节捧诏，加邓艾官爵，赐印绥。诏曰：

　　逆贼姜维连年狡黠，民夷骚动，西土不宁。卿筹划有方，忠勇奋发，斩将十数，馘首千计；国威震于巴、蜀，武声扬于江、岷。今封卿为镇西将军，都督陇右诸军事；进封卿之子邓忠为亭侯，仍赐黄金五十两。甘露元年秋九月日诏。

　　加封邓艾之后，司马昭自为天下兵马大都督，出入常令三千铁甲骁将前后簇拥，以为护卫；一应事务，不奏朝廷，就于相府裁处。自此，有篡位之心，只恐南北人心未顺。有一心腹人，姓贾，名充，字公闾，乃故建威将军贾逵之子，为昭府下长史。充语昭曰：“今主公掌握大柄，四方人心必然未安，且宜暗访。”昭曰：“吾正欲如此。汝可与吾东行，推慰劳出征军士为名，以探消息。慎之！慎之！”

　　贾充拜辞司马昭，径到淮南，入见镇东大将军诸葛诞。诞字公休，乃琅琊南阳人，武侯之族弟也，诸葛丰之后。因武侯在蜀为相，因此不得重用。后武侯身亡，诞在魏历任重职，封高平侯，总摄两淮军马。贾充慰劳三军已毕，诞设宴待之。酒至半酣，充以言挑曰：“近来洛阳诸贤，见魏王懦弱，不堪为君。大将军三辈辅国，功德弥天，可以禅代魏国。未审钧意若何？”诞大怒曰：“汝乃贾豫州之子，世食魏禄，安敢出此乱言也？”充急应曰：“某具他人之言，特告明公耳。”诞曰：“朝廷有难，吾当以死报之，安忍使匹夫犯上耶！”充默然。

　　次日辞归，乃见司马昭，细言其事。昭大怒曰：“鼠辈安敢如此！”充曰：“诞在淮南，深得人心，今若使人召之，必然不来，随即必反，为祸乃小；若不召之，民反虽迟，为祸甚大，不如早早召之。”昭曰：“若匹夫果反，吾当自讨之。”昭遂暗发密书与扬州刺史乐綝，然后遣仗征诞为司空。

　　诞得了诏书，已知是贾充告变，遂捉下使命拷问。使告曰：“想是乐刺史知之？”诞曰：“他如何知之？”使曰：“早有人送密诏去矣。”诞大怒，叱左右斩了来使，弃于后园，即时设宴，大会心腹将校约七百余人。酒巡数次，诞曰：“前者所造衣袍铠甲、旌旗器械，以击盗贼。今天子取吾为司空，此物又无用矣。汝等可披挂，随吾出城，游戏旦夕便回。”众皆应曰：“愿从尊命。”各人遂皆全副披挂上马，随诞出城，投扬州而来。将至南门，城门已闭，吊桥拽起。诞勒马停刀言曰：“吾早晚回洛阳，暂出游戏，何为闭门？汝欲反耶？”城上无一人答言。诞引兵转至东门，其门亦闭。诞大怒曰；“乐綝匹夫，安敢如此！”遂令将士打城。手下十余骁将，下马渡濠，飞身上城，杀散军士，大开城门。于是诸葛诞引兵入城，乘风放火，杀至綝家。綝慌上楼避之。诞提剑上楼，大喝曰：“汝父在日，受魏国大恩，不思报效，反欲顺司马昭耶？”綝未及言，被诞一剑斩之，将首级以木匣盛之，令人赍表并首级赴洛阳。

　　表曰：

　　臣诞受国重任，统兵在东。扬州刺史乐綝专诈，说臣与吴交通，又言被昭当代臣位，无状日久。臣奉国命，以死自立，终无异端。忿綝不忠，辄将步骑七百人，以今月六日讨綝，即日斩获，函头驿马传送。若圣朝明臣，臣即魏臣；不明臣；臣即吴臣。不胜发愤！即日谨拜表陈愚，悲感泣血，哽咽断绝，不知所如，乞朝廷察臣至诚。谨表以闻。

　　且说诸葛诞上表已毕，仍回寿春，大聚两淮屯田户口十余万，并扬州新附降兵四万余人，积草屯粮，足用一年；又令长史吴纲，送子诸葛靓音净入吴为质求救。

　　此时东吴丞相孙峻病亡，立从弟孙琳辅政。琳字子通，为人强暴，杀大司马滕胤，将军吕据、王惇等，因此权柄皆归于琳。吴主孙亮虽然聪明，无可奈何。于是吴纲将诸葛靓至石头城，入拜孙琳。琳问其故，纲曰：“诸葛诞乃蜀汉诸葛武候之族弟也，今不得已，故屈膝事魏。近被司马昭侵欺侮慢，特来归降。诚恐无凭．专送亲子诸葛靓为质，伏望临危相救，平定之后，永为臣下。”琳大喜，加赏吴纲，便遣大将全怿、全端为主将，王祚为合后，朱异、唐咨为先锋，文钦为乡导引进，大起吴兵七万，分三路而来接应。吴纲回寿春报知诸葛诞。诞大喜，遂陈兵准备。

　　却说使命将乐綝首级并表文到洛阳，见了司马昭，昭大怒，就欲自讨。长史贾充曰：“主公承父兄之基业，恩德未及四海，今弃天子而去，若一朝有变，悔之何及！不如奏请太后及天子一同出征，可保无虞。此万全之计也。”昭大喜曰“此言正合吾意。”遂入奏太后曰：“诸葛诞谋反，臣与文武官僚计议停当，请太后同天子御驾亲征，以继先帝之遗意。”太后畏惧，遂从之。次日，昭请魏主曹髦起程。髦曰：“大将军都督天下军马，任从调遣，何必肤自行也？”昭曰：“不然。昔日武祖纵横四海，文帝、明帝有包括宇宙之志，并吞八荒之心，凡遇大敌，必须自行。陛下正宜追配先君，招清故孽，何自畏也？”髦惧威权，只得从之。昭遂下诏，尽起两都之兵二十六万，命征南将军王基为正先锋，安东将军陈骞为副先锋，监军石苞为左军，兖州刺史周泰为右军，护车驾大进南征，浩浩荡荡，杀奔淮南而来。

　　东吴先锋朱异引兵迎敌。两军对圆，魏军中王基出马，朱异来迎。战不三合，朱异败走。唐咨出迎，又战不三合，亦大败而走。王基驱兵掩杀，吴兵大败，退五十里下寨，报入寿春城中。诸葛诞自引本部锐兵，会合文钦并钦二子文鸯、文虎，雄兵数万，来退司马昭。未知胜负如何？ 

忠义士于诠死节
　　却说司马昭听知诸葛诞会合吴兵以决胜负，唤谋士二人商议。一人是散骑长史裴秀，一人是给事黄门侍郎钟会。昭求破敌之策，钟会曰：“吴兵会合诸葛诞者，实图利也，以利诱之，必胜矣。”昭曰：“此言甚妙。”遂令石苞、周泰先引两军于石头山埋伏，王基、陈骞精兵在后，却令偏将成倅引兵数万先去诱敌。又令陈俊引车仗牛马驴骡，装载赏军之物，四面聚积于阵后。

　　是日，诸葛诞令吴将朱异在左，文钦在右。只见魏阵中人马不整，诞更不答话，乃大驱士马径进。成倅引兵退走，诞掩杀过。忽然一声炮响，两路兵杀来，左有石苞，右有周泰。诞大惊，急欲退时，王基、陈骞大率精兵杀到。淮南兵大败。司马昭亦引兵接应。诞引败兵奔入寿春，闭门坚守。昭令兵四面围定，并力攻城。

　　此时吴兵退于安丰。魏主车驾驻于项城。钟会谏曰：“今诸葛诞虽败入城，粮草尚多，更有吴兵见屯安丰以为掎角之势。今四面攻围，缓则坚守不出，急则必然死战。倘吴兵到来夹攻，吾军无益。不如只三面攻之，留南门大队，容贼自走；走则击之，可全胜也。今吴兵必然带粮不多，我引轻骑抄在其后，可不战而自破矣。”司马昭曰：“吾得子房也！”遂令王基撤退南面之兵，只留三面兵，筑起土城，以为久计。原来淮水泛溺，土城一冲便倒，寿春城上军士望之，大笑不止。

　　却说吴兵屯于安丰，孙琳唤朱异等入堂，责之曰：“量一寿春城不能救，安可并吞中原？如再不胜必斩！”朱异回本寨商议，牙将于诠曰：“城中军士其心不一，我等可分一半精兵入城。将军攻其外，我等在内杀出，却令诸葛诞引兵守城，此为上策。”异从之。有全怿、全端等皆愿入城。诠遂同怿、端会合文钦军马，引兵一万入寿春。此时魏兵不得将令，未敢轻敌，任吴兵入城，乃报知司马昭。昭令王基、陈骞引五千精兵，伏于吴兵来路：“若朱异来救寿春，不可与敌，只截其后，吴兵必自乱矣。”王、陈二人引兵伏定。朱异果然自引马步军来。正行之间，背后喊声大震，忽两军杀到：左有王基，右有陈骞。吴兵大败，各自逃命。异大掠无措，不敢回安丰，只奔到江边见了孙琳，言说此败之因。琳大怒曰：“累败之将，要汝何用！”叱武士推出斩之。于是武士拥朱异斩于镬里。琳又责唐咨等曰：“若不得城，勿来见我！”此时孙琳自回建业。

　　全端子全袆惧罪降魏，司马昭加袆为偏将军。唐咨兵退回上船。钟会与昭曰：“今孙琳退去，外无救军，城可围矣。”昭从之，遂催兵攻围。全袆感昭恩德，乃修家书与父全端、叔全怿，言孙琳不仁，再若无功，尽诛老小，以书射入城中。怿得袆书，遂引数千人开门降魏。魏兵欲入城去，被诸葛诞自至，魏兵乘高放箭，射入城中，城上矢石如雨，内外死者不计其数，尸横遍野，血流成渠。连打数日方息。诸葛诞在城内忧闷，忽蒋班、焦彝二谋士进言曰：“城中粮少兵多，不能久守，可率吴、楚之众，与魏兵决一死战。今守此城，欲待天自杀敌人耳！”诞大怒曰：“吾欲守，汝欲战，莫非有异心乎？再言必斩！”二人出而仰天长叹曰：“诞将亡矣！我等不如早降，免此一死！”是夜二更时分，蒋、焦二人逾城降魏，司马昭重加用之。因此城中虽有敢战之士，不敢言战。

　　魏兵四面筑起土城，以防淮水。诞在城中只望水泛，冲倒土城，驱兵击之。自秋至冬，并无淋雨，淮水不泛。看看粮尽，文钦在小城内与二子坚守，见军士渐渐饿倒，只得来告诞曰：“粮皆尽绝，军土饿损，不如将北方之兵尽放出城以省其食，只与吴兵固守，可保长久。”诞大怒曰：“汝教我尽去北军，欲谋我耶？”叱左右推文钦斩之。欲擒二子，事已泄漏，文鸯、文虎却将点兵，诞兵已到。鸯、虎二人各拔短刀，立杀数十人，飞身上城，一跃而下，越濠赴魏寨投降。司马昭恨文鸯昔日单骑退兵之仇，欲令斩之。钟会谏曰：“文钦之罪合诛，二子亦当灭族。今钦己亡，二子无路来降，且城未破，若杀降将，是坚城内人之心也。”昭允之，遂召文鸯、文虎入帐，以好言抚慰，赐骏马锦衣，加为偏将军，封关内侯。二子拜谢上马，绕城大叫曰：“我二人蒙大将军赦其反逆之罪，赠以爵禄，汝等何不早降！”城内人饥困日久，众皆计议曰：“文鸯乃司马氏大仇之人，尚且重用，何况我等也！”三千人结义了毕，欲出投降。诸葛诞大怒，日夜自来巡城，以杀为咸。

　　钟会知城中皆变，入帐与昭曰：“时已至矣！城可攻矣！”昭大喜，遂激三军四面云集，一齐攻打。北门守将曾宣献门，放魏兵入城。诞知魏兵已入，慌引麾下数百人，自城中小路突出，至吊桥边正撞着胡奋，手起刀落，斩诞于马下。数百人欲自逃生，皆被乱箭射死。魏将王基引兵杀到西门，正遇吴将于诠。基大喝曰：“何不早降也！”诠大怒曰：“大丈夫受命为主，以兵救难，既不能救，又降他人，乃禽兽之类也！”以手拽盔掷于地曰：“人生在世，得死于战场者，幸也！”急挥刀死战三十余合，人困马乏，独力难加，魏兵四面攻之，于诠被乱军所杀。史官有诗赞曰：

　　司马当年围寿春，降兵无数拜车尘。东吴虽有英雄士，谁及于诠肯杀身！

　　司马昭入城中，将诸葛诞老小尽皆斩之，夷其三族。武士推过诞帐下数百人来。昭曰：“汝等可降否？”众皆大叫曰：“愿与诸葛公同死，决不降汝！乞早杀之！”昭大怒，叱武士尽缚于城外，逐一问曰：“降者免死！”并无一人言降。随斩一人，再问亦然。数百人一一研问，直杀至尽，并无一人言降。昭深加叹息不已，遂令埋之。后史官有诗叹曰：

　　忠臣至死无移改，诸葛公休帐下兵。《薤露》歌声应未断，遗踪直欲继田横！公休，诞字也。

　　吴兵皆降于魏。裴秀告司马昭曰：“吴兵老小尽在东南江、淮之地，今若留他，久必为变，不如坑之！”钟会谏曰：“否。古之用兵者，全国为上，戮其元恶而已。若尽坑之，是不仁也，不如放归江南，以显中国之宽大耳。”昭曰：“此妙论也。”遂将吴兵尽皆放归本国。唐咨、王祚因惧孙琳，不敢回国，亦来降魏。昭皆重用，令分布三河之地。淮南已平，正欲退兵，忽报西蜀姜维引兵来取长城，邀截粮草。昭大惊，慌与多官计议退兵之策。未知如何？ 

姜维长城战邓艾五犯中原
　　蜀汉延熙二十年，改为景耀元年。姜维在汉中，选川将两员，每日操练人马。一将乃蒋舒也，一将乃傅佥也，并为心腹人。维问夏侯霸曰：“公常言‘邓艾虽小儿，不可轻之’，尚未深信。及累见其能，方知公之言不谬也，但恨未识其面耳。”霸曰：“其人身长七尺，阔面大耳，方颐大口。但言语蹇涩，时人呼为‘邓吃’也。”维曰：“吾平生不服天下之人，累中此人之计，誓必报恨以雪前耻也！”忽报淮南诸葛诞起兵讨司马昭，东吴孙綝助之。昭大起两都之兵，将皇太后并魏主一同出征去了。维大喜曰：“吾今番大事济矣！”遂表奏后主，愿兴兵伐魏。中散大夫谯周听知，叹曰：“蜀兵连年出征，伤者数多，深有怨心。姜伯约不识时务，欲背天行事也！朝廷近来溺于酒色，信从中贵黄皓，不理国事，只图欢乐；伯约累欲征伐，不恤军士，国将危矣！吾何忍哉？”乃作《仇国论》一篇，寄与姜维。维拆封视之，论曰：

　　或问：“古往能以弱胜强者乎？”伏愚子答曰：“有之。”高贤卿曰：“以何术以胜之？”伏愚子答曰：“处大国无患者，恒多慢；处小国有忧者，恒思善。多慢则生乱，思善则生治，理之常也。故周文王养民，以少取多；越勾践恤众，以弱毙强，此其术也。”贤卿又曰：“曩者楚强汉弱，相与战争，无日宁息，然项羽与汉约分鸿沟为界，各欲归息民；张良以为民志既定，则难动也，寻帅追羽，终毙项氏，岂比由文王、勾践之事乎？”伏愚子笑曰：“贤卿止知其一，不知其二也。昔商、周之际，王侯世尊，君臣久固，民习所专；深根者难拔，据固者难迁。当此之时，虽有汉祖，安能仗剑鞭马以取天下乎？当秦罢侯置守之后，民疲秦役，天下土崩，或岁改主，或月易公，鸟惊兽骇，莫知所从，于是豪强并争，狼分虎裂，疾搏者获多，迟后者见吞。方今之始，皆传国易世矣，既非秦末鼎沸之时，实有六国并据之势，故可为文王，难为高祖。夫民之疲劳，则扰乱之兆生；上慢下暴，则瓦解之形起。谚曰：‘射幸数跌，不如审发。’是故智者不为小利以移日，不为己意以改步，时可而后动，数合而后举，故汤、武之师不再战而克，诚重劳民而度时审也。如遂极武黩征，土崩势生，不幸遇难，虽有智者将不能谋之矣。若乃奇变纵横，出入无间，冲波截辙，超谷越山，不由舟楫而渡盟津者，此伏愚之所不及也。”

　　姜维视毕，大怒曰：“此腐儒之论也！”于是碎裂其文。遂提川兵来取中原，乃问傅佥曰：“以公度之，可出何地？”佥曰：“魏屯粮草，皆在长城。今可径取骆谷，度沈岭，直取长城，先烧粮草，然后直取秦川，中原可得矣。”维曰：“公之见，与吾暗合也。”即提兵径取骆谷，度沈岭，望长城而来。

　　却说长城镇守将军司马望，乃司马昭之族兄也。城内粮草多，兵马少。望听得蜀兵到，急唤守将王真，李鹏曰：“‘水来土掩，兵来将迎。’今蜀兵大至，当何策而退之？”二人告曰：“某等愿决一死战！主公何太怯也？”于是司马望引兵出城二十里下寨。次日，蜀兵来到，望引二将出阵。姜维出马，指望而言曰：“今司马昭迁主于军中，必有李傕、郭汜之意也。吾今奉朝廷明命，前来问罪，汝当早降。若是愚迷，全家受戮！”望大声而答曰：“汝等无礼，数犯上国，如不早退，令汝片甲不回！”言讫，令王真出马。蜀阵中傅佥出迎。战不十合，佥卖个破绽，王真便挺枪来刺。傅佥闪过，活挟王真于马上，便回本阵。李鹏大怒，纵马轮刀来救。佥故意放慢，等李鹏将近，努十分力，掷真于地，暗掣四楞简在手。鹏赶上举刀待砍，傅佥偷身回顾，向李鹏面门只一简，打的眼珠迸出，死于马下。王真被蜀军乱枪刺死。姜维驱兵大进，司马望弃寨入城，闭门不出。维下令曰：“军士今夜且歇一宿，以养锐气，来日须要入城。”次日平明，蜀兵争先大进，一拥至城下，用火箭火炮打入城中。城上草屋一派烧着，魏兵自乱。维又令人取干柴堆满城下，一齐放火，烈焰冲天。城已将陷，魏兵在城内嚎啕痛哭，声闻四野。

　　正攻打之间，忽然背后喊声大震。维勒兵回看之时，只见魏兵鼓噪摇旗，浩浩而来。维遂令后队为前锋，自立于门旗下候之。两阵对圆，魏阵中一小将，全装惯带，挺枪纵马而出，年约二十余岁，面如傅粉，唇似抹朱，厉声大叫曰：“认得邓将军乎？”维自思曰：“此是邓艾矣。”挺枪纵马来迎。二人抖擞精神，战到三四十合，不分胜负。那小将军枪法无半点放闲。维心中暗忖：“不用此计，安能胜乎？”便拔马望左边山路中而走。那小将骤马追之。维挂住了铁枪，暗取雕弓羽箭射之。那小将眼乖，早已见了，听得弓弦响处，把身望前一倒，放过羽箭。维回头看时，小将已到，挺枪来刺。维一闪，那枪从肋傍过，被维挟住。那小将弃枪，望本阵而走。维嗟叹曰：“可惜！可惜！”再拔马赶来。追至阵门前，一将提刀而出曰：“姜维匹夫，勿赶吾儿！邓艾在此！”维大惊。原来那小将乃邓艾之子邓忠也。维暗暗称奇，欲战邓艾，又恐马乏，乃虚意指邓艾曰：“吾今日识汝父子也。各且收兵，来日决战。”艾见战场不可，乃就机曰：“既然如此，暗算者非丈夫也。”遂两军皆退。邓艾据渭水下寨，姜维跨两山安营。艾见了蜀兵地理，乃作书与司马望曰：“我等且不可战，只宜固守。待关中兵至时，蜀兵粮草皆尽，三面攻之，无不胜也。今遣长子邓忠相助守城。”一面差人于司马昭处求救。

　　却说姜维令人来邓艾寨中下战书，约日大战，艾虚心应之。至日五更，维令三军造饭，平明布阵等候。艾营中掩旗息鼓，却如无人之状。维至晚方回。次日又令人下战书，责以失期之罪。艾以酒食待使，答曰：“微身小疾，有误相持，明日会战。”次日，维又引兵来战，艾仍前不出。如此五六番。傅佥与维曰：“此必有谋也，可宜防之。”维曰：“必捱关中兵到，三面击也。吾今特令人持书与东吴孙綝，并力攻之，平分天下。”正欲遣使，忽报司马昭打破寿春，杀了诸葛诞，夷其三族，吴兵皆降。昭班师回洛阳，便欲引兵来救长城也。维大惊曰：“今番伐魏，又成画饼矣！不如且回。”未知姜伯约退兵之策，端的还是如何？

孙琳废吴主孙休
　　却说姜维恐大势兵到，先将军器车仗，一应军需，步兵先退，然后将马军断后。细作报知邓艾。艾笑曰：“姜维知大将军兵到，故先退去。不必追之，追则中彼之计也。”乃令人暗哨，回报：“果然骆谷道狭之处，堆积柴草，准备要烧我追兵。”众皆骇然，乃称艾曰：“将军明如神也！”遂谴使赍表奏闻。于是司马昭大喜，加赏邓艾。

　　却说东吴大将军孙琳，听知全端、唐咨、王祚等降魏，勃然大怒，将各人家眷，尽皆斩之。吴主孙亮见孙琳杀罚太甚，心中怯然。一日出西苑，因食生梅，令黄门官名也于中藏取蜜煎梅食之。中藏，乃内府之库也须臾取至，开见蜜内鼠粪数块，召藏吏责之曰：“尔欠严敬矣。”藏吏，库官也。藏吏叩头奏曰：“臣封闭甚严，安有鼠粪？”亮曰：“黄门曾问尔求蜜食否？”藏吏奏曰：“数日前累求蜜食，臣实不敢与之。”亮指黄门曰：“此是卿所为也。”黄门不服。侍中刁玄、张邠二人奏曰：“黄门与藏吏言语不同，请付狱吏推问。”亮曰：“此事易知耳，何必勘问。若粪原在蜜中，则内外皆湿；若新在蜜中，则内燥外湿。”剖之，果然内燥。黄门服罪。亮之聪明，大抵如此。虽然如日月之明，但被孙琳把持，不能主张。琳令弟威远将军孙据，入苍龙宿卫；武卫将军孙恩、偏将军孙干、长水校尉孙闿，分屯诸营。孙琳筑太府于朱雀桥南，托病不出。

　　却说吴主孙亮闷坐，有黄门侍郎全纪在侧纪乃皇丈全尚之子也。纪为国舅，忠心事亮。此时孙亮泣而告曰：“孙琳妄杀大臣，掌握朝纲，视朕如无物。今不图之，必为后患。朕密告卿，卿可只今点起禁兵，与将军刘丞各把城门，朕自出以杀孙琳。此事切不可令卿母知之。卿母乃琳之姊也，倘若泄露，误肤非轻。”纪奏曰：“陛下先草诏与臣。临行事之时，臣持讨诏，使琳手下之人皆不敢妄动。”亮从之，即时写诏付纪。纪受密沼，归家告父全尚知之。尚为太常，听知此事，乃告妻曰：“三日内杀孙琳矣。”妻曰：“杀之是也。”口虽应之，却密令人持书报知孙琳。

　　琳大怒，当夜便唤兄第四人，点起大兵，先围大内；遂将全尚、刘丞等家，亦皆围住。比及平明，吴主孙亮听的宫门外金鼓大震，内侍入奏曰；“孙琳引兵围了内苑。”亮大怒，指全后骂曰：“汝父兄误我大事矣！”乃拔剑欲出，曰：“朕乃皇帝之嫡子，谁敢不从也？朕在位五年，无害于人，有何愧哉！”全后与侍中近臣及乳母，皆牵其衣而哭，不放亮出。孙琳先将全尚、刘丞等杀之，然后召文武于朝内，下令曰：“少帝荒淫久病，昏乱无道，不可以奉宗庙，必当废之。汝诸文武敢有不从者，必有反意！”众皆畏惧而应曰：“愿从将军之令。”忽一人出曰：“汝无伊尹、霍光之才，安敢废聪明之主耶！”众视之，乃尚书桓彝也。彝指孙琳大骂曰：“吾宁死，不从贼臣之命！”琳大怒，自拔剑斩之，即入内指吴主孙亮骂曰：“无道昏君！本当诛戮以谢天下！看先帝之面，废汝为会稽王，吾自选有德行者立之！”叱中郎李祟夺其印绶，令邓程收之。亮大哭而去。文武官僚无不堕泪，军民人等悲切不已。后史官有诗叹曰：

　　魏朝新见废曹芳，吴国孙琳效霍光。

　　无父无君真可叹，五常绝灭坏三纲！

　　时孙亮年十七岁。
  </div>
  <div class="pagination">
   <a href="三国志通俗演义嘉靖壬午本_page74.html">
    上一页
   </a>
   <span>
    ...
   </span>
   <a href="三国志通俗演义嘉靖壬午本_page70.html">
    70
   </a>
   <a href="三国志通俗演义嘉靖壬午本_page71.html">
    71
   </a>
   <a href="三国志通俗演义嘉靖壬午本_page72.html">
    72
   </a>
   <a href="三国志通俗演义嘉靖壬午本_page73.html">
    73
   </a>
   <a href="三国志通俗演义嘉靖壬午本_page74.html">
    74
   </a>
   <span class="current-page">
    75
   </span>
   <a href="三国志通俗演义嘉靖壬午本_page76.html">
    76
   </a>
   <a href="三国志通俗演义嘉靖壬午本_page77.html">
    77
   </a>
   <a href="三国志通俗演义嘉靖壬午本_page78.html">
    78
   </a>
   <a href="三国志通俗演义嘉靖壬午本_page79.html">
    79
   </a>
   <a href="三国志通俗演义嘉靖壬午本_page80.html">
    80
   </a>
   <span>
    ...
   </span>
   <a href="三国志通俗演义嘉靖壬午本_page76.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
