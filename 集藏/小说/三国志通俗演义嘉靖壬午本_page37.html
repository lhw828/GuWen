<!DOCTYPE html>
<html>
<head>
    <meta charset="UTF-8">
    <title>三国志通俗演义嘉靖壬午本 - 第 37 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志通俗演义嘉靖壬午本 - 第 37 页/共 88 页</h1>
    <div class="content">　　周瑜方歇息，人报曰：“张昭、顾雍、张纮、步骘四人来相探。”瑜迎接入堂。问慰礼毕，张昭便言曰：“都督知江东之利害否？”瑜曰：“未知也。”昭曰：“曹操引百万之众，屯集汉上，昨传檄文至此，欲请主公会猎于吴。虽有相吞之意，终不曾见其形迹。昭等力请吴侯降之，庶免江东之祸。鲁子敬从江夏带刘豫州军师诸葛亮至此，只为彼事，欲救其急，故下说词以挑之吴侯。子敬执迷不悟。正欲待都督一决，幸得回来。望以片言劝吴侯降曹，免使江东六郡生灵受刀兵之危，乃公之阴骘也。”瑜曰：“公等之见皆同否？”顾雍等曰：“所议皆同。”周瑜曰：“吾亦欲降久矣。公等暂回。明日早见吴侯，自有定议。”昭等辞退。 

　　人报曰：“有程普、黄盖、韩当等一班战将来见都督。”瑜出迎。至坐客，各各问慰了当，程普等曰：“都督知江东早晚属他人否？”瑜曰：“未知也。”普曰：“吾等自随讨虏将军开基创业，次后与将军削平祸乱，大小数百战，遍体疮痍，方才占得六郡城池，非一死也。今君侯听谋士之言，欲纳降曹操，此乃万代之耻笑乎！吾等宁死而不辱君侯！特请都督决一言而兴兵，吾等愿效死战。”周瑜曰：“将军等所见皆同否？”黄盖昂然而起，以手举其额曰：“吾头宁断，誓不降操！”韩当等齐应之曰：“不降！”周瑜曰：“吾正欲与曹操决战，谁肯降也！请诸将暂回，瑜自有定议。”程普等辞退。 

　　人报诸葛瑾、阚泽、吕范、朱治等一班文官相探。瑜请入，各叙礼毕，诸葛瑾曰：“闻舍弟自汉上来，其言刘豫州共结好破曹公，文武商议不定。是舍弟为使，瑾不敢多言，专等都督来决此事。”瑜曰：“以公道论之，若何？”瑾曰：“降者易安，战者未保。”周瑜笑曰：“吾自有主张。来日同至府下定议。”瑾等辞退。 

　　又报曰：“吕蒙、甘宁等一班儿相见。”瑜请入。所说此事，有要战者，有要降者，互相争论。瑜曰：“不必多言，来日都到府下公议。”周瑜冷笑不止，命左右秉烛。 

　　人报鲁子敬与孔明在于门首。瑜出中门相等，迎孔明至客位，叙礼罢，分宾主而坐。肃先问瑜曰：“今操驱众南侵，吴主不能决，一听于将军。将军意下安在哉？”瑜曰：“今曹公兴兵，以天子为名，师不可拒，势不可遏；战则易败，降则易安。吾已主定，来日见讨虏，便遣使纳降。”鲁肃愕然曰：“君言差矣！江东基业自破虏开创到今，已历三世，岂可一旦而废之？孙伯符弃世以来，外事托付将军，欲保全国家，乃为太山之靠，今何从懦夫之议耶？”瑜曰：“江东六郡，生灵无限；若罹音梨大祸，必主怨于吾，故以降之。”肃曰：“不然。夫以将军之英雄，以东吴之险固，操未必便能侵江东也。”二人争辩。孔明袖手冷笑。瑜曰：“先生何故哂笑之耶？”孔明徐徐答曰：“亮不笑别，笑子敬不识时务也。”肃亦愕然，曰：“孔明如何反笑我不识时务？”孔明曰：“公瑾主意降操，正合理也。”瑜曰：“孔明乃识时务之士也，必知吾所见矣。”肃曰：“孔明，你也如何说吾？”孔明曰：“操极善用兵，彷佛孙、吴，天下莫敢当者，真英雄也！旧只有吕布、袁术、袁绍、刘表可与对敌。今数人皆被曹灭，天下亦无人矣。独有刘豫州不识时务也，强为争衡。今孤身江夏，存亡未保。将军所主降者，可以保妻子，可以全富贵。国祚迁移，付之天命，何足惜哉！”鲁肃大怒曰：“汝教吾主屈膝受辱于国贼乎？”孔明曰：“愚有一计，并不劳牵羊备酒，纳土献印；亦不须亲自渡江；只须遣二文官，扁舟送二人到江上。操一得之，百万之众，卸甲卷旗，望北而去矣。”周瑜曰：“用那二人可退操兵？”孔明曰：“江东去此二人，如大林飘二叶，似千仓减二粟耳。虽如此之轻，足称曹操之愿。”瑜又问：“果用何人也？”孔明曰：“亮居隆中时，有北郡人言操去漳河边新造一台，名曰铜雀台，以应其瑞，限一千日工毕。曹操平生酒色之辈，酷爱妇人，久闻江东桥公有二女，长曰大桥，次曰小桥，有沉鱼落雁之容，闭月羞花之貌。操有誓曰：‘吾一愿得天下以为帝王，扫平四海；二愿得江东二桥，置于铜雀台，以为晚年之乐，虽死无恨矣。’今操引百万之众，虎视江南，实为此二女也。将军何不去寻桥公，以千金买此二女，差人送与曹操？操得，称心满意，必星夜回邺矣。此范蠡献西施之计，何不速为之？”周瑜曰：“有何验证？”孔明曰：“曹操第三子曹植，字子建，下笔成文。操命其子作一赋，名曰《铜雀台赋》。赋中之意，单道他家合为天子，誓取二桥。”瑜曰：“记否？”孔明曰：“吾爱文章之华美，常暗诵，一字不忘。”瑜曰：“请诵一遍。”孔明即朗诵《铜雀台赋》云： 

　　从明后而嬉游兮，登层台以娱情。见太府之广开兮，观圣德之所营。建高门之嵯峨兮，浮双阙乎太清。立中天之华观兮，连飞阁乎西城。临漳水之长流兮，望园果之滋荣。列双台于左右兮，玉龙与金凤。挟‘二桥’于东南兮，若长空之螮蝀音帝东。俯皇都之宏丽兮，瞰云霞之浮 动。忻群材之来萃兮，协飞熊之吉梦。仰春风之和穆兮，听百鸟之悲鸣。云天垣其既立兮，家愿得双逞。扬仁化于宇宙兮，尽肃恭于上京。惟桓、文之为盛兮，岂足方乎圣明？休矣！美矣！惠泽远扬。翼佐我皇家兮，宁彼四方。同天地之规量兮，齐日月之辉光。永贵尊而无极兮，等君寿于东皇。御龙旗以遨游兮，周鸾驾而周彰。思化及乎海宇兮，嘉物阜而民康。愿斯台之永固兮，乐终古而未央！ 

　　周瑜听罢，踊跃离坐，指北而骂曰：“老贼欺吾太甚！”孔明急起而止之曰：“昔匈奴累侵疆界，汉天子许以公主和亲，元帝曾以明妃嫁之，何惜民间二女乎？”瑜曰：“虽民间之女，大桥是讨虏将军孙伯符主妇，小桥乃吾之妻也。”孔明曰：“惶恐！惶恐！亮实不知也。失口乱言，死罪！死罪！”瑜曰：“吾与老贼誓不两立矣！”孔明曰：“事要三思，莫令后悔。”瑜曰：“吾承孙伯符之寄托，安有辱身屈己降曹之理也。适来此言，故反说以钓诸公耳。吾自离鄱阳湖，便起北伐之心，虽刀斧加头，不可易也。望孔明助一臂之力，同破曹贼！”孔明谢曰：“将军不弃，愿施犬马之劳，早晚拱听驱策。”这是孔明能处。后史官单道激孙权，说周瑜诗曰： 

　　口若悬河水逆流，风雷舌上运机筹。 

　　高谈善动周公瑾，雄辩能惊孙仲谋。 

　　立志便分三国定，鏖兵应为二桥羞。 

　　孔明当日心无量，西蜀东吴一旦休！ 

　　周瑜大怒不息，与孔明曰：“来日到府下便议兴兵，望公助之。”孔明与鲁肃同出，相别而去，来日见吴侯议兴兵破曹操。未知还是如何，且听下回分解。 

周瑜定计破曹操
　　却说次日清晨，吴侯孙权升堂，左边文官张昭、顾雍、张纮、步骘、诸葛瑾、虞翻、庞统、陈武、丁奉等三十余人；右边武官程普、黄盖、韩当、周泰、蒋钦、潘璋、吕蒙、陆逊等三十余人，衣冠济济，剑佩锵锵，侍立两边。孙权教请周公瑾议事。少时，鲁肃入报：“周都督到了。”周瑜入见礼毕，权曰：“都督治水军劳神。”瑜曰：“主公掌政事不易。”请瑜坐了。瑜曰：“近闻曹操引兵已屯汉上，驰书至此，主公议论若何？”权便取檄文与周瑜。瑜看了，笑而复怒曰：“老贼以为我江东无人，敢如此之相侮耶！”权曰：“若何？”瑜曰：“主公曾与文武商议否？”权曰：“累议此事，内有劝吾要降者，亦有使吾要战者。理会未定，故请公瑾一语决之。”瑜曰：“谁请主公降？”权曰：“张子布等皆主其事。”瑜问昭曰：“先生降者，愿闻其意。”昭答曰：“曹操豺虎也，挟天子而征四方，动以朝廷为名，近得荆州，威势甚大。吾以江东拒曹者，长江也。今操艨艟斗舰，何止数千，水陆并进，安可当之？愚谓大计不如且降，当图后计。”瑜曰：“此迂懦之论也！且江东自破虏将军开国以来，今历三世，安可一旦而废之？”权曰：“若此，计将安出？”瑜答曰：“操托名汉相，实为汉贼。将军以神武雄才，兼仗父兄余业，据江东之地，方数千余里，兵精粮足，英雄云集，当横行天下，为国家除残去秽。况曹操自送死耳，岂可降之耶？请主公筹之。今北土未平，马超、韩遂为操之后患，一也。操舍鞍马，仗舟船，与吴越争衡，二也。又遇隆冬盛寒，马无料草，三也。驱中国士卒，远涉江湖，不服水土，多生疾病，四也。此数者，皆用兵之患也，而操皆冒行之。将军擒操，宜在今日。瑜请得精兵数万人，进住夏口，保为将军破之。”权忽然曰：“老贼欲废汉而自立久矣，先图二袁、刘表、吕布与孤耳。今数雄已灭，惟孤尚存。今与老贼，誓不两立！君言当击，甚与孤合，此天以君授孤也。”瑜曰：“某与将军决一血战，万死不辞，只恐将军狐疑不定。”权拔佩剑砍前面奏案一角，曰：“如诸将官吏再言降操者，与此案同！”言罢，便将此剑授付周瑜，就封为大都督，程普为副都督，鲁肃为赞军校尉。如不听号令者，以此剑诛之。瑜受了剑，对众言曰：“吾奉君侯将令，今率众破曹，仰来日皆于江畔行营听调。如迟违者，依七禁令五十四斩施行。”言讫，辞了孙权便起。众文武各各无言而散。

　　周瑜回到下处，便请孔明论事。孔明已至，瑜曰：“今日府下公议已定，愿求破曹良策。”孔明曰：“讨虏尚未心稳，不可以决策也。”瑜曰：“何谓心不稳？”孔明曰：“心不稳，怯曹兵多，怀寡不敌众之意。将军能以军数开解，使讨虏了然无疑，而大事可成矣。”瑜曰：“先生之论善。”瑜即往见孙权。权曰：“公瑾夜至，必有事焉。”瑜曰：“来日调拨军马，主公心有疑否？”权曰：“但忧曹操兵多，寡不能敌众。余有何疑？”瑜笑曰：“瑜特为此，径来开解主公耳。主公因见曹书，言水陆八十余万，而各恐惧，不复料其虚实，便开此义，甚无畏也。今以实较之，彼将中国之人不过十五六万，且以久疲；所得袁众亦及七八万耳，尚怀狐疑。夫以疲病之卒，御狐疑之众，数虽多，甚不足畏也。瑜得五万兵，足以制之，愿主公勿虑焉。”权抚周瑜臂曰：“公瑾，卿言至此，甚合孤意也。子布无谋，各顾妻子，挟持私虑，深失于所望。独卿及子敬与孤同耳，天以卿二人赞孤也。已选三万人，船筏战具俱办。卿与子敬、程普便在前发，孤当续发人众，多载资粮，为卿后援。卿前军稍不如意，便还就孤，孤当亲与操贼共决胜负。事已定论，卿宜向前，勿狐疑耳。”周瑜谢而退。

　　瑜猛省，言曰：“孔明早已料吴侯之心，又高吾一头也。久必为江东之患，不如杀之。”遂令人请鲁肃连夜入帐，言欲杀孔明之事。肃曰：“不可。今操贼未破，先杀客人，诚乃万人之耻笑耳，非大丈夫之所为也！”瑜曰：“此人助刘备，必为江左之患也。”肃曰：“诸葛瑾乃是他亲兄，可令招此人同事孙讨虏，岂不壮哉？”瑜曰：“其言极善。”

　　至次日平明，瑜赴行营，升中军帐高坐，左右立刀斧手，聚集文武诸将听令。程普年长，旧为兄，周瑜年幼，爵居其上，是日推病，令长子程咨代替。瑜传令曰：“王法无亲，诸君各守乃职。方今曹操弄权，甚于董卓：囚天子在许昌，屯暴兵于汉上。吾今奉命，吊民伐罪。但以大军到处，不得一概动扰。赏劳罚罪，并无亲疏。差韩当、黄盖为前部先锋，兼管本部大小战船五百只，目下便行，前到三江口下定水寨，别听将命；蒋钦、周泰为第二队；凌统、潘璋第三队；太史慈、吕蒙第四队；陆逊、董袭第五队；吕范、朱治为四方巡警使，六郡催督官军，水陆并进而行，克期取齐。”号令已毕，诸将各自本处收拾船只军器起行。程咨回见父程普，说周瑜调兵动止有法。普大惊曰：“吾素欺周郎懦弱，不足为将；今日论大事如此，真将材也！吾如何不服！”遂亲往行营谢罪。

　　瑜请诸葛瑾至。坐定，瑜曰：“令弟诸葛孔明有王佐之才，如何屈身而事刘备？今幸至江左，欲烦先生不惜齿牙余论，使令弟弃刘备而事讨虏将军，汝弟兄朝暮又得相见，岂不美哉？吾待回报。子瑜先生不可弃却也！”瑾曰：“瑾自到江左，无尺寸之功，蒙讨虏将军重用。既都督有奉公之心，敢不听命。”即时离营上马，迳到驿庭。人报知孔明。孔明出，接入驿舍，哭拜，各诉疏远之情。瑾泣而言曰：“弟知伯夷、叔齐之情乎？”伯夷、叔齐，孤竹君之二子。孤竹，国名，殷、汤所封。父墨胎氏，名初，字子朝。伯夷名允，字公信。叔齐名智，字公达。伯夷、叔齐乃谥号也。孔明暗思：“此必是周瑜教来说我也。”遂答曰：“夷、齐，古之圣贤也。”瑾曰：“二人让位，皆逃在一处，后谏武王不从，隐居首阳山下，不食周粟，遂饿而死，亦在一处。活时一处，死时一处，我思与尔同胞共乳，各事其主，不能早晚相随，视夷、齐之为人，岂不羞赧乎？”孔明曰：“兄所言者，义也。义与忠、孝，三者何重？”瑾曰：“人以忠、孝为本，义不可缺也。”孔明曰：“弟教兄全忠全孝，若何？”瑾曰：“何为也？”孔明曰：“弟与兄，皆汉朝人也。今刘皇叔乃中山靖王之后，汉景帝阁下玄孙，兄能弃东吴而事刘皇叔，此全忠也。想父母坟茔皆在北方，兄若归江北，早晚得拜扫祭祀，此全孝也。以此忠、孝为重，与弟同扶孤弱之主，此全义也。兄恋江左而不以忠、孝为重，徒欲使弟以全其义，不敢听从也。望兄察之。”瑾思曰：“我来说他，倒被他说了我也。”因此不能回答，辞孔明而起，回报周瑜。瑜曰：“若何？”瑾曰：“吾受孙讨虏厚恩，安敢忘之耶？”尽将此言告之。瑜曰：“既公忠心事主，不必再有多疑，吾自有伏孔明之计。”瑾辞归。毕竟周瑜用何计能伏孔明，且听下回分解。 

周瑜三江战曹操
　　周瑜思忖，转恨孔明：“汝直如此能言快语，吾必杀之！”遂往辞孙权。权曰：“公瑾先行，孤当继后便起兵也。”瑜共程普、鲁肃邀孔明同行。孔明忻然从之，一同登舟，驾起风帆，迤逦上水望夏口而进。离三江口五六十里，船依次第，摆布已定。周瑜在于中央下寨，岸上依西山结营，周回下寨五十里。孔明只就小舟内安歇。

　　周瑜分派已定，使人请孔明于中军帐议事。时文武都聚帐下。孔明至，请坐定，瑜曰：“昔曹兵少，绍兵多，两军相拒于白马、官渡之时，操以何计破袁绍之兵？先生深通兵法，必知其详，愿赐教之。”孔明暗思：“此事见说我不动，必用计害我。吾看他如何！”遂答曰：“盖闻许攸之谋，先断乌巢之粮，因此一战以成功。”瑜大喜曰：“先生之言极是。今操兵八十三万，予有三万，安能拒之？必须先断操之粮，然后可破。令人探知操军粮草，皆屯聚铁山。素知先生久居汉上，地理熟知。彼皆各为主人之事，有劳先生率领关、张、子龙之辈；吾亦助兵千余，星夜往聚铁山断操粮道。此行勿误！”孔明忻然领命，便辞周瑜而去。众官皆散，独鲁肃问瑜曰：“公使孔明何意？”瑜曰：“欲杀之，恐惹人笑，故借操之手，先除后患。”肃乃来见孔明，看他知也不知。孔明略无难色，整点军船要行。肃不忍，以言钓之曰：“此去可成功否？”孔明笑曰：“吾水战步战、马战车战，各尽其妙，何愁功绩不成？非比江东诸公、周郎，尽一能耳。”肃曰：“吾与周郎谁能？”孔明笑曰：“吾闻江南小儿有言：‘伏路把关饶子敬，临江水战说周郎。’公等于平陆，但能伏路把关；周公瑾只堪水战，不能陆战耳。”肃以言回报周瑜，瑜大怒：“何欺我只能水战也！不用他去，吾自引一万马步军，直往聚铁山断粮道，如何？”肃以言回报孔明，孔明笑曰：“公瑾令吾断粮者，实欲令曹公杀吾耳。吾故片言戏之，公瑾便容纳不下。目今用人之际，只愿吴侯与刘使君同心，则大事成矣；如各相害，则事休矣！操多谋者也，他平生快断人粮道，今如何不以重兵提备？公瑾若去，则必就擒。可先决水战，挫动北军锐气，别寻妙计破之。望子敬善言以告公瑾为幸。”鲁肃以言回报周瑜，瑜摇首顿足曰：“此人见识果胜吾矣。今日不除之，日后吾必被他算矣！”肃曰：“目今大军相拒之时，望以国家为重！”瑜然之。

　　却说刘玄德分付公子刘琦守江夏，遂引兵往夏口登程。遥望江南岸旗旛隐隐，戈戟重重，料是东吴已动兵矣。玄德尽把江夏之兵屯于樊口住扎，令人登高望之。回报曰：“南岸尽是东吴家战船；北岸隐隐烟火不绝，乃青州、徐州之兵。”玄德聚众言曰：“孔明一去，杳无音信，不知就里如何。谁人可去探听虚实回报？”糜竺曰：“某愿往。”玄德乃备羊酒礼物，嘱付糜竺曰：“当应机处变。”竺驾小舟顺流而下，径至周瑜寨。军士报瑜曰：“刘豫州使糜竺至，慰劳将军。”瑜召入，竺再拜，致玄德再三相敬之意，献上酒礼。瑜受之，就待糜竺。竺告瑜曰：“孔明来结好东吴，共破曹操，竺欲见孔明一面。”瑜曰：“今军已临敌，吾欲亲往见玄德而会；争奈任重，不可片时离也。若豫州肯枉驾来临，深慰所望。别有他事，自当面告。且孔明与我定计破曹，岂可便去也？”竺应诺。遂辞下船而回。肃曰：“公欲见玄德，何意？”瑜曰：“玄德世之枭雄，今若不除之，乃东吴之大患。吾非为一己之私，实为国家也。”鲁肃劝之不从，遂传密令：“如玄德至，先埋伏刀斧手五十人于壁衣中，吾掷盏为号，便出下手。”

　　却说糜竺回到樊口寨中，来见玄德，将周瑜欲待会面之事说了。玄德便教收拾快舡一只，只今便行。云长谏曰：“吾疑周瑜多谋之士，又兼无孔明之书，其中必诈，不可去。”玄德曰：“我今结托于东吴，共破曹操，他欲见我，我若不往，非同盟之意也。两相疑惑，事不谐矣。”云长曰：“兄长坚意要去，弟亦同去。”张飞曰：“我也跟去。”玄德曰：“只着云长跟随我去，弟与子龙守寨，简雍固守鄂县。我去便回。”乃乘小舟，云长并从者二十余人，飞奔棹舟而来。至寨口，玄德观艨艟斗舰，旌旗甲兵，左右分布整齐，看了心中甚喜。军士飞报周瑜，瑜曰：“多少船到？”报曰：“只有一只船，从者二十人。”瑜笑曰：“此人命休矣！”嘱付埋伏刀斧手，远远相接。玄德引云长二十人直入，步行到中军帐。周瑜出辕门相接而入帐中。叙礼已毕，请玄德上坐。玄德曰：“将军名传天下，世之俊杰。刘备区区之才，安烦将军之重礼耶？”乃分宾主而坐。周瑜取酒相待。

　　却说孔明偶来江边，见说玄德与都督相会，吃了一惊，急入中军帐，正遇鲁肃。肃与孔明乃携手而入，偷目先视周瑜，面有杀气，两边密排壁衣。孔明思之：“吾主休矣！”回视玄德，谈笑自若；看玄德背后，一人按剑而立，乃云长也。孔明喜曰：“吾主无危矣！料周瑜惧怕云长，必不敢下手。”孔明不入，复回舡上，江边伺候。

　　周瑜起身把盏，猛见云长在背后，忙问曰：“此何人也？”玄德曰：“乃吾弟关云长也。”瑜曰：“莫非向日斩颜良、文丑者乎？”玄德曰：“是也。”周瑜汗流满臂，就与把盏。又饮数杯，玄德问曰：“将军今拒曹操，得战卒几何？”瑜曰：“三万耳。”玄德曰：“安可敌曹操八十三万大军也？”瑜笑曰：“兵多将广，何足惧哉！瑜三万人，足可以用。豫州试看吾破之，如摧朽木耳。”玄德羞惭而谢之。忽见鲁肃入，玄德曰：“子敬可请孔明说话。”瑜曰：“只待破了曹操，此时与孔明相见也。”玄德惶恐而谢。云长目之，玄德会其意，乃辞瑜曰：“备暂告别，破敌收功之后，专当拜贺。”瑜亦不留，送出辕门。

　　玄德至船边，忽见孔明。孔明曰：“主公知今日之危乎？”玄德曰：“不知。”孔明曰：“若无云长，已遭瑜之难矣。”玄德方省悟，问孔明：“若何？”孔明曰：“若某虽居虎口，安然如泰山。今主公但收拾船只军马，十一月二十甲子日后为期，可教子龙驾小舟于南岸边等候，切勿有误。”玄德问其意，孔明曰：“但看东南风起，亮必还矣。主公可速开舡。”孔明自回。玄德开船，行不数里，上流处放下五六十只船来。玄德慌忙看时，船头上一人，乃张飞也。“恐怕哥哥有失，特来远接。”遂乃同回。

　　却说鲁肃问瑜曰：“公瑾今日何不下手？”瑜曰：“关云长世之虎将也，行坐相随，吾若下手，他必来害我也。”肃愕然。有人报曹操遣使至。瑜唤入。使人呈上书，看时封皮云：“汉大丞相书付周都督开拆。”瑜大怒，更不开看，扯碎掷地，喝斩使者。肃曰：“两国争战，不斩来使。”瑜曰：“斩使以示威也！”将首级付从人回去。瑜曰：“操贼必兴兵矣！”当日发放，令甘宁为先锋，韩当为左翼，蒋钦为右翼，瑜自部领诸将接应。来日四更造饭，五更开船，战具炮石，一应完备。

　　却说曹操听得周瑜斩了他使人，毁了他书，心中大怒，便唤蔡瑁、张允一班儿荆州降将为前部，操自为后军，四更造饭，五更开船。时建安十三年十一月初一日，平风静浪，北军大进。正使船到三江口，南船已摆开，旗旛中一员大将，坐在船头上，大呼曰：“吾乃甘宁是也！敢有决战者，即上船来！”蔡瑁大怒，便唤弟蔡熏录者注：少个王旁，我打不出来。前进，鼓噪呐喊。熏大呼曰：“吾乃大将蔡熏也！”甘宁执箭扣满弓，望蔡熏射之，应弦而倒。宁驱船大进，万弩齐发，北军不能抵当。船左边蒋钦、右边韩当，直撞入北军队中，来捉曹操。未知曹操性命如何？ 

群英会瑜智蒋干
　　却说甘宁一箭射死蔡熏，三路战船，纵横于三江水面，掩杀北军，箭似飞蝗，炮石如雨。韩、蒋二将见后军船尽是青、徐之兵，素不曾习水战，大江水面上战船一摆，早立脚不住，安能奋武扬威？于是甘宁催两路船，杀透后军。周瑜又催船助战。从巳时至未时，北军都退，中箭着炮者不计其数。周瑜虽精于水战便利，惟恐寡不敌众，遂下令鸣金，收住船只。北军尽回。青、徐兵不谙水战者，溺死极多。操登旱寨，再整军士，唤蔡瑁、张允，责之曰：“东吴兵少，你如何反败？是汝等不用心耳！且免汝一番，后再如此，必按军法！”蔡瑁曰：“荆州水军久不操练，奈有多半北军不识水利，见南军一击便慌。如今先下水寨，令北军在中，水军在外，每日教习。水军精熟，方可用之。”操曰：“你既是水军都督，取便区处而行，何必禀我。”张、蔡二人自去训水军。沿江一带分二十四座水门，以大船居于外，以为城廓；小船居于内，可通往来。至晚点上灯，照得天心水面，上下通红。旱寨三百余里，烟火不绝，搬粮运草，车仗相接，晓夜而行。

　　却说周瑜得胜回寨，一面差人报吴侯，以甘宁为第一功，韩当、蒋钦次之。余皆赏赐已毕，瑜乃当夜登高观望，西边一片通红，火光接连天地。瑜问之，左右答曰：“此是北军灯火之光也。”瑜亦心惊。当夜收拾一只楼子船即战船，“吾亲自去观看操军水寨”。随行有鲁肃、黄盖等八员将，皆带强兵硬弩，一齐上船，两边青布为幔，排列二十余人，上带鼓乐，迤逦前进。至操寨边，日当卓午，瑜命下了碇石，楼船上鼓乐齐奏。瑜暗窥他水寨，大惊云：“此深得水军之妙也！”问水军都督是谁，左右曰：“蔡瑁、张允。”瑜曰：“原久居江东，谙习水利将士。吾何计先收此二人，然后可以破曹？”瑜在船上饮酒，看玩水寨，时曹军看见，慌报曹操。操教纵船擒捉周瑜。瑜见旗号从水寨中起，急教收起碇石，两边四下都一齐轮转橹棹，望江面上如飞而去。比及曹军水寨中船出，南船已离了十数里远，追之不及，急回报曹操。

　　操言：“昨日输了一阵，挫动锐气；今被他深窥吾寨栅，吾用何计破之？”言未毕，忽于帐下一人出曰：“某自幼与周郎同窗交契，如亲昆仲，凭三寸不烂之舌，往江左说此人来降，共擒刘备，若何？”曹操大喜，视之，乃九江人也，姓蒋，名干，字子翼，见为曹操帐下幕宾。操问曰：“先生果与周公瑾交厚乎？”干曰：“丞相放心，干到江左，必要成功。”操问：“要何物将去？”干曰：“只消一童随往，二仆驾舟，其余不用。”操甚喜，置酒与蒋干送行。

　　干纶巾布袍，驾一只扁舟，径到瑜寨中，命报复云：“故人蒋干特来相访。”周瑜正在寨中议事，忽报蒋干至，瑜笑谓众将曰：“说客至矣！”与众将附耳低言，如此如此，众皆应命而去。瑜整衣冠，引从者数百，皆锦衣花帽，前后簇拥。瑜步行，远远迎接蒋干。干引一青衣小童，昂然而来。瑜教从者摆列于两下，瑜慌忙拜而迎之。干曰：“贤弟别来无恙？”瑜应声答曰：“子翼良苦，远涉江湖，生受为曹操作说客耶？”干愕然，良久曰：“吾与足下间别久矣，近知威镇江东，名扬华夏，故来叙旧，以观其志，何疑吾作说客耶？”瑜曰：“吾虽不及师旷之聪，闻弦歌而知雅意也。”干曰：“足下视人如此，吾告退。”瑜笑而抚其臂曰：“吾但嫌兄与曹氏作说客。既无此心，何去速也？”遂入帐上。叙礼毕，坐定，令左右请江左英杰与子翼相见。

　　少时，面前设金银器皿，光射眼目。文官武将，各穿锦绣之衣；帐下小将，尽披银铠，分两行而入。瑜都教相见已毕，就教列于两傍而坐，奏军中得胜之乐，轮换行酒。瑜告诸将曰：“此是吾同窗友兄也。虽从江北到此，却非是曹操家说客，众等勿疑。”遂唤子义子义，太史慈之字也。曰：“可佩吾剑作明甫，今日置酒，但叙旧日交情耳；如有但题曹操并东吴军旅之事者，可立斩之！”太史慈轩昂应诺，按剑坐于席上。蒋干闻之，如坐针毡。周瑜曰：“吾自领军以来，点酒不饮；今日见了心腹故友，又无疑忌，当饮一醉。吾兄开怀。”座上觥酬交错，但是一个起来把盏，必须夸其才能。周瑜大笑而畅饮。酒至半酣，瑜携干手，同步出帐外。瑜左右军士，皆全装贯带，持戈执戟而立。瑜曰：“吾之小卒，颇雄壮否？”干曰：“虎狼之兵也。”引干到帐后一望，粮草堆积如山。瑜曰：“吾之粮食，颇足备否？”干曰：“兵精粮足，名不虚传。”瑜又大笑，引干看营中军器鞍马。瑜佯醉大笑曰：“想周瑜与子翼同学业时，不曾望有今日矣！”干曰：“以贤弟高才，实不为过。”瑜执干手曰：“大丈夫处世，遇知己之主，外托君臣之义，内结骨肉之恩，言必行，计必从，祸福共之。假使苏秦、张仪更生，陆贾、郦生复出，口似悬河，舌如利刃，安能动吾铁石之心也！况今时章句腐儒，欲一面之词，等闲难说我耶？”言罢大笑。此时蒋干面如土色，心似刀锥。瑜又邀入帐上，会诸将再饮，又指诸将曰：“此皆江左之豪杰。今日此会，‘群英会’耳！”饮至天晚，点上灯烛，瑜自起舞剑作歌。众拍手而和之。歌曰：

　　大丈夫处世兮，立功名。功名既立兮，王业成。王业成兮，四海清。四海清兮，天下太平。天下太平兮，吾将醉。吾将醉兮，舞霜锋。

　　歌罢慷慨，满坐尽欢，独有蒋干，寸心欲碎。夜已更深，干辞：“不胜酒力矣。”瑜挟干臂曰：“日久不与子翼同榻，今宵抵足而眠。”

　　瑜本不醉，佯推大醉，同干入帐共寝。瑜衣不能解带，呕吐狼藉于床上。是夜，蒋干如何睡得着，窃听之，时军中鼓打二更，起视残灯尚明，看周瑜时鼻息如雷。干观帐内桌上一堆文书，干偷视之，皆是往来书信。内有一封，上写“张允、蔡瑁谨封”。干大惊，暗读之。书云：

　　某等降曹，非图仕禄，皆势迫耳。今已赚北军困于寨中，但得其便，即将操贼之首献于麾下。早晚人到，便有关报。谨此敬复，希冀照察。

　　干思曰：“原来蔡瑁、张允结连东吴！”将书暗藏于衣内。

　　忽周瑜翻身，干急灭灯就寝。瑜口内含糊曰：“子翼公，我数日之内，教你看操贼之首！”干勉强应之。瑜又曰：“子翼且住，教你看操贼之头！”及干问之，瑜又推睡着。干伏在床上，看看四更，只听的有一人入帐唤曰：“都督醒否？”周瑜故做梦中忽觉之意，乃问那人曰：“床上睡着何人？”答曰：“都督请子翼共寝，何谓不知？”瑜懊悔曰：“吾自来不曾饮醉；昨日醉后失事，不知说甚言语否？”那人曰：“江北有人至此。”瑜喝低声，便唤子翼。蒋干却推睡着。瑜潜出帐，干亦窃听之。有人在外曰：“张、蔡二都督道，急切不得下手。”后面言语颇低，听不真实。少刻，瑜入帐，又唤子翼。蒋干只推睡着。瑜解衣就睡。干寻思：“周瑜是个有精神的人，天明寻书，必然泄漏。”睡到五更，干起唤周瑜，瑜又推睡着。干戴上巾帽，潜步出帐去，唤了小童，径出辕门。军士问：“先生那里去？”干曰：“吾在此恐误都督事，权且告别。”军士亦不阻当。

　　干下船，飞奔江北岸，来见曹操。操问：“先生干事若何？”干曰：“周瑜心如铁石，不可说也。”操怒曰：“事又不济，反被东吴之笑！”干曰：“虽不能说周瑜，却与丞相打听得一件事，乞退左右。”干将上项事，逐一说与曹操。操大怒曰：“二贼如此无礼！”恐走透消息，即便唤蔡瑁、张允到帐下。操问曰：“进兵如何？”瑁曰：“军练未熟，不敢轻进。”操怒曰：“军若练熟，首级献于周郎矣！”张、蔡二人不知其意，惊慌不能回答。喝令武士擒获斩之。须臾，献头阶下。众皆入问其故，操方省悟：“吾中计矣！”虽是中了计，操不肯认错。乃与众将曰：“此二人怠慢军法，迁延日久，吾故斩之。”众皆嗟吁不已而出。曹操于众将内，选毛玠、于禁为水军都督，以代二人之职。其余诸将，皆不更换。

　　细作探知，报过江东。周瑜大喜曰：“吾所患者，此二人耳。略施小计，尽以剿除，吾无忧矣！”肃曰：“都督如此用兵，何愁曹贼不破乎！”瑜曰：“吾料诸将不知其计，独有诸葛亮胜如吾见，想此谋亦不可瞒也。子敬试以言钓之，看他知也不知，便当回报。”肃来钓孔明，还是如何？ 

诸葛亮计伏周瑜
　　却说周瑜用计，借操之手，杀了蔡瑁、张允，细作报过江来。瑜大喜，乃与鲁肃曰：“吾料众将可瞒，独孔明不可瞒也。子敬以言钓之，看他知否。”鲁肃领了言语，径来孔明船中相探。孔明接入小舟对坐。肃曰：“连日措办军务，有失听教。”孔明曰：“便是亮亦未与都督贺喜。”肃曰：“何喜？”孔明曰：“公瑾使足下来探亮知不知，便是这件事可贺喜耳。”諕得鲁肃失色曰：“先生缘何知之？”孔明曰：“这条计只是瞒过蒋干。操必然后省，只是不肯认错。江东无患耳，如何不贺喜！吾闻知换了毛玠、于禁，则这两个手内，好歹送了水军性命。”肃开口不得，把些言语支吾了半晌，别孔明而回。孔明嘱曰：“万望子敬隐而休言亮知此事。公瑾若知，必然寻事害亮也。”鲁肃应允，驾小舟而去，见周瑜，把上项事只得说了。瑜听毕，大怒曰：“若留此人，那里显我！吾决意斩之！”肃劝曰：“若杀孔明，却被曹操耻笑。”瑜曰：“我自有公道斩之，教他死而无怨。”肃曰：“何以公道？”瑜曰：“子敬休问，来日便见。”

　　次日，聚众将于帐下，教请孔明。孔明欣然而至。坐定，瑜问孔明曰：“即目交兵不远，水路之中，何兵器以取胜？请先生教之。”孔明曰：“大江之上，除非用弓弩为先。”瑜大喜：“先生之言，正合愚意。昔姜子牙自置许多军器。军中缺箭使用，欲烦先生监造十万枝箭，以备用之，请勿推却。若用他人，恐才短不能为也。”孔明曰：“亮闲于此，敢问十万枝箭，何时要用？”瑜曰：“十日之内，亦可办完否？”孔明曰：“即目两军相当之际，早晚操军必到，若侯十日，误了大事。”瑜曰：“先生可料几日便成？”孔明曰：“只消三日严限，拜纳十万枝箭。”瑜曰：“军中无戏言。”孔明曰：“怎敢侮弄都督！三日不办，甘当军令。”周瑜大喜，唤军政司当面要了文书，置酒相待：“军需了日，后有酬劳。”孔明曰：“今日不及，来日分付，便造箭也。第三日可差小军搬箭。”孔明饮了数杯，辞别而去。鲁肃曰：“此人莫非诈乎？”瑜曰：“他自送死，非吾逼也。明白对众要了文书，他便两胁生翅，也飞去不得。吾已分付军匠人等矣，教他诸般不便，必然误了。那时定罪，有何理说？你可去探虚实来回报。”

　　肃来见孔明，孔明曰：“吾曾告子敬，休与公瑾说，他必害我。今日果然为之。三日之内，要造十万枝箭，如无箭数，按军法施行。子敬只得救我！”肃曰：“你自取祸，如何救得？”孔明曰：“望子敬暂借船二十只，每船借军三十人，船上皆用青布帏幔，各船要草千余束，密布两边，皆在江岸伺候，别有妙用。第三日，请子敬至此看箭。却不可教公瑾知会！倘事泄，则吾计不成，必累子敬矣！”肃允诺，回报周瑜，言道：“他也不用箭竹羽毛胶漆等物，自有道理。”瑜大疑，不省其意。

　　肃自拨轻快船二十只，各船派三十人，皆用青布为幔，上插旌旗，内安谷草，缚在两边，皆屯于孔明船边。一日无动静，两日亦不行。到第三日四更，鲁肃来船边，孔明教请上船。肃问曰：“何意？”孔明曰：“余请子敬往北取箭。”肃曰：“箭在何处？”孔明曰：“子敬休问，前去便见。”把二十只船，用长索相连，只望北岸进发。是夜，大雾垂江，对面不能相见。孔明共鲁肃坐在船中，传令教快行。果然是好一江大雾！前人有篇《大雾垂江赋》曰：

　　大哉长江！西接岷、峨，南控三吴，北带九河。汇音会百川而入海，历万古以扬波。至若龙伯、海君，江妃、水母，长鲸千丈，天蜈九首，鬼怪异类，咸集而有。盖夫鬼神之所依凭，英雄之所战守。时也阴阳既乱，昧爽不分。讶长空之一色，忽大雾之四屯。虽舆薪而莫睹，惟金鼓之可闻。初若溟濛，才隐南山之豹；渐而充塞，欲迷北海之鲲。然后上接高天，下垂厚地；渺乎苍茫，浩乎无际。鲸鲵出水而扬威，蛟龙潜渊而吐气。又如梅林收溽，春阴酿寒；溟溟漠漠，浩浩漫漫。东失柴桑之岸，南无夏口之山。战船千艘，俱沉沦于岩壑；渔舟一叶，惊出没于波澜。甚则穹昊无光，朝阳失色；反白昼为昏黄，变丹青于水黑。虽大禹之智，不能测其浅深；离娄之明，焉能辨其咫尺？于是冯夷息浪，屏翳收功；鱼鳖遁迹，鸟兽潜踪。隔断蓬莱之岛，暗围阊阖之宫。恍惚奔腾，如骤雨之将至；纷纭杂沓音塔，若寒云之欲同。乃能中隐毒蛇，因之而为瘴疠；内藏妖魅，凭之而为祸殃。降疾厄于人间，起风尘于塞外。小民遇之夭伤，大人观之感慨。盖将返元气于鸿荒，混天地为大块。

　　当日五更，孔明船已到曹操水寨边。孔明教把船只头西尾东，一字摆开，就船上擂鼓呐喊。鲁肃惊曰：“倘曹兵齐出，如之奈何？”孔明笑曰：“吾料曹操虽奸雄，于重雾中必不敢出。吾等酌酒取乐，雾散便回。吾亲在此，子敬勿忧。”

　　却说曹寨水寨中听得呐喊擂鼓，毛玠、于禁二人慌忙使人报知曹操。操此时因见水军未整，自到江边提调。俱各停当，操传令曰：“重雾迷江，他必有埋伏。更兼军士来的整齐，切不可轻动。可拨水军弓弩手，乱箭射之。”又差人往旱寨内，唤张辽、徐晃各带弓弩手三千，火速到船边助射。比及号令到，于禁、毛玠怕南军抢入水寨，已先差弓弩手乱箭射之；后号令到，拨弓弩手约一万余，尽皆放箭。平明时分，孔明教把船吊回，头东尾西，逼近水寨受箭。张辽、徐晃又引能射者，皆赴水寨口大船上放箭。只听得雾中擂鼓呐喊，箭如雨发。渐渐日高，收起雾露，孔明教急收船回。二十只船上两边束草上，排满箭枝。孔明令人叫曰：“谢丞相箭！”比及报知操时，船轻水急，已放回二十余里远，追之不上。操懊悔自责，北将皆嗟咨不已。

　　孔明与鲁肃曰：“每船上箭，可够四五千矣。不费江东半分之力，已得十数万箭。明日却将来射北军，强似自己用工造作。”肃曰：“先生真神人也！何以知今日如此大雾？”孔明曰：“凡为将者，不通天文，不识地理，不知军情，不晓阴阳，不看阵图，不明兵势，乃庸才也。亮三日前，算定今日大雾，因此敢取巧而办之。公瑾教我十日办完，人匠物料皆不应手，便行官府，亦误了事，特寻这一件风流过犯，明白斩我。我命系于天，公瑾安能害我也！”鲁肃拜服。船已到岸，五百军已在江边伺候搬箭。孔明教船上取之，得九万余枝，箭都搬入中军帐交纳。鲁肃把孔明言语说与周瑜。瑜大惊，慨然而叹曰：“孔明神机妙算，吾不及也！”后史官有诗曰：

　　浓浓雾露满长江，天地难分水渺茫。

</div>
    <div class="pagination">
<a href="三国志通俗演义嘉靖壬午本_page36.html">上一页</a><span>...</span><a href="三国志通俗演义嘉靖壬午本_page32.html">32</a><a href="三国志通俗演义嘉靖壬午本_page33.html">33</a><a href="三国志通俗演义嘉靖壬午本_page34.html">34</a><a href="三国志通俗演义嘉靖壬午本_page35.html">35</a><a href="三国志通俗演义嘉靖壬午本_page36.html">36</a><span class="current-page">37</span><a href="三国志通俗演义嘉靖壬午本_page38.html">38</a><a href="三国志通俗演义嘉靖壬午本_page39.html">39</a><a href="三国志通俗演义嘉靖壬午本_page40.html">40</a><a href="三国志通俗演义嘉靖壬午本_page41.html">41</a><a href="三国志通俗演义嘉靖壬午本_page42.html">42</a><span>...</span><a href="三国志通俗演义嘉靖壬午本_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
