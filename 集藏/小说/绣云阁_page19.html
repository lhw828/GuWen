<!DOCTYPE html>
<html>
 <head>
  <meta charset="utf-8"/>
  <title>
   绣云阁 - 第 19 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绣云阁 - 第 19 页/共 40 页
  </h1>
  <div class="content">
   三缄归里，沿途辛苦自不必说。其时，灵宅子收得毒龙、老蛟、虾妖，约有半载矣。一日，灵宅默会七窍起官复用，已到南龙，欲命群妖入衙，竦动阻道，惜乎蛟、虾、毒龙等皆属精魂，非借尸而活不可。如得一在世妖物，率领三妖去到南龙衙中，暗暗调停，不惟三缄之道能阻，还使七窍官位大升，将此道门闭塞无路，看尔紫霞道法又何施。因登讲法台，传三妖品立台下。
　　三妖拜舞毕，同声禀曰：“师传弟子，有何吩咐？”灵宅子曰：“尔三人为三缄阐道，皆受紫霞挫辱，且将性命抛入黄泉，尔等至今尚记此仇否？”三妖泣曰：“日记于怀，无时忘却也。”灵宅子曰：“记之犹欲报之乎？”三妖曰：“虽欲报复，奈彼仙术浩大，何能敌耶？”灵宅子曰：“紫霞道法，不但尔等，师亦不能敌之。吾意欲复此仇，不在争斗，惟设一阻道妙计，将道门闭塞，其仇即复焉。”三妖曰：“此计非师不能设耳。”灵宅子曰：“师计久定，但尔三人皆系精灵，非附尸不可。如得一有形妖属，统率尔等潜至七窍所辖地界，缓缓附尸入衙，竦动阻道之心，又与分别不能查考之案，奇功多竖，自然官阶愈大，禁道愈严。务俾天下道门尽行断绝，庶不枉为师设计一片苦衷。”三妖曰：“山精水怪无地不有，吾师何不招之？”灵宅子曰：“妖属固多，与紫霞无隙者不能用力，惟其与彼素有仇恨，方能着实竦动。尔等试思，犹有辱受紫霞而未死者乎？”虾妖沉吟良久，曰：“与紫霞有仇而尚在人世者，仅赤鲤焉。”灵宅子曰：“此妖道法如何？”虾妖曰：“海岛中能敌之者鲜耳。”灵宅子曰：“如是，尔等将彼呼至，吾亦收为门徒，卜了吉期，然后暗往南龙，乘机入彀。”虾妖曰：“赤鲤洞府惟吾识得，吾去呼之。”灵宅子曰：“宜速去速归，早早遣发尔等，迟被上界仙子知觉，又阻滞难行矣。”虾妖得命，飞身而去，竟到赤鲤洞中。赤鲤惊曰：“虾兄何来？闻得海岛一战，虾子虾孙几无孑遗，尔胡尚在人世？”虾妖曰：“吾死已久，精灵未散，四处飘荡，靡有依归。突遇灵宅真人收吾为徒，饮以固魂丹数粒，因之精灵坚实，无异生前。”言犹未已，赤鲤曰：“尔既师事灵宅，不在洞中修炼，来此何为？”虾妖曰：“特来邀约将军，去投灵宅真人，同学道耳。”赤鲤曰：“吾道吾自习之，何必又去投师，受人管束。”虾妖曰：“成巨事者，不拘细行。尔与紫霞之仇，独不思所以复耶？”赤鲤曰：“吾之苦苦修炼者，正欲成此大道以报之也。”虾妖曰：“吾领师命来约尔者，亦是复仇意焉。”赤鲤曰：“从师吾甚不愿，如言复仇，吾暂一行，看尔师尊若何布置。”虾妖喜曰：“将军如肯枉驾，此仇定报无疑矣。”遂携手而行，同上风车。
　　霎时已到，虾妖报之灵宅。灵宅传入，列坐其次。坐已，灵宅子曰：“赤鲤将军曾受辱于紫霞乎？”赤鲤曰：“稍有受之。”灵宅子曰：“常闻将军为海中名将，群妖无不敬服者，以将军原不受辱于他人。将军欲噬三缄而受紫霞之辱，群妖暗笑弱而无能，自兹以还，不服将军者甚众。以吾窃计，将军乃空负虚名者也。久之海内传闻，恐水族小小妖魔，皆轻视将军矣。”赤鲤被灵宅子一席言语，激得暴跳如雷，手执双锤，似欲飞上天宫，即与紫霞力战。灵宅子曰：“将军暂且忍耐。如尔今兹上得大罗，难免碎尸于雷斧。”赤鲤曰：“必如何而后可？”虾妖曰：“不如将军拜在吾师门下，别有一复仇路径，费力少而成功多，方见仙真妙计难测。”赤鲤迟迟言曰：“欲复前仇，不得不尔。”于是勉强跪于灵宅座前，口称：“门徒求一复仇妙策。”灵宅子用手扶起，赐坐于侧，乃告之曰：“师命尔统领三妖，去到南龙，尔先设策入衙，遇有难判案情，为之剖晰指明，七窍必得意于尔。后将三妖引入，凡事皆为尔等所主，自然言听计从。待七窍官阶大时，力禁习道于天下，道门自尔塞矣。道门一塞，尔仇已复，岂不费力少而成功多，胜过争斗万万乎？”赤鲤曰：“师计甚妙，须再得内应乃好。”灵宅子曰：“现有蚌母、珠光，皆七窍得力之人，何无内应？
　　但尔入衙后，务要于难判案中显显奇才，七窍方能重用。”赤鲤曰：“师计如此，事不宜迟。”当即率领三妖拜别灵宅真人，各驾风车，望南龙进发。
　　无何，南龙已到，四妖按下风车，日日身隐邑中，查访七窍所行事务。不知不觉已过月余，赤鲤左思右维，总难进步。
　　虾妖曰：“将军来在南龙，匪伊朝夕矣，而犹未能入彀，不几有负师命乎？”赤鲤曰：“衙内深邃，一时何得进身。再为缓缓周旋，入之未晚。”内衙一役童姓名高，日在衙中办买应用等物。赤鲤熟视已久，思欲借童以为进身之阶。时当冬季，雪积如银，童高出衙，入肆独饮。赤鲤化为中年壮士，亦入肆内，笑而谓曰：“童老总一人独酌，岂不孤寂，吾来陪尔可乎？”童高曰：“有胡不可。今日漫天大雪，寒气逼体，饮瓶佳酿，庶使四肢暖和。”赤鲤乘机坐下同饮。酒逾三盏，童高询曰：“壮士何族何名，所作何事？”赤鲤曰：“吾乃李姓，名赤，异方人也。客岁至此贸易，无如运行丑地，本已倾消，而今囊底空空，无事所作，聊在贵邑闲游过日耳。”童高见其人品魁梧，言词慷慨，因谓之曰：“衙内买办菜蔬，尚需一人，汝愿任此役否？”李赤曰：“童兄如肯保举，吾得衣食，永不忘恩。”童高曰：“这有何难，吾归告之厨下总管，明日汝即入焉。”李赤得此便宜，不胜欣喜，遂呼肆主添上数品美味。饮至午牌时分，李赤将酒资肴费一一开消。童高曰：“今日厚谢了。俟兄入衙后，弟自有以酬之。”言罢，拱手而别。童高归，言于总管，总管亦喜。
　　次日，童高出，果将李赤呼入，任办菜蔬事件。李赤自兹常常出衙，与三妖相会。虾妖一日谓李赤曰：“汝进衙许久，为何不将吾辈带入耶？”赤鲤曰：“功尚未建，何能荐汝，俟建有奇勋，为七窍重用时自不难荐及汝等。”虾妖曰：“奇功难以骤竖，不如先将衙内得力人儿毙却二三，附尸而活，则不必汝荐而入衙同谋矣。”言甫及此，童高出呼李赤快快归衙，总管辛坚偶得奇疾而没，赤鲤即将虾妖带入，尸附总管。衙内以总管复活以为奇。老蛟、毒龙陆续入衙，暗毙七窍近侍徒能、马魁二命，各附其尸。自此四妖同集衙中，任其驱使，虽善于应事，尚未得七窍而重用之。
　　恰遇吉州空于中者，三子分爨，各居一地，于中夫妇轮流供养。长、季二子皆伶俐无比，惟仲子有能本朴寡言，娶妻玉族貌最美艳，心暗嫌夫，毒念常怀。近邻苏子容人材出众，家殷富而好嫖赌，常过空氏之门，与此妇眉目交情而未得其隙，两相羡慕，其时已久。苏子买贿邻妪施母，风示施母告之玉氏。
　　此妇乘便寄拜施母膝下，不时一至其家，亲热非常。苏子暗沽酒肉陪饮，因而苟合始成。二人贪爱情深，往来无间，旁观俱不平在抱，而有能未之知也。殊意此妇恨夫碍眼，商于苏子，欲诛有能。苏子曰：“谋毙人命，例在必偿，须计出万全，乃无伤痕可验。”玉氏曰：“妾欲毒之以药，其计可乎？”苏子曰：“药毒则齿牙必黑，一验即知。”玉氏曰：“以钉钉脑何如？”苏子曰：“岂有钉钉其脑，而形影毫不见耶？”玉氏曰：“彼此俱不可，惟断绝来往，尔为尔，我为我，庶免踌躇。”苏子曰：“非也，另设一无伤可验之策，方绝后患耳。”玉氏曰：“宜急图之，休得稍缓，待彼毙厝后，尔我情缘始可遂焉。”苏子诺之曰：“容吾归思，明日自有定妥。”言毕而去。
　　玉氏自苏子别去，转归己室，心甚难舍。次日暗来施宅，苏子已至。玉氏询曰：“汝计安在？”苏子曰：“吾思以蛇灌入彼腹，蛇在腹内，无影无形，即是清官亦难验出。”玉氏曰：“何日行之？”苏子曰：“此正隆冬，蛇从何得，候至明年方可。”玉氏曰：“汝谋如是其缓，是不以妾为意也。如迟至明岁，吾夫妇何时团聚耶？”苏子曰：“只要尔我有心，何以迟为嫌乎，况乎我常聚于此，相隔未越三日，虽非夫妇，又与夫妇何分？”玉氏曰：“汝言固是，究不若朝夕相聚之为愈。”苏子曰：“容吾再思，看有可代蛇者否。”思之未几，曰：“汝不必虑，吾于诘朝赴市，觅一白鳝以灌之。”玉氏喜曰：“如此吾意遂矣。”苏子归，将白鳝觅得，往告玉氏。玉氏是夜劝夫以酒，有能酷好红友，如蚊吸血，顷刻大醉。苏子携鳝来至榻前，见有能在榻，仰天口开而卧，急将白鳝放入口内，又命玉氏持火以灼鳝尾。白鳝负痛，直入腹中，片时之间，梦赴泉台矣。苏子见事已妥，复与玉氏同寝，夜半而归。
　　次早，玉氏将黍烹熟，假意呼夫不应，遂大声呼喊，惊及邻舍。邻人见有能已死，忙着人四路代赶彼之父母及兄弟焉。
　　父母兄弟来家入视，悲泣不已，各疑不汗而亡，为之购材以作安厝计。于中长子有和谓其父曰：“吾弟前日尚强壮如昔，胡于昨夜倏入冥途，恐有别情，不可不察。”玉氏在旁曰：“兄言差矣，夫妇原以百年为期，断未有谋丧其夫而愿受孤寂。”有和曰：“以吾弟之死，情理弗合，不得不疑耳。”玉氏曰：“凡世之妻谋丈夫，非毒以药，即出于缢与刺也。兄将尔弟全体验之，如有丝毫伤痕，吾愿万段身躯，以偿其命。”其弟有志曰：“倘以厚被逼气而死，又乌有伤痛耶？”玉氏泣日：“吾见尔兄一死，伤痛不尽，乃兄乃弟反以他心疑我，是欲逼我同死以图绝业者，吾心实不甘也。”有和曰：“吾等闲事休管，各立门户，何必斗谈。”遂为购材代彼安厝。将殓之夕，玉氏在房窃自叹曰：“苏郎真有才能，设此妙计，其中诡谲神鬼不知。该吾夫妇有缘，故掩人耳目如是易易。”心甚欣喜，恨不即见苏子而贺之。
　　暗喜未已，忽睹其夫偏偏倒倒，自厨而出，曰：“好酒，好酒，可再与我暖上一瓶。”玉氏骇甚，忙忙入榻，以被蒙首。
　　久则室内无声可闻，试由被隙窥之，见有能尚在灯前扪虱。玉氏愈骇，不禁周身战栗。无何，被上似有人儿压着，一吸一呼，恰似乃夫平日光景。玉氏汗流遍体，不得已而询之曰：“何人在吾被面耶？”有能狠声曰：“尔与苏子商而谋我，是诚何心？
　　吾念不甘，特来索命。”言已，被压愈重。玉氏大叫一声，其姑闻之，入室问故。玉氏曰：“尔子魂魄未散，形现灯下，吾见而骇，是以狂呼。”姑曰：“人之初死，不免常常在目，尔毋畏惧，久之自无。”姑媳正在闲谈，有和慌忙室，告于母曰：“吾弟死得不明不白，吾去报官矣，休即厝之。”其母尚未回言，有和已去。
　　自报州宰，相验数次，均无伤痕，有和心中不服。上宪告之，上仰数县，俱审询不出，方仰南龙邑宰看验一番。七窍与珠莲言曰：“数县宰官俱不能验，吾又有何能处可验出耶？”珠莲曰：“李赤多才，命彼随去，自然能验也。”七窍遂呼李赤同行。将尸反复验之，绝无痕迹。李赤私谓七窍曰：“伤在腹中，以刀剖之自见。”七窍点首，剖腹而视，内有白鳝一尾。考问玉氏，玉氏泣曰：“吾妇女也，安有是计，是乃苏子容之策，谋妾夫而欲娶妾者也。”七窍饬役拘苏子至，如何设计，如何谋死，一讯而服。人皆以神明称之。
　　文复上宪，即升南龙郡守。升迁后，凡事皆决于李赤焉。
　　虾妖谓之曰：“鲤将军今已重用，可将吾等着实举之。”李赤果于七窍前，累夸三妖才能更胜于己。七窍一一重用，言听计从，自此衙中皆四妖主事，人类不得而相参矣。
　　三妖一日与赤鲤商曰：“禁道之禁可以行乎？”赤鲤曰：“七窍甫升郡守，即竦彼禁道，不过禁止一郡而已。不若待彼升近君王，实奏一本，君王准本，旨禁天下，方能闭塞道门。”三妖曰：“如此一齐着力帮办公事，以奏彼功，其官乃易升耳。”于是四妖在衙，凡七窍所审案情，详细指点，以直为直，以曲为曲，察若神明。当是时也，民有谣曰：“郡守神明宰，无隐不深知；任尔奸顽辈，难逃一察时。”自有此谣，颂声载道，黄童白叟，莫不称为南龙活佛云。



                        


第五十三回    太仓洞凌虚寄信　八卦台道祖分功


　　七窍官升郡守，凡事皆决于四妖，所辖之区民无冤狱，孰不曰：“有宰如此，可谓万家生佛矣。”政声上闻朝右，加以郝相累荐，将升三品官阶。七窍是时以道门仙子坠入名利场内，已不思脱此深坑。
　　且说百谷村前有一三角山，形势虽不高大，而雅致可爱。
　　山左一穴，口面虽圆，其内则方，恰似仓库，石壁之上大鎸三　字曰“太仓洞”。凌虚真人心酷爱之，常化老道趺坐于内。时人以为云游道士，初不知其为仙也。
　　紫霞一日谓复礼子曰：“久未遣尔入于尘世，不知此际三缄造就何如，七窍道心何如，尔可一临下界，实为查访。”复礼子领得师命，驾着云车，拜别而行。云头高望，村庄四布，总属清气少而浊气多。复礼子叹曰：“世人贪名好利，用尽机谋，不识富贵如花，转眼凋谢。尔虞我诈，造成黑焰重重，数年之后，必遭劫难矣。今者吾奉师命，实访七窍、三缄，未审三缄道功力造如常否。”云车驱动，遥见一缕清气绕于半空，飞卷如龙，妖娆莫测。复礼子曰：“清气若是，是亦仙真类也，岂三缄而造至此地欤？士别三日，应宜侧目以视，吾不免乘兹清气，徐徐坠下，以考彼之功修。”主意已定，傍气而坠，坠至三角山前，而是气隐矣。遂化一平常道士，入山闲游。
　　转转旋旋，已至太仓洞外，瞥见洞内一白须老道倚石扪虱。
　　复礼子置之不顾，趋而过之。刚向前行，耳闻老道呼曰：“尔复礼子耶？”复礼子闻呼入洞，凌虚示以原形。复礼子见而拜舞曰：“凌虚师叔到此何为？”凌虚曰：“吾酷好是洞，常晦形于此。凡人不我知也。尔不在紫霞洞府勤习大道，又何事临尘耶？”复礼子曰：“吾之临尘者，特领师命，实访三缄、七窍近日何如。身在云头，见清气半空盘绕，故随清气而下，不期与师叔遇之。”凌虚曰：“三缄道已得半，自游南海，转游南岳，在东岳行宫念动思亲，而今正向故园戾止。此子心性已定，不能迷于名利，可复仙班。若七窍是时官位复升，为酒色利名迷却心窍，道念一丝无有。兼之灵宅子与尔师尊议道为仇，常思报复，遣赤鲤统率虾妖、老蛟、毒龙等入七窍衙中，代决案情，人民咸称为活佛重出。政声上达，官擢郡守，阻道之根已树稳固，三缄终必为彼罗织不堪。”复礼子曰：“灵宅师叔念绝阻道，何以若此其深？”凌虚曰：“彼前约集群仙，斥尔师尊怠慢阐道，欲将三缄收却，遣彼弟子肩此大任。奈群仙不从，故含恨若斯。尔速归告尔师，可集诸真与灵宅子面面道理，诸真自然斥彼收回四妖，以免阻道之厉。”复礼子曰：“如是，弟子归得洞府，告于吾师。如约诸真，师叔当出正论。”凌虚曰：“这是自然。”复礼子辞了凌虚，飞上云车，缓缓回洞。刚至空际，前面云霞遥映，相逼而来。复礼子不知何仙至此，伫立望之。云头将近，极目细视，乃灵宅子也，笑谓复礼子曰：“尔向何去？”复礼子曰：“吾奉师命，查三缄、七窍道心何如耳。”灵宅子曰：“尔在太仓洞中曾会凌虚否？”复礼子曰：“已遇之矣。”灵宅子曰：“彼所言者何？”复礼子曰：“凌虚师叔卫道心切，言三缄仙班可复，以其勤于习道，心性坚固也。”灵宅子曰：“彼言七窍又何如耶？”复礼子曰：“彼言七窍迷于酒色名利，终必坠入饿鬼道中。”灵宅子曰：“可言吾不服乎？”复礼子曰：“未也。”灵宅子曰：“尔师叔凌虚，常谓阻道之权操于吾手，是视吾不啻草芥也。尔可随吾入洞，吾细为尔告，其实阻道者别有人焉。”复礼子曰：“弟子师命在身，回复甚急，不暇堂登师叔一聆训诲之词。”灵宅子曰：“耽误片时，复命亦未为晚。”复礼子为彼腰遮，无可如何，只得随之而去。及至，灵宅子设筵以待。闲谈数语，复礼子告辞欲行。灵宅子曰：“勿忙，师尚有言。”遂入后洞，取出捆仙绳索，将复礼子束于洞中，恐其归见紫霞，刁弄是非也。
　　复礼子被束三四日，不能脱身。紫霞默会知之，当登聚仙台，高竖聚仙旗，鸣钟三下，诸真陆续而至，列坐台前。群仙请曰：“紫霞真人招集吾等，何所见教？”紫霞曰：“吾任阐道于道祖，皆属群仙心愿，胡灵宅子与吾作梗，累欲阻滞耶？
　　其事已过者，吾不记怀。昨命复礼子临尘查访三缄、七窍，不知何故，彼又将吾弟子束于后洞。”碧虚闻之，厉声言曰：“灵宅行为如此，显背道祖矣，应兴问罪之师。”紫霞曰：“吾之约集诸真者，正欲同至彼处，一询其由耳。”云衣子曰：“此理不可究也。”即各驾云车，接连而至灵宅子之洞。灵宅子一一迎入，坐已询曰：“诸真驾至，有何议论？”紫霞曰：“吾与尔皆为道祖门人，群仙所奏阐道一举，吾非好担厥任也，聚仙台前彼此商议，同奏道祖，推任于吾，吾不能辞，始遣虚无子入世。首次尔议吾怠道不阐，吾即欲复是命，将此大任推之于尔。殊群仙俱不可之。尔当与吾携手云端，去面道君，又为诸真解释。
　　自是吾以阐道为念，并未仇记于尔，尔何遣得四妖暗入南龙，为异日阻道计。吾命复礼子访实三缄道造几何，七窍道心而今奚若，尔复将彼幽禁洞中，不识尔究存何意？古云：『仙神气度，休休有容。』尔之所行，以仇为念，虽名居仙品，实与凡情何异乎？”灵宅子曰：“尔以阐道事为可无可有，吾心不服，故有此举耳。”凌虚曰：“灵宅真人可将复礼子放出，四妖收转，仍然和气一团，同以阐道为心，庶不负道祖慈悲之意。”灵宅子曰：“尔休饶舌，尔于太仓洞与复礼子所寄何信，推其意，无非欲吾道弟道兄不相和睦也。如言四妖入南龙一事，皆彼仇结海战，各思报复，何涉乎吾？若复礼子素无师叔情，恃紫霞道法高妙；其为吾所幽禁者，特以警彼将来。欲吾释之，须对群真责斥一番，方泄吾恨。”紫霞曰：“闻尔言词，概属支吾可鄙。”灵宅子怒气勃勃，手执如意板，直击紫霞。紫霞以掀天如意迎之。二真大战云头，各显道法。灵宅子向着北面吹气一口，四方俱成湖海，其中水怪持剑执戟，共斗紫霞。碧虚曰：“灵宅反矣，紫霞兄可立东角，待吾斗之。”紫霞退，碧虚足向南踏，口吹一气，遍地猛火，围烧灵宅。灵宅不徐不疾，将聚火宝瓶抛走，猛火尽入其中。云衣曰：“碧虚兄可立西角，待吾上前。”言已，足踏东隅，气吹青紫，化为千万木怪，方欲围绕灵宅，倏然霹雳一声，空中坠一泰山，向灵宅头上压来。灵宅化作白气一条，竟望东海而坠。
　　紫霞不知何仙道法如此厉害，试将云车驱至上层观之，乃古仙绿鸭也。尚未交言，腾空竟去。紫霞谓碧虚诸真曰：“灵宅子逃向东海，吾等忙入洞内，将复礼子释之。”诸真如命，释却复礼子后，齐驾云车向东海驰追。看看逼近，凌虚抛一拴心密练，将已圈着灵宅子之首，复化白气而遁。紫霞诸真随气追逐，竟到海屿。灵宅子无处可隐，东张西望，望见屿上大松树下，有三仙在彼布局舒枰，急急趋近身旁，隐于其后。三仙不以为意，见如未见焉。及诸真追至，三仙乃停弈而询曰：“诸真相争何事，追逐何人？”紫霞见是五老之三，乃俯伏在地，将道祖推彼阐道以及灵宅阻道事详细言之。三仙曰：“同是仙真，有道同阐，何必嫉妒。尔等毋相争斗，随吾往见道祖，分剖明白，同阐大道可也。”诸真应诺，遂偕三仙驾动云车，望道祖宫中而去。
　　片时之际，已至宫外，牧牛童儿见三老偕来，禀奏道祖。
　　道祖迎入，拱手询曰：“三老辱临吾宫，有何议论？”三老曰：“吾等游至海屿，布局消闲，忽来道祖门人，隐于身后，俄而群真毕集，势欲纷争。问厥情由，乃为灵宅仙子阻道一事。吾嘱以勿伤和气，尽叫来宫，冀道祖与之分明，以免为道而起争端。”言罢辞出。
　　道祖送出宫后，回至八卦台，招集诸门人听候示谕。一时诸真等鸳班鹭序，左右排列。鸣钟三匝，道祖升座。诸真朝参毕，侍立台前。道祖曰：“天地之大，非道不能治之。道在人伦，则曰君臣、父子、夫妇、昆弟、朋友；道在治国，则曰礼教信义；道在儒门，则曰诚意正心；道在释门，则曰明心见性；至于吾门大道，则曰修真养性。修真者，修我真实之理，然非徒提神聚气，固精采药，以炼胎婴之谓也。下手功夫，要必先尽五伦，还其固有，五伦克尽，内功无歉，后进以凝神聚气之道，而真始修焉。他如养性一则，须将满腔火性化为乌有。火性除矣，乃能还得太和之气。既得太和之气，度量阔大，万事万物包涵其中，但见非礼犯之即不较，横逆加之而自反。功夫至此，洒洒洋洋，无己无人，无古无今，方是仙真气度。尔灵宅子之嫉妒在抱，是有己而兼有人也。以有己之心，故欲其身高置于众人之上，若见人之高过乎己者，以甚恨之，必思坏其人，并坏其人之所为而念始遂。如吾之议紫霞而任肩阐道也，紫霞累辞累让，不自夸其能胜，又兼群真彼此交推，而后担兹巨任，夫岂好居人上哉！况阐道一事，原不易易，倘遣弟子临凡，坠落仙根，于己反有不便。紫霞自任此道，劳心焦思，五日安闲，尔何视为市誉沽名而欲夺之也？吾闻三老言，欲将尔躯贬入红尘锻炼，转念尔造道辛苦，五劫成真，反诸衷怀，又有不忍。但尔存心阻道，不惟不畏天律，亦且大背为师。以言教之，恐尔以为虚谈，今对群真责以打仙棍八十，去尔一百八十年道行，俾尔在洞苦苦修炼，以免为阻道之人。”言此，用手一指，灵宅子倒于台下，飞天神将手执打仙棍，将欲责之，群仙跪恳恩施，保其后不再犯。道祖曰：“念尔等跪保，他日再犯，决不彼饶。”遂将灵宅子释放而嘱之曰：“三缄沿途阐道，凡大小变难，尔力救之。若有疏虞，八卦台前治罪不校如彼三缄之道阐明天下，吾不尔负，自然另外加功。尔其钦哉，毋违是命。”紫霞奏曰：“七窍系弟子门徒，灵宅遣妖入彀，迷弄已久，祈道祖斥彼将妖收转，以还七窍本真。”道祖曰：“是乃天地自然之道也。三缄无此磨折，难成不朽之躯。七窍不迷至百万丈之深，弗能回首。尔毋多虑，俟三缄道果将成，吾遣童儿往收四妖，犹反掌耳。”紫霞领教而起。道祖俯向尘寰，顾盼良久而谓诸真曰：“世人不孝不悌，奸诈邪淫者众，造成重重黑气，凝结半天，劫运之遭恐不久矣。这等人儿不充劫数，留来做啥。尔等寄语三缄师徒，多多化世，即是彼功外之功。”言毕，钟声响亮，退入宫中。灵宅子俯首无言，于群真欲散时，怒气不辞而去。碧虚真人曰：“灵宅子真凡心未退者也，终必为尘世害。”凌虚曰：“灵宅子以一介凡夫，慕道而成，胡不自量，总于阐道之举不服乃心。论紫霞乃仙根仙体，道法高彼百倍，彼与紫霞前世究何冤结，既受道祖责斥，而犹怒气不息如此乎？”群真曰：“吾等缓缓视之。”言已各散。
　　紫霞归洞，复礼子、正心子、诚意子、虚灵子、灵昧子迎入问曰：“师与灵宅子面奏道祖，若何吩咐？”紫霞曰：“道祖分阐道之任与灵宅子，凡三缄得遇患难，饬彼一同救援。”复礼子曰：“灵宅子恨三缄甚矣，如有变故，彼恐诛之不得，安欲生之。”紫霞曰：“道祖命彼如是，看彼立念究竟如何。”复礼子曰：“灵宅遣妖入彀，以迷七窍，师未禀之道祖耶？”紫霞曰：“吾禀道祖，道祖云：『此系天地自然气数，不可强焉。』”复礼子曰：“七窍得此四妖，愈迷愈深，真心日丧，如何能掉面目而不失仙种乎？”紫霞曰：“凡世之丧身丧家者，皆气字所误，仙子亦然。虚心子以一气而坠深坑，几天回首之路。灵宅子以一气而阻大道，终必坠落道根。气之误人，甚矣哉！”可知气不可不养。灵昧子曰：“师言气最误人，胡吾门中又讲炼气一理？”紫霞曰：“道门之炼气者，炼于内，非发于外也。气不炼则腹内空虚，日思饮食，若无饮食以养躯壳，不能保躯壳以长存。如能炼而聚之，则饮食不思，兼之子精一固，神必发旺，可以长存于世矣。辟谷之法，即在乎此，此惟有恒者能之。”言尚未竟，复礼子禀曰：“三缄而今自南岳归里，未识何故？”紫霞默会半晌，曰：“彼怀父母之恩，因起省墓之念，亦学道者份内事耳。”复礼子曰：“三缄此次出游，不知又向何地。”紫霞曰：“东南已遍，必从西北去矣。”复礼子曰：“西北地界可有妖魔相扰乎？”紫霞曰：“道高一尺，魔高一丈，焉无妖魔以试之。”复礼子曰：“如有妖缠，将何以遣？”紫霞曰：“自道祖分功后，群真见彼患难，谁不欲救以立其功，汝何区区此以为虑？”诸子同声曰：“道主隆恩，不可及也。”师徒言罢，退入洞中。



                        


第五十四回    遇谷神恨殄天物　逢社令恶坏人心


　　三缄师徒自离老母村庄，望故里进发，晓行夜宿，已十余日矣。一日行至老莱观，三缄爱是观前溪一带，观后青松翠柏，密布浓荫，因谓狐疑曰：“师徒奔走长途，劳顿已极，且暂息此观，消闲三五日，然后归里未迟。”狐疑曰：“师不言，弟子久欲息肩矣。”紫光曰：“吾师素好早行，吾身倦甚，如在此观息足，吾必睡过尽情。”三缄曰：“汝于道旨尚未有得，如其得之，不恋睡魔矣。”师徒且行且语，已入观中。内仅一僧，颓然已老，破灶缺釜，贫困堪怜。三缄见而询曰：“老衲年寿几何？”老僧笑而不答。三缄曰：“观老衲之容貌须眉，恐逾杖国期矣。”老僧摇首曰：“不止。”三缄曰：“汝寿其期颐乎？”老僧笑曰：“虚过期颐五载耳。”三缄曰：“如此大寿，尚康强若是，冈陵之颂可咏及之。”老僧曰：“贫促似丐，寿高何庸。”三缄曰：“不得其富，必得其寿，寿得而何幸如之。”老僧曰：“吾居是观，虽极困穷，目睹远近山邻，至富者转为贫促，至贵者转为愚贱。因思前哲有言：『富贵两途，无异花开花谢。』吾观于是而犹以为久耳，吾常拟失富贵如灼纸然。吾虽至贫，富贵者其人几易，而体尚强健，又暗暗为之自喜焉。”三缄曰：“天下之最难得者惟寿，不识老衲何修至此？”老僧曰：“吾身岁岁康强无恙，溯厥由来，吾似有以识之，而究不知是此否也。”三缄曰：“如何？”老僧曰：“吾自七龄怙恃俱失，依归无所，吾舅尚是观僧哀之，观僧亦伤吾孤而收为徒。迄今九十八载，不起丝毫淫念，真精未尝一泄，饮食未尝过饱，性气未尝滥发，红尘看破而百忧俱忘，世故深知而一毫无扰，恬恬淡淡，日复一日，年复一年，人见吾寿而惊以为奇，吾不自知有寿而忘乎其老。寿算之大，殆以是欤！”三缄顾谓狐疑、紫光曰：“老衲可谓不知元道而深入元道者也。吾等习道，尚其以彼为法焉。”老僧曰：“道长其道中人乎？”三缄曰：“浅浅学习，其功犹未如老衲耳。”老僧曰：“敝观贫甚，椟无余粟，尔师徒可入市中，饮食较为便易。”三缄曰：“是方应有粟之可易者。”老僧曰：“有。”三缄曰：“如此不必入市矣。”遂取银数两，命及紫光，与同老僧易粟富宅。
　　师徒自此安于是观焉。
　　三缄居是观内，闲暇无事，独于观前观后，或临流玩赏，以养活泼之机；或登岭旷观，以长镇静之志。时当夏日，溪外垂杨数百树，莺梭巧织，燕语和鸣。三缄不忍遽归，坐于枝下，一时诗思触动，不禁冲口而咏曰：“垂杨覆处水交流，不息真机妙道投；可惜莺梭时扰攘，舍人心性引无休。”吟甫毕，忽听一声咳嗽，响澈溪中。三缄昂首望去，上流溪岸来一上古衣冠，古貌古须，气象岸岸，竟至垂杨树下。三缄异，起而揖之。
　　此老亦揖，揖已，询曰：“道士奚自？”三缄曰：“云游之人，何有定处。”古老曰：“吾观尔形像，已有道意数分，可至吾家相谈一二道旨。”三缄喜曰：“老丈深于大道者乎？吾当以几席奉之。”古老曰：“大道吾虽不悉，亦略知入门之由。”三缄曰：“老丈何容太谦。”古老曰：“吾非谦也，是实言耳。”三缄又曰：“吾观老丈器宇不凡，举止大方，其殆文人学士欤？”古老曰：“吾非学士文人，乃村郭老农，何足挂齿。”三缄曰：“老丈府第在于何处？”古老以手向上流而指曰：“由溪登岭，即是吾家。”三缄曰：“果尔窃欲登堂，以领高人之教。”古老曰：“如尔不以蓬闾是鄙，速随吾去。”言罢前导，三缄后行。
　　行至上流，石级千寻，缘梯而登，果到一岭。岭上重重画阁，流舟映水，美不胜收。三缄暗思：“是老必朝内三公致仕归里，乃有此朱门大第。”思之未已，已到重门，古老导至中堂。三缄参见毕，古老命坐，童儿献茗设筵待之。筵罢，古老曰：“日将夕矣，道士休行，在此暂宿一宵，明日归观亦可。
　　吾有事入内，尔在吾第随其起居。”三缄唯唯。古老退入后，见红日尚高丈许，四处游玩，心窃讶曰：“古老导吾来时不觉，今而周视，厢厅台榭，无异蜂房，上下庭堂，若有数十重之多。
　　究不识古老居何极品，宅美如斯。”玩毕归来，儿童接入，天已昏黑，燃灯满院，照耀如同白昼。童儿曰：“道士请入西厢，主人候之久矣。”三缄来至厢中，果见肴馔已设，古老端然坐候。三缄入席，宾主酬酢甚是相投。
　　正畅饮间，空然钟声三匝。古老曰：“叩钟何人，所禀何事？”童儿曰：“四方布谷使者，禀称南阳社令请加粟民间，现有行文进呈于此。”古老将文接过，命布谷使者导南阳社令，听候发落于东厅。即在席前开文细阅，阅已而谓童儿曰：“尔传南阳掌册官吏入厢，吾有所询。”童儿出，将厅内玉盘连击三下，清韵悠扬。磬声刚停，童儿呼曰：“传南阳掌册官入。”外面亦接连呼曰：“传南阳掌册官入。”呼毕，果来一黼黻龙衣者，跪于古老座前。
　　古老曰：“汝掌南阳民册，可将是邑风气详细宣来。”是官叩首者三，起而鹄立，展册宣曰：“南阳农夫耕种竭力，能止五戊畚具，以敬地祗，且不滥杀牲禽而贪口腹。至于五谷，男女咸知敬惜。风气如此，亦是难得。惟贪财一念，有伤兄弟族党之和，其所缺者止此而已。”古老曰：“一斗之粟，不和兄弟族党，除去三分，只与七分。令护谷大神，一一准此。”掌册官吏叩首出厢曰：“南阳五谷准给七分矣，南阳社令可入谢恩。”但见一位官员鹅冠博带，入厢行谢恩礼。礼毕退出，钟声复鸣。童儿又报曰：“铜仁诸邑社令请谷生民。”古老仍传诸邑掌册官入，拜跪后，宣各地人民好杀牲禽，散弃五谷，不和兄弟，冻馁父母，以及五戊不禁，无善可查等语。古老曰：“铜仁诸邑无良若此，应宜一分不给，绝彼养生。”遂传社令来厢，命各归衙司理案牍。只见十数社令愁容可悯，拜舞而去。
　　自此钟鸣弗断，掌册所宣不一。古老或予一二分，或予二三分，或予四五分不等。予毕，愀然不乐。三缄问其所以，古老曰：“吾乃五谷大神也，受上天命，管理人间五谷，非不欲各州各县概予康年，无如天律森严，如遇暴殄天物，五戊弗禁，忠孝无存之地，绝而不予。必俟彼能改悔，次岁始加增予之。
　　而今世道，宜绝而不予者甚众，饿莩生民，岂吾所愿哉！但世上愚顽，无人传及，不知悔悟。道士任肩阐道，原以外功相扶，祈传吾言：『凡地之晴雨不时，烧干水溢，皆生民不惜天物，不敬地祗，兼之奸诈邪淫，毫无忠孝者所自取之，非上天生斯民而又莩斯民也。如聆是言而人人知改，尔功浩大，不生不灭，可预卜其成焉。”言甫及此，突一金甲力士手持符篆，交与谷神，霹雳一声，腾空竟去。谷神曰：“本欲留尔久谈世故，奈通明旨下，宣吾上殿，不暇奉陪。”遂送三缄出宫，拱手而别。
　　其时天已发晓，三缄回视非大第也，乃一小阁，阁门一额曰：“五谷神祠”。三缄诧异久之，缓缓归观。狐疑曰：“吾师何往，几令弟子四处寻遍矣。”三缄将所见所闻备陈颠末。
　　老僧曰：“溪之上流名『倒崖观』，塑有五谷神像于其内，叩祷极灵。久就倾颓，村人欲宏其屋宇而未果。”三缄曰：“如是吾所遇者，即此神也。”老僧曰：“若非道长功高德大，安得遇此。”言已各归室内。狐疑曰：“不知不觉，是观已住三日矣，师其行乎？”三缄曰：“再迟一二日，未为晚也。”是夜，三缄将功习后偶尔神倦，忽不及持，恍惚间复到垂杨，溪水之声俨然如昨。三缄仍效前日席地坐之，目睹野蛱争飞，粉含树外，流莺弄巧，梭织枝头。窥之未已，忽听鸣钟唱道，人声闹攘。惊而仰望，红旗紫盖夹道而来。三缄以为阳世贵官，避于溪左，殊贵官到此驻下乘舆。命人传呼三缄。三缄至，贵官携手并坐舆中，其去如风。顷刻到一所在，千门万户，烟火连云。刚入其间，又一乘舆者至，仪从一切皆与此官无殊。
　　彼官在舆，拱手询曰：“铜仁今岁收获如何？”此官摇首曰：“无年耳。”彼官曰：“吾邑亦如公之所言，今日特来都会府，再为计议商请，不知是事若何了局也。”此官曰：“吾以亦欲如是，但要生民知改，则此事乃易请之，如其桀骜不驯，难邀上准矣。”相谈数语，并辔而行。行至会府，此官曰：“道士稳坐一时，吾入府会议，议罢即返。”三缄曰：“可。”此官下得舆来，整整衣冠，竟投会府。入内未久，复出登舆，转上坦途，望前进发。
　　俄而阴风骤起，冷气逼人。此官曰：“将舆停下。阴风起处，伸冤者至矣。”三缄极目，东面道上果来三四妇女，向舆拜舞。此官下舆迎之曰：“元君等不在节孝宫内享受冥福，来此何为？”妇女同声曰：“吾辈身系女流，不能建功立业于天下，闺门株守，所能为者节孝二字。生前茹冰含櫱，原属吾辈份所当尽，然毕世辛苦，仅存于没后者，此虚名耳。今铜仁邑宰编修县志，新旧节孝理宜并存，何修志生谢文英以孝廉自恃，将旧志所载除去数十名。吾辈上奏天皇，斥彼狂妄废公，子孙以乞丐报之，书香永绝。是文行在贵署，冀其即速施行，毋得滞留，以雪众恨。”此官曰：“侯文到日，随即显报，不敢稍缓须臾也。”言罢，妇女别去，此官亦登舆而行。
　　顷之又至一市，人声济济，市东一衙高耸，外跪无数罪犯。
　　乘舆刚到，鼓声大震，此官登座，役吏朝参后，官导三缄直入内厅，设筵款待。酒逾三盏，此官曰：“道士知吾乎？”三缄曰：“吾见情形，其殆阴府之司政者欤？”官曰：“然。”三缄曰：“贵官所司何邑，所受何职？”官曰：“吾乃铜仁社令耳。”三缄起离席言曰：“社令神祗，吾当拜叩。”此官忙挽以手曰：“尔乃有道之士，为上天所喜，加以在肩阐道，吾等皆钦敬之。兹之请君来衙者，特有大事相托也。”三缄欲问其所托，堂上鼓震如雷。此官曰：“嘉客少坐，吾且登堂理政，片时发落后，即来陪酌，以托大事焉。”三缄坐在席间，一吏劝饮。久之此官不至，吏亦呼去。三缄离席暗至堂后视之，见此官上坐，下跪一叟，两手捧着头颅，鲜血染衣，悲泣不止。
　　此官询曰：“尔寿查来尚有数年，为何即到冥府？”老叟曰：“吾因长子不孝，不予供奉，于饥饿已极之际去求二三子，俱言长兄轮供未满，不应彼给，各与妻儿午餐，未尝呼吾与之同食。吾气逆胸怀，归詈长子。长子斗口不让。吾忿甚，以杖叩之。殊彼持刃划篾，突以刀背立击吾脑而亡。望大王活捉伊魂，来兹对审。”此官曰：“吾立命勾魂使者将尔长子勾至。”即书朱票与使者持去。去不多时，果见锁来一人，跪于殿下。此官詈曰：“尔者长子，胡以刀背击尔父脑？真上触天地之怒，下惹鬼神之愁矣。”其人曰：“吾于五六龄时，曾见吾父刀击吾祖，吾祖幸而脱逃，未至亡身。父之待祖如是，吾亦效法，不意误击其脑，立丧黄泉。此皆吾躬不应效父所致。且吾父平日未讲孝悌以教吾，兼未送入孔氏之门，目不识丁，及吾将父击毙，始闻人言啧喷，击父于死，必受剐刑。是其造此大罪滔天，皆吾父所害也。望大王详察。”此官聆说，转詈老叟曰：“尔于尔子少时，不严加教训，一味溺爱，长彼忤逆性情。况尔当年亦以刀击尔父，尔子效尤其逆，因而击尔。尔之死，是尔自杀也，是尔自杀而又害尔之子也。俟尔子于阳世刑受万剐后，吾与判断分明。”当命还魂使者送此子魂仍附本身，以受王法，将是老叟监狱候询焉。
　　审毕归筵，咨嗟叹息而谓三缄曰：“尔望道成他日，须趁此际多积外功。吾之所托者，恼恨人心大坏，不似上古。第一伦常不正，不惟参商手足，冻馁椿萱，而且弒父弒兄，无有忌惮。推原其故，皆无阐明伦理之人以安天下也。此罪归之读书士子。望道士云游四海，处处讲说，将有益于斯世，即有益于汝躬。”三缄曰：“吾之云游，何事不为天下阐发，奈人心不转，将如之何？”此官曰：“五伦不明，虽不能浼仁圣之君，生灵难免大劫之累。”言已，送三缄出殿。临别时，拱手叮咛，亦在明伦之托。三缄应诺而返。
　　一梦苏来，天已晓矣。辞别老衲，上道而行。狐疑曰：“吾师昨夜习功，未能如前之凝神聚气而合目不动者，殆倦而入梦欤？”三缄曰：“尔功进矣，能窥吾急矣，然吾非急也。”遂将所遇历历言之。狐疑曰：“下界有托于师，师必沿途阐明，方不负彼切嘱。”三缄曰：“这是自然，毋容汝告。”狐疑曰：“师今归里，何日起程？”三缄曰：“师归，意欲约集族党，建立宗祠，所行之或早或迟，未可预定。”紫光曰：“师行如速，弟子归家，恐其一时不能了却事务。”三缄曰：“如是吾限半载之期，在家俟汝。”狐疑曰：“吾师已抚有子，祖基概付，料理不烦。若汝则宜抚子承桃，以为梗祀，必于半载内急急调停，乃能追踪吾师也。”师徒正在言谈，日又西坠。三缄曰：“尔二弟子，何人去访寺观，以栖今夕之身。”紫光曰：“曩尽劳道兄，今日吾愿寻之。”遂辞三缄，竟向前途访问。



                        


第五十五回    釜形山黄祜为害　鼎月桥白檖生花


　　紫光行至大道，夕阳将坠，行人杂沓而归。睹其忙促情形，即访寺观以栖身，亦无心于详述。挺立片刻，急闻身后有歌唱声，回首视之，乃一小僧，不疾不徐，缓款而至。紫光笑容可掬，低声询曰：“小当家何往？”小僧曰：“在馆攻书，放学归剎也。”紫光曰：“贵剎何名，在于何地？”小僧曰：“贱剎名『宝塔寺』，前面丛林即是焉。”紫光曰：“剎内当家几位？”小僧曰：“只吾与师耳。”紫光曰：“吾师徒三人，意欲借宿宝庵，不知尔师肯容纳否？”小僧曰：“吾师为人大概，剎右系往来坦道，行商过客不能归市者，每借吾剎以宿之。吾观尔衣冠，道者也，僧道原属同流，借宿一宵复有何难。”紫光曰：“如是，汝可在此等候片时，吾告与师知，即偕汝去，以免迷途待问，又费踌躇。”小僧日：“天色不待矣，尔其速告尔师。”紫光诺，转告三缄。
　　师徒忙忙逞步前来，小僧导以归剎。三缄瞩目，见剎系新建，不过二三年之久。进了首重，竟至禅房，老僧迎，命小僧献茗设斋待之。饮罢斋筵，小僧导东厢安宿而出。三缄谓狐疑曰：“吾弟子中，别吾不虑，惟三服三反四复，始收吾门，自碧玉山分散以还，不觉几易春秋，未识鬼心还是道心否。”狐疑曰：“吾见与师同行，慕道甚切，谅彼欲成仙品，鬼心不复存矣。”师徒谈至更三，各归榻所习功，不必重说。
　　且说釜形山素有一妖，乃黄鱼修成，号曰“黄祜”。前无道法时，尚觉安份。自修成人体，恃彼道法高妙，能唤雨呼风，兼能变化形躯，隐现莫测，因而不畏天律，滋事多端。其先肆虐山精，凡女妖色美者，占娶为配，如蟒属、獐属、鹿属，业娶七八女妖，于釜形洞中恣意淫荡。山右芙蓉一株，已成花精，容貌甚丽。黄祜常欲占娶，奈彼抵死不从。于是累与战争，几使花精潜身无地，欲迁他所而本根在此，又移易不能。
　　时值春初，黄祜谓群妻曰：“趁今春气和暖，吾命汝等到芙蓉花妖处，善下说词，劝为吾妻。如其弗允，吾必与之决一死战，誓不伊配而不休也。”群妖领命辞行，来至芙蓉洞内。
　　芙蓉见是黄祜妻妾，知来顺说婚姻，不得已而陪着笑面曰：“众姊姊奚自？”群妖曰：“今当春和气暖，无事游玩，不意蓉花妹妹贵洞在兹，故入洞中一为拜谒。”蓉花曰：“姊姊等以『拜谒』二字加及妹身，恐将为妹折坏矣。”群妖曰：“蓉花妹妹夫郎为谁？想汝全身馥气袭人，人人都欲相近，其所匹配者，谅是天上文星。”蓉花曰：“姊姊等不知吾意。吾欲修成仙品，此生誓不配人也。”群妖曰：“世上哪个女子不愿有家，妹妹之言，不过未遇美郎君耳。如我辈所配黄祜，人品俊秀，蓉花妹妹何不与吾同配此妖，以为终身护卫。”蓉花曰：“吾前言誓不配人者，本真实语，非故为是说，以自饰于一时也。众姊姊胡不谅而出此言乎？”群妖曰：“汝如执傲不从，汝身自此恐无宁处矣。”蓉花曰：“吾惟待以一死，岂似朝秦暮楚之辈，徒好风流，以丧廉耻。”群妖曰：“为好而来，反受詈骂，吾等归洞诉与黄祜得知，俾彼持绳束归洞府，拜完花烛，那时吾辈始以言语羞之。”蓉花曰：“如吾肯配黄祜，羞之任尔，面不添赤焉。”群妖归，将蓉花所言实告黄祜。黄祜怒甚，手持梳云铁板，乘风而至蓉花洞前，大声叫骂曰：“吾恐汝一人在此，为他妖所欺，低着身儿与汝为配。汝何妄自高大，反以恶语凌吾，吾誓必将汝束回，与吾为妻。如再出不逊之言，管叫汝立毙于梳云板下。”詈毕，竟抵洞门，怒目挺立。群女妖各持宝器，四面围之。蓉花暗设一计曰：“黄将军等暂退数武，容吾三思。”黄祜曰：“速速筹量，吾退一二里之遥以待汝。”殊意黄祜刚退，蓉花手提碎骨金剑，乘风出洞，直向紫泉山左而投。黄祜见蓉花遁去，遂命诸妖四维布下天罗，执板驰追。蓉花转身与之力战，黄祜自恃前累获胜，不在意中，讵料蓉花乘隙一剑，已中左膀。黄祜退下，急吞精气数口，又来追逐。群妖女穿连接战，战到日夕方休。自此蓉花不敢归洞，宿于紫泉山上。潜身林内，独坐石台，暗想：“遇此冤缠，孤栖无助，如何解得？”在山宿了一夕，心忙意乱，常常防着黄祜，左顾右盼，持剑自卫焉。
　　三服在紫泉洞里，将功习后，偶尔念切三缄，潸然泣下。
　　女蟒见而询曰：“道兄何故愁容满面，其以道妹不足为教乎？”三服曰：“非也。”女蟒曰：“既非为妹不足教，泪痕常在目前者，何哉？”三服曰：“吾自与师碧玉一别，屈指已过三载，思及当日道兄道弟同游济济，师训时聆，而今寂然无声，能不泣下？”女蟒曰：“道兄有此情思，在洞不堪忧闷，胡弗出得洞外，山外闲游，以壮奇观，庶可愁怀免却。”三服曰：“道妹能同去否？”女蟒曰：“愿偕道兄一游。”言已出洞，四下观望。
　　正值黄祜寻访蓉花，访至紫泉山腰，瞥见坐于石台，暗暗持索向前，突然已束其膊。蓉花与彼撑持半日，不能脱身，久之撑持愈力，妖风骤起。女蟒曰：“三服兄，汝听风声乎？”三服曰：“风声在于何地？”女蟒曰：“似在山半。”三服曰：“如是盍往观之。”遂与女蟒寻思而至，远见一男一女相扭撑持。三服上前，吼曰：“何处妖物，在此胡为？”蓉花悉诉占娶之由。黄祜诬言已许吾躬，又另与他妖相配，故心不服，特来擒归。三服曰：“女不乐配，愿守贞操，理宜保之，何得占娶？”黄祜曰：“妖部行事，各有各志，汝毋管闲。”愈与蓉花撑持不怿。三服持锤在手，怒向黄祜劈头打下。黄祜大叫一声，滚下山岗，群妖护卫而去。蓉花起，拜谢三服。三服曰：“此妖未收，如归旧所，难受罗织，不若随至吾洞，拜为兄妹，传汝入道之方。他日得遇吾师，同拜门墙，炼修大道。”蓉花喜甚，遂偕入洞，与女蟒一同结拜。三人自是在洞修炼，时访三缄消息不提。
　　前言蜻飞子居江月镇抚琴化世，兼与民间驱怪除妖，以积外善，不知不觉已在镇内二载有余。一日辞别镇中老少，欲行他方，合镇居民苦留再住。蜻飞子念师心切，暗里逃禅。来至鼎月桥，见此桥形俨如鼎峙，桥上皆市，不绝行人。蜻飞子暗自谋曰：“此地密密人烟，与江月镇无殊，正为积功之所。”遂将身一扭，仍化瞽者，抚琴而歌。到夕阳将坠时，手持竹杖，沿街行走，其意在访三缄也。无何行至桥头，小艇蚁集沙洲，声声唤渡。岸上有一大树，其粗如桶，士农商贾常排牲醴拜跪树下，彼去此来。蜻飞子思曰：“树，植物也，何灵应如是，是必有所以假之者。但不知人礼是树，胡以若此其勤，其殆祸福乎人，因而邀士民之敬欤？”于是独坐桥头，用目偷觑，乃一红眉绿面汉子，立于树前。凡献醴牲，以两手攫拿而食。蜻飞子曰：“贪人酒脯，必非正神，究不识若何作为，能令人皆敬礼。吾且在此细细访之。”移时来一老叟，亦坐于蜻飞子之侧。蜻飞子曰：“老翁何来？”叟曰：“往市香炬，以祀檖树耳。”蜻飞子曰：“檖树人乎，物乎？”叟曰：“檖树非他，即桥前岸上之大树也。”蜻飞子曰：“树乃植物，毫无知觉，祀彼何为？”叟曰：“他树则蠢然无知，是树善能祸人，乌可轻视。”蜻飞子曰：“如何？”叟曰：“此树生花，花气闷人，得其气者必病，如常祭以牲醴，则花不乱放而家家安矣。偶有不到，花生满树，遍乡老幼男女必多受病而亡。”蜻飞子曰：“胡不将此檖树和根伐之？”叟曰：“吾乡一士子不信是树灵应，持斧砍伐，刚伐一二斧，立刻昏绝。仆人负归家内，渐渐病染妻儿，其子祭以猪羊，家乃安泰。然此树灵应，不惟伐始得祸，即祭祀仪礼稍未恭洁，皆受祸焉。”蜻飞子曰：“如是，尔方有此檖树，士民不堪啰唣矣。”言罢，老叟辞去。蜻飞子缓缓归来，寻剎安身，欲诛檖精，以除民害。寻至市后，得一仙姬阁，地势幽雅，青松翠竹，林茂而深。入阁视之，内只一僧，年约半百，与言借居数日，僧亦欣然。蜻飞子自居阁内，日则抚琴化世，夜则趺坐习功。他日忽闻闷绝气，问诸阁僧。僧曰：“桥头檖花满树皆放也。”蜻飞子曰：“前三日吾在桥头打坐，睨视此树，片花未有，何今即放满树乎？”僧曰：“檖花开谢无时，忽然而开，忽然而谢，其开也必有所触，其谢也必有所安。但今兹一开，是地人民又不知要死几许。”蜻飞子曰：“檖树亦为灵物，真神仙不啻也。”因思此树不识何妖所凭，是夜更深，化为妖类，乘风偷至树下。树精见风声大作，将身现出，手持月斧，吼曰：“何地妖物，敢至吾前？”蜻飞子忙下风车，近而拜曰：“闻得妖兄享食在此，小妖路过是地，特来拜见焉。”树精曰：“汝居何洞？”蜻飞子曰：“吾居碧玉山耳。”树精曰：“碧玉山历此甚遥，汝欲何往？”蜻飞子曰：“欲选绝大村庄，显显威灵，以享血食也。”树精曰：“欲显灵以享血食，非附物不可。”蜻飞子曰：“妖兄何精以附此树？”树精曰：“吾乃黄鱼修成，在海居住数千余载，恨所修不大，出离海岛，得釜形山洞而居。
　　历年以来，已娶獐、蟒为内室。山有一芙蓉花妖，其貌最美，吾欲娶彼，彼不乐从，吾弗舍之，遂与大战。战到紫泉山半，几被吾擒矣。忽遇一妖与吾一锤，负痛而逃。无颜归洞，因来鼎月桥畔，附此檖树略显灵异，以享酒牲。”蜻飞子曰：“汝既享人血食，何不福之而乃祸之乎？”树精曰：“世上生民不知好歹，予之以福，则彼以为自得，反轻慢乎神明。惟以祸予之，使彼常常骇然在心，其敬于我者自尔丰洁。”蜻飞子曰：“尔花又何自而放？”树精曰：“此吾毒气吹树而成者，其实檖花不能开也。”蜻飞子曰：“吾之来意，汝可知否？”树精曰：“不知。”蜻飞子曰：“吾住仙姬阁。俗云：『一林不藏二虎』，汝宜另寻他处，任汝附物骇人。如再盘踞是地，以气作毒，吾必诛汝。”树精怒曰：“吾慰汝以好言，汝反加吾以恶意，吾岂畏汝者？”遂执梳云板，向蜻飞子打来。蜻飞子以穿心杵刺之。二妖愈斗愈力，狂风大起，地暗天昏。酣斗多时，蜻飞子假意败下，背立而待。树精见蜻飞子背立不动，将身一扑，欲乘势以抱蜻飞子，早被股锥刺入腹中，大叫一声，乘风竟去。蜻飞子亦驱风紧逐，逐到紫泉山上，树精风车拍转，举起梳云板，与蜻飞子奋勇大战。蜻飞子力弱难敌，忽被一板打下紫泉山，竟坠紫泉洞前，叫喊不已。
　　三服在洞，听得呼救声，出而视之，蜻飞子也。惊喜之甚，假为不识，击以铜锤。蜻飞子曰：“再得妖物相助，吾命休矣。”三服将锤止住，挺立洞外。蜻飞子叩首求饶。三服曰：“饶汝不难，但须还吾一件宝器。”蜻飞子曰：“宝器为何？”三服曰：“汝将宝器还却，吾则不难为汝矣。”蜻飞子曰：“汝要何宝，汝须说明，不然吾怎知得？”三服曰：“是宝恐汝所无。”蜻飞子曰：“吾虽妖部，曾拜三缄门下，彼乃上仙弟子，无宝不可求之。”三服曰：“别宝不要，吾所要者，即三缄一件耳。”蜻飞子曰：“三缄凡胎也，何云宝器？”三服曰：“吾不要宝器，专要凡胎。”蜻飞子怒曰：“汝何如是之愚？吾慵与汝言，吾将去矣。”刚欲走时，三服顺牵两耳，竟入洞内。蜻飞子曰：“吾明语汝，吾系蜂精，瘦不可堪，有何好吃。”三服曰：“吾近日精神甚倦，正欲吃点蜂儿肉以补之。”蜻飞子曰：“吾与汝素日无仇，汝何横顺将我默着？”三服曰：“闲言休讲，汝且视吾为谁？”蜻飞子举目细视，视已惊曰：“汝三服兄欤？”三服曰：“是矣。”蜻飞子曰：“汝自碧玉分散，何处安身？”三服曰：“仍回本洞将功炼习，因念师心切，乘风遍访，日复一日，音信渺无。后游紫泉山，收伏老獐精，即在紫泉洞中以修大道。敢问道弟又栖身何所乎？”蜻飞子曰：“吾自分散后，在碧玉山内住了数月，甚属无聊，遂下市廛，带访吾师，带作小小生意。”三服曰：“作何生意耶？”蜻飞子曰：“化为瞽者抚琴劝世，颇可过活终朝。”三服曰：“胡为至此？”蜻飞子曰：“吾自江月镇化世已久，辞却镇中老少，游至鼎月桥，见得檖树一株，生花毒人。吾乘风访之，乃黄鱼精附树显灵，以讨人间血食者。吾心不服，欲除民害，殊彼不受驱遣，与吾争斗，遂至于此。”三服曰：“如是且入洞府，再叙前情。”



                        


第五十六回    椒花子过岭遇鳖　螭蛛儿结网遮天
  </div>
  <div class="pagination">
   <a href="绣云阁_page18.html">
    上一页
   </a>
   <span>
    ...
   </span>
   <a href="绣云阁_page14.html">
    14
   </a>
   <a href="绣云阁_page15.html">
    15
   </a>
   <a href="绣云阁_page16.html">
    16
   </a>
   <a href="绣云阁_page17.html">
    17
   </a>
   <a href="绣云阁_page18.html">
    18
   </a>
   <span class="current-page">
    19
   </span>
   <a href="绣云阁_page20.html">
    20
   </a>
   <a href="绣云阁_page21.html">
    21
   </a>
   <a href="绣云阁_page22.html">
    22
   </a>
   <a href="绣云阁_page23.html">
    23
   </a>
   <a href="绣云阁_page24.html">
    24
   </a>
   <span>
    ...
   </span>
   <a href="绣云阁_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
