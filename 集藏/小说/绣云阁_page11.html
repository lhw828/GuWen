<!DOCTYPE html>
<html>
 <head>
  <meta charset="utf-8"/>
  <title>
   绣云阁 - 第 11 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绣云阁 - 第 11 页/共 40 页
  </h1>
  <div class="content">
   三缄一步一回顾，至不见七窍形影，然后归庄。甫入庄门，为犬吠数声，一惊而醒。仙缘庄之情景，宛在目中；七窍兄之言谈，犹在耳畔。急急披衣下榻，细将所传反复思维，已有三分会意。自是日在家内，常常习之。
　　灵宅子默会得知，欲阻三缄入道之路，奈无有如总真童子之法力而听为运用者，眉上现愁，乘云空际，极目四顾，天青一片，绝少行云。刚欲播转云头，忽有毒龙真人飘飘而至。灵宅子遥而呼曰：“真人何往？”毒龙曰：“闲游四境，以遣愁肠耳。”转询灵宅子曰：“真人又何往？”灵宅子曰：“吾亦无事而闲游者也。”毒龙曰：“如是云头一别，吾将行矣。”灵宅子曰：“真人至敝洞消闲一日，可乎？”毒龙曰：“恐入仙洞，又多烦扰。”灵宅子曰：“真人何必拘此。”遂执其手，并云而行。
　　及至洞中，煮石为黍以款之。席间闲谈，言及紫霞阐道一事，毒龙拍案怒曰：“紫霞野道，恃伊仙法无敌，虚无子一道未成，丧吾部类良多，言之令人痛恨。”灵宅子曰：“真人不思复此仇乎？”毒龙曰：“久欲复之，奈不得其机耳。”灵宅子曰：“今有其机矣。”毒龙曰：“如何？”灵宅子曰：“紫霞命复礼子梦传三缄大道，三缄稍得指点，在家学习。真人欲复前仇，何不化一道装者流，求与三缄为邻，乘机阻其学道之志。”毒龙曰：“倘不能阻，又将如何？”灵宅子曰：“真人现出原神，一口吞之，有胡不可！”毒龙曰：“此策固妙，但恐道祖见罪，难逃《太极图》中。”灵宅子曰：“道祖仁慈，若见罪时，吾率群真力保。”毒龙曰：“如此，吾约老虾、老蚌、老蛟，化作一家眷属，求三缄地土为室，早晚以非道惑之。如能见惑于吾，吾必投其所尚；如不能惑，吾声不饶彼焉。”灵宅子听言大喜，命守洞童子另治黄粱仙酿，为毒龙祖饯。毒龙饮罢，告别灵宅，忙到东海约及群精。群精闻之，无不欣喜。
　　蚌有一女，询母言曰：“儿闻三缄系虚无子一转，仙根仙骨，妖部皆思惑彼，以盗元阳。母既许从毒龙迷惑三缄，儿亦愿随化作女娇。如三缄恋色，百般献媚，以求其宠，庶儿升仙之路指日可望矣。”老蚌曰：“儿言极是，可随吾行。”一时海雾纷腾，海云杂起，群精离了海岸，争先恐后，竞投盘涧谷中。毒龙、蛟、虾乘云疾速，不久已至。老蚌母女云头缓缓，亦向盘涧而来。
　　将近谷口，前面云头立一道姑，笑容可掬，询于老蚌母女曰：“仙姑何往？”老蚌曰：“在洞无事，特游四境以赏奇观。仙姑何名，不在洞府，来此阻吾云头，有何计议耶？”道姑曰：“吾蚌属也，道号霞英子。”老蚌笑曰：“如是，尔我同类，敢问尔被谁度脱得以仙升？”霞英曰：“前岁三缄访友求道游至海角，有水精欲加毒害，吾化老叟常常护持，紫霞真人嘉吾护道有功，奏封仙品，脱去水族躯壳。至今逍遥天上快乐无穷，且得紫霞为师，日日训吾道旨。可知护持大道，能升仙职；如害大道，其罪难逭。吾也念尔母女与吾同类，故来阻尔去路，毋助毒龙为虐，以害三缄。况三缄既肩阐道大任，诸真诸圣群相维持，如可害之，早已收于山精水怪矣，何待今日。毒龙之为灵宅所使者，不知灵宅曾受紫霞呵斥，今急欲夺阐道之任耳。前命总真童子与复礼子斗于半天，道祖知之，收回八卦台前，命守胎津地界。斥彼时尚未到，滥出泥丸。夫总真童子千变万化，尚不能傲此阐道之旨，矧真类成精哉？”
　　老蚌闻言，顾谓其女曰：“听霞英言，不如退归东海。”蚌女曰：“霞英鬼头，以甜言抵吾娘母，恐将吾娘母骇退，而彼投盘涧矣。吾娘母不愿护道，倘三缄入吾色界，成仙在指顾之间，其径不更捷乎？吾劝霞英休得多言，吾将去矣。”言罢，口吐妖风，洋洋去矣。
　　其母见女已去，亦将妖风驱动，速速如箭，直向盘涧而坠焉。
　　霞英子曰：“忠言逆耳，难挽所向之心。不独世人如斯，水怪亦然！”叹息良久，云头扭转，退归洞府，报与师知。
　　群精齐至盘涧，敛迹潜形，惟毒龙真人化一道士，常于三缄宅外或去或来，使彼知之，以为入门地步。他日，三缄功炼暇时，倚门外望，见一位道者去来无停。盼之已久，乃暗计曰：“自那夜梦得良明，传一二入道法门，即朝夕炼修，颇有进境。然亦有不精悉处，如再得一友明而指之，则入道更不见难。但是地村野鄙俗，不以财气是恋，即以酒色为怀，全无习道者流合志同方。虽欲借助于他山，而其人已渺，由是而功无可进，不亦虚度日月乎？吾于此深为之虑，不意有是道者突如其来，其或无假以缘，而为哥道助焉，未可知也。”三缄有此一番猜度，因于次日假游溪上以待之。
　　刚立溪岸，道士果急遽而至，揖三缄而询之曰：“先生莫非雅号三缄者乎？”三缄惊曰：“尔何知吾贱号？”道士曰：“前者访道四方，偶至聚仙观中得晤七窍，兼见兄台笔迹。七窍寻君弗遇，时时嗟叹不已，吾故知君雅号焉。”三缄曰：“兄台道号安在？”道士曰：“鄙号江清。”三缄曰：“一闻雅号，知能清心寡欲，入道深深矣。”道士曰：“道中之事，不过稍知一二，讲道之说，则吾尚不敢耳。”三缄曰：“吾兄家居何所？”道士曰：“家住渭水，乔迁贵地，未得片址栖身，故碌碌忙忙，时往来于是溪之上。”三缄曰：“家口几何？”道士曰：“四五人耳。”三缄曰：“四五人口，所居尚易贷之。”道士曰：“以人口四五，何地不可居住，但人非同类，入目甚厌其烦。倘得如兄台以为邻，则炼道不无长益。”三缄曰：“道兄不嫌地陋，吾宅之左有空室数间，兄去望之，如其可贮金玉，并不索赁资也。”道士曰：“若然，不必另寻他所矣。”
　　遂随三缄入室一顾，顾已而言曰：“是室幽深，正堪习道。”三缄曰：“兄既喜兹陋室，可即乔居。”道士曰：“盛承顾盼，吾且别去，将家眷呼来，不烦仁兄久候于此。”三缄归，倚门暗视，果见道士携四五家眷，迁于空室之中。三缄喜，以为得此佳邻，道有上达矣。



                        


第二十五回    蚌女精花中献媚　江清道元外谈情


　　毒龙真人统领妖属，自居三缄空室，不时独到三缄宅中，馈送美酒珍馐以及仙果之类。三缄曰：“累承厚贶，何日酬兄？”道士曰：“蒙兄赐宅，得与为邻，深荷另眼相看，敬主之仪，不过稍展一二。兄而言酬，是愧我也。弟久欲恭书草函，请兄过舍闲谈数日，奈家具尚未运毕，家人碌碌，室里纷纷，故不敢屈兄以尽宾主之礼。”三缄曰：“兄太多情，俟乔迁停妥，弟自亲临一贺。”道士逊谢不已，然将所馈呈献后告辞竟去，未尝久留。往往来来，数月有余，并不与三缄谈及道中一事。
　　三缄常望来舍，求彼指示，忽于一月之久，不见馈送，人影俱无。三缄暗思：“江清道士岂嫌吾室湫隘而另迁别地耶，抑频来馈送吾未尝酬答而不悦耶？不然何以尝来常往，其情甚稔，至今而弃我如遗乎？”暗暗使人探之，又见晨午炊烟，家人时种园蔬于户外。三缄疑之曰：“是必有故而远游，未可知也。”自此望之愈奢，而道士音信愈渺。三缄禁不住心中愿望，遂沽果品暨鸡鱼等物，命家人先达江清道士宅中，然后整顿衣冠缓缓而至。刚行至半，道士迎着三缄笑曰：“吾疏一月敬主之仪，以弟前此所居尚有赁资未楚，吾于咸阳友人处借贷以偿，无如友人复商诸友，故迟之又久，始如数而归A不觉与兄睽违竟月余矣。”三缄曰：“吾见兄久未光临敝宅，恐兄怪弟不道，相绝乃尔。不意以赁资小数，异地奔驰，伺不先商于吾，而受此一番跋涉也？”言谈之际，已至宅外，瞥见房廊屋宇，焕然一新，三缄暗惊不已。道士似知其意，因言曰：“愚弟雅好修洁，每赁一地，必将屋宇粉饰，然后居之，其素性如是也。”三缄入宅，左右环顾，厅堂台榭，件件华美，迥异乎前，心甚怀疑而不便问。
　　道士呼茗献已，席设西廊，廊外亚字栏杆，五色俱备，栏杆以内盆花满布，种有百余。宾主坐于筵中，连呈十数品肴，馔名多不识，而且酒甜若蜜，气胜于兰，兼之花风时绕席前，鼻息吸呼，馥入肺腑。一宾一主正酣饮时，道士突为家人所呼，入内而去。三缄酒兴已浓，乘主进室，园中散步，团团转折，竟入花丛中。一花台以石为之，所鎸人物等形毕极精巧。台上花枝茂密，干粗而肥，枝上之花灿烂如斗，颜色娇好，可夺绘工。
　　其间蛱蝶双双，游蜂队队，时而咀嚼不已，时而飞舞不停。三缄意旷神怡，尽情赏玩。
　　转过台右，闻得紫棠树下疏疏有声，向前视之，乃一女娇，衣服淡红，美艳绝世。见三缄而凝睇，目不转睛，时带笑容，而以红巾塞口。三缄知为道士内眷，速退入席。此女遥从花枝之内，手语三缄。三缄佯为不知，未一瞩目。此女不舍，急蹴至席后，复将花瓣抛于首上。三缄厌其扰，离席左行。斜接栏杆有一小楼，三缄梯上楼头以避此女。推窗下望，蕉梧密密，无殊绿天。望之未久，觉得项上骚痒，以手拂之，花枝也。掉面回顾，前女拈花微笑而立焉。三缄骇急欲下楼，女子牵衣不释。三缄怒目言曰：“女子宜隐闺门，以守贞操，胡得猖狂乃尔。倘为家长知觉，岂不羞愧欲死？尔即愧死，是怀春之误，不亦将吾连累，无颜见尔家长耶？”女子闻言而笑曰：“郎君妙龄待聘，久欲求凰，妾亦年幼无家，常怀得凤。睹君才貌，与妾容颜，何无紫薇之配芙蓉乎？”三缄曰：“毋须纠缠，各宜自爱。”女子曰：“尔如许妾姻缘，妾即释尔；如其不许，妾即死也不准尔下楼。”三缄诳之曰：“如是待吾归禀高堂，倩媒说合，乃为正道。邪缘若此，吾断不从。”女子曰：“妾出心甘，郎出情愿，何邪缘之有？”三缄久被缠扰，甚属无奈，左思右想，暗将所牵之衣脱去，急下楼头。女子曰：“郎既以衣为凭，胜过红庚多矣。妾之交质，在郎手中。”三缄听言而视之，手腕上佩一金镯，怒去而掷诸女子之前，仍归席所。
　　道士候其坐已而言曰：“吾候兄已久，兄何所之？”三缄曰：“自兄入内，独坐无聊，遍视名花，真如海市蜃楼，美不胜收也。”道士曰：“野花数种，何足挂齿？”三缄曰：“石台之上灿烂如斗者，此为何花？”道士曰：“富贵花也。”三缄曰：“花名富贵，繁华似之，直足令人赏玩不置。”道士曰：“兄如欲此，弟愿割爱送兄。”三缄曰：“吾不过爱其鲜妍耳，敢以兄台所植而夺之哉！”道士曰：“花台中面，此种甚伙，吾命仆人另种一盆，舁送兄宅，以资玩赏，不亦可乎？”三缄口虽推托，心实甚喜，道士若已知觉，即命家仆择其美艳者和泥挖来，种之盆中。无何宴罢，三缄辞别，道士不许，务留止宿一宵。三缄恐被女子所缠，以父母悬望为辞。道士遂不敢留，送至半途而返。
　　三缄归宅，昏定后入榻卧之，思及江清所居本属陋室，今忽化为华丽，应是道中法术，不然修砌台榭，何易易乃尔。一夜在榻，思之不已。
　　毒龙送归三缄后，询于蚌女曰：“吾托故入室，尔媚之否？”蚌女曰：“妾见彼园中散步，因于花丛媚献百般，彼以羡之慕之，又从而深却之。至相逼在小楼之中，妾以为得盗元阳在乎此矣，殊妾牵彼衣，而彼脱衣竟去，空费贱妾一番飞扬。”毒龙曰：“彼心正大，女色尚不能惑，又将如何？”老蛟曰：“不如让吾以供一饱。”老蚌曰：“不可造次，徐徐图之。”蚌女曰：“毒龙真人欲送彼以盆花，妾寄灵光于花心，日日献媚，彼岂心如铁石，丝毫不动耶？况三缄之母久欲与彼求配，得紫霞三请月老，挫折良缘，意淫、宅女、么姑所化后身，皆无辜而毙。三缄不识，以为无福消受佳人。妾托花心入彼室中，媚之不从，又从而媚其父母。彼父母见吾服事诚恳，必以为媳。
　　三缄孝子，安肯违背亲命乎？待三缄与吾配合，誓不把元阳盗尽，以置彼于死地，妾不休也。”龙毒曰：“此策大妙，事不容缓，明日速送盆花。”次早，毒龙真人为三缄父母另办数色礼仪，一同盆花，亲送至宅。三缄迎入，肴款江清。自江清辞归，三缄置花于书斋之外细细玩赏，其色愈添紫艳，更甚道士园中。
　　他日午后，三缄不堪纳闷，意欲赏花遣愁。刚至书斋，香风散溢，三缄心忽开爽，急急逞步来至花前。盘桓数周，将欲归室，突然花心之内，现出前日女娇，手携红巾，身服绿袄，缓将莲步提出，立于盆弦。腰细如拳，迎风欲坠，忙忙伸出玉手，抓着三缄之肩。一时兰麝熏心，三缄几为所迷，转而思之，此必花妖，力推而出。蚌女亦不追逐，独坐书斋。三缄骇，奔告乃母。其母入视，蚌女下拜曰：“妾也愿事儿母以终身，祈母见纳。”母曰：“无媒为证，岂正偶哉？”蚌女曰：“吾母之儿以衣为凭，妾以金镯子之交质已久，恨不认妾，老父老母怒骂频频，妾无奈何，偷身而至，恳祈吾母收留儿身，儿自孝思不匮也。”母见其言词哀婉，扶之起。蚌女遂入厨内执烹饪事，凡父母所欲，无不如心。二老得此事奉之诚，不胜喜悦，久则忘其为外来女也。母于是常劝三缄纳以为媳。三缄此际已知道士非怪即妖，骤将是女绝之，必遭毒害，只得推诸异日，缓作良图。
　　无如蚌女不时哭泣，累向母哀。母心怜甚，呼三缄而责之曰：“为娘一生，仅育吾儿，儿若不娶，儿之后不几无嗣以续祖宗血食乎？况父母选配四方，未能如意，今儿媳从天降，而且贤淑无比，代儿尽孝，此女不配，娘实不甘。”三缄欲为言明，恐母受骇，不得已而暂为允焉。蚌女又向母言曰：“尔子虽允，乃推托词也。吾母不如驱之与儿完配。”母诺。次日，燃点香炬，呼三缄至，强与此女完婚。三缄无可如何，勉遵母命。完配后每每外宿，任此女百般调情，毫不一动其心。蚌女恨甚，复向老母且谈且诉。母曰：“驱儿完配，母固能为，而牀第之间，母又何能驱之？儿其缓待，自如水之浸木，久则任受也。”蚌女听言，惟日日中馈勤操，以俟三缄坠入色界。
　　一日，老蚌暗计：“吾女此去月余未归，大约与三缄成其夫妇矣。且将花片化作妆奁，去彼家中看吾儿究竟何若。”遂命老蛟、老虾化为仆属，己身化为老母，乘一巾车竟入三缄之家，将妆奁一一排设，请出三缄父母，敛衽言曰：“吾女求凤数年，一无所就，孰意令郎至舍，二人暗里交质，何莫非天假良缘。然自来府中与令郎成亲后，妆奁一概毫未送之。今日吉辰，特具些须之物，舁送至府，祈亲翁亲母毋嫌淡薄焉。”三缄父母喜曰：“有劳亲母多费心机。”老蚌曰：“吾女安在？”三缄母曰：“在厨烹鲜去矣。”移时宴设，老母饮毕，呼其女出，谆谆训曰：“儿在此善事翁姑，无违夫子，吾不比他人之母，将女姑息，若有不是，亲母须力责之。”蚌女咽呜不已。
　　老蚌曰：“谁人女儿不适夫家，儿毋悲泣，改日自命家仆接尔归宁。”蚌女闻言至斯，其悲愈甚。老蚌曰：“儿翁姑贤乎？”蚌女曰：“贤。”儿夫贤乎？”蚌女曰：“贤而不贤。”老蚌曰：“贤则贤矣，贤又不贤，吾甚不解。”蚌女附耳数语，老蚌曰：“不贤二字是如此，儿善诱之，自然入彀。”言已别去。
　　蚌女送母门外，乘车而归。
　　时值初夏，老蚌与毒龙商议，接三缄夫妇归宁。巾车来庭，三缄意欲不去，早被老母一番呵斥。三缄迫于母命，乃与蚌女同坐车中，蚌女娇而无力，常将身体偎傍三缄怀内，三缄任之。
　　及到门外，蚌女下车先入，江清道士迎三缄于左廊。稍歇片时，堂上炬影辉煌，道士遂请三缄与同蚌女参拜宗祖，并及老蚌。
　　拜毕，任导入东轩，香茗献余，肴馔已设。道士推三缄于首座，殷懃劝饮。
　　酒逾三盏，道士曰：“承兄不鄙，赐以住宅，又结朱陈，但吾妹不识人情，家母未尝深教，三缄兄既联姻娅，宜见谅焉。”三缄曰：“以兄台待弟之仁，与令妹才貌之美，成此佳偶，要皆天定。然弟心心在道，冀以童真而拔宅，兄台别有所教，弟无不从，若欲泄吾子精，以效鸾房，断然弗许。”道士曰：“尔炼道，吾亦炼道。听尔炼道之言，则道字误人，洵为不浅。”三缄曰：“大道焉能误人乎？”道士曰：“一言元道，必绝人道以习之，假使人人皆绝人道，天地无生之理也。尔言元为大道，吾则鄙为非道焉。”三缄曰：“兄言何谓也？”道士怒目曰：“如兄台迷于元道深矣，弃舍妹而宿，不与同，立异矫情，甚为吾所不齿。”言罢，胜气而入，商于老蚌曰：“三缄入道心真牢不可破，不如苦留彼宿，乘机吞噬，以免蛊惑之劳。”老蛟从旁赞曰：“此计高妙，不可泄也。”
　　恰遇正心子云头访察，慧目俯视，见三缄宅左黑气凝结，按下云头，问及当方，乃知毒龙为害，忙回洞府，禀之紫霞。
　　紫霞曰：“毒龙法力极高，兼有蛟、虾、老蚌相助，如不往救，三缄危矣。”正心子曰：“救之如何？”紫霞曰：“师命尔暨复礼子、诚意子，各执法宝，隐身毒龙宅内。如见毒龙欲吞三缄，复礼子以伏龙宝塔击之，急抛正性宝帐，将三缄笼着，免为群妖所害。尔等轮流与战，师自来助焉。”三子领命，各执宝器，同坠宅内，真言念动，迷却妖目，常常护定三缄。
　　三缄见江清道士言不投机，起而告辞。蛟、虾化为老叟，苦苦留宿。三缄于此如坐针毡，刚思逃归之计，又被毒龙呵气迷天，雨似倾盆。三缄见不能归，东轩独坐。忽然一时昏黑，梁上响亮，仰首望去，乃一巨蟒，张牙舞爪而来。三缄见之，魂飞天外。复礼子击以宝塔，毒龙将头缩转，化为三首六臂与之战于半空。正心子恐伤三缄，忙以正性宝帐抛下。老蚌来夺此帐，正心子以降心杵击之。一时老蛟、老蚌、老虾、蚌女与正心子、诚意子亦战空中。复礼子战毒龙不过，紫霞大显仙法，呼集雷公、雷母，同击毒龙。毒龙口吐白光，横隔天半。紫霞急嘘清气，将白光冲为两段。复礼子与雷公、雷母从清气直入，毒龙化作黑烟一道，竟投气海而潜。紫霞见毒龙入了气海，云头一指，复礼子直追老蛟。老蛟知不能敌，化为黑雾，老虾化为红雾，老蚌母女化为紫雾，如投江之石坠入东海。
　　紫霞于是命正心子揭去宝帐，放出三缄。三缄举目视之，仍在陋室，江清道士渺无人迹，花木台榭一概全无。哑然良久，归告父母，父母亦为之咋舌焉。三缄自此，外来道士绝意不交矣。
　　紫霞视诸妖所坠之区，驾动祥光竟投东海。龙王闻报迎入，言曰：“真人驾至，未能焚香远迎，有罪多多。但不知以不易临海之身，今日辱临，何所训诲？”紫霞曰：“群仙阐道，推及吾躬，吾命虚无子肩此巨任，三界共知。”未审龙宫胡以遣老蛟、老虾、老蚌、蚌女，为毒龙所统，欲吞三缄。如龙宫诸仙有何不服，且同吾去面奏上帝，以决曲直焉。”龙王曰：“真人息怒，待吾查之。”鲤学士查已，奏曰：“海内蛟、蚌皆恪守王仪，未敢擅出海滨，以背王命。兹助毒龙为虐者，乃海角外之老蛟、老虾、老蚌也。”紫霞曰：“如是，毒龙不遵，吾自剿除。至于群精，祈龙宫兴兵往讨。”龙王曰：“真人之命，敢有不遵，吾速兴兵一一讨之。”紫霞闻言，遂辞龙君，竟回仙府。



                        


第二十六回    讨毒龙西方请佛　诛水怪东海兴兵


　　紫霞回得仙府，招聚诸弟子曰：“毒龙真人久归正孰，已列道祖门下。虚无子脱胎三缄，三界皆知，未审彼被何仙竦思，欲将三缄吞噬，又逞道法，与吾弟子力斗云头。吾甚恨之，誓必剿除，以为异日之阻道者鉴。然吾除及此怪，不令诸真得知，必有议吾毒待妖部，而以吾为不仁者。兹命尔弟子，高插聚仙旗于八卦台前，待群真齐集，将毒龙为害一一言明，然后讨之。如诸真能助吾者，以护道例待；不助吾者，以阻道例待焉。”诸弟子领得此命，遂以聚仙旗高插台前。
　　但见旗尖随风飘荡，金铃响后，四面聚起云霞，各洞童儿报知诸真，尽皆仓仓皇皇乘云而至，排立八卦台下。彼此相询，不知招聚群仙所为何来。
　　立候移时，紫霞身登台中，拱手言曰：“众真劳矣。弟也不才，僭登此座，不过暂列于诸真之上，其实有以请教于诸真者。”诸真拱手同声，询曰：“紫霞真人招聚吾等，有何计议，愿闻其详。”紫霞曰：“前承诸真以阐道一任，俾吾肩之，吾命虚无子临凡，亦属群仙许可。琢磨至今，始知奸道毒龙真人统及蛟、虾、老蚌等妖？设计吞噬。弟命复礼子、正心子、诚意子往护三缄，彼不惟不敛迹潜形，胆敢持戈相斗，非吾驱以法力，三缄之躬不保矣，大道何由而阐乎？吾誓必讨此毒龙，以戒来者。诸真以为何如？”清虚、凌虚、碧虚、云衣、雪衣、霞衣皆起而言曰：“阐道至重，毒龙不畏天律，理应讨之。但不知讨彼何时，吾等愿助其力。”紫霞曰：“毒龙以气海为窟，吾思明日晨刻，师兴问罪，直入气海焉。”诸真曰：“如是明晨齐集，共讨此妖。”计议已定，台上金钟三响，群真散去。
　　紫霞嘱咐弟子各带法宝，候至晨光照耀，群仙毕集，云车驾动，齐向气海而投。紫霞将撤水仙旗向海绕之，海水立涸。
　　毒龙潜身无地，甫出海岸，被复礼子以伏龙宝杵当头击下，毒龙措手不及，转投法海。紫霞急驾祥光，同群真随后追来，仍以撤水旗绕之。殊知法海乃源头活水，众水从此化生，撤水仙旗绕之不竭。紫霞顾谓群真曰：“撤水仙旗不能治及法海，毒龙潜伏在内，如何讨之？”凌虚曰：“吾葫芦内炼就三万六千入水神针，倾在海心，毒龙必出。”紫霞喜曰：“有是宝器，火速倾之。”凌虚入命，顷刻间海水翻波，毒龙为神针所刺，遂出法海，大声吼曰：“紫霞野道，吾前藏气海，尔以仙旗将水撤干，吾不能潜身，因而转入法海，是畏尔甚矣。尔复追逐至此，是欲与吾试试高下也，吾岂真畏尔乎？”紫霞曰：“要试高下，有何难哉！然不申明罪状，则师出无名。”言犹未已，毒龙厉声曰：“尔所言讨吾者，吾亦知之。不知吾欲吞噬三缄，皆以羞尔停道不阐也。紫霞曰：“阐道有时，何可造次，尔以停道不阐咎吾，是尔强辩之辞。如甘受罚则可，否则以违背天律论。”毒龙曰：“吾无他错，罚从何加？”正心子见毒龙不降，忿将照心磨抛去。只听一声雷震，火光直绕毒龙。毒龙手执五彩花囊，向上一抛，照心磨坠入囊内。诚意子见得，忙以洗心剑抛来，万道霞光凭空而下，毒龙亦以花囊盛之。复礼子曰：“二大宝器都已失却，尔等且退，看吾诛此老妖。”毒龙笑曰：“来，来，吾不畏尔。”复礼子不答，以钻心宝锉掷去，又为毒龙花囊所收。二子呆立，无策可施。
　　紫霞曰：“毒龙猖獗如斯，谁去降伏？”凌虚曰：“待吾收之。”言已，飞身而至，手持撑天如意，向毒龙吼曰：“尔阻阐道之路，是傲天命也。应押斩仙台前，去尔首领。念尔异物修炼，功夫不易，须速向紫霞认罪，了却此件风波。不然，吾将如意压尔于阴山地面，永不能复入人道矣。”毒龙曰：“道为天下所公，其非紫霞一人之道也。阐道一事，凡仙可任，亦不独紫霞能任之也。紫霞纵彼弟子停道不阐，以负命论，其罪甚大，蔑以复加。吾即吞噬三缄，理应吞噬。吞噬后另遣仙真，化身阐之，亦未为晚尔。凌虚不静守洞府，安想清闲，来此战斗场中，敢与毒龙真人一试法力乎？”凌虚曰：“吾以好言相劝，反出恶言回吾，看吾如意仙宝不尔容也。”遂将如意四方磨动，霞光迷露，火焰逼人。毒龙刚起妖风，早被如意压下，忙以花囊绕去，如意化作金光一线，滚入其中。
　　清虚见失如意，急执灵根宝塔，向毒龙顶上抛之，恰似山岳崩来，无处躲闪。毒龙大叫一声：“吾命休矣！”殊意将压至首，以花囊乱绕，宝塔又入其中。碧虚惊曰：“毒龙一孽物修成，手中何宝，如此厉害？”暗将醒心玉镜抛入空际。毒龙不知何宝响亮，翘首望之，天半日横一长虹，摇摇欲坠。毒龙不知何宝，亦以花囊绕去，醒心玉镜金光一道，入囊如前。云衣子以洗心一巾，雪衣子以稳心铜锤，霞衣子以居心金剑，一并抛入天空，无限金光，同雷火齐下。毒龙不徐不疾，接以花囊，诸宝如石投江，一一收入。群真骇甚，束手观望。毒龙笑曰：“再有倒天被地的宝物，只管抛来，吾这囊儿概为收之。”紫霞曰：“吾等暂退，明日与尔再决胜负焉。”毒龙曰：“如此让尔一宵。”
　　紫霞与诸仙真各驾祥云，退于八卦台前，向诸真言曰：“毒龙孽道，概将仙真法器收入囊中，藐视一切，但不知所持花囊，系何仙之物？”凌虚曰：“吾见老怪持此异宝，常放佛光，仙中必无，谅是佛门所遗，故尔厉害如是。”紫霞曰：“是宝有于毒龙，深害大道，凌虚真人可到西天访之。”凌虚诺，离了八卦台，直到西天朝拜佛祖。文佛询曰：“凌虚真人不在仙府，来吾竺国，必有所求。”凌虚曰：“紫霞任肩阐道，现阻于毒龙真人，群仙往讨，诸般法器为一花囊收之。吾见是囊常有佛光，不识遗于何佛，故来竺尔，祈佛祖查收此宝，以擒毒龙。倘得大道阐明，亦释氏之余恩。”佛祖听言，入定片刻，告于凌虚曰：“是乃无为佛安阐习道所遗，尔当向无为宫中拜请一往。”
　　凌虚闻说，拜辞佛祖，竟到无为宫，稽首言曰：“紫霞领道祖法旨，命虚无子临凡脱化，号曰三缄。忽被毒龙真人化为俗道，统及蛛光蚌女，迷之以色。三缄不坠色界，毒龙陡起吞噬之心。紫霞救出三缄，问罪毒龙。毒龙忌惮毫无，与紫霞诸真云端大战。未审所执何宝，诸真法器皆坠其中。弟子遍查群仙，无是灵物，方游竺国，稽首牟尼。牟尼入定，查得此物乃无为佛祖所遗，因之指示前来，恳请佛祖临尘收兹孽障。”佛祖曰：“善哉，善哉！善者不来恶者来。待吾持得禅杖去，收却毒龙入我怀。”偈毕而问凌虚曰：“真人前去，排就阴云大阵，吾从阵左而入，隐于其中，以收毒龙。”凌虚领命，祥光播转，竟回八卦台中，告之紫霞。
　　紫霞与诸真等重至法海，顷将阴云大阵密密排成。毒龙真人统得豹头道士、虎头道士、凤头道士、蛇头道士、狗头诸道士，各执仙刀仙戟，威风凛凛，排列波间。紫霞真人手执撑天见性钟，立于阵外，大呼之曰：“吾今布一阵门，尔敢敌否？”毒龙未及回言，狗头道士手执乱心迷入剑，疾声答曰：“小小阵儿，有何难破。”将身一扭，打入阵门。其内黑如漆胶，莫分路径，埋首乱撞，力已疲矣。瞥见南北角上一线幽光，潜形其间，尚未安妥，已被看阵童儿所见，笑曰：“阵中犬子何自来兹，被吾擒之，以俟发落。”狗头骇，偷身而走。无何雷声震动，恍如天崩地裂，狗头几无躲处，四面狂奔。看阵童儿见彼奔驰力竭，口吐红光一线，持索以待。狗头道士即向红光透露处，飞奔而来，不知已入童儿索圈之内，忿然曰：“谁在阵中暗使圈套？”童子曰：“尔自入此，怪得何人？”狗头曰：“暗擒大将，不算为很，如释吾出于青天白日之下以力擒获，方谓能军。”童子曰：“吾即释尔，二次如被擒着，又有何词？”狗头曰：“任尔食肉寝皮，绝无异说。”童子甫将项索解下，狗头得释，鼠窜而逃。童子恨其奸，复吐白光一线，于阵之左角，躬身大便以俟之。
　　狗头在阵盘旋已久，腹中饥甚，无由觅食，东驰西奔，竟向日光而投。鼻息呼吸间，肴馔之气沁入肺腑，寻香近视，大便也。狗头不胜欣喜，埋首饱餐。童子笑近身旁，以手扭其两耳，狗头且食且言曰：“谁与吾顽？”童子笑曰：“身称道士，尚食大便耶？”狗头曰：“而今学道，原有食臭一则，吾餐大便，即炼食臭之功也。”童子曰：“食臭岂食大便乎？”狗头曰：“学道人一言食臭，其便何分大小？如富贵之家肯与结缘，牛便亦乐吞耳。”童子曰：“此道之所以坏于尔辈也。”狗头哀乞释手曰：“童子先生饶吾一着，他日相晤，自感尔情。”童子曰：“吾且问尔，毒龙真人此次统何仙真，前来破阵？”狗头曰：“吾不言，言之恐尔骇死矣。”童子曰：“尔如言明，吾暗放尔出阵焉。”狗头曰：“尔毋诳吾也。”童子曰：“决不诳汝。”狗头曰：“如此尔且大着胆儿，待吾一一言之。第一仙人豹头道士，第二仙人虎头道士，第三仙人凤头道士，第四第五仙人蛇头、虫头道士，至于第六金仙，即属吾躬，号曰狗头道士。”童子曰：“胡以豹头名之？”狗头曰：“得人钱银，诳之入道，使彼抱头忧气，故曰豹头。”童子曰：“何名虎头？”狗头曰：“诱尔结缘，食人无厌之谓也。”童子曰：“凤头、蛇头、虫头，又何谓哉？”狗头曰：“凤头嘴利，能讲玄话迷人；蛇头善骗人财，尔如捕之，最扳得快；虫头至蠢，是玄也学，非玄也学，只要髻儿立起，做个道士，其实与梦虫无异焉。”童子曰：“各名皆有取义，狗头二字，其义何居？”狗头曰：“吾前在充很山为王，帐下狗头儿最众也，被豹头道士劝入玄径，以此故名。”童子曰：“尔已说明，随吾来出此阵。”狗头曰：“尔快释手，如再扭着吾耳，出得阵时，六根怕不全矣。”童子曰：“不扭定尔耳，安知阵中之门乎？”狗头护痛而随之行。童子禀知紫霞，监于阵底。
　　毒龙真人见狗头道士入阵无影，飞身上前。凌虚、碧虚接入阵内，引至阵角之左，无为佛禅杖一抛，化作五爪金龙，紧将毒龙抓着。佛祖用手擒来，吞于身内，当以花囊付与紫霞，回宫而去。紫霞取出诸真法器，一一给还，至豹头、虎头诸道士，尽为阴风阵雷火所诛。紫霞见诸妖已丧，率领群真回洞，煮黄粱仙酿以款之。
　　正举叵螺之杯，忽见海云直起天半。紫霞曰：“是必龙者兴兵以讨老蛟等怪也，还冀诸真同到海岛观阵，如龙宫士卒不胜，亦宜力助一臂焉。”洞诸真唯唯而退。
　　是时龙王下旨，命大口将军连江为帅，率及鳞甲三百六十属，共讨老蛟。剑戟如林，旌旗密布，群向海角浩浩荡荡而来。
　　老虾得知，忙报老蛟曰：“龙君倒旨，兴起海兵百万来讨吾等，已将海西角外四面围着，如何御之？”老蛟曰：“不妨，待吾身坐蛟宫，计议对敌之策。”升坐后，先传老虾而谓之曰：“前者为毒龙所害，阻道未克，彼身已被佛祖收之。今龙君起兵问罪于吾，吾遣蛟子蛟孙与之对敌，尔家孙子甚伙，亦偕吾去，共同对垒，与大口连将军决一死战焉。”老虾曰：“如胜则美，倘若不胜，将如之何？”老蛟曰：“无非死于连将军之手耳。”老虾曰：“如是则老蚌安然无事矣。论前此老蚌母女先设色界，以害三缄，值兹急难已临，何不俾彼蚌嫂蚌妹，蚌媳蚌女，蚌家眷属一同对敌，以助尔我威风乎？”老蛟曰：“尔言亦是。”遂传老蚌入宫，命彼凑阵。老蚌曰：“吾家尽属女子，如何能敌雄兵？尚祈蛟王曲为见谅。”老虾曰：“尔言差矣。中外之邦，有女儿立帝，以女为士为卒，治国数百载，无敢侮之。吾水国中老蚌所统，亦何异是。况此际阳衰阴盛，女兵更甚于男，胡言女流不能讲武？”老蛟曰：“老虾之言甚善。老蚌遂归统尔蚌家女子，来宫听调，不得有违。”
　　老蚌出得蛟宫，詈曰：“老虾多嘴，信不诬也。”老虾曰：“人人恨我嘴多，若不嘴多，安有今日之祸。”老蛟曰：“老虾，被尔一言，亦为吾用。尔可调尔子孙，速速来兹。”老虾曰：“蛟王今日只派蛟、虾二股兵丁，因我一言，派及老蛟。蛟、虾相合，仍是二股。虾兵虾将，祈王免之。”老蛟曰：“正在御敌之际，如何可免？”老虾曰：“吾之祈免者，非吾临难不前，以若子若孙，一时难于调尔。”老蛟曰：“如何？”老虾曰：“吾生平酷爱多嘴，子孙辈尤而效之，而今已在四方多嘴去矣。”老蛟怒曰：“曩者毒龙相邀，吾不去时，尔将言语左签右夺，今而祸临眉睫，尔反推诿如斯。士卒与吾束此多嘴之人，献于连大将军，以请前罪。”老虾骇退数武，曰：“莫忙莫忙，吾即回宫调之。”



                        


第二十七回    战蛟王连江失计　收蚌女乌泽复仇


　　老虾归，将子孙调齐，来在蛟宫听用。蛟王升坐查点，老虾子孙个个手执铁钳，额上顶刀一柄。蛟王曰：“兵丁要有雄威，不执剑则持戟，尔虾宫士卒，乃执钳顶刀，其殆欲与连江当火头军乎？”老虾曰：“吾家子孙善使两钳，不怕尔飞天汉子，被钳夹着，以头一触，立刻丧亡。”蛟王曰：“既有如是威风，且与吾蛟子蛟孙试试武事。”老虾即命铁臂大虾与蛟子斗。蛟子刚欲举手，而铁臂虾倒于地中，跳跃难起。蛟王曰：“尔之士卒风卷即仆，如何能敌海兵？”老虾曰：“吾子孙手足虽多，瘦弱之极，所以易仆。”蛟王点首曰：“无怪世之谦言弱者，辄曰虾将虾兵。”老虾曰：“诚如王言，吾属只可为后队矣。”蛟王曰：“谁当前队？”老虾曰：“老蚌可耳。”老蚌曰：“吾家概系女流，被尔刁及蛟王，听其调用足矣，何可当夫前队。”老虾曰：“尔子孙躯壳最大，而且善于开阖，与世之善用藤牌者无异，以为前队，挡彼锋锐，剑戟不能伤。鏖战多时，后队突来，乘其憋而攻之，必获大胜。”蛟王曰：“此计甚妙。”遂调老蚌为前队，排列以待。
　　连江兵至，遥见海角旌旗蔽日，剑戟如林，即令海兵周围扎住，前营后哨，密密严查，不准水妖漏网逃去。营垒扎毕，连将军登颿茼魽A传蟹虎、蟹豹、蟹狼、蟹彪四将，来至中营，曰：“明日五更，命尔四将各领人马，左右分队，一由海岸向东，抄蛟营之右；一由海岸向西，抄蛟营之左。以连珠炮响为号，进兵剿杀。”四蟹得令而退。又传鲤魁、鲤雄曰：“尔二将各领兵一队，由海岸西去，直到岛屿之上，扎营二座。如连珠炮响时，以半队守营，以半队截杀蛟妖退路。”二将得令，退出中营。帅令复下，调鲸吞、鲸吸二大将军，嘱曰：“明晨起兵攻打老蛟，命尔二将为前部，随带连珠号炮，如抵老蛟营脚，接连放之。”复调黄旗总统黄丙、黄寅、黄丁三将入营，曰：“明早攻打蛟营，尔三将统尔兵丁为三队，再调乌家将士乌干、乌坤，统领乌旗兵为二队，其余青白赤旗兵将留守营寨焉。”分调停妥，帅营中鼍鼓初擂，诸营将士饱餐战饭，二擂各持军器，三擂炮声一震，耀武扬威，分队并进。
　　老蛟见海兵如蚁，四面来攻，将蛟部子孙四面迎敌。虾部分为二队，以截岛屿之兵。蚌家娘行为前部先锋，高插鲜红旗帜，上书“娘子军”三大字，微风飘荡，俨似春日桃花。蟹部队伍纷纷，各绕东西而至。娘子军亦分东西两路敌之。正酣战间，东队蚌女珠光口喷红珠一粒，吹入天半，愈坠愈大，俟坠下时，火光逼人，焰烈难近。蟹彪、蟹虎不能久战，避入石穴。
　　西队蚌女珠英口吐一粒黑珠，坠下尘来，遍地烟生火出，蟹狼、蟹豹须眉皆失。追奔数十里，亦入石穴而潜。连江闻报四蟹失利，连珠炮响，各营士卒一拥杀入。蛟兵奋勇争先，鲤魁、鲤雄势不能支，逃入海内；鲸吞、鲸吸均被杀败，倒旗飞奔。
　　其时，连江营中只有黄旗、乌旗尚扎阵角。蛟王令下，命珠光蚌女去破黄旗兵。珠光得命，谓珠英曰：“吾领士卒去破黄旗兵时，乌旗军必来夹攻，尔可偃旗息鼓，潜于岛侧，待乌旗兵到，乘势截杀，可获全胜焉。”商议已定，直向黄旗阵内杀来。黄丙出阵迎敌，力怯败去。黄寅执戟接战，将欲败矣，黄丁手持飞雪宝刀，奔出阵外，指定珠光曰：“未出闺门的丫结丑女，敢与丁爷一战乎？”珠光笑曰：“黄皮瘦骨，身矮而小，恰似海八狗儿，岂要与仙子斗法耶？”黄丁曰：“小丫结，尔恃骨在外面，不能伤及尔躯，今日遇着丁爷，偏有收尔法术。”珠光曰：“尔有何法，任尔施出，吾不畏之。”黄丁缓缓在怀取一海鹤，向珠光抛去。此鹤嘴尖而利，珠光俱伤其体，忙闭两壳。鹤亦畏嘴被珠光相夹，退后立于珠光之旁。珠光恐为黄丁所擒，两壳刚张，鹤又旋至。相待甚久，珠光乘其不意，开壳喷珠，鹤睹火光直冲霄汉。黄丁见得，大声呼曰：“好厉害。”遂偕黄寅、黄丙向水而逃。乌旗兵击鼓催阵，来救黄旗，又被珠英阻定去路。乌干昆仲与珠英蚌女战于海滨，珠英口吐黑珠，烟迷四面，兼之烟中生火，烈焰弥天，乌旗兵尽皆烂额焦头，纷然散去。
　　连江见二旗大败，退归中营。二女叫骂营前，不堪入耳。
　　连江但命士卒营门紧闭，弗准出战。蚌女姊妹只得撤兵而还。
　　连江即日修表，命水母速回龙宫而奏。龙君展而开之，曰：“臣连江自领士卒以讨老蛟，海西角外严设重兵，深虑该部暗逃，贻害不小，阴谋密计，无非欲入蛟窟，擒蛟王，诛及蛟子蛟孙，不留余孽。敦料今日晨刻兴兵，老蛟四面接攻，我师败绩。望龙君另遣能将，速速前来，破此蛟妖，以清四海。飞表奏闻，祈宥臣不死之罪。”龙君阅毕，大惊曰：“孽蛟久泊海角，僭称王号，吾未深究者，纯以慈仁待之也。兹以乌合之众，敢逆王师。若不剿除，终害水国。然海内能将业已遣发，连江表中另遣之说，如何计议？”正在龙宫心怀忧戚，乌泽丞相入而奏曰：“水国能将，如鲸吞、鲸吸，绝无敌手，尚且为彼所败，他将可知。依臣愚见，一面遣鲈家将士，统及鲂氏子孙，同到连江营中以壮军势外，修书柬去请鳄氏兄弟，兴兵前来。蛟王闻鳄氏之名，必败下风，献降表焉。”
　　龙君曰：“鳄氏兄弟固称海中名将，然居心甚毒，恐将老蛟败后，另起异见，觊觎水国，又如之何？”乌泽曰：“鳄氏之素所尚者，珠玉也。君以重宝买其心，自然德王而不仇王矣。”龙君闻奏，虑一人之识见有未到，复传赤鲤学士酌议而行。赤鲤来宫朝见毕，龙君以买贿鳄氏之言商之，赤鲤曰：“鳄氏兄弟乃化外强寇，事不可共也。如一共事，则恋吾财宝，不时相索，予则喜，弗予则怒，必枝生节外，俾吾国无宁日，不若老蛟尚有仁心。”龙君曰：“鳄氏既不可驱使，老蛟如是猖獗，若何退之？”赤鲤曰：“今日之战，皆为紫霞真人阐道而起，值此海兵大败，可命乌泽入紫霞洞府求彼一助。老蛟孽畜，安敌仙兵？”龙君喜曰：“赤鲤学士真大才也。”遂命乌泽往告紫霞。
　　乌泽领旨，拜辞下殿。赤鲤谓之曰：“乌丞相此去紫霞洞中好好哀恳，倘得仙兵来助，蛟宫可破，蛟王可诛矣。但尔乘云天半，不可岛上观兵，如其不信吾言，被蛟营擒着，搬兵仙洞须绝口不提，不然丞相此去，恐难再入龙宫。”乌泽曰：“赤鲤学士休以乌氏为闷头龟也。事到临头，当缩首时吾首自缩，以故一生所遇，无甚大祸焉。”赤鲤曰：“吾见尔头小腹大，行路最笨，深为尔虑，不料竟有此妙也。”乌泽曰：“吾之缩头法，原本妙不可言，奈传诸世人，总无有能效者。”言已，袍袖一展，直上云车。
　　刚到海岛峰头，正值连江与蛟王大战。乌泽立在云际，观望不舍。珠光仰视岛峰之上，黑云冉冉，不动而凝，心知其中有妖观阵，暗乘海露冲入云内，询曰：“何处老魅，偷观阵势？”乌泽曰：“吾乃海岛游仙，闲游至此，遇见对垒海岸，因而停云相势耳。”珠光曰：“观尔云头独立，怒形于面，其心必有不平。尔休诳吾，可实言之。”乌泽曰：“吾无他故，将何言乎？”珠光曰：“尔必龙宫来人，探其消息者也。待吾擒去，以见蛟王。”乌泽刚欲逃走，早被珠光一手擒着，扭归营寨，捆见老蛟，被乌泽巧辩释之。珠光遇于营外，偷视乌泽，怒气勃勃，复又扭回本营，老蚌以绳束而吊拷，乌泽受了无数鞭扑，乃哀之曰：“吾名乌泽，因洞中无事，天外闲游。蛟王既已无仇于我而释之矣，尔又何苦拷吊如斯。倘异日落吾手内，此仇不报，实不甘心。”老蚌曰：“吾欲释尔，恐尔为龙宫所使，搬弄仙兵。”乌泽曰：“吾素居岛外，自仙道修成，未服管辖于龙君，尔何疑之甚也？”珠英在侧，见其惨切可怜，亦于老蚌前祈情释放。珠光曰：“吾见此老形容，常常外望，似有急切而恨不能脱身者。若属龙宫所遣，在紫霞洞内祈仙助阵，则吾类无孑遗矣。吾妹何以外面之哀情，而不思其内之毒念乎？”乌泽是时计无所出，又迫于身负王命，哀乞无灵，不得已而现出原形，将头紧缩，掀之不动，麾之不行。士卒禀于老蚌，老蚌笑曰：“可扛至市镇，售与药室中，煮之为胶，疗人疾苦。”珠光曰：“有此大龟熔胶售世，甚于千百小龟也。”乌泽头在腹内，答曰：“龟可成胶，传之已久，人人皆识。至于蚌肉清火，吾必传出，俾世之多火者，搜尽其肉而食之。如尔十年老蚌，熬膏以治火目，一点即明，亦同传于世焉。”言及此，旁一女将吼曰：“老龟所言，宜有分别，不然医人火目，必累我石家子孙。”乌泽曰：“女将何名？”女子曰：“妾石姓，名决明，蚌氏之远房耳。”乌泽曰：“尔乃治目之良药也，即不分别，人皆知之。”老蚌曰：“老龟多嘴，慵与之谈。力士与吾打入土牢监之，待将连江擒来，再作区处。”力士得令，遂监乌泽于土牢。
　　是夜，珠光、老蚌为蛟王所命去劫连江大营，珠英独守营中暗自思曰：“四海龙君，乃敕封上天，以管辖水族者，老蛟为化外之孽，前助毒龙以害三缄。夫毒龙乃佛祖无为习道安禅时所制。倏而逃出，大道修成，法力无边，倘被收伏，吾辈有何法力抗阻龙兵？倘天仙来助，势必昆岗失火，玉石俱焚矣。
　　吾观乌泽必属龙宫贵宦，乘以夜静，试去恬以甜言。如果系水国臣僚，窃意释彼归，他日老蛟被擒，吾身庶有生。”独至土牢，询曰：“乌大人安否？”乌泽伸出首来，见是珠英，忙忙缩入。珠英曰：“吾今夜至此者，非有毒念，特为释尔也。尔将首伸出，好与尔言。”乌泽曰：“尔言真耶？可盟一誓。”珠英曰：“如怀假意，死无厝所。”乌泽闻誓，仍化人形，与珠英同坐牢内。珠英低声询曰：“大人系受龙奉何职？”乌泽曰：“尔誓已盟，吾为尔告。吾乃龙宫丞相，宫王旨意，向紫霞仙洞以求救援，不意偶尔疏虞，被珠光所擒，受下无穷挫辱。天兵一到，必扫类而诛。”珠英曰：“妾欲释君，君将何以处妾？”乌泽曰：“老夫季子尚未有偶，尔如释放吾出，仙兵搬到，破却蛟王，吾奏龙君赦尔无辜，纳为吾媳。”珠英曰：“为媳固非所望，得保残躯足矣。”乌泽曰：“尔快释吾，吾不负尔。”珠英遂将乌泽放出，待以厚筵。
　　乌泽饱餐，乘云而去，来到紫震洞府，悉诉其由。紫霞率领门人，驾动祥光，顷到海角。停云俯视，见连江营寨已为蛟王所劫，忙命复礼子、虚灵子、灵昧子各执仙宝，暗坠云头。
　　其时，连江几被蛟王擒着，正在穷追之际，复礼子以撑天如意当头击下，老蛟鲜血直喷，死于阵前。虚灵子提纲挈领，布下有条罗网，群妖皆为擒之。无名者释之，惟将老虾、老蚌、珠光、珠英，束捆交与连江。
　　连江拜辞紫霞暨复礼诸子，率领士卒，奏凯回宫。龙君升殿，晋封乌泽以国公之爵，加连江为平妖治怪奋勇安澜大将军。
　　诰封后，连江带上老虾、老蚌、珠光二女，奏请龙君发落。龙君审询叛逆情由，虾、蚌皆答以毒龙、老蛟势迫乃躬，不得已而任其调用之语。龙君未下断词，旨命国公详审议奏。
　　乌泽带回府内，审询老虾曰：“尔家虾将虾兵，武事一无所能，何敢叛逆水国？”老虾叩首泣曰：“老蛟势迫，不得不然。”乌泽曰：“此时尔胡不奏闻龙君乎？”老虾曰：“老蛟子孙凶恶异常，而且阻定四隅，水国从何而入？”乌泽曰：“尔虽强辩，情有可原，若以国法论之，不将尔为汤虾，必以尔为盐虾矣。念尔势迫二字，吾奏龙君，俾尔得以生还。”老虾听言，叩首不已。老蚌见老虾有此生路，遂向乌泽哀曰：“乌国公如释娘母归洞，愿于每岁进珠一粒，以为大人寿。”乌泽怒曰：“尔吾仇也，与吾吊在西廊，明日再询。”
  </div>
  <div class="pagination">
   <a href="绣云阁_page10.html">
    上一页
   </a>
   <span>
    ...
   </span>
   <a href="绣云阁_page6.html">
    6
   </a>
   <a href="绣云阁_page7.html">
    7
   </a>
   <a href="绣云阁_page8.html">
    8
   </a>
   <a href="绣云阁_page9.html">
    9
   </a>
   <a href="绣云阁_page10.html">
    10
   </a>
   <span class="current-page">
    11
   </span>
   <a href="绣云阁_page12.html">
    12
   </a>
   <a href="绣云阁_page13.html">
    13
   </a>
   <a href="绣云阁_page14.html">
    14
   </a>
   <a href="绣云阁_page15.html">
    15
   </a>
   <a href="绣云阁_page16.html">
    16
   </a>
   <span>
    ...
   </span>
   <a href="绣云阁_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
