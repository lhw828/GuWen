<!DOCTYPE html>
<html>
<head>
    <meta charset="UTF-8">
    <title>万锦情林 - 第 30 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万锦情林 - 第 30 页/共 39 页</h1>
    <div class="content">
　　【紫燕传书】
　　长安豪民郭行先，有女绍兰，适巨商任宗，为贾于湘中，数年不归，音信不返。绍兰目睹堂中有双燕，戏于梁间。兰长吁，语于燕曰："我闻燕子，自海东来，往复必经湘中。我婿离家，数岁不归，绝无音信，生死存亡，弗可知也。欲凭尔附书投于我婿。"言讫泪下。燕子飞鸣上下，似有所诺。兰复问曰："尔若相允，当泊我怀中。"燕飞于膝上。兰遂吟诗一首云：
　　我婿去重湖，临窗泣血书。
　　殷勤凭燕翼，寄与薄情夫。
　　兰遂小书其字，系于燕足，燕遂飞鸣而去。任宗时在荆州，忽见一燕，飞鸣于头上。宗讶视之，遂泊于肩上。见有一小封书系于足。宗解而视之，乃妻所寄之诗也。宗感而泣下，燕复飞鸣而去。次年归，以所得燕足诗示兰，遂传其事。可为奇矣。

　　【读书吟】
　　解学士缙，字大绅，吉水人。国初时，文章名冠天下，与宋景濂公同居翰林。尝著《读书吟》云：
　　读书好，读书好，读得书多无价宝。迢迢之夜莫辞劳，咿唔之声直到晓。勤用工，趁年少，书传熟寻思，经旨细论讨。圣贤心学要推明，古今事业精研考。莫厌经旨烦，只恐工夫少。一理心间融，万卷胸中饱。信口吐珠玑，词源三峡倒。满纸生云烟，笔阵千军扫。读书好，人不晓，名标虎榜中，宗祖增荣耀。身到凰凤池，恩荣直到老。近天颜，瞻日表，燮理古公孤，寅亮属师保。朝中尽是读书人，世间莫谓读书少。堪叹纷纷游冶郎，端然不知读书好。

　　【白头吟】
　　汉蜀郡临邛富人卓王孙氏，女文君新寡。成都司马相如意之，辅临邛令，抱琴造其家，弹求凤操挑之。文君知音欲妻之，父母嫌贫不许，因连骑奔归成都。相如家徒壁立，文君不乐曰："先生从吾兄弟假贷，亦足为生。"遂之临邛卖酒。文君当垆，相如涤器，卓公耻之。不出，或曰："长卿文君何辱之有。"卓公与钱百万，使归成都。后将赴选，过升仙桥，题柱曰："大丈夫不乘驷马车，不复过此桥。"献《子虚赋》于孝武帝，拜为郎，迁文园令。至中年，将娶妾，文君作《白头吟》哀之。
　　其一曰：
　　晓如山下云，皎若云间月。
　　良人有两意，故与相袂别。
　　其二曰：
　　今日斗酒问，明日沟水头。
　　蹀躞沟水上，沟水东西流。
　　凄凄复凄凄，嫁女不须啼。
　　头边一心人，白头不相离。
　　文君作此自伤，相如感之，不复置妾。

　　【惜花吟】
　　昨日看花花满枝，朱朱紫紫团胭脂。
　　今日看花花满地，斑斑点点成尘泥。
　　人生富贵春花耳，不足悲号不足喜。
　　一荣一瘁瞬息间，白头翁是红颜子。
　　对花对花醉且歌，造化不出大圈里。

　　【虞美人草行】
　　《冷斋夜话》云：曾子宣夫人魏氏，作《虞美人草行》云：
　　鸿门玉斗纷如雪，十万降兵夜流血。
　　咸阳宫殿三月红，霸业已随烟烬灭。
　　刚强必以仁义主，阴陵失道非天亡。
　　英雄本学万人敌，何用屑屑悲红桩。
　　三军散尽旌旗倒，玉帐佳人坐中老。
　　香魂夜逐剑光飞，青血化为原上草。
　　芳心寂寞寄寒枝，旧曲闻来似□眉。
　　哀怨徘徊愁不语，恰如夜听楚歌时。
　　滔滔逝水流今古，汉楚兴亡两丘土。
　　当年遗事久成空，慷慨樽前为谁舞？

　　【结交行】
　　古人结交惟结心，此心堪比石与金。
　　金石易消心不易，百年契合共于今。
　　今人结交惟结口，往来欢娱等着酒。
　　只因小事失相酬，从此生嗔便分手。
　　吁嗟乎！大丈夫，贪财忘义非吾徒。
　　陈雷管鲍莫再得，结交轻簿不如无。
　　水底鱼，天边雁，高可射兮低可钓。
　　万丈深潭终有底，只有人心不可量。
　　虎熟不堪骑，人心隔肚皮。
　　休将心腹事，说与结交知。
　　只恐无情日，翻成大是非。

　　【竹枝词】
　　曹氏妙清，字比玉，号雪，钱塘人。工诗，善鼓琴，行草皆有法度。事母孝谨，三十不嫁，而风操可尚。尝和杨廉夫《竹枝》词云：
　　美人绝似董妖娆，家住南山第一桥。
　　不肯随人过湖去，月明夜夜自吹箫。
　　廉夫答妙清云：
　　红牙管带紫里毫，雪水初融玉带袍。
　　写得薛涛萱草帖，西湖纸价顿能高。
　　玉带袍者，曹之名砚。萱草帖者，状其孝也。

　　【彩花词】
　　刘鼎臣，婺州人，僦省试于行都。其妻朱氏，自制彩花一枝赠之，并侑以《鹧鸪天》词云：
　　金屋无人夜剪缯，宝钗翻过齿痕轻。
　　临行执手殷勤衬，赠与萧郎两鬓青。
　　频频嘱付好看承，千金不抵一时情。
　　明年宴罢琼林晚，酒面微红相映明。
 
　　【寄外词】
　　易俊，字彦章，潭州人，以优等为前郎。久不归，其妻作《一剪梅》词寄之云：
　　染泪修书寄彦章，贪却前郎，忘却回郎。功名成遂不还乡。石做心肠，铁做心肠。　　红日三竿懒画妆。虚度韶光，瘦损容光。不知何日得成双？羞对外央，懒对外央。
　　颜章感之遂归。

　　【乐学歌】
　　于心斋平生不喜著书，惟此歌可以自警。歌曰：
　　人心本自乐，人将私欲缚。
　　私欲一萌时，良知还自觉。
　　一觉便消除，人心依旧乐。
　　乐是乐此学，学是学此乐。
　　不乐不是学，不学不是乐。
　　乐便然后学，学便然后乐。
　　乐是学，学是乐。
　　于乎！天下之乐，何如此学？
　　天下之学何如此乐。
 
　　【勉学歌】
　　君不见，东邻一出骑青聪，笑我徒步真孤穷。读书一旦登枢要，前遮后拥如云从。昔时孑身今富足，大纛高牙导前陆。始信出门莫恨无，书中车马多如簇。
　　君不见，西邻美妇巧画眉，笑我无妻谁娶之。读书一旦高及第，名门争许成婚期。昔时孤房今花烛，孔雀屏开忻中目。始信娶妻莫恨无良媒，书中有女颜如玉。
　　君不见，南邻万顷业有余，笑我饥寒苦读书。读书一旦登云路，腰间紫袋悬金鱼。昔时箪瓢今梁肉，便是全家食天禄。始信富家不用买良田，书中自有千钟粟。
　　君不见，北邻飞宇耸云端，笑我屋漏门无关。读书一旦居相府，便是广厦千万间。昔时茅檐今梁木，画栋雕甍成突兀。始信安居不用架高堂，书中自有黄金屋。

　　【明日歌】
　　明日歌，明日歌，纷纷世事急如梭。
　　古人戒莫待明日，事到明朝事转多。
　　事转多时犹自可，青春不再将奈何。
　　我今试作明日歌，劝君年少莫蹉跎。
</div>
    <div class="pagination">
<a href="万锦情林_page29.html">上一页</a><span>...</span><a href="万锦情林_page25.html">25</a><a href="万锦情林_page26.html">26</a><a href="万锦情林_page27.html">27</a><a href="万锦情林_page28.html">28</a><a href="万锦情林_page29.html">29</a><span class="current-page">30</span><a href="万锦情林_page31.html">31</a><a href="万锦情林_page32.html">32</a><a href="万锦情林_page33.html">33</a><a href="万锦情林_page34.html">34</a><a href="万锦情林_page35.html">35</a><span>...</span><a href="万锦情林_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
