<!DOCTYPE html>
<html>
<head>
    <meta charset="UTF-8">
    <title>魏忠贤小说斥奸书 - 第 1 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>魏忠贤小说斥奸书 - 第 1 页/共 8 页</h1>
    <div class="content">魏忠贤小说斥奸书
（明）陆云龙
　前言
　　《魏忠贤小说斥奸书》，八卷四十回，吴越草莽臣撰。今所见仅明崇祯元年刻本，藏北京大学图书馆、天津人民图书馆。此二藏本均缺第十三至二十一回，第三十五至四十回，计十五回，仅存二十五回。（目录四十回全，然与正文回目有此异，会不予齐一，以存原貌。）本书据一九九一年《古本小说集成》影印北京大学图书馆藏本标点。原书正文卷端题“峥霄馆评出像通俗演义魏忠贤小说斥奸书”，板心鱼尾处镌“斥奸书”。书前有崇祯元年（1628）盐官木强人叙、吴越草莽臣自叙、罗刹狂人叙、颖水赤憨《斥奸书说》、峥霄主人《斥奸书凡例》及图像四十幅。正文页十行，行二十一字。白口、单边、有格。有圈点、眉批、旁批、回评。（仅录回评）
　　作者吴越草莽臣即陆云龙，亦即峥霄馆主人，字雨侯，浙江钱塘诸生。曾刊刻、撰校、评定图书多种，如《袁小修先生小品》、《翠娱阁评选十六名家小品》、《合刻繁露太玄大戴礼记》、《翠娱阁评选种敬伯先生合集》等。均在天启崇祯间。自称“草莽臣”，寓意其身居草莽，未入仕宦，是一个热心学术文化事业的知识分子。
　　这是一部历史演义小说。书写魏忠贤自出身、入宫、受宠，到结党营私，擅专朝政、诬陷忠良、荼毒生民、纵欲挥霍的种种罪恶，大都以历史事实作依据。从万历十六七年起，到崇祯元年止，每回均标出事件发生的时间。而其叙述故事、演义情节，多小说家笔法，书中人物跃然纸上。题名为“斥奸书”，是借魏忠贤祸国殃民的历史教训，广布社会影响，“或以奸惩创其子弟”，“或子弟自惩自创其奸”，“未必有逊于诗云子曰之训也”。（《斥奸书说》）
　　此书崇祯元年刊行于世，距魏忠贤事终不及一年时间，可知亦是一部反映现实颇为及时的“时事小说”。

　　叙
　　獬豸触邪，岂在樊之兽；屈帙指佞，乃挺生之枝。动植尚具直肠，齿发宁无血性。铜螭戴笔，固争可否于一时；草莽摛词，亦备是非于千。况大奸盗柄，视窃国如窃钩；群小阿私，等望尘于望岁。帷中借箸，头囊三木，竟坑剖柱之英雄；幕内牵衣，身备五刑，尽是梧丘之冤骨。宿干旌于鹤禁，肘腋藏奸；假节钺于貂珰，边陲胎祸。罗钳吉网，易一廷之肝膈，而飞舟依人；舜德禹功，倒天下之耳目，而浮云障日。浪思九锡，几欲以国化家；尽据三公，直将极富且贵。辇金四海，犹涎垂紫禁珍珠；痛毒九围，更下石朱宫嫔御。空中山之颖，颖秃而罪尚堪书；决东溟之涛，涛竭而奸终难洗。纵弹章仅可弹其万一，即案牍殊未诛其二三。丈夫负意气，何妨以直笔钩其隐肠；匹夫蓄忠肝，自须借新词掀其积秽。时挈君子心，度小人腹；每作肮脏语，写忠直肠。雕龙绣虎，非肯从争妍斗绮者后，自堕马腹泥犁。刻鹜糊鸢，直愿与褫奸剔蠹者群，窃比牛矶犀炬。此草莽臣不惜呕心肝而研此铁案，予木强人宁敢惜齿牙而奖其苦心。嗣此耕夫牧竖，得戟手而问奸雄，野老村氓，至反唇而讥彪虎。所为肃清朝宁，沛德寰区，则唯圣天子之威，群直臣之功。至于鼓醒草莱，提撕后世，则唯《斥奸书》之灵，草莽臣之力。彼固忘其罪我，予则窃附知音云。
　　崇祯首元牛女渡河之夕，监官木强人书于燕子矶头。

　　自叙
　　予少负劲骨，棱棱不受折抑。更有肠若火，一郁勃殊不可以水沃。故每览古今事，遇忠孝图于谗，辄淫淫泪落。有只言片语，必记之以存其人。至奸雄得志，又不禁短发支髿立也。甲子偶阅邸报，见杨太洪先生劾忠贤疏曰：“嗟乎！蚁漏至于岸圻矣，乃思塞之乎？”犹恨佐之无愚公，使杨公徒作精卫，不意虞部且以杖毙，抚宁亦以直言夺糈，曰奸亦神矣。未几，杨公入网罗。而当日佐斗诸君，亦复骈首徇之，而复奸于植党虎彪柔骨而就鞭箠，奸于钳制台省俯首而受驱逐。置乳媪为耳目之奸，招忠勇为肘腋之奸，增镇守为捬背之奸，差河储为扼吭之奸，责乾子为喉舌之奸，太阿倒持，元首虚拥，徒扼腕于奸之成而国事几莫可为。乃天福我国家，潜夺奸人之魄。
　　龙飞九五，若禹鼎成而妖魑形现。雷霆一震，荡然若粉齑，而当日之奸，皆为虚设。越在草莽，不胜欣快，终以在草莽不获出一言暴其奸，良有隐恨。然使大奸既拔，又何必斥之自我，唯次其奸状，传之海隅，以易称功颂德者之口，更次其奸之府辜，以著我圣天子之英明，神于除奸，诸臣工之忠鲠，勇于击奸。俾奸谀之徒缩舌知奸之不可为，则犹之持一疏而叩阙下也。是则予立言之意。崇祯元年午月午日吴越草莽臣题于丹阳道中

　　斥奸书说
　　奸已磔矣，斥之云何？盖奸生于贪，名利之薰心构之，贪生于习，父师之训课成之。古来课业，所读圣贤书，所行圣贤事，故奸亦罕出。今人则童习时，便诱之以黄金车马美女万钟种神富贵，泛此贪欲之心渐入肠肺，那得不见速化功名之地，便捱身进入颜厚腰折而甘作奸状哉！兹者，奸所由斥，自有圣主贤臣。奸之斥有书，具在爰书章奏，则奸诚磔矣。斥之云何？亦唯朝庙之词，必庄必简。庄则仅俗所不能解；简则村鄙所不能畅。且四海蒙其毒矣。未必悉其奸寰宇；快其败矣。未必详其斥。因役研墨作白舍人诗焉，岂以佐白蔄之未逮。夫亦为谏疏之鼓吹，文人墨士知必奉为一代信书，即村姑稚童，目中识丁与不识丁者，出口入耳，罔不知斥奸有成局，则因而或以奸惩创其子弟，因而或子弟之自惩创其奸。是书之所名斥者，正未必有逊于诗云子曰之训也。故不敢附之谓记、谓传、谓志，而表之以书，亦谓斥奸在书，聊以异于稗官野说云耳。
　　崇祯龙飞中元日颖水赤憨书于峥霄馆

　　斥奸书凡例
　　一、是书纪自忠贤生长之时，而终于忠贤结案之日，其间纪各有序事，各有伦冝，详者详冝，略者略，盖将以信一代之耳目，非以炫一时之听闻。
　　二、是书不敢言君德为尊讳也，不敢及鬼神杜诞妄也，不敢言惟薄戒亵昵也，不敢滥及存厚道也。
　　三、是书自春狙秋，历三时而始成。阅过邸报，自万历四十八年至崇祯元年，不下丈许，且朝野之史如正续《清朝》《圣政》两集，《太平洪业》、《三朝要典》、《钦颁爰书》、《玉镜新谈》凡数十种，一本之见闻，非敢妄意点缀，以坠于绮语之戒。
　　四、是书动开政务，半系章疏，故不学《水浒》之组织世态，不效《西游记》之布置幻景，不习《金瓶梅》之闺情，不祖“三国诸志”之机诈。
　　五、是书得自金陵游客，其自号曰“草莽臣”，不愿以姓氏见知。曾忆昔年有头巾赋三正录秀才，有上御史之书御史，有拜秀才之牍。金陵固异士薮也。读是书者，幸毋作寻常笔墨观。
　　峥霄主人识

　　叙
　　宇宙有两权，赏罚是非而已。赏罚乘权乃灵，是非唯公则重。上古有赏罚而无是非，岂无清议哉！朝廷之赏罚，即是非也。周纲解，素王兴。借笔舌为衮钺，赏罚乃化而为是非矣。嗣前以降，彰瘅明则物议息，魁柄擅则月旦尊。虽狡如莽，狠如卓，鬼蜮如操、懿，能夺天子之威灵，而不能窃士林之题品。朝廷有权，草茅有口，不相假也。
　　明兴，刍荛狂瞽，咸资宸断，而是非遂并归于赏罚。二百年来，不畏黜陟而畏公评，诚以为圣朝赏罚之所从出耳。自魏、崔煽害，朋奸罔上，而明廷之劝惩，只以快私人之喜怒且以门户为囮，三案为阱，而史臣之议论并以饬奸宄之爱憎，赏罚是非几不在上而在下。向非圣明天纵，立殄大憝，亦虽然以五刑五用，快直道之民心，五服五台，著兴王之令甲哉，然如纶如綍，多为金匮石室之藏，章奏爰书，难入道路里板之耳。赏罚是非明于朝而晦于野，非所以著新猷而惩奸慝，此《斥奸书》所为作也。俾览此书者睹忠贞之受（礻闲）则涕泗欲零，见奸恶之横行则目眦几裂。见天道之好还，圣明之惩劝，则欲鼓欲舞，欲笑欲歌。提本来共具之良心，消屋漏欲萌之斁志，是则草莽臣以是非济赏罚之最于前，而因赏罚昭是非之公于后意也。至于借草茅之笔舌，彰庙□之神讨，直令薄海内外知赏罚是非原在上而不在下，则岂徒激扬黎庶，实以黼黻皇灵，斯又窃附尊王之意云。
　　戊辰仲秋朔日，罗刹狂人题。

　　（插图40幅）


　　新镌出像通俗演义魏忠贤小说斥奸书目录
　　卷一
　　第一回　指迷途瘤仙神相　周穷士六奇轻财　谱忠贤少时事
　　第二回　因债逼含愤割势　别妻孥弃家入都　万历十六七年事
　　第三回　忆从龙新皇念旧　通阿乳进忠作奸　泰昌元年事
　　第四回　谮言入南海扬尸　大权落东厂秉政　天启元年事
　　第五回　大招亡命兴内操　广布番旗开告密　天启二年事
　　卷二
　　第六回　张贵人因宠殒身　李成妃斥奸贬号　天启三年事
　　第七回　斥异己连逐大臣　陷忠贞捉拿内翰　天启四年事
　　第八回　杨左都劾奸数罪　万工部杀身成仁　天启四年事
　　第九回　振台纲纠奸报国　拜权珰避祸图荣　天启四年事
　　第十回　忌忠言祸移试录　陷东林诬捏天罡　天启四年事
　　卷三
　　第十一回　计驱宰辅翻三案　逼栲中书乔画招　天启年五事
　　第十二回　许州城吏部急友　姑苏驿给事寄儿　天启五年事
　　（第十三回至第二十一回缺文存目）
　　第十三回　许显纯罗织排忠　杨左都沉冤毙狱　天启五年事
　　第十四回　李织造畏奸陷正　高左都溺水全身　天启六年事
　　第十五回　杀较尉苏民仗义　代输赃浙士轻财　天启六年事
　　卷四
　　第十六回　蓼州噀血骂奸臣　仲达遗书训弱子　天启六年事
　　第十七回　熊治冈从容就戮　刘太守感愤吟诗　天启六年事
　　第十八回　冒边功孽子分茅　假缉奸无辜被戮　天启六年事
　　第十九回　兴大工滥开事例　广搜括播虐淮阳　天启六年事
　　第二十回　水火灾天心示警　忠良退权奸怙终　天启六年事
　　卷五
　　第二十一回　忠贤三旨杀知府　呈秀一语害铨臣　天启六年事
　　第二十二回　搜富户兴狱黄山　两差官荼毒徽郡　天启六年事
　　第二十三回　谋握边功差纪用　计收粮运任文升　天启六年事
　　第二十四回　诬妖言枉斩同寅　颂功德遍灾土木　天启六年事
　　第二十五回　陆监生媚配学宫　林祭酒拂衣帝里　天启六年事
　　卷六
　　第二十六回　耿兵备不拜触奸　刘抚台献谗卖友　天启七年事
　　第二十七回　庆生辰群奸献谄　锦宁捷再锡侯封　天启七年事
　　第二十八回　代修憾力倾国戚　亲行边威镇蓟辽　天启七年事
　　第二十九回　假虎威崔郎纳赂　献美人乐工得官　天启七年事
　　第三十回　请九锡谗谄贻讥　拜两侯孩提赐券　天启七年事
　　卷七
　　第三十一回　逐本兵巧窃大权　图居摄阴谋叵测　天启七年事
　　第三十二回　侯魏攘窃大内宝　臣僚拥立圣明君　天启七年事
　　第三十三回　巧荐腹心司大计　疏锄逆子出京华　天启七年事
　　第三十四回　应风云群贤建白　迅雷霆大憝克清　天启七年事
　　（第三十五回至四十回缺文存目）
　　第三十五回　蓟州城呈秀投环　阜城店忠贤自缢　天启七年事
　　卷八
　　第三十六回　中外尽沾新德意　奸臣难保旧赃私　天启七年事
　　第三十七回　科臣再疏出如杞　两弁拟辟报刘铎　天启七年事
　　第三十八回　锄遗孽魏侯典刑　剪腹党彪虎罹罪　天启七年事
　　第三十九回　枚卜金瓶襄盛治　诏驰幽窗雪忠魂　天启七年事
　　第四十回　起耆硕生色山林　新德政欢呼四海　崇祯元年

　　峥霄馆评定出像通俗演义魏忠贤小说斥奸书卷一
　　第一回　指迷途瘤仙神相　周穷士六奇轻财
　　　　俯仰溯世运，治乱递倚伏。
　　　　明良开泰象，播乱群阴族。
　　　　城社据大奸，借丛倒威福。
　　　　嬴秦鹿为马，捷足竞奔逐。
　　　　蕃武断首领，膺滂困三木。
　　　　炎炎成烬灰，常侍酿祸速。
　　　　辅国秉唐政，伤残遍骨肉。
　　　　太阿一旁堕，零落不可复。
　　　　终令斗鸡儿，反掌唐宗覆。
　　　　平辽肇童贯，青衣为金仆。
</div>
    <div class="pagination">
<span class="current-page">1</span><a href="魏忠贤小说斥奸书_page2.html">2</a><a href="魏忠贤小说斥奸书_page3.html">3</a><a href="魏忠贤小说斥奸书_page4.html">4</a><a href="魏忠贤小说斥奸书_page5.html">5</a><a href="魏忠贤小说斥奸书_page6.html">6</a><a href="魏忠贤小说斥奸书_page7.html">7</a><a href="魏忠贤小说斥奸书_page8.html">8</a><a href="魏忠贤小说斥奸书_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
