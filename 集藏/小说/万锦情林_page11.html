<!DOCTYPE html>
<html>
<head>
    <meta charset="UTF-8">
    <title>万锦情林 - 第 11 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万锦情林 - 第 11 页/共 39 页</h1>
    <div class="content">　　生不相从兮死亦从，吁嗟好事转头空。
　　睽违已似河边柳，偶得全凭塞上翁。
　　幽怨未消幽恨结，此身虽异此心同。
　　拳拳致祝无他意，生不相从兮死亦从。
　　辜生是日又得此诗，越加忧惨。知瑜以死相许也，乃溺恨燥肠作赋，名曰《钟情》，密以馈女云：
　　予自与卿交合之后，悲欢离合，莫不备经。然后知吾二人钟情之至，亘古至今，天上人间所未有者也。自前寓此，埋身晦迹，一月余矣，思与子一会，以叙往昔之好，以成往昔之盟，以谐往日之愿，以践往日之言，不可复得，可胜叹哉！近得子所作《首尾吟》二律，感伤悲戚，怨恨凄惨，且以见吾子之无二志矣。读之再三，感之不已。呜呼！不知何时复得相见也。兹不揆愚鲁，强写情怀，作成鄙赋一篇，名曰《钟情》。盖情所钟者，皆吾与子经历之所履也，不待赘言已可知矣，然未有不因言而见心者也。吁！韩子所谓'物不得其平则鸣，'岂虚语哉！今因人便，敬述谬作以寄吾子，希吾子其采之。虽然，文笔虽工，无补于事，要在践言耳。
　　同生死人辜辂拜首
　　献赋曰：
　　心动为情，与生俱生。蕴之而为至中之德，发之而为至和之声。至微至妙，惟纯惟精。因乎万物之感，故有二者之名。嗟叹，夫人之所禀虽同，我之所钟独异。非忧欢之切心，匪爱恶之介意。杳杳焉莫究其由，茫茫焉莫窥其标。但见感乎物，应乎中，触于目，着于躬。乾旋坤转，吾情之无穷也；日往月来，吾情之交通也；春风和气，吾情之冲融也；骤雨浓云，吾情之朦胧也；泪之洒然，气之嘘然，吾情之所以如山如峰也。然一身之有限，而万状之无涯。既而乐之，乐忽变而哀，情之所钟，为何如哉！察其所由，源源而来。想其月明风清，寂无人声；兰扃启矣，情人止矣；尔乃一气潜消，两情不已；贯两玉而一串，洽两身而一体，莮莮焉，猗猗焉，不啻乎凤之鸣、枝之连理也。虽文萧之绊彩鸾，三郎之幸妃子，天下钟情之乐，又岂加于此哉！至若子规声苦，秋闺夜雨，人既归兮，臂既解兮，尔乃恨结于心，愁塞于眉，嗟赤绳之缘薄，叹鳞雁之音稀，肃肃焉，切切焉，奚啻乎雁之失群、鸾之分飞也。虽溺爱之荀情多情之崔魄，天下钟情之苦，又岂有加于此哉！呜呼噫嘻！吾之与子，交情之至，止于此矣！方跨粉墙，游洞房，待月明，窃仙香，赴云雨之幽会，期天地而久长，此情之钟于乐之一也。及其辞阆苑，归琼馆，赴佳期，望穿眼，念日月之流迈，伤春景之不返，此情之钟而为苦之一也。及至久别而相逢，久窒而复通，携琴以随相如，举案以待梁鸿，此又情之钟而为苦之一也。讵意事发入于公门，身居于囹圄，埋龙剑于狱中，分明镜于江浒，此又情之所钟而为苦之一也。情兮情兮，钟情至此当何如！极乐哀生，言既不虚；苦尽甘来，言岂我诬？悼往者之不可救，念来者之犹可图。望赵卿之返璧，期合浦之还珠。誓此心兮，生死不殊；誓此情兮，生死不逾。身虽异处，情非二途。卿其我乎？我其卿乎？钟情之赋，止于如斯，复可言之可言欤！乃从而歌之曰：乾坤易尽兮，情不可极。日月易转兮，情不可移。云雾可消兮，情难释。江海可量兮，情难测。情之起，先天地而始。情之穷，后天地而终。微此人兮，吾谁与俦？微此情兮，吾何以终！
　　瑜览赋毕，不觉失声大哭，即而，援笔修书一封以答生云：
　　同生死人妾瑜拭泪含涕，谨布心声，特令便人代为申达微意，以渎情人辜兄：妾惟悲欢相继，虽事势之必然，生死同途，实人情之至愿。皇天后土，鉴一生无二之心；霜竹雪梅，秉万古不移之节。春情如海，永不枯干；盟誓若山，何由转动？但恐情命短短，物在人亡，空垂首于九原，枉分身于两处，为此悲耳，岂不哀哉！妾今在幽房，何殊地狱。吞声哽咽，绝如泣血之子规；顾影悲吟，恰似失群之孤雁。欲苟延性命，亲却不从；将殒灭微躯，兄又不至。伤心积恨，岂止一端；残喘微躯，惟欠一死。感兄不弃，幸经百里而来询；嗟妾无缘，不得一朝而相见。室迩人遐，空怀恨焉；月缺花残，实可伤也。近得情书飞坠，华赋传来，浏亮新奇，凄凉惨切，备尽悲欢离合之状，极夫风流慷慨之言。蹙额开缄，含泪披读，泄胸中之苦趣，开笔下之陈言。奈何纸短情长。未克言穷意尽。伏乞采之，实为幸也。
　　黎归，闻其母纵瑜，大怒，愈加禁锢，节其饮食。生潜住月余，不复通其消息，愈加忧怏。然赖祖姑时加通问，且命生，姑留于此，因便窃发。
　　又月余，值黎岳父之诞辰，黎偕其妻俱往之外氏。是夜，祖姑乃穴墙纵瑜令出，命佃人舁之，随生东归。
　　数日至家，再设花烛之宴，重誓山海之盟。生乃命婢把酒，与瑜共饮。欢甚，生口占一绝以侑女酒：
　　经霜松柏愈森森，足见平生铁石心。
　　今夜灯前一杯酒，故人端为故人斟。
　　瑜接卮，亦吟一绝以答生：
　　经霜松柏愈斑斑，足见平生铁石肠。
　　今夜灯前一杯酒，故人端为故人尝。
　　瑜复酌酒，再酬生：
　　经霜松柏愈斑斑，足见平生铁石肝。
　　今夜灯前一杯酒，故人端为故人谈。
　　生接卮，亦吟以复：
　　经霜松柏愈青青，足见平生铁石盟。
　　今夜灯前一杯酒，故人端为故人倾。
　　后黎归，觉女之亡，亦不甚怒，祖姑乘间劝黎，因许瑜归宋。祖姑密使人报生知，夫妻遂备礼起行。既至，俯伏请罪。居月余方归。
　　生友闻生完璧而返，乃各牵羊携酒相贺，席间青门黄仁卿作而言曰："今日之饮，诚所谓不常之饮也，诸君可无一语，以庆辜兄之乐乎？"众曰："诚哉是言也。"时玉峰主人在坐，因作一律以为首倡：
　　几回离合几悲欢，如此钟情世所难。
　　雪冻不摧松落落，蛾飞难掩月团团。
　　丰城龙剑分终会，合浦灵珠去又还。
　　从此玄霜俱捣尽，如将诗句诵关关。
　　众客遂次第呈诗，诗多不载，玉峰主人又结一律云：
　　好将诗句诵关关，青鸟何方再探看。
　　无可奈何风太急，似曾相识月重圆。
　　画蛇笑彼安蛇足，失马知君得马还。
　　好把风流收拾起，早携书剑上长安。
　　瑜娘重归之后，孝敬其姑，恭顺其夫，待姊妹以和友为先，遇仆婢以恩惠为本。一家内外，无不敬之。机杼之精，剪制之巧，为一时之冠，时誉翕然。暇日，则与生吟咏。玩绎诗书，吟咏情性，一唱一和，所作诗词，集为一稿，名曰《和鸣集》。厥后生掇巍科，跻大任于时，为名士大夫。夫妻偕老百年，永终天命。
　　玉峰主人与生交契甚笃，生一旦以所经事迹、旧作诗词备录付之，命为之作传焉。既成，乃为之赞曰：
　　伟哉辜生！
　　卓冠群英，
　　玉质金声。
　　懿哉瑜娘！
　　秀出群芳，
　　国色天香。
　　曰秀曰芳，
　　今古无双，
　　可羡可嘉，
　　千载奇逢，
　　意密情浓，
　　成始成终。
　　洋洋美誉，
　　流播乡闾，
　　莫不曰善。
　　斯色斯才，
　　生我琼台，
　　猗欤休哉。
　　玉峰主人，
　　笔力通神，
　　相像写真，
　　作此传记，
　　传之无涯。
　　详观此集，
　　妙哉妙哉。


卷之二 上层
　　【裴航遇云英记】
　　唐长庆中，有裴航秀才，因下第游于鄂渚，谒故旧友人崔相国。值相国赠钱二十万远挚归于京，因备巨舟，载于襄汉。同载有樊夫人，乃国色也。言词问接，帷帐比邻。航虽亲切，无计导达而睹面焉。因赂其侍婢袅烟而求达诗一章曰：
　　向为胡越犹怀想，况遇天仙隔锦屏。
　　倘若玉京朝会去，愿随鸾鹤入青冥。
　　诗往久而无答，航数诘袅烟，袅烟曰："娘子见诗，若不闻，如何？"航无计，因在道求名珍果而献之，夫人乃使袅烟召航相识，及搴帷，而玉莹光寒，花明景丽，云低发鬓，月淡修眉，举止乃烟霞外人，肯与尘俗为偶。航再拜揖，腭眙久之。夫人曰："妾有夫在汉南，将欲弃官而幽栖岩谷，召某一会耳。深哀草扰，虑不及期，岂更有情留盼他人。的不然耶，但喜与郎君同舟共济，无以谐谑为意耳。"航曰："不敢。"饮讫而归，操比冰霜，不可干冒。夫人后使袅烟持诗一章曰：
　　一饮琼浆百感生，玄霜捣尽见云英。
　　蓝桥便是神仙窟，何必崎岖上玉京。
　　航览之，空愧佩而已。然亦不能洞达诗之旨趣。后更不复见，但使袅烟达寒暄而已。遂抵襄汉，与使婢挈妆奁，不告辞而去，人不能知其所造。
　　航遍求访之，灭迹匿影，竟无踪兆，遂装归辇下。经蓝桥驿侧近，因渴甚，遂下道求浆而饮。见茅屋三四间，低而复隘，有老妪缉麻苎，航揖之求浆，妪咄曰："云英擎一瓯浆来，郎君要饮。"航讶之，忆樊夫人诗有云英之句，深不自会。俄于苇箔之下，出双玉手，捧瓷瓯，航接饮之，真玉液也。但觉异香氤郁，透于户外。因还瓯，遽揭箔，睹一女子，露琼英，春融雪彩，脸欺腻玉，鬓若浓云，娇羞而掩面蔽身，虽红兰之隐幽谷，不足比其芳丽也。航惊怛植足，缩不能去。因白妪曰："某仆马甚饥，愿憩于此，当厚答谢，幸勿见阻。"妪曰："任郎君自便耳。"遂饭仆秣马良久，谓妪曰："向睹小娘子，艳丽惊人，姿容擢世，所以踌躇而不能适，愿约厚礼而娶之，可乎？"妪曰："渠已许嫁一人，但时未就耳。我今老病，只有此女孙。昨有神仙与灵药一刀圭，但须玉杵臼，捣之百日方可就吞，当得后天而老。若约娶此女者，得玉杵臼，吾当与之也。其余金帛，吾无用处耳。"航拜谢曰："愿以百日为期，必携杵臼而至，更无许他人。"妪曰："然。"航恨恨而去。
　　及至京国，殊不以举事为意，但于坊间闹市，喧哗而高声访其玉杵臼，曾无影响。或遇朋友，若不相识。众言为狂人。
　　数月余日，忽遇一货玉老翁曰："近得虢州药铺卞老书云，有玉杵臼货之，郎君恳求如此，吾当为书导达。"航愧荷珍重，果获杵臼。卞老曰："非二百缗不可得。"航乃泻囊，兼贷仆马，方及其值。遂步骤独挚而抵蓝桥，昔日妪大笑曰："有如是信士乎，吾岂爱惜女子，而不酬其劳哉。"女亦微笑曰："虽然，更为吾捣药百日，方议姻好。"妪于襟带间解药，航即捣之，昼为而夜息。夜则妪收药臼于内室，航又闻捣药声。因窥之，有玉兔持杵臼，而雪光辉室，可鉴毫芒。一朝，航之意愈坚。如此百日足，妪持而吞之，曰："吾当入洞而告姻戚，为裴郎具帏帐。"遂挚女入山，谓航曰："但少留此。"
　　逡巡，车马仆隶，迎航而往。别见一大第连云，珠扉晃日，内有帐幄屏帷，珠翠珍玩，莫不臻至，愈如贵戚家焉。仙童侍女，引航入帐就礼讫。航拜妪，悲泣感荷。妪曰："裴郎自是清冷裴真人子孙，业当出世，不足深愧老妪也。"及引见诸宾，多神仙中人也。后有仙女鬟髻霓衣，云是妻之姊耳。航拜讫，女曰："裴郎不相识耶？"航曰："昔非姻好，不省拜侍。"女曰："不忆鄂渚同舟而抵襄汉乎？"航深惊怛，恳悃陈谢。后问左右曰："是小娘子之姊，云翘夫人、刘纲仙君之妻也。已是高真，为玉皇之女吏。"妪遂将航妻入玉峰洞中。琼楼珠室而居之，饵以绛雪琼英之丹，体性情虚，毛发绀绿，神化自在，超为上仙。
　　至太和中，友人卢颢遇之于蓝桥驿之西，因说得道之事，遂赠蓝田美玉十斤，紫府云丹一粒，叙话永日，使达书于亲爱。卢颢稽首曰："兄既得道，如何乞一言而教授？"航曰："老子曰：'虚其心实其腹'。今之人，心愈实，何由有得道之理。"卢子懵然。而语之曰："心多妄想，腹漏精液，即虚实可知矣。凡人自有不死之术，还丹之方，但子未便可教，异日言之。"卢子知不可请，但终宴而去。后世人莫有遇者。
【秋香亭记】
　　至正间，有商生者，随父宦游姑苏，侨居乌鹊桥，其邻则弘农杨氏第也。杨氏乃延佑大诗人浦城公之裔。浦城娶于商，其孙女名采采，与生中表兄妹也。浦城已殁，商氏尚存。生少年，气禀清淑，性质温粹，与采采俱在童卯。商氏，即生之祖姑也。每读书之暇，与采采共戏于庭，为商氏所钟爱，尝抚生指采采谓曰："汝宜益加进修，吾孙女誓不适他族，当令事汝，以续二姓之妾，永以为好也。"女父母乐闻此言，即欲归之，而生严亲以生年幼，恐其怠于学业，请俟他日。生、女因商氏之言，倍相怜爱。数岁，遇中秋月夕，家人会饮沾醉，遂同游于生宅秋香亭上，有二桂树，垂荫婆娑，花方盛开，月色团圆，香气浓馥，生、女私于其下语心焉。是后，女年稍长，不复过宅，每岁节伏腊，仅以兄妹礼见于中堂而已。闺阁深邃，莫能致其情。后一岁，亭前桂花始开，女以折花为名，以碧瑶笺书绝句二首，令侍婢秀香持以授生，嘱生继和，诗曰：
　　秋香亭上桂花芳，几度风吹到绣房。
　　自恨人生不如树，朝朝肠断屋西墙！
　　秋香亭上桂花舒，用意殷勤种两株。
　　愿得他年如此树，锦裁步障护明珠。
　　生得之，惊喜，遂口占二首，书以奉答，付婢持去。诗曰：
　　深盟密约两情劳，犹有余香在旧袍。
　　记得去年携手处，秋香亭上月轮高。
　　高栽翠柳隔芳园，牢织金笼贮彩鸳。
　　忽有书来传好语，秋香亭上鹊声喧。
　　生始慕其色而已，不知其才之若是也，既见二诗，大喜欲狂。但翘首企足，以待结之期，不计其他也。女后以多情致疾，恐生不知其眷恋之情，乃以吴绫帕题绝句于上，令婢持以赠生。诗曰：
　　罗帕薰香病裹头，眼波娇溜满眶秋。
　　风流不与愁相约，才到风流便有愁。
　　生感叹再三，未及酬和。适高邮张氏兵起，三吴扰乱，生父挈家南归临安，展转会稽、四明以避乱；女家亦北徙金陵。音耗不通者十载。吴元年，国朝混一，道路始通。时生父已殁，独奉母居钱塘故址，遣旧使老苍头往金陵物色之，则女以甲辰年适太原王氏，有子矣。苍头回报，生虽怅然绝望，然终欲一致款曲于女，以导达其情，遂市剪彩花二，紫绵脂百饼，遣苍头赍往遗之。恨其负约，不复致书，但以苍头己意，托交亲之故，求一见以觇其情。王氏亦金陵巨室，开彩帛铺于市，适女垂帘独立，见苍头趄于门，遽呼之曰："得非商兄家旧人耶？"即命之入，询问动静，颜色惨怛。苍头以二物进，女怪其无书，具述生意以告。女吁嗟抑塞，不能致辞，以酒馔待之。约其明日再来叙话。苍头如命而往。女剪乌丝，修简遗生曰：
　　伏承来使，具述前因。天不成全，事多间阴。盖自前朝失政，列郡受兵，大伤小亡，弱肉强食，荐遭祸乱，十载于此。偶获生存，一身非故，东西奔窜，左右逃逋；祖母辞堂，先君捐馆；避终风之狂暴，虑行露之沾濡。欲终守前盟，则鳞鸿永绝；欲径行小谅，则沟渎莫知。不幸委身从人，延命度日。顾伶俜之弱质，值屯蹇之衰年，往往对景关情，逢时起恨。虽应酬之际，勉为笑欢；而岑寂之中，不胜伤感。追思旧事，如在昨朝。华翰铭心，佳音属耳。半衾未暖，幽梦难通，一枕才欹，惊魂又散。视容光之减旧，知憔悴之因郎；怅后会之无由，叹今生之虚度！岂意高明不弃，抚念过深，加沛泽以滂施，回余光以返照，采葑菲之下体，记萝茑之微踪；复致耀首之华，膏唇之饰，衰容顿改，厚惠何施！虽荷恩私，愈增惭愧！而况迩来形销体削，食减心烦，知来日之无多，念此身之如寄。兄若见之，亦当贱恶而弃去，尚何矜恤之有焉！倘恩情未尽，当结伉俪于来生，续婚姻于后世耳！临楮呜咽，悲不能禁。复制五十六字，上渎清览，苟或察其辞而恕其意，使箧扇怀恩，绨袍恋德，则虽死之日，犹生之年也。诗云：
　　好姻缘是恶姻缘，只怨干戈不怨天。
　　两世玉箫犹再合，何时金镜得重圆？
　　彩鸾舞后肠空断，青雀飞来信不传。
　　安得神灵如倩女？芳魂容易到君边！
　　生得书，虽无复致望，犹和其韵以自遣云：
</div>
    <div class="pagination">
<a href="万锦情林_page10.html">上一页</a><span>...</span><a href="万锦情林_page6.html">6</a><a href="万锦情林_page7.html">7</a><a href="万锦情林_page8.html">8</a><a href="万锦情林_page9.html">9</a><a href="万锦情林_page10.html">10</a><span class="current-page">11</span><a href="万锦情林_page12.html">12</a><a href="万锦情林_page13.html">13</a><a href="万锦情林_page14.html">14</a><a href="万锦情林_page15.html">15</a><a href="万锦情林_page16.html">16</a><span>...</span><a href="万锦情林_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
