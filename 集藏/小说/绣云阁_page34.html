<!DOCTYPE html>
<html>
 <head>
  <meta charset="utf-8"/>
  <title>
   绣云阁 - 第 34 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绣云阁 - 第 34 页/共 40 页
  </h1>
  <div class="content">
   他日，赤鲤携来鼎鼐之属，交与七窍。七窍曰：“有粟米时又无鼎鼐，今有鼎鼐，又无粟米，此日如何度法？”赤鲤怒曰：“吾前在衙，虽然受尔微恩，三缄妖物欲噬尔夫妇，吾与毒龙等费尽无限苦辛，才将尔二人救出虎口，前恩谅已酬尽。兹又落于山妖手中，不与设计逃之，终必为其所害。是吾之报尔夫妇者，不可谓不厚也。即在洞内饮点泉水，无苦于尔，尚思受享前福，欲得山珍海错以快朵颐乎？吾念主恩，盗粟盗鼎，所历苦楚，姑且不论，倘被受盗者擒着，吾之性命，必为尔夫妇抛在荒郊。今与尔言，要想回都，须忍着冻馁。若在此索粟烹吞，吾不耐为尔驱使矣。”七窍曰：“尔为吾仆，即驱使尔，亦属份所当然。”赤鲤曰：“彼时此时，尔未思耶？”七窍见赤鲤言词不合，怒气勃勃曰：“吾夫妇在李妪处学习大道，坐享安乐，冻馁毫无。因误听尔言，来在此间，受饿捱饥，是谁之过？”言此，掌击赤鲤。赤鲤笑曰：“尔至此地步，岂犹是在衙日耶。尔欲击吾，吾且将尔束吊洞外，以鞭笞之。”遂挽袖持索，吊七窍于梧桐枝上，鞭笞不停。七窍呼号声嘶，无人解救。珠莲痛甚，哭泣上前，护定其身。赤鲤停着鞭笞，怒向珠莲曰：“尔这婢妇，皮肤亦痒乎？”实时放下七窍，又将珠莲吊上，如笞七窍一般。笞毕，赤鲤曰：“吾要回吾洞中，任死任生，随尔夫妇。”七窍身难转动，不敢应诺，只有暗暗垂泪而已。赤鲤去后，七窍将珠莲放下，坐而泣曰：“悔听谗言到洞来。”珠莲曰：“而今受害亦应该。”七窍曰：“因贪都内容华盛。”珠莲曰：“此日如何免饿灾？”夫妇想到伤心之处，大哭不止。
　　三缄又思：“吾化赤鲤磨之，其情谅已继矣。毒龙虾精等尚在夫妇心内，且次第化来，一一磨彼二人，以坚其入道之念。”计定，扭身化为毒龙模样，迤逦入洞，曰：“尔大人、夫人耶？”七窍正在悲痛，忽闻有人间之，忙拭泪痕，睁目而视，乃役吏马魁也，已知为毒龙所附，难与同群。奈事在垂危，身无可赖，不得已，向毒龙柔声下气曰：“尔何往，将吾夫妇抛去不顾乎？”毒龙曰：“自大人、夫人失去之后，吾与赤鲤等遍寻不得，各回宫中。然主仆情深，心常恋恋。所以今日又来寻觅，不料在此主仆得以重逢也。”七窍听得毒龙此番言词，遂牵衣而泣。泣已，将前日所遇及赤鲤相待情景详细告之。毒龙怒曰：“赤鲤这厮忘恩太甚，吾若遇及，定不饶彼。”七窍曰：“吾夫妇饥饿极矣，若有粟米烹之，以供一饱，死亦甘心。”毒龙曰：“大人稍待，吾去寻来。”去不多时，果将粟米携至。片刻烹熟，请七窍夫妇食之。夫妇饱食一餐，不胜欣喜。毒龙曰：“大人、夫人不必忧心，有吾在兹，自不受苦也。”七窍诺。夫妇从此得其供奉，饱食月余，身体康强，无有忧虑。
　　一日，毒龙谓七窍曰：“珍馐之味，大人夫妇久未食矣。
　　待吾去到都中盗取一二。”七窍曰：“如是，劳烦多矣。”毒龙曰：“在衙受恩甚重，今日应当补报。”所言至此，飞身而去。片时归洞，手捧一盆。盆内珍馐，件件齐备。七窍夫妇见而谢曰：“劳尔入都，途程千里，顷刻而珍馐毕献。尔可与吾共食之。”毒龙曰：“仆婢者流，何敢与主同食？待大人夫妇食毕后，再食未晚。”夫妇喜甚，仅食一半，留半以待毒龙。毒龙食余，将盆撤去。七窍夫妇暗自言曰：“报恩如毒龙，愧煞赤鲤矣。”
　　殊意毒龙供了半载，倏于一日笑谓七窍曰：“吾思大人夫妇不能得回都下，官阶已无所望。徒在洞中度日，亦属枉然。吾前在衙所受恩情，业已报满。兹者实言告汝，吾久未得人躯而食，不如将大人夫妇吞在腹内，以免在世受此苦况为愈焉。”七窍惊曰：“吾在衙时，何等厚恩以待尔辈。胡于患难之际，反欲以吾为口中食耶？”毒龙曰：“一时食尔，其心不忍。且留尔夫妇多活三日，三日后必不饶也。”言毕，乘风出洞，不知所往。
　　七窍叹曰：“吾久知妖部不可以同居也。同居久，狼性必发耳。”珠莲曰：“非独妖部为然，即属人类，见遇患难而以足蹴之者甚多。”七窍闻言，不禁泣下，曰：“然则，吾夫妇将何以避之？”珠莲曰：“暗地逃走，不亦可乎？”七窍曰：“荒山野径，向何而逃？”珠莲曰：“逃出此洞，再作区处。”二人于是携手同行。
　　出得洞门，一望无际。七窍曰：“东西南北，方方可逃，究不知逃向何方，始能不受惊恐。”珠莲曰：“东方有生气，可向东行。”七窍然之，即望东道以逃奔。奔至日落西山，悲无栖止之地，又向前而穷其所趋。复行里余，忽见一阁挺立。夫妇喜曰：“有此高阁，栖止有地矣。”逞步行来，顷到阁外。翘首望去，阁上一额曰“慈航殿”。夫妇入，参拜神祗毕，遂寻东边一小小密室，同居其中。
　　刚到三日，阁外风声大震，林木摧折。夫妇骇，将阁门紧闭，不敢声张。久之，风停，耳闻有人在外呼曰：“慈航殿内何人在此？”夫妇不答。其人见得不答，大声吼曰：“如不开门，吾将毁户而入。”七窍夫妇无可为计，只得将门辟之。及视其人，乃毒龙也。夫妇愈骇，跪地哀曰：“尔且饶吾二命，须念在衙厚恩。”毒龙置若罔闻，曰：“尔夫妇尚能逃耶？尔能逃之，吾能觅之。”言罢，原形现出，张牙舞爪，直向二人扑来。



                        


第一一四回    虾精倏尔来解说　蚌母又复遇途间


　　毒龙现出原形，直向夫妇二人举口吞噬。二人东闪西躲，兢兢战战，顶上已失去三魂，呼号声嘶，惨不可听。毒龙于此似有欲吞不忍，不吞不舍之意。七窍夫妇正直计无所出，门外忽有人来，极目视之，乃虾精所附之辛坚也，亦不得已向彼泣曰：“吾夫妇自落鬼缝，为张老救之，张妪恩养月余，转拜李妪。李妪收了大眼鬼，收吾夫妇习道，颇可过日。后为赤鲤寻着，嘱离李妪蓬户，仍居毒龙洞中。原言缓缓调停，送归都下。不料赤鲤负义忘恩，突于一朝，将吾二人责打而去，夫妇在洞，几为莩死，何莫非赤鲤所害乎？幸而毒龙来洞，或呈粟米，或献珍馐。夫妇以为赤鲤无良，毒龙已知报德，其心稍慰，安然住之。岂知毒龙久又暗怀吞噬，明言宽吾三日，三日后决不能饶。夫妇闻言，不胜恐惧，乘得毒龙外出，潜逃于慈航殿内。只意躲避在此，彼不得知。何期毒龙恰又寻来，非尔到兹，吾夫妇之命休矣。”
　　言已，虾精顾谓毒龙曰：“人要知恩报恩，未闻恩以仇报如尔者。尔想当日受紫霞挫折，身死非命，幸遇灵宅真人饮以固魂金丹，才收七窍衙中。七窍夫妇频赏衣服，频待厚筵，言则听而计则从，何者有薄于尔？尔有难，人救之；人有难时，不为保之，不得反欲吞噬。抚心自问，天良何存？”毒龙曰：“七窍夫妇前在吾洞，几乎莩死，尔不来救，吾去见得，心中不忍，遂入市以盗粟米，复归都以盗珍馐，供奉勤勤，吾恩已报矣，又何天良之不存乎？”虾精曰：“报恩一事，不徒饮食供奉，要在保彼生全。尔既救之于前，又欲吞之于后，是前恩而后仇也。仇可结乎？吾恐世世冤缠，无有了期也。”毒龙曰：“吾等物也，尚知报恩后始加吞噬。每见人类，并其恩不一报，设奸诈而害之者，抑又何也？相提而论，不高一筹耶？”虾精曰：“人之无良，更甚于物。尔我又物中人也，岂可郊尤乎人中物哉？”毒龙曰：“听尔之言，吾不吞噬以结冤怨，亦不以饮食供之。”虾精曰：“珍馐粟米，是事有吾，不烦尔身再任此役。”毒龙曰：“如是，吾归吾宫，永不复来人世。”言此出殿，飞身而去。
　　七窍夫妇见毒龙已去，同向虾精拜舞。虾精曰：“人言毒龙心毒，吾尚未信。今一见及，果不虚传。”七窍曰：“毒龙作厉，幸尔解释。今吾夫妇归都不得，度日无有，尔又何以安置乎？”虾精曰：“吾自有安置处，大人夫妇不必愀然也。”七窍曰：“安置何所？”虾精曰：“是殿不可居，如再居之，毒龙狗子必然复至，吞噬于尔。那时吾若外出，解释无人。不如去到吾宫，饮食起居，更为便易。”七窍喜曰：“既然如斯，愿随尔去。”虾精于是出殿前导，七窍夫妇遂尾其后，一步一趋。或行水之涯，或转山之角，纡徐曲折，约有十余里，遥见一宫殿在焉。虾精谓七窍曰：“前面红窗白道露于翠柏青松之内者，即吾宫也。”七窍曰：“可爱尔宫地极幽雅，虽瑶池仙府，不过如是。”虾精曰：“大人过誉矣。”言言语语，已入虾宫。虾精待以厚筵，旨酒佳肴，皆非人世所有。宴罢，安置二人于密室。
　　夫妇居此，倒也自在无忧，只想常常如斯，无有他变。不料一日虾精慌忙入室，谓七窍曰：“吾意欲将大人夫妇久久侍奉，奈龙君下旨，发海兵数万，来伐虾宫。吾点虾将虾兵，与之力战。如能得胜，还可久住；如不胜焉，吾子若孙必逃去他方。大人、夫人急须另寻居址，否则，昆岗失火，玉石俱焚矣。”言罢大哭。七窍夫妇亦仰天泣曰：“毒龙、赤鲤知恩不报，天不诛之，而反纵之。虾精能识报恩，天不佑之，而反戕之。其虾宫之晦气乎，抑吾夫妇之晦气也？”正悲泣间，虾氏子孙一拥而入，谓虾精曰：“龙君兵马已将虾宫围着矣。”虾精闻报趋出，当传兵将，整顿行伍。一时虾宫士卒各持剑戟，大战龙兵，喊杀之声，动摇山岳。无如龙兵勇猛，虾兵抵战不住。战未片刻，杀入宫内，将虾孙虾子如砍瓜切菜一般。虾精跪地哀求，已为龙兵束捆而去。
　　七窍夫妇紧闭室门，幸而龙兵未尝搜及。直待人声寂静，开户出视，虾宫内外尸横遍地，所积粟米以及珍馐等物，尽被搜卷一空。七窍睹此惨情，伤感不已。珠莲曰：“虾子虾孙死亡殆尽，虾兵首领又被束去，大约凶多吉少。夫妇即居于此，若何能生？不如出得虾宫，另寻生路。”七窍曰：“夫人之言正合吾意。”珠莲曰：“如是，宜早为计。倘濡滞不行，恐龙兵复来，必受罗织矣。”言已，携手出宫，向荒凉之地而行。暗想尽一日脚力，行尽山径，寻一妥当所在，以为栖止。岂知是处无有寺观，又无居民，遍地荆棘纵横，满林树枝遮掩。兼之天色昏黑，日已西沉，夫妇饥火如烧，四处窥觇，绝无藏身之地。万不得已，即于白杨树下相靠而坐。坐至一更天气，忽闻猿啼虎啸，鸾鸣鹤唳，心愈惶恐，两目畏其合之。待到天发晓时，刚欲前行，又见无数虎狼，怒目圆睁，左右环顾。狼则仰鼻而嗅，若有可寻之人；虎则举目以窥，似有可口之物。夫妇见此，全体摇摇，不知若何方能脱得此厄。未几而虎狼远去，日将午矣。
　　夫妇于是又复前往，穿过茂林，已登山坳，幸无林木，可远望之。然四面望来，山虽濯濯，人烟绝少。瞩目良久，由山坳直下。下了数重山，见始露小径一条，俨有人迹。七窍曰：“是径人迹俨然，前途必有村落，吾夫妇且穷之。”珠莲曰：“吾力已惫，可在径侧暂为息肩。”七窍诺。息约一刻，七窍促曰：“夫人可以行矣，今日午牌已过，如再寻不着居址，恐虎狼能容于昨夜，不能容于今宵。”珠莲闻言，搭着七窍肩儿，缓缓前进。
　　复行十数里，闻得人声自山林穿出。七窍曰：“山林内必有行人，速去追之，以来今宵栖止。”言罢，急力上前。越过山林，果见老少二妇行行止止。七窍喜，遥而呼曰：“二位娘子何往？”少妇答曰：“自姑母处归耳。”七窍曰：“娘子府第历此多途？”少妇曰：“不过里许，即吾家焉。”七窍曰：“如此，娘子稍待吾夫妇，欲借尔室暂宿一宵。”少妇言：“借宿乃常有之事，吾在兹待尔，尔其速来。”少妇欣然，追踪而至。其时老妇已先行矣，少妇呼曰：“嫂行毋急，可在前面待等一时。”老妇闻呼，遂于路旁坐以相待。少妇曰：“天色将晚，尔夫妇速随吾行。”七窍、珠莲止宿有所，即尾其后，一步一趋。及近老妇而视之，乃蚌母也。珠莲不知蚌母已被鬼吞，又不解此蚌母系三缄所化所以一见蚌母形象，牵衣大哭，备诉近日所遭困苦。蚌母闻说，亦为欷嘘。悲已，蚌母曰：“吾自石洞内失去主公主母，无有依靠。于是离洞，四方奔走，兹已下嫁老农矣。昨日姑母寿筵，吾与弟媳往祝未归，何期今日在途得遇大人、夫人也！”七窍曰：“尔嫁之夫贤否？”蚌母曰：“贤甚。”“衣食如何？”蚌母曰：“颇能过日耳。”七窍曰：“吾夫妇遭难至此，借尔家内暂避几时，可乎？”蚌母曰：“有何不可。吾得大人、夫人恩养十数载，若于患难中而不相顾，是知恩不报矣，倘得谓为人耶？”遂导二人入室登堂，设筵以待。
　　夫妇得依蚌母，又享安闲。
　　自是，蚌母日奉酒食，夜燃灯光，极相亲洽。不知不觉，已住旬余矣。一日，七窍谓蚌母曰：“尔夫老农为何不见？”蚌母曰：“老农好货，每到秋后，携白镪贸易江湖。必要桃花放时，始归闾里，复播百谷以种田畴焉。”七窍曰：“老农与尔可相得乎？”蚌母曰：“老农幼年酷好美色，连娶数妻，貌俱不扬，皆被嫌弃而死。薄情如是，声名远播于乡，其无有以女妻之。今已五旬，犹是形单影只。吾逃此地，路遇老农，问吾根源，以寡居告，老农于是暗怀娶吾之意。将吾迓至家内，托对户鸣妪风示于吾。吾思大人、夫人不知散失何所，兼之身无依靠，遂应诺之。幸得老农丧妻多矣，鳏居半世，始配吾身，较之新婚，爱怜更甚。吾因在此福享清闲，朝日心中计念大人夫妇，何期一旦得遇途间。如不嫌农家鄙陋，即于是地久居可也。”七窍夫妇心甚德之。未审安住多时，再叙所以。



                        


第一一五回    通天岭夫妇同处　绣云阁仙凡分看


　　韶光易逝，七窍夫妇在蚌母家下已住数月。一日，老农归来，蚌母迎入。老农询曰：“为夫出外贸易，抛妻半载，家中可有他事乎？”蚌母曰：“别无他事，惟妻在姑母处祝寿言旋，行至中途，得遇主公、主母，而今迓在家内，已数月有余。”老农曰：“尔主公、主母在于何地？”蚌母曰：“现在左隅室中。”老农曰：“尔去请来，吾当拜见。”蚌母闻言，入室暗谓七窍曰：“吾家老农业已归矣。吾将大人夫妇在家之言为彼告之，彼特命吾请出相见。”七窍曰：“尔夫既归，即不请吾，吾等在此厚扰许久，理应面谢。”遂随蚌母来至中堂，拜见主人，睨而视之，老农面极凶恶，累累举目偷觑珠莲，七窍是时已知老农无情而多奸矣。拜毕，宾主坐下。老农笑曰：“大人、夫人辱临寒家，无甚款待，乡村风味比不得宦衙光景，尚望海涵。”七窍曰：“吾夫妇遭逢不幸，无故来尔府第，扰谢多多。他日归都，自然加倍给银，决不尔负。老农曰：“粟米乃农家所出，大人、夫人系玉体金枝，一日食得几何，何敢存心望给重赏？况吾妻平素常言大人夫妇待彼甚厚，吾久欲代妻报答，所恨天渊相隔，觌面无由。今幸来至吾家，正吾报答时也。特恐山肴野蔬，不堪入口，还冀大人夫妇多住几时，方能酬得吾妻托庇之德。”言已，即命蚌母烹雌煮酒，宴夫妇于中堂。七窍暗想：“老农面恶而情深，未识待吾夫妻其心能恒久不变否？”是夜饮后，各归室内。珠莲谓七窍曰：“蚌母所配，言颇仁义，不知心内如何？”七窍曰：“如能恒久弗变今日所言，吾与夫人无忧他适矣。但吾夫妇中堂同饮，老农两目常偷视尔，尔可知乎？”珠莲曰：“凡人从未相见，无不触之以目。倘有私意，须于平日方可知之。”七窍曰：“尔言亦属不差。”夫妇闲谈，姑不必论。
　　且说老农将七窍夫妇竭力供奉，又复数月。他日遇珠莲于别室，笑谓之曰：“夫人玉貌娇姿，今吾见之，魂飞天外。其所以碍目者，惟大人而已。尔若肯充吾下陈，吾持利刃将大人诛却，厝于深山，此地荒凉，谁能知得？大人诛后，夫人与吾匹配，终身不嫌。老妻留之以为姊妹，如其嫌也，吾则一并诛之。愚言如斯，夫人以为何若？”珠莲曰：“人各有配，尔妻尚在，何得又起外心？”老农曰：“夫人容颜高过拙荆多矣。
　　日夕相见，心思扰乱，坐卧不宁。每夜形诸梦魂，恨未与夫人共枕而眠耳。”珠莲怒曰：“尔真俗子村夫，不知厉害。夺人妻以伤人命，上天岂能容之？”老农曰：“夫人细思，如从吾言，自不少尔衣食；设或不允，吾暗戮大人于内室，使尔无依无靠，即是冲天之鸟，亦难脱吾牢笼。”所言至斯，悻悻然去。
　　珠莲回在房中，目带泪痕，默然而坐。七窍询曰：“夫人何往许久乃归？”珠莲曰：“吾登厕后，即便归室，何遽去久乎？”七窍曰：“尔目带着泪痕，所为何事？”珠莲曰：“想今日凄楚，转计当年荣耀，乌得不心伤耶？”七窍曰：“吾观老农为人奸猾，夫人所遇，如有不合，须明告我，以好设策。
　　尔若隐忍，恐误夫妇性命，那时悔之已晚。”珠莲闻此，泣而言曰：“丈夫须要谨防，不然，必毙于老农之手！”七窍曰：“如何？”珠莲遂将老农所言，一一详述。七窍骇，哑然半晌。
　　久之，执珠莲手而问曰：“尔愿从老农否？”珠莲曰：“吾系千金之体，焉肯配及犬子哉！”七窍曰：“如其老农倏动杀心，尔又何以处此？”珠莲曰：“惟有一死，以随君身。”七窍曰：“吾夫妇不知造何罪愆，方出狼窝，又入虎口。早知如此千磨百难，不应当日博取功名矣。”言谈竟夜，未能合眸。
　　次日，老农命蚌母请七窍夫妇来至中堂，曰：“吾家耕种为业，无多粟米以养闲人。大人、夫人作何主意？”七窍曰：“吾夫妇愿另行他所焉。”老农曰：“大人欲行，可留下夫人与吾作一小星，为生子计。”七窍火从心发，指老农而詈曰：“尔恃尔地荒凉，不畏王法耶？”老农闻詈大怒，手持利刀，直扭七窍而欲刺之。珠莲见刺七窍，跪地泣曰：“吾夫言语误触，望其恕饶。”老农曰：“尔能配吾，吾即饶尔丈夫。”其时蚌母在侧，亦劝珠莲曰：“事势如此，宜应允之。”珠莲曰：“尔不另思良策救吾夫妇，反劝吾失真下贱，是诚何心？”蚌母亦怒曰：“因尔夫妇在兹，吾受吾夫无限呵斥。尔不允彼为配，吾日子又如何过乎？”珠莲曰：“吾宁死于老农手中，断不弃秦而从楚也！”老农谓蚌母曰：“尔可持鞭击之。”蚌母如命，力鞭珠莲数十。珠莲泣曰：“常日待尔恩颇不薄，尔何忘却，不思一报耶？”蚌母曰：“尔夫妇来吾家内，饮食供奉，将近一载，大恩已报矣。各欲安闲过日，谁顾得谁？”珠莲曰：“尔欲安闲过日，忍置吾夫妇于死地乎？”老农曰：“念伊远来，再为宽恕。如其七窍能舍珠莲，释之不刺；否则，先刺七窍，而占娶之。大路两条，任其自择。”蚌母曰：“吾夫开恩与尔，尔夫妇若欲保全性命，须速筹商。”言已，老农释了七窍，与蚌母携手而入。
　　七窍、珠莲亦入室中，抱头大哭。时逢老农弟媳闻得夫妇哭声，入室询故。珠莲且泣且诉，细告所以。老农弟媳曰：“如是，吾开后户，放尔夫妇远处逃生。”夫妇闻之，转悲为喜，忙随老农弟媳，从后门而出。东奔西窜，来至一岭。岭上有一小小茅亭，夫妇二人遂住于是。
　　三缄暗思：“吾化毒龙等以绝七窍夫妇所恃之人，而今诱到通天岭中，挫辱业已受尽。且又导入绣云阁，一睹仙子荣耀，荣辱相逼，习道心念自然坚稳，庶不至生吞活剥之费力为更多也。”计议已定，化为白发老道，古貌古须，手扶竹笻，直到茅亭。见七窍夫妇而询曰：“尔二人夫妇耶？”七窍曰：“然。”老道曰：“尔来此间，所谓何事？”七窍泪流满面，将三缄来衙，与蚌母、虾精携彼夫妇逃走出外，后遇老妪多端磨折，并毒龙等反生戕害事，详细言之。老道笑曰：“人情反复，波澜频生；功名富贵，不得常存；不如修道，逐我天真；功行圆满，作个仙人。无拘无束，无恐无惊；逍遥快乐，驾雾乘云。尔夫尔妇，休恋红尘；习吾大道，以乐长生。”夫妇闻此，不胜欣喜，遂拜老道为师。老道曰：“尔夫妇未得道中底蕴，不能断及烟火。吾且呼点饮食，与尔餐之。”言毕，以手一指，霎时空际坠下十数童儿，奉盘奉盂，放于亭内石台之上。珍馐异馔，样样俱齐。夫妇拜了师恩，然后共食。食已，老道曰：“尔夫妇在此暂住，为师自命童子日送饮食焉。”七窍曰：“师恩如是，感戴不忘矣。”老道去，夫妇在亭，十余童儿果然轮满送食不绝。
　　一日，七窍询童儿曰：“师尊焉往？”童儿曰：“在绣云阁中。”七窍曰：“阁在何地？”童儿曰：“在天上。”七窍曰：“何人所居？”童儿曰：“尽属仙子。”七窍曰：“可使吾一览乎？”童儿曰：“尔能坚心习道，师自导尔一游。”七窍曰：“未识师尊肯导吾否？”童儿曰：“师所爱者，勤于习道之人。如听师言，习道勤勤，凡有所求，断无不允。”七窍夫妇闻得此说，谨记于心。适值老道归亭，夫妇二人拜舞以还，侍立左右。老道曰：“尔夫妇愿习道乎？”七窍曰：“愿。”老道曰：“既愿，且传尔大道之门。”夫妇得其所传，遂在茅亭精心学习。老道见而喜曰：“尔夫妇为官人世，只以爵位为荣，未见仙子荣华更甚于爵位。师于明日命数童儿，导尔夫妇往绣云阁一游，方见天上为仙荣华，享之不尽。”七窍曰：“若得师尊导游仙阁，吾夫妇愈连大道，不辞艰苦矣。”言罢，老道携杖出亭，不知所往。
　　果到次日，三四童儿来在亭中，笑谓二人曰：“师尊命吾特来接尔夫妇。”夫妇喜甚，即随之行。行到岭头，暂为歇息。
　　童儿曰：“绣云阁高耸霄汉，非乘云不能上之。”七窍曰：“吾夫妇凡胎也，安能乘云？”童儿曰：“不难。”将手一招，车自天坠。童儿曰：“吾与七窍夫妇同坐车中。”车儿摇摇，愈起愈高，片刻之间，约有数百余丈。夫妇仰首而视，铜钟已在目前。无何，童儿大声呼曰：“止。”云车遂驻。七窍曰：“绣云阁安在？”童儿指以手曰：“前面万瓦鳞鳞者非耶？”



                        


第一一六回    见仙子甚厌凡体　遇郝相又动凡心


　　七窍极目视之，果见一阁挺立。视已，询曰：“绣云阁中光景何若？”童儿曰：“是阁非凡阁可比。凡阁赖人修葺，规模一定，变幻毫无。此乃五色祥云凝结而成。取之曰『绣』者，如妇女绣花然，五彩相兼。时而高大异常，时而宽敞无量，千变万化，模样不同，故不知其厢堂与室之多少。”七窍曰：“内所住者，皆属仙子。其尽男乎，抑有女耶？”童儿曰：“阁号『绣云』，无分男女，但能修道成功者，即上升天府而居之。”七窍曰：“男女居此，饮食何出？”童儿曰：“既成仙子，自有仙子之食。仙厨所烹，仙豕仙羊，心想即到；盏中佳酿，醴泉甘露，应念而来。”七窍曰：“有卧具否？”童儿曰：“仙子所卧，牀则白玉，被则彩云焉。”“有灯光否？”童儿曰：“或借星光，或借月光，照耀如同白昼耳。”七窍曰：“花卉之属有乎，无乎？”童儿曰：“奇花异卉，无不有之。”七窍曰：“以尔所说，上天仙府真可谓备极荣华。但徒托空谈，目未曾经，终难以信。”童儿曰：“阁中美景，吾言不过二三，尔入视之，还有言所未到者，方知吾说不虚也。”七窍曰：“既然如此，尔可导吾入阁，以睹奇观。”童儿诺，遂导七窍夫妇，曲折而行。行约里余，遥见翠竹千竿，青松万树，凤凰对对，飞舞其间。所行之途，概行白玉嵌就。迨将松竹浓荫走过，已到阁前。七窍视之，无殊尘世招提，不以为异。童儿于此导由东角直进。刚进门首，门内一坊，大书金字曰：“绣云阁”。由坊而进，则厅在焉。厅极宽敞，极目无涯，四面蕉梧，交相掩映。由厅而入，有亭挺立。亭下万花围绕，多不识名。童儿曰：“尔可上亭观之。”夫妇欣然，层层梯上。约上千百级梯儿，始到亭中。亭内几案纷华，尽系五彩。
　　扪之以手，又属虚无。正惊讶间，童儿曰：“尔夫妇何不凭窗一望乎？”夫妇然之，凭窗外望，但见云容淡淡，时而如絮，时而如烟，兼之雷震风号，雨点飘零，若在是亭之半。七窍曰：“风云雷雨，宜在天也，胡在是亭之半耶？”童儿曰：“此亭已在天上，故风云雷雨在下而不在上也。”七窍曰：“是亭幽赏可人，尚有更美于是者乎？”童儿曰：“欲睹其美，随吾下亭而去。”七窍夫妇果随之下。
　　由亭左转，不过数武，瞥见一台。台上星点万千，其大如筐，其色如火。七窍曰：“是台何名？”童儿曰：“载星台也。”七窍曰：“在下仰视，星光密密，布满天上，是台乌能载之？”童儿曰：“凡天上星辰，尽载于此。是台也，近而入目，似乎不大，而不知其大无外焉。”七窍曰：“星光之形，下视极细，何以此处其大如斯？”童儿曰：“天之高也，星辰之远也，以下视之，故如贯珠之小耳。”七窍曰：“下界视此星光，为何晴天则现，雨天则隐乎？”童儿曰：“天若晴明，气朗云开，载星台须眉毕现。如其天雨，云雾密布，台被遮掩，隐而不露矣，安得见哉？”七窍曰：“载星台后，又有何奇？”童儿曰：“日月二宫也。”七窍曰：“二宫在于若后，不为所掩乎？”童儿曰：“日月二宫高过于载星台也，何能掩之？”七窍曰：“承尔导吾来兹，可至宫前一睹。”童儿曰：“日宫炙如烈火，凡体难近，吾且导尔月宫一游。”夫妇二人遂随童儿向月宫而来。行不多途，仰望月宫镜儿，宽若数百里，中有桂树，枝荣叶茂，香气逼人。七窍曰：“月宫有妲娥，何未之见？”童儿曰：“妲娥尚在宫内，不常舞于宫外也。”七窍曰：“宫后又属何地？”童儿曰：“升仙府耳。”七窍曰：“何人所居？”童儿曰：“持禄仙子管理升仙事务，在此为衙焉。”七窍曰：“何历绣云阁重门数十，未见一仙子乎？”童儿曰：“欲见仙子，须去会仙府中。”七窍曰：“府在何处？”童儿曰：“由日月宫转左即是。”七窍曰：“如此，快导吾行。”童儿果然前导，将七窍夫妇导入大人殿庭。红柱滚龙，彩凤飞舞，众位仙子仙冠仙服，备极荣华；又见仙子等或敲檀板，或品玉箫，快乐逍遥，真难一得，不觉手舞足蹈，弗忍舍此而他行。童儿曰：“此系会仙左府，可去右府看之。”右府中尽属女仙，各着彩色衣裙，一堂济济，自得之象，不可言传。
　　右府看余，童儿促出。七窍曰，暗想身居天上，如许悠游，甚恨不能成仙，脱兹凡体。童儿问曰：“仙子荣乎，贵官荣乎？”七窍曰：“仙子荣极。”童儿曰：“尔既知之，胡不修真以求仙品？”七窍曰：“吾从此厌居尘世，苦苦修炼，务期跻入会仙府中，与仙子齐名而后已。”童儿曰：“成仙不难，难坚者心耳。如能坚心修道，道一修成，平步登天，即来会仙府内矣。”七窍曰：“承得童儿指示，今下凡间，总以修道为心。即皇上降宠，职加宰辅，亦不愿之。”言此，童儿呼曰：“云车来，速送修道男女，直到通天岭茅亭之中。”呼声刚停，云车果至。
　　七窍夫妇上车坐已，童儿拱手曰：“他日功成，吾来接尔到会仙府内，再诉离情。言别一声，飘然竟去。童儿去，云车摇摇下坠，片刻已到亭外。
　　七窍夫妇拜谢推云使者，退入茅亭。然而狂风顿起，林木摧折，愈吹愈厉，茅亭几为掀倒。夫妇惧甚，不知有何妖物又来骚扰。顷之风息，一凶恶大汉手持绳索直入亭来，面目狰狞，殊属可怕。七窍骇，强壮其胆而询曰：“尔为谁？来此何事？”大汉曰：“吾乃老蛟灵魂，当日在衙附尔侍从徒能便是。今奉毒龙命，特来拿尔回得洞中，吞噬尔躯，以遂其意。”七窍曰：“尔何听毒龙刁播，独不念及厚待尔等之恩耶？”老蛟曰：“前在衙时，无案不剖于吾辈，尔只以恩德为口实，抑思尔之官位从何而升尔？”言已，持索上前，直缚七窍。七窍夫妇跪地哀恳。倏然，老道自亭外至，曰：“何处老魅，敢在此地扰吾弟子？”当以麈尾向老蛟一拂，老蛟现出原形，化作一缕黑烟，去而无迹。
　　夫妇幸得活命，拜谢不已。老道曰：“都中贵冑与修道仙子，尔夫妇究何所愿？如愿贵冑也，送尔回都，官还原职；如愿仙子也，即在亭内传尔道功。”七窍夫妇同声应曰：“贵冑之荣，吾心不愿。愿师传以大道，修吾仙份焉。”老道曰：“特恐尔夫妇心不坚耳。”七窍曰：“坚如铁石，永不变矣。”老道于是将功传之。传已，嘱曰：“为师要到海岛，尔夫妇在此好好习吾所传。”嘱罢出亭，夫妇送于亭外。老道回首复叮咛曰：“既已立心向道，人世富贵休再变之。”七窍曰：“毋烦师尊告诫，吾心自有把柄，不为尘世之富贵所迷。”老道曰：“诚如尔言，师无虑矣！”老道去后，夫妇二人果然在亭苦习大道。
　　三缄此际已将七窍夫妇磨练累累，恐其凡心未退，又化郝相夫妇以试之。指草木为侍从，化蕉梧为旗帜，借地籁为音乐，直向茅亭而投。七窍、珠莲正在同心炼道，忽听亭外音乐齐鸣，呵道声声。夫妇暗思：“不知何处贵官由此经过？”疾趋出视，巾车已止亭下。内出一男一女，乃郝相二老也。夫妇喜从天降，齐跪在地。郝相二老挽手泣曰：“吾儿吾婿自部衙妖至，未审失于何所？吾奏当今，发了无数兵丁，四方查访。访之数载，渺无音耗。前月来一道长，至相府门外唱偈化缘。吾暗传入内庭，访尔夫妇消息。彼言为毒龙等妖所害，俱已脱难，至今在通天岭茅亭居住。吾闻之，上奏天子。天子下旨，命吾二老接尔夫妇速归都下。故发精兵数百，送吾在道。晓行夜宿，历尽无限山水，方至岭前。不意吾婿与儿果在兹也！”言罢大哭。
　　七窍夫妇亦放悲声。
　　久之，郝相谓左右曰：“山亭内无有珍馐，将吾在都所办酒肴烹熟呈来，待吾与吏部大人同饮。”一时左右趋跄，奔走亦如在衙之时，顷刻排齐，跪而禀曰：“酒筵已设，请入席焉。”



                        


第一一七回    劝归都仍享爵秩　游幻境尚自痴迷


　　七窍夫妇与同郝相二老坐于筵间，见婢仆奉承，俨似当年贵显；酒肴交错，无异都下荣华。饮到半酣，郝相曰：“婿自妖物扰乱部衙，为诸侍从拥救而逃，究至何地？”七窍曰：“先至毒龙洞中，被大眼鬼攫去，落于石缝。自石缝得出，迭次受难，几乎死矣。孰意转转曲曲，仅存性命，以至于今。只想此生翁婿不能觌面，何期二老弗辞千里，寻至荒凉之地，又得重逢？婿历思之，不禁伤心往事。”郝相曰：“吾婿不过受片时之挫折，今而与岳相晤，一同归都。岳持本章奏闻天子，自尔官还原职矣。”七窍曰：“尘寰世事，婿已看破，王朝爵秩，无心恋之。”郝相曰：“人生读书一科，原为显亲扬名。贤婿既擢魏科，官阶几至一品。暂为晦运所掩，如日月之入于云雾。待到云开雾散，依然生辉，照耀山河。以婿才华，善剖疑难案情，谁不称为活佛重出？上而天子倚为股肱，下而生灵恃为保障，亦可谓君民不负矣。所以天子自贤婿失去，几忧成疾，同僚闻听妖噬婿体，共叹上天无知。婿如随岳归都，天子不啻得奇珍，生灵不啻得膏雨，胡言弗恋尘寰也？且将不恋之故为吾言之。”七窍曰：“婿得天子深思，官居吏部，不为小矣。剖案声名遍及寰区，不为不大矣。一旦得遇妖魔，受尽磨难，无人援救。婿即生时遭难，想到没后受刑，自作还自受之，虽妻儿不能相代。言念及此，求名作宰心肠已冷如冰。兹承岳翁千里寻婿，知婿所在，未丧妖魔之手，大约心无挂念，奚必同归乎？”郝相曰：“婿言如是，又何作？”七窍曰：“婿心已定，愿在此亭内苦修大道。如功成一旦飞升仙府，婿又下得尘世，度脱岳翁岳母焉。”郝相曰：“婿言差矣。想婿在都时，官居吏部，爵秩将升内阁。婿如正正大大作尔官阶，又安有妖魔能近身体？
　　无奈婿也不时言道，不时又欲修道。因尔修道之念隐于腹底，遂致野方外道入尔衙中。一有野方外道入衙，尔衙深浅，彼已尽悉，故一往一来，无非野道之流。况野道所习，原非正道，世人之受害者，莫此为甚。吾不解贤婿，始而奏闻天子禁止野道，继而衙内来往又皆野道。此婿受尽苦况，何莫非所自取也？
　　趁此翁婿重晤，将『修道』二字视若寇仇，回得都中，仍奏天子，凡见野方外道，尽捕而杀之，以雪吾婿与儿遭难之恨。”七窍曰：“野方外道，世上不无其人；邪说诬民，天下亦有其事。婿自遭难后，孰正孰邪，略晓于心，不能为外道所惑也。”郝相笑曰：“婿言不惑于外道，胡自幼至壮，以访三缄为事，而不知三缄小子即妖物耶？”七窍曰：“三缄之惑婿已遭矣。而今在此茅亭，得遇良师传以大道，婿将抱此而终老荣一，一切度外置之。”郝相曰：“婿投之师，儒耶，释耶，抑道中人耶？”七窍曰：“婿意在乎成仙，其所师事者道耳。”郝相曰：“婿误矣。婿乌知教尔者独非野方外道乎？”七窍曰：“今之所师，决是正道。”郝相曰：“婿何知？”七窍曰：“吾师所教，乃《黄庭》之妙诀，扶衰不老之灵丹，故知其正，而且大非徒以符水惑人于一时者。”郝相曰：“吾闻大道中旁迕甚众，以其授道者传之多误，是亦以修道者求其速效所致。故将正道扰乱，几使天下人尽入旁门，而无一得其正轨焉。况正道仅有一线，一线而外，尽属旁迕。婿所师事，未必即得其正。
　　不如随吾归去，仍从儒道。敦尔伦常为内功，忠君爱民为外功，纵不若修道者之拔宅飞升，亦不失为有死有生之神仙也。”郝相言罢，郝夫人又曰：“贤婿休为道误，可与吾女同归都下。一则尔翁婿常常相见，一则吾母女日日相依，庶免吾年迈老媪，流尽望眼之泪。”珠莲接口言曰：“吾父吾母念既切矣，即归都下，暗习大道，又何不可？”七窍被郝相二老与珠莲一席话儿，已无言回答。郝相于是顾谓左右曰：“可将车儿抬上亭来，接尔姑爷夫妇回都。”只见紫盖红旗，随风飘荡，一派音乐，入耳悠扬。炮震三声，郝相与七窍同车，夫人娘母同车，向都而去。一路之上耀武扬威，恍似当年进出朝廷光景，七窍是时好不得意。
　　三缄暗想：“七窍夫妇尘心尚未去净，吾且以幻境迷弄，必弄到山穷水尽，方能坚彼心志，然后引入万星台内，与诸弟子同学大道焉。”即向荒野吹气一口，化为都中城郭，又将前山石洞，化为天子金殿。一一化讫，郝相遥指对七窍曰：“都中已不远矣。”七窍曰：“通天岭历都甚近，吾何不识穿林而归？”郝相曰：“不知路径，咫尺似隔千里耳。”七窍曰：“吾今归都，如何朝见天子？”郝相曰：“今夜权在相府安住，明日早朝，吾将本章先为奏闻。俟宣诏时，尔入朝见，细言所遇。
　　天子念尔惨遭妖害，自然还尔爵秩，仍归部署，享受隆恩。”七窍曰：“此事全仗岳翁。”珠莲曰：“部衙中自吾夫妇被妖扰乱，恐衣箱、银两、动用器具已为他人取之。今日归来，不几一无所用？”郝夫人曰：“上念尔夫剖案如神，见尔夫妇去后，即将衙内器具等件帮锁密室，且派一巡捕官吏日夜逻守，谁敢妄取乎？”珠莲曰：“天子恩光，真难补报。”言犹未已，遥见无数官宰候于路侧，尽皆跪地相迎。郝相在车，只呼“免礼”一声，扬鞭竟过。不逾片刻，已抵都中。
　　过巷穿街，顷入相府。七窍夫妇将二老之恩谢后，婢女、仆人遂煎香汤，请之沐裕浴毕更衣，请入中堂。郝相大排筵宴，翁婿母女畅饮。酒罢更阑，十余小儿各执红灯，导夫妇二人入室安宿，室中牀、榻、棹、几以及帐、被、枕、褥，件件精美。
　　七窍睹此，笑谓珠莲曰：“昔日鬼缝、茅亭傍石而眠，不料又有今日也。”珠莲曰：“郎君以仙子荣华，意在修道，岂知修道功效其时甚远，何若享现成官爵之为愈乎？”七窍曰：“夫人之言是也。”谈谈论论，不觉鸡声三唱。侍女等在外呼曰：“相爷将早朝矣，请姑爷速着朝裳，同至午门候旨。”七窍闻呼，起而出室。丫结四五，捧着朝冠朝服，与彼服之。服后，又奉香汤沐面。沐已，一翁一婿，上了车儿，直望午门而来。其时众官业已毕集，见得郝相，齐到车前拜问。复向七窍同声应曰：“吏部大人，此次受惊不小，今日珠还合浦，吾等闻得，无不喜之。”七窍曰：“承蒙众位挂念，此系弟之不幸，贻笑僚友多矣！”众官曰：“上天日月，尚有昏暗。何况大人？”彼此推让一番。
　　忽听朝鼓冬冬，金钟响亮，黄龙天子已登殿矣。众官入朝贺礼毕，鸳班鹭序，侍立两旁。郝相俯伏金阶，将七窍归都奏上一本。天子下旨：“宣七窍上殿，仍还吏部尚书之职。”七窍曰：“累承主上洪恩，未能补报。今又恩施格外，微臣自当竭力焉。”拜罢天子，回到相府，郝相遂命役吏排下执事，送夫妇回衙。夫妇拜辞郝相，同归本部。炮声三震，随从济济，好不侥幸。及到吏部堂上，先拜北阙，次拜官樱乃时之际，本衙僚属，齐来参见。七窍逐一见毕，然后退入。数十婢女扶出珠莲，夫妇同拜华堂，设筵畅饮。门外大吹大擂，备极荣华。
　　右班丞相钟文光见七窍为天子宠爱，心甚不喜，每每议事，与之不和。七窍暗奏一本，天子即将钟相降了三级。钟相怀恨，欲搜七窍之短以奏之。恰遇南龙地界宜配滋事，抢掠民间，上发兵丁，与贼对垒。喜得皇王福现，贼不能胜，临阵日擒下十余小贼，统兵帅主一一拷问，曰：“尔等为何不安本份？”小贼曰：“吾乃乡间愚民，焉敢作乱？此系吏部尚书七窍仆人李赤倡首耳。”帅主曰：“七窍仆人属谁所使。”小贼曰：“七窍自作侍郎时，已有篡位意矣。”帅主询得其实，押回都下，交与钟相。钟相复询，所供如前，甚喜有间可乘，即速上朝奏闻天子。天子震怒，下旨将七窍爵秩削却，发锦衣卫严审。七窍在部犹未知得，尚与珠莲谈笑自如，郝相闻之，忙驾车来，冲门而入。



                        


第一一八回    贬塞外遭逢不偶　遇老道拯救归亭


　　郝相慌慌忙忙来到部衙，内役入禀七窍。七窍闻禀，行至大堂，迓入花厅。香茗献后，七窍曰：“岳父驾至，未能远迎。但不知忙促若斯，所示何务？”郝相拭泪言曰：“婿运何晦！才从荒山寻尔归来，幸天子隆恩，官还原职。只思部衙稳坐，重加爵秩，拜为学士一品。谁料南龙地界贼匪悖叛，飞文入奏。上命司为楝统领士卒剿除，以安亿姓。为楝催兵如火，不日已到。两兵相对，逆贼累败。擒得小贼十余，拷问叛逆根源，贼以贤婿仆夫李赤等告之。究其所统逆者谁为之首，贼云闻得李赤常以大言励吾辈曰：『尔等行伍严加整顿，倘皇天默佑，一旦将黄龙天子龙位夺来，俾吾主七窍登之，自加尔侪官爵。』为楝一一讯确，当将口供载入飞文，命武士黄柄押贼回都，交钟相府中。钟相与婿素有仇恨，复讯一遍。小贼所说果与文内口供无二。遂以飞文挟在本章，奏闻天子。天子大怒，已下旨意。不惟将婿官品和根削却，且命锦衣卫严为审讯。锦衣卫又属钟相犹子，贤婿此去，必是苦打成招。”七窍闻之，魂飞天外，双膝跪地，泣而言曰：“为婿不愿归都，岳父苦苦相劝。
　　如今冤遭不白，岳将何以救婿耶？”郝相曰：“贼儿叛扯，天子旨下，这是贤婿晦运使然。愚岳即欲救之，乌得而救之？惟于审讯后，如加斩决，收尔尸骸，厚以厝之。如天子有恩，蛮邦充配，愚岳多备银两，以整行装。尔妻珠莲随吾度日而已，外此别无良策焉。”七窍牵衣大哭，曰：“良策仅此乎？吾命为岳害矣！倘在茅亭，乌得斩决充配之罪？”郝相怒曰：“为岳不辞千里寻尔归都者，原非歹意，谁叫尔结连贼党，上逆朝廷？而今事已败露，口口将岳抱怨，是以岳好意反为仇雠矣！为岳从此不管尔事。”言罢，拂袖上车而返。
　　七窍攀留不及，心无主脑，退入衙内，大哭不休。珠莲询其所以，七窍将逆贼连累以及郝相拂袖情景告之。珠莲聆言，恍如天半响一霹雳，遂与七窍抱头相泣于内庭。久之，七窍曰：“事势至此，徒泣何益？早知荣辱无常，甚悔当初不应复入都下。”珠莲曰：“只想吾父奉命寻夫归都，享受荣华。谁识逆贼悖叛，将夫咬着？倘天子有恩，充配蛮方，妻愿随之。如其斩决市曹，妻愿死之。”言此复泣。
　　正泣之际，锦衣卫已发数十武士，手提缧绁，来到吏部捉拿七窍。七窍出，武士不由分说，拥上前来，套着颈儿，向外便走。七窍此际暗想：“前日一进一出，何等尊贵，今日颈加绁缧，倏作罪犯。”见得街坊百姓，人人触目，又惨又愧，俯首而行。不过片时，已至锦衣衙门。武士禀入，锦衣升堂，将七窍带至大堂跪下，欠身言曰：“尚书大人，莫怪小子无礼，小子乃奉上旨，审询叛逆情由，大人可将实情对吾吐属。如其矫强不认，小子请动天子之刑，得罪大人，休怪，休怪！”七窍曰：“犯官自被妖掠去，受苦难言。即李赤诸人亦与犯官为仇，何暇与彼同谋，以逆天子？”锦衣卫曰：“尔既未通逆贼，别多宰辅，彼不攀入，独攀尔躬耶？尔于平时自有叛逆之言与伊计议，此日悖叛，乃咬定于尔。尔如认之则罢，倘再推托，难免重刑矣。”七窍曰：“平日果有是心，不敢不认。犯官从未思及叛逆，如何认之？”锦衣卫拍案大怒，曰：“吾以尔为部中大员，全尔体面，尔乃不受抬举如是。左右武士，与吾动刑！”武士同声应诺，当将七窍按下，重责四十御棍。七窍忍着痛楚，哭向锦衣卫曰：“望大人恕饶，犯官实未有叛逆之心，皇天共鉴！”锦衣卫曰：“贼儿咬尔主谋，并非本卫有仇诬尔。
　　尔即撞破头颅，总要将此实情认了口供，以复天子。”七窍抵死不认，锦衣卫又命武士笞以皮鞭数百，打得九死一生。七窍暗思：“认则必加斩决，弗认则责斥难逃，时耶，命耶？今而知宦途诸人真不少也。”思已，只得勉强向锦衣卫言曰：“主谋系吾，望大人笔超生路。”锦衣卫曰：“如是，尔将口供自行书来。”七窍含泪书好，交与锦衣卫。锦衣卫遂命武士监七窍于天牢。次日，上朝命复。天子旨下：“念彼南龙作宰，剖案如神，继平海妖，万民受福，恩施格外，斩决免之，充配西夷，无有归日。”锦衣奉旨，即将七窍提出，点界充配。七窍回部，收拾衣服银钱，与同珠莲，并及解差，往辞郝相。郝相闭门不见。夫妇无聊，大哭而去。
　　一路之上解差呵斥，受尽了无限苦况。晓行夜宿，不觉来至通天岭前。望见茅亭依然高耸，夫妇泪滴如雨，暗暗祝曰：“吾师有灵，当救吾夫妇于缧绁。”祝之已久，忽于岭半见一老道飘然而来。七窍谓珠莲曰：“岭半老道似吾师也。可速去求彼救之！”珠莲闻而谛视，曰：“果吾夫妇传道之师。但当日亭中谆谆嘱咐，言犹在耳，而今受此罪苦，将何颜面去会之乎？”七窍曰：“事到如今，不得不尔。从此名场利薮视如水淡，习道不至分心。”珠莲曰：“如是，夫妇见师，唯跪地求救。”七窍曰：“然。”主意定时，老道已近身边，俯首欲过。
  </div>
  <div class="pagination">
   <a href="绣云阁_page33.html">
    上一页
   </a>
   <span>
    ...
   </span>
   <a href="绣云阁_page29.html">
    29
   </a>
   <a href="绣云阁_page30.html">
    30
   </a>
   <a href="绣云阁_page31.html">
    31
   </a>
   <a href="绣云阁_page32.html">
    32
   </a>
   <a href="绣云阁_page33.html">
    33
   </a>
   <span class="current-page">
    34
   </span>
   <a href="绣云阁_page35.html">
    35
   </a>
   <a href="绣云阁_page36.html">
    36
   </a>
   <a href="绣云阁_page37.html">
    37
   </a>
   <a href="绣云阁_page38.html">
    38
   </a>
   <a href="绣云阁_page39.html">
    39
   </a>
   <span>
    ...
   </span>
   <a href="绣云阁_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
