<!DOCTYPE html>
<html>
 <head>
  <meta charset="utf-8"/>
  <title>
   绣云阁 - 第 28 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绣云阁 - 第 28 页/共 40 页
  </h1>
  <div class="content">
   不知不觉，已到玉房山下。正心子谓复礼子曰顾：“素闻是地有一九头烈马，三缄之被擒者，必此怪也。吾等到斯，不可造次，须腾高四望，看这怪穴在于何处，三缄师徒困于何所，然后救之。”复礼子曰：“兄言不差。”于是二人道云直上，往下一视，遥看三缄师徒困于野壑之中，东倒西歪，呻吟不绝。
　　正心子谓复礼子曰：“三缄任肩阐道，受了无限冤苦，可见阐道一事，诚非易易也。”复礼子曰：“以大道以任肩，要心心在道，丝毫不走，道自易阐，亦不难成。无如三缄以仙子根基，一入凡尘，始而富贵是贪，则万怪千妖，已寓于名利心内；继而欲得妻室，淫欲是抱，则千磨万难，已寓于贪淫念中；终而清净为高，不以阐道是务，则诸般苦厄，又难脱于不务阐道之衷矣。有此数误，无怪乎山精侮之，水怪侮之，禽怪、兽怪、花草木怪侮之。不知者以怪由外入，其知者乃谓怪自心生。
　　一怪生心，则万怪生心，生生不已，故无地非怪。皆自取耳，夫复何尤？”正心子曰：“怪何由是而灭乎？”复礼子曰：“前此起于心者，今必全而受之。受尽而怪始灭焉，未可以是止也。”正心子曰：“以三缄之所贪，推诸三缄之所遇，何以譬之使肖也？”复礼子曰：“譬诸世人贪求名利，以及不孝不悌，其初怀奸使诈、巧于得者，转眼即为穷鬼所缠，无食无衣。此其所遇，虽非山妖水怪，殆更厉于山妖水怪焉。至造不孝不悌之条，天必使之终遇逆子之怪、暴弟之怪，又何异三缄之所遭乎？所以学道者贪心不可妄起，人世贪心亦不可滥生，彼此原无二也。”正心子曰：“三缄遇妖遇怪，救之尚有吾等，世人遇及穷鬼与逆子、暴弟者，何人救耶？”复礼子曰：“稍知改者，天亦救之解之也。”正心子曰：“三缄之前事，不可究矣，吾与尔忍听其呻吟不绝乎？”复礼子曰：“吾等前去，释其所属，看彼九头老怪若何作为？”正心子曰：“如是，事不可缓，速去释之！”二人按下云车，刚释其捆，早被小妖见得，报知九头怪。
　　九头怪手提通天铁铲，飞身而至，直向正心子头上打来。正心子着了一惊，忙挡以护仙双剑。复礼子在侧，暗举撑天如意，向九头怪腰中力击。九头怪不及提防，大叫一声，倒卧在地。
　　正心子甫举双剑，以诛此怪，不意化作黑风而逃。复礼子笑曰：“九头怪自恃法力，以欺三缄，如此观之，真狗彘不若耳！”言已，又将绳索慢慢解释。九头怪逃入洞中，报知游神。游神各执宝器，飞奔壑内，大声吼曰：“何处野道，敢释三缄之捆耶？”正心子曰：“吾乃上界仙子，特来救护阐道之人。尔有何能，敢束三缄，以阻大道？”三游神曰：“尔动辄以天仙自恃，谅尔有些道法。如能胜得吾等，吾等恭恭敬敬将三缄师徒与尔送出；如不能胜，尔又如何？”正心子曰：“如吾不能胜时，断不再护三缄也。”游神曰：“尔夸大口，请来一战！”二子不复语，一举护仙宝剑，一举撑天如意，双双上前。三游神亦各提铁棍，力与二子战于云端。酣战多时，胜负莫决。
　　三游神曰：“与尔力战，一来一往，未决胜负，可知彼此道法不分上下也。待吾使一法宝，尔二人能镇得着身儿，方算为第一仙子！”正心子曰：“尔有何宝，只管使来！”三游神不慌不忙，将口张开，向二子吹之。始觉微风触面，渐觉风如水冷，久则愈吹愈厉。霎时之间，竟将二人吹得身无着落，簸弄空际，或时头上而足下，或时足上而头下。二子心中恍惚，几不自持。复礼子曰：“此风厉害，宜各运元功以镇之。”运甫数周，其风渐停，而二人立足于地矣。极目四顾，不知是地何名。访诸村人，村人以“尾闾”对。正心子曰：“此去玉房山，路有几许？”村人曰：“由三关而约计之，其遥不啻千里。”复礼子闻说，谓正心子曰：“吾二人难伏此怪，不如回洞禀之师尊。”遂上云车，腾空而返。
　　紫霞正在洞内静坐养神，见二人仓仓皇皇自外驰入，心恐三缄弟子已坠万鬼阵，忙收神下座，问及二子曰：“吾命尔保护三缄，而今究在何方，可有难否？”正心子禀曰：“而今三缄师徒遇了九头烈马，困于玉房山下。”言犹未已，紫霞曰：“尔等未之救耶？”正心子曰：“吾二人正释其捆，先来烈马，与吾等斗，已为撑天如意打倒，化阵黑风而去。复来三怪，又与吾等斗之。鏖战未几，弗识此怪口气何如是之大，张口一吹，将吾二人吹至半空，颠倒不能自主。”紫霞惊曰：“尔等何不运动元功乎？”正心子曰：“若非运动元功，不知吹在何所！”紫霞曰：“是怪厉害如斯，待吾一往！”复礼子曰：“师宜速去，否则三缄师徒必为此怪吞之！”紫霞即持宝物，命正心子前导，乘云而来。
　　到了玉房山前，正心子以手指曰：“野壑中即是三缄受困所在。”紫霞云头按下，直坠壑内，见三缄师徒呻吟不绝，一时怒从心起，厉声吼曰：“何处妖魔敢将吾徒束捆于此！如其速释，免戳尔身；倘再作梗上仙，死在顷刻！”小妖飞奔入洞，禀之三位游神。游神持棍前来，各逞威风，与紫霞大战不已。
　　连战数十次，却也有三分怯意，遂同张口，向紫霞厉吹。紫霞几为此气掀翻，幸默运元功，三怪吹之不动。紫霞暗暗将所背葫芦取下，抛向空中，吐出千条金光，直射三怪。三怪目为光炫，仰口吹之，其光吹在半天，不复向下矣。紫霞窃思：“此怪之气，何厉如是？是非清虚真人琼瑶玉扇扇之，其气不能止也。”于是将战暂停，退出山外，命正心子去清虚洞里，请清虚真人随带宝扇来兹擒此厉怪。又命复礼子去凌虚、碧虚洞中，速请二真人前来助战。二子领命，乘云竟去。
　　去不多时，清虚、凌虚、碧虚三真齐至，询紫霞曰：“道兄呼唤吾等，有何计议？”紫霞曰：“三缄游至玉房山，为九头野怪困于深壑。吾弟子往救，已被数怪吐气败归。吾去战之，果见三怪张口吐气，其气甚烈。非吾元功暗运，几为所败！吾思此气非清虚兄之琼瑶玉扇胜之不能，故请来兹，助吾一阵。
　　然是怪同类，其数有四，若欲取胜，必各战一怪。因又请凌虚、碧虚同来助吾。不然，独力难支，不惟此怪不能擒，反为怪物胜之，必然见笑于天仙也。”言毕，云车各驾，竟投玉房山。
　　按下云头，坠于野壑。
　　小妖飞报九头怪，九头怪复偕三游神出洞接战。清虚举目一望，四怪形容备极狰狞，甚为可怕。紫霞冲至前面，直战九头怪，清虚、凌虚、碧虚各战一游神，游神依然张口吹气，三真自觉厉而难近。清虚忙扇以宝扇，其气为扇风所逼，败下阵去，一声大吼，现出了无涯阔海，银涛万顷，波浪舀天，紫霞诸真欲将云车播出海外，谁知是海变幻莫测，云车播东，则海盛乎东，云车播西，则海盛乎西，播北播南，均不出乎此海。
　　清虚曰：“是怪道法高妙，语不虚传！”紫霞曰：“吾等且运内功，以免坠入海水。”三真诺。刚将神气运足，俯视海有涯涘，久则渐渐缩小焉。紫霞收了阵势，出山数里，与凌虚等商曰：“此妖非山精水怪者比，如何能伏，以救三缄？”正商议间，忽听云里有一仙子拍掌歌曰：“仙真道妙妙难言，炼炼修修数万年；气海养成波万顷，显来道法大无边。”紫霞闻歌，喜而叹曰：“此怪收之有人矣！”不一时，降虚真人按下云头，来会诸真，曰：“道兄等其云游至此欤，抑有所为而来欤？”紫霞曰：“因吾弟子三缄为九头妖所困，吾约清虚等同来收伏。奈彼道法高妙，不能擒之。”降虚曰：“彼于临阵时所用何宝？”紫霞曰：“始而张口吐气，继现一大海，无边无岸。吾等云车播动，总不出乎海中。不知是妖为何有此法力？”降虚曰：“待吾前去一战，以见彼之变化如何。”遂同诸真来到玉房山下，大叫：“该死山妖，快送三缄师徒出山，方饶尔命！”叫声未已，四妖齐出。降虚与战片时，果见三妖仰首吐气，清虚以扇扇去。三妖复现大海。降虚取出吞妖宝镜，向海一照。此海现于镜内，上下银涛不分。三游神神迷于镜，意欲乘风远遁，亦不出乎此镜焉。诸真人同立镜前，见镜内所现原形，乃一马、一猿、一虎也。紫霞遂取情真带将马精拴着，凌虚取挽心带将猿精拴着，碧虚取弱丝带将虎精拴着，清虚取伏默带将烈马拴着，一一擒后，降虚收镜。九头怪及三游神自觉见制于诸仙，低头不语。紫霞曰：“尔属兽精，宜守本份，何得敢与天仙争斗！而今已被擒下，有何说乎？”言已，即命正心子去到深壑，将三缄师徒释之。
　　正心子忙于壑内解释师徒之捆。谁知捆已解释，不能行动。
　　紫霞复予仙丹数十粒，师徒吞后，精神始复，步履如常。三缄曰：“吾捆释矣，吾宝安在？”正心子曰：“尔宝失于何地？”三缄曰：“前入八镜宫时，已为妖物所盗。”正心子遂导三缄师徒来见紫霞，言及失宝之事。紫霞乃问四妖曰：“三缄仙宝藏在何处？”四妖不答。紫霞曰：“尔如不言，吾将宝镜取来一照，管叫尔性命难全！”九头怪曰：“三缄宝器尚藏后洞。祈释吾捆，吾去取焉。”紫霞曰：“尔欲逃乎？”降虚曰：“吾押彼去，取出仙宝，倘有奸诈心肠，吾仍以镜照之，好诛彼命！”紫霞曰：“如得真人押去取宝，妖不能逃矣。”降虚于是竟押九头怪去，取宝而归。



                        


第八十八回    白兔庄农人说怪　西村地老丈谈妖


　　降虚真人与清虚、凌虚、碧虚诸真，同将四妖带至紫霞洞府。紫霞谓降虚曰：“今将四妖收伏，若何区处？吾欲以五雷掌诀击成粉碎，除厥后患，如何？”降虚曰：“四妖尚有所用，不如俾彼师事三缄，他日万鬼阵中，亦可为破阵之一助。”紫霞曰：“如真人言，美则美矣但不知四妖心内肯服三缄否也？真人且为劝之。”降虚曰：“如是，诸兄请坐片时，待吾去劝四妖，看彼若何回答。”降虚出，见四妖而询之曰：“尔今为吾擒获，欲生乎，抑欲死乎？”四妖曰：“生死何说？”降虚曰：“欲死耶，吾遣雷火击尔；欲生耶，须拜三缄为师，帮助阐道。道阐明日，不少尔等仙真，胜尔在兹徒以妖法骇人多矣！”四妖曰：“承仙长施恩，宥吾不死。吾亦知长为妖属，难脱兽皮，愿助三缄阐明大道，以成正果。然三缄仙官被吾难为如斯，恐不肯录收吾辈。”降虚曰：“仙官三缄量大能容，不似小人之见。趁彼尚在玉房山下，尔等随吾前去，拜在门前可也。”四妖欣然。
　　降虚见四妖已服三缄，与紫霞言之。紫霞遂命正心子飞身来到山下，将三缄师徒呼转，坐于路侧。少顷，诸真同至。三缄参拜毕，紫霞谓之曰：“此四妖为吾等降伏，自知误入兽道，难脱皮毛，而今愿拜尔门。尔其收之，以为驱使。”三缄曰：“彼既难为弟子，恐于已收后变生意外，又将如何？”降虚真人曰：“谅彼不敢有是想矣。”三缄曰：“既承师荐，弟子有何说辞？”降虚曰：“四妖前来，仙官三缄已录收尔等。今归门下，须知师宜敬重，不可因师教训而为命是傲焉！要思尔辈修炼辛苦，始能化作人形；兹幸有缘，得遇三缄阐此大道。又兼三缄仙官传尔先天，勤苦习之，其成道也，较诸人类为至易耳。吾令谕尔，尔宜谨遵！”四妖闻降虚言，环拜三缄门下。
　　降虚谓三缄曰：“四妖既拜尔门矣，宜各予道号，以便称呼。”三缄曰：“九头烈马取为『道烈道人』，第一游神取为『传道道人』，第二游神取为『束心道人』，第三游神取为『慈祥道人』。”四妖得了道号，心内欣喜，随同三缄下玉房山，缓向前途云游而去。紫霞等祥光驾动，亦各归于洞府。
　　三缄师徒行约十数里，来至白兔庄。庄中居民俱以农业为事，农业外则非所知。三缄见是庄水秀沙明，林木畅茂，其心爱甚，意欲在此庄头暂宿数宵，以慰梓里之念。奈人殊地异，欲入无从。正踌躇间，忽一少年负薪而至。三缄曰：“壮士，其欲归村乎？”少年曰：“然。”三缄曰：“尔居何地？”少年曰：“白兔庄中第三户耳。”三缄曰：“吾乃云游道士，心爱是地幽雅，思欲一入贵庄，玩赏消闲，不知肯容纳否？”少年曰：“四海之内，皆兄弟也，何不可容？况吾见道爷，道貌道心，能入吾庄，光沾不少。若不嫌敝闾粗陋，即随吾去，亦可栖身。”三缄师徒遂尾其后，一趋一步，缓缓而行。但见天外烟生，迭迭山融成一片，村中日落，清清水色绉千层。三缄暗自思曰：一轴名画，恨无绘师。若有绘师照此描来，悬于壁上，真不啻嘉陵山水，得睹奇观！少年瞥见三缄沉吟不语，乃询之曰：“村庄湫隘，不堪目入，道长悔其不应从鄙人而来乎？”三缄曰：“非也。吾观贵村，山水映于晚霞之中，不让海屿仙境耳！”少年曰：“若山若水，乃天造地设，高低丑好，俱属生成，道长尚世鄙之如斯，如入寒家，尚不若蓬蒿中藉以蔽兹风露者，其鄙之更当何如？”三缄曰：“听尔所言，应是画雕栋梁，五彩俱备？”少年曰：“吾乃农家者流，又非簪缨世冑，哪得有此？不过荜门圭窦，仅可遮夫日月焉。”少年言罢，已到户外。犬见客而接吠，人拾级以齐登，入了重门，虽是茅屋数间，却也布置停匀，曲折有势。
　　少年将三缄师徒导入堂内，忙呼家人曰：“贵客临矣，可燃灯来。”家人捧灯来堂，安置案上，然后献茗。不一刻，山肴野蔬，杂呈于案。师徒餐已，撤席闲谈。又一老农由户外入，询之少年曰：“尔家何客临兹？”少年曰：“云游道士耳。”老农曰：“吾久欲一会道士，今正有缘也！”少年曰：“而今尚坐中堂，尔去晤之。”老农不慌不忙，来至堂中，将衣抖了又抖，乃揖三缄而言曰：“老道爷来从何地？”三缄曰：“云游之人，有何所自？”老农曰：“幸叨道长不弃，辱临村野，恳祈慈仁大发，为吾乡治一怪焉！”三缄曰：“尔村有何怪物？”老农曰：“此怪出之已久，但恨治伏无人。”三缄曰：“其怪何如？”老农曰：“善能噬人耳。”三缄曰：“噬人而外，又有何能？”老农曰：“能使人妻子离散，家业倾消。”三缄曰：“是何妖物，如此之厉？”老农曰：“吾乡惨遭其害，已数十家矣。道长慈悲在抱，如将妖物除却，则吾村内黑童白叟均荷殊恩！”狐疑曰：“吾师徒云游天下，无怪不服。即七足八手，六臂三头，举手收之，都如探囊取物。”老农喜曰：“道长有是法力，此怪可伏矣。”狐疑曰：“尔且导吾去视此怪所居在于何处。”老农曰：“今夜已晚，明日晨早，视之未迟。”果于次日黎明，老农直导狐疑，去在庄中第四户上，以手指曰：“此即怪穴焉。”狐疑曰：“此乃村庄，怪物安在？”老农曰：“吾等待之。不过片时，怪必出也。”狐疑诺。顷见庄内走出一人，文雅风流，顾狐疑而叱之曰：“尔为谁？敢在吾门窥伺！”老农闻狐疑受叱，暗退篱下。狐疑得了斥责，亦退于斯。只听其人大声嘱家仆曰：“今日门外有盗，恐窃喔喔者而来。尔等暗为窥之，如见窃吾家物，即与擒下。俟吾归后，赏以皮鞭！”言罢，悻悻然去。狐疑询老农曰：“怪在何地，还未见耶？”老农曰：“时才出户叱尔者，非怪而何？”狐疑曰：“彼亦犹是人也，又无狞狰恶像，乌能食人？”老农曰：“山妖水怪，狞狰在貌而不在心；是人也，狞狰在心而不在貌。”狐疑曰：“彼以纵恶，其所食者，无非稻、粱、粟、米、猪、羊、鱼、肉而已矣，能生嚼人类如狼虎哉？”老农曰：“殆有甚焉。虎狼嚼人，嚼止一人之身。是人食人，并其家产而亦食也。岂但如狼虎乎？”狐疑曰：“尔言何说？”老农曰：“是人为人，术善饕饕。尔如常备肴馔，以充彼腹，彼心喜尔，凡事必为遮盖。如久不予食，彼必是非刁弄。俾尔两造起衅，因而在内假作好人模样，说和其事，其实带和而带刁之。真使尔二家兴词讼时，央彼为证，彼乃巧于摆布，活将尔产业倾尽，妻子离散，而又食他人焉。村人恨甚，为之赠以雅号曰『两头蛇』。祈道爷将此两头蛇收之，以使吾等安静数年，恩沾不小！”狐疑曰：“收妖甚易，但须归禀吾师。”老农闻言，又导狐疑而返。
　　三缄询曰：“尔去打探此怪，可能收否？”狐疑曰：“此亦人妖也。弟子已知难伏，故托言禀师。”话犹未已，又听门外犬吠声声。少年出曰：“竹篱外面，所立者何人？”篱下应曰：“吾西村李姓也。闻得贵庄宿有道长，善能收妖伏怪，吾家一妖最恶，特来请彼前去，为我驱除！”少年转到堂中，向三缄师徒曰：“西村李老，特请道长师徒前去收妖。”三缄曰：“吾师徒将要他适，不暇久留矣。二次来此，与彼收之。”狐疑曰：“吾师云游天下，原为广积外功。西村有妖，师如不收，将害尽生灵矣。知而弗救，功安在哉？”三缄曰：“师之所以不允者，恐又属人妖也。如老农所说，尔能收乎？”狐疑曰：“西村之地，岂尽人妖耶？吾不信天下人妖如是其多也！”三缄曰：“天下人妖，较多于山精水怪，是言确切不移。况山精水怪，可以法宝伏之；至于人妖，不可伏以法宝，无非巧为辩说，以化彼心。尔随为师历有年矣，素知人心难化，宜急回避李老之招。”狐疑曰：“待弟子问明，如果人妖也，速速回避。否则，吾师徒何妨作此功德，与彼歼除？”三缄曰：“尔速出问，毋稍缓焉！”狐疑出，问之李老曰：“尔家有何妖物？须实为我言。”李老曰：“尔问此怪，其问怪之心性乎，抑问怪之形像乎？”狐疑曰：“尔先言形像，俾吾察何妖属，好带法宝来村收之。”李老曰：“是妖首上毛发甚伙，约长数尺，两乳下垂，两足如锥，其面则红粉相兼，此怪形也。”狐疑曰：“心性若何？”李老曰：“心性最毒，不可相近，近则以爪击人。”狐疑曰：“所噬何物？”李老曰：“善噬鱼、肉、猪、羊、布、匹、绫、罗耳。”狐疑曰：“是必山魈也。”忙忙退入，细述怪之形像、心性。述已，催三缄起程。三缄曰：“收紫光时，吾尝戒尔休夸大口，尔不吾信。后非为师一番言词，打入紫光心坎，何能收伏？今到西村地面，如系紫光之类，尔去收之！”狐疑曰：“如果紫光类也，弟子一力收伏，不劳吾师焉。”三缄曰：“既然如此，尔等收拾法宝，速投西村！”出得户来，李老导以前行，延至其家，设筵款待。三缄乘隙暗问李老曰：“尔言妖物，历此几许路途？”李老曰：“即在寒家耳。”三缄曰：“既在尔家，何时出现？”李老曰：“出入未定。祈道长稍待半日，必有所见焉。”三缄不复问，吩咐徒众：“各将法宝随身。主言此妖出入无时，须谨防着！”却说李老请三缄师徒在于家中，已经二日，其妻谓之曰：“尔所请者，实系何人？”李老甚畏其妻，含糊应曰：“朋友。”妻曰：“既属朋友，可遣去矣。胡为流连于此，将何粟米与彼食耶？”夫妇言谈之间，李老幼女向母告曰：“父所请者，道士也。”其妻谓其女曰：“尔父请此道士，所为者何？”女曰：“闻父请来，以治母虿者。”妻闻女言，粉面生红，双肩倒竖，高挽翠袖，紧束云桥，手提木棍一根，竟向中堂飞奔而出。



                        


第八十九回    男女妖全凭舌伏　牛虎斗又遇天仙


　　此妇来至中堂，指三缄师徒而詈曰：“尔属何方野道，以妖言惑众，夸尔能伏魔鬼，且诳尔老父能治妇女虿性！尔老母今日虿性发矣，看尔如何治之！”言毕，手举木棍，直向狐疑击来。狐疑曰：“尔毋将人错认！论收妖魔，乃是吾师。吾等皆其弟子，收妖法术尚未学精。”妇曰：“谁是尔师耶？”狐疑曰：“堂中独坐者是也。”此妇即到三缄面前，向地一棍，竟将地泥击起，已飞数点在三缄衣上。三缄呼李老出，询是妇为何人。李老曰：“是乃吾家之女妖也。吾自得此女妖入门，家业几被吞尽。而今于衣食艰难之际，日日扭吾跪于牀头，不以棍打，便以手击。望道长与吾收去，吾实沾恩！”妇见其夫跪求道士收彼，勃然大怒，扭着夫发，拉入室中。只听木棍交加，呼救之声有如豕叫。
　　狐疑骇，与诸道友面面相觑。三缄曰：“尔动辄夸尔为收妖神手，胡不收之？”方言及斯，此妇将夫击已，心恨道士，提棍出堂，欲打三缄。三缄不便相争，师徒奔入侧室。狐疑怒，暗将飞龙瓶向室外抛之。瓶却作怪，在地乱滚，滚了片刻，瓶口出一大汉，青面獠牙，酷肖鸡足神，直扑此妇。妇骇极，大叫：“有鬼！”倒在地中。狐疑闻其叫声，心恐此妇提棍入室以击师徒，忙将室门紧紧闭着。其夫亦闻妇声震动，紧闭寝门。
　　久之，动静毫无。狐疑暗于门隙偷窥，只见此妇身坐地上，旁一恶鬼，以手指之。遥闻此妇哀声告曰：“自兹以后，不敢再击丈夫矣！”狐疑见此光景，与师言及。三缄方乘机而出，坐于中堂。恶鬼将妇拉来，跪在三缄座下，然后缓缓钻入瓶去。
　　其妇受此一骇，心胆俱碎，乃向三缄叩首者三。三缄曰：“妇人原贵柔和，以敬丈夫，尔何胆击尔夫子如击小孩乎？”此妇泣曰：“吾自幼随吾父母，皆无此性情。今之性情躁暴，以欺侮丈夫者，实由丈夫惯之耳。”三缄曰：“如何？”妇曰：“吾初入夫门，丈夫爱吾貌美，常与吾兰房调笑。或时予以好食，或时予以好衣，又恐吾劳，不任以中馈之事。吾得享此清福，装束朝朝。”三缄曰：“妇女以洁净足矣，何必朝日装束冶容乎？”妇曰：“妇女之所以矜张丈夫者，持此容颜也。苟容颜不美，丈夫乌能羡之？吾得夫羡有年，始而稍不合意，吾将面黑，不与之言。丈夫见吾不言，万计千方，以使吾悦。吾得此惯，性情于是日益骄傲焉。以是，非丈夫惯坏乎吾，乌至于此。”三缄闻而叹曰：“世间男儿痴于色欲，何将房内妻子养成胭脂猛虎？自遭吞噬，何怪他人？正所谓太姒、太妊，如遇鄙夫，亦属妖冶；妲己、褒姒，若遇君子，亦是贤媛。信哉！为丈夫者，诚不可一日去纲常也。”
　　言已，转向此妇曰：“丈夫既宠爱于尔，尔当自思终身所靠者此人，凡事必计从而言听。又要想夫为妇纲，以妻子而辱击丈夫，在尔以为阃内之威，非人所及，而不知丑声远播，将有子也而人不乐妻，有女也而人不乐媳，何莫非尔之性情所致乎？况性情乖戾，易造愆尤，上而忤逆翁姑，中而不和妯娌。有此大罪，上天不佑，定遭奇祸奇穷。死入阴曹，必受诸般极刑，罚变禽兽。尔乃聪明之女，胡为作此极恶之行耶？”此妇闻之，豁然醒悟，叩首悔过，自是遂为顺妇焉。
　　三缄师徒将女妖收讫，复回少年家中，老农又以男妖恳祈制伏。三缄曰：“此男妖也，狐疑前去收之！”狐疑曰：“吾得女妖一骇，至今魂尚外散，未附吾身。再见男妖，恐骇死矣！”三缄曰：“尔乃收妖妙手，何得缩首如斯？”狐疑不答。
　　三缄于是谓老农曰：“尔言两头蛇，觌面又难，如何收法？”老农曰：“闻彼明日要在观音阁与村人谈理，道长可先至候之。”三缄见其诚求，遂率众门徒别辞少年，止宿于此。
　　次日，两头蛇果到阁中。三缄听其所说，皆横而暴虐痞骗之语。可怜村人软弱，任彼辱詈，忍气吞声。三缄乘间激以数言曰：“天地间是是非非，自有正大道理，如此巧言播弄，横暴压人，真与痞棍无殊！吾恐上天将诛尔命矣。”两头蛇闻之，倒竖双眉，勃然大怒曰：“尔系出家道人，吾即痞人骗世，与尔何涉？”三缄未及回言，两头蛇撩衣挽袖，势欲举手以击。
　　三缄、狐疑曰：“人言人妖恶甚于水怪山精，今信之矣！”金光道人曰：“此人欲击吾师，尔仍以飞龙瓶抛之。”狐疑诺，将瓶抛去。两头蛇以为戏顽，接在手中。忽然瓶内一声响亮，出一巨蟒，长约三丈，昂头以吞两头蛇。两头蛇骇得魄散魂飞，频呼：“三缄救命！”三缄曰：“尔听吾言，吾方救尔！”两头蛇曰：“任道长吩谕，吾愿听之。”三缄乃嘱狐疑收转飞龙瓶，命之坐，而后言曰：“人生天地，衣禄财帛，各有定数，不可相强。如前世善行广作，衣禄财帛，上天多定与尔，用受今生；前世一善不为，今生则罚受穷困。所以世上顽梗，用尽奸心，痞骗欺瞒，终是贫而不富，尚且绝灭子孙者，以天定胜人，其中自有主恃，非人力所可转移也。尔也身为男子，不思多种丹桂，少栽荆棘，以免他日挂尔子孙之衣，而乃逞尔豪强，以痞骗为能，徒饱一时之溪壑。贫道从旁代计，甚为尔所不取焉！”两头蛇为三缄一席话儿，说得心安意服，乃叩首而谢曰：“久入迷途，不知从乎坦道。兹得道长一棒当头，恍如暮鼓晨钟，得证菩提之路。不然，愈坠愈下，他年无间狱内，恐无出期！从此洗髓伐毛，不作污泥之再染。愿道长慈悲普救，功成指顾，早证大罗。”三缄曰：“愿尔自今改过，心肠不变，异日子孙齐登富贵录中。”言已，两头蛇复又拜舞三缄，以谢指点之恩而归。
　　三缄见男女二妖俱感化于言词，欣喜不尽。狐疑谓其师曰：“人妖固收矣，令吾至今想其情形，心犹未甚。”三缄曰：“岂较碧玉山之九头恶妖，尤骇人乎？”狐疑曰：“殆有甚焉。”师徒言谈之间，四野烟生，落霞天挂，知已傍晚，不敢前进。
　　到了次日晨餐后，始离观音阁，又向他途而行。
　　当是时也，季春已过，又历夏初。三缄触景生情，偶成四语，曰：“暖和天气不多时，又历春中暗自思；大道何年能到岸，令人朝日恨迟迟。”狐疑曰：“吾师呻吟不语者何也？”三缄曰：“心忧大道骤不能成，空劳师徒程途奔走耳。”狐疑曰：“吾师常言：『习道人有内功，尤要外功』。不知吾师外功，还有几许人妖未能收伏？”三缄曰：“随遇之而随化之，焉有定数？”狐疑曰：“但愿前面多遇山精水怪，切无再遇人妖。”三缄曰：“尔遇二三人妖，即如是畏惧，倘一但尔化为人，又为人中之妖，恐自是而不自畏也。”狐疑曰：“师言曲折，弟子又进一层。”三缄曰：“师徒闲谈，不觉村庄之内厨烟生，外蜂闹午衙。前面一山，方平高大，未识上面有观剎否？
　　狐疑善能寻访，试去访之。”狐疑闻言，速速前去。
　　去约一刻，回禀三缄曰：“师命弟子寻访观剎，刚到山麓，有村人止而言曰：『道士休上此山，恐为怪物所噬。』弟子当问：『有何怪物在兹？』村人曰：『此山近日有一牛、一虎，终朝相斗，自晨至酉方止。』吾闻是说，暗暗走上山半，果见牛与虎斗。细细审视，牛似斗之久而气喘不息，虎以斗之久而畏怯欲行。无何斗停，各向后路而退。弟子见牛、虎已退，方上山顶。顶有古剎一座，人迹毫无。其中住持，谅畏牛、虎而他往也。”三缄曰：“牛与虎斗于此地，主何先兆耶？”狐疑曰：“大约此山，牛有其穴，虎亦有其穴。牛不服虎，而逐虎于他所；虎不服牛，而欲逐牛于异方，故两两搏击如是。”三缄曰：“既有古剎，吾师徒暂居于是，看属何为？”是夜，师徒在剎栖止。
　　次早，三缄独自出剎视之，遥见牛从东方而来，虎自巽方而至。渐相近矣，各逞雄威。虎舞爪以搏牛，牛举角以击虎，奋力争斗。争斗良久，牛退而虎亦退，各得一息肩之所，似欲气定而复搏击焉。三缄视之已悉，手持飞龙瓶，向牛虎抛来。
　　其瓶倏然坠地，为虎衔着。牛似不服，欲争于虎而夺之。虎不舍瓶，牛不舍虎，竟望山尾奔去。
　　三缄见瓶已失，心忘所畏，亦向牛、虎所奔之地而追。追至山尾，牛、虎不见，倏现峭壁万重，一洞高悬，其圆如镜。
　　向洞遥观，内一老道坐于石榻，双目紧合，似炼功然。三缄不见牛、虎，恐瓶弗得，直入洞内，拜了老道，俯首地下。老道如未知也。久之，始开目而视，曰：“俯首者何人？”三缄曰：“弟子三缄，俗姓李氏。”老道曰：“耳食尔名久矣，尔其任肩阐道之三缄乎？”三缄曰：“然。”老道曰：“尔来此何求？”三缄曰：“弟子云游至此，偶遇牛、虎相斗，疑属妖部，有害村民，故将飞龙瓶抛向半空，以收此物。殊瓶坠地，被虎衔之，牛欲夺之，两相追逐，同至山尾。弟子恐瓶失却，急急追至此地，牛、虎俱不见其影形。恳祈老道垂怜，为予指示。”老道笑曰：“虎属乎寅，牛属乎丑，丑寅之日，尔必有厄。吾先以牛、虎示尔，尔不能解，因将牛、虎收回，引尔来兹，晤吾一面。”三缄曰：“老道何名？”老道曰：“吾乃云衣子也。”三缄听得“云衣”二字，又重而拜舞之，云衣子曰：“灵宅子几次阻道，都为紫霞诸真所败，恨入骨髓。而今炼就万鬼大阵，欲诛尔命，兆在丑寅之日也。尔将如何？”三缄曰：“惟求吾师援救弟子耳。”云衣子曰：“吾招尔来，赐尔一瓶，名曰『万窍』。此瓶针之有数，如遇万鬼大阵，安放平地，师徒同入，窍窍可住。万鬼即能进窍捕尔，尔纡徐曲折，自有藏身所在。纵灵宅子下了千钧铁石，飞打阵内，不能将瓶损伤。此瓶赐尔，好好珍重！”三缄拜而受之。云衣子曰：“尔今云游，宜倒向北，看能免是阵否？”三缄诺。将辞行矣，云衣子曰：“尔之飞龙瓶在此，可并万窍瓶一样珍藏。”三缄接过二瓶，拜辞出洞。
　　刚行数步，回视峭壁，渺无所有。三缄异，逞步归剎，正值狐疑诸徒寻至山尾，忽见三缄在道，不胜欣喜，簇拥而回。



                        


第九十回    阴锁亭预排阵势　古佛剎得遇须无


　　三缄归剎，诸弟子拜见毕，狐疑询曰：“师究何之？山后山前，几寻遍矣。”三缄曰：“吾见二兽相斗，意欲收以飞龙瓶。及将瓶抛之，倏坠地中，为虎衔去，忙忙随后追逐，牛虎俱已不见。吾弗舍，逐至山尾，忽现千重峭壁，壁间一穴，其圆如镜。内一老道，趺坐石上。因而入洞参拜，请示二兽所归。
　　孰知老道非他，乃上界天仙云衣真人也。当谓师曰：『尔非为逐兽而来欤？』吾应之曰：『然。』真人曰：『是二兽也，其有兆于尔之所遇也，尔能解乎？』吾曰：『不解。』真人曰：『牛属丑而虎属寅。值丑寅日，尔必遇灵宅子，坠于万鬼阵中。』吾闻是言，跪求援救。真人赐瓶一个，言遇此阵，命吾师徒同入瓶内，以保其身。临别时，又嘱自今云游，须倒向北行，看能不遇此阵否？吾师徒明日且倒由北面以避之。”言已，在剎安住，以待次早，复作云游之计。
　　时灵宅子已将万鬼大阵炼成，但不识三缄现游何所，于是云车驾着，天际望之。遥见三缄师徒由北向西而去，袖中默会，知其必由阴锁亭，遂向亭前按下云头，以彩布阵之处。恰好亭外宽敞，平如坦道。灵宅子喜其好布阵势，忙回虎喷山下调齐万鬼，同三服、乐道竟投此亭。自觉阴风怒号，一路雾结烟生。
　　不久已到，灵宅子云头坠下，立于亭外，将麈挥之，化一点兵将台，高坐其上。先点富贵鬼一队，次点贫贱鬼一队，又次点酒鬼、色鬼、烟鬼、孤独无依之鬼各一队。点毕，命三服手执黄旗一面，立于正中；乐道手执红旗，立于正南。事事排妥，灵宅子曰：“众鬼听令，尔等以将台之鼓声为号，一通鼓擂，富贵、贫贱以及酒、色、财、气各队鬼卒，排列阵外；二通鼓擂，富鬼转到贫鬼之方，贵鬼转到贱鬼之方，酒鬼、色鬼混入富贵队内，气鬼、财鬼、烟鬼混入贫贱队之内，孤独无依之鬼四面寻于阵角。三通鼓擂，一拥入阵；四道鼓擂，各持鬼器；至到五通鼓擂，各化极恶形像，同入阵者乱击，不得停留！”众鬼闻之，应诺如响。灵宅子坐在台中，见阴气阴风结成黑雾，又恐三缄睹此，由异地而往，遂嘘清气，闪出长途一带，朗朗明明，以为三缄入阵之路。
　　三缄不知灵宅子预识到经由此地，师先徒后，陆续进发。
　　他日，望见前面黑雾凝结于两山之外，中有清气一条。三缄曰：“前面烟凝雾结，两山隐于其中者，是地妖物必多。”狐疑曰：“山高水深，无处不有妖魔。吾等只由清明坦道之地，不登烟凝雾结之山，自不遇之而生杀气也。”三缄曰：“尔言是矣。
　　然此地歧途在望，不知何道可以向西？”狐疑曰：“暂且缓行，必有游人以询之者。”行刚数武，果遇一樵子荷薪而来。狐疑询之曰：“歧途在此，何道向西？”樵子曰：“左道耳。”三缄曰：“前山烟雾凝结者，又何地耶？”樵子曰：“阴锁亭也。
　　由亭而去，则有极阴关。由极阴关而直下之，则有尾闾。行至尾闾，历黄河不远矣。”三缄曰：“阴锁亭中，可有人家否？”樵子曰：“仅可暂住，不可久居。”三缄曰：“承尔指路之劳，他日相逢，自有厚谢。”樵子曰：“些须小事，何庸谢为？”言毕，荷薪飘然竟去。
　　三缄师徒一步一趋，已历阴锁亭不过里许。忽然天昏地晦，雾结如絮，对面不见人形。师徒骇然，曰：“未至亭前，天气清明，将近亭下，天忽昏黑，此何故哉？”狐疑曰：“是必妖物又来侮弄吾师徒。同在昏黑莫辨之中，恐不免有失散矣，可奈何？”三缄曰：“不妨结衣而行，自可相顾。”狐疑曰：“此计甚妙，即速为之！”师徒将衣连结已毕，尚未移步，大雨倾盆。于是急急飞奔，竟入万鬼大阵。
　　刚入阵内，其黑如漆，其风甚冽，冷气逼人。但听鼓声不停，如雷震耳。一擂已过，恍有千万人影，往来其间。不逾片时，二通又响，只见人形乱窜，直到三通鼓震，突然现出光明世界。
　　三缄师徒翘首仰望，高台之上，独坐一人，道服道冠，手持麈尾，笑容可掬而言曰：“尔三缄耶？尔自任肩阐道，无人在目。兹落老师爷掌握，断不尔容！”三缄曰：“吾与老道无仇，何欲相戕若此其甚？”老道曰：“吾非他，乃灵宅子也！怀恨已久，尔亦有今日乎？”三缄举口告哀，灵宅如不闻也，将麈挥动，无数狰狞恶鬼，各举械器，乱向三缄打来。三缄急展隐身旌，以使师徒隐而弗见。灵宅子笑曰：“尔恃能隐其身，老师爷使尔隐之不得！”遂取一葫芦在手，以口对着隐身旌处，命众鬼齐向光明之地打之。三缄师徒，被众鬼乱击，道法浅者，打得救命之声喊叫不绝。三缄忙取万窍瓶安放地中，师徒尽躲于瓶内。万鬼禀之灵宅曰：“三缄师徒倏忽不见矣！”灵宅子曰：“三缄未得仙道，岂能入得地、上得天耶？尔等着实寻之，自有所在！”众鬼寻毕，复禀之曰：“吾等搜寻已遍，渺无踪迹。惟于阵东见得一瓶，窍有数万。”灵宅曰：“如是，三缄辈必入此瓶矣。尔等既得瓶窍，即速入内，与吾擒至！”众鬼听令，各入一窍。但见三万六千野鬼，俱已入完，其窍尚余数万焉。自入窍中，由此而入者复由彼而出，由彼而入者亦由此而出，纡徐曲折，绝不见人。众鬼无不称奇，归至将台，面面相觑。灵宅子询曰：“如何？”众鬼曰：“瓶窍数万，窍内皆属坦道。三缄师徒并无影形。”灵宅子怒，遂呼乐道持斧击之。
　　无如瓶坚硬非常，击之不碎。灵宅惊曰：“是何宝物，如斯厉害？”因命众鬼将瓶围着。众鬼阴风大逞，即于瓶之前后左右，围得密不通风。
　　且说三缄师徒陆续入瓶。只言湫隘难容，谁知别有天地。
　　中一古佛剎，雕梁画栋，极其宽敞。师徒即于剎内，各炼玄功。
　　约居旬余，命狐疑出剎视之。狐疑出视，四面皆峭壁屹立。石窗罗列，大小不一，满壁皆然。暗于窗偷窥之，外有狰狞恶鬼，手举械器，如猫捕鼠，目视之，而耳侧之者。狐疑恐是窗外有慈恶鬼，殊窥数十处，俱是如兹。狐疑异，转禀三缄。三缄曰：“如不能行，必老死于是耶？”次日，率诸弟子走出古剎，向北行去。行只数里，则峭壁阻路。东、西、南三面亦犹是焉。
　　三缄无奈，仍率诸徒归于剎中。
　　甫入剎门，门外一人呼曰：“三缄何往？”三缄回顾，乃一老道，须眉古峭，鹤发童颜，飘飘然有神仙之态。三缄曰：“老道呼我何为？”老道曰：“特来晤尔也。”三缄此际正欲得一人指示迷途，遂迓入剎。老道坐已，三缄稽首毕，从容询曰：“弟子自到阴锁亭，偶遇灵宅子设下万鬼大阵。前程云衣真人赐一宝瓶，名曰『万窍』，彼言如遇此阵，嘱吾等尽入，以保身躯。如何自入是瓶，无门可出，四面峭壁，如垣围绕，究不知何地可以无阻？望老道示之。”老道曰：“石壁上岂无窗隙乎？”三缄曰：“有则有之，无奈窗外皆属狰狞恶鬼各持械器以待何？”老道曰：“瓶窍为鬼守定者，此刻非尔所出时也。
　　待到紫霞真人将阵破时，自有人来导尔出路。”三缄曰：“万窍瓶外恶鬼逻守，老道又如何得入？”老道曰：“吾自有路，不使众鬼所知。”三缄曰：“老道既入瓶中，应有以教弟子。”老道曰：“吾道尚浅，乌可为人训？但尔所不及知者，吾或识之，不妨彼此相参，以长识见。”三缄曰：“吾自吾师法传炼气，往往聚而易散者何也？”老道曰：“人身有气海，乃万气朝宗之所。炼之使入，海固能纳；炼之使出，海亦无阻。特恐华盖下猿有所触，遇喜而笑，则气乱；遇怒而躁，则气雄；遇忧而愁，则外气生焉。外气时生气海内，如狂风拂水，卷起波纹，泛滥无归，必溢及舟田，而气为之馁。故人炼道，务先绝四害，次绝贪唤，将此一心，养如山峙，静镇无挠，然后一吸一呼，如天之转折，不停久久，自然气聚矣。夫气聚者神无不凝，神凝者精无不固，如是，炼道何难得入妙境？”三缄闻此，恍然大悟，复向老道重新拜礼，叩请留名。老道曰：“尔欲知吾名乎，吾乃须无真人也。”言罢，化为仙鹤，直冲霄汉。
　　三缄自老道去后，所住已久，心思出剎甚急。一日无事，瞒了诸人，来至峭壁倚窗探望。见是窗外无有逻守，暗地归来，将宝物带在身旁，竟向石窗由隙而出。出窗谛视，昏黑之内露有微光一线，三缄喜甚，傍微光徐行。刚到正中，早被灵宅知得，速令三服放倒黄旗。三缄正徐行间，忽听响亮一声，如倒一块天来，将身压着，幸而隐身旗帜衬起数寸缝隙，否则立压毙焉。灵宅是时以为三缄必死于兹，又恐彼炼玄功，敌此旗力，方欲另施法宝，恰值紫霞、凌虚、清虚诸真攻打入阵，左寻右觅，只见黄旗一面倒于地下。紫霞默会，知三缄弟子被旗压定，忙挥以撑天如意。此旗仅起尺许，尚不能放出三缄。清虚曰：“是旗也，名曰『掀天铁石』，乃取中央土精炼成。竖在虚空，轻似鸿毛飘舞，倒之于地，重如山岳。此宝厉害，非道祖宫内之掀天铁铲，不能治之。”紫霞曰：“如是，事甚危急！谁去八境宫内走一遭？”凌虚曰：“待吾一行！”驾动祥光，腾空而去。



                        


第九十一回    破万鬼灵宅失利　擒一鼠绣雾遭殃


　　凌虚乘云冉冉直向八境宫而来，八卦童儿见而问曰：“凌虚真人到此何事？”凌虚拱手曰：“虚无子脱胎三缄，阐道人间，累为灵宅所阻，今又困于万鬼阵。特来取掀天铁铲，以破土炼石黄旗，救出三缄，将西地游余，成道有日。敢祈童子为我入奏焉。”童儿曰：“尔且暂候宫门，吾即入奏。”童儿入，移时出呼曰：“道祖有旨，凌虚子入见。”凌虚入内，见道祖于行宫，参拜以还，侍立在侧。道祖询曰：“尔来何事？”凌虚遂将三缄困于土炼石黄旗，以及灵宅子累阻阐道，一一详言。
　　道祖曰：“掀天铲固可掀起土炼黄旗，至收万鬼阴魂，非晶阳镜不可。”凌虚曰：“祈道君施格外仁慈，一并赏赐，以俾万鬼阵内救出三缄。令彼仙果早成，好复阐道之旨。”道祖点首，当取二宝付与凌虚。
　　凌虚拜受出宫，驾动祥光，霎时即转阵中，将铲交与紫霞。
  </div>
  <div class="pagination">
   <a href="绣云阁_page27.html">
    上一页
   </a>
   <span>
    ...
   </span>
   <a href="绣云阁_page23.html">
    23
   </a>
   <a href="绣云阁_page24.html">
    24
   </a>
   <a href="绣云阁_page25.html">
    25
   </a>
   <a href="绣云阁_page26.html">
    26
   </a>
   <a href="绣云阁_page27.html">
    27
   </a>
   <span class="current-page">
    28
   </span>
   <a href="绣云阁_page29.html">
    29
   </a>
   <a href="绣云阁_page30.html">
    30
   </a>
   <a href="绣云阁_page31.html">
    31
   </a>
   <a href="绣云阁_page32.html">
    32
   </a>
   <a href="绣云阁_page33.html">
    33
   </a>
   <span>
    ...
   </span>
   <a href="绣云阁_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
