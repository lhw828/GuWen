<!DOCTYPE html>
<html>
 <head>
  <meta charset="utf-8"/>
  <title>
   绣云阁 - 第 24 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绣云阁 - 第 24 页/共 40 页
  </h1>
  <div class="content">
   第七十一回    北海关花精问道　南龙郡圣旨升官


　　金轮大将得了道号，追随三缄，三缄传以入门之功，欣喜自不必说。镇中老少见三缄师徒收伏水妖，人人拜谢仁恩，设宴相待。三缄曰：“吾观尔镇，黑气团聚，皆自不孝不悌，与夫奸诈邪淫所造，故尔水族横扰。若非吾师徒来至镇中，合镇女男，俱入鱼腹。然水妖甚广，莫谓吾已收伏，遂坦然无虑。
　　自此，尔等要将不孝不悌以及奸诈邪淫急力洗除，成为淳厚风俗，将祥瑞之气凝结镇内，山妖水怪见而畏生，自然天降康年，大众同享矣。”镇人欢欣鼓舞，拜受其言。三缄师徒又住数日，告辞该镇，仍投北海关。镇人不舍活命之恩，送至十里亭前，洒泪而返。三缄见得如此情深，乃向众弟子言曰：“人孰无良，惜尽迷于四害。一加惩创，断无不勃然而发焉。尔弟子等其来之始，未有不如是者。趁今追随步履，得吾指点，以复其初，切毋复之而又丧之也！”群弟子皆曰：“敢违师命，以自坠落哉！”三缄曰：“人生如梦，宜寻不死之乡。”诸弟子曰：“不死之乡，祈师予之。”三缄曰：“吾虽予之，愿尔守之。”师徒在途，所诙无非至道。不觉谈论忘倦，已到北海关下。
　　却说关内有紫桃一株，得日月精华，能化人形，乘风驾雾。
　　自成精后，清规恪守，未尝有害民间。惟恨不知入道之方，朝夕独坐洞内，静默弗语。一日闷倦难堪，出得洞来，登山西望，望见祥光一缕，斜坠北海关头。花精暗思：“能驾祥光，必是上界仙子，吾不免依光奔走，拜彼门下，以求指点。”主意已定，随后追逐，只见祥光不疾不徐，竟坠关楼之上。花精亦入楼内，见一老姥凭窗而立，忙至身侧，双膝跪下。老姥如未见也，又向左窗凭而望之。外望良久，乃坐而问曰：“尔属何方女子？在此跪地，有何所求？”花精曰：“吾乃北海关紫桃一株，久已成精，未得飞升天府，祈仙姑指点一二。若得道成他日，即吾此世恩师。”老姥曰：“尔曾伤过人命否？”花精曰：“未也。”“尔曾匹配少年否？”花精曰：“谨守女贞，淫心从未一起。”老姥曰：“如是，尔乃精中之良者也。尔识吾乎？”花精曰：“不识。”老姥曰：“吾乃麻姑仙子。传道固其素志，奈吾久厌红尘何？”花精曰：“敢求仙姑垂怜，妾愿拜在门墙，追随天上。”老姥曰：“毫道未有，安能天上久居？念尔求道心虔，吾指尔一师，不可错过。”花精曰：“师从何得？”老姥曰：“是地不过三日，来一仙官，名曰三缄。尔去求彼指以大道，是乃尔师焉。果能真心将道炼成，异日绣云阁中，可为右班女仙之领袖。”花精闻说，不胜欣喜，叩首拜谢，曰：“他年稍有寸进，虽属师尊教导，亦仙姑指点之恩。”言已，老姥复为叮咛曰：“吾指尔师，切不可失也！”言去一声，乘云天际。
　　花精自得指示，常在关前盼望。刚在三日，三缄率得徒众，果抵关矣。狐疑谓其师曰：“此关上有翠髻重重，下有金波闪闪，爽心豁目，莫过于是。吾师在此暂住数日可乎？”三缄曰：“可。”于是诸弟子各入一室，各炼其道。其有未得者，三缄又细为指之。紫桃花精盼望多时，未见三缄形影，忽被关后紫棠花精邀去宴饮，两日未归。猛想仙姑所言，急欲回洞。奈紫棠苦苦留定，身不能脱，乃实告之曰：“紫棠姑姑，尔欲长为花精乎，抑欲脱此躯壳；而为大罗仙子乎？”紫棠曰：“吾辈生为花精，一事无知，赖得雨露风雷，发荣滋长，幸在旷野，未经斧斤之伐，牛羊之牧，迄今数百余年，能化人身，能乘风雾，已喜之不胜矣，安望居大罗天上而为仙子耶？”紫桃曰：“吾亦常作是想。然不脱花精躯壳，倘遇樵人，伐及乃躬，将数百载精灵为斧斤所丧，终属空有花精之名也！前日妾游关内，得晤麻姑仙子，言此日关中有仙官临兹，嘱吾拜彼为师，以求大道。一旦胎婴凝结，飞升天府，何等荣华！吾之急欲归者，恐失此仙官耳。”紫棠喜曰：“妹妹得此指陈，何弗早言！姊亦愿赓同调。”紫桃曰：“姊既有心好道，宜早图之。否则错过时机，后难望矣！”紫棠曰：“如是，各驾妖风，急向关中一游，若或有缘，同参仙子为师，大道可望成也。”言已，二女携手，上了风云，直望北海关而来。
　　北海角上有一鲦鱼，成妖数百年，亦驾海风，闲游山外。
　　见得妖风直过，忙忙赶上前去，极目谛视，乃二妖女，姿容美丽，拍肩偕行。鲦鱼欲夺以为妻，大声吼曰：“何处女妖，敢在此地妖风兴动，以骇人闻？”紫桃曰：“天地大矣，汝行汝路，吾行吾途，何得喝六呼么，不情乃尔。”鲦鱼曰：“有吾在此，不准汝兴妖作怪，惊恐居民！”紫桃不答其言，各驱风车前往。鲦鱼转至对面，力阻之曰：“吾见汝花容绝世，秀色可餐，如能配吾，方饶汝命。”紫桃曰：“汝既成妖，尚且贪淫，知非好畜生也。”拔出桃剑，与彼战之。紫棠恐紫桃难敌，亦执棠花棍，双战鲦鱼。酣战多时，鲦鱼不能取胜，吹起海雾，顷将北海关山后山前迷漫不见。
　　狐疑曰：“今日是何妖属，四散雾气，山谷尽为所迷？”三缄曰：“海风与山风两相搏击，必是妖战。命汝及金光道人前去擒之！”二人得命，乘风一观，乃二女妖与一男妖力战空际。女妖败下，被男妖追逐不停。金光道人手提铁斧，截着男妖去路。男妖恨甚，大战金光数合，力劫而逃。金光道人也不追逐，风车播转，又与狐疑阻着女妖。女妖曰：“吾姊妹虽属妖部，存心极良，欲到关前投师，反为他妖阻滞。天乎，其欲使吾姊妹终一妖乎？”狐疑闻得此言，乃询之曰：“汝姊妹要到北海关投谁为师耶？”女妖曰：“吾姊妹得麻姑老仙指点，言三缄仙官阐道人寰，命吾拜彼门下，求指大道，以炼真修，他日绣云阁中可为右班女仙之首。”言犹未已，狐疑曰：“汝心在投师，何又兴动妖风，空中战斗？”女妖曰：“吾姊妹拍肩而来，偶遇男妖，欲占为妻，将去路阻着。姊妹无奈，始与大战焉。”狐疑曰：“如此，汝随吾行。吾二人即仙官弟子也。”二女闻言甚喜，遂与狐疑、金光乘风直到关外。
　　二人入室，参见三缄毕，将所遇女妖事详细禀之。三缄即命狐疑出呼二女。二女入，双双跪于座前。三缄曰：“汝属何妖？实为吾告！”女妖曰：“吾乃紫桃，彼乃紫棠，得日月精华，已数百年矣。昨见祥光下坠关楼之上，吾随入视，见一老姥独坐，当即跪地，以求指示。老姥怜其心切，嘱妾于此日在关等候仙官，拜为门徒，祈传大道。旋被紫棠邀饮，言及此事，同来拜师。行至半空，不意为他妖所阻。幸遇仙官弟子，问明来历，甫导入关，得睹师颜。望师大发仁慈，收录门下。倘获飞升天外，仙列大罗，弟子刻骨铭心，恩沾不朽！”三缄见其吐词可悯，来意颇诚，乃曰：“收则收汝，但宜潜心习道，不可违背师训，又作叛道之妖！”二女同声曰：“弟子不敢存此异心。”三缄曰：“如是，紫桃取为『桃英道姑』，紫棠取为『棠英道姑』，略传一二道功，暂且归洞学习。俟师西北游毕，自有缘份追随。”桃、棠二英喜得三缄传以道功，拜辞师座，乃归洞所，日夜苦习不提。
　　且说七窍前升刑部员外，已历半载矣。继因南龙地阔人顽，非有干济之才，不能管辖，廷臣交举，复命七窍仍任此地郡守。
　　回任后，凡遇疑难案牍，愈见判断如神，合郡人民无不称为南龙活佛。朝廷闻得，大加奖赏，兼之郝相累荐，擢升刑、户二部都御史。旨意一到，南龙父老依依不舍，设酒送行者不计其数。七窍周旋三四日，将父老饯酒饮毕，然后带领家眷望都进发。风霜几历，来至都中。郝相入朝，奏闻七窍归来，上宣朝见，奖誉数语，即命职受御史。自是为上宠爱，曾不几时，已升刑部尚书，政柄得专，声名赫赫，凡有所奏，靡不言听计从。
　　朝内诸人，悉皆侧目相待。毒龙、蛟、虾、赤鲤以及蚌母、珠莲等，朝日计议，欲阻道门。奈起衅无由，一时不能下手。蚌母暗嘱珠莲，常常刁弄毒龙、蛟、虾、赤鲤等，频以浸润之谮，乘隙而投。
　　紫霞真人默会知之，谓复礼子曰：“七窍自坠名利，愈陷愈深。在为郡守时，权势尚小，不可为力。而今已专政柄，皇上言听计从，又兼群妖旦夕刁播，如一听信，道门必阻矣，大道若何阐之？命汝今夜，魂提七窍到吾洞内，详说彼之前因，以醒其迷。倘迷途可破，则大道易阐，庶免三缄在红尘中多费心力。”复礼子果于傍晚时，乘得彩云，将一缕祥光射入七窍寝所。七窍昏昏睡去。复礼子化为青衣童儿，导彼灵魂，直投洞府。七窍曰：“汝属何人？导吾何往？”复礼子曰：“吾师招汝入洞，有以告汝也。”七窍曰：“汝师为谁？”复礼子曰：“紫霞真人便是。”七窍曰：“洞府在于何地？”复礼子曰：“不在人间，当居天上。”七窍曰：“吾乃凡人，乌能得登天府？”复礼子曰：“天上神仙，无非凡人修炼。只要真心习道，何患不得登之？”七窍曰：“道为何道，可以升天？”复礼子曰：“惟元道一门耳。”七窍曰：“岂习元道而人伦之道不用乎？”复礼子曰：“相兼而习，道乃能成。”言谈至斯，已到洞府。洞内紫霞上坐，诸门人仙服仙冠，左右排立。七窍朝拜毕，侍立紫霞身旁、紫霞曰：“汝犹识吾乎？”七窍摇首曰：“几忘之矣。”紫霞曰：“汝原属吾弟子，因道祖传旨，阐道人间，吾遣汝道兄虚无子脱胎人世，肩兹巨任。汝心不服，亦偷身临凡，欲坏道门，以泄一时之忿。吾每每指点，殊汝迷障甚厚，陷溺甚深。且汝之侍从，尽皆水族妖部，其助汝剖案如神者，实欲竦汝阻道也。然不独李赤等乃属水妖，即汝所配珠莲，亦系蚌女。汝胡以上界仙子，为水妖播弄，不思出此迷障耶？”七窍曰：“吾已受上宠爱，惟尽吾忠。
　　侍从即属妖侣，毫无过犯，如何弃之？”紫霞曰：“在汝以皇上宠爱，官阶显达，享尽人世华荣，汝亦知有宠即有罚乎？古来忠臣如微子、比干，皆派演天潢，且受其罚，而不得善终者，何若为仙天上，逍遥快乐之为愈哉？”七窍曰：“天下人尽皆修仙修佛，而效清静无为之辈，则家国无以治，即有天地神圣，谁祀之而谁敬之？”紫霞曰：“家国非不当治，然有上下仙子之分。上界辅助天皇，以行风云雷雨，生长万物，养及群黎；下界为吏王朝，以体国而经野。其中视乎前生所造：功修应在下界，为臣待漏者，生时已入王朝册籍；功修应列天仙者，或稍有缺陷，脱胎尘世，再加锻炼，完彼全功，待功修完时，依然仙为上界。如汝前劫系吾门徒，苦苦修持，以成仙子，因一念不忿，人世偷生，遂陷于名利场中，弗思退归本位。师不提魂示指，非惟仙品坠落，而且堕入饿鬼道中，那时悔之，抑已晚矣！”七窍曰：“师言若是，吾愿掉转头颅。所难信者，身来天上，犹是人间，恐亦幻境迷吾，非果登天耳。”紫霞曰：“汝欲一睹上天之形乎？”七窍曰：“然。”紫霞曰：“吾即命弟子陪汝一览，以实吾说之非虚。”言毕，命复礼子、正心子、诚意子导入天上，俾睹河汉星辰之美，又导入升仙阁内，见仙子飞升之荣。一一览余，复导归洞。紫霞曰：“上天美景，汝心羡乎？”七窍曰：“羡之甚深。愿祈吾师传以大道。”紫霞略传一二，七窍谨记于怀。方欲进究其详，紫霞曰：“汝可归矣。自兹已后，毋以阻道为心。”七窍诺。复礼子仍将彼魂导归。
　　苏来天已发晓，细以所游所见，暗暗思忖，其心似有会悟焉。珠莲见其形容，乃恬以言曰：“郎君卧何痴也？昨夜傍晚即宿，今晨始醒，其殆为幻境所迷乎？”七窍曰：“吾昨夜睡刚入梦，一青衣童儿导至紫霞洞中，传以大道，是以竟夕未苏耳。”珠莲曰：“妾原知君卧而不寤者，必幻境迷之也。”七窍曰：“吾在洞时，亦言及幻境，紫霞又命二三弟子，导吾遨游天上，星辰河汉，备在目前。以是思之，谅属是实。吾将欲习成道果，而为天上仙真，快乐逍遥，胜过人间富贵多矣！”珠莲曰：“天下之异道，迷人不一。有导以游上天者，有导以游地府者，其实无上天下地之能使人游也。况为梦昧，本属无凭，郎君休得信之！”七窍曰：“遨游天上，即为幻境，胡紫霞真人所说秘言，犹历历在耳者？”珠莲曰：“秘言怎说？”七窍曰：“彼曾嘱吾，所言不可告人，虽妻子亦不必道。”珠莲曰：“紫霞有此秘言，妾愈不信。”七窍曰：“如何？”珠莲曰：“大道为公，何秘传一人，不使之闻于妻子？其必刁祸之言可知也。”七窍曰：“岂有仙居上界，而以刁祸之言教人乎？”珠莲曰：“既非刁祸之言，又何不可为妻子道？”七窍曰：“紫霞已谆谆切嘱，吾亦不必说，且暗自为防焉。”珠莲曰：“妾与郎君匹配多年，无语不道。郎君即为妾告，妾岂有异志而害郎君乎？”七窍笑曰：“吾不言时，汝犹欣然；恐吾一言，而汝心不喜。”珠莲闻此，乃偎傍怀内，百端献媚，以饕餮七窍。殊七窍只是秘而不宣。珠莲无可如何，商于蚌母曰：“郎看谓紫霞真人梦授以秘言，再三询及，扪舌弗吐，妾心甚是不安。”蚌母曰：“汝于今夜厚治肴馔，殷懃劝饮，俾彼酩酊，或将真言道出，未可知也。”



                        


第七十二回    离北关误入槐市　布朋风搬及诸真


　　珠莲得计，遂命厨人厚办酒筵，以待七窍。无何，七窍自部归矣。珠莲凝妆艳服，接于屏后。七窍下舆，内侍展开中门，只见绛灯数十道，如星排列，拥着珠莲，立候门内。七窍刚入，外侍将门掩却。珠莲以手扶定七窍，娇声言曰：“郎君归何晚也？”七窍曰：“政务烦重，计议难以尽善，故至夜静始归，有劳夫人久久等候。”珠莲曰：“妾受郎君之福，郎君不辞劳苦，经心案牍，妾敢坐享安逸，不候郎君乎？”七窍曰：“身力甚疲，惜未命得厨人，设筵以陪老母。”珠莲曰：“妾已命彼办之，专候郎君归府。”七窍曰：“如是，速命厨人宴设内堂，以请老母。”内侍禀曰：“已设多时矣。”七窍喜曰：“夫人善揣吾情，快请老母入席。”丫结回禀曰：“老夫人业已就寝，嘱大人饮之。”七窍闻禀，又入母室请安。母曰：“吾儿近日劳心，可与吾媳同饮。饮毕早早安宿，不然，明晨上朝，又劳车驾。”七窍曰：“儿自知之，老母毋代儿忧，儿辞母出矣。”是时，珠莲亦候于门。七窍出室，珠莲随出。入席，殷懃劝饮。饮至半酣，珠莲假意问曰：“郎君入朝奏议政事，龙颜可欣喜否？”七窍曰：“承恩宠爱，无不言听计从。”珠莲曰：“国无游民，朝无幸位，圣贤言之矣。郎君政柄得传，何弗将世游民，概行除去？”七窍曰：“耕于野者为农，交易于市者为商为贾，胡有游民耶？”珠莲曰：“以妾言之，游民甚众，郎君特未之思耳。”七窍曰：“游民安在？”珠莲曰：“如天下之僧、道两种，非游民而何？”七窍曰：“儒、释、道教，不可偏废，自古已然。吾为何人，辄敢禁止？”珠莲曰：“真释、真道，原不可废。彼假释、道名号，以煽惑人心者，独不可禁乎？”七窍曰：“夫人之言固是。然彼为僧、道，未尝煽惑于民，民间亦无有为彼所惑而告及官长者，吾又如何禁之？”珠莲见言不入，恐七窍生怒，他日难以再提，乃佯言曰：“郎君见识极大，非妇女所能知也。但妾与郎君，前生缘结夫妇，今生同食同寝，可谓爱厚恩深。以妾之心，无刻不有郎君，不知郎君视妾为何若？”七窍曰：“吾视夫人，如赵氏连城，万金不易也。”珠莲曰：“君言如是重妾，妾受其意，殆有隔膜焉。”七窍曰：“如何？”珠莲曰：“世之夫妇，一德同心，有事则计较筹商，无言不吐。盖谓夫妇身虽分而为二，而其实则一也。妾见郎君有言不为妾告，将视妾如路人乎？抑视妾如仇人乎？”七窍曰：“吾有何言未语夫人耶？”珠莲曰：“郎君细思，待妾不啻朋友矣，亦知妾于郎君，一言一行，无不护卫。以妾靠郎君以终老，郎君亦靠妾产子以承宗支，是妾之靠郎君，无异于郎君之靠妾也。二人之言，何容隐秘？”七窍曰：“吾于夫人前，无言不道，究有何说未及告之？”珠莲曰：“郎君曾言紫霞真人尚多秘嘱，妾问数次，竟不一吐。不知汝为妾告，其为入道言也，妾得而习之；其为居官言也，妾亦得而与郎君记之，何秘而不宣乎？”七窍曰：“紫霞秘语，吾不必言。
　　言恐夫人面颜发赤矣。”珠莲曰：“妾身生相府，闺门恪守，毫无失德，何者见鄙于紫霞？紫霞有言，必又颠倒是非也。此言不对妾吐，妾实不安！”言罢而泣。七窍曰：“夫人毋泣，吾将紫霞所说，为汝告之。”珠莲曰：“彼究何言乎？”七窍曰：“彼言吾之侍从如李赤等，皆属水妖；即夫人亦蚌女珠光魂附珠莲而生者。谓吾以堂堂仙子，甘为水妖迷弄，实属可鄙。
　　如不早早看破，终必坠于饿鬼道中。”珠莲闻之，满面添红，谓七窍曰：“如紫霞言，郎君何以处妾？”七窍曰：“吾原未信，以夫人生自相府，岂有水族蚌女所能附其尸乎？”珠莲笑曰：“天地间从无此音净。”七窍亦笑曰：“有则有之，恐非汝也。”珠莲自此不复问及，而其恨于心者实甚焉。每逢七窍入部理政时，暗与蚌母二人约及赤鲤、毒龙、虾妖、老蛟商议阻道之策，未果。
　　且说三缄在北海关收了花精，取了道号，师徒复住二日，然后离却此地，向前而行。行约旬余，来至一市，人烟辐辏，密若蜂房。市之周围，槐树甚多。问诸父老，以“槐市”对，盖因树取名也。三缄厌其烦琐，于此市右觅一阁曰“槐荫”，极宽敞亦极僻静，遂与徒众入阁居住。住至三日，见阁中老道仓皇奔走，步履不停。三缄询曰：“老道近日有何公干？如是仓皇？”老道曰：“道爷初到此间，不知敝地风俗。”三缄曰：“贵境风俗，应是淳良。”老道曰：“敝地有二恶人，姓金，一名如玉，一名如石，在此市内，虎视一切。每遇生辰，合市居民皆要厚礼相祝。如一不到，为彼查得，则私刑吊拷，且有丧及身家者。市人畏甚，群以槐市大王爷、二王爷称之。”三缄曰：“二人威名如此，有何法术？”老道曰：“有不服者，立就死亡，亦未见伊若何动作。”三缄曰：“彼必有邪术，致人于死。汝其仓皇若斯者何也？”老道曰：“明日系大王爷生期，凡此地僧道，俱要一体晋祝。今岁吾当领首，故于四处催收祝礼，明日送之府中。”三缄曰：“汝等送祝，可有筵席相待乎？”老道曰：“无之。惟祝仪不齐，罚则有耳。”三缄询罢，暗谓徒众曰：“是地膏腴万顷，人民殷富，不幸有此人魔，肆扰横行，亦是美中不足。”狐疑曰：“吾师胡弗除兹恶类，以安善良？”三缄曰：“彼虽极恶，于吾无犯，如何除耶？”狐疑曰：“彼不犯吾，吾去犯之。”三缄曰：“习道人毋管人闲。”言已，仍归静室。
　　狐疑不服，商及金光道人，暗于诘朝出阁窥看，见市内馈送纷纷。狐疑上前，直夺仪礼。众人哗曰：“汝夺此祝仪，想不顾性命矣！”狐疑怒目言曰：“如有三头六臂者，叫他来狐老子手内来取祝礼，取得去方算好汉；不然，槐市王爷且让与狐老子当焉！”众人闻说，奔告大王爷。大王爷怒曰：“哪里来兹野道，欲拔虎须而为戏耶？汝等急返，视其所在，吾即前来持之。”众人忙回夺仪处，见狐疑尚在其间。众人面面相窥，似有骇然之象。狐疑毫不理会，也不他去。未逾片刻，二位王爷持棍而来，厉声吼曰：“何方野道，敢夺吾祝礼？”狐疑曰：“汝为谁？”市人曰：“此为槐市之王爷也。”狐疑曰：“吾谓称王爷者，形象狰狞可畏，今而见及，乃一平常人耳。有何武艺，敢称王爷乎？”大王爷曰：“与尔闲谈，不知吾之厉害。待吾赏尔一棍！”狐疑将身闪过，回手一剑。大王爷倒退十余步，不敢向前。二王爷又以棍击狐疑，金光道人以斧挑之，此棍已抛入半空。二人自知势不能敌，回头欲遁，早被狐疑与金光道人擒归阁中。当将二位王爷捆于阁之短柱，方入静室，禀之三缄，曰：“槐市二魔，弟子已擒下矣！”三缄出得室外，出而询曰：“尔二汉子，何不为天下好人，而为强寇？”二人曰：“不为强寇，谁肯敬吾？”三缄曰：“人生在世，能有几许？尔为强寇，凌虐乡愚，其在无知，见尔所作，人人畏惧，孰敢不尊，势必效尤。将见始而强横施于兄弟，继而施于族党，终而施及邻里。一旦遇着官宰，加以殛刑，碎其身躯，败其家产，绝灭其子孙，皆尔所致焉。此以尔之强横而害及他人者也。至于尔惯以强横加人，俄焉身死，则有素受尔之凌辱者，常欲报施于尔而不得，今见尔埋没黄沙，乡人又必以强横而施尔子孙，此因尔之强横而害及后嗣者也。况尔以强横加人，受其凌虐者怨声载道，厌及上天，不加尔以瘟癀，必加尔以杀身之祸。死入阴府，几以强横而得人帛财、奸人妻女，阴刑受尽。或罚变牛马，为当年财帛被尔占得者而耕跨之；或罚变娼妓，为当年妻女被尔淫污者而奸宿之。此强横之害及后身者也。且奸淫一事，世有现报于妻女者，以见当日淫人妻女，尔身甫没，妻女即被人淫。此强横之害及妻女者也。吾见世之强横者，不死于官刑，必死于杀身；不死于杀身，必死于天杀。此强横之害及本身者也。有此数害，尔自思之，恐亦心胆俱碎，汗流浃背矣。”如玉、如石听了三缄这席言词，哑然不语。三缄曰：“在尔以为一己强横，天下无敌，又何遇着吾之弟子而被擒乎？可知强中更有其强，不得谓尔强横之量，足以合天下而莫能及之。今既落吾手中，若不将尔强横洗涤尽净，吾纵容尔，吾之弟子素爱锄强扶弱，决不汝宽。不但尔也，即山精水怪，能呼风唤雨者，尚且擒之诛之，如尔勇恃血气，一介莽夫，不过小术略施，命遂丧矣！”如玉、如石俯思良久，心性开明，乃向三缄而拜之曰：“道长所言，始而闻之，心甚忿然，继而思之，心甚朗然。兹者唤吾兄弟于迷途，宜提吾兄弟于道岸。愿拜门下，以求指点终身。”三缄曰：“尔果真心乎？”如玉、如石曰：“若有假意，天神鉴之！”三缄曰：“如此收尔为门墙之客。”二人喜拜了三缄，又拜诸道兄，仍向三缄座前，跪地不起。三缄曰：“吾既收尔，复有何求？”如玉、如石曰：“祈师赐以道号，吾好归去，将家务一切交与吾儿，从师遨游，以习道果。”三缄见其意切，乃为之取道号曰“玉白子”、“石坚子”。二人得了道号，重拜三缄，随请到家，消闲而去。
　　且说珠莲自得七窍一言。恼恨紫霞不置，常常设计，欲害三缄，以阻道门。无奈紫霞乃上界天仙，水族之妖法力难敌。
　　一日，呼及赤鲤等商议此事。赤鲤曰：“紫霞法力甚大，吾辈妖部，无有能敌者。惟灵宅真人亦属上界金仙，道法不让于彼。
　　且为阐道一事，常使吾等往阻，挫辱累遭。欲害三缄，不如先在灵宅前是非搬弄。倘灵宅挺身一行，不怕三缄法力无边，难以敌矣。”珠莲曰：“此计甚善，汝等速去，随机刁播。”赤鲤等于是各驾妖风，直投灵宅洞府。
　　灵宅子曰：“汝等来此胡为？”赤鲤曰：“特来辞师，隐于山林，以避三缄锋锐。”灵宅子曰：“三缄有何锋锐，而欲避之？”赤鲤曰：“吾辈奉师尊命，累去累败，无一次稍胜三缄。然胜败乃战斗之常，弟子固不足恨。所恨者，三缄常夸大口，奈弟子等无有法力以服之也。”灵宅子曰：“三缄犬子，所夸者何？”赤鲤曰：“吾不忍道，虾妖对师言之。”虾妖曰：“不必说矣。如一说出，恐师气毙矣。”灵宅子曰：“不妨。”虾妖曰：“前日与三缄战，三缄见吾等败下，大声言曰：『汝者小小水妖，动言为灵宅门人，累欲害吾，吾将法力略施，化为乌有，即此已见汝师手段。汝如不服，去叫灵宅来兹，吾将手诀指时，俾彼亦化作灰飞，方见老师爷的法力！』”灵宅子曰：“此果三缄之言乎？”虾妖曰：“然！”灵宅子曰：“汝胡不早为吾告耶？”虾妖曰：“吾等受辱而返，师已气得无颜。再以此言向师道之，恐师无地自容矣！如将师尊气坏，弟子等无人指使，以受挫辱，心想留师活得千年，俾弟子多受三缄之辱耳！”
　　灵宅子听到此处，怒目言曰：“三缄犬子欺人大甚，实不彼容！”虾妖曰：“师不容彼，其事尚小，恐彼不容师也。弟子劝师权且忍耐，以避锋锐。待三缄得道飞升，那时又来充一充狠。否则，师即能逃三缄之手，弟子等恐不能逃三缄之辱焉。”灵宅子大怒不已，遂低眉合目，片刻而言曰：“三缄犬子今在槐市，吾必有以报之。尔等先到市中，布下阴风大阵，吾即乘云来市，镇守此阵，以擒三缄。”赤鲤等奉命而来，将灵宅真人所予晦天旌展在东角。霎时天乌地暗，风声怒号。市中人民不知所以，个个入室，闭门不出。无何，风势愈大，摧折林木。玉白子、石坚子奔入禀之，三缄忙命狐疑腾空偷望，是何妨物大起妖风。狐疑驾动风车，直入天际，只见东角之上，巨旌一面，荡荡飘飘，究不知妖物为谁，有如此法力。刚欲风车扭转，又见当头祥光直照，仰面谛视，乃一仙子，左手持定麈尾，坐于云端，右手持一葫芦，向地吐一黑珠。珠生黑气，顷之黑气密布，迷漫天地。狐疑不分东北，随所乘之风车旋转半空，弗能自主。是时金光道人见狐疑许久不下，亦乘风而上，恰遇狐疑风车摇摇，半空簸弄。
　　金光曰：“狐兄所见者何妖？”狐疑一一告之。金光曰：“尔胡不归告师乎？”狐疑曰：“因风车不能下坠，故迟之又久耳。”金光于是将所乘风车与狐疑品对而行，不料俱为阴风吹去万里之遥，回环无有定所。三缄见二弟子俱未归来，暗持隐身旌出户而视。正值阴风大震，瓦解鸳鸯。急急转身，意欲退入户中，持肠绋子以抛之。殊被阴风一卷，将身卷在空际。灵宅子放出金针数万，随风飞舞。狐疑、金光之目被刺而坠，早为毒龙所擒。三缄一人幸有宝旌掩着，针不能刺。然身在空际，无由得下，莫可如何。
　　紫霞默会知之，乃谓复礼子曰：“三缄误入槐市，困于灵宅阴风阵中。尔速请清虚、凌虚诸真人来洞商议。”复礼子领了师命，忙向各洞而去焉。



                        


第七十三回    锦霞大破阴风阵　绣雾同登道岸舟


　　复礼子请得诸真，同至紫霞洞中。紫霞出洞，迎入诸真一一礼毕，各归座次而询曰：“紫霞真人，呼吾等偕来，有何计议？”紫霞曰：“弟约诸真无别，因灵宅子仙规不守，累阻阐道。兹有三缄游至槐市，彼统妖部布一阴风大阵，兼下金针数万。三缄弟子狐疑、金光之目，已为所刺被擒。特请诸真往破此阵，务将灵宅擒得，面禀道祖，看道祖发落，如何？”清虚曰：“灵宅老魅，实属可恶！吾等驾动祥光以破之。”一时凌虚、碧虚以及云衣诸真，各驾祥光，竟投槐市。
　　但见槐市地面阴风遍布，黑雾迷漫。清虚子手持定光珠，向阵内一照，果见毒龙等擒得二人，高束槐枝。又见三缄手持隐身旌，随风飘荡。清虚暗想：“灵宅子不知在于何地？”将珠上照，见彼身坐云头，手捧葫芦，向下而倾，无数金针，飞舞如蜂，声同雷震。清虚谓凌虚曰：“此阵布得周密，须用力破之。”凌虚曰：“破法如何？”清虚曰：“擒贼不若擒王。吾想踏定五方金、木、水、火、土之气，同擒灵宅。尔向东入，吾向西入，紫霞南入，碧虚北入，云衣中入，以下固精子、子丹子镇于四角。非如此恐不能破焉。”凌虚曰：“兄言甚善。”遂各持法宝，各向方位，齐入阵中。
　　灵宅子已知诸真前来破阵，取出迷仙宝镜，向四面照来。
　　诸真骇然曰：“此镜乃元始天王所有，彼又如何得之？阵有是镜，则云路迷却，不定方向，乌能破耶？”于是诸真急退出阵，暗商议曰：“此镜最为厉害，谁去天王宫内借得镜匣以收之？”清虚曰：“吾愿在天王处去走一遭。”紫霞曰：“三缄凡胎也，怎敌此阵？赖有隐身旌以保其躯，否则，不过三朝，即化为乌有。至三缄弟子，幸属精怪修成，入此阵中，可当十日困苦。
　　如过十日，必为阴风吹化，况有金针刺目伤人。最速破阵之计，不可稍缓！”须臾，清虚曰：“吾去借匣以收迷仙宝镜。诸真各显道法，与灵宅子接连战之。”紫霞曰：“兄可速行，毋得稍迟！”言罢，清虚辞去。紫霞手执闪风旗，碧虚执定风旗，凌虚执驱风旗，云衣执逐风旗，固精执息风旗，子丹执吸风旗，齐入阵内。看看阴风稍定，黑雾将疏。灵宅知是诸仙持宝入阵，手举宝镜，望空照之，诸真云头跌下十余丈。紫霞谅其难敌，云头按落，坠至三缄身旁，暗扶三缄，向东而去。凌虚祥光下坠，举起驱风旗，向毒龙、赤鲤、蛟、虾当头一绕，四妖躲之不及，已被阴风吹起，簸弄半空。凌虚将狐疑、金光道人以手携之，亦向东去。正行之际，遇着紫霞扶三缄而来。凌虚曰：“真人救得三缄，吾已救彼二弟子，如何安顿？”紫霞曰：“暂寻一洞隐之。”凌虚慧目遥观，瞥见长硬山有一石穴，忙将三人扶入，各饮灵丹一粒。三缄苏，狐疑、金光道人目伤已愈。
　　师徒俯首，拜谢活命之恩。紫霞曰：“汝师徒暂寄此间，吾等来时，方可出洞。”言毕，绘符一道，黏于洞门，仍与凌虚同入阵中，将旗布定。灵宅子以为三缄师徒尚困在阵，又举葫芦倾起金针，又执宝镜，四照不止。紫霞等身弗能近，只得各立方位，缓缓捕之。
　　且说清虚真人驾动祥光，顷到天王宫前，拜托守宫神祗，通报天王。传入内面，天王曰：“清虚子不在仙府，来此胡为？”清虚曰：“因大道不明于天下，异端曲学惑及世人，所以野道争鸣，愈积愈多，坏却正道不少，致使琼楼仙子，寥寥无几；地狱饿鬼，盈千累万。道祖不忍坐视，传得诸仙计议，始遣紫霞门徒虚无子临凡阐道，脱胎三缄，无非为大道计也。殊灵宅真人累生事端，以阻其阐道之路。前此之陷害三缄者，姑不具论；今三缄云游槐市，彼又布下阴风大阵，迷困三缄，师徒难出重围。弟子等齐赴阵中，思救三缄。不料灵宅盗得天王宫内迷仙宝镜，弟子等道法浅陋，不能近之。望天王赏给镜匣，收镜回宫。倘得大道阐明，亦天王所赐也。”天王曰：“灵宅子胆敢命傲道祖，可将镜匣持去，收吾宝镜，以复本位焉。”清虚得匣辞别，祥光驾动，疾向槐市而行。忽见当头赤云冉冉，不高不下，清虚异，立而视之。待不一时，赤云已到，乃锦霞真人也。清虚拱手询曰：“真人何来？”锦霞曰：“在洞无事，半空闲游。敢问真人行动仓皇，所为何事？今向何往？”清虚一一诉之。锦霞曰：“灵宅子仙居上界，何得作梗如斯？
　　然闻真人言，彼布阴风大阵，将三缄困着，欲解此围，非吾洞中所炼阴阳宝扇不可。”清虚曰：“既有是宝，祈借用之。将道阐明，真人功亦不校”锦霞曰：“真人可随吾归，取此宝扇，然后同去破阵，亦未为迟。”清虚然其言，遂展祥光，随锦霞归洞。锦霞持了法宝，二真云车并驾，望槐市疾趋。顷刻间，其地已在目前矣。
　　诸真人见锦霞同至，不胜欣喜。清虚当将镜匣交与紫霞，并将锦霞助阵之情备陈颠末。紫霞大喜曰：“如阵攻破，以俾大道阐明，必得上天加功赏禄！”锦霞曰：“灵宅子所恃者，迷仙宝镜也。可先收此镜，后挥以阴阳宝扇，其阵自破焉。”紫霞曰：“如是，吾持匣前去。真人在于阵内，引以待之。”言已，驾动彩云，向阵而入。
　　灵宅子见祥光冲入阵内，急照以迷仙宝镜。紫霞持定镜匣，直向前行。镜内神光，概被宝匣吞食。紫霞于此竟到灵宅子云头之上，指彼言曰：“灵宅真人，何得累阻阐道？独不畏上天法律与道祖旨意乎？”灵宅子曰：“上天道祖吾非不畏，可恨汝延道弗阐，动辄命恃道祖，以欺压群真。吾小小设一阵儿，汝敢破否？”紫霞曰：“老仙不敢破阵，也不来矣！”说毕，震以雷诀。灵宅子忙驾祥光，整整精神，与紫霞战于空际。阴风愈大，地覆天翻。紫霞踏着巽门，吹动阳风以拂之。阵内阴风虽托在一边，无如阳风刚歇，而阴风又复密布，如此者累累。
　　紫霞于是暗举打仙鞭，向灵宅抛来。灵宅闪过身躯，已打入祥光之左。复用手一指，此鞭又于灵宅子云头打下。奈彼有宝镜护着，总不能一近其身。灵宅得意洋洋，不防紫霞将鞭收回，以镜匣抛之。一时万道霞光，遍布阵内。灵宅子不知何宝，急以迷仙镜抛在半空。元始天王早命童儿云端候着，见得宝镜已为镜匣所含，双手捧来，携回宫去。灵宅子失了宝镜，复将金针吹起，以伤紫霞。紫霞抛起打仙鞭，在空中飞扬不定，霞光灿灿，照彻阵之内外，即刺目金针也不敢近。锦霞乘势取出阴阳宝扇，按定阴面，以阳面扇之。只见阴风被阳风舞弄，顷化乌有。灵宅子见阵已破，乘云急逃。清虚、锦霞追至数百里之遥。灵宅势竭力穷，不敢与战而隐。
　　紫霞至长硬山内，将三缄师徒引出，仍回金姓庄上。诸弟子一一拜问，三缄悉道所以。即于此日收束行李，转向西行。
　　紫霞云头望之，见三缄已向西去，乃与诸真同至道祖殿前，面奏灵宅阻道之事。道祖曰：“灵宅子所行无定，此次不咎，如再阻滞，罚为野仙。”紫霞归，命复礼子、正心子、诚意子追逐赤鲤四妖。三子得命，乘云四处搜寻，渺无踪迹。云车播转，回复紫霞。是时紫霞见三缄沿途阐道，从游日众，知其道果将成，爱命仙真常常护着行止。
　　三缄自得紫霞解救，由北而西，行了数日程途，来到走马镇前。宿于旅舍，日见旅主将算盘、戥秤、升斗拂拭不停。三缄异而询曰：“吾见主人于斗斗之属，日日拂拭者何也？”主人曰：“凡贸易江湖，全在心肠奸诈，非大入小出，如何赚得蝇头，养活妻儿？即如吾也，以经营起家，今有千余金，借贷生息，皆赖此斗秤数行耳。所以不忘恩典，朝日拂拭而默祝之。”三缄曰：“汝计左矣。”主人曰：“吾计甚妙，有何左乎？”三缄曰：“如主人计，欲顾一时乎，抑欲流传子孙乎？”主人曰：“千奸百诈，无非欲遗之子孙也，岂但为一时计哉！”三缄曰：“既非计于一时，必须使汝子孙长享其福。”主人曰：“吾子孙安得不长享耶？”三缄曰：“以主人用心，恐难必其长享也。”主人曰：“如何？”三缄曰：“贸易人原冀赚得财帛，遗留孙子。但须存心厚道，公入公出。盖财帛有神所司，来之公方能存之永。几见有刻薄所得，而能久远者乎？”主人曰：“汝言大入小出，不能传之久远，吾邻岳某，赖此奸谋赚金数千，至今传及乃孙，尚享其富者，又何说也？”三缄曰：“能以刻薄之金传至孙辈者，缘彼前世积德甚深。即不使奸心，其富应发如是。今既为彼奸心得之，孙子必多不贤，再未有孙能发孙者也。主人试思，岳某之孙，究竟何苦？”主人曰：“岳公果有七孙，近年各尚奢侈，兼奸淫赌，每岁滥费，不下数百，而今家业渐渐窘促，是即为刻薄奸谋之报耶？”三缄曰：“然。”主人曰：“前此刻薄得千金于奸诈者，可以保守乎？”三缄曰：“如能回心，亦可保守。”主人曰：“吾一生在奸诈之中，从无有人道其不能久享。今得道长一言说破，若于午夜时突闻暮鼓晨钟，甚悔从前之失。愿将刻薄所得者，概以济人，何如？”三缄曰：“汝心一播即转，且转而愿补前过，是非善根深厚者，不能有此焉。”主人曰：“动问道长，道门有甚好处？不耕不读，不贸易经营，终日闲游，到头若何结局？”三缄曰：“道门以炼道为事，炼成大道，不生不灭，免却轮回地狱之苦。而其闲游四方者，又非徒好自劳瘁，实欲借人以传道耳。”主人曰：“吾闻习道者流，无妻无子，五常尽废。倘人人如此，则天下不几无人伦哉？”三缄曰：“嘻，道门中谁无夫妻子母？盖道以人伦为大，人伦若失，与道背矣。汝曾闻大罗天上，有不忠不孝、不尽伦尽性之神仙乎？”主人曰：“然则修道亦要从五伦作去耶？”三缄曰：“是矣。”主人曰：“果尔，吾为道长数语，破却来生去死之情，愿拜门墙，以求大道！”三缄曰：“学道贵有恒心，恐汝中途变更，弗能长久不担”主人曰：“既欲习道，安敢背道？”三缄曰：“汝有子乎？”主人曰：“吾有子二，俱已授室焉。”三缄曰：“汝妻尚在乎？”主人曰：“没之久矣。”三缄曰：“汝有此缘，于道可习。”主人见其许可，遂拜三缄为师，又求三缄赠以道号。三缄因彼知悔，取为“知足道人”。知足道人欲从三缄云游，将二子传来，以所剩余资，尽行分给。二子询明所以，苦苦留之。知足道人曰：“各人生死各人了，儿子何能代父冤？”二子知不能强，即在旅舍备办酒宴，请三缄师徒。席间，二子同声曰：“吾父随师云游，望其道门诸位道长携带。倘吾父大道稍有所得，皆诸道长之功！”言毕，离席又向师徒拜舞。三缄谓知足道人曰：“汝有此令予，可无虑矣。”饮罢酒宴，次日起程，逢剥则暂住消闲，逢镇则讲论劝世。
　　一日来到破顶山，是山常起绣雾，村人每遇旱潦，祈祷于斯者，多有应验。三缄爱其高而宽广，层峦秀丽，异鸟争鸣，率诸门人登山游玩。山半一剎，名“祖师庵”。三缄师徒游至傍晚，即入是庵，各炼其道。住了一日，同上山巅，极目望之，可观百里。
　　山后走马洞中有一老猿，名曰“绣雾”，忽见清气盘结是山，暗自思曰：“此山荒凉已极，浊气常生，吾恐有伤人民，时布绣雾，以敌浊气。是清气也，胡自来哉？”遂将妖风驾动，升于半天，俯见三缄师徒在山游玩。绣雾曰：“清气出自顶中，非仙子临凡，不能乃尔。但不识有何道法，吾且试之。”按下风车，口吐绣雾，霎时将山遮掩，不辨西南。狐疑禀曰：“雾迷山野，是地必有妖魔。”三缄曰：“不可造次。如彼果欲作厉，始收以宝焉。”狐疑得命，坐于山中。转瞬间雾气愈甚，复禀三缄。三缄曰：“再待一刻，看彼如何？”绣雾见三缄师徒小语不休，以为法宝毫无，即于雾中喷起细雨。三缄暗取肠绋子抛在半空，化为两道光芒，妖娆如龙，直逼绣雾。绣雾不知何宝，坐以待之。岂知二光合坠，竟将身躯束去，落于祖师庵中。三缄归庵，见而询曰：“汝何妖物，敢侮予乎？”绣雾曰：“吾在此山修真炼性，与汝辈无涉。汝何许人也，来至此地，辄以法宝束吾？”狐疑在旁言曰：“吾师乃旨奉上天，命领道祖，阐道人世，号曰三缄。无论水怪山精，肆虐害民者诛之，护国佑民者赏之。”绣雾曰：“如是，吾乃千载老猿，并未害及民间，而且时布绣雾，以敌此山恶气。旱干水溢，有求吾者，常救及之，数百年来如一日也。”三缄曰：“既未为民害，如何吐雾，以迷吾师徒之径耶？”老猿曰：“吾出洞闲游，忽睹清气盘旋，知有仙子降世。及上云头高望，乃汝师徒往来此山。心内疑猜，不知有何道法，故将绣雾布以试之。今见法宝凌空，将吾束着，吾心服矣！但吾修炼多年，未克飞升，欲求上仙指点而不获。兹遇仙子，吾之幸也。窃愿拜于门下，望仙子仁慈大展，舞以异类见嫌。”三缄曰：“汝既愿拜门下，吾念汝修道辛苦，暂且收入。俟道心坚固，然后传以道法。”遂命狐疑将束解之。老猿行了参师礼，并拜诸道兄毕，三缄为之取道号，曰“绣雾道人”云。



                        


第七十四回    梦花轩精收阿醋　种草阁仁化盗儿


　　绣雾道人自得道号，遂离走马洞，追随三缄云游四方，以期传道苦习，飞升而成上品。师徒一日来到文江地界，日夕曦停，正在村郊，无所归宿。三缄曰：“青畴绿野，一望无际，将何归宿乎？”狐疑曰：“师与道弟等暂候于斯，弟子前途咨诹，求一栖止之所。”言已，向前而去。
　　行约数程，见一中年人携笻在道，遍体臃肿，行一步则气涌不堪。狐疑睹是情形，可怜可悯，因询之曰：“女族何氏？所居何地？身负甚疾，行路维艰，胡弗安处家庭，以养病体，而乃道途奔走，受苦如是耶？”其人见询，两泪交流，以手指地者三，一时气拥胸前，不能出诸其口。
　　狐疑曰：“汝欲道其奔走之由，奈气拥而词不克吐，故指地同坐，俟气定而始为吾言乎？”其人额之。狐疑于是席地而坐，其人亦缓缓坐下。歇息良久，气定而后言曰：“吾族何姓，小字沛霖。因父致仕归来，卜宅于义合村之西偏，鸠工庀材，成一村落，自居于是。吾父母死焉，吾弟吾兄亦接续而死焉，今只剩吾。疾负深重，其受奔途程之苦者，以门无五尺之童，奔走乏人，不得不然耳。”狐疑曰：“奚不雇一仆工，以为服役？”其人曰：“累雇之而累丧之，已后无敢入我室者，而我竟成狐独矣。”狐疑曰：“汝家莫非有妖乎？”沛霖曰：“吾宅一轩，系父玩赏之地。自父没后，凡居是轩者，必沉沉睡去，梦视轩内，白花齐放，香气沁人肺腑。得此气者病，病则死焉。”狐疑曰：“如汝所言，是必花妖也。吾师能收此种。汝如惜宿今夕，安吾师于轩中，是妖一收，汝病即愈矣。”沛霖闻之喜，即促狐疑转导乃师。
　　狐疑去不一时，师徒偕来。沛霖邀至其家，酌以黍粟。
　　是夜，三缄独坐轩内，道功用毕，目瞑片刻，果见万花齐放，红白相兼。将目睁时，又一毫无有。依然合目，则万花如故，渐渐围绕身旁。久之，身为花枝紧束。始而芳馨可爱，继而不堪闷煞，几欲呕吐于心，忙运道功，则万花渐远。耳闻轩外大起风声，定目视之，一团黑气，如烟如絮，旋转手梁栋之间。三缄暗思：“此必妖也。”手执飞龙瓶，望空抛来。只见瓶吐金光，向黑气追去。黑气被金光一射，入地而隐。瓶光闪烁，如有寻而不得，仍复飞入三缄手中。三缄知是鬼精，瓶恐不能收伏，急将肠绋子持定，候至天晓，而黑气渺然。
　　狐疑问曰：“吾师昨夜在轩，所见何物？”三缄曰：“始见万花围绕，后见黑气一团，为飞龙宝瓶射以金光，入地而没。直到天晓，无物可见焉。”狐疑曰：“是何妖物，行藏若斯？”三缄曰：“是必鬼怪，非山水精属也。如系水怪山妖，早为飞龙瓶所吸矣。”狐疑曰：“是鬼物也，如何收之？”三缄曰：“非肠绋子不能。”狐疑曰：“次夜可以收乎？”三缄曰：“吾将他游，安可久住于此？”狐疑曰：“何子家中数十丁口，俱为鬼精所毙，师如不救，沛霖亦将可保。吾师以慈悲为念，鬼精弗得，何忍去耶？”三缄曰：“汝言亦是。但吾师徒在此，彼为飞龙瓶所骇，断然不出。不如辞主他行，随以隐身旌罩着，师徒仍归轩内。如彼今夜复出，即抛肠绋子以收之。”狐疑曰：“师计甚妙！”果至下午，假辞主人而去，暗罩隐身旌而来，仍住于轩以观动静。刚到晚钟初撞，阴风大展，见一狰狞厉鬼，手执绳索，将沛霖捆束，高吊轩中，大声吼曰：“汝父恃彼豪强，于吾冢上建轩玩赏，吾为汝父践踏至矣！吾身不安，俾汝家人丧尽，汝尚不知改悔，动辄怨天尤人乎？今之使汝病而不死者，冀将此轩拆去，仍将吾冢垒成。吾得安居，其疾自愈。孰知汝毫不猛省，反聘道士以宝收吾。吾若步履稍迟，早被道士所收矣！”是时沛霖已骇半死。
　　三缄暗暗抛去肠绋子，金光二道，绕着轩之上下。鬼精惊曰：“道士已去，如何尚有宝光？”刚欲潜形，已被搂捆。三缄将旌撤却，指厉鬼而言曰：“汝何在此肆虐无忌，丧彼家人？”厉鬼曰：“是轩在吾冢上面。如还吾冢，不复扰之。”三缄曰：“如是，吾为彼嘱，自拆轩以建汝冢焉。”遂命狐疑呼沛霖而告之曰：“冢上建室，人不知避，每丧身家。汝拆此轩，以保祖宗血食。”沛霖唯唯。厉鬼曰：“吾冢能建，吾心已服。至万花之放，乃阿醋醋所使，非吾所为也。”三缄曰：“彼在何处？”厉鬼曰：“今在是轩之右焉。”三缄曰：“汝能呼之来乎？』厉鬼曰：“阿醋醋道法极大，吾亦为彼役使，安能使之来耶？”三缄闻言，手执飞龙瓶，抛去轩右。一时狂风大作，野雾迷天，半空中金光乱射。约逾一刻，风声已住，瓶仍收转，未能伏此花妖。三缄复以肠绋子抛之，顷坠于地，束一女子，身服大红花妖，见三缄师徒默而不言。三缄曰：“汝既修成花妖，诚非易事，即宜谨守天律，不害人间，胡得在兹肆虐如是？”
　　阿醋醋曰：“世爱奢侈，多建亭台，美丽栋梁，妖鬼所羡。况何氏先代居官，剥民脂膏，宦囊饱足，民之怨之者，声闻于天。天厌弃之，早欲绝其嗣参。且其致仕归来，土木大兴，以资玩赏。平人古冢，便己安居，乌知地中人受是凌夷，恨深入骨。此野鬼作祟，理所当然。吾特怀抱不平，一助其力，岂敢以世之为善者而并虐之乎？”三缄曰：“汝言未可厚非。兹命沛霖将轩拆去，冢还野鬼，汝又如何？”阿醋醋曰：“吾无怨于何姓，不过借彼空室以为游玩。今听道长言，吾愿他适矣。”三缄顾谓诸弟子曰：“彼之好建台阁而空其廊舍者，必为鬼妖所霸。此以知人胜宅则可，宅胜人则不可焉。”阿醋醋曰：“座上道长，其旨奉上天，命领道祖，而阐道人世者乎？”三缄未及回言，狐疑在旁答曰：“是矣。”阿醋醋曰：“若然，妾愿拜于门墙，以祈指示。”三缄喜曰：“汝知求道真心，吾岂于汝是弃？”言已，收回绋子。
　　阿醋醋起，行参师礼并及诸道兄毕，复跪地禀请追随云游。狐疑曰：“吾师女徒甚多，待游归后，然后传集，同炼大道焉。”阿醋醋曰：“既是如斯，祈师赐以道号。”三缄曰：“汝名醋，即名『醋枉道姑』可也。”阿醋醋得了道号，不胜欣喜，拜舞辞行。三缄曰：“汝且勿忙。何沛霖家中历鬼为害，谅恃汝势。汝须为彼解之。”醋枉曰：“何氏好尚奢华，修造不避古冢，理宜绝其孙子，于我何尤乎？”三缄曰：“修道人原以仁慈为心，何忍绝人梗祀？况兴土大平古冢，乃彼祖父所作，沛霖实不知乎！”醋枉曰：“此无他说，拆轩培墓，鬼自去焉。”言罢，再拜三缄，踱出花轩，隐然不见。
　　三缄当命沛霖拆此轩为隙地，凡前后古冢，均培植之。不几时，沛霖之疾勿药而愈矣。沛霖曰：“今承道长不择村庄鄙陋，在兹安宿数日，精鬼除却，吾疾已愈，皆道长所赐也。倘得继起祖宗桎祀，吾当尸位以祝，永不忘恩！”三缄曰：“些须小事，何劳挂齿？但凡居家，不可以室胜人，更不可妄平古冢，以建宅舍。历来人家世族，酷好修造楼阁亭台，久之而人丧家倾，子孙绝灭。彼以为时命所致，不知平冢为居，触怒地神，因使鬼妖暗暗吸人精血，子孙辈多半年少而死亡殆尽者，实此故焉。”沛霖曰：“此非道长指示，凡人乌得知之？自兹已还，吾必为世之豪华者告，毋侈亭台楼阁之美，当为培冢修德之行。”三缄曰：“能存是心，后世子孙必有大振家声者。”言毕辞去。沛霖依依不舍，约送途程十里，洒泪而归。
　　三缄自别沛霖，直向西游。西岳地方，有一阁焉，在野杭山半。其阁高大异常，即林木参天，而建瓴已出乎其表。然阁在深林以内，少有人迹所至。中一巨盗，名黑燕儿，统领数十强人，或挖墙入室，或路途劫抢。村民虽知之，而莫之敢攫。
　　且黑燕儿走壁飞墙，行动甚疾，受其害者，纵禀官宰，亦莫可如何。三缄师徒一日路过山下，遥见此阁高出树梢，因之商量，借以暂住。访是阁名于村老，村老以“种草”对。三缄曰：“可有僧道乎？”村老笑曰：“有盗无僧焉。”三缄思之：“既是道门，更合吾意。”当率徒众，纡徐直上，入于阁中。见得楼阁四五层，两厢翼然，高爽可爱。三缄谓狐疑曰：“此地真堪炼道也！”师徒于是各寻一室以居。
　　刚到夕阳坠时，黑燕儿饮酒市镇，酩酊大醉，与二三小盗缓款而来。入见师徒尽属道家装束，在彼灶上煮粟生烟。燕儿怒曰：“何方野道，敢霸吾阁？若不速去，吾必杀之！”狐疑斜视其人，凶横可畏，乃答以好言曰：“吾辈系云游道士，无地栖身，暂宿此间，明日将他去矣。”黑燕几曰：“吾阁不准人居。趁兹天尚未晚，自寻方便，如再迟缓，惹得黑老子性发，狗命难留！”狐疑曰：“止宿一宵，有何碍处？哪个男子不出庭户耶？”黑燕儿曰：“汝嘴甚利，吾必先为治之！”拔出佩刀直向狐疑，欲扭其发。狐疑见彼来意不善，忙将双剑拔出，曰：“汝欲与吾试武乎？吾岂畏汝者！”燕儿弗答，持刀竟刺。
　　狐疑将身闪过，以双剑架定。燕儿用尽本力，丝毫不动，心内已畏惧数分。倏然间将刀拔出，又向狐疑头上奋力刺来。狐疑以剑架开，回一剑背，正打燕儿膊上。一声大叫，倒于地中。
　　狐疑踏定胸膛，欲劈以剑，十余小盗群跪求饶。狐疑笑曰：“如此武艺，亦要充作盗魁，岂不令人羞煞之至！”燕儿知不能敌，抽身便走，群盗随去。狐疑紧闭阁门，安宿一宵，寂然无事。
　　孰知此贼受辱不服，去芦花山上搬及四大寇，来复此仇：一名飞天魔，一名扫地魔，一名嚼人魔，一名障气魔。四魔为首，约集贼党千有余人，在各县城乡，或明劫金银，或暗窃财帛，无地不受其害。
　　是日正在山寨议事，燕儿竟入寨内，向彼言之。四盗曰：“如是，欺吾盗中无能人矣！”遂统其百余盗，潜向野杭山而来。时近二更，已将阁后阁前密密围着。绣雾道人知得，即与狐疑开了阁门，挺立门外，厉声言曰：“吾辈乃云游道士，借阁暂宿。尔者黑脸贼儿势不能容，辄恃武艺高强，持刀便斗，既已败去，胡又约尔狐群狗党来兹肆扰？有何本领，尽管上前，与老师爷试试高下！”飞天魔曰：“待吾擒此野道，以作肥羊！”举起铁矛。向狐疑力刺。狐疑将矛接着，从左一拖，飞天魔势虚，身倒在地。扫地魔大怒，手执铁铲，劈面铲来。狐疑卖过头颅，顺手一剑，恰中其膀，又将此盗打卧在地。嚼人魔、障气魔双双来敌，狐疑、绣雾道人亦出接战。战不数合，二魔倒地如前。群盗见之，各持军器乱斲乱刺，喊杀连天。三缄询得其详，抛起肠绋子。二光下坠，数百盗儿，被束一团。
　　三缄坐于阁中，将为首五盗叫至座前跪下，而询之曰：“尔五人皆盗魁耶？”五人曰：“然。”三缄曰：“自恃强梁，终必毙于官刑。即幸而漏雨，不为官刑所毙，亦必毙于同类与受害者焉。何苦以父母生养之身，受兹挫辱？不但此也，祖宗家声清白，因尔为盗败之。一旦命尽寿终，将何面颜见先灵于泉壤？况古今之为盗者，不惟不能善死，亦且不能善生。何者？盗人物为己物，夺人食为己食，阳世被尔所盗所夺，纵无追究，没后阎罗判断，必罚作牛马，以偿受盗受夺之家。此理昭然，尔辈何迷于斯而不知悟？”五盗聆此，涕泣言曰：“未闻道长言，以为所行皆是；今被道长道破，顿觉前日伎俩，尽属昏昏。望道长大展仁慈，释放吾辈。自是极力痛改，誓不复蹈前愆！”三缄曰：“尔毋背吾，而又为人害也。”五盗同声曰：“再不敢矣。”三缄遂将绋子收回。五盗得释而去，以下群盗，一一拜舞，四散纷然。





                        


第七十五回    集恶村厉鬼排阵　居货镇仙子劝淫
  </div>
  <div class="pagination">
   <a href="绣云阁_page23.html">
    上一页
   </a>
   <span>
    ...
   </span>
   <a href="绣云阁_page19.html">
    19
   </a>
   <a href="绣云阁_page20.html">
    20
   </a>
   <a href="绣云阁_page21.html">
    21
   </a>
   <a href="绣云阁_page22.html">
    22
   </a>
   <a href="绣云阁_page23.html">
    23
   </a>
   <span class="current-page">
    24
   </span>
   <a href="绣云阁_page25.html">
    25
   </a>
   <a href="绣云阁_page26.html">
    26
   </a>
   <a href="绣云阁_page27.html">
    27
   </a>
   <a href="绣云阁_page28.html">
    28
   </a>
   <a href="绣云阁_page29.html">
    29
   </a>
   <span>
    ...
   </span>
   <a href="绣云阁_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
