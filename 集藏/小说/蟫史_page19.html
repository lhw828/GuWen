<!DOCTYPE html>
<html>
 <head>
  <meta charset="utf-8"/>
  <title>
   蟫史 - 第 19 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   蟫史 - 第 19 页/共 23 页
  </h1>
  <div class="content">
   歌毕，闻针师呼曰：“歌剧好，请出袖中矣。”余君博士俱不见，踊身一跃，仍在针师前。木兰曰：“吾送汝至梅贼营，当呼为教师。”鱼唯唯。木兰变男形为梨园部长，挈解鱼行。至显教城，投逆旅，主人问：“何方佳子弟？来此都作吹箫客耶？”木兰曰：“远道之人，闻大元帅延揽秀灵，故不惜希光望泽，甘蹈贸贸然之讥。”主人曰：“若以此儿进献，如照十二乘之珠。易七城之璧，不世珍宝，悦目艳心，大元帅乐不可支，见犹恨晚矣。某当为先容，得意时幸毋忘雄荐耳。”木兰曰：“小弟子得伴食于群儿，贤居停当腾声于东道，倘邀一顾，终感三薰也。”其明日，主人诣梅言曰：“元帅为叶公之好龙耶！有龙阳之秀解鱼，未能罗而致之也，恐天下美人，皆为鱼泣矣。”梅色动曰：“设命之来，而美不过人，汝不畏帑戮乎？”则叩头曰：“人过美，荐贤者何以赠之！”梅曰：“免门户之徭，进咽喉之职，何如？”乃出引解鱼入谒，将至虎皮座前，梅跃出，携其手曰：“郎从几重天上来，毋弃我，随风堕黑狱底，令我搔爬不着。”鱼谢曰：“楚南之鄙人，少习声调，规模粉娘，仰大元帅嘘植华，敢以微躯为托耳。”梅曰：“是何解人，携郎来岛？”对曰：“故教师东门□，导之诞登，奴得所师，自还中原也。”梅以金帛数事，命鱼酬教师，因与为别。鱼至逆旅，陈梅蛊惑状。木兰笑曰：“阿鱼好为之，吾自去策两弟子。”出芦管一枚，授鱼曰：“事脱有急，向管中诉，吾自知之。”鱼跪请曰：“阿鱼以不贰之身，侍中丞，永矢无玷，师有术相援否？”木兰曰：“夫心，身之君也。心常清，身自宁。故神仙有窒欲之丹，无避淫之□。”鱼叩别，入梅帐中，来敦促者已数四矣。

    木兰尽以所酬金帛给主人，径还群网岛，二师迎曰：“袖中人已言鸩鸟之媒乎？女弟子迎其师未归，倘相值也。”木兰讶曰：“吾不须迎，彼将奚适？为紫宫之一雄，而失汉皋之二女，孰是其愚也，果尔，吾往觅之。”二师皆匿笑，木兰径起居贺兰侯，噩青气已侍侧，谓木兰曰：“天女一夕不见，亡却明副参两□室矣。针砭二师遣人物色，故知之。”木兰曰：“失之东隅，收之桑榆，岂无泉州故伎，以楂杯献饮者乎？”贺兰曰：“顷者北间有二蛋女，欲佐某饮兴。某以斛斯侯同心灭贼，彼尚睽隔，未敢独事荒淫，命出帐伺传呼也。天女其察之！”青气以贺兰命传蛋女入，木兰视之，觉粉白黛绿中，得未曾有。二蛋女前为木兰礼曰：“吾师从显教城归耶？”木兰出晶镜照之，则儿魔妗也。喜谓两弟子曰：“二师为易形乎？”曰：“然。”遂告贺兰曰：“乃知逐水之桃花，曾是临风之玉树。传衣传钵，昔追弟子之分经；为雨为云，今被仙人之借箸耳。”贺兰起谢曰：“幸未有唐突，不见罪尊师！”木兰以二蛋女辞去。至严多稼帐外，命二人匿迹，自隐身入觇之。适多稼与刚上人话前夜事，刚曰：“余述祖辱吾以三木，吾故假迷香荡其心，俾之耗神思，失机势，虽三日而复其所，当不能治兵。点金点石二魔道偕来，力足困我，幸吾师授以立命至宝，永保无虞。窃谓将军若此忧勤，而大元帅渔猎冶男，遽离心德，曷以成大业乎？”多稼曰：“师不知此中之好，破国亡家而不悔者，古大有人，我亦正坐此病。彼之才识，未必高过严先生也。抑有谑词相叩者，人称僧室其徒，师果何门之入，而不屑由径。”刚笑答曰：“曩者诚未能免俗，即今将军与元帅力争脔味，未尝无长林丰草，见猎生喜之情。瞽闻之，二五妙合，非阴不成。故大德持世，施济先由配偶，至空门之学，毒龙亢悔，就燥则易灭，就湿则常生。吾愿将军易外为内，以其余艳，波及缁流，试看老僧，定不拘拘于戒律耳。”多稼曰：“自今阃外闺中，须共谘度。”呼其心腹贼谕曰：“近与上入议，无招媚重，而致妖女。征色之使，可易其规！”其心腹贼诺而去。

    木兰出谓二蛋女曰：“乘时用谋，须不为处女而为脱兔矣。”二蛋女请曰：“奉教以来，一湔旧污，返乎初白，设彼□糟之豕，辄欲尝醪，食叶之羊，从而啮竹，弟子实无善刀之能。吾师幸示完璧之道。”木兰袖出绢纸，中画仕女，身寸余，而肌发芳腻。丰柔自成，举止非常，坐立时作。惟不闻笑言，授儿曰：“日则置之怀中，夕则呼以己名，少沃酒沥，画中人必能代汝执役矣！”又以一丸授魔妗曰：“贼相犯，即吞此，能狎而不能染也。刚和尚死，便与谢姊挥双戟出贼巢耳。此行乃平岛贼之关键，二弟子其慎之。”二蛋女拜辞。

    木兰自还，谢二师代饰之术，儿魔妗，袅袅入市中，遇岛人四五辈，环问曰：“何方细娘？来新都觅寝食。”魔妗摇首指其口。儿出纸笔书字曰：“蜀妓阿谢阿魔，恐不通土音，以笔对。”众惊叹曰：“黄金白璧，获者不劳，宝剑名琴，好之而聚。闻大元帅求男。近得龙阳人解鱼，今将军求女，斯二美人翩来，非时数使然欤！”因亦书字云：“此间严将军，正觅蜀姬未得。如愿侍戎幄，须易蛋服为蜀妆，又钳口非礼，可为巴渝之音。将军无勿解也。”儿乃为闽言曰：“烦为通使，入帐易衣。”众大噱曰：“彼鼓舌作吾辈语，亦颇可听，狡哉！”此四五人，即木兰所见多稼之心腹贼也。引二女伺帐外，进达前词，多稼命易衣入，刚密言曰：“汉营多谋，须防美人为谍，见面吾自知之。”二女迤逦入叩首，刚注视儿，谓多稼曰：“阿谢甚有理意，可令参禅。”多稼曰：“师既悦之，请以侍禅席，我自拥阿魔耳。”刚曰：“虽然，吾竟自取，非辅道也。”魔妗曰：“事上人，亦将军帐中伎也，何畛域乎？”多稼喜曰：“阿摩真解语花，令我心痒欲死，师谓美人为谍。有诸？”刚曰：“斛斯贵余述祖，以西施郑旦行成，将军亦何必有远图，吾甘与阿谢入山，为比邱僧尼矣。”儿颦蹙曰：“夫吴越，两敌国也。遂有文种行成之事。今朝廷视岛中叛民，如疥癣虫，不直一刀圭药。斛斯诸大臣，安用此下策为。故失言之咎，多由于不知量，窃为世人耻之。”刚斜睨而谢曰：“女辩士，何乃蚁视海滨豪俊也。”

    是夕，四人极欢宴。多稼乘酒兴，携魔妗入寝室。魔妗亟吞其丸，忽倒枕上死，鼻息奄然。多稼大惊，不识何疾，遣婢问儿：“女伴之疾，向以何药物治？”时儿方以所饮残沥酌画中人，刚已卧帏中，摩厉须矣。即答多稼婢曰：“小妹向无此病，恐中酒所致，待过厄时，勿药自愈。嗣后酒过勿相近，终骇人也。”婢还以告，多稼叹息曰：“吾非痛饮，不足以起衰阳，美人恶酒，无枕席缘矣。”仍与婢接，消酒力焉。魔妗夜半乃苏，后多稼暇时，仅与昵语，竟不能玷其身。木兰保护之力神也。儿潜匿床后，以觇画中人之代役，声音笑貌，竟若分身。问刚曰：“上人平生，亦有意中人否？”刚曰：“明化醇之妾儿，与吾周旋旬日，而不得遂所欲，至今不释于怀，穷于数也。卿若与吾数尽，何畏圆寂耶！”又问曰：“上人战阵必勇，何不速擒汉将，以报严公？”刚曰：“汉营智谋人至多，苦无胜法，亦无死期，盖恃有宝物藏吾真神也。”又问曰：“此时上人神在何处？”刚曰：“交会竟夕，神依汝壶，存亡一时，神在吾盒。此中消息，与卿共之，聊以此持赠，但空盒无同心结耳！”遂出盒暗授，儿默祝曰：“阿谢，速以盒转赠我。”倏有纤手触于旁，扪之，宛然是物也。儿掣之出房栊，审视盒中如鸡卵半分，作蔚蓝色，乃哑喻丹冶所成，莫名其宝。鸡既鸣，画中人仍入儿怀抱焉。刚欠伸起，谓儿曰：“卿何戒旦之□□耶？”答曰：“窃据半枕，实歉于心，预启上人蓄发之年，执巾栉以伺耳。”刚大餍足，出谢多稼而夸异之。多稼曰：“阿魔亦慧，而不胜’泽，有愧于阿谢之贤劳。”魔妗曰：“将军自有敌场，向塞井夷灶之区，而挥戈跃马，甚非所宜也。”多稼亦快意。心腹贼进曰：“汉营有自称故红苗王者，索上人战。”多稼以骁贼千人出岛，刚继之，谓多稼曰：“昔噩青气不见信任，固尝衔之。今兵败降汉，乃来岛上扬威，将军请督阵，看缚之。”时红苗二百人，奋勇搏战，骁贼千人，杀伤过半。刚大叱前曰：“噩酋，顾此何地？而擅逞凶锋。先曾奚落吾，吾大度，尚不之校，兹敢藐岛中无人，特就死地耶！”青气答曰：“智瞽昔已无阳，今将丧元矣。”倚枪射刚，一发而中其胛。刚不及用术，辄倒地。青气以枪径刺，多稼大呼：“穷酋毋得害吾师！”亦举枪相抵。骁贼救刚起，掖还帐中，多稼力不敌青气，亦败归。视刚面黑黯，喘如牛，盖青气之矢，用苗中草药煮其镞也。多稼对之而泣。魔妗劝曰：“仙者不死，何戚乎？”命群婢进酒卮，为将军解愁，刚以手作势，向儿索盒，儿扶之入内，以藏神盒送怀，刚扶病咒七遍云：

    形坏神存，鬼母逃奔。千年不化随混元，天苍地黄，奠魄而安魂。不死寻吾□师尊，若死难寻□师尊。

    咒毕，盒忽不见，刚气绝焉。儿大骇，以告多稼，贼党俱震恐。多稼命心腹人出营买具，二女暗约，将伺刚殡时，举哀为号，还报师命矣。儿入视刚尸，微闻壁中有呻吟起者，小语云：“噩酋且勿喜，阿谢且勿悲。吾生矣，同心盒在口中，探取之，则神还壳也。”儿如言，启其口，盒自喉际跃出，刚复生。坐起，儿大怖。刚以盒付之曰：“吾必碎青气首，以报箭仇。出战时，仍还吾盒。”儿复喜，以告多稼，乃连饮三日，名曰不死宴。第四日，针砭二师索战，刚自赴之。儿窃其藏神盒，以伪者易之，刚不知也。径出群网城，呼曰：“何物点金点石，敢与智瞽决胜负耶？”二师张左右翼以出。木兰设伏海上，引龙君介士百人，为蜃楼化雉之阵，按年月日时，以四蜃母领之：

    年辰之母曰厉氏，月辰之母曰丰氏。

    日辰之母曰庳氏，时辰之母曰咸氏。

    日辰之母曰庳氏，时辰之母曰咸氏。砭师呼弟子六人，以石破旗七，立东南隅，针师呼弟子三人，以金埋旗八，立西北隅，二师吐火为四面之罗，吸水为当头之盖。刚化两金刚，持两杵，一从西北隅入。针师弟子铁铮、金鸣、锡銮，三人呼曰：“刚和尚盍视吾旗？”刚所化之金刚，望乾地倒。三人鼓勇擒之，瑟缩为木铎，杵即其舌也。一从东南隅入，砭师弟子砰士、磕士、砉士、磐士、宕士、磷士，六人喝曰：“石破矣，安得刚乎？”刚所化之金刚，掣一旗而舞，七旗裹之。由巽地腾起，八人自下呵气，即堕为石卵。杵乃小石笋焉。刚坐地大笑曰：“金埋不能埋，石破不可破。如智瞽何哉？”二师及群弟子皆叱曰：“自有破汝埋汝之处，虽欲就噩王借茅庵延喘，何可得耶？”刚大吼，飞行至海上。四蜃母蹙之，楼阁四面，妖娆倚云，贝珠千层，绮丽成雾。刚叹曰：“楼中冶容，雌雉所化，彼不予避，亦何为弃之？且有命在天，海间桑濮，于僧腊不宜有损折耳。”径变海客，入北楼，与咸氏狎。咸曰：“时未可也，盍视庳姊？”客入西楼，庳氏辞曰：“会合当以佳日。”入南楼，丰氏微颦曰：“是月也，屏恶客，况入月乎？厉氏妹须子久矣。”客兴极不可忍，入东楼，厉氏迎谓曰：“妾之待君也，亦有历年，但妹不先姊，请召彼三氏至，均合其欢，何如？”客哀恳曰：“诚在小妹，吾何能折柬招哉？”厉乃以蠡壳凭槛而吹，咸氏、丰氏、庳氏毕至，谓客曰：“一牡四牝，众寡不敌，以群老蚌而制一明珠，儿虽强，摄于母气，能无怨乎？”客曰：“吾方借群阴炼孤阳，死且得所，不敌吾者，必碎其蚌。”咸氏先与媾，夺其时命。庳氏继之，日命绝矣。丰氏厉氏再继之，年月命已归于无何有之乡。刚复其本形，取藏神盒，是儿所化之假者，刚和尚魂魄悠扬去，寻其师尊云。多稼闻刚上人死，持枪出斗，青气亦持枪与战，凡半日而擒多稼。贺兰率神策兵百人，收复群网城。贼中之儿，已与魔妗持两戟出，杀多稼心腹贼十数人，与官兵接应。群网城出降之贼，几及千人。刚上人所染岛女十二，颇习小术，各叱纸鸢遁去。二师投金石弹二枚击之，鸢死，女堕地。分给降贼之渠，贺兰乞针师为捷书，上斛斯侯并余抚军。针师曰：“山中人强作露布，犹以鸲鹆舌学齄鼻参军也，不可粲欤。”贺兰曰：“他禽毕竟不能为也。”书云：

    群网岛伪将军严多稼，附贼为乱，如枭獍之相济，恶不可名言；虺蜴之互乘，毒从无避法。俾海内有枕戈之警，而寰中蒙遗帼之羞。所赖天诱其衷，自贻伊戚，徒以蝇营之争男嬖。遂如豺祭而兆内讧。其将败也，倚妖僧为长城；其合诛也，贼重臣若反掌。王师之怒有赫，元老之犹壮焉。某日，天女郦仲离，役使两弟子儿魔妗，饰蛋女入贼营，儿乘间易智藏神盒，针砭二道人，设伏与战，引入海上。天女幻四蜃母，戮于楼中，多稼恃勇出战，为故红苗王噩青气所擒。凡是肤功，均堪色变，谓妖不能死，而死于何有之妖。多稼云寇未可擒，竟擒以新降之寇。蛾眉双戟，使大师无处藏神；蚌壳四楼，欲奇鬼为之夺命。敬德工于夺槊，终畀鄂封；彦章枉自名枪，遂为唐虏。心腹贼芟夷殆尽，香粉人冲举末由。谨献囚一名，妖孽全骨，战阵之图五形，斩俘之册二本。村庄民物，不改旧观；旌旆军容，重瞻新象。呜呼！携来父老，无方招儿女之魂；望去骷髅，有几筑鲸鲵之观。天讨彰于一夕，人情快以百年。此贼俘而彼贼之胆亦寒，前军捷而后军之机立应。敢以闻诸执事，希惟慰厥宸衷。年月日时，分兵攻群网岛城，海西侯贺兰观谨状。

    书毕，将遣使去。传斛斯侯与余抚军率木宏纲至。贺兰出迎，斛斯侯致谢曰：“吾固知海西成功之速也，”余抚军取诸怀中，乃贺战胜诗二首，木兰咏之。贺兰辞不敏。

    麟阁崇名最上头，乘风更度海山秋。

    国家长治翻多难，膂力平添肯少休。

    终许妇人禽宋万，每忻列宿斩严尤。

    占徭已报前师捷，要刻奇勋作酒筹。

    【桑从事筮《易》知大师已克群网城近制军中酒政皆采克捷之事】

    己力天功敢或贪？胜须轻百捷轻三。

    贼迷鱼在釜中泣，我度兵非纸上谈。

    不藉军声韩与范，何劳客号短同髯。

    待消氛□天戈偃，竞病诗成黯自惭。

    砭师以捷书送斛斯抚军，皆击节曰：“天女之散花手笔耶？”贺兰笑曰：“乃是点金者余事。”二君咸动色，针师曰：“若令张秘书为之，岂但有此。”语未竟，张弓求旃，与桑烛生皆至。各相见毕，抚军曰：“从事断爻词云：‘不耕获，不蓄畲，’知多稼无用矣，贼安能逃易象哉？”烛生曰：“求博士披《四灵图》，仅露一虬，已遭割耳罚矣。乃张秘书之一麟一鹤一螺，合成灵奇细三锦，俱不得征，反为虬家所夺，以博士原非故弄禁部锦者，当时中丞谓秘书三锦，如群网城；博士一锦，乃以偏师破之也，兹亦验矣。”木宏纲进，谢噩青气曰：“吾誓死克群网城，缚严多稼。君竟先我著鞭，为国家戮力。固无分彼此；然誓言具在，何以对诸将士乎？”拔剑欲自绝。斛斯抚军同劝曰：“故镇切于报国，遽为烈士之殉名，第将士或蠢愚，以为嫉青气之功也。”木大呼曰：“若是，职何敢死耶？”斛斯侯命牵多稼至，青气缚之数重，由剑山箭林。矛垣斧穴而入，诘以逼胁梅飒彩反状，多稼自称无福为佐命之英，有心慕见危之士。抚军怒曰：“狂悖之词，先诛辅颊，青气挥老拳鼓之。齿随血落，尚支吾云，逼反何据？”青气呼骑尉告身原子充证曰：“汝缯船党最多，出与官骑敌，梅贼不欲害成大尹，汝拔剑詈曰：‘不出围城杀长官，吾先断尔首。’非逼胁而何？”多稼怒曰：“吸髓小奴，辄敢诬背上尊长，真鸨蛋之不若？”抚军面微□。贺兰吆喝曰：“受人之媚，反忌人之忠，其口可恶，其尻可刑也。”命青气用贯耳箭之半，插其臀孔。斛斯侯笑曰：“此可以报原骑尉矣！”复诘智瞽淫僧，聚而污乱，可悉数其罪乎？多稼叹曰：“闽人嗜男窟，不及北人之兼收。”魔妗质之曰：“严将军，尚识阿魔解语花否？我有疾，不能事将军，夕以婢替，智瞽十二，将军倍焉。北人有是酣纵哉？”多稼不能辨，斛斯命取赤棒对刑之，名一百，实二巡矣。抚军命悬竿焚智瞽之尸，置多稼槛车中视之，火既举，多稼闭其目。青气以鞭挝之，未敢不仰面也。火将半，顶骨裂开，有小人不及尺，起于云际，闻有人说偈曰：

    秃妥秃妥，休诃，休诃。我错过，过错我。龙刹那，沙虫刹那。色落罗，罗空落火。罗空色火知来果。咦！婆蚌蚌婆，挫磨磨挫刚呵呵。咄！刚呵，刚呵，大千蜾蠃生莲朵。

    隐隐见小人顶礼，向北飘忽，木兰曰：“斯哑喻为诡偈以欺世人也。”二师曰：“刚和尚已几于武皇之尸解矣，若迷复如此生，必将下世与吾道角，劫埋安可穷乎？”斛斯命锉智瞽骨，杂牛马扬其灰。多稼惊死槛车中，以水稍苏，然已垂毙矣。急召屠者支解之，以首级驰送京师。

    是时梅贼在显教岛城，闻变，惶惧不知所为，惟惑乎契童，但竭生平欢，身命付之度外耳。解鱼谐媚，可谓无双，而交接之场，不尽如梅意。有连珠儿者，其身善掌中舞，叠股伎俩，能人之所不能，梅璧之，视解鱼有过无不及也。盖解鱼宠专房，名藉海宇。珠儿故庐江郡人，本陈姓，世奉朝请，其翁以贪墨败。珠儿十五岁，浪游入粤，为艇客椎凿，习时俗讴调，泛海投岛中，亦由解鱼逆旅人以进。至是献谗于梅曰：“原子充通书索教谕，得骑尉官，解鱼羡慕不已，语予曰：‘子充亦我辈，致身青云，从寇不如从王也。’予责以元帅爱汝，过于生身，安得为此妄语？鱼□目曰：‘若等不知死所，反责忠义之人何哉？’及严将军被掳，与子充对狱，言词互抵！鱼又骂曰，‘多稼授首于子充，以报子充之舍身。宜矣，尚欲□骂耶？汉营惜未割其舌。’及将军被磔，鱼暗泣曰：“原子充不先降，戮且波及矣。我羁縻于是，他日未必有完肤。’夫鱼之心腹肾肠，不附元帅久矣。何不速驱之，免于原骑尉之续。”梅闻言，毛发倒立曰：“呸！无怪斯蛋之左撑右拄，不畅吾欲也。”呼使促之来。鱼方念余君，泪承于颐，见梅不及饰。梅怒诘曰：“此急泪为谁设耶？”鱼婉陈曰：“偶忆乡里，不能忘儿情怀，大元帅爱甚掌肉，有何不遂，而为□惶之形？”梅曰：“臭奴！既不恋我，亦不思家。惟以不如原子充私投汉营，卖主得骑尉为惆怅耳。我即若严将军败亡，誓不欲臭奴殉难，尔可自去。”命左右褫其鲜衣艳，逐去之。鱼殊出不意，暗取芦管，诉其事于木兰。闻遥答云：“未可便归，求佩刀自刺，彼必固留，曲意绸缪之。尽得其虚实以报，吾自策汝归也。”鱼乃号泣堕地呼曰：“儿不能得元帅欢，以遭放弃，天下大矣，再无怜我之人，不如速死！”径自脱衣，莹体耀眸，就掣梅佩剑，左手欲自刎。梅惊且痛，夺剑掷地，抱鱼置怀中而泣曰：“憨奴！爹自假嗔耳，乃求死切切，视短小性命若儿戏耶！”回睇连珠儿曰：“庐江小儿，几以舌剑，杀汝龙阳兄长矣。”珠儿笑曰：“解哥自元帅肠胃中人，予知其根深蒂固，而姑以蜚语中伤之，冀有所撼，今而知不自量也。”向鱼叩头谢鱼曰：“弟谮兄，兄亦不怨。嗣后合欢床中，不分畛域，同倾心事主，不得当者，如兄自杀之例。”梅大悦，拥两小于膝，命曰：“二子协和，吾早晚死亦可矣。”

    是夕，为长枕大被之乐，梅谑珠儿曰：“鱼儿来归，混沌之窍，自我而凿，汝犹小年，若驷马之轻车熟路；则先我尝试者，已有几贤。”珠儿昵曰：“解哥未尝遇仙也，故元帅得其元。儿在粤东，曾为仙者所狎，故初与元帅接，不复作羞涩之态，实则一贤耳。”鱼问：“第所遇仙者，其器用如常人否？”珠儿曰：“视元帅战械，直可包络其二三，然稍得亲炙，弥觉其甘，不似吾哥，每举必涕泗。”梅抚床而叹曰：“嗟乎！吾不得仙术，博二子之甘，宜为所鄙夷也。第仙者交珠郎，亦知珠郎为吾所交否？”珠儿曰：“奚不知也。仙者姓名为连尾生，往来粤东西，楚南北，求得真龙而佐之，谓儿当承第一贵人精气，官至侍中，故传其地户阖辟之能，名曰裴航臼，爱儿而子之，爰易连姓。”鱼献谋曰：“连仙既知元帅为第一贵人，何不因珠弟以求其踪，得奉为国师，拒征岛之将，何忧乎斛斯贺兰？何畏乎木兰点金点石？”梅大喜，拥鱼而赞曰：“佳儿一言，助爹成伯王之业，且因是厉吾战械！”珠儿曰：“厉械而不为所包络，仙者当有真传，如解哥之说，旁求此贤，儿亦有蹊径。”梅复拥珠问曰：“何言之？”珠儿曰：“仙者送儿来岛中，曾云元帅知我，不当向草芦三顾，从静夜焚心香，我可自至。”梅曰：“吾心中那得好香？即有，如何剖心出之？”珠儿曰：“仙者自授儿以心香三瓣，云急而求仙援，此香尽人可焚也。故儿在兵戈中，不惧戕害。”鱼问曰：“今夕何不取香焚之？俾兄亦遇仙，或亲炙焉，丐其甘处。”梅曰：“既有心香之举，吾先洗兵，二子亦涤器。”于是各推枕起，沐浴逾时。俱著净服，珠儿探胸前丝囊拈出黑丸一。梅向空跪祷，然后焚于兽炉。又移时，天将曙矣，一鹤飞至，衔书一缄。珠儿开视之，云：“儿主人需阿父甚殷，寅刻便来，帐中不宜嚣矜，令敌窥测。”珠儿以示梅，岛中号令如常，头目无迓国师者。临时，一冶容少年，姿致妩媚，纡步入帐。梅俯身门左，少年扶起，携手入内寝。珠儿笑迎曰：“仙父，来何迟迟耶？”少年曰：“小儿饶舌，元帅心香密传，尾生贸然之来，深恐误军旅大事。”梅跪拜致词曰：“肆小夫，为岛民拥戴，前部战殁，不旋踵将亡。先生幸有以教之，救其水火，固其宗枋，岛中额庆无任矣。”解鱼亦稽首，执犹子礼。少年曰：“海上盛传鱼美人，见面尤信。”鱼赧然曰：“珠弟秀惠，鱼何足苻之？”梅拜问先生渊源，及道法所际。少年曰：“尾生与已化之智瞽，同师张山人，为五斗正门，远祖道陵，近宗张鲁。瞽见哑喻而悦之，更师左道，致为郦仲离辈，刘渊门徒，以诈力灭，尾生固将为瞽复仇，以报山人也，至尾生自习之神智，虽师门有所不知不能，一则曰掌上九河，二则曰胸中五岳，三则曰一发千钧担，四则曰八荒吾闼图，精微广大，庶几为宏道之人。建侯行师，无异牛刀之一割。元帅礼遇独隆，略陈其概，幸无泄焉。”鱼闻言忖曰：“连尾生之道高若是，吾抚军何以胜之？”取芦管告木兰。闻管中答曰：“亦与绸缪之。”问其所忌惮，鱼私告于梅曰：“儿愿以身侍国师，令其用法退敌，且传枕间秘也。”梅曰：“善乎儿之慧且劳也，爹何忍忘乎？”谈次谓尾生曰：“鱼也望先生如老子之龙，乞其云雨，令威之鹤，愿学和鸣。若比于珠儿，赐之玉杵，使彼知鱼之乐，而吾效雀之驱矣。”尾生喜曰：“珠还或可收焉，鱼跃如何羡也。然野人之芹，非以云报；舅氏之赠，亦将致诚。请试其山中之技，复亲于榻侧之仁。以今夕行之，于毕生足矣。”

    梅遣头目布大幄，周遭列戟墙。岛渠四人巡警，传闻故镇木宏纲帅大师围岛。梅患之。尾生谈笑请曰：“斛斯贵贺兰观自来，吾遣灵官攫之，掷帐下如肉傀儡，余述祖善斗鸡而不能缚鸡，只用小力士嗾之，入床下为郎辈执虎子。宏纲久为游魂，搏兔不须全力，元帅假十懦卒，供吾指挥，宏纲可擒也。”梅从之，以岛人之孱弱者十名听用。尾生授一物如，令首一人吹之。又出黑漆纱囊各寸许，分授九人，诫曰：“汝十人突围出，彼军将必自来追，但一人吹孔，九人开囊，有所获，则持归纪功耳。”十人依其策，开岛城冲出。木果引百人追袭，首一人掉头先回，吹声如鬼号，风从地起，卷黑云涨天，九人齐开纱囊，囊俱有一蝇虎跃出，倏忽化为三白虎，三黑虎，三黄虎，大逾寻常。吞吐黑云为戏，兵卒倒地者，多为十人缚去。木大呼：“妖氛何足逞哉！”举大刀截虎，刀入虎腰腹不得脱。梅驱岛人自后掩至，木立杀数人退营中，岛势大振。

    是夜，番乐尽作，宾主酬酢之处，鱼珠各入怀举觞，尾生以水陆物产不足供馔，书篆数纸，就筵前咒之。空中来二人告曰：“顷奉灵教，取获玉女投壶之酒，又采瑶圃诸蔬果，为下酒物，今并缴进。”即有玉缸盛酒置于庭中，蔬果之属异形，纷陈缸右，梅及鱼珠共尝之，觉飘然有冲举意。饮啖既，偕入大幄坐。梅再拜请仙授，尾生曰：“嬉戏易能也。盍观至道？”鱼言曰：“胸中五岳之蕴，可得闻乎？”梅曰：“先生以尔故，必面命之，爹亦见知可矣！”尾生曰：“观者无发声，但自游戏。”三人诺之，尾生趺坐氍毹中，解衣裸体，以手摹肚腹，嘿咒约百遍，脐中有声，类金井辘轳。饭时，白云满室，梅与鱼珠各相见，而不见尾生。正惊疑间，云净处，不复在幄中，三人乃徙倚道院耳。一书生袖出一笺云：“世人拟崧高维岳之赋，惜不能指点之。”引三人出眺，谓曰：“此嵩山少室前亭子也。”从之小憩，闻山后呼万岁者三。书生曰：“当时以为天子巡幸，偶一闻之。方今圣明在上，继继承承之际，无岁不呼，何揭竿之徒，自取湛族也？”梅惶愧汗浃，鱼嘿然首肯焉。

    有顷，山顶仙乐亮，书生谓曰：“中岳帝生天之辰，其驸马都尉自华阴来，为妇翁寿，故宫中为是雅奏也。”三人意殊倦，书生曰：“亭中卧佛石，何不高眠？”三人不觉就石卧，黑甜正酣，陡闻万壑喧，松声豁梦，仰视所历，非嵩少旧游，见伟丈夫冠带如秦时，叱三人曰：“蛮荒莠民，登岱何为者？”三人守尾生戒，不敢答一词。丈夫后一隶呼曰：“谒吾主五大夫而不拜，可乎？”三人同拜，丈夫颜霁，指示登日观峰路，隶自随去之。上峰头，月初从海底涌出，闻有笑语者曰：“东海泱泱，东岱苍苍，观日者昌，见月者亡。”梅始知获罪之深，天齐示谶，暗以手掐珠儿。珠摇手答之。三人寻下山路，天鸡一声，雷雨大作，下方弥望，皆稽天巨浸焉。澎湃上涌，渐至林间，有大蛇浮水至，昂首直视，若欲手援。三人共挽其颈。惟恐皮质过腻滑，无把握处，乌知头骨棱起，拳毛绳绳，身手俱可维系。三人暗喜，以为得真龙提挈也。未几，蛇尾自捎其首，蛇首左右迎，复左右避，三人簸扬于波涛，分无生理。蛇忽登岸。三人踊而下，乃在半岩中，仰不见巅，俯不见麓。遇樵者穿径，不敢问道。樵者怜之，谓曰：“子被魇久矣！斯地为天脊，所谓太行恒山也。死于游岳，徒为馁鬼，盍就吾食？”出芋魁数枚饷之。三人既不敢言，亦何能啖？樵者笑曰：“□哉！拾芋作歌去。”三人迤逦沿山腰行，望见尾生在亭子坐，急奔就乞指迷，神思失据，忘乎不测之当前也。土崩石裂，一落殆不止千丈强云：

    绝怜刚恶是强梁，不敢先钦道德章。

    运去已无续命缕，愁来转乞返生香。

    孤鸣千载祧陈胜，凤至诸侯右楚狂。

    封禅书成便焚却，岂教汉武踵秦皇。

    数峰何氏诠曰：

    歌儿无信，继之以尾生，连而及之。斯之谓连尾生也。

    五岳起方寸，块垒未消也；胸中吐五岳，志气毕达矣。且一人胸中，括万物而为功，融群情于不觉，何必五岳之纵横交错，以为如取如携哉。尾生之在圣门，可云充实光辉矣。大而化，圣而神，未之能也。

    虞纪四巡，不及中岳，汉呼万岁。惟在嵩山，禽庆遍游，已极凌云之想，非徒逐日之劳。尾生何人，奥衍若此，将胸中自吞夫五岳欤？抑五岳实生于胸中欤？俱不可知。是可于玛师镜外，别成元著之超；亦能于织女机旁，故得又元之妙。

 卷之十八　　都毛子行阁上诸天

    

    骨董何关性命，死争八百斛胡椒；毛锥便结因缘，生爱十三行法帖。试看当头紫阁，知中书伴食可羞；若论望眼青天，问军国平章何事。

    梅与鱼、珠二子，不敢号救，互曳其手。甘为同穴之埋。倏已至地，摸索得一门户。仅容一身，前后连尻走，足疲气颓，地稍广，有天光漏入穴中。碑题古篆，得“玉井”二字，碑下置莲一瓣，状如船。三人隐隐叹息：“船小不能渡我，况莲瓣乎？”忽觉其身渐小，生两翼，化为蜻蜓，轻集于瓣，乃船自浮起，俨如大力负之趋者。顷刻已出井口，是山顶极峻险之所，别置小碣云：“唐昌黎伯韩愈恸哭于此。”俯身下视，恐怖过于坠井时。回顾莲船，不识飘向何地，内顾其身，迥非蜻蜓。且重浊不能举跬步。梅伏地匍匐，鱼珠从之。忽见东南数城郭，旌旄林立，似备兵者。谷中烟尘出没，若子美诗所谓“西山寇盗”者也。山头下一巨人，臂大钺几丈余，横劈山腰。三人所伏山石，平空飞起，耳畔惟闻风雨杂声，移时石不动，则已在高峰矣。出山入山，在梦言梦，赤帻数人前曰：“南岳帝奉敕察罪囚，岛囚亟避！”三人遥见绛节舒霞，火云烧瘴，有卤簿从西南来，遂转林后匿迹。石壁间朱书二十字，下注八字云：

    雁回人不回，朱鸟啄黄能。一斛珠成泪，香余宝鼎灰。回雁峰上湘叟醉题。

    复转松径，得一处如王者殿廷，实则大兰若也，有旁舍可入。三人潜身进窥，殿中一贵人，白面而红髯，气宇类文士然。羽林郎鹄立阶下，屏息不敢哗。殿中金貂烂然，亦似官分职。王者问：“囚册既成，能陈其名籍总数否？”一绿袍官唱曰：“乐般降汉，伪职兀左丞易万户曷都把，死囚三名。噩青气拒命，甥莽哒女萨妮伪青气被戮，中地雷死者一千四百四十九名，阵斩者三千一百二十一名，讯斩者七百八十四名，共五千三百五十四囚也。庆喜弄兵，蛮目苟承恩等九名，及蛮卒三十七名被斩，死难则有鲜于、季通等八名，汉卒强勇一名。季通已生天，郎应宿亦转轮，共四十三囚也。树犍煽乱，郭节度兵卒，战殁二百六十四名，野兕犯阵，汉兵死者三十二名，树犍死，还畜生道，共二百九十六囚也。青气再败，伊子萨剌，爱将摩潢、诃汉俱死，来宾被害，囚四名。鲜椰子逞妖，金大都督伤足死，山精死者一百四十口。妖众被诛者，四百九十名。金大都督得神，鲜及山精还畜生道，共四百九十囚也。逦列阵，大雕啄死将士七十二名。被戟刺死，还畜生道，共七十二囚也。鸠盘弧五魔之阵，鸠与三十六铅母，死巨刃，俱还饿鬼道，不成囚。乌蛮江毒龙父子三，付化生部，不置囚。又汉兵中黑苗瘴毒，死者一百三十二名，已转轮，不置囚。又庆喜等擒杀萑蛮一名，猡鬼三名，俱还畜生道，不成囚。又乐世治所擒男猓者狨，女猓矣狸，亦还饿鬼道，不成囚。又粤都督屈蚝殉节，交址卒三十名从死，蚝生天，三十人转轮，例不入囚数。甘总帅捣阵，男猓被斩者五十六名，生擒者三十名，共八十六囚也。智瞽所挈男猓善变化者三十六名，死阵前，付胎生部，不置囚。故滇王庄□鬼兵死者，二千三百八十七名，还□道，不置鬼囚。萑蛮二百人化牝鹿死，仍转轮为人，不置囚。伏桥渡口之萑蛮，为张许两都督诛斩者，二百三十一名，共二百三十一囚也。凡南岳界内所辖死囚，实计六千二百八十三名也。”王者诘曰：“斛斯侯有事东瓯，不无诛戮，其数不可稽欤？”一白袍官启曰：“须俟梅飒彩灭亡后，汇册呈报也。”梅怖甚，喉泣几出声。鱼掐其中指，珠暗曳之出，寻松径不见，回望则殿廷杳无，惟见严将军与刚上人，各小如幼孩，在树间嬉笑，谈交媾之乐。梅恍疑身在冥途矣，拉二子坐地。一小道士拊其背曰：“五岳之游毕，可以归息，连仙待之久矣。”乃偕起，随小道士行入大竹中，以手旁扪，遂梯竹节，延缘而上。小道士忽不见，其竹亦尽，三人已伫幄中。尾生裸体坐枕右，招三人共寝。梅叹息曰：“五岳归来，此身非复我有矣。”珠儿曰：“我不愿归，惟恐仙父盼我。”解鱼曰：“仙父今夕，方养活我。珠弟宜侍元帅，闻召乃来，是为弟不先兄也。”

    梅自引珠卧，鱼捧尾生颐，笑而不欲入被。尾生曰：“鱼儿岂惧吾耶？”鱼昵声曰：“惧不敢也，爱亦不知。”尾生拥之卧，炊息如无，潜龙殊不可拔，鱼私谓珠言不信矣。顷之，觉有丝缕中贯者，凝神会之，气自外铄，情乃旁融，鱼之身，渐黏乎仙腹；仙之骨，将据乎鱼肠。俯仰自如，进退维谷，鱼若遗若忘，亦醉亦醒。时则尾真无尾，连则皆连，回身向抱，呼仙父皆断续之声，降心相从，玩鱼儿尽往来之态。尾生问曰：“儿甜乎？”鱼对曰：“父毒矣。”爰唤珠弟，闯然而来，珠遂夺柄。鱼让之，尾生接珠，而自与鱼耳语曰：“彼谑浪，吾挫折之。若湛汪之泽，以待善承之人耳。”鱼曰：“速遣之，儿不欲望梅矣。”尾生暗令珠儿去，径接鱼，始如鳞游之，继乃腹胀之膨。鱼亦倾筐倒箧，出性命偿之矣。尾生感其诚，虚与委蛇而后已。鱼问曰：“泽未下也，意有馀乎？”尾生曰：“志得意满，而喜心溢焉。吾所为泽，不似常人之败血泛滥也。”梅呼尾生曰：“先生之豢群儿也，形气之故，可得闻乎？”尾生曰：“纳气于顶，敛形在根，存想妍质，摩挲妙门，但息半谷，莫窥中原，俟彼肆志，与之销魂。”梅忻然曰：“谨受教矣。”珠吃吃笑曰：“一喷一醒，然再接再厉，乃何可当也。”鱼乞尾生步幄隅言，尾生携之起，鱼从容问曰：“儿托身于仙父，能令颜色常好，永奉父欢耶？”尾生曰：“吾授儿以养艾丸三十六枚，癸亥日服。一年后，永不改颜色也。”鱼曰：“儿蠢愚，不识仙父为天上之人乎？人间之人乎？”尾生曰：“人间之物也。”鱼骇曰：“在人为仙，在物为怪。且禽兽皆物，奈何自辱焉？”尾生曰：“人之仙难遇，物之怪易逢，儿叩我，我不忍欺。即物亦何伤乎？若禽兽之伦，不同群也，姑勿疑我。”鱼曰：“物之灵者无过于龙，父为龙而子为鱼，则有幸矣。”尾生曰：“儿鱼，我亦鱼也，但较大耳。”鱼曰：“父无腥闻之德，为鱼其孰信之？”尾生曰：“庄叟言化鹏之鲲，乃鱼之儿孙，寓言弥小弥大也。我之名齐于鲤，鲤或化龙，而我自为我，乃混浊不分之鲢耳。”鱼曰：“是何精修？而道行至此。且鲢也者，齐风仅比于鲂鳏，郭赋不先于鲮鲤，连行虽有相知之雅，出水初无久视之方，父道固高，儿何能践形惟肖矣？”尾生曰：“昔洪水为虐，泽国徙高陵，庸氏第以大首遭烹，方家姻以扁身致醢，我杂处其间，涵育无患，藉龙蛇之力，窜入羽渊，伯鲧之化黄熊，食渊鱼且尽，我悲夫子孙之无遗类也。暴鳍扬□，以与彼战，彼乃为汨陈五行之阵以困我，我因水漫土上，转入土避之，土下逢木，质为木坏，木下逢金，气借金敛。金下逢火，精神从火返。适尾宿下世，扶其精气神而收畜之，炼他人为质，以为子嗣。故名曰‘连尾生’也。夏商之代历鬼劫，秦汉之时历仙劫，俱不能坏我炼质。张山人出，从之学幻术，数合傅今元帅，而不保其有终，儿幸秘之矣。”鱼曰：“然则父之物，胜于人之仙也。闻汉营仙士孔多，能无意外之虞否？”尾生曰：“五行中惟不利于木，我戴水而不能生，履金而不能克，客木犹不惧也，主木至则遁耳。”

    语毕，仍携手入被，鱼复致悃款后，潜以所语向芦管告木兰。自此梅敬奉尾生，以珠为雉之执，以鱼为饵之投。夕则宗内视之传，日则藉中权之辅。将及旬，乐可知矣，灾乃至焉。

    木将又以百人攻岛门，鱼言于尾生曰：“儿肉眼，可使观仙斗乎？”尾生曰：“可矣！”立书一符，命戴之髻中，坐城阙勿动，人静而后返。鱼遂先往，果无人见之。梅自率精锐出御，尾生骑鹤自前，针师笑曰：“连哉连哉，昔崇伯死，尔阅沧桑而不能报，则亦已矣。忽落藩溷中，与鼠子为鹰犬，岂连栖之义，固应尔哉。”尾生亦讪曰：“道元辄侮其大宗师，恐鳞介复生，无由解脱矣。”砭师喝曰：“阿连，汝翁尾火虎，尊吾两师如阿保，汝无知腾口说，吾将使顽石警之。”尾生仰视，则巨石如□，从云际下，呼鹤展翅遁，四面皆石城也。尾生大惊，化火鼠飞城头去，其云际石下，磕鹤骨尽碎。尾生所化之火鼠，倏大如轮。左右生翼，径扑汉营。适余抚军出帐，攫其蝉翼冠，贺兰抽大羽箭射之，火鼠怪鸣，以爪击落箭飞去。针师投铁空中，火鼠敛翼入。堕海中，二师仗剑搜海底，电光上射，疾雷继之，则尾生乘墨云出，揶揄二师曰：“汝等得意之铁，顷已熔一小错字，付水曹矣。海中生活，愿以相角也。”厉声喝曰：“点石点金二尊师，请登狮坐。”二师之身，已被两物负之起，乃海中兽，似狮而非者，腾涌而去。转一洋，浮水面皆火，而凛冽如寒冰。尾生所乘墨云，倏变火色，随后驱兽。二师神气大沮丧，迷惘如凡人。回视尾生，但从容曰：“阿连，剧亦不恶，谓不耐此者，岂定力哉！”尾生曰：“二尊师若投地乞为弟子，连老固怜而释之，否则金阙献臣，送置冰狱也。”

    二师怒，以剑劈兽脑，其物遂失。身堕下泉无底穴，丹田不温，三昧火一缕将绝，欲自脱则力不胜，呼灵官力士听令。闻隔数重垣答曰：“弟子辈不能入，犹师之不能出也，奈何？”二师遽窘，有两介士以火炬迎，词曰：“冰海夜叉，奉寡君命，接二仙长。”遂从之入。历三阙乃至，主者鞠躬迓阶下，入殿中，二师稽首，答拜就坐，始恧然问曰：“吾两人忝列上真之班，罔知积气之府，君司何界？国斯泉也！”主者俨恪对曰：“昔东北地陷，置尾闾之幽宫，先君世居南离，官火正，以大风氏幼子，穴垣窃火药物，攻玉京子童孙，误碧城之曲阑，灾及向讹门，天帝震怒，戮二子，治火药失守之司，夺职徙冰海，赖先天孕火中，刚性勿坏，迨谪限既满，复官离宫，寡人其冲嗣也。以封不以窜，摄治冰海，又千有余岁矣。”二师仰视殿梁，高悬昊天上帝敕旨，爰稽拜诵之：

    北幽阱大荒，厥坐冰狱。是高品上宰，流宥之渊，前历职狱臣，均期满还秩。兹水官臣熙，以尔臣□，侍养青宫，协理幽政。冰天作劳，懋绩攸艰，锡帝师辞，朕罔时，尔其歪丕绍世德，寅宾逋贤，肆宏明命，授尔水虞，颁瑞凝北后，往钦哉。

    二师诵毕，复拜曰：“君位望殊高，德宜遍物，更乞何术，以脱幽囚？”主者未及答，一峨冠吏言曰：“客非奉帝谴者，来无定，去亦何常。此邦之人，非能解脱者也。”未几，木兰突入，谓二师曰：“幸也，□后之宫，可以税驾。二师虽金石之精，在冰海六时，销烁尽矣。就狱则可寄三日，逾时又必请命于帝廷也。”相与谢主者出，木兰曰：“连尾生畏木而不畏火，奈何以金石二火，引其端乎？”遂

    化老楂，三人共乘之。尾生方指挥梅之徒，横掠汉营，自以两火蛇，绕斛斯、贺兰二侯之身。贺兰以所佩剑斩蛇，不能断。噩青气斫斛斯之蛇亦然。二师化捕蛇者擒之，乃海船两棕绳耳。大喝曰：“阿连敢为暴于天朝大臣耶？尊师当不宥尔！”立咒诸兵械，一时化邓林。尾生曰：“狡狯者不足以□喝我也。”自刺其两胁，喷黄水如涌泉，如雨，洒林木皆为破斧缺，贼兵大进。木兰呼其所化楂制尾生，且咒曰：
  </div>
  <div class="pagination">
   <a href="蟫史_page18.html">
    上一页
   </a>
   <span>
    ...
   </span>
   <a href="蟫史_page14.html">
    14
   </a>
   <a href="蟫史_page15.html">
    15
   </a>
   <a href="蟫史_page16.html">
    16
   </a>
   <a href="蟫史_page17.html">
    17
   </a>
   <a href="蟫史_page18.html">
    18
   </a>
   <span class="current-page">
    19
   </span>
   <a href="蟫史_page20.html">
    20
   </a>
   <a href="蟫史_page21.html">
    21
   </a>
   <a href="蟫史_page22.html">
    22
   </a>
   <a href="蟫史_page23.html">
    23
   </a>
   <a href="蟫史_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
