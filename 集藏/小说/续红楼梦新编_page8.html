<!DOCTYPE html>
<html>
<head>
    <meta charset="UTF-8">
    <title>续红楼梦新编 - 第 8 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续红楼梦新编 - 第 8 页/共 15 页</h1>
    <div class="content">　　疏林忽逗月光斜，胜友方知吟此夕。

　　详梅之候六

　　末开梅

　　未动春江二月雷，含英经腊雪中培。

　　南枝映水应先发，尚待风吹不骤开。

　　乍开梅

　　欲舒仍敛候春来，别是孤山一种材。

　　浮动晚春时也未，向阳可有数枝开。

　　半开梅

　　不语含章亦自猜，真成磬口傍琴台。

　　先时恐露惊人处，且抱英华未尽开。

　　全开梅

　　绕阁何输绣作堆，十分春色百花魁。

　　轻裘几度凭栏问，领略东风次第开。

　　残梅

　　花事春深暖若寒，忙忙扶醉卷帘看。

　　余香恋我枝头恁，尚说山中雪未残。

　　落梅

　　阶前片片衔驯雀，数过花须情似昨。

　　莫疑风雨夜来声，五月江城随意落。

　　状梅之格九

　　古梅

　　骨秀神寒非易睹，漫将甲子羲轩数。

　　着花老树总扶疏，晋代衣冠犹未古。

　　枯梅

　　处士西湖清且癯，有山葱翠也云孤。

　　岈叉此树堪娱老，双管谁云生与枯？

　　林梅

　　茅屋千株递浅深，换形移步好登临。

　　法曹莫谩夸东阁，和靖先生自姓林。

　　孤梅

　　夺锦群标固丈夫，春亭独与好风俱。

　　知心已上窗前月，静处空山气不孤。

　　矮梅

　　平仲声华倾渤懈，曹交九尺嘲何解。

　　让他出阁最高枝，盆景春桩身贵矮。

　　瘦梅

　　依稀绰约丰神旧，为爱山亭消雪候。

　　那羡丰肌百媚生，含颦谁道吟诗瘦。

　　斜梅

　　帘钩留影逼微霞，三两时开月上花。

　　非是绣窗春体倦，依风作态几枝斜。

　　疏梅

　　扶筇载酒意徐徐，浓露何来隐者居。

　　未得月时香自暗，似笼烟处影偏疏。

　　远梅

　　微云斜日春将晚，照眼能睡花气暖。

　　忽问前村白雪堆，可环水近依山远。

　　叙梅之遇十

　　露梅

</div>
    <div class="pagination">
<a href="续红楼梦新编_page7.html">上一页</a><span>...</span><a href="续红楼梦新编_page3.html">3</a><a href="续红楼梦新编_page4.html">4</a><a href="续红楼梦新编_page5.html">5</a><a href="续红楼梦新编_page6.html">6</a><a href="续红楼梦新编_page7.html">7</a><span class="current-page">8</span><a href="续红楼梦新编_page9.html">9</a><a href="续红楼梦新编_page10.html">10</a><a href="续红楼梦新编_page11.html">11</a><a href="续红楼梦新编_page12.html">12</a><a href="续红楼梦新编_page13.html">13</a><span>...</span><a href="续红楼梦新编_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
