<!DOCTYPE html>
<html>
<head>
    <meta charset="UTF-8">
    <title>万锦情林 - 第 15 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万锦情林 - 第 15 页/共 39 页</h1>
    <div class="content">　　两个官媒相谢去刘家。见了员外妈妈，待茶毕，二媒婆说："太尉老爷多多拜上员外，欲求令嗣二官人为婿，未知员外、妈妈意下如何？"刘员外道："二位婆婆光临，又蒙太尉、夫人厚意，怎敢违命。但不知小姐青春多少，共有公子几位？"媒婆道："裴太尉止有此位小姐，年方一十五岁。美貌非凡，且谙书史，相公、夫人甚是钟爱。今者特令老妇作伐，如若员外妈妈应允，便请出个团圆吉帖。"刘员外教备酒席相待二位婆婆已毕，员外取出一张销金鸳鸯笺帖，写了二官人生庚年月日时，封了，付与媒婆；又取过白银二两，少酬贵止步劳顿，教"多多拜上太尉、夫人，此事刘某不敢相攀，多蒙厚意，此事儿敢不奉命。"二人相别而回，天色已晚。过了一夜，至次日，媒婆径至裴太尉府中，直入后堂，见夫人并太尉说了备细，呈上吉帖。太尉大喜，便取红罗鲛绡绫笺回个吉帖，送与刘员外去了。
　　却说阿香听得明白，密去房中禀知小姐道："与小姐贺万千之喜，今日官媒将刘员外次子吉帖送来，亲事已成了。俺小姐在玉泉寺见的少年便是他也。"小姐听说，心中大喜。少间，夫人走入香闺，对小姐道："儿，你爹爹教王虞候去挨问船家，访得那少年乃是褚家塘刘员外次子刘澄，字清之，年一十六岁，今已姻缘成就，孩儿放心，将息好了，教你爹爹择日赘过府中为婿，我儿慢慢将息起来。"道罢，夫人自去。
　　却说这小姐欢来不似今日，喜来不似今朝，听说成了亲事，便觉身体清健，将息不一月，还原复旧，起来梳妆打扮。这夫人与太尉见女孩儿无恙，况且女子有家，父母之愿，心中多少欢喜，即二人商议教人择日成亲。太尉教人选得十二月初一日甲子良辰，便使二官媒去与刘员外说知："十一月十五日下财聘礼，十二月初一日过门成亲。"两个媒婆大喜，来往两边说了。那小姐喜上眉峰，已谐所愿，花容玉貌，更加娇媚，恨不得挥太阳于咸池，走日晷如掷梭，届桃夭之期，效于飞之美。不觉时光似箭，转眼又是十一月十五日矣。是日，刘员外备办金花表里，羊酒礼担，送聘裴府已毕；至十二月初一日，裴太尉府中大排筵会，鼓乐笙箫，相请诸亲朋友戚属陪宴，歌《关雎》，咏《螽斯》，堂上屏开金孔雀，绣房褥隐翠芙蓉。至晚筵罢，诸亲属相谢去了，不在话下。
　　却说裴秀娘与刘澄官人，同携素手，共入兰房，进销金罗帐，成了夫妇。佳人才子，一样青春。云雨之际，如鸾凤颠倒，如鱼水相欢。刘官人曰："不想那日游湖之时，隔船不能一语，今日却成夫妇，诚人间之好事，夙世之良缘也。"秀娘曰："奴本深闺之女，自从游湖之夜一面官人，归即恹恹患病，寝食俱废，颜容瘦怯，自分不得与官人相见，岂图今日结连理枝也。岂人谋哉，良由天作之合耳。"于是二人各出当时所遗表记，生以白绫汗巾裹核桃一枚以示小姐，小姐以香罗锦帕裹核桃一枚以示生，正是美女才郎，情色相当。小姐乃口占一绝，诗曰：
　　妾本生长守深闺，游湖却会才人归。
　　越鸟南枝天一处，于今始效比翼飞。
　　刘官人亦口占一绝，诗曰：
　　白璧明珠一种奇，佳人才子两相宜。
　　今宵洞房花烛艳，再添金榜挂名时。
　　后来刘澄励志学业，文日益进，年余，补弟子员，三年之后，联登科甲，升授江西广信府通判之职，将带裴小姐前去上任。三年官满回朝，升山东兖州府府尹。三年告致仕回乡养病。裴秀娘得封淑惠夫人，生二子一女，俱为显官、夫人。这刘府尹寿年七十而终，裴夫人享年八十而逝。郡中人士，无不称为双美云。正是：
　　有缘千里能相会，无缘对面不相逢。

卷之二 下层

　　【三妙传锦】
　　［白锦琼奇会遇］
　　至正辛酉纪岁，三月暮春。花发名园，一段异香来绣户；鸟啼绿树，数声娇韵入画堂。正是修禊良辰，风光雅丽，浴沂佳候，人物繁华。时兵寇荡我郊原，乡人皆居城邑。纷纷雾集，皆显贵之王孙；济济云从，悉英豪之国士。
　　江南俊杰，白姓讳景云，字天启，别号黄源者，崇文学士裔孙，荆州别驾公子也。雅抱与春风并畅，丰姿及秋水同清。正弱冠之年，列黉宫之选，抱骑龙之伟态，负倚马之雄才。乘此明媚朔朝，独步乌山绝项，吟诗一首曰：
　　玉树迎风舞，枝枝射汉宫。
　　余□犹染翠，飞袖想凌红。
　　海阔龙吟水，山高凤下空。
　　瑶天罗绮阁，独上骋阆风。
　　于是登书云之台，入凌虚之阁。适有三姬在庙，赛祷明神。绝色佳人，世间罕有。温朱颜以顶礼，露皓齿而陈词。一姬衣素练者，年约十九余。色赛三千宫貌，身披素服，首戴碧花。盖西子之淡妆，正文君之新寡。愁眉娇蹙，淡映春云，雅态幽闲，光凝秋水。乃躬以下拜，愿超化未亡人。一姬衣绿者，容足倾城，年登十七，华髻玲珑朱玉，绿袍杂雅丽莺花。露绽锦之绛裙，恍新妆之飞燕。轻移莲步深深拜，微启朱唇款款言。盍为亲宦游，愿长途多庆。一姬衣紫者，年可登乎十五，尤丽于二妹。一点唇朱，即樱桃之九熟。双描眉秀，疑御柳之新钩。金莲步步流金，玉指纤纤露玉。且拜且笑，无祝无言。侍女数人，居傍鹄立。
　　白生门外窃视，久而不定情，突入参神。三姬见其进之遽也，各以扇掩面而笑焉。生遂致恭，姬亦答礼。姬各奉身而退，生亦屏迹尾随。乃知衣素练者，赵富贤第四女，名锦娘，世居乌山，严父先逝。锦适于郑，半载夫亡，附母寡居，兹将二载也。衣绿绢者，李少府长女，名琼姐，父任辰州，念母年老，留琼于家奉事祖母也。衣紫罗者，中督府参军次女，名奇姐，父卒于宦，母已荣封，家赀甚殷，下惟幼弟也。时琼、奇居远城外，今避寇借居赵家，且与锦娘为姨表之亲，故朝夕相与盘桓者也。
　　三姬见生之丰彩，有顾盼情。白生见姬之芳颜，有留恋意。既知所在，遂策于心。因就赵之左屋附居，乃得与三姬为邻。赵女微知生委曲之情，而春心已动。白生既得附赵女之室，而逸兴遄飞，因吟长短句一首曰：
　　十分春色蝶浮沉，锦花含笑值千金。琼枝戛玉扬奇音，雅调大堤恣狂吟，艳丽美容动君心。何时偿愿？作比翼附连枝，有朝飞绕巫山上。
　　于时，投刺比邻，结拜赵母，遂缔锦娘以妹，而锦亦以兄礼待生。然赵母素颇庄严，生亦莫投其隙。
　　一日，母有寒疾，生以子道问安，径步至中堂。锦娘正独立，即欲趋避。生遂进前曰："妹氏知我心乎？多方为尔故也。予独无居而求邻贵府乎？予独无母而结拜尊堂乎？此情倘或见谅，糜骨亦所不辞。"锦娘曰："寸草亦自知春，妾岂不解人意。但幽嫠寡妹，何堪荐侍英豪。慈母严明，安敢少违礼法。"生曰："崔夫人亦谨严之母也，卓文君亦幽嫠之英也。"生言犹未终竟，闻户外有履声，锦娘趋入中闺，生亦入母寝室问病。母托以求医，生奉命而出。复至旧处，久立不见芳颜，惟见侍女去来，懊恨而出。
　　诘朝，生迎医至，三姬咸在问安，转入屏风后，不见玉人容矣。生大悒悒，归作五言古诗一首曰：
　　巫山多神女，歌舞瑶台边。
　　云雨不可作，空余杨柳烟。
　　芙蓉迷北岸，相望更凄然。
　　何当一攀折，醉倒百花前。
　　翌日，生奉药至，遇锦娘于东阶，不觉神魂飞荡，口不能言。锦骇曰："兄有恙乎？"生摇头。又曰："兄劳顿乎？"复摇头。锦曰："何往日春风满面，今日惨黛盈颜耶？"生良久曰："吾为妹病之深矣。若妹无拯援之心，将索我于枯鱼之肆矣。"锦笑曰："兄有相如之情，妾岂无文君之意。但莫得其便，恐枉费神思。春英、秋英日侍寝所，未事先觉。琼姐、奇姐绣房联璧，举动悉知。我当为兄图之，兄但勤事吾母，若往来频速，或有间可投。生前曳其袖，锦敛步而退，掷帕于地。生拾而藏之，进药母前。母呼锦至，谓曰："如此动劳大哥，汝可深深拜谢。人家之子如此小心，我家小哥全不晓事。"女微哂而拜生，生含笑而答礼。生遂索炭烹药，女亦奉火以从。小哥者锦弟，年甫十岁也。母命相陪，潜出游戏。白生因得以目送情，锦娘亦以秋波频盼。两情飘荡，似翠柳之醉熏风；一意潜孚，恍晓花之迎滴露。盖形虽未接，而神已交矣。药既烹熟，女尝，进母。生在背后戏褰其裳。女乃转身，怒目嗔视，生即解意告归，女因送出切责曰："兄如此，倘慈母见之，何颜复入乎，昨日之帕，兄当见还。倘若轻泄于人，俾妾名节扫地。"生曰："吾深悔之，更不复然。"遂各辞归，两情悒怏。
　　自此女坐绣楼，啮指沉念，神烦意乱，寝食不宁。日间勉强与二妹笑言，夜来神魂惟白生眷恋。生亦无心经史，坐卧注意锦娘。口念有百千番，肠断已八九回。每欲索笔题诗，神昏不得句矣。因屡候母起居，往来颇见亲密。虽数次与锦相遇，终莫能再叙寒温。
　　一日，生至中堂。四顾皆无人迹，遂直抵锦娘寝室。适彼方闷坐停绣。生遇锦娘，一喜一惧。锦见白生，且骇且愕。生兴发，不复交言，遂进前搂抱求合。正半推半就之际，闻春英堂上唤声。女急趋母室，生脱身逃归。此时锦自不觉，琼姐已阴知之矣。题诗示奇姐曰：
　　蛱蝶采黄英，花心未许开。
　　大风吹蝶去，花落下瑶台。
　　奇姐带笑亦和以诗曰：
　　蝶为寻芳至，花犹未向开。
　　春英妒玉蝶，摧倒百花台。
　　因曰："此生胆大如斗。"琼曰："此必先与四姊有约，吾姊妹当作磨兜坚可也。"
［白生锦娘佳会］
　　翌夕，生入候母。锦见尚有赧容。生坐片时，因母睡熟，生即告退。锦送至堂帷。见天色将昏，四旁杳无人迹，锦与生同入寝所。仓卒之间，不暇解衣，搂抱登床，相与欢会。女虽有微拒之态，怎奈生兴发如狂。况其娇羞无言。正是春风入神髓，袅袅妖娆夜露滴。芳颜融融，恹悒罢战，整容而起。锦娘不觉长吁，谓生曰："妾之名节，尽为兄丧。不为柏舟之烈，甘赴桑间之期，良可丑也。君其怜之。但此身已属之君，愿生死不忘此誓。兄一戒漏泄，二戒弃捐，何如？"生曰："得此良晤，如获球琳，持之终身，永为至宝。"生欲求终夜之会，锦以侍女频来为辞。且曰："再为兄图之，必谐通宵约也。"因送生出，则明月在天矣。阖扉而入，静想片时，方忆琼姐、奇姐闻知，惶愧措身无地。
　　自是，结纳二妹，必欲同心。琼姐长于诗章，锦娘精于刺绣。昔时针法稍秘，至是女工尽传。奇姐茂年，天成聪颖，学锦刺绣，学琼诗章，无不得其精妙。遂为莫逆之交。锦之侍女春英，琼之侍女新珠，奇之侍女兰香，向皆往来春闺，今皆以计脱去。此锦娘之奇策，实为生之深谋。自此母病既痊，生亦盛仪称庆，仍厚赂童仆及诸比邻，事不外扬，母无疑忌，因得镇日来往，终夜与锦尽欢。然琼、奇二姬，属垣窃听。虽其未湛春色，岂无盎然春情。中夜，琼或长吁。锦知其情已动，暇间论及，锦桃之曰："外间颇议白哥骄肆，自予视之亦然。"琼姐曰："豪门公子，年值青春，且风流人豪，文章魁首，将来非登金马院，则步凤凰池，无惑其骄人也。"锦知其有爱重之意，复曰："白哥夜来有梦，与妹相会巫山。"琼嗔曰："我是女流，渠是男子，内言不出，况可同游。是何言也，不亦异乎？"锦抚掌而笑曰："前言戏之耳。"是夕，锦与生密谋，作五言古诗一首曰：
　　绮阁见仙子，心心不忍忘。
　　东墙听莺语，一句一断肠。
　　有意蟠芳草，多情傍绿杨。
　　何当垂青盼，解我重悲伤。
　　锦以诗置琼绣册，琼见而哂之，谓奇姐曰："锦姐弄琼妹乎？书生放笔花也。我若不即裁答，笑我裙钗无能。"乃次韵曰：
　　游春在昔日，春去情已忘。
　　解笑花无语，看花枉断肠。
　　自飞风外燕，自舞隔江杨。
　　芳节凭劲草，谁怜游子伤。
　　琼本与锦联房，中间只隔障板，亦有门相达。但虽设常关耳。诗成，而生适来。因自板问传递。生见其词，叹曰："此琅玕妙句也。世间有此女英乎？"乃援笔立答曰：
　　花貌已含笑，爱花情不忘。
　　黄金嫩颜色，一见断人肠。
　　愿结同心带，相将舞绿杨。
　　相如奏神曲，千载共悲伤。
　　生亦于夜间传递。琼见之，微笑曰："白哥好逼人也，吾今不复答矣。"
　　嗣后，生以入试届期，不暇复入锦室。即日试毕，潜访故人。锦既极欢，生亦尽乐。中夜谓锦曰："细观琼姬，甚有美意。吾既得陇，又复望蜀何如？"锦曰："君获鱼兔，顿忘筌蹄矣。"生誓曰："异日果有此心，七孔皆流鲜血。"锦曰："为君设策，事端可谐。"是夜，乘三更睡酣，潜开门，入琼卧内。掀开帐衾，二姬睡熟。生按琼，玉肌润泽，香雾袭人，皓白映光，照床如昼。琼侧体向内而卧，生轻身斜傍相偎，惟恐睡醒，不敢轻犯。片晌，锦持被去，琼阴知觉矣。锦笑谓生曰："欲图大事，胆无十分。然吾妹既醒，吾当往试。"锦至，而琼已起，乃复巧说以情，琼正色曰："既不能以礼自处，又不能以礼处人，吾若隐忍不言，岂是守节之女。若欲明之于父，又失姊妹之情。况吾等逃乱，所以全躯，岂宜以乱易乱。"遂明蜡炬，乃呼奇姐，则奇姐已惊汗浃背，蒙被而眠矣。闻呼，犹自战惊。见火，瞿然狂起。琼笑曰："汝不被盗尚然，何况我亲见贼乎？"二人共会，附耳细谈。载笑载言，千娇百态。生在门隙窃视，神思飘荡。时锦娘颇有逸兴，因与白生就枕。生慕琼之雅趣，尽皆发泄于锦娘。摇曳欢谑多时，二女潜来窥视。少者犹或自禁，长者不能定情。是时，生慕琼之意无穷，琼思生之心不置。然琼深自强制，不肯吐露真情。但每日常减餐，终夜多饮水。奇知其情，密以告锦，锦娘抚床谓曰："尔之病根，吾所素稔，姊妹深爱，何必引嫌。况吾翁即若翁，白丈非尔丈乎？"琼曰："姊误矣，岂谓是欤！"居一二日，生来，锦告以琼病，生遂问安，奇姐避入帐后。锦拽生裙登床，笑谓生曰："好好医吾妹。"笑呼琼曰："好听良医。"锦因辞去，生留少坐。生问琼病，因笑而不答。奇帐后呼曰："好与四哥细言，莫使夜来发热。"琼笑曰："有时亦热到汝。"生以玉簪授琼姐，琼以金簪复白生。生执手固请其期，琼以指书四月十日。
　　至期生至，又复不纳。锦苦劝之。琼厉声曰："尔等装成圈套，络我于中，吾不能从，有死而已。"生、锦闻言，含羞而退。奇姐笑曰："姊食杨梅又怕齿酸，不食杨梅又须口渴；前日许人，今又退心。今番锦姐不管，白哥不来，牢抱衾枕，长害相思谁顾。"
［饮宴赏月留连］
　　翌日，生偶以事见赵母，回至中堂，无人，因入锦娘寝所。琼自门隙度诗与生曰：
　　玉华露夜浓，侵我绞绡袜。
　　神思已飘摇，中宵看明月。
　　生见诗亦答曰：
　　几回拽花枝，露湿沾罗袜。
　　今夜上天阶，端拟拜新月。
　　锦娘曰："琼姐已无，兄又不鉴覆车，徒使月老愁。此诗莫持去也。"奇姐窥视，笑曰："今宵断谐月老约矣。请四姐过此一议。"锦以诗度与琼曰："今夜若不谐，向后更不来。"琼见诗，含笑目奇。奇与锦附耳久之。
　　是夕，生未晚膳，锦吩咐春英买备。绐赵母曰："夏景初至，明月在天，姊妹三人意图赏玩。"母喜而不疑，因益其肴馔，且戒婢仆曰："汝辈无得混乱，与他姊妹尽欢。"因此固蔽重门，与生恣其欢谑，诚人间之极趣，百岁之奇逢也。
　　是夕，琼姐盛妆，枕衾更以锦绣，烂熳似牡丹之向日，芬芳如芍药之迎风。饮毕，奇姐密启重门，直趋赵母寝室，绐以"不胜酒力，姊妹苦劝而逃"。赵母甚欢，因与共寝。琼忽失奇所在，锦亦不胜惊惶。既知其详，琼方就枕，固执不解衣带。生亦苦无奈何。锦隔房呼曰："何不奋龙虎之雄，断鸳鸯之带乎？"生犹豫不忍。琼苦告曰："慕兄上识，非为风情，谈话片时，足谐所愿。若必采春花，顿忘秋实，兄亦何爱于妹，妹亦何取于兄乎！愿兄以席上之珍自重，妹亦以石中之璞自珍，则兄为士中之英，妹亦为女流之杰。不尔，当自刭以相谢耳。"生不得已，合抱同眠。玉体相偎，金枝不挂。中夜，生复请曰："予为子断肝肠矣。"琼曰："吾岂无人意，甘断兄肝肠？但两玉相偎，如鱼得水，持此终身，予亦甚甘。何必弄玩形骸，惹人谈笑？兄但以诗教妹，妹亦以诗答兄，斯文之交，胜如骨肉。"生曰："自见芳卿，不胜动念，得伸幽会，才慰夙心。若更以枕席为辞，必以鬼幽相拒。"琼曰："妹亦知兄心，兄但体妹意。兄必索幽会，须待琼再生。"生知其意不可回，乃口占五言古诗曰：
　　我抱月前兴，谁怜月下悲。
　　空中云轻过，遥望岂相宜。
　　千里神驹逸，谁能挂络羁。
　　忍怀横玉树，无力动金枝。
　　高唱大堤曲，神妃不肯吹。
　　密云迷归路，际遇待何时？
　　相失齐飞雁，茫茫空尔思。
　　琼亦口占答曰：
　　君识吾爱尔，那堪为尔思。
　　春花莫摧折，掩映亦相宜。
　　神骏驰黄道，何须下羁络。
　　飘飘月中树，谁能剪一枝？
　　兰桥歌舞路，且待晓风吹。
　　云度横碧海，春来也有时。
　　愿至桃花□，油然为汝思。
　　生笑曰："桃花，何时也？"琼曰："合卺之际耳。"生既竟夕不寐，女亦终夜不眠。诗韵敲成，东方既白矣。
　　锦娘至，曰："新人好眠，不知时候耶？"生曰："枉尔为月老，使我怨苍天。"锦笑曰："月老解为媒，能教汝作事耶？"琼姐和衣而起，生亦长叹下床。琼对锦曰："与白哥说一场清话，正快我敬仰之私。"锦曰："何以谢媒？"琼曰："多谢，多谢！"又问生曰："何以谢我？"生曰："相见不相亲，不如不相见；相亲不知心，不如不相亲。"及梳洗毕，固辞归。琼曰："不必出去，妹有一樽叙情。绣房无人往来，哥哥不必深虑。"生曰："早教我归去也，勿磨我成枯鱼。"锦娘曰："吾妹真好力量，一宵人畏如此。"生曰："不磨之磨，乃真磨也；无畏之畏，诚至畏也。"锦笑曰："我备细闻知，兄真无大勇，坐好事多磨，而又何畏乎？"生曰："掌上之珠，庭际之玉，玩弄令人自怜，何忍遽加摧挫。"时琼方对镜，锦为之画眉，且谓曰："我闻哥言，尚思软心，汝之所为，太无人意。"琼曰："知过，知过。"
　　少顷，奇姐入来，盛妆靓服，云欲回家。拜锦娘曰："暂别，暂别。"拜琼姐曰："恭喜，恭喜！"问曰："哥哥去矣？"琼曰："尚留在此。"时生出见，奇亦拜辞。生曰："适有一事，欲来相投，终夜无眠，肝肠尽断。"奇笑不答，密谓琼曰："姐夫何出此言？"琼悉实告。奇笑曰："姊姊如此固执，莫怪姐夫断肠。"生在锦房，闻言突至，曰："愿妹垂怜，救我残喘。"奇姐逊避无路，被生搂抱片时，求其订盟，终不应允。忽锦娘至曰："吾妹年幼，未解云雨，正欲告归，兄勿惊动。"生方释手。琼抚其背曰："阿妹且勿回家，我有一杯清叙。"奇娇羞满面，不能应声。琼戏之曰："不食杨梅，今番齿软矣。"因共出细谈曰："吾与贤妹，生死之交，向时同遇郎君，今岂独享其乐耶？细观此人，温润如玉，真国家之美器，天下之奇珍也。欲待不从，吾神已为所夺；若欲苟就，又恐羞脸难藏。妹若先归，而吾亦去。妹归虽坚白无暇，吾去即枯槁憔悴。妹若有心，同此作伴。若必坚为贞女，岂忍吾染风流？"奇笑曰："与姊同生同死，吾之盟也。与兄同欢，同乐，非吾愿也。但白哥风流才子，我爱之何啻千金。但非垂发齐年，安敢蒹葭倚玉？姊当怜我，我且不归，奉陪数时，少罄衷曲。"时琼、奇方掩扉而入，春英卒然叩门曰："老安人来送姐姐。"锦应曰："我留此饯行。"生曰："几误事矣！"
　　于是锦入见赵母，绐以为奇送行。母曰："幼女如嫩花，不可多劝酒。"于是入百花园内，相对尽饮。锦出令以劝琼，奇勒琼以尽饮。锦自称"主婚大姊"，奇自号"年少冰人"。啐酒交欢，摘花相赠。琼姐不胜酒力，顿觉神思沉酣。正是：竹叶缀三行，桃花浮两脸，愈加娇嫩，酷似杨妃矣。
［白生琼姐佳会］
　　时，日方转申，扶琼就寝。生、锦为解罗带，奇姐为布枕衾。琼半醉半醒，娇香无那，谓生曰："妾既醉酒，又复迷花，弱草轻盈，何堪倚玉？"生曰："窈窕佳人，入吾肺腑，若更固拒，便丧微躯。"生坚意求欢。女两手推送，曰："妾似嫩花，未经风雨，若兄怜惜，万望护持。"生笑曰："非为相怜，不到今日。"生护以白帕，琼侧面无言。采掇之余，猩红点点；检视之际，无限娇羞。正是：一朵花英，未遇游蜂采取；十分春色，却来舞蝶侵寻。生于云雨之时，未敢恣其逸兴。只见：
　　容如秋月，脸斜似半面姮娥；神带桃花，眉蹙似病心西子。锦衾漾秋水，娇态袭人；玉露点白莲，和风入骨。生欲采而女求罢采，女欲休而生未肯休，神思飞扬，如风之抟柳；形骸留恋，如漆之附胶。诚天下奇逢，世间佳遇。
　　斯时锦、奇窃视，莫不毛骨竦然。生既战休，琼谓之曰："妾生人世，落落此身，将图结王谢之姻，不意见崔张之事。便微躯已托之兄，愿终始如环不绝。"因以少时所佩玉环授生，永以为好。生曰："此奇遇也，吾当作赋以纪之。"琼曰："与兄联句何如？"生曰："甚妙。"时天将暮矣，于是明豹膏之烛，索文房之宝，揭得"林"字韵。生为之首倡，曰：
　　爰朱明之佳候兮，花娇笑于上林（白）。
　　风乍和而乍暖兮，黄莺巧调夫奇音（李）。
　　兹良辰之可爱兮，展予布于花阴（白）。
　　怨中闺之寂寥兮，憎飞蝶之侵寻（李）。
　　予登瑶台以盼望兮，抚求凰之素琴（白）。
</div>
    <div class="pagination">
<a href="万锦情林_page14.html">上一页</a><span>...</span><a href="万锦情林_page10.html">10</a><a href="万锦情林_page11.html">11</a><a href="万锦情林_page12.html">12</a><a href="万锦情林_page13.html">13</a><a href="万锦情林_page14.html">14</a><span class="current-page">15</span><a href="万锦情林_page16.html">16</a><a href="万锦情林_page17.html">17</a><a href="万锦情林_page18.html">18</a><a href="万锦情林_page19.html">19</a><a href="万锦情林_page20.html">20</a><span>...</span><a href="万锦情林_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
