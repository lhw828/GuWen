<!DOCTYPE html>
<html>
<head>
    <meta charset="UTF-8">
    <title>绣云阁 - 第 33 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绣云阁 - 第 33 页/共 40 页</h1>
    <div class="content">　　来在部衙。耳闻闹攘纷纷，言到今日不知过何妖物，狂风大卷，都中屋宇虽未倒折，瓦仅存半。待到风停雾散，吏部衙中不见了大人夫人，真是怪事。三缄闻此言语，知毒龙等已将七窍攫去，设或伤了性命，化导未成，反害彼躯，吾心何忍？不如升高一视，看彼落于何所，以好救之。计已，祥光催动，望天空以缓行。俯视野径荒山，烟雾迷离，不知何地有妖，何地是七窍藏身之处，周详审视，其人不得。暂将祥光止着，立于云际，四顾踌躇。
　　紫霞默会知之，亦乘彩云而来，与三缄云头相对。三缄曰：“前面何仙阻吾去路？”云内应曰：“吾乃尔师紫霞也。”三缄闻是仙师，忙忙扭转云头，上前参拜。紫霞曰：“弟子乘云天半，所为者何？”三缄曰：“为度七窍，与毒龙等大战数次。
　　诸妖战吾不过，吐出黑雾，迷了天地。待雾散后，七窍不知何所。因而乘云空际，四方觅之。”紫霞曰：“七窍为虾妖负去，安置毒龙洞内。毒龙等外出，又被大眼鬼攫七窍于鬼缝，惨无天日可见，是乃罚其背道之心也。俟七七满日，尔到芒山鬼缝之中，将彼夫妇救出。即在山左化一小小茅屋，屋内化一叟一妪，寻些苦楚事，磨及二人，坚彼道心，然后收入门墙，传以大道焉。师言如斯，尔其谨记。”三缄拜谢指示。紫霞将彩云扭转，冉冉而去。
　　不知不觉，四十九日之期已满。三缄乘云直到芒山。果见山崩一缝，其深无底。心中暗计：“缝深若此，如何救法？且在上面一呼其名，彼已久困阴幽，闻呼必答，方知身在何地，缒索救之。”暗计停妥，遂临石缝以呼曰：“内面有七窍其人乎？”七窍久处缝中，不堪闷绝。忽闻缝外有呼己名者，喜极而应曰：“七窍虽在内面，如何得出耶？”三缄曰：“吾有索缒下，尔可乘之而上。”七窍曰：“奈缝黑如漆，不能得见何？”三缄曰：“尔侧耳细听，其索垂下，自然有声可闻。尔以手扪之，扪得时，两手吊着，吾在缝外将索拉上，乃能得睹天日也。”七窍如命，果闻索挂石壁，细细作响。乘势探去，倏尔得索。
　　恐其或失，急以两手抓定。三缄问曰：“尔可抓定索儿乎？”七窍曰：“已抓定矣。”三缄于是缓缓拉上，七窍随索以出，得见天日，心甚欢欣，举目视之，乃一老叟，白须白发，古貌岸然。七窍拜谢毕，又跪而求曰：“石缝内小子还有一妻，恳祈老翁一恩再恩，并为援救。”叟曰：“俗语云：『大限来时，各自高飞。』只要尔脱此苦恼，何必念及尔妻？”七窍曰：“结发情深，乌得不念？”老叟曰：“夫妇为人伦之首，念尔于患难中尚不弃夫糟糠，且将索儿再下缒之。尔在缝外呼之，老拙实不便也。”七窍依其言，片时已将珠莲拉出缝外。七窍喜甚，谓珠莲曰：“吾夫妇俱承老叟缒索救出，尔速拜谢宏恩。”珠莲拜已，老叟曰：“此地荒凉，少人行走，兼之虎狼出入，觅人吞噬，尔夫妇须寻一安身之所。如此露宿荒郊，必系虎狼口里物也。”七窍曰：“到此生疏地界，安知何处可以栖身？还望老叟垂怜，再为设法。”叟曰：“吾室倒还容得二人，但尔夫妻乃宦门人儿，恐嫌蓬荜不美耳。”七窍曰：“止求栖身有地，安择华陋乎？”老叟闻言，遂导二人，纡徐曲折，至一茅屋。内出一老妪，见而询之叟曰：“与尔同来者为谁？”老叟息定，将石缝内缒索所救，一一告之。老妪曰：“彼与我家无亲，尔欲容之，吾不乐也。”老叟于是谓七窍曰：“如此，则难容尔二人矣。”七窍沉吟良久，曰：“吾夫妇拜在膝下，可乎？”叟告之妪，妪首肯。七窍夫妇即拜二老为父母焉。



                        


第一○九回    任采薪夫妇受苦　思死路鬼物频临


　　七窍夫妇在茅篷内拜叟妪为父母，以为安居有所，别无他虑。岂料老叟系三缄所化，老妪系三缄指木而化，立意琢磨七窍以及珠莲，而七窍不知，珠莲亦不知也。
　　一日，老妪谓老叟曰：“是地荒凉，无多出息。尔又好事，救得一男一女来吾家下，拜尔我为父母。虽未曾生育于他，然既在石缝中救其性命，甚如重生伊等一样。吾与尔寿已八秩，彼不念及堂前亲老，采薪汲水，尚要吾二人劳力供之，其孝安在？”老叟曰：“彼夫妇身处石缝，幽阴已久，纵要彼役任采汲，再待安闲数日，亦不为迟。”
　　老妪曰：“叟言差矣。尝闻教子婴孩，教媳初来。彼二人即非婴孩，是其初来者也。不于此际立个规矩，倘一放纵，任其性情，恐反以官势自矜，将吾二老为仆婢。所以人世之姑息其子者，爱而勿劳。久之，骄傲养成，稍不顺意，性如火发，不詈父即骂母。父母爱怜太甚，一次隐忍，二次隐忍。然尔虽忍之，以为爱子之诚，而子反以父母畏彼，辄被挟制。由挟制而冻馁父母、击弒父母者，自此始焉。当此之际，父母方怀怨恨，咒诅其子。上天厌之，而雷击瘟诛之，要皆父母所害也。胡弗于子婴孩，于媳初来时，事事予以规矩，稍有错失，好言教导，教之不听，加以夏楚，总期劳以全爱，俾子弟能勤能俭，能孝能悌乎？诚如是也，有其肖子，供奉必厚；有此肖子，家业必发；有此肖子，瓜瓞必绵。是即教子良方，亦即爱子正道。世之为父母者，奚不照此而行之？”老叟曰：“尔言可为人世龟鉴，吾决不如是姑息，害彼二人。”言毕，手持小斧，竟上山去。去约半日，荷薪而返。
　　老妪手携器具，亦汲水归。七窍夫妇见之，心甚不安。意欲代肩此任，恐被茅茨刺伤手足而止。
　　复住数日，老妪呼而谓曰：“尔夫妇见吾二老如此劳苦，其心安乎？”七窍曰：“不安之甚。”老妪曰：“既不安矣，何不思一胜其任？”七窍曰：“奈吾二人在衙日久，享福已极，难任采薪汲水之役何？”老妪怒目曰：“真不识时务也。在衙为官，彼一时也；而今落于荒野，无衣无食，傍吾二老而居，是又一时也。以穷困之时，居然而享富贵之福，抑思富贵已不在尔躬乎？自明日始，宜以穷困而作穷困事焉。男也采薪，女则汲水。如傲吾命，立即逐出蓬庐，俾尔为虎狼口之物。”七窍闻此，不敢再言。
　　到了诘朝，老妪以汲水之器交珠莲，以伐薪之斧交七窍。
　　二人得其驱使，懒步而前，出了蓬庐，且行且泣，七窍曰：“此日遭穷所为何？”珠莲曰：“皆因大道起风波。”七窍曰：“部衙富贵今安在？”珠莲曰：“且任微躯受折磨。”泣毕，各任其事，分路而去。七窍上得山岭，极目四顾，林木茂密。歇息片刻，持斧砍之。无奈茅茨纵横，不刺手时，即伤其足。勉强采了二束，负下山来。而任重难胜，两肩有如锥刺，或三五步一歇，或十余步一歇，约及半日，始到蓬门。老妪见其薪束无多，口中刺刺不休，与珠莲汲水先归一般情景。老叟曰：“不必过咎。今已午矣，胡弗炊烟？”老妪遂呼珠莲曰：“尔不炊烟为食，还望着老妪乎？”珠莲不敢傲，当即入厨。然彼虽郝相女儿，乃蚌精灵魂所投，不谙作食，粟尚未熟，而抬于案焉。
　　老妪尝之，大骂不已。珠莲、七窍闻老妪詈骂，泣而弗食。
　　是夜，夫妇同坐寝所，七窍怨曰：“不是三缄野道卖镜迷人，吾作吾官，福享不尽，焉有此苦？自彼来吾衙中，起了无限风波，俾吾二人落于是地。只想傍着老叟安居过日，谅有出此患难之期。谁知老叟仁慈，老妪严厉。不惟受其驱使，亦且终朝詈骂。吾夫妇到兹绝路，尚有何想？不若觅一死所，以了一生。”言至此来，抱头而泣。倏被老妪闻得，推门直入，指而詈曰：“尔夫妇安闲不惯，曾记石缝内阴幽之地乎？若非吾家老叟采薪至此，缒索救之，早已阴幽死矣，今幸重睹天日，仅仅役尔采薪汲水，大家烹粟而食，尔反在此抱怨于我，思寻死路。岂知尔即寻死，是自死耳，与吾何涉？吾实告汝，如愿在蓬庐也，要任采薪汲水烹粟之事；如不愿也，或自缢而自刎或捐躯以饲狼虎，随尔欲之。吾言如斯，尔宜各自为计。”老妪言后，忿然而去。
　　次日出见夫妇，怒询之言：“尔等昨宵愿死不愿生，今何尚在？如其不死而偷生人世，稍背吾命，从此不止詈骂，还要力加鞭扑。倘能不辞劳苦，勤勤采薪汲水，吾自厚爱，稍宽半日，或稍宽一日，或亦未可知。”七窍夫妇跪而泣曰：“前承老叟拯救，恩同再造。即任力役之劳，分所当然。但祈老母念吾夫妇受福已惯，缓缓役之。待到精力足日，然后随其指使，断不敢辞？”老妪曰：“不必多言，采薪者宜够一日炊烟之费，汲水者够一日烹粟沐衣之费，足矣，外弗苛求。如怠惰焉，定不宽恕！”七窍夫妇一一承认，老妪始有霁色。
　　无如七窍力弱难胜，每日采薪，不敷所用。始而老妪詈骂，继而加以鞭扑，终则以拳足击之。七窍是时已不胜其苦矣。一日持斧登山，想到为官荣华，大哭不止。哭已，倚石而眠。俟至睡梦初醒，日已西坠，忙忙促促，将薪伐下，束而荷归。老妪詈曰：“尔今日归何迟也？未必要将老妪莩死耶！”七窍泣曰：“儿因近日手足为茅茨所损，举动艰难，采薪稍迟，望母见谅。”老妪曰：“吾知此役尔不耐任，非力加鞭楚，不能畏吾。”遂入房中，持一索出，抓着七窍，七窍不能转动。片时之际，将身捆定，吊于庐外榆树枝上，以鞭笞之，连笞数百，体无完肤。珠莲见而心伤，跪地求宥。老妪曰：“尔毋代人祈也，吾责尔夫后，将责尔矣。”七窍痛楚难当，只冀老叟归来，一为解救。殊意老叟杳无踪迹，至待老妪鞭笞足意，始解索放下。七窍释已，又将珠莲吊着，如鞭笞七窍一般，尽力笞余，天色已晚。老妪自去厨内烹粟而食，也不呼及七窍夫妇。
　　二人忍着饥饿，暗地商曰：“事势如斯，不死何待？”即将捆躯之索各持一束，乘得老妪鼾声大起，走出庐外，意欲同缢于此。刚以索儿搭上树枝，忽然山外一声响亮，火光数十朵，直向夫妇同缢之处而来，曰：“勿忙，勿忙，吾等来与尔商。”七窍、珠莲以为老叟前来救己，立于树下候之。及光火到时，殊非老叟，乃是凶恶鬼物。有持索者，有持刀者，有持毒药者，有持小斧者，紧将夫妇团团围着。持索者曰：“尔学吾缢死好。”持刀者曰：“尔学吾剔死好。”持药、持斧者曰：“尔学吾毒死、砍死好。”一时尔争我夺，顺扯横拉，七窍、珠莲已骇半死。久之，众鬼曰：“彼刚二人，如何能代吾等之众？”倏一大肚鬼欣然来前曰：“尔辈毋容争夺，可让此男女与吾作水牢代焉。”分开众鬼，独将七窍夫妇手拉而行。众鬼哗然，乱打乱击，直到天将发晓，始行四散。
　　惟大肚鬼弗舍，向七窍夫妇叩拜不已，曰：“尔等苦难过日，不如代我在水国中坐三载水牢。三载后，尔代寻着，又复投生，奚必在兹日受啰唣？”叩拜已罢，竟将夫妇拉去。林外一叟，白须白发，突如其来日：“鬼物毋得如此，此二人终列仙班，何可加害？”言毕，拐杖一举，鬼化乌有。七窍夫妇虽为老叟救援，已被群鬼骇痴，遂呆立于林木之下。



                        


第一一○回    逃庐外虎狼相逼　寄贤母残毒交加


　　老妪早起不见七窍夫妇，手持竹杖寻来。见得二人尚然呆立不动，大声骂曰：“尔夫妇生平好惰，徒享安逸之福。一为老身驱使，尔即愿死，以逃懒命。昨夜持索来此，谅已缢毙矣，为何尚在树下对立如是耶？尔如不死，待吾将尔击毙。”言已，手持竹杖，极力乱打。七窍夫妇知无人救，只得双双跪地，泣而求曰：“祈母饶儿命二条，儿身世世把恩叨；愿将躯报高深德，贤淑芳名万古标。”老妪曰：“尔欲吾饶，却也容易。从此驱使惟命，不怠不惰，吾即恕之。如其故辙乃循，吾必束尔二人，沉诸潭水。”七窍夫妇同声应曰：“二次再违母命，以及愿死等情，任母如何，心甘不怨。”老妪曰：“尔毋徒诳一时，转眼又变心志也。”七窍夫妇曰：“誓不敢矣。”老妪曰：“尔既知悔，速归烹粟，与吾食之。吾为儿媳，真真抱气不少！”七窍夫妇果然归庐，炊起烟来，将粟烹好，奉母食后，夫妇同食。食已，七窍自忖：“不去采薪，恐老妪难容。”遂持斧爬上山巅，奋力将薪砍齐束妥，荷之而返。珠莲忙忙促促，亦汲水而回。老妪喜曰：“尔夫妇今日发了愤志，待吾烹一山豚与尔食之。”言罢入内。七窍暗喜，私谓珠莲曰：“想吾夫妇在部衙时，每食必有珍馐，还嫌厨人烹调弗善。自出衙外，不惟珍馐不得，即粗粟亦未尝饱。早知福享在前，今受困穷，胡不当初学食粗粝，以免今日如斯作难也？兹承老母赏烹山豚，夫妇食之，亦润一润肚肠，看此担荷之力稍增长否？”刚言至是，老妪出，向七窍夫妇曰：“山豚之肉，毛不可去，去则味不鲜矣。”遂将山豚一个，毛深寸许，也不洗洁，抛入鼎中，炊火烹之。约煮片时，提出碎割，尚有鲜血流于肉上。碎毕，装在盂内，呼七窍夫妇同餐。二人见此情形，停箸不食。老妪詈曰：“尔夫妇不食，未必嫌吾不洁乎？”七窍曰：“儿不敢嫌，因受风寒，心不欲耳。”老妪曰：“七窍既受风寒，珠莲又胡不食？”珠莲无言可对，勉强举箸。将近口角，臭气难掩，出而呕吐。老妪大怒，扭发击之。珠莲大哭呼饶，老妪不舍，愈击愈力，击得血流满面，尚不肯休。七窍是时虽甚忿恨，奈不敢出诸其口。老妪曰：“吾见七窍面带悲忿之色，殆欲顺妻逆母乎？”七窍曰：“儿不敢存是心矣。”老妪曰：“尔毋诳吾，吾知尔念抱不平，几欲出之于口者，以畏老身故也。吾且舍尔妻而击尔焉。”将当珠莲舍却，扭着七窍，与击珠莲无异。七窍受击，亦如珠莲之呼救不止。少顷击毕，老妪定息，指珠莲而言曰：“吾为击尔夫妇，腹已饥矣。尔可将粟速速烹来！”珠莲不敢违，忍着痛楚，来至厨下，烹而饷之。老妪食讫，又大声詈曰：“吾先无儿媳，倒还不忧不虑，快快活活。自尔夫妇投吾膝下，只意卸却重累，福享清闲。岂料有媳有儿，更添一番忧气。”詈罢大哭，哭罢又詈。
　　珠莲、七窍实难过日，夫妇计议，乘夜他逃。走到前宵寻死之地，心恐鬼物又至，转向西行。行约里余，耳听虎啸狼号，声震山谷，夫妇骇甚，暗暗坐于老柳树下，以待天晓，然后寻一无虎狼处以逃之。未几，启明星出，天已发白。七窍谓珠莲曰：“吾来妇不趁此逃，恐老妪寻来，难免受苦。”珠莲曰：“东西南北不知所向，将何逃乎？”七窍曰：“逃出荒凉，访问途程，仍回都中，方可保全性命。不然，必为老妪击毙矣。”珠莲曰：“如是，须急行之。”言犹未已，倏见腥风大起，败叶飞扬，四五虎狼，竟投柳下。二人魂不附体，将身一缩，隐入蓬蒿。虎狼到斯，若为未视也者。夫妇见此心乃稍适，暗想：“不过片刻，彼必他游。”殊知虎狼慵于行走，反绕柳而卧。足足卧到午刻，其虎始去。
　　狼睹虎去，亦尾之行。
　　夫妇见之，心甚暮之。方欲走出蓬蒿，老妪又至。东张西望，有如捕鼠之猫，口里喃喃，不住骂曰：“老妪今日将尔寻得，誓必击死，以免淘神。”七窍暗谓珠莲曰：“物类虎狼刚去，人中虎狼又至矣，可奈何？”珠莲曰：“吾与尔身毫勿动，彼寻不着，自然归庐。”不料老妪寻觅之力倦，低声言曰：“吾力馁矣，且在此地暂为歇息。”遂背老柳，向前面坐下。七窍夫妇五内战惧，欲行不可，欲退不能，只得屏息蓬蒿中，弗敢稍动。老妪坐已，又从而骂曰：“尔夫妇如是顽梗，寻得后，即不击毙，必送与人，自兹以后，决不要尔矣。”骂甫毕，又来一老妪，见柳下妪而言曰：“张老姥来此胡为？”老妪曰：“李母不知，吾家老叟于石缝内救得夫妇二人，无所依归，拜吾二老为父母。吾叟好善，往朝南海未回。不意二人不依吾教，累累作梗，心甚歉然。”李妪曰：“自己儿媳，须好教之。”张妪曰：“今而知禽兽至蠢，皆易于教者，其难教者，莫过乎人也。试如妪言。吾若寻着，驱之异地，断不使再处吾庐。但不知二人逃于何所？”李妪以手指曰：“尔所背之老柳脚下蓬蒿深处者，非耶？”张妪掉头视之，果见七窍、珠莲犬卧于是。妪气极，解下腰带，束二人手，拉回庐中，仍然吊于树枝，鞭抽不已。七窍夫妇号泣求饶，李妪劝慰数番，张妪之怒始解。
　　夫妇得释，拜了张妪不击之德，又拜李妪劝解之恩。拜罢，张妪曰：“李母慈良可喜，吾将尔夫妇送彼为儿媳焉。”李妪曰：“人生在世，贵有儿媳以奉事。世之无子者，或祈神拜佛，或另娶小星，无非求一继起人儿，以绵祖宗血食。尔二老生平无出，值兹晚景，忽得此佳儿佳媳，何幸如之？”张妪曰：“吾前无儿媳，常怨己何不幸而乏嗣，人何多福而有子。乃闻之有子者言：『儿妇为冤孽，不若无子无媳，尚得清闲。』吾暗思之，胡以吾所喜者，为人所恶；人所喜者，为吾所恶？皆以未有儿媳，故不知其情也。今而受兹忧气，始知有子不若乎无。尔如欲焉，愿以相赠。”李妪笑曰：“汝能舍耶？”张妪曰：“吾实不愿也。”李妪曰：“既承尔赠，吾将导归吾庐矣。”遂谓七窍夫妇曰：“尔愿随吾否？”二人曰：“愿。”李妪曰：“如愿，可拜谢张妪。”夫妇诺，拜谢张妪后，即随李妪去。
　　李妪举动儒雅，不善发言。二人在途，窃自喜曰：“此妪慈善，吾夫妇可过日矣。”行不数里，已至其宅。极目视之，虽系茅草结成？较计张妪所居，稍为宽敞。夫妇入，拜了李妪，认为慈亲。前数朝煮粟烹茶，李妪随彼二人，从不乱骂一语。
　　七窍夫妇暗暗告天日：“幸得神明默佑，得此慈母，俾吾夫妇出于陷阱，而登坦平。如获归都，吾必列牲以谢。”夫妇自此嬉戏宽闲，不似张妪室中无所措其手足。他日，李妪身坐堂上，呼出七窍夫妇，低声告曰：“厨内之薪已无几矣。尔夫妇可于明日一同上山，采集归来，以备后用。”夫妇欣然，果于次日同携斧去，采得薪归。李妪笑谓之曰：“人生宜勤俭，勤俭，持家根本。如奢华懒惰，必受困苦。这是一定之理。尔夫妇既为老身子媳，吾言当敬听之。”七窍曰：“母言金石，敢有不遵？”孰意李妪自吩咐后，无复再言。
　　七窍、珠莲久久怠玩不堪，李妪又呼入堂中，重新教导。
　　二人以妪甚慈善，毫无畏惧，反斗口四舌焉。李妪曰：“尔夫妇以吾慈善，不若张妪之严厉为可畏耶？若不施点威风，必不知老身厉害。”是夜，突将夫妇束捆在地，持刀碎割其肉。割一次，则哀声大喊，有如豕鸣。李妪笑笑嬉嬉向夫妇而言曰：“老身将尔懒筋抽尽，自能勤以操家矣。”可怜七窍夫妇受割此遭，遍体生红，衣不能服。不知李妪从又如何待法？自有下落焉。



                        


第一一一回    紫阳山持斧遇道　李妪宅悟道谈元


　　七窍夫妇遇着李妪，以为良善不暴。殊知张妪之威在外，怒仅击以拳杖，李妪之威在内，怒则割其皮肉。夫妇被割一次，一见李妪，如见毒虎。二人是时反以张妪为贤而怀思不言。
　　日复一日，刀痕已好。李妪各予一斧，促之上山，曰：“尔夫妇今日采樵，每人重要百斤，少在八十。如数不足，休归见吾。”言罢，笑容可掬，似一慈良之母。七窍夫妇跪地哀告：“祈老母念儿夫妇从未出力。薪重八十，即能采集，万不能荷之而归。还冀垂怜，稍减一二。”李妪曰：“尔夫妇欲傲吾命乎？”二人泣曰：“命不敢傲，只求老母再为稍减耳。”李妪笑曰：“可再减二十，六十决不可少。吾先悬秤以候，尔夫妇须急急采之。”二人领命，携手上山，将薪采齐，难于担荷。正值计无所出，忽有二农自山左来，见得七窍、珠莲而询曰：“尔二人姊弟耶，夫妇耶？”七窍曰：“夫妇也。”二农曰：“在此胡为？”七窍且泣且诉，备将李母毒于驱使，一一与言。二农曰：“如是，尔又得母虎而事之矣。此妪当日曾割死子媳数辈，尔夫妇事彼，终必为其所毙。今幸遇吾二人，且作一顺手情儿，将薪代尔荷归。”夫妇闻之，拜谢不已。二农撩衣扎袖，荷薪前行，其去如飞，转瞬已到李妪之宅。七窍夫妇艰于步履，久之始至。
　　歇息片刻，同入禀曰：“儿等已荷薪归矣。”李妪喜形于色，以秤称之，每担约计七十余斤。李妪曰：“薪重如此，儿媳均能扭荷，则明日八十之数，运回不难矣。吾粟久熟，速去食之。”食后，李妪曰：“今日已殆，尔夫妇各宜早卧。”二人唯唯。日刚西坠，即入室而卧。七窍在榻私谓珠莲曰：“此日全靠二农，明日老妪又要八十斤之重，吾夫妇纵能采得，无人代荷，如之奈何？”珠莲曰：“好人还被好人救。如不能荷时，恐又如今日之遇二农，未可知也？”七窍曰：“安得农人而日日遇之哉！设或一日无遇，则吾夫妇难免碎割矣。”言言语语，竟到天明。老妪在外呼曰：“尔夫妇可早起烹粟，食后上山。
　　趁此晴天，多采柴薪，以防阴雨。”夫妇闻呼即起，烹粟而食。
　　食毕，持斧竟去。
　　采到午刻，将薪束好，重而难运。七窍曰：“今日所采，较昨日更重，如何荷归？”珠莲曰：“暂待一时，必有农人由此归者。”殊待许久，并无行人。七窍曰：“久候无人由此经过，恐逾老妪所定时刻也。且缓缓负之。”珠莲曰：“尔不待人帮荷，薪重若是，乌能胜任？”七窍沉吟良久，曰：“薪止四束，吾夫妇共荷一束而行，不过三四往来，亦可荷尽。”珠莲曰：“夫言甚屉。”遂共荷一束，曲折下山。行未里余，珠莲呼曰：“肩如刀刺，可暂歇片刻。”歇定后，复向前进。刚行数武，七窍又呼曰：“肩若针锥，可再歇一时。”夫妇二人彼此交歇，直到天色已晚，始荷一束以归。老妪曰：“尔夫妇稍勤一日，又怠惰乎？”七窍、珠莲跪地言曰：“儿非好惰，实因薪重无力，难以运之。”老妪曰：“昨日所荷匪轻，何以归之又早？”七窍曰：“昨日早归者，以有农人代荷也。”老妪笑曰：“尔夫妇亦能倩人，今日胡不倩耶？”七窍曰：“今日此径无人，所以夫妇共荷一束，艰难万状，日夕始归。”老妪曰：“诚如尔言，尔夫妇苦矣。可快餐粟。”珠莲、七窍以为老妪烹粟以待，同入厨中。老妪曰：“今日之粟不必用箸，不必用盏，可以手掬而食。”夫妇闻说，不知所以，恐老妪别有烹粟法儿，在厨待之。移时，老妪捧一木器出，笑谓二人曰：“尔夫妇入山采樵，至晚始归。老身今日无薪作食，此以生粟数合赐尔夫妇，须尽食之。不然，必加以前日之刑罚。”夫妇畏甚，勉强同食。食已，老妪曰：“食此生粟，可能果腹乎？”七窍曰：“承老母所赐，腹已充矣。”老妪曰：“如是，速将所伐柴薪一一运回，以了今日之事。”夫妇不敢傲，只得又向采薪处，以共荷焉。无如天色昏黑，举趾殊难。夫妇同行，不为荆棘所缠，即为茅茨所刺，受尽无限辛苦。足荷至东方发白，才将所伐运完。老妪曰：“薪既运楚，速去烹粟，以便食后又往采之。
　　今日宜早荷归，倘再如昨日之迟，决不尔宥。”七窍夫妇应声入厨。不一时，将粟烹好，与老妪共食。老妪嬉笑劝夫妇加餐，面如菩提，温柔可近。食毕，即促持斧上紫阳山。
　　夫妇坐在山巅，想到受斯折磨，悲泣不已。久之，珠莲曰：“徒事悲泣，有何益哉？不如将薪伐齐，另外设策。”正言之际，倏一道士由山林而出，口内歌曰：“世人都欲享福力，不知此福不长寄；有时荣盛有时衰，荣时欣喜衰时泣。荣时好似上天堂，衰时无殊入地狱；有其衰时受琢磨，何若随我入山去。
　　修成大道乐逍遥，不受人间半点气；趁此年华尚壮强，如一老矣悔无及。”歌毕，七窍夫妇疾趋上前，跪地牵衣，苦求指示。
　　道士曰：“指示不难，恐尔心不坚稳，止于半途。”七窍曰：“吾夫妇而今正坠陷阱，如道长垂悯，度吾夫妇出此苦恼，誓愿炼修大道，不敢有违。”道士曰：“如是，尔夫妇今日空手归去，见得老妪，双双跪下。老妪问尔有何所说，尔夫妇同声言曰：『不愿折磨而一道，从此坚心以力造；敢祈老母教导吾，道成自把深恩报。』只说此数语，彼必厚爱于尔。尔见老妪所行所止，一一效法，自然不受折磨矣！”七窍得兹指示，喜不可言，复进而求曰：“道长何名？须为吾言，以好尸位而祝。”道士曰：“尔闻吾名，吾非他，天灵子即其道号也。”珠莲曰：“道长之言有准乎？”道士曰：“吾言极准，尔速归之。”七窍夫妇果然空手归来，老妪笑而问：“尔夫妇昨日尚运一束，何于今日一束俱无？”夫妇跪地，即将道士所教历历言之。老妪曰：“谁教尔者？”七窍曰：“天灵子。”老妪默然良久，曰：“教导固吾所愿，恐尔夫妇心不坚稳，反受天律之诛。”二人曰：“吾夫妇自此愿从老母习道，并无别心。”老妪曰：“既是如斯，来，来，吾将尔二人幽闭一室，尔能悟何故，吾即教以大道焉。”夫妇如命，同入室中。老妪将门落锁而去。七窍谓珠莲曰：“这是何故？”珠莲曰：“不知。”七窍顺想横思，一时不得其诀，心正着急，倏闻暗处有人告曰：“尔从习道用功思之，其诀自得。”七窍灵机触动，猛然悟曰：“入门休为外欲扰，即是参元得道时。”甫得此二语，老妪至于门外，大声呼曰：“闭门之妙可悟得乎？”七窍曰：“虽已悟之，未知是否？”老妪曰：“尔所悟者何？”七窍遂将所悟告之老妪。老妪曰：“尔有灵心，可以谈道矣。”当即开门放夫妇出。七窍偷视老妪，若有喜色。夫妇于是重新拜舞，求指道功。老妪曰：“扶衰不老，无他妙巧；神气坚凝，子精固保；由此上进，丹炉不倒；胎婴出现，封诰自讨；欲为仙真，心要坚好。”七窍夫妇闻此数语，似有省悟于心，但不能深知其妙。
　　老妪又曰：“果欲习道，尔夫妇自此不可同居。”七窍，珠莲口虽应诺，心实不舍。老妪若先知觉，怒谓二人曰：“既拜吾为师，求指大道，又不舍夫妇异处，则子精何固？子精不固，神气不聚，衰何以扶？”七窍曰：“夫妇为小之大伦，胡以定在分居，方可习道？”老妪曰：“妙道起首，在乎寡欲清心。
　　夫妇同居，心乌能清？欲乌能寡？”七窍曰：“子精者何？”老妪曰：“是乃人身根底。无精则无神，无精无神则气不克炼。
　　此造道者要必以固精为第一也。吾见尔夫妇分居似乎不舍，吾亦不为尔强。尔仍为吾上山伐薪，落得夫妇团聚。”七窍于此又畏薪难采运，迟疑莫决，久不回言。老妪曰：“不舍夫妇，道心尚属乎虚，依然罚尔采樵，任吾驱使。”言毕，将斧抛出。夫妇持斧出了庐外，老妪笑而言曰：“尔其在途细思，如能舍夫妇而各居也，随吾习道，不受此苦。如不舍夫妇而同居也，必终身为伐薪之侣。吾言若是，须自打量。



                        


第一一二回    收鬼物老妪试道　从赤鲤妖部生嫌


　　七窍、珠莲持斧同行，暗里商曰：“妪言习道要夫妇另居，尔我不欲之心，又为彼知，命自打量。这件事情究竟如何是好？”珠莲曰：“不习大道，则日受磨折；欲习大道，又夫妇分离。
　　事介两难，真令人踌躇莫决矣。”七窍曰：“吾见老妪残毒为心，不似有道之人。如其大道既得，必然仁慈在抱，待吾夫妇应宽厚不刻，胡为日日折磨如是耶？”珠莲曰：“看老妇行止，乃系村姑俗婢，又安知何以为道？吾夫妇暂且各居，假以习道名儿，偷闲过日。设或神天默佑，能逃入都，朝见当今，未必不还吾官品。”七窍曰：“如此，暂应习道之教，以免采薪之苦。”打点停妥，疾趋而归。老妪曰：“尔夫妇归来甚早，其殆打量已定乎？”七窍曰：“承得老母指示，吾夫妇愿拜门下，习兹大道。恳祈一一传之，若获功成，恩铭肺腑。”老妪闻说，复为叮咛曰：“尔夫妇毋得假此偷闲也。”七窍曰：“出自真心，断无假念。”老妪曰：“果尔，吾收尔为门徒。从此珠莲与吾共室而居，七窍一人自居外室。”夫妇诺，当即分处。老妪于是先嘱静坐，以清其心，二人然之，然见老妪行藏，总不以所言为念，即每日静坐，亦奉行故事耳。
　　翌日，老妪谓七窍曰：“尔可向采薪之地，将榆枝与吾伐一枝来，吾有所用。”七窍奉命持斧而去。刚将榆枝伐下，忽然阴风大作，黑雾四起，中立一物，似妖非妖，细细视之，乃前日攫己之大眼鬼也。骇极，回头疾走。无如此鬼随舌追逐，相隔不过数武。幸历蓬庐不远，七窍且号且奔，转眼间已奔入庐内。老妪曰：“七窍其遇鬼耶，何呼号乃尔？”即命珠莲出户视之。珠莲出，见大眼鬼挺立庐外，亦狂呼入内焉。老妪惊曰：“尔夫妇所见何物，如是张惶？”珠莲细告所以。老妪曰：“尔等见吾行止，疑为农家者流，恐道法毫无，有误乎尔。今日且看老母收此鬼魅。”言毕，左手持斩妖剑，右手执飞龙瓶，走出蓬门，指鬼物而詈曰：“尔在此山，理宜守尔鬼道，敛首潜形。何得如此猖狂，逐吾弟子？”大眼鬼曰：“吾在山径游行，见一人攀折榆枝，吾喉甚痒，切欲天噬。不料追之不及，竟入尔庐。尔可速出交吾，免动手足。”老妪曰：“吾谕尔速归巢穴，各守规矩，灵魂尚可保全。如或不然，吾将道法显显，必化尔魂为灰飞矣。”大眼鬼闻言怒甚，举着两爪，直扑老妪。老妪手持斩妖剑，劈面斲去。大眼鬼见剑斲来，身闪一旁，口喷黑烟，顷将蓬庐遮掩。老妪曰：“尔善吐雾，吾自有以收尔者。”言已，举起飞龙瓶，抛在半空。但见烈火腾腾，海风拂拂，不逾片刻，黑烟消散无有。瓶口火龙飞出，张牙舞爪，直搏大眼鬼。大眼鬼双睛一眨，火龙已落于目中。老妪见瓶不能降伏，急以斩妖剑抛去，亦入大眼鬼目内，或上或下，莫克斩其头颅。老妪暗思：“此鬼法力何大如是？”不得已抛去肠绋子，只意青黄二色如龙妖娇，可以束此鬼躯，殊自天外飞来，均与飞龙瓶、斩妖剑如投江之石而坠于鬼目焉。老妪见宝灵，忙取隐身旌，将七窍、珠莲及本身掩着。大眼鬼倏然不见老妪，恨其作梗，当即阴风吹起，地黑天昏。
　　紫霞真人默会得知，乃谓正心子曰：“三缄作老妪，收七窍、珠莲为门徒。今见扰于大眼鬼王，法器用完，不能收伏。
　　以此鬼眼眶甚大，宝物尽行坠入，难以得出也。尔可向财神宫去，请财神以收之。”正心子曰：“收伏此鬼，何以必要财神？”紫霞曰：“尔去请之，彼自有收伏之法。”正心子领命乘云，片时已到财神宫外。守宫童子见而问曰：“正心大仙来此何事？”正心子曰：“来见尔宫财神也。童子闻言，即入禀曰：“宫外有紫霞门人正心子要见。”财神曰：“紫霞奉上天命，阐道人间。今来晤吾，必有所请，可速传入。”童子出，向正心子拱一拱手曰：“财神有请。”正心子遂随入内，拜见财神。财神曰：“尔来吾宫，有何见教？”正心子曰：“吾奉师命，特到贵宫，迎请财神，去收大眼鬼耳。”财神曰：“吾只管人间财福，久已未经战阵，何能收伏鬼妖？”正心子曰：“吾师所言，大眼鬼头非财神不能收也。”财神曰：“既是尔师求吾，吾且前去看看。”正心子见其应允，拜辞出宫。
　　财神骑了黑虎，命数十管财童子各执金银宝物，云车催动，直向蓬庐而来。老妪慧目遥观，云中有黑虎一只，黑虎之上，一位金甲神祗，手执钢鞭，与大眼鬼彼此酣斗。约数十合，后面无数童子各执金银，向此鬼头抛掷而去。大眼鬼望见金银满地，俯首凝视，斩妖剑及肠绋等宝概已坠出，仍归故主。老妪不知何仙前来助战，刚欲问讯，忽听大眼鬼一声大叫，倒于地下。数十童子与金甲祗，已乘云向空，飘飘而逝。
　　老妪上前细视之，见大眼鬼束作一团，遂拉回庐，指而詈曰：“吾嘱尔各守规矩，尔不吾听，今何如何？”鬼哀乞曰：“一时错失，望老妪恕饶。”老妪曰：“尔目何以如是其大耶？”鬼曰：“吾在生时，一味大着眼眶。非但族亲瞧之不起，即堂上父母，亦不在目焉。没入阴曹，鬼卒挖吾双睛，愈挖愈阔。约计三载，其罪受满，罚在阴山，不准入世投生。吾即在此苦苦修炼，因而成一大眼鬼王。”老妪曰：“吾之法器收尔不着，胡金银抛掷，遂伏尔哉？”鬼曰：“吾目虽大，财帛乃障眼物也，故见金银两目昏花，即为所困。”老妪笑曰：“不怕尔目大如筐，总见不得金银耳。兹被吾擒，尔又何说？”鬼曰：“祈释吾归，永不出穴矣。”老妪曰：“吾发一片慈仁，释尔归去。自此宜谨守规矩，不可现形扰世。”言已，将捆释却。大眼鬼拜了几拜，阴风一展，去而无踪。
　　七窍暗谓珠莲曰：“老妪非凡人可比，观其所用宝器与伏鬼威风，非天上神仙，不能具此法力。吾夫妇从此须恪遵其教，无起外心。”珠莲曰：“但愿吾夫妇修成大道，法力亦如老妪，其心始甘。”老妪闻之，乃呼而告曰：“尔夫妇存心吾已知得，只要尔真诚修炼，仙神品位自不难居也。”夫妇是时心已诚服，一行一止，惟以习道为事，决无他想焉。
　　一日，老妪谓二人曰：“吾欲西行，不过三日即返。尔夫妇毋得擅出蓬庐，恐遇野怪山妖，乱语谗言，惑尔心志。”七窍曰：“师言敢不遵之。但师西行，须早早归来，弗可迟缓。不然，设或变生意外，弟子等支持不住，谁为救援？”老妪曰：“为师自知，毋烦多嘱。”言毕，别了夫妇，向西而行。七窍、珠莲果遵师命，柴扉紧闭，绝不外出焉。
　　且说三缄别却七窍夫妇，假意西行，暗又转身化为李赤模样，来至庐外，自语自言。七窍、珠莲正值无聊，忽听李赤声音，疾趋出视。李赤见而喜曰：“尔大人、夫人耶！自分散后，吾等寻之已遍，不见消息，何期今日相晤在此。敢问大人夫妇傍谁而居？”七窍曰：“李妪耳。”李赤曰：“李妪相待可宽厚乎？”七窍曰：“前傍张妪，毒见于外；后傍李妪，毒藏于内，毒打毒割，无刑不受焉。继而拜彼为师，学习大道，方能过得时日。”言犹未已，李赤曰：“李妪一妇人耳，乌能通达玄机？定系山妖假传大道以惑人者。吾欲迎大人夫妇回到前日所居洞内，不知大人意念以为何如？”七窍曰：“吾已拜在门墙，正习清心寡欲功夫，何可稍离左右？”李赤笑曰：“大人毋以至贵之体，轻信妪言，恐彼一朝吞噬尔躯，悔之无及。事势至此，吾明告尔：吾乃赤鲤所化，辛坚、马魁、徒能，一为虾精之魂所投，一为毒龙、老蛟之魂所附。大人此际与其落于山妖部内，祸生不测，不若仍到毒龙洞中安住，吾等缓缓送归都下，调停官位之为愈也。”七窍尚未回言，珠莲心中欲见同类极切，乃向赤鲤曰：“今日已晚，明日归洞不迟。”七窍是时心已无主，只得任之。
　　次日早起，珠莲将粟烹好，三人同食。食毕，珠莲曰：“吾夫妇行走艰难，毒龙洞历此甚远，如何得到耶？”赤鲤曰：“吾能驭风而行，尔等同上风车，顷刻即到。”言罢，风车驾起，七窍、珠莲同坐其中，腾空竟去。



                        


第一一三回    毒龙洞来鲤变色　慈航殿虎仆为殃


　　七窍夫妇腾在半空，转转旋旋，片刻已到毒龙洞外。风车驻下，赤鲤导入。七窍询曰：“此毒龙洞乎？何形象不似从前也？”赤鲤曰：“古道尚且成渠，江河亦能成路，岂一小小石穴而不变耶？”七窍闻言点首，然终疑惑不定。住了一日，复又询曰：“毒龙等安在？”赤鲤曰：“后自失了大人夫妇，慵于寻觅，各回宫内。惟吾心尚不舍，常常乘风空际，四境访之。”七窍曰：“尔真谓情长不尽矣。”赤鲤曰：“故主恩深，乌得不念？”七窍曰：“承尔盛意，导吾于此，不如借尔风车，将吾夫妇二人送归都去。”赤鲤曰：“此刻回都，设遇三缄妖物，难免吞噬于尔。待吾乘风暗访，如三缄已去，送尔夫妇同归都下。如其未去，宜在是洞往而避之。”七窍曰：“尔言亦是。
　　然既如此，可将前日烟火等器，并及粟米诸般，与吾夫妇运齐，以好度日。”赤鲤曰：“这是自然，但迟速未可知。大人夫妇毋得滥出洞外，恐被李妪寻着，不惟恨其背道而遁，且恨尔师命不遵，拉回庐中，必受碎割矣。”七窍曰：“吾夫妇深隐洞内，以候尔归。速去运之，毋烦多嘱。”赤鲤于是乘风竟去。
　　自去后，七窍夫妇在洞悬望。望了一日，不见归来，夫妇饥火如焚，时向洞外望之。望至二日，依然不见形影。只得出洞掬水而食，以疗叽玻食已，七窍谓珠莲曰：“如赤鲤此去不返，何以聊生？”珠莲曰：“今已去了二日，明日谅必返焉。”殊候及三日，夕阳西坠，终是渺然。七窍泣曰：“前遇张、李二妪，虽云残毒，犹幸未受饥饿。今被赤鲤刁弄来此，三日未得了食。倘彼去盗烟火之物，为受盗者击毙，吾夫妇必死于是矣，安望生还乎？”珠莲曰：“赤鲤道法高妙，受盗者焉能捕彼？妾料明日必归无疑。”果到诘朝日落西山时，遥听风声响亮。珠莲喜曰：“是必赤鲤来矣。”不一时，风车驻下，赤鲤忙忙促促，入洞言曰：“几与大人、夫人不复见也。”七窍曰：“如何？”赤鲤曰：“曩者吾辞主去，先盗烟火之物，东寻西觅，已盗得矣。孰意归至半途，忽遇三缄妖孽。吾畏甚，将所盗者概行抛却，升空而回。当被三缄追逐数十里，不是风车迅速，早为彼吞。”七窍曰：“吾夫妇听尔刁弄，来此洞里已三日不食，如再无粟米以充乃腹，夫妇性命不几为尔害乎？”赤鲤曰：“且再忍着此日，吾于明早另选市镇以盗之。”七窍曰：“其奈饥火焚心，甚难以息？”赤鲤曰：“洞外有水，欲息饥火，只此而已，他无望焉。”夫妇闻此，默然无词。
　　次日早起，赤鲤又乘风车而去。两日方回，仅以粟米数升交与七窍，曰：“尔夫妇可将生粟暂且用着几日，俟盗得烟火之器，然后烹食不迟。”七窍曰：“生粟如何食耶？”赤鲤曰：“事势如此，怎比在衙时乎？”言毕出洞，乘风去了。七窍夫妇强将生粟食以果腹。看看食尽，赤鲤尚未见归。夫妇夫可如何，仍然掬水而食。日复一日，已饥饿不能出门户矣。
</div>
    <div class="pagination">
<a href="绣云阁_page32.html">上一页</a><span>...</span><a href="绣云阁_page28.html">28</a><a href="绣云阁_page29.html">29</a><a href="绣云阁_page30.html">30</a><a href="绣云阁_page31.html">31</a><a href="绣云阁_page32.html">32</a><span class="current-page">33</span><a href="绣云阁_page34.html">34</a><a href="绣云阁_page35.html">35</a><a href="绣云阁_page36.html">36</a><a href="绣云阁_page37.html">37</a><a href="绣云阁_page38.html">38</a><span>...</span><a href="绣云阁_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
