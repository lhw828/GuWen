<!DOCTYPE html>
<html>
 <head>
  <meta charset="utf-8"/>
  <title>
   绣云阁 - 第 31 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绣云阁 - 第 31 页/共 40 页
  </h1>
  <div class="content">
   第九十九回    养胎婴猿精窃道　收金钟道士拜门


　　老道曰：“尔所求者安在？”三缄曰：“累承吾师不吝传授，弟子暗计，恐犹有未得者，冀师尽情指点，以俾弟子早日成功。”老道曰：“尔道业已尽得，此刻宜养胎婴。待胎婴养老时，自赴蟠桃大会。”三缄闻言而拜，曰：“吾师究系何人？”老道曰：“吾紫霞真人也。尔犹记忆当日领阐道之命乎？”三缄摇首曰：“不知。”紫霞于是拍顶呼曰：“虚无，虚无，曾记前途。命肩阐道，领得皇符。”三缄闻之，倏然开朗，似将前劫成真事，了了胸中，遂视紫霞而笑曰：“师乎，当日命弟子之言犹在也，何凡胎一入，而概就忘去乎？”紫霞曰：“尔入胎脱，化为尘浊之气所污，故将前世事情，悉忘于心，无怪琢磨受尽耳。”三缄曰：“非师累累指陈，恐至死而难悟。”紫霞曰：“凡系初劫成真，功行尚欠，每降凡胎，俾游富贵之场，或位极人臣，或富甲一郡。是欲借富贵为修炼地也。倘迷于四害，不知修身积德，以补前劫所未逮，又复凡胎坠入，降为中富中贵，待彼修炼，以还仙位。如居中富中贵而仍不悟，造成巨孽，上天犹有所待，而罚于贫贱，使之炼其心性。至居贫贱而不知修炼，上天已无所待，而堕诸地狱，不免苦受三途。
　　坠之愈深，斯炼修愈难矣。所以世之自富贵而贫贱者，皆由是焉。”三缄曰：“既成仙子，甚属不易。宜其长为仙品，不落尘世。胡为凡胎打入，以负前劫修造之功？”紫霞曰：“欲成金仙一品，非由九转，丹何能成？”三缄曰：“然则，世言金钢百炼者，其即金仙之谓耶？”紫霞曰：“金钢百炼，尚其浅焉者耳。若上皇劫修斗粟，岂止百炼哉？”三缄曰：“今而知仙品之不易得也。倘非吾师爱徒情深，则入宦途而不返矣。”紫霞曰：“他且不论，大道之传，已尽于斯。待尔胎婴养成，师又再来指点。”三缄领命而退，日在万福楼中养此胎婴，狐疑、紫光常常守护。
　　灵宅子因前日自议愿传三缄大道，紫霞不许，怒气归来，思欲先诛三缄，以绝紫霞传道之举，故在洞府旦夕思筹不已。
　　一日云游空际，遥见万星台万道祥光，直矗天上。默会片刻，始知紫霞将道尽传三缄，三缄日养胎婴，渐有神出泥丸之望。
　　心中暗想：“如三缄神出泥丸，大道已成，又一仙真，即欲诛之，乌得而诛之？既不得而诛，吾恨气满腔，若何消却？”正躇踌未定，忽见一母猿御风游行。挥之以麈，母猿妖风坠下，跪而言曰：“仙真麈挥畜类，有何驱使？”灵宅子曰：“尔能化人形否？”母猿曰：“吾修炼甚浅，只能御风而行。至于人形，尚不能化耳。”灵宅子曰：“尔拜吾门下，吾传尔化形之妙，可乎？”母猿闻言，欣然拜舞。灵宅带归洞内，日以移步换形之法教之。炼习旬余，其法已熟。灵宅一日呼而谓曰：“为师使尔到万星台万福楼头，隐着身儿，俟三缄婴神放出，乘机迷弄。如毒毙焉，即是为师第一有功弟子。”母猿曰：“师命弟子迷弄三缄婴神，其化男乎。女乎？”灵宅子曰：“化一女形，以盗其精，尔不待修而仙可成矣。”母猿曰：“三缄既出婴神，岂无守护？”灵宅子曰：“虽有守护，皆庸才耳。尔速去之，如有别故时，为师速来助汝。”母猿拜了灵宅，妖风驾动，直投万福楼以候之。无何，三缄婴神放出。母猿化一美女，上前搂着。婴神惊惶无措，欲归躯壳，奈为美女紧抱，急不能脱。狐疑、紫光不知其由，以为乃师卧矣。紫霞默会得知，按下云头，大声吼曰：“猿妖受谁刁播，来此迷弄婴神？倘不疾速释之，看吾雷诀击尔。”母猿紧抱不释，驾风而遁。紫霞随后追逐，以撑天如意向彼击去。
　　母猿全体欲碎，一时失手，将婴神放下。紫霞以袖笼归楼中。
　　三缄忙收了神，见紫霞而请曰：“适才弟子婴神游动，为一美女所抱，不能脱身。忽见师来，骂及美女。美女抱定弟子，飞之空际。师随后逐，美女失手，弟子坠于山巅，被师袖笼而归。不知何故？”紫霞曰：“师不为尔言。尔初游神，不甚深悉。其抱尔美女非美女也，乃母猿所化，欲盗尔精以成仙体者。
　　尔如恋彼，子精一泄，苦尔修炼半生，替母猿修之炼之，而尔道失之矣。”三缄曰：“是非吾师维持，弟子不迷于此，未有不迷彼焉。”紫霞曰：“学道人最忌子精丧失。所以世人少年子弟廿龄未满而即丧者，以结配太早，无异婴神之太嫩，子精丧尽，如木根枯朽，难免颠倒矣。然此必如何而后可哉？子弟完婚，宜在廿龄以外，此时根固而老，即或新婚贪恋，父母为之指点，节度得宜，自然克享天年，而无夭寿之患。仙子婴神甫出，亦贵守护严谨。久久老炼，放之快，收之亦快，安畏邪精所扰乎？”三缄曰：“如是，弟子婴神尚嫩，冀师常为护持。”紫霞曰：“吾自命尔道兄朝日在此守护。”三缄曰：“师恩若此，弟子何日报之？”紫霞曰：“尔自有报时也。”言毕，归于洞府。即命复礼子、正心子来万福楼中，守护三缄婴神出入。
　　守之已久，三缄婴神，千里路途，顷刻能到。紫霞此际意欲命彼一人都下云游，以收门徒。又奈三缄弟子尽在万星山上，无人传彼大道，左思右想，其计忽得。遂来楼内，传三缄而言曰：“尔道已成，尔之门徒尚未收足。师今来此，特命尔孤身独自云游都中一带，以收尔弟子未满之人。”三缄曰：“今有数十弟子同在此山，弟子异地云游，谁为教导？”紫霞曰：“尔毋多虑，师命诚意子代尔教之。”三缄曰：“吾弟子前因灵宅之误，不肯师事他人矣。可奈何？”紫霞曰：“吾命诚意子化尔形容，以万福楼为传道地。凡有功夫未得及一知半解者，招来此地传之。”三缄曰：“师言固是。特恐诸徒见吾下了万星台，心生疑惑耳。”紫霞曰：“尔自明日为始，传尔徒众，或二人，或三人，同至此楼，以传其道。尔先为教惯，然后云乘黑夜，向都中而往。诚意子化尔形象，接续代教。尔诸门徒自不见疑。”三缄曰：“师言如是，则机无可泄矣，诸子又乌能知之？”即于是日命狐疑前去遍传诸子，齐至万福楼。不一时，弟子等尽行得到，侍立两旁。三缄曰：“师传尔等来此无别，因尔等大道有得一二步，二三步者。尚未知之精而习之熟。自明日始，可三人为一班，来此楼中，问道之所已得、所将习与所未得，师好为尔等讲明而切究之。”诸子闻言，欣然散去。
　　又于楼外议贴规条，以年齿之大小受教之先后。果到次日，西山道人及凤春、紫花娘同来楼畔，听师教谕。从此习以为常。
　　教至旬余，三缄交于诚意子，暗乘祥光一缕，由后山而去。
　　却举金刚山里有一金刚童儿，乃古佛剎中金钟修成，预知三缄路过此间，特来与之试试法力。三缄甫至山下，只听钟声响亮，忽来一虎，色黑毛深，舞爪张牙，阻着去路。三缄暗想：“此地又非野荒，为何有虎当道乎？是必妖庳化来以试吾者。
　　师传变化之法，吾且试之。”于是扭身化作猎士，手持铼叉一柄，直刺黑虎。黑虎将躯躲过，举爪以抓猎士。猎士一叉横刺，正中虎腰。虎哮一声，化为巨石。三缄见虎化石，仍阻去路，转化一石工模样，持钻劈之。金刚童儿见三缄持钻劈石，复化一龙，高飞天外。三缄急化飞虎，相斗半空。童儿力不能支，化作金钟悬于霄汉。三缄化一老秃，手持钟杵，唱偈而至，向钟一击，钟忽化为皮鼓，大过于筐。三缄不疾不徐，暗化钟杵为鼓槌，向鼓擂之。鼓化黑烟，霎时散而无迹。三缄窃喜仙法颇灵，即属只身，不畏妖部矣。
　　金刚童儿化为黑烟，飞至芙蓉山前驻下，暗自惊曰：“不意三缄仙道厉害如此，吾将何以伏之？”猛然思及雷震童儿亦能变化，吾不免搬至前面，以候三缄。计议定时，即转古佛剎中，私谓雷震童儿曰：“吾与三缄略试道法，孰料彼道高过于吾。特来搬兄，同至芙蓉山麓，再与相斗。如果不胜，拜彼为师。”雷震童儿曰：“三缄系紫霞真人弟子，师法高矣。而且前劫又属虚无子所化，以仙根而学仙法，焉有不精？尔乃金钟修成，吾以皮鼓修得，均是受击器皿，何敢与彼一试法术乎？”金钟曰：“谁家门前牌挂无事？吾有所托，尔试助之，尔有所求，吾亦助尔也。”雷震拂情不过，遂与金钟风车驾动，并到芙蓉。
　　三缄自与金钟战后，曲曲折折，贪看山水，不知不觉，已抵芙蓉山。仰面视之，见山形层峦相接，一顶高出，酷肖莲花一朵，开放于兹。访诸行人，以芙蓉告。三缄曰：“吾睹其形如莲花开放，不期前代竟以芙蓉名之也。吾且登高一望，以资游览。”于是祥光驾动，直趋山顶，甫立峰头。仰视于天，似与云霞相近；俯察于地，则青畴万顷，入目难尽。三缄爱其山高而秀，贪看忘行。
　　金刚童儿潜候山下，时已久矣，心甚不耐。钟声一震，乘风直上，手执铁锤二柄，向三缄而吼曰：“尔属何妖，敢窥吾山形势？”三缄曰：“山为天地所生，原以资人玩游，岂系尔家之物？”金刚童儿曰：“闲话休讲。尔既道家装束，如有仙法，吾誓与尔一试高低。”



                        


第一○○回    收吴子三缄巧辩　设西方万佛奇谈


　　三缄曰：“尔我素无仇恨，何得手持军器，以阻吾道耶？”金刚童儿曰：“尔休言与我无仇也，曾记金刚山下为尔所败者乎？”三缄曰：“尔既败吾下风，应宜潜形敛迹，为何既败而复兴师？”金刚童儿曰：“前者失利，出于不觉。今日来此，誓与尔定高下，拚生死焉。”三缄曰：“吾见尔小小孩童，何不守尔本份，修尔大道，以期有成？如与吾较量高低，设或丧吾手中，自促年华，岂不可惜？”金刚童儿曰：“吾慵与尔言。
　　尔有何道法，尽尔力量用出，吾不畏之。”三缄曰：“吾言金玉，反以为仇，尔又何能，只管使来，吾亦不避。”童儿于是双锤一举，直击三缄。三缄将斩妖宝剑挡开，复还一剑，童儿亦以双锤架着，不能近身。但见一往一来，剑如电火飞光，锤似飘风骤雨。
　　酣战良久，三缄见彼有三分怯意，正欲取出肠绋子以收此童儿，忽然雷声震动，雾影幢幢，顷将芙蓉山变成一团黑气。
　　三缄慧目睨视，又见一位童子，头小腹大，动则雷鸣，手执金光圈儿，突近身旁，当头打下。三缄急闪异地，此圈坠在石上，将一石角损去，霎时金光散溢，如火燎原。三缄骇甚，疾向东往。童子出其不意，暗暗持圈，复向三缄腰中打下。三缄腾空一跳，圈又从左飞去，把一斗大松树打成粉碎。三缄暗想：“此人道法比前更胜，如何擒之？”正踌躇间，又被童子一圈从身边飞过，把一小小土堆劈得平如坦途。三缄曰：“童子何名？
　　敢与吾战？”童子见己圈儿接连落空，心愈怒甚，雷声大吼，恍如地裂山崩。三缄暗展隐身旌，将身掩着。童子恐其借土而遁，化为铜墙，四面围三缄于其中。三缄亦化为火炉，中燃烈火。此火系三缄身内离火炼成，立将铜墙化为乌有。童子复化一海，海中一岛，巍然高耸，三缄只身立于岛间。海水作浪翻波，看看涌至足底，三缄忙取飞龙瓶向海一抛。此瓶倒向海水吸之，霎时吸尽。童子怒，急扭身化一青龙，舞爪张牙，其势猛甚。三缄将瓶拍动，飞出火龙一条，直追青龙。青龙畏之，坠于地下。火龙亦坠，乱窜火光。雷震童儿无处躲身，化作黑烟，与金刚童儿一同逃去。三缄随以肠绋子抛入空际，青黄二色绕从天外，缓缓收束，竟将二童束成一团，坠于身侧。笑而询曰：“尔欲与我试试道法，而今何如？”雷震童儿曰：“吾等被擒，都是出于未防。尔如释之，再以宝物擒得，那时甘愿俯首拜在门墙。”三缄曰：“这事甚易。”当时收回肠绋，释却二人。
　　二人商曰：“此次一向东逃，一向西逃，看彼如何擒得。”计定，各持军器，双战三缄。三缄以斩妖剑迎之鹰无畏惧。战了半日，取出飞龙瓶，望空抛来。二童知不能胜，黑烟吹起，东西分窜。三缄复以肠绋子抛去，二色亦分两路弯环天桥，仍将二童束来。三缄曰：“此次服否？”二童子曰：“仙官法宝高妙，吾心服矣。愿拜门下，师事终身。”三缄见其心已悦服，当将肠绋解释，取金刚童儿为“刚克道人”，雷震童儿为“柔克道人”焉。二童不胜欣喜，即日追随步履，向芙蓉山北而去。
　　他日来至一庄，绣壤田畴，极目皆是。三缄心爱此地山明水秀，欲于庄中玩赏数朝。奈四顾其间，无有栖止之所，心中耿耿，缓向前行。行复里余，忽然见一古剎翼然山半。师徒喜，急望古剎而投。甫到剎门，耳听左楹有咿唔声。及入首重，为一老僧所见，近而阻其行，曰：“尔云游道士乎？此剎不准投宿也。”三缄曰：“尔邑官宰有此示欤？抑亦村人所议欤？”老僧曰：“否，否。剎内训徒先生吴子所议耳。”三缄曰：“日已夕矣，予将何之？即不许道士住此，吾等暂宿今夕，明日速向他往，断不濡滞遗讥。”老僧曰：“尔言亦是，然吾不能自主，必须告之馆师。”言已而去。去不一刻，出谓三缄曰：“馆师吩咐，叫尔等拿一能言者，与彼会之。”三缄曰：“学道之士，岂习口给御人哉？吾虽不善言词，愿与馆师一会。”老僧曰：“如是，可随吾来。”三缄遂随老僧竟入馆内。见几上坐一中年士子，端其身份，严其面目。见三缄而问曰：“尔系学道士乎？”三缄曰：“浅学未深，不敢言道。”馆师曰：“可恨尔辈，辄以为仙为神骇人听闻，致使愚昧子弟多为笼络，抛弃高堂，独入深山，去人伦而不顾。似此妖言惑众，理应禁之。”三缄曰：“先生之言，听诸何人之口？”馆师曰：“每见市廛内凡说仙说神者，皆尔道士类也。吾且问尔：仙究何在？神究何在？”三缄曰：“如先生所说，其谓上天下地，无有神仙乎？”馆师曰：“然。”三缄曰：“尔言天地无有仙神，尔曾上过天曹，亲见之耶？不然，何以得知？”馆师曰：“吾虽未上天曹，即理推之，言仙言神，皆妄语也。”三缄曰：“其妄安在？”馆师曰：“以未见者为妄耳。”三缄曰：“神仙原住天上，不与红尘俗子为伍，故不使人见。即与人见，微其服饰，晦其仙容，尔虽遇之，乌能知之？此仙之不测也。若言乎神，神居于幽，人居于显，两相扞格，又乌得而见之？纵体物不遗，尔亦忽略焉，而不以神目也，此神之不测也。尔何疑于仙神乎？”馆师曰：“以吾言之，仙神本无，不过以有功于世者，拟以神号；行藏怪异者，拟以仙名也。”三缄曰：“尔言仙神皆凡人所拟，尔室龛上何又供尔先祖？一遇疾苦，何得祷及神鬼哉？”馆师曰：“吾为读书士子，所信者惟在圣贤。昔孔子疾时，门人请祷于上下神祗，是祷诸神祗之圣贤者也。岂如尔辈常以『仙神』二字惊世骇俗耶？”三缄曰：“道士中有以仙神骇人者，有不以仙神骇人者，尔何得一概论之？然不以神仙骇人，而亦有时以仙神教世，其说皆出自前贤也。尔岂未读神道设教之书乎？”馆师曰：“不怕尔巧于辩论仙神之有，吾实不信之。”三缄曰：“尔既不信，吾不尔强。以吾视尔，为不识时务之迂先生也。吾言及先生之迂，吾念及吾乡之任子澍焉。”馆师曰：“任某如何？”三缄曰：“子澍自幼习儒为业，可恨懒如眠蛇。
　　习至三十岁时，腹笥空空，尚属半明半暗。一日农家招饮，妻阻其行，子澍曰：『农叟早备红笺送入吾馆，揖而又揖，吾必去之。』妻曰：『尔如欲去，寻常衣服可耳。』子澍以为农家具酌相邀，必有贵客。遂入内室，将上色衣服穿得整整齐齐。
　　妻又曰：『上天下雨，已经三日，尔靴不必着也。』子澍曰：『衣冠不整，贻笑旁人。』复将靴而着之。刚出门来，一步一滑，泥泞难进，农家未到，靴底已脱。子澍见靴无底，勉强而至坐于筵上。饮至半酣，不料靴而上提，赤足现出。众客哄堂大笑，子澍亦从而笑之，初不知众人之笑在己也。无何俯视，见赤足现于靴外，自觉不安，目视众人，暗将两足收入无底靴内。内有一客讥之曰：『天上人有言海深者，则曰碧浪千寻；有言心深者，则曰奸诈百出；有言学问深者，则曰学富五车。
　　以吾言之，终不及子澍先生之靴深而无底。』子澍曰：『吾靴原有底，其无底者，失于滑也。』讥之者曰：『先生胡弗请一皮匠，以培根底乎？』子澍曰：『惜无皮匠其人者。』讥之者曰：『有之。是人姓晨，善作靴。尔请之来，靴可整旧为新矣。』子澍曰：『尔试代为呼之。』不一时，晨姓果至，将靴视之又视，曰：『尔靴毫无根底，非姓晨的不能培之。』子澍曰：『价用几何？』晨姓曰：『无多，银仅二钱耳。』子澍曰：『如是，待吾归家一询其妻。妻许则可，否则吾靴不必培其底焉。』晨姓曰：『如询之妻而始培根底，吾未见世有是人也。
　　姓晨的不愿培尔根底，任尔着无底之靴，看尔行得几时。至到行不去时，那时才思姓晨的好言，亦已晚矣。』言毕，大笑而去。”吴子闻三缄言，怒气勃勃曰：“吾非言世无神，盖谓世无仙也。尔何以巧语讥吾？”三缄曰：“尔言无仙，吾即仙也。”吴子曰：“尔将仙法显显，如能服吾，吾亦愿拜门墙而为道士。”三缄不徐不疾，扭身化为仙官，仙服仙衣，身骑仙鹤，翱翔天半。霎时坠下，仙鹤冲霄。吴子见而异之，遂拜门墙，即此追随，以习大道。三缄喜，予以道号曰“傲性道人”。吴子收后，离了古剎，向西而行。一路之中所历雨雪风霜劳苦，自不必说。
　　且言灵宅切欲仇复紫霞，而苦于无隙可乘。是日闲游，游到万福岭，见岭崖之上，石鎸万佛，曰：“远年湮得了日月精华，都能乘云驾雾。”灵宅与语，诳以仙法度之，万佛欣然，概投门下。灵宅子曰：“既投吾门下，吾有一仇未报，欲借弟子之形，设一西天，笼络三缄入内，不知尔等心可愿乎？”万佛曰：“仙师驱使，敢不效劳？”灵宅见万佛应诺，当将是岭化为西方乐土。
　　三缄游至岭下，仰视亭台楼阁，较万星山为更多。思其素好游览，兼之大道已得，不畏妖魔，遂独自前行。来至岭上，极目视去，无处非佛，合掌低眉。三缄思曰：“此何地也，佛多如是？心恐妖部所化，放开慧目，又视不出破绽来。”正思一问其人，灵宅化一小僧，突然而至。三缄拱手曰：“小当家，此系何地？”小僧曰：“此地非他，乃西方乐国也。尔既来谒佛，曷不遍游乎？”三缄遂请小僧前导。纡徐曲折，导入一楼，额题二字曰“通天”。楼中尽佛像，古老可畏。三缄一一拜舞毕，见佛与佛谈，皆西方梵音，不解其说。未几，夕阳西逝。
　　小僧导三缄于上层楼内，不知用何法术以诛之。



                        


第一○一回    施妙法灵宅缩首　奏元功圣旨颁行


　　灵宅子将三缄导至上层楼中，欲诛灭之。三缄不识，乃谓小僧曰：“此楼何名『通天』？”小僧曰：“以其与上天相通也。”三缄曰：“如何能与天通耶？”小僧曰：“人由此楼，可以登天；仙神游之，可以下地。澈上澈下，故以『通天』为名。”三缄曰：“极乐世界原在西天，胡是地为西天，尚有通天之说？岂西方乐土在大罗下哉？”小僧曰：“西方乐土本在大罗天下。凡人修行得道，先飞身于乐土，再为修炼，俟功行圆足，然后方升天府。此乐土者，即尘寰之第一天也。”三缄曰：“飞升大罗而始称佛乎？抑不待飞升而即称佛乎？”小僧曰：“未能飞升大罗，谁以佛号封之？”三缄曰：“如是，则是地之低眉合掌者皆非佛也，乌得冒佛名乎？”小僧曰：“此系飞升大罗受封佛号后而闲游乐土者也。”三缄曰：“既称为佛，吾欲一观佛法。敢请诸佛显显，以释吾疑。”小僧曰：“吾与尔请之。”言已，假向诸佛喃喃数语，转而告之三缄曰：“诸佛已许矣。但尔亦宜低眉合掌，不可妄动焉。”三缄曰：“愿领其教。”方将两足趺坐，小僧以手一指，似有至重之物从天半坠来。
　　三缄忽听响声将要坠于顶上，扭身一化，化一莺儿，飞入重霄。
　　俯首下视，乃一巨石如桶，周围放出金光。此属灵宅洞中所炼之飞天石，善能伤及仙子者。见三缄化莺而遁，此石飞舞空际，似寻三缄不着而已。”是时，公输大仙早化一老道等候在此，见灵宅至，笑而询曰：“尔灵宅乎？尔横顺欲阻阐道之人，今何如乎？”灵宅子曰：“吾所不平于紫霞者，以紫霞任肩阐道，高大自矜，卑视乎吾。兼之累受彼侮，心实不服。故不得不累复其仇也，岂好事哉？”公输仙子曰：“凡仙所遇，原不一致。亦如人世富贵贫贱然。有遇合之隆而得富得贵者，非生平造作应享乎此，即前世修积，定自上天。贫贱者流，不知一己乱道败德，自坠困境，反见富贵而仇之，思欲害之，令如己之贫贱而后已。乌知上天既许，非人力所能夺乎？真人之欲阻道于紫霞，亦犹是也。然阻之累次，败之累次，亦宜自反曰：『天其不许我乎？』即当解释冤怨，以守尔清净矣。而乃如是痴愚不悟，无怪被三缄孺子击得鼻歪头肿，为群仙所羞。吾于三缄譬诸伏鼠之猫。真人则譬之畏猫鼠也，急宜缩首以听天罚，否则，他日有难言者。”灵宅子聆此一番议论，哑口无词，别了公输，回洞而去。
　　孰知阐是大道，不阻于此，必阻于彼。所阻者又属谁也？
　　七窍自除海怪黄龙，皇帝嘉其有功，迭次加升，封为尚书一品，得专国政，李赤等效厥奔走，凡一切无头无质之案，靡不剖晰详明。皇上甚喜，常称于朝曰：“朕朝有此良弼，天下可无冤狱矣。”七窍得上如此宠荣，如此褒称，无奏不允。一日，七窍宣入内庭议事。珠莲设宴以招李赤等，曰：“尔等为阐道一事，辱受紫霞者累累，独不思所以报复乎？今者七窍得君荣宠，计从言听，何不乘机播弄，奏闻皇上，禁止习道之人。如圣旨下时，访得三缄，即扭入朝，加以大辟。三缄诛后，道已难阐，俾紫霞无颜以见群仙。其计岂不甚善？”李赤曰：“吾等为奔走下人，播弄弗信，不敢再为多口。惟尔与彼既为夫妇，浸润之谮，或可行焉。”珠莲曰：“吾谮于内，尔谮于外，如士卒内外攻击，自然易破其城池。”计议如斯，七窍归来。
　　珠莲自是频以禁道之语左播右弄，李赤等亦常以此竦慂之。
　　曾不几时，而七窍之耳劲软矣。他日上朝，诸事奏罢，金阶俯首，复面奏一本，曰：“圣天子抚万民，所重者圣贤大道。盖圣贤之道，不外君臣、父子、夫妇、昆弟、朋友，而好异者辄鄙此道，为不屑为。或从释而不得其正宗，则释之旁门异道出；或从道而不得其正孰，则道之旁门异道生。以二教之异道旁门，分而为无数左道，或炫人以名利，或炫人以仙佛。学其道者，往往借此而创逆。愿圣上大下旨意，敦崇儒学，将一切释道禁止不行。纲领一除，斯左道不能相沿而相习。伫见群黎合德，四海同趋。上古淳风，可由此而卜矣。”上闻所奏，条条有理，乃下旨曰：“爱卿所奏，实系清源正本。准尔行文如海内山陬，缉获不习正道者，饬州县斩决。倘能自知改悔，弃异道而不为者，赦之。”七窍得旨，退出朝班，即令吏部衙门书得飞文，遍行海宇。文内有“道门装束，该州县严缉，不得纵放一人”等语。此示一出，凡学道辈无辜受戮者甚众。
　　三缄不畏，只遣傲性三道人回万星台，与诸弟子同习大道，独将隐身旌掩着身儿，东奔西走，已至都下，正值七窍出衙。
　　三缄化作渔翁，手提巨鳌一尾，街头叫卖。七窍见得，暗思：“山珍海味，无所不食，惟此巨鳌，未能下咽。”遂命侍从前导渔翁，送入衙去。侍从得命，上前呼曰：“渔翁来，渔翁来！”三缄曰：“尔呼吾来，莫非欲沽鳌乎？”侍从曰：“然。”三缄曰：“吾鳌价贵，庸常之辈乌能沽之？”侍从曰：“吾辈何得食此？其欲沽者，乃吾家大人也。”三缄曰：“尔家大人何名？”侍从曰：“姓七，窍其名耳。”三缄曰：“今向何往？”侍从曰：“上朝议事，顷刻即归。嘱尔随吾到衙候着。”谈谈论论，已到衙中。侍从曰：“尔鳌要银几许。”三缄曰：“待尔大人归来，与吾议之。”侍从曰：“吾与尔议，亦是一样。
　　何必大人？”三缄曰：“尔辈虽能议价，不知烹鳌法，则味亦不鲜。”侍从曰：“如是，尔在此候之。”候到日中，七窍归衙，询及侍从曰：“巨鳌沽得否？”侍从禀曰：“此位渔翁古怪，要面见大人，方肯售之。”七窍曰：“渔翁安在？”侍从曰：“尚在门头，候大人钧旨。”七窍曰：“尔速传来，看彼何说。”侍从诺，趋出衙外，向三缄呼曰：“大人传尔速入，好好答言。”三缄曰：“吾自知之，毋庸指示。”及入衙内，不忙不促，将衣整整，上前一揖，揖已，挺立而待。七窍曰：“尔鳌售乎？”三缄曰：“愿售。”七窍曰：“要银几何？”三缄曰：“论此巨鳌，价值千金。大人欲之，吾愿奉送。”七窍曰：“尔以售鱼聊生，此鳌送吾，日食何出？吾且备银廿两，以为日用之资。”三缄曰：“丝毫不龋但此鳌难得，如烹食时，眷属侍从概不准同食，惟大人食之。不但疾病可却，还许寿算长延。倘视为寻常，则无益也。”言罢，将鳌奉上，下堂而去。
　　七窍果如所嘱，烹而独食。馨香之气，沁人肺腑。暗自思曰：“此鳌真不易得也。”刚举二箸，微风动处，其肉化为粉白。以箸挑起，乃是一幅粉纸，上有墨迹。细细视之，首数语云：“禁止大道，衅起水妖；水妖不除，终自为害。”如此等语。以下不知何说，待缓述之。



                        


第一○二回    数次化身勤指点　几番形变巧提撕


　　七窍将前数语念毕，向下念曰：“须知仙子之躯，勤修几何，苦心费尽，始受大罗封赏。何得身入尘世，再为锻炼，遂自以佳人、名利迷而不悟，永坠孽海乎？如尔七窍，因夺阐道之任不得，誓下凡境，乱兹大道，无非欲泄一时之忿。乌知已坠仙骨道根，愈迷愈深，殊可惜耳。倘自知迷障，打破迷途，先将蚌母、珠莲迸去心中，继将李赤等摈诸门外，速撤禁道之示，倡其习道之端，则庶乎消尔前愆，仙种可还。不然，大道之行，乃奉天命。尔纵能旨请禁道，乌能阻人习道乎？在尔意中，以为示语煌煌，凡遇道门装束者，杀无赦。见此示，谅必深畏，不敢显装习道。然易道装为庸人，道由心学，尔又乌乎能禁？吾知尔之禁道，非其本衷，实自珠莲、蚌母为内刁，李赤四妖为外播，不得已而请旨颁行也。不知此旨一下，戮及无辜者甚众。命债自尔结之，虽举手与主谋，罪有攸分，受罚则一。吾也恨尔衙门深邃，无由晤堂上贵人，特借售鳌以为进步。
　　见吾数语，依此行去，甚食龙脯多矣，岂止此鳌也哉？”是言之后，细书“三缄敝友上书于常兄七窍”云云。
　　七窍睹此，似有悔意，终日愁容莫展。珠莲见是情景，饴以言曰：“郎君官居一品，朝廷孰不尊之？妻颜虽不及妲己、西施，亦不在丑陋之列。用人如李赤等，伶俐巧辩，可任驱使。郎君究有何忧而不乐乎？”七窍曰：“吾之不乐者，悔听尔辈之言，禁此大道也。”珠莲曰：“尔又得谁播弄，以迷乃心志耶？”七窍曰：“吾自悟之，衙中无人，谁为播弄？”珠莲摇首曰：“是必有播弄郎君者。”七窍不语。珠莲百般献媚，七窍惑，悉将烹鳌食鳌，得此素笺之言，为珠莲告。珠莲异甚，索而视之，视至“李赤诸人摈之门外，珠莲、蚌母迸去心中”，粉面添红，大骂野道不止。骂已，言曰：“郎君毋信，天下之最误人者，莫若此也。”七窍诺，当将素笺扯碎，付于流水。
　　三缄默会知得，甚恨此番变化不能挽七窍之心，左右图维，弗知若何而后可。他日访得七窍酷好奇花，于是折一杨枝，化为绝世花卉。又遇七窍朝罢归来，身坐车中。见一老叟持花叫售，七窍凝视花开如笑，绝色夺目，爰命役吏唤此老叟，随之进衙。七窍下了辇儿，谓三缄曰：“此花何名？”三缄曰：“是名贝花，与西方之昙花相似。”七窍曰：“书籍所载，只有贝叶，乌有贝花？”三缄曰：“贝叶相沿已久，贝花无人传之，故有是名花，鲜有知者。”七窍曰：“此花开放，亦仅取其艳色而已，他有何奇？”三缄曰：“此花一日二变，晨变紫色，晚变绿色。不但此也，至晚变为绿时，花心内有古佛坐于其上，低眉合掌，若生成焉。”七窍曰：“晚间现佛，晨岂现一紫色而足乎？”三缄曰：“晨变为紫，中有散花仙女，拈花微笑。但须早起，方得见之。”七窍曰：“需银若干？”三缄曰：“大人乐种此花，止给园丁银百两足矣。”七窍如数给之。三缄得银，出衙而去。
　　七窍将花暗种盆中，不使人见。果于晨起，独逢偷视。视未一刻，花心内突现仙女，拈花小笑。七窍见其冶容绝世，因戏之云：“花内生花事亦奇，小笑能将合世迷；假此化人尘外少，一团妙态令吾思。”四语咏后，散花仙女一个二个，势似欲下。七窍骇，退窥变态。仙女若为未见也者，俨然移身而下，群立阶前。内一缀紫者曰：“不意已成仙子，坠落尘寰，迷障深深，弗思反回本像。今见吾姊妹而谑浪如此，吾必有以报之。”言已，红袖一展，约长数丈，随风飘舞，冷气逼人。七窍见而畏之，伏地请罪。缀紫者曰：“尔本道种仙根坠入红尘，胡不思与三缄同阐大道？而乃迷于功名富贵，拥水妖而误认为佳丽。何其愚之甚哉？宜速掉转头颅，以助阐道。如听妖姬刁播，禁道不行，是自犯天条，难免堕落矣。”七窍曰：“仙姑之言，如金如玉。吾愿助阐大道，出此迷途，尚祈仙姑宥吾罪戾！”缀紫者曰：“尔当着吾等应诺如响，恐聆妖姬巧辩，又是一番心肠。”中一缀黄者曰：“彼既知悔，吾姊妹宜回天宫，不必追问将来。”遂入花心，渐渐而化。七窍受此呵叱，心甚悚惶，将晚间之奇亦畏视矣。
　　是夜，刚欲入榻，转思仙女所说，皆卫我而非害我，乃乘夜静，独自往观。时近更三，睹此花枝，愈开愈美。俄而枝头露重，花如俯首。顷则微风过余，花露稍轻，花心直竖，每朵现一古佛，低眉合掌。视之片刻，其佛尽化为金身。七窍是时呆立如痴，惟向花心拜舞不已。久之，佛若移步，高坐于花心之外，手招七窍。七窍骇，跪地言曰：“古佛有何训诲？弟子愿遵其教。”古佛容颜开霁，迟迟言曰：“释门及道门，与儒共一情；三教不同处，不外这个心。因尔前生骨，乃属上天根；为怀阐道怨，思为乱道人。一入红尘世，迷恋不能醒；而今提醒尔，急急跳迷津。尔是道门子，仍归道门人；佛言不虚诳，休误尔前程。”言讫，香风一阵，花瓣片片坠地，一朵无存。
　　近前视之，乃杨枝也。七窍惊讶不定，自此若有省悟，朝廷爵位与闺中艳妇厌绝殊甚。
　　珠莲见夫许久不入兰房，未识日在书斋所作何事。于是轻移莲步，偷觇动静。正见七窍默然独坐，若有所思，时而作喜怒哀乐之形，时而作手舞足蹈之象。珠莲不解，悄悄踱进，在七窍身后屏息而窥。七窍独坐刻余，倏然拍案大声言曰：“佛言真是道，忽把我醉醒，解组归乡里，愿作道中人。”言讫，复又鼓掌曰：“这才是真正主意。”珠莲假由外入，低声询曰：“郎君近日何事，不入兰房？”七窍曰：“朝内政繁，无稍暇耳。”珠莲曰：“妾特设宴内庭，请郎君一饮。”七窍曰：“此数日吾心弗快，甚不欲饮焉。”珠莲曰：“郎君心既不豫，少饮亦可解闷。”言罢，以纤纤玉手牵七窍衣。七窍见其莲步艰难，情不忍拂，即随之去。珠莲懒于步履，搭肩缓行，一时脂粉生香，过于兰麝，兼之艳态堪悯，莺声频叫郎君，七窍初醒之心，已迷去一半矣。及入筵中，女婢齐来奉承，无令不诺。
　　七窍于此复咏之曰：“人云仙人最怡情，不过驱云拥雾行；即此筵前花鸟语，何殊蓬岛四时春？”珠莲聆兹四语，媚悦愈加，将七窍心肠安得稳稳当当，然后询曰：“郎君心志胡为又有变更？”七窍及将花中之情详述叩遍。珠莲曰：“女非散花女，野道暗为侣；佛非西竺佛，野道巧为做；一概可迷人，郎君须早悟。”七窍暗想：“此言亦是。哪有仙女、古佛结于花心？是必左道者流，借此以迷吾心性者。”从兹外物不宜买焉。
　　三缄默会七窍复为珠莲迷弄，道心将现而又隐。吾且再显仙法，售镜一面以试之。他日，七窍议政归来，遥见三缄捧一大镜，光辉可爱。思欲买此，恐为野道之物，迷人心性，弗顾而归。及至归衙，想到镜之光辉，心又不舍，怀思切切，他人不及知焉。次日上朝议政，归得半途，仍见三缄持镜在前。刚欲呼之，三缄假意掉转，对面一照。七窍神倦，遂卧车中。直到衙门，尚未能醒。家人报入，珠莲率领女婢，扶进兰房安寝。
　　七窍自卧车内，见捧镜者招之以手，随后而去。走至一处，亭台楼阁，错杂如星，三缄竟导其魂，入一亭中坐定。小童献茗后，设筵以待。七窍连饮数觥，自觉酒味如饴，气香若桂。
　　半酣之际，乃拱手询曰：“此系何地？”三缄曰：“仙府耳。”七窍曰：“地属仙府，尔其为仙子欤？”三缄额之。七窍曰：“何名？”三缄曰：“即尔平素所访之三缄是也。”七窍喜曰：“尔果三缄兄耶！自他年一别，尔在何地修炼，竟成大道乎？”三缄曰：“尔与吾错落离奇，今兹方晤。他年所会者，乃总真童子化吾形像，而欲乱尔之道也。吾自访君不遇，误入名场，得举巍科，为昆明令。不料一时失察，累被云上衣劾奏，蛮方充配，受尽艰难。从此味淡宦途，习道于家。承得仙真频频指点，道已成矣。至尔与吾，原系紫霞真人门徒，而今官重爵高，受享既隆，兼之身配妖姬，媚悦者众，吾恐痴迷弗醒，仙根堕落，特来指引。无奈首假售鳌，如素笺所书，尔不悟之；继售名花，以仙女、古佛迭次点化，尔被妖姬所惑，复不悟之；今勾尔魂于梦中，再加指点。尔宜急易名心为道念，修成仙子，仍回紫霞洞府，同入绣云阁内，以还前劫之根焉。”七窍曰：“吾闻野道迷人，每假幻境，吾之所畏者此也。”三缄曰：“尔居名场，正是幻境，何得以真境而认为幻境，以幻镜而认为真境耶？吾不意仙骨仙根其迷一至于此。”七窍曰：“既非幻境，吾欲视尔仙法。”三缄曰：“欲睹仙法，这又何难。”



                        


第一○三回    试道法离奇可羡　讲仙踪曲折堪思


　　三缄曰：“道兄欲观仙法，好好在亭坐定，看吾显之。”言已，用口一吹，红云突起，片时之际，愈起愈密，将亭塞满。
　　三缄曰：“七窍兄，吾与尔云头并立，天外一观。”七窍曰：“可。”及上云头，三缄将手一指，红云冉冉向东而行。七窍曰：“仙法只能乘云，不为奇异。可有至奇至异者，资吾一赏乎？”三缄曰：“有，且呼天马来，尔我云中作驰骤伏。言此，仍复吹气一口，果来天马二匹，遍身毛色，如火如荼，跳跃嘶鸣，不让骅骝俊逸。二人挽辔，扳鞍同上，天马直行半空，奔放骤驰，几如电光逐影。乘了一辔，三缄曰：“止。”天马驻足。下得刁鞍，马化祥云，飘忽而逝。
　　三缄曰：“仙法如此，可谓奇否？”七窍曰：“未为奇也。”三缄曰：“必如何而始为奇乎？”七窍曰：“素闻月宫嫦娥绝艳无双，吾得游之，方称仙法之妙。”三缄曰：“这亦无难，尔随吾来，月宫一睹。”七窍甚喜，与三缄携手云间，愈乘愈高，来至南天门外。由门直入，见一大溪，水声潺潺，恍如笙簧并奏。有槎破浪周游泉水之乡，有犊沿江踏遍河洲之侧。纱浣织女，独坐桥边冀故夫；石号支机，挺立江头称古迹。七窍视此而询曰：“天上亦有河欤？”三缄曰：“此天河也。”七窍曰：“天河内胡有槎乎？”三缄曰：“尔未闻张骞乘槎以泛于斗牛者哉？”七窍曰：“天河岸上，又胡有浣纱女子与牧犊童儿耶？”三缄曰：“是乃牛郎织女也。”七窍曰：“河中挺立之石何名？”三缄曰：“支机石耳。”七窍曰：“天河故事虽奇，亦属平常。若得月宫一游，吾意方遂。”三缄曰：“如是，月宫在西，吾与尔云头扭转，缓缓行之。”七窍诺。
　　行约数武，见一神祗，红发红须，手执金鞭当头而至。大声吼曰：“尔乃下界学道未成者，何敢滥上天曹？倘上皇得知，尸无厝所矣。”三缄伏道禀之，神祗飘然向东竟去。三缄曰：“七窍兄其见天上之神祗乎？”七窍曰：“见之矣，但不知此系何神？”三缄曰：“此即纠查善恶之王天君也。”七窍曰：“以吾读书士子，性傲异常。平日存心，不惟不知有阴曹鬼卒，即以天上而论，未尝信其有神。由今观之，上天有神祗，果然不假。”三缄曰：“不信鬼神，多由读书士子倡之，愚顽亦从而和之。直使天下人肆无忌惮，而逆种恶类出。此逆种恶类之罪，所以半归读书士子，而彼不知也。”七窍曰：“月宫历此，尚有多途？”三缄曰：“即在咫尺耳。”七窍曰：“月宫之宽，究竟何若？”三缄曰：“其大无外焉。”七窍曰：“以下而视，不过如筐如篚，岂在天上而不同乎？三缄曰：“日月星辰，变幻莫测，乌可以意计度之？”七窍曰：“不到其间，终难以信。”三缄曰：“尔试往观，自知神明之莫测。”谈谈论论，忽至一处，有大桑一株。七窍曰：“上天亦以桑蚕为事耶？”三缄曰：“是名扶桑，日月之出入于此始，亦于此终也。”扶桑过余，遥见光辉发现。七窍曰：“前之光辉照耀者，其即月宫乎？”三缄曰：“然。”七窍闻是月宫，与三缄忙忙趋至。果然高悬一镜，大不可量，其中丹桂生香，楼阁亭台，错杂不一。首重刚入，仰视台上，嫦娥数辈，宫装仪容，玉笛齐鸣，洋洋入耳。七窍叹曰：“数队嫦娥秀丽，一派音大忠扬，真人间所无，只应天上所有者。”三缄曰：“月宫已睹，可知学道成仙，快乐逍遥高过乎人群否？”七窍曰：“人间富贵，诚不若天上神仙。吾从此归家抛去利薮名场，且学扶衰不老之功，一旦功成，此地自可居处。”三缄曰：“尔能学道，仙种尚在，较之毫无根底者，其修炼为最易焉。”七窍曰：“月宫华荣若此其极，不识瑶池境界又复何如？”三缄曰：“只要尔能掉头颅，欲游瑶池，何难之有？”七窍曰：“兄可导吾视之，以广识见。”三缄遂导七窍向东而来。所行之途，光润可爱。刚近瑶池门外，见二神将像貌森严，凛凛威风，手执降魔玉杵，吼声如雷，曰：“何人敢到此地，欲效东方朔之故事乎？”三缄伏耳数言，二将曰：“如此，速去速来。
　　毋得迟延，为王母所知，罪不尔宥。”三缄唯唯，即导七窍竟入重门。但见左右二池皆玉砌金嵌，一带亚字栏杆，晶光射目。
　　池内水清如镜，蛟龙游动，水浪频兴，五彩莲花，香风扑鼻。
　　池外蟠桃数树，树上有花有实，花红如火，其大如斗，桃色鲜美，坠于枝头。七窍曰：“此桃何大如是？”三缄曰：“是桃也，三千年开花，三千年结实，实非凡种可比焉。”七窍曰：“食此桃者何人？”三缄曰：“凡人世道士修炼成真，朝见上皇，封了仙爵，王母下旨，赴瑶池大宴，命守桃仙子摘取遍赐，必于此日方得食之。”七窍曰：“如此看来。为仙之荣，无异人世之受享爵位也。”三缄曰：“人世爵位虽荣，安及仙爵？”七窍曰：“如何？”三缄曰：“仙爵在乎天上，上天数日，尘世几易春秋。况仙升一品曰金仙，不灭不生，休同天地，几千万载，身躯不朽。岂似人间享寿，如花开放，转眼即谢哉？”七窍曰：“今而知阅历半生，所误诚不少也。”三缄曰：“如尔能将富贵一旦抛弃，洗涤旧肠，从新炼气凝神，成仙尚不难耳。”七窍曰：“谨领兄教，誓必解组归里，苦诵《黄庭》。”三缄曰：“恐尔之耳如绵，一聆妇女言，而道心又废。”七窍曰：“前者为仙之荣目所未睹，即有仙子化导，讲尽为仙乐事，俱属惝恍无凭。兹已亲睹目中，任彼巧言如簧，不能易吾心志。”三缄曰：“如是，尔归，宜辞尔官，急探道旨，先将禁道之示止而不行，即是初入此门一大功德。”七窍诺。
  </div>
  <div class="pagination">
   <a href="绣云阁_page30.html">
    上一页
   </a>
   <span>
    ...
   </span>
   <a href="绣云阁_page26.html">
    26
   </a>
   <a href="绣云阁_page27.html">
    27
   </a>
   <a href="绣云阁_page28.html">
    28
   </a>
   <a href="绣云阁_page29.html">
    29
   </a>
   <a href="绣云阁_page30.html">
    30
   </a>
   <span class="current-page">
    31
   </span>
   <a href="绣云阁_page32.html">
    32
   </a>
   <a href="绣云阁_page33.html">
    33
   </a>
   <a href="绣云阁_page34.html">
    34
   </a>
   <a href="绣云阁_page35.html">
    35
   </a>
   <a href="绣云阁_page36.html">
    36
   </a>
   <span>
    ...
   </span>
   <a href="绣云阁_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
