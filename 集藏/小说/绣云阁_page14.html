<!DOCTYPE html>
<html>
 <head>
  <meta charset="utf-8"/>
  <title>
   绣云阁 - 第 14 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绣云阁 - 第 14 页/共 40 页
  </h1>
  <div class="content">
   第三十五回    困冤魔云衣赐宝　过集春鬼首拜门


　　三缄自得村人虔心供奉，午斋后吩咐二狐曰：“今夜为师出阁登山，提魔考问，尔兄弟排立吾侧，一捧虚无圈，一执灵符，屹立毋动。候师考毕，然后同归。”二狐诺之。
　　无何，日落西海，师徒出阁，来到山巅。三缄坐于石盘，二狐排立左右。布置停妥，口念真言，以唤当方。当方至，从容禀曰：“仙官传得小神，有何见教？”三缄曰：“是方魔鬼扰害居民，尔为里域之神，胡不保护？”当方曰：“此系村人自结，以冤报冤也，小神如何保之。”三缄曰：“既不能保，亦不尔咎。尔且传集诸魔，待吾考询冤由，为之解释。”当方领命而去。顷之回复曰：“群魔即到，以会仙官。”果不一时，呼声四起，群魔并至，一一拜舞，拱立座前。
　　三缄询曰：“尔等何不为村人保阵，而吞食男孩如是，独不畏天律耶？”座左红发魔曰：“今承仙官传问，吾等之冤可明，而男孩之食亦有名矣。不然强说魔生无故吞食彼之男孩，动辄怨地呼天，纵吾魔鬼横行，不加诛戮，岂知是村风气，魔不扰之，天久厌绝之乎？”三缄曰：“如何？”魔曰：“是村爱男不爱女，凡生女者，每人只留其一，余是弃诸池水江水之中。始而稍有仁心，犹存片念不忍，久则习为常态，见多存一女者，非之笑之。历年以来，所弃女婴不下数千之众，因此冤气凝结而吾辈生，欲将村人所爱男孩食尽，绝彼祖宗血食，以报其弃女子冤。仙官试思，吾辈谅未为刻也。”三缄曰：“诚如尔言，冤有所结，报非无故矣。立吾座右者，又何冤乎？”右旁魔曰：“吾等之冤不一，要皆如分而报之耳。”三缄曰：“尔何妨为吾详言之。”一魔言曰：“绿发部中，乃是村刻毙儿媳所结。紫发部内，系是村淫污女鬼结成。他如白发，不以嫡母、继母、庶母为母，或因冻馁而丧，或因气逆而丧，冤结不孝，所以白发魔部较毒于他部焉。是三者要皆以冤报冤，非吾辈之错，实村人之错也。”三缄曰：“弃女心毒，食彼男孩宜也，何以诸魔皆吞食人子乎？”绿发者曰：“刻待儿媳，亦是爱儿不爱媳之意，正宜吞食所爱，以报彼所不爱。至白发之吞食男孩，缘彼不知诸母之当孝，有子亦如无子，故皆食之，以绝逆子于天下。而为紫发所食者，又以报奸淫致死之冤也。”三缄曰：“聆尔所言，皆由村人自造，非尔辈不仁。不识此冤可能解否？”群魔曰：“承仙官呼吾，诉明冤果，即将缘村恶类吞食殆尽，已非出于无名。仙官毋为是村解之，盖是村之人原无良心，且无信心。仙官欲解是冤，固属慈仁之念，恐村人有负仙官多矣。”三缄曰：“群魔听吾所劝，吾命村人改悔前愆，永毋蹈，大修水陆，解此冤缠，亦尔辈之仁慈也。”魔部同声应曰：“仙官之谕，非不甚善，奈村人与吾冤结极深，不可解耳。”三缄曰：“若以村人之恶而言，即吞尽遗种，罪所不赦。但看吾面，嘱村人多行善举，以济尔等，何如？”魔部怒目曰：“仙官毋须苦劝，以彼毒心毒肠，令吾辈言之，甚难平其气也。念得仙官劝谕，吾辈且退，暂停十日，不肆鲸吞。”言此大呼一声，纷然四散。三缄叹曰：“冤深难解亦难和，堪叹村人用意讹；吾不施番仁德念，鲸吞尤畏肆群魔。”叹罢，师徒归阁，已月上三竿。
　　晨起，村人陆续齐集，拜见三缄曰：“道爷昨晚考询魔鬼，彼言若何？”三缄曰：“魔部不一，有红发者，有绿发者，有白发紫发者，尔等所见，可如是乎？”村人曰：“然，然，红绿白紫中，惟白发魔最恶，能飞身入户，门难以限其步履。未识四部魔鬼，若何而独害于吾村也？”三缄曰：“彼言红发魔者，乃尔村人弃女爱男所结，所以端食尔等酷爱之男。绿发魔乃刻死媳魂所结，食尔男者，报尔不爱媳之恶也。”村人曰：“紫、白二发，又如之何？”三缄曰：“紫发魔，系尔村内淫污致死，或以和奸被父母丈夫逼而丧命之魂所结；而白发魔之最恶者，不孝之嫡、继、庶母，冻馁气逆而毙，冤魂凝结所成，将欲吞尽逆子淫儿，以报尔之淫与不孝也。”言毕，一老叟曰：“魔鬼所道，皆吾村之弊，奈吾常劝谕，而村人不以为然也。道爷询诸魔鬼，有可解乎？”三缄曰：“吾劝魔鬼，嘱贵村人人改过，大修水陆，超拔冤魂。魔言受冤已深，难于解释，看吾颜面，暂停十日，以免鲸吞。”村人闻兹，齐跪三缄座前，恳祈相救。三缄曰：“尔村中男女老幼，愿改前愆乎？”合村老少曰：“事到如今，再不改悔，必任诸魔鬼绝却人种耶？”三缄曰：“如是，尔等各具悔词，对天焚化，约于是阁大开水陆斋筵。事事如吾所嘱而行，魔鬼自不敢近。”村人如命，即卜吉起斋，九日完成。三缄各赐灵符，嘱黏于门，欢呼散去。
　　村人散后，三缄暗谓二狐曰：“师命是村男女改过超拔，赐以灵符，不知群魔肯解此冤否。吾师徒再于阁中消闲数日，看此魔鬼动静如何。”二狐曰：“魔鬼曾言冤不愿解，吾师强为解之，恐其不得虐肆村人，必加害于吾师徒也。”三缄曰：“彼以顺来，吾以顺施，彼以逆来，吾以逆治，何畏之有？”且说魔鬼念三缄劝谕，许停十日，已满其期，复约入村吞食男子。
　　刚到门首，见灵符高挂，毫光闪灼，群魔畏退而之他。殊意村人家家皆有灵符，不能得入。群魔曰：“是必仙官所为。吾等不祸及仙官，心不遂也。”白发魔曰：“如欲祸彼，其策何施？”绿发魔曰：“吾等吹起阴风，将阁内外布下黑雾，横塞死气于门前，然后接连入阁吹之，令彼闷绝，以消阻滞之恨。”紫发魔曰：“其如彼之灵符与虚无宝圈何？”红发魔曰：“灵符但以阻去路，虚无圈仅可伏阳世妖魔，吾等之冤以魂集成，此圈安能治及也？”群魔唯唯。
　　商议已定，片时大震呼声，集于阁之四隅，齐布阴气。一夜之久，已将阴气密布。是阁内外，似晚非晚，似晓非晓焉。
　　狐疑忙忙禀曰：“群魔与师为仇，鬼雾蒙蒙，昼夜不分，吾师何以处此？”三缄曰：“尔将虚无圈执定，四方挥动，阴气必散。”狐疑得命，持圈在手，向四方挥去。阴气暂散而暂聚，不克全消。复禀三缄，绘一灵符，以黏阁门，而魔鬼又于更深时，俱从壁隙中吹入腥臭之气。三缄得此阴气，一入鼻内，避之不能，看看闷绝牀头，慵于起立。二狐恐魔伤师，一执灵符，一捧虚无圈，坐于榻之左右，只思阴雾散后，师即清醒。岂知魔鬼愈吹愈力，一连七日，三缄之闷绝更加。狐疑谓狐惑曰：“尔在榻前紧守师体，吾将昔日妖风驾动，去在紫霞洞府以求救援。”狐惑曰：“师体重大，恐弟一身难以保之，须速去忙来可也。”狐疑曰：“为兄自知，毋烦切嘱。”狐惑曰：“兄出阁外，亦宜小心。”狐疑诺，说声：“去了！”妖风一股，冲破阴雾。红发魔鬼驾雾驰追，狐疑口吐清光，魔吹恶气，两相力触，移时魔部又添十数，皆吐阴雾围绕。
　　狐疑正难脱身，忽见空际祥光下罩，阴雾消散，魔鬼亦逃。
　　狐疑跪在半霄，仰首呼救。不一刻，祥云闪闪，竟向下层而驻。
　　云中坐一仙官，两旁排立童儿，见狐疑而询曰：“妖狐何来，胆敢凌空舞弄妖法！”狐疑曰：“仙官错疑吾也。吾师三缄为四部魔鬼所困，弟子无策，只得乘风求救紫霞。不料魔阻去路，吾身急不能脱，幸得祥光下照，以解此危。还望仙官垂怜，往救吾师出兹阴阵。”仙官曰：“吾非他，乃上界天仙云衣子是也。前日紫霞真人命正心子来洞，祈赐三缄宝器，云游四海，乃能伏怪降魔。吾故乘得祥云，欲到凤仪阁将重宝赐之，何期三缄困于魔鬼阴阵之内。尔可驱风前导，老仙后随。”刚将云头播转，云衣子惊曰：“为何阴雾内而有清光一缕若隐若现乎？
　　三缄之躯，必为魔鬼擒出阁矣。幸有道气在身，不然尸无厝所。”以手一指，清光停稳，阴气渺然，遂谓狐疑曰：“吾以祥光镇着尔体，速向阁外负尔师归。”狐疑闻言，乘风竟去。果见山巅之上，三缄仰卧在地，两旁魔鬼数十，吞刺声响，恍若雷鸣。
　　狐疑至时，群魔忽见祥光，一哄而散。狐疑负师入阁，云衣子以丹一粒，纳入口内。三缄苏转，拜见云衣真人。云衣子曰：“曩者正心子来至洞府，言紫霞祈吾赐尔降魔治妖之宝。尔可跪下，待吾教尔真言。”真言教余，持一宝带赐之，曰：“此宝名为肠绋子。如遇鬼魔，念动真言，抛之半空，自将魔鬼擒着。复赐尔飞虎剑一鞘，当斩之魔妖鬼怪，持鞘而真言念动，剑自鞘内飞出斩之。”三缄一一拜受。云衣子彩云乘定，冉冉而升。
　　三缄拜送以还，坐于阁中。魔鬼见无祥光，又从而布以阴气。狐疑曰：“吾师何不试试法宝，收此恶魔。”三缄点首，先向阁门大声呼曰：“群魔听着，尔可从吾之言，吾命村人再修水陆斋筵，超济尔等。”魔鬼不答，仍然阴雾频吹。三缄念动真言，将肠绋子向空抛去。始而化出青、黄二气，横隔天外，顷则微风起处，徐徐坠下。刚要及地，霹雳一声，化作青、黄二龙，妖娇莫测。群魔以为阵眼顽物，不甚畏之，谁知此龙四方一缴，将群魔束捆提入阁中。三缄劝谕从新，群魔似乎不服。
　　三缄请出飞虎宝剑，晶光逼人。群魔恐被见诛，伏地哀求，愿解冤怨。三缄曰：“解则终解，倘吾去后又行不义，定斩不饶。”群魔答曰：“再不敢矣。”三缄即命村人复作水陆，以度魔鬼，魔鬼各得超拔，散而无踪。自魔散去，村中咸安若素，是地风俗为之一正焉。
　　三缄辞别村人，村人依依不舍，祖饯甚众。三缄再三劝谕，然后告辞而行，四处结缘，靡有定向。不知不觉已到集锦村中，欲于其间觅一下榻之处，奈是村无有寺观，难寻所居。村人见三缄道家装束，乃与之言曰：“道长欲觅地栖身，惟集春山山王庙宇宏阔幽雅，但惜尔等不是女身耳。”三缄闻此，细询其由，村人愁结眉梢而不与语。三缄暗计，是村又有妖孽乎？吾正欲扫尽妖气，以靖四方也。故不另觅水阁山亭，特访此庙。
　　村人好事者导其去路，竟送至庙而回。师徒三人入于庙内，见香火兴旺，妇女接踵，且有宿于庙者。三缄以为途远难归，亦不之怪，惜不知是庙住持何人。问诸宿庙之男子，皆曰：“前三四载山王显圣而庙始创焉。今尚无住持，凡来此焚香者，自备中馈耳。”三缄曰：“吾欲借宿数宵，未审山王可见纳乎？”男子曰：“借宿何妨，所畏者，吾庙山王极其灵应，只准焚香者宿之，他人则不许也。”三缄曰：“如是吾宿今夜，明日又适他方，不然黑夜难行，吾将何往。”男子曰：“止宿一宵，谅不见咎于山王，多则未可知也。”三缄见男子允诺，师徒寻入东厢廊下，暝然趺坐，各炼其功。
　　狐疑暗思：“是庙山王何如是之灵，想亦魔鬼在斯，笼络士民以图血食者。吾且化一鼠子，在西厢妇女宿身之所观其动静。三更后，闻得厢内密室有调笑声，入室视之，乃一男子抱着闺女为戏。狐疑知是妖魔，暗入彼怀，力啮其乳。男子一声大叫，化为六臂三头，怒目圆睁，指女子而骂曰：“吾以好情待尔，尔反持刃刺吾，吾将吞食尔躯，以消此恨。”女子跪地告饶曰：“妾无是意，望山王念在夫妻前情赦吾之命。”山王吼曰：“死罪可免。小鬼速来，将此丫头力抽三百皮鞭，以为伴神者戒。”当来十数小鬼，将此女子兢兢战战，束其手足，吊于梁间，鞭抽与哭泣之声直达室外。众女眷属齐入室去，跪地告哀，山王犹然忿气不息。狐疑怒，爬上项间，极力一啮。山王痛甚，用手抓下，乃一鼠子，转瞬化为巨人，手执铜锤，向山王击之。山王即起阴风，与狐疑大战。一时飞砂走石，鸳鸯瓦解。庙中男妇忙将女子解下，潜于他室焉。狐惑惊曰：“今夜庙中，胡以狂风乱卷，得吾出外看看，其故为何。”刚出东厢，见狐疑坠下，曰：“完矣，完矣，惹出祸矣！”遂与狐惑将所见情景细禀三缄。三缄尚未回言，山王吹起沙石，打入门内，如雨点一般。三缄曰：“何物老魅，若是之厉？”山王吼声如雷，且遣京观鬼魂，围着三缄师徒。三缄詈曰：“老魅在此佑享淫祀，应得天诛。待老师爷诛之，以除一方之害。”詈毕，手捧肠绋，念动真言，抛向半空，化为青黄霞光，照彻此庙。
　　顷之下坠，一声霹雳，如崩山岳。京观鬼魂灵魄，震为灰飞。
　　铜头鬼王知此法宝凶狠难敌，阴风驾动，逃约数百里之遥。心以为隔庙远矣，暂且息肩，谁知绋子从千里外一缴而还，将身束捆前来，坠于庙内。三缄曰：“尔为谁，可能逃得脱老师爷之法宝乎？尔在地角，能从地角擒归，尔在天涯，能自天涯束尔。而今入吾掌握，还是如何？”鬼王跪地叩首，曰：“吾系铜头鬼王，已为上仙监幽二次矣。今复被擒，愿降仙官，以为近身之役。”三缄曰：“倘有叛心，又加何罪？”鬼王曰：“愿于霹雳中化作乌有。”三缄闻说，撤回绋子。鬼王得释，拜跪于其前，三缄收为门徒，号曰“三服”。自此三服皈依三缄。
　　三缄嘱咐村人焚毁庙宇，并罢集春之游，而集锦之旧俗，洗涤一新矣。因易其村为“归厚村”云。



                        


第三十六回    铁马溪仁施凤女　铜头鬼力战龙宾


　　三缄于集锦村之事件件安排妥贴，辞别村中老少，异地结缘。村人各赆程仪，一概却之。征车在途，语及铜头鬼王曰：“吾与尔道号三服者，以尔心多反复，自兹已三服也。尔从此皈依大道，毋变乃心，他日功行满时，自有仙真之乐。”三服曰：“弟子为紫霞上仙监幽二次，今承师恩指点，弟子永不怀反心矣。”三缄曰：“师在途中，趁无外人盗听，切嘱尔等，凡遇妖魔鬼怪，师命尔诛，方可诛之，不得擅为杀戮。务必事事禀告，然后行去，如背师命，师于责斥外，还要追逐他方。”三人闻此，俯首言曰：“谨遵师训，不敢有违。”三缄见诸弟子皈依大道，心甚欣然。随步所之，约有廿里之程，停足而立。
　　三服曰：“师何停足不行耶？”三缄曰：“师徒谈谈论论，不分西南，任足行来，未识此途去向何所。尔于是地可经过乎？”三服笑曰：“弟子监幽数载，天日尚且不见，安知是地之去向哉！”转询疑、惑弟兄，亦答以不识。三缄沉吟良久，举足前进曰：“行道人何暇择地，师与尔等遇有市镇则结缘化世，遇有亭阁则息足炼功，借四海以为家，不亦可乎？”一面与弟子言谈，一面玩赏山水。
　　复行数十里，忽见人烟辐辏，市语喧哗。三缄曰：“足力已疲，得此市镇，息肩有所矣。”遂入市内，觅一旅店，安于静室之中。旅主颇贤，烹茗而献。三缄询曰：“主人贵族何氏？”主人曰：“敝族潘姓，贱号富成。”三缄曰：“贵市何名？”主人曰：“小市云溪。”三缄曰：“吾师徒四人，暂于贵舍止宿一夕，明日辞行。”主人曰：“道爷意欲何往？”三缄曰：“云游之人，胡有定向。”主人曰：“道爷若离小市，不可西去，惟向东南，自然一路清平，弗受惊恐。”三缄曰：“西面有何阻滞？”主人曰：“市西四十里外有铁马溪焉，原属官马大道，往为舟楫以渡行人。客岁六月初旬，溪水暴涨，淹延甚阔，数日不消，溺死居民难以数计。村人焚檀燃炬，祭以猪羊醴酒，然后微微消之。从此是溪常有美女坐于岸上，以色迷人。凡入色障者，次早尸浮水面，别无刀刺痕迹，惟喉破一孔，如指掐然。至今改由山道，此径久已荒芜矣。”三缄曰：“诚如尔言，是乃水妖，非陆怪也。”主人曰：“彼地不知若何多妖。自铁马溪沿岸而下，即是落花渡。其间之怪遍淫村中妇女，无论老少，为彼所淫者，或十余日，或七八日，方能起立。是村妇女俱言愿死不愿生焉。”三缄曰：“二妖肆虐如斯，理宜剿除，以安乡里。”旅主曰：“前日村人曾禀河白邑宰，领得兵卒数百，箭射炮轰，忽然雹降自天，兵卒损伤者极众。如今妖愈作厉，谁敢侮之？”三缄曰：“如是则村人遭害矣。”正言之间，主被买货者呼去。
　　三缄暗想：“此妖厉害，吾不收伏，又待何人？无何天晚，夜灯燃候，主人又以酒献之。三缄赐与弟子同饮，独坐静室，以炼其功。候功炼余，天已大晓。
　　早膳餐毕，师徒辞了旅主，竟向西行。行至铁马溪，远见一庙翼然山岭。三缄师徒觅路同登，不久已到庙前，仰首视之，额题三字曰“凌云阁”。师徒栖身无所，遂于是阁暂居。阁无多人，惟一穷促老叟经理香火，询以是方风气，则龙钟老迈，闻若罔闻。三缄自兹慵与之语。
　　一日将功炼罢，呼弟子三服同游山麓，缓向左行。突见前面坦途，四五老叟手携香炬，一叟背负小孩，年约七八龄，呱呱而泣。负孩老少亦泣曰：“这是莫可如何之事。孩儿呀。妖怪吃尔后，为祖自修水陆，以拔尔魂。”言犹未已，后一少妇飞奔而至，曰：“吾实难舍。”当与老叟力拖此儿。旁一叟曰：“此系每人一次，前月我也抛却孩孙，谁又舍得耶？”少妇扭着孩子，总不释手。三缄弗知所以，私询别叟曰：“是叟负孩何往，孩系少妇何人？彼此相争，情惨如是。”叟曰：“铁马溪出一妖怪，常吃行人，而今官马大道由山左转去，溪无人行。
　　妖肆淫威，即于沿村攫人而食，合村人等焚香溪岸，计以每月供二孩子。今日轮流是老，彼子已没，只此一孙，供妖食之，则宗嗣绝矣。故妇不舍，叟亦伤神，欲弗从同，又议出合村，难以傲众。”三缄闻言至此，顾谓三服曰：“是妖宜除也。”老叟曰：“溪前溪后话还不敢乱说，孰敢除乎？倘如除之不能，恐祸及村人，更为酷虐。”三缄曰：“尔等不必惊恐，可将此子负入阁中，吾遣一门徒易之，全彼宗嗣。”是叟与妇不胜欣喜，一同入阁。一缄暗命狐疑化为小孩，与老叟之孙年齿相似。命妇负回己子，以狐疑所化交与老叟。老叟拜谢，负到溪边，香炬燃齐，束却小孩手足，置于岸上，忙忙而归。
　　水妖见得香炬已燃，知孩童送到，浮出水面，上岸视之。
　　视已笑曰：“这个小孩到还肥胖可口。”狐疑曰：“尔错认了，我是害黄肿，非肥胖也。”水怪曰：“尔休诳吾，待吾解了绳儿，举口吞之，以供一饱。”狐疑曰：“谨防着看，毛未伐尽，卡尔喉咙。”水怪曰：“难得小孩这样乖巧，且拿回水府，慢慢咀嚼焉。”狐疑曰：“此际水冷如冰，可在岸上就食。”水怪曰：“他日所供小孩，见吾已骇半死，尔何不畏，还催我食乎？”狐疑曰：“观尔形象，不甚骇人，有何畏之。尔可再化骇人的来与吾看看。”水怪曰：“我若化出，恐尔骇死矣。”狐疑曰：“即骇死我，我也要看。”水怪果然一化，化作披发厉鬼而言曰：“小孩子，我这像貌骇不骇人？”狐疑曰：“这像貌我见得多，处处城隍庙中装塑得有，可再化之。”水怪闻言，旋又倒地化作狮形，曰：“此像如何？”狐疑摇首曰：“更不为奇。每年新正，四处都要拿来耍，有何骇人？”水怪曰：“如是，我之变化只此矣。”狐疑曰：“尔化已穷，我又化点与尔一看，可乎？”水怪曰：“可。”狐疑不疾不徐，倒地而化，化成一堆大便，臭气熏人。水怪捏着鼻儿，闭着眼儿，倒退数武。突然狂风起处，大便直喷水怪，水怪东闪西让，手足俱慌。正难躲避时，狐疑仍化小孩，向水怪笑曰：“吾之所化骇不骇人？”水怪曰：“大便人人皆有，如何骇人耶？”狐疑曰：“既不骇人，尔何捏鼻闭眼，闪让人停乎？”水怪曰：“大便难看，气味难闻，故如是耳。”狐疑曰：“尔还看否？”水怪曰：“将尔那最骇人的化点来看。”狐疑曰：“尔好好看定，吾即化之。”水怪以为小小孩子，即再变化，不过与己作顽。孰知狐疑出其不意，倏然化为天蓬元帅，手执塔大金鞭，劈头打来。怪叫一声，滚入水底。狐疑在岸呼曰：“骇人乎？”水怪曰：“化则化矣，尔者娃子为何动粗？”狐疑曰：“尔且上岸，我再化点好的与尔看看。”水怪曰：“我不看了。如其再看，会死在尔手中。”狐疑曰：“既不看时，可将我食之，以便早早归去。”水怪曰：“我一食尔，就化为大便，倒把我臭坏矣。”狐疑未曾伤得水怪，回报师知。三缄念动真言，取出虚无圈，向铁马溪抛去。此圈入水喷火，溪水片时如汤，怪不能潜身，飞奔上岸，圈随后逐，套定水怪，提回阁中。三缄问曰：“尔属何妖，在铁马溪头食人为害？”水怪曰：“吾乃海岛内红袍老虾之女，因铁马溪两岸居民捕鱼为业，每岁鳞甲之属死于村人手者不下千万，甚有贪心不足，药毒江津，虾子虾孙死亡更众。吾父怒极，命吾来此溪岸，亦丧人世之子孙。彼时彼知痛恨，岂水族为其所害而独不然乎？”三缄曰：“吾嘱村人禁兹药毒，尔可速去，毋得再害生灵。”虾女曰：“仙官获吾，不加诛戮，恩沾罔极矣。贱妾愿拜门下，师事终身。”三缄曰：“如此甚好。”将圈收回，虾女礼行师生，并拜狐疑三人。三缄赐以道号曰“凤女”。凤女禀请愿与同游，三缄曰：“尔且暂归海岛，他日自有调尔之期。”凤女不敢违，拜辞三缄，洒泪而别。
　　三缄于是谕及村人，禁止药毒江津，以免复遭水妖。村人感德，约捐田土为是阁常住，恳留三缄师徒镇守其间。三缄力辞，村人弗许。师徒脱身无术，乘夜他适。村人追之不及，即于阁内塑像祀之。
　　三缄自出此阁，向前趋走，已近铁马溪下渡。心中暗计：“铁马之害既除矣，忍令落花渡长遭其害乎？”思量逾时，主意已定，遂呼三服而谓之曰：“师与狐疑弟兄在此暂驻，命尔先至落花渡打探妖孽消息。如与尔斗，不可伤之，回报于师，师自收伏。”三服领了师命，阴风驾动，竟向此投。刚近渡前，化一老叟，携笻独立，极目四望，人影渺然。三服思之，行走无人，消息何得。正踌躇之际，忽山外一舆飞奔而来，驻于渡口，舆内出一少妇，身服红衣，若遣嫁情形。妇甫出舆，舆夫即欲归去，惟一少年男子挽幼妇手不住悲啼。三服询曰：“尔二人姊妹耶，抑夫妇耶？”男子曰：“夫妇也。”三服曰：“既属夫妇，不在家内，来此胡为？”男子四顾惊惶，若欲言而恐有听之者，乃附老叟耳，细告其由。三服曰：“原来如此。尔可嘱咐舆人，舁归尔妇，有吾一力为尔承担。”男子聆言，喜之不胜，拜谢老叟毕，仍唤肩舆舁妇，急从原路而归。
　　三服易老叟之形，化作少妇模样，亦以红巾掩面，立于岸上候之。未几西风大作，下流水浪突起，愈起愈高，紫盖红旗，出浪纷然，内有彩车一乘，排列水面。候至风停浪静，道锣响处，齐奔渡头，上得岸来。一狞狰恶卒持珠一粒，光明闪灼纳于三服口中。三服知是避水宝珠，紧紧含着。二三女婢挽扶上车，竟向江心推运而去。
　　约走二里许，个个埋头直下。三服视之，亦如人间房廊，惟四壁精莹，美如碧玉，连进重门三四，始达华堂。车驻于庭，无数妖姬搴帘扶出，与新郎交拜成礼。礼毕，转入洞房。新郎揭去红巾，三服假意俯首。新郎曰：“吾在民间选之已遍，才于孙家庄上选得艳妇。尔奚不昂首，与吾姬妾看看容貌如何。”三服昂起头儿，还他鬼王形像，笑声言曰：“要看姣美者请看。”姬妾近前窥之，乃一鬼头，有骇得半死者，有骇出大小便者，群呼为怪。三服大逞雄威，手执铜锤，将房中器具诸般毁坏殆尽。新郎忙持铁戟，与之相斗，胜负不分。
　　酣斗良久，新郎见铜锤厉害，出水奔山。三服步步紧随，驰追不舍。新郎化为黑虎，直扑三服之身。三服化作黑彪，与虎头触爪舞。虎不能胜，转化巨蟒，张牙而来。三服转化蜈蚣，飞上蟒头，力啮不已。巨蟒横滚顺触，不能得脱，仍化新郎。
　　三服仍化鬼王，战于山野之地，口吐阴气，霎时地黑天昏。新郎如醉如痴，无路可奔。三服乘势铜锤举起，当头击下。新郎将头一缩，化为金龙，举口向天喷出白水。三服持珠在手，曰：“水不能近身。”新郎知难敌之，翻身竟入江去。三服珠含口内，随入水中。上下溪头百里有余，追杀几遍，水如泥色，鱼虾亦无隐匿之区。新郎莫可如何，飞奔入海。三服追之甚急，新郎躲闪无处，窜入红袍老虾宫内潜之。三服追至虾宫，要此新郎。老虾推言未曾到此。三服曰：“吾随迹追至，如何推言无之？速将新郎献出，方可罢休；如其不然，吾必入宫搜龋”老虾诳之曰：“如是匆忙，吾宫甚阔，尔且少候，待吾入问便知。”言罢，退入宫内，紧闭石门。
　　三服欲进无由，遂在门外大声詈曰：“无知狗才，胆敢占淫妇女，不畏天律。平时总讲尔豪强，谓谁敢敌，今日遇着鬼老子，誓必活剥尔皮。老虾精隐匿其人，不与鬼老子献出，宫门击破，昆岗失火，玉石俱焚。”小虾儿闻言詈曰：“这是爱嫖妇女的显报。在彼自作自受，理所应尔，何得逃至此地，连累吾家。可见当日好逞豪强，只说一手撑天，谁知还有撑天硬手。
　　恨吾老虾拿来隐藏宫内，若是吾辈早已推出，使鬼老子将他性命结果，免得见了别家美女，占抢成亲。可怜我们海中虾蚌之类，有一出色女子，概彼奸淫，无怪海内乌龟遍处皆是。”言此，又一小虾曰：“尔莫做声，看门外人知之，从那边转拐，直入小门，今日虾子虾孙，怕要拱起背儿尽捱矣。”三服所得“转拐”二字，向左一望，果有巷焉。逞步前来，见一小门尚未关闭，三服入，化为虾属，转至内宫。遥见新郎坐在楼头，老虾陪饮。三服潜近身侧，一手擒着。奈小虾横顺拖扯，急难提出宫门，举起铜锤，意欲打将下去，又念师嘱不可伤伊性命。
　　无如用力太猛，新郎还了本像，乃一金色小龙。三服扭定两须，总不释手。
　　正在问打，幸得凤女自龙宫归，丫结报以此事。凤女入内视之曰：“尔三道兄耶？”三服惊曰：“凤女道妹何来？”凤女曰：“自辞师归海，两应龙母之诏，嘱咐妾身要将龙宾拜在门下，此系复礼仙子前为龙宫诛蚌女珠光时，已托之矣。”三服曰：“龙宾为谁？”凤女曰：“龙君季子耳。”三服曰：“今在何处？”凤女曰：“今在道兄掌中。”三服曰：“彼何早不明言乎！”因笑而释之。龙宾得释，易形拜见三服。三服曰：“有侮道弟多矣。”龙宾曰：“两不相认，如何得知。”老虾忙命设筵，款待三服。三服席间，备将己化美女与龙宾亲迎之事一一言之。
　　龙宾曰：“不是凤女回宫，新郎几死于新娘之手。”凤女曰：“新郎死于新娘之手者，世上多多。惟有好淫以斥如淫，不几自己亦为自己并斥乎？”言罢大笑。笑已，言曰：“闲谈不必，而今师在何所？”三服曰：“在铁马溪下流候之。”凤女曰：“如是可率龙宾前去，拜为门徒。”言已，各驾风车，竟坠于是。



                        


第三十七回    收龙子龙君设宴　除道士道署停官


　　三缄与狐疑弟兄正在张望，忽然风声响亮，黑雾蒙蒙。狐疑禀曰：“黑雾中有二男一女之形，不知何故？”三缄曰：“候彼驻下风车便知。”无何，三人坠下，三缄视之，乃三服、凤女与一无名男子也。尚未询及，三服拜而禀曰：“奉师之命，已收伏龙宾矣。”三缄曰：“伏之如何？”三服将大战落花渡，以及追入虾宫得凤女解释之言，一一详述。
　　三缄于是先传凤女而询曰：“龙宾来此胡为？”凤女曰：“弟子自辞师归，龙君传诏，谈及季子龙宾，曾向紫霞门人复礼子言之，他日吾师云游，愿听调用于师，以求大道。兹已至此，望师赏收。”三缄曰：“学道之人，惟惧道无继续，岂有愿投门下者而吾反却耶？所虑者彼系龙君季子，贵重已极，恐不能甘受淡泊与此奔走之劳。彼如愿入吾门，以求大道，务要心悦诚服，乃可收之。倘涉勉然，安知一片热心，异日不化为冰水。”凤女曰：“如是龙宾在此，师详问之。”三缄将龙宾传至，询其意念若何。龙宾出自至诚，并无他说。三缄曰：“尔之虔心学道，固已如斯，然师教不可违，凡一去一来，皆要禀师，毋得擅伤物命。”龙宾唯唯。三缄喜，加彼道号为“弃海”焉。龙宾拜受毕，三缄曰：“师要周游天下，以积外功。尔四人随吾游行，惟凤女暂归虾宫，勤习所传之道。当同游日，师自命人传之。”凤女曰：“师言如是，敢有不遵，但祈吾师不可忘却弟子。”三缄曰：“这是自然。”凤女拜别三缄，乘风竟去。
　　三缄师徒行未数武，突然风声浓浓，黑雾一团，迅速而至。三缄师徒停足视之，黑雾坠时，乃凤女复退风车，后一小环身着青衣，立而不动。三缄曰：“弟子何去而复返，后面丫结属何人哉？”凤女曰：“东海龙君闻得师收龙宾为徒，不胜之喜，特命龙母丫结持柬请师，到彼水晶消闲数日。”言已，丫结捧柬跪呈。三缄细阅，柬中词切意真，慨然应诺。丫结曰：“仙官由陆路而去，必要月余，如由水道而行，则顷刻可至。”三缄曰：“水道如何可行耶？”丫结曰：“若仙官乐由水道，自有舟楫渡之。”三缄曰：“如此可命舟来。”丫结手向空招，舟人欸乃一声，打桨立至。舟阔而大，四面窗棂。师徒上舟，推窗外望，波含岛影，绿光翠色，迭迭重重，盖世绘工亦所不及。
　　坐未片刻，丫结献茗，入口如兰。茗罢酒呈，气香若桂。
　　师徒饮罢肴酒，舟楫已在海心，但见海风细细，海浪层层。
　　丫结在舟一声海角，霎时水面旌旗密布，人马纷腾，丝竹管弦之音杂呈于耳。丫结见人马已近，跪请三缄下舟。三缄曰：“水也如何可行乎？”丫结曰：“自有车辇以乘仙官。”三缄果到舟前，舆人扶掖上车，疾趋而去。俯视所游之道，俨若琉璃世界，润滑易行。行约十数里，遥见金银宫阙，高低掩映，密若蜂房。
　　三缄询诸丫结曰：“前面金银宫阙晶光射目者，何官之府？”丫结曰：“龙宫也。”三缄曰：“右一府第重重楼阁，较宫阙而稍矮者，又何官之府？”丫结曰：“是乃乌泽相府也。”三缄曰：“左之红树干头，红光闪灼，种于一带长廊之内，不知树为何树，廊为何官所居？”丫结曰：“是树名珊瑚，其廊乃龙君闲游之所，廊内花木极众，但惜低小而不克见耳。”三缄曰：“花如人世所种之牡丹芍药乎？”丫结曰：“龙宫之花，原不同诸人世。”三缄曰：“其花何名？”丫结曰：“如珍珠花、琼花、玛瑙花以及碧莲、白莲，皆一开而不谢者也。”三缄举目向西而望，一楼最高，不下数百余层，有窗棂掩映者，有栏杆围绕者，五色晶光，入目炫人。三缄不知何地，复问丫结。丫结曰：“是名『蜃楼』，海楼之最高者也。”三缄曰：“楼之层数有几？”丫结曰：“层数无穷，愈数愈广。海内自龙君以下，皆不得知。惟老龙母知之，至今已为仙天上。”三缄曰：“楼之下广平无际者，又是何地？”丫结曰：“海市耳。”三缄曰：“海市有凡人贸易否？”丫结曰：“海市中尽皆珠宝所生，各显奇异。世人闲有至此者，即得一二，不过如夜明、定风而已。其有绝妙宝物，或遇之而目不能视，或遇之而宝化为泥，以世人无此大福用此大宝也。”三缄方欲再询，丫结曰：“海内文武来迎仙官矣。”三缄忙忙下车，诸官盛服恭迎。三缄师徒谦让良久，向前而行。诸官随后如云，拥入龙宫，龙看降阶迎接。三缄参拜毕，龙君转拜之。宾主坐定，香茗献后，宴设殿庭，中坐三缄、龙君，众官陪饮，三缄徒众两旁并坐。珍奇海味，尽皆目所未经。酒过三觥，龙君手执碧玉宝瓶，立身言曰：“今承仙官辱临敝海，酒肴之设粗鄙，拜迎之礼荒疏，自觉汗颜。想仙官夙抱仙根，生有仙骨，仙心慈淑，仙量宽宏，谅不见咎于异类也。兹者特备草函，迎得仙官入海，无他敬谢，还祈弗鄙蠢子不才，既获收入门墙，尤冀严加教训。倘有寸进，他日得成仙果，所赐良多。敬酒三巡，望仙官笑纳。”三缄亦向龙君再拜言曰：“承龙君不弃小道，将季子拜在门下，殊深自愧。今蒙瑶函选诏，得睹仙容。师徒礼仪不周，切望龙君赦宥。”三缄说毕，仍坐席间，龙宫乐器齐鸣。
　　宾主欢饮一日，饮至海灯燃候，上宫下殿错杂如星。三缄曰：“海内风光，真令人赏玩不尽。”龙君曰：“仙官乐玩海灯乎？”三缄曰：“然。”龙君遂命龟虾二相，导之游玩焉。二相导三缄左行，行至一处，名曰“海光院”，灯燃无数，美不胜收。转过院东，海灯一树长约百丈，灯光万盏，如星下垂，时现五彩云霞，闪烁不定，暂视则屹然一树银花，久视则下面海灯由下而上，上面海灯由上而下，牵连而贯珠，巧妙非人间所有。再为久视，则合树之灯散而飞舞，或高或下，或远或近，或后或前，如海燕穿花，不可名状。定目旁视，又是一树，由一树分而为二，愈分愈众，一时又合而为一，变化无穷。三缄异之，近树抚灯，又渺然无物。二相曰：“是院无甚大观，不若去到蜃楼，遍海之灯俱可全视。”言已，即导三缄过巷穿宫，无处非灯，目不暇赏。
　　恍恍惚惚，来至蜃楼，向上而登，约有十余层之数。二相曰：“可矣。”遂将窗棂推启。三缄师徒凭窗一望，龙宫海灯百万，无不见之，四面观望，美景不同，巧妙亦别。虾相谓龟相曰：“只徒玩赏灯光，亦无大趣，何不击动楼鼓，以催海花？”龟相曰：“海花乃龙君玩赏之物，宜先奏请龙君，然后催之，以为仙官赏。”虾相曰：“如是吾去奏请。”移时来楼，龟相询曰：“准否？”虾相曰：“准矣。吾已各府通信，嘱合家眷属同玩海花。”龟相曰：“赏花无酒，可乎？”虾相曰：“龙君命排御宴，随后即临。”龟相曰：“龙君来耶？”虾相曰：“龙君见管水将军奏折，所奏民间不孝不悌以及瞒心昧己、奸诈邪淫者，实繁有徒。上皇降旨，敕死雷部者若干，火部者若干，瘟部、魔部、饥饿冻死部者若干。至敕人民溺死水部者，自六月初一起，八月初一止，册内逐一唱点，共计三十一万七千二百八十一名。龙君悲人民顽梗，胡以受天地所生，不顺天地之所以生，溺死水中，尸骸厝于鱼腹，心伤不已。故未能配及仙官，特将御宴送来，设于蜃楼，命吾二相开筵击鼓，以催海花。”龟相闻言，顾谓仆从曰：“御宴曾设乎？”答曰：“设矣。”二相即请三缄师徒入座。诸官陪坐后，龟相击动鼍鼓，声如巨雷。初击一通，海水翻波，高拥数丈，灯光下映，彩霞万道，随彼荡漾焉。鼓击二通，海波平息如水晶一片，洁无纤尘。鼓击三通，倏然水底花开，五色相兼，其大如斗。每花心内现一美人，或品玉箫，或抚瑶琴，或吹玉笛。顷刻香风散溢，遍海皆花。中有蛱蝶如莺，飞舞花间，灿若堆锦。至于目所未到者，不知更有几何。玩赏久之，三缄师徒慵于极目，虾相将钟一撞，花瓣齐飞，转瞬之间化为乌有。
　　蜃楼宴罢，二相导三缄仍转殿庭。龙君请入内宫，复以见田公主拜在门下。三缄喜，即以修炼之道传之。将功传余，龙君手捧一瓶，向三缄言曰：“吾不敢久留仙官，特赠此瓶以为后用。”三缄拜受告辞，龙君率领诸官送上海舟，拱手而别。
　　舟人仍将三缄载至故处，师徒上拜，回首视之，舟去如飞，片时不见。三缄曰：“此次厚扰龙君矣，但不识所赠之瓶何名。”弃海曰：“是乃吾父宫内之飞龙瓶耳。”三缄亦未究其何用。为打点所遂之方，踌躇半晌，谓诸弟子曰：“东游于海，东面之地已尽，征车播转，可向南行。”诸弟子闻言，遂随三缄竟向南去。
　　紫霞真人见三缄道将有得，所收门徒亦属不凡，其心甚喜。
　　坐于洞府，慧眼遥观，已知三缄南游去矣。转过头来，复礼子跪而禀曰：“七窍自郝相招亲，海南上任后，专听蚌精言语，严捕习道之士，以闭道门。师将如何？”紫霞默会片时，曰：“师自有以止之。不然三缄此际，化身之法尚无，游至海南，必为所困。”且说七窍前为道士作一对儿，怨抱胸怀，总欲尽天下之道士而诛之，以消此恨，兼以珠光蚌女巧卖风流，频来莺声，牀头刁弄，似乎与习道者有杀父之仇。所以自到海南，日以捕捉道士为事，刑极酷虐，成法不依夫朝廷，心念恃郝相权高，故如此肆无忌惮。紫霞为复礼子所禀，思欲设一疑案，以罢其官，虽有郝相调停，失之不久，然暂为退黜，亦可稍息虎威。待三缄化身道成，好挽转彼心，复还仙位。策已议定，命复礼子下得尘世，巧设疑案，附耳教之。
　　复礼子乘云天半，俯觊海南，坏尽膏腴，人皆殷富，即将云头按下，坠在城内。打听官声，果于他端则宽以相待，惟禁习道一事严且酷焉。寺观之中，凡属挽髻道形，尽行逐去，另易僧侣以作住持。复礼子访之已悉，心甚恶之。正值是郡办理大士醮筵，复礼子化草为兵，折蕉为纛，傍晚之际，喊声震地，竟入海南。候到天晓，兵卒出城屯扎，其众如林。七窍吩咐役吏紧闭城门。刚近二更，兵卒复至，城门自关，自此在城盘踞，昼夜喧哗，街巷居民，惶恐奔窜。然虽不堪闹攘，初未扰及七窍衙内。七窍于贼初乱，文已到都。上命兵部侍郎汤文玺领兵剿除。待大兵来时，复礼子早撤兵卒出城，扎于海岛之上。文玺领兵攻击，复礼子与之对垒，大兵连败下风。文玺暗用军机，息鼓偃旗，乘夜直抵海岛，天刚发白，一拥而上，斩杀贼兵无数，擒了贼首，方入海南。
　　午后升帐，审询贼首曰：“凡为天子百姓，食王水土，当报君恩。圣上薄敛省刑，爱恤子民，无殊保赤，尔胡胆敢逆朝廷之法而作乱乎？古往今来叛民逆贼，始而猖獗，锐气难当，在彼之心，以为天意所属。不知一代圣主，效灵者山川社稷，扶助者文武臣僚，曾不几时，贼党概就败亡，诛及九族。至愚至蠢，莫过于斯。欲以一介凡夫而僭号称王，何不自谅乃尔。
　　今者全贼被诛，独尔一人入吾掌握，尔即展翅亦难逃矣。”复礼子曰：“吾本村野俗子，乌敢叛逆朝廷。所恃以叛逆者，海南太守七窍耳。”文玺曰：“尔何所恃于七窍？”复礼子曰：“吾乃绿林盗魁，爪牙颇众，常于海南地面抢掠村民。七窍见案积如山，反与吾辈弥缝，未尝示禁效。吾辈亦无畏惧，因而叛逆酿成。彼于当时如见抢掠之案严为禁止，焉致大逆如是乎？吾辈之死，实七窍害之也。”文玺曰：“七窍为官，未必全无禁耶？”复礼子曰：“七窍之示禁有二。”文玺曰：“二禁为何？”复礼子曰：“一禁渔人捕蚌，杀蚌与杀人之罪同；一禁习道者流，严而又酷。”文玺曰：“是二者非关紧要，何必禁之。”遂命营兵传七窍进帐。七窍至，打躬后，坐于一旁。文玺笑曰：“尔为太守，兼司道篆，何得护贼害民？”七窍曰：“卑职哪里护贼？”文玺曰：“现有首贼在兹，尔自审询。”七窍怒气勃勃，吼谓役吏曰：“提首贼来。”役吏应声，将复礼子扭到。七窍指定大骂曰：“吾在海南为窟，未曾亏负尔等，尔何不守国法，叛逆朝廷？”复礼子曰：“吾非尔教，谁敢叛逆？”七窍曰：“胡说，吾如何教尔？”复礼子曰：“吾辈千有余人，常常抢掠民间，百姓具禀，呈词不下数百，承七窍兄善为弥缝，未尝严禁词组。吾辈敢于叛逆者，职是故耳，非尔教而何？”七窍闻言怒甚，命役将贼叉下鞭死，以塞其口。文玺曰：“此贼乃皇上要犯，尔敢击耶？可速与吾同归都下，面圣后再回海南。”七窍无词，先发家眷入都，候将符篆交卸，始与文玺缓缓同行。
　　珠莲归，以失官情由告之父亲郝相，郝相命仆急与文玺寄音信于半途。文玺拆而视之，无非欲全七窍官品之意。



                        


第三十八回    挽道心勤施苦口　游东岳得遇神仙


　　七窍与文玺夜宿晓行，已抵都中。七窍落于馆驿，文玺归部。郝相先到部内，与七窍求情。文玺曰：“看丞相面，吾于复命之际，自然保奏，活罪恐不可宥也。”郝相称谢数语，辞别回府。
　　次早，文玺上朝复命，皇上嘉其忠勇，当传旨意，转升礼部尚书。至七窍以管辖不严，酿此变端，免官回籍。文玺谢恩退出，呼七窍入部而斥之曰：“吾不念郝相情面，应以斩决论。今圣上下旨，免官回籍，尔其速行，毋得濡滞在兹，致干罪戾。”言毕吼令驱出。七窍回到馆驿，自觉无颜，因入岳丈府中，告辞归里。郝相夫妇不舍珠莲，乃劝七窍曰：“尔毋归去，且在京都隐秘住之，吾自乘机与尔讨一差事，将功折罪，原职不久可以复还。”七窍因郝相苦留，不忍拂情，只得仍居馆驿，杜门不出。
　　韶光易逝，倏忽已至半载。虽有珠莲朝夕惑以冶容，然住居甚久，不堪纳闷，时时微服遍寻寺观之幽深者，入乎其间，或住一日，或住半日而返，日以为常。紫霞得知，化作老道入都，将会仙阁化出一番幽深雅趣之象，静坐以候之。七窍微服出游，历遍寺观，总无一爽心豁目者。他日独出都门之外，遥见一阁高耸凌云。七窍惊曰：“是阁如此高爽，谅其中必幽雅可爱也。”于是曲曲折折，信步所之。街巷过余，似一乡村，入村而行，鸡犬桑麻，俨若故乡光景，七窍于此不禁忽起归隐之志。村庄尽处，高阁在焉。
　　刚到阁门，翘首望挂额题金字曰“会仙阁”。二重将到，又一额曰“别有天地”，旁挂一联曰：“看淡了红尘富贵，勤修些白手功夫。”及进三重门内，四面花墙，蕉梧围绕，墙内盆花数百，或黄或紫，或白或红，怪怪奇奇，名多不识，香风微拂，如入兰麝之乡。七窍不舍他游，总在花间曲折周详，缓缓细看。
　　不知不觉转出地外，千竿修竹覆着小溪，水洁无尘，游鱼可数。随溪而上，露一大池，池中莲开五色，鲜妍可爱。池岸之上，尽种异卉奇花。池左一亭，面面俱空，壁题诗句甚伙。
　　七窍慵于记忆，惟中一绝下注“三缄”二字，七窍惊心诵之云：“访友征车逐日游，未停鞭处足难休，忽来仙地慵他适，愿向名花静里修。”七窍睹是诗句，口不停吟，因而盘桓者久之。
　　无何，蜂衙闹午，饥火微熏。七窍暗自思曰：“如斯福地，岂无住持？”试由是亭望之，高阁尚在数重以上，忙忙踱出亭外，又入一重，仍然四面花墙，盆花济济，恍似前之所窥者。向左而望，池亭又相似焉。七窍舍此复入，乃一带长廊，廊外名花较花墙之地更众。七窍独游廊内，见廊之中壁有一联云：“到此应忘尘世事，来兹必是学仙才。”七窍得此佳境，止止行行，由榭穿台，由亭穿榭，非花即竹，愈走愈深。
  </div>
  <div class="pagination">
   <a href="绣云阁_page13.html">
    上一页
   </a>
   <span>
    ...
   </span>
   <a href="绣云阁_page9.html">
    9
   </a>
   <a href="绣云阁_page10.html">
    10
   </a>
   <a href="绣云阁_page11.html">
    11
   </a>
   <a href="绣云阁_page12.html">
    12
   </a>
   <a href="绣云阁_page13.html">
    13
   </a>
   <span class="current-page">
    14
   </span>
   <a href="绣云阁_page15.html">
    15
   </a>
   <a href="绣云阁_page16.html">
    16
   </a>
   <a href="绣云阁_page17.html">
    17
   </a>
   <a href="绣云阁_page18.html">
    18
   </a>
   <a href="绣云阁_page19.html">
    19
   </a>
   <span>
    ...
   </span>
   <a href="绣云阁_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
