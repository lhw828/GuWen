<!DOCTYPE html>
<html>
 <head>
  <meta charset="utf-8"/>
  <title>
   绣云阁 - 第 23 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绣云阁 - 第 23 页/共 40 页
  </h1>
  <div class="content">
   且说西山道人化作壮士，得遇乐道，遂邀至郭与狐惑会。
　　挽手驱风，缓缓而行，不时已到。风车驻下，同入祠中。西山惊曰：“狐惑与吾分手，彼言身倦早归，为何祠内无人？”乐道曰：“恐彼得遇道友，邀入洞府，消闲未归耳。”西山曰：“狐惑好贪口腹，其倦于游者，恐祠有人来献牲醴也。”乐道曰：“诚如尔言，彼之未归者，必又另享他人口腹矣。”西山曰：“道兄可将身体化为三头六臂，坐于洞中，吾驾风车在路候彼。彼如归郭，吾诳以祠为妖踞，看伊计较如何？”乐道曰：“偶尔相逢，何忍为此？”西山曰：“与彼作一戏顽，有胡不可？”乐道曰：“如是，尔于半途候之，吾化身躯以俟之。”西山果驾风车，出祠观望。无何，西北角上黑云一朵，冉冉而来。西山道人知是狐惑至矣，忙忙驱风，上前接着，曰：“道兄还未归耶？”狐惑曰：“吾自与尔分手后，任风车之所往，不意为罡风所拂，摇摇欲坠。坠至玄天观，遇一道姑，名曰金光，与吾言语不合，即在观内力战多时。金光道姑敌吾不过，妖风吹起，腾空而战。吾亦吹起妖风，在于空中。交相力斗，酣战未已，头上忽来黑云数朵。”西山曰：“此黑云内，又属何妖？”狐惑曰：“黑云刚近，跳出数女，各持军器，来助道姑。吾也不慌不忙，横攻顺击，三四女将均被打下风车。”西山曰：“尔冒充土神二三年，果然有些神气。”狐惑曰：“吾的神气尚未出完。金光道姑飞奔而遁，吾随后追逐，前数女子阻着去路，曰：『吾姊妹杀伐猛勇，群妖皆畏，不料遇尔道士，俱败下风。愿拜门墙，祈教道法，并祈示履历名姓，好师事焉。』吾乃告之曰：『吾非他，乃代天传道三缄仙官门徒，即上界仙子，熟敢小觑于吾？』”西山曰：“尔以大言压彼，彼又如何？”狐惑曰：“数女闻言，当即拜跪在地，头不敢仰。
　　吾复大声问曰：『尔属何人弟子？可实为我言之。』数女答曰：『吾姊妹俱师事西山道人耳。』”西山曰：“噫，吾还有弟子耶？尔于那时，如直言与我原系道兄道弟，彼必以师叔相称，将尔之身份愈高，不战而彼自降矣。吾尝闻之，狐真人善能腾云驾雾，尚未深信，今一见及，果不虚传。”狐惑曰：“尔言何说也？”西山曰：“吾生平男徒且无，那有女徒？”狐惑曰：“尔无弟子，何与妖部交战，辄称老师爷？”西山曰：“吾之称老师爷者，乃自高身份，以压他人者也。奚必要有弟子而后称之乎？闲言休讲。吾的问尔，所遇诸道姑，究系何妖修成，拜何人门下？”狐惑笑曰：“吾将女妖说来，大约尔亦知得。”西山曰：“尔且言之。”狐惑曰：“一名翠盖，一名翠华，一名凤春，一名紫花娘与金光道姑，共四五位。”西山曰：“翠华、翠盖，吾知为仙师弟子。以下三妖女，则不知之。”狐惑曰：“尽系仙师所收门徒。于是邀吾入洞，大排酒宴，细诉离情。吾之先归而未归者，实此故也。”西山曰：“吾来此候尔，尔知之乎？”狐惑曰：“谅必今日供牲酒者甚多，尔一人受用不完，来此待吾同享耳。”西山曰：“否。朱郭神祠，已被一恶妖所霸，吾特来此候尔，看尔作何筹商？”狐惑曰：“谁敢霸占吾祠？尔未必束手让之耶？”西山曰：“吾与彼战了半日，道法万不及伊，因待尔归，再与相斗。”狐惑闻此，急急归祠。放眼视之，果一三头六臂者坐于祠内。狐惑怒极，大吼一声，曰：“何方妖属，敢霸吾祠？”乐道亦大声吼曰：“是祠乃公共之地，谁敢自称独有？惟道法高者居之。”狐惑也不回言，手执双刀，与乐道大战。战未片时，狐惑力不能支，刚要奔逃。西山曰：“莫战，莫战，吾酒宴已设矣。”狐惑掉转头来，乐道化回本像。狐惑见而笑曰：“乐道兄作得像！此必西山道人之摆布也。”三人甚喜，一同入席。
　　狐惑将望五日约齐各洞道友，在北凤山一聚之言，布陈颠末。
　　乐道曰：“道弟道兄久未晤面，如尔所说，恨不即会，而又稍待时日也，为之奈何？”狐惑曰：“暂住数日，即是望五，兄其在此忍耐待之。”不知不觉，望五已到。三人同驾风车，向北凤山而来。一时之间，弃海、三服、椒花子、蜻飞子陆续俱至。二翠大张筵席，尽情欢饮。饮至半酣，同言曰：“不意碧玉山分散后，概以聚首于今日。其未闻音耗者，惟师尊与狐疑、善成、二蛛、野马、护道焉。吾等聚会在兹，各家洞府，彼此皆晓。自明日始，分探仙师消息。如先访得者，四处报之。”言罢，二翠曰：“道兄等散之容易，聚之则难。今日酒筵，务必尽欢而后已。”当呼侍女重添肴馔，竟饮至斜月高挂，众家道友乃散席而归。
　　从此，不时又一聚宴，所恨者，未得三缄之音耗耳。
　　不知三缄自在登天阁收伏阴魔，村人感其害除一方，苦苦留之。三缄住了数日，别却是村父老，望乡关而进发，心忙似箭。但恨前程之太远，在途奔走，终日哑然。狐疑见此情形，知师心有不乐，乃以言慰之，曰：“吾师东南游览，积德累功，凡在一乡，必除一乡之害。弟子暗计，师之外善，谅已完全，待内功一成，飞升自有日矣。”三缄曰：“外功易积，内功难修。不识何时气聚神凝，胎婴能结耳。”狐疑曰：“以师之苦修苦练，自是不难。”三缄未及回言，前途中忽来两大汉子，怒气勃勃，息于榆树之下。三缄师徒不久亦至，共息于斯，目睹二人面貌相同，反背而坐。久之，左旁大汉吁一口气，自怨叹曰：“而今兄弟，吾看得淡如冷水，不若交及别人，尚觉相爱相亲，甚于手足多矣。”右旁大汉曰：“人生在世，总要通乎情理。可恨那不通情理的犟牛，尔以好心待他，他反以歹心待尔，每逢亲友专说自己好处，全不记着人家待他如何。”两面言词，都说透人情。
　　左面大汉曰：“如尔说来，尔待我哪些好心，且当着几位道爷，讲来一听。”右面大汉曰：“我也慵向人说，尔自思之。”左面大汉曰：“尔既待我有好处，正宜表扬，今而哑口不言，外人怎么知得？”右面大汉曰：“尔真要吾说耶？吾即对道长诉之。想尔听吾嫂言，恃尔力壮身强，善于货殖，欺吾幼弱，父母刚没，即要各居。兄弟哀告几番，绝无怜悯。吾知尔念难回，任尔分之。凡父母家具衣服，尽属尔有。吾于此际，能食不能作，无可如何，惟守着父母坟茔，朝日号哭而已。幸遇李姑父赴市归来，问其详细，才将吾叫回家内，为彼牧牛。我于成立时，毫不计较，见得哥嫂无食，心中弗忍，又将累年工资，分半送归，以助费用。今尔家内颇能度日者，皆弟相助之力也。
　　弟自完配后，不过儿女太多，盘养艰难，去岁与尔贷金数钏，为何今岁逼讨之急耶？”其兄曰：“吾贷与尔，向尔索时，尔即论及前情，未与索时，尔即前情不论。然则吾之贷于尔者，永不为尔索，则前惰即了乎？”言至此，二汉忿甚，势欲争斗。
　　三缄急止之曰：“尔二人兄弟耶？”对曰：“然。”同胞兄弟耶？”对曰：“是矣。”三缄曰：“如是，且将忿怒暂息一时。至尔兄弟之情，吾聆已悉，吾有数语，为尔辈言。言如是也，尔听之；言如非也，尔勿听，可乎？”二人皆曰：“道长有言，吾兄弟俱愿敬听耳。”三缄曰：“情莫亲于手足。想当日同乳而食，同作同行，兄出则弟随，弟行则兄待，是时天良未泯，只知有兄弟，安知有财帛？及其壮而授室，为莺簧巧语，离间骨肉，有视兄弟为路人者，有视兄弟如仇寇者，无怪乎戈起萧墙，兴词告诉于官宰矣。夫以父母分身之肉，见辱于异邦之人，问诸衷怀，不惟自愧，且将何颜以对父母？俗语云：『打虎还要亲兄弟；别人则畏而他逃。』以此思之，兄而贫也，弟心何忍？此尔弟帮工资以助兄者是也；弟而贫也，兄又何忍？
　　此尔兄借贷于弟者亦是也。依尔二人所行，尚能谊尽手足。惜无人讲明此理，故兄则索贷太逼，弟无所予，不得不言及前情。
　　兄以所贷弗还，不得不索讨愈急。其实贷无所偿，出于莫可如何，即在外人，尚且从宽，何况尔弟？为之弟者，兄即索讨太逼，是尔兄也，亦宜告以缓缓偿之。何得于兄弟间因一言不合，而即彼此争论，大伤和气乎？”二汉聆言，若睡梦初醒，乃向三缄而拜谢不已，曰：“今非道长指示，吾兄弟几为长舌所误矣。”于是弟向兄曰：“弟即有失，兄其宽之，所贷自相还也。”兄则曰：“兄弟皆父母所生，财帛何分尔我？从兹尔贷不必还也。”三缄顾谓狐疑、紫光曰：“凡入迷径，恨乏指路之人。若有人指之，即能转入大道耳。”言罢，二汉拜辞而去。约走数里许，复转身言曰：“吾兄弟得指迷途，叨沾不浅。愿拜道长门下，以为徒焉。”三缄曰：“尔兄弟可有后嗣否？”二汉曰：“俱已成立矣。”三缄曰：“尔愿师事于吾，其欲术学长生乎？抑欲道尽人伦乎？”二汉曰：“欲学长生术耳。”三缄曰：“尔之存心若是，可暂归里，将家中事务调停妥当，然后访从盘涧谷而来，吾自有以教之。”二汉诺，将门拜后，仍然辞去。去不一时，又返身而求曰：“吾师何名？”狐疑以李氏三缄告。
　　二汉曰：“吾师胡不与弟子道号，以便称呼？”三缄曰：“尔族何氏？”二汉曰：“蔡姓。”三缄沉吟片刻，曰：“兄名尽伦，弟名尽性。取其成仙成佛，不外尽性尽伦也。”二汉得赐佳名，欣然而去。
　　三缄师徒缓缓前征，行约十里途程，见一市廛，人烟辐辏。
　　师徒入市，寻一旅舍安宿。梦魂刚熟，忽见桑梓之地，屋宇依然。三缄喜曰：“不意奔走年余，已归吾里。”忙忙入户，见得双亲品坐中堂，笑容可掬，呼而询曰：“吾儿近日历游东南，不知遇师何人，大道可能成否？”三缄曰：“孩儿奔走风尘，益友朋师，一无所遇，沿路所收弟子，则有十数焉。”双亲曰：“儿今归里何事？”三缄曰：“儿今归来者，恐所抚之子，居积无才，祖祭未尽其诚耳。”双亲曰：“吾儿所抚宗继，善能持家，而且时值春秋，拜跪颇虔，祭仪亦厚。有孙如此，儿毋庸忧。但愿儿道一成，俾父母同升夭阙，得享仙福，是则吾之厚望焉。”三缄曰：“阐道一事，儿深任之，自能跻吾双亲于大罗天上。”言方至是，双亲倏忽渺然。三缄大声疾呼，当被狐疑以手推之而醒。三缄曰：“吾正与父母相会，尔何推吾于睡梦之中？”狐疑曰：“弟子闻师狂呼不辍，恐为鬼魅迷弄，故急推之。”三缄曰：“习道人焉有鬼魅能迷者。”谈谈论论，天已启明，师徒整顿行装，又向阳关而去。思乡念切，急急趋奔。路过野鹿山，山内一洞，深邃莫测，中一老熊，修道数百年，苦不能飞升天府。是日无事，出洞闲游。
　　游至山巅，遥见瑞光在道。老熊暗计：“瑞光发现，必有仙子临凡。否则，是光也，胡为乎来哉？”极目谛视，乃见道装三人，同路而行。老熊喜曰：“吾道难成，不如将头现瑞光者攫入吾洞，吞食腹内，以助精神。”计定，陡起黑风，从空直下，攫拿三缄。紫光见之，大声呼曰：“妖物来矣！吾师何弗收以肠绋子耶？”三缄闻呼，忙取绋子，抛入空际，金光乱烁。老熊畏，急思隐身入洞，早被绋子将躯紧束，坠于三缄之前。



                        


第六十八回    归桑梓建祠睦族　离盘涧传道称师


　　三缄询曰：“尔属何方妖魔，敢与吾躬斗法？”老熊曰：“吾乃野鹿山内一熊所修，已历五百余年，道未大成，飞升不得。今日无事，出洞闲游，见得仙官临兹地界，瑞光盘绕，吾心甚喜，意欲请入洞去，拜为师长，不料为法宝所束。望仙官休以异类见弃，愿拜门墙，朝夕追随，祈传大道。”三缄曰：“尔性难驯，恐中途变更，枉费吾一番教诲。”老熊曰：“身生异类，伤何如之！既沐仙官恩膏，收为门徒，喜出望外矣，乌有变更之说乎！”三缄曰：“如是，吾释尔起。自此，须将往日桀骜气性，一概改除！”言已，收回绋子。老熊起，上前拜舞。三缄传以入门之法，复为之取其名曰“敛心道人”。老熊得赐道号，重向三缄拜谢，并拜狐疑、紫光为道兄。
　　一一拜毕，三缄曰：“吾欲归里，不能携尔同行。俟至西北云游，尔来随之。尔归，将师所传，努力学习可也。”老熊曰：“师传敢不急习！但不知吾师归去，何日出游？”三缄曰：“其期未可预定，总在半年以外焉。”言此，狐疑曰：“吾师归乡念切，可以行矣。至敛心道弟，心切追随，宜不时访之，不可自误。”三缄于此，又向桑梓迤逶前行。老熊送至十里程途，依依不舍。三缄曰：“敛心急归，后会有时，毋庸远送。”老熊不敢违令，复向三缄叩拜者三，然后洒泪而别。
　　三缄见老熊意挚情深，乃自叹曰：“物类尚且如斯，胡人类半多不及也！”狐疑曰：“人以不善而坠物胎，物胎既坠，常见人形而羡慕，故欲急转人身。急力造之，以求脱此兽躯，而犹恐不得。吾不解世之以人身而甘坠兽类者，诚何心也！”紫光曰：“人坠兽类，非出自甘心也，皆为四害所迷，日以四害自乐然耳。”三缄曰：“二弟子所论，可为世之有人身者规之。”师徒在途，谈论最多，不必尽述。
　　不知不觉，已近桑梓。偶遇二三乡老，三缄假以外人，问及抚继之子。乡老曰：“三缄久已云游，未见归里。其子善能居积，而今所置田畴，屈指计之，又四五处矣。”三缄暗自喜曰：“有子若斯，吾无他虑。然其承家有志，固属佳儿，究不识心念中尚有吾身否也。及至门外，见其子将已当年所编竹篱，加意培护，丝毫不改。三缄曰：“是子也，不惟承家可取，而且不改父风。虽属螟蛉，亲生不啻也。”师徒同入重门，犬吠数声，宗继出产视之，倏然惊曰：“吾父归来耶？”欣喜之情，达于面目。三缄入室，宗继忙呼妻子，绕堂拜舞。三缄一一询及，方知已有三孙矣。宗继问罢乃父行踪，即命家人设筵宴父。
　　次日，又请族中老少，伯叔兄长，重整肴馔，陪父饮之。三缄曰：“今日族党同临，皆吾子邀饮而至。明日再治筵席，合族人人俱请来家，吾有好言相叙。”族人诺，果于次日陆续俱到。
　　筵设后，三缄乃从容而言曰：“吾李氏一族，一脉源流，派衍支分，远近异处。使不将族党联而收之，久则虽亲亦疏，且由此而愈疏愈远，必有以同姓而议婚配者矣。吾之今日邀饮吾家者，意欲联我宗族，共建一祠。每岁春秋，同聚祠内，俾少长子弟，得以识认伯叔，凡婚丧往来，相爱相亲，则先祖在冥冥之中，方欣喜吾族秩序分明不紊，罔有怨恫也。不识族中伯叔，以吾言为何如？”族人闻此，同声答曰：“尔言固非不善，但贫乏者众，建祠浩费，筹款甚难。况建一祠，每岁支消，又将何出？”三缄曰：“久知吾族贫乏者众，建祠之举，安能任之。吾家近年颇有余资，想此余资，何以独有于吾，皆祖宗默佑所致也。吾若以此余资而独遗子孙，不从祖宗之身厚其祭祀，祖宗何贵有是孙子，孙子又何贵有是富乎？建祠一事，虽费用浩繁，吾独任之。至于春秋祭扫，愿捐膏腴百亩，以为时食之需焉。”族人喜曰：“尔能如此，族党之幸，亦祖宗之幸也！”于是畅饮竟日，尽欢而散。
　　三缄当即购材择地兴工，日日经理，甫至半载，而祠已建成。绘素之余，设筵饷族。族党入祠周视，见其祠内祭所甚多，乃问之曰：“祠内设一祭所宜也，尔建之祠，何多如是？”三缄曰：“天子七庙，诸侯五庙，大夫三，士二，法制昭然。吾祠中只设三代。凡族党内父母亡者，三年服阕，送主人祠。每岁春秋，吾族宗子统领合族，祭先祖于中堂。先祖祭余，各房宗子，分祭各房昭穆于各之祭所，此祠制也。”族人又曰：“有此前龛足矣，何龛后复建有龛耶？”三缄曰：“前言二庙者，如庶人只供三代；三代以上，应祧入龛后，一祧一附，古礼之常。若无后龛，将前之神主安于何地？”族人曰：“此祠所建甚善，较之他祠，布置远过多矣。然祠已落成，祭日安在？”三缄曰：“吾以东庄一业，为祀先费用，今日将契付出。每岁收租存积，计春秋二祭所费外，尚有余金，就于祠之两廊，聘一明师，以教有造子弟。束修多寡，祠内措办，子弟日食，皆出百亩之中。必如是，而吾族文材乃能培植耳。”族人齐曰：“此举更善，合族叨光矣。”三缄于此议二三公直族兄，管理百亩田畴，当将契纸交之，又将祠内条规，逐一议明，鎸石为记。合族欣喜，设宴在祠，以酬三缄。
　　三缄饮毕，归于盘涧。是夜，梦得宗祖呼入祠内，笑而谓曰：“世人修道，多把伦常大事一概抛之。或入深山，置祭祀而不论。祖宗即有此孙子，孙子已早无祖宗也。如是修道，曾有几人成真乎？独尔也，首将宗祠遗留，继将祭祀预备，终将支派秩序分明，以此修真，得其诀矣。愿尔大道速成，为琼楼仙子，俾九玄七祖同升极乐，孝莫大焉。”言罢，各赐三缄金花一对，曰：“吾孙今日以祖宗为重，他日子孙应有享天朝爵秩者。”三缄聆此，拜舞不止。久之，乃祖乃宗大笑而去。三缄方送出门外，为石绊足，一跌而苏。
　　苏来慨然叹曰：“祖宗灵爽，谁谓无凭。苟一敬之，魂即相附。世有弃祖宗而不顾，视族党如仇雠者，其不见摈于祖宗也，鲜矣！”三缄自得此梦兆，安然无虑。屈指暗计，在家周旋，已十月有余。时当梅放岭头，尽伦、尽性以及敛心道人、破迷、紫光，陆续俱至。三缄乃坐堂中，呼其子媳而告之曰：“吾儿承家有志，固属堪夸。还宜善事多行，以培厚福。父今去后，不知归自何年，所建宗祠，儿宜岁岁经理。至尔子孙辈，或耕或读，切毋使彼旷乃厥志，游手好闲焉。父言不尽，父将行矣。”宗继曰：“吾父出游数载，始一归来，胡弗在家受享清闲之福，俾儿得以事奉，稍尽孝思乎？”三缄曰：“人各有志，不可相强。父如徒享安逸，偌大家业，受用弗尽！而乃累月经年作千里之游，不辞况瘁者，皆为出死入生计耳！倘得圆满功行，证乎仙品，上而九玄七祖天府同升，下而子孙祁云可获福禄。以一人之修造，而三善兼得，此父素志也。”宗继闻言，无词以对。
　　三缄次日又至祠内，设筵款族，而嘱之曰：“凡我族党，永宜和谐。富者宜提携乎贫，贵者宜看顾乎贱。要知我而富贵，天何独厚乎我？皆吾祖宗积德累仁，而发及之也。然祖宗之子孙多矣，而我独当之，是祖宗又厚爱乎我也？非祖宗厚爱乎我，缘我素日行为，有以合乎祖宗之心，而乃得上天予以富贵。既得此富贵，当思富如何长享，贵如何不失。则必推我之富贵，以厚爱祖宗流传之子孙，斯不负天以厚福予祖宗，而祖宗转而予我也。立念如斯，富贵方永。至于宗祠一事，切不可暗怀私意。以族内人等，皆祖宗子孙也。且子孙内，有知愚贤否之不一，又不得以知愚贤否心分厚薄。何也？智者、贤者固为可爱，而愚者、否者更属可怜。乌可歧而二之，而不待以一例乎？
　　吾见世之不和族党者，皆不以祖宗为念。币其觖望之意，半起于富贵下凌乎贫贱，贫贱嫉妒乎富贵。即不然，或因厝坟墓于祖冢山间，相争相夺之靡已。岂知天地之结一美穴也，原以待睦族敦宗、广行善事之人，断未有争夺而能得者。况乎古今富贵之冢，所结者只有一穴。此穴为祖宗所厝，已发及子孙矣。尔即夺此山而厝之，曾见有能发者乎？吾言如是，愿吾族毋犯此数病焉。”言讫，族党皆曰：“兄弟子侄，谨禀斯言，世世相传，不敢犯也。”三缄闻言而喜曰：“果能照此行之，吾族其必昌矣！”无何宴罢，三缄复向族人曰：“今日薄设筵席，实欲别辞族党，又向异地遨游。自此一行，归与不归，未可预定，即谓今日之别为永别也可。冀吾族党，须将是祠永守勿替焉。”族党闻之，有挽留在家受福者，有怜其奔走之劳者。三缄曰：“吾志已决，吾族不必为我心忧。”族党知难留行，又于诘朝设筵祖饯。
　　三缄卜定吉日，率领紫光等向北而游。路途中切嘱诸弟子曰：“韶光荏苒，岁月如流。吾道久未能成，兹将家族事务件件停妥，以与桑梓永别不返矣。尔等追随步履，亦宜克修厥道，不可自失其时也。”狐疑闻得师言，与破迷、敛心同声答曰：“吾等系异类，从师原欲成其真修，以作大罗仙客。望师从实指点，俾弟子道门早入。弟子之幸，亦吾师之恩！”言已，紫光与尽伦、尽性曰：“弟子当年深入迷途，父母不知孝顺，兄弟不知和睦。忽得吾师指示，如灯燃幽谷，照破迷团，又何异以物胎而初转人类？所甚望者，师教频加，使弟子玉液时餐，超凡入圣，则弟子恩铭肺腑，永不敢忘矣！”三缄曰：“指道在吾，勤习自尔。果作辍之心不起，自许大道之能成。况道在两间，本无私也。得之者由于恒久弗怠，不能者由于习练无常。在道外人视之，以为道中有私，不知道之成不成，系乎心之坚不坚耳。”狐疑曰：“师言金玉，弟子等佩服不忘！”刚言及此，倏有四五人来自当头。三缄视之，乃善成、护道、野马及蛛龙、蛛虎也。见得三缄，悲喜交集。三缄亦不胜欷觑。然师徒重逢，一切离情，姑不必述。
　　且说文江河内，素有三妖，乃鲸鱼修成。常化人形，坐于文江渡口。凡往来舟楫，时保护之。是三妖也，久为上天所喜。
　　三妖亦欲飞升天府，奈无师承教训，不知大道何自而入，故无日不在江岸寻访高明。一日，三缄师徒来至文江过渡，三妖忽然回顾，望见三缄首现瑞光，心知是人身有大道，当即同起，揖而言曰：“道长奚自？”三缄曰：“云游之人，随遇而安，焉有所自？”言尚未竟，三妖曰：“道长其来无自，其去谅有所之？”三缄曰：“乾坤到处是吾家，又何有定所。”三妖曰：“道长踪迹，无异云霞，随行则行，随止则止，知其心性，洞然无累矣。吾弟兄久居此岸，往来行人，日有数千，绝无好道之士，惟道长深得妙旨，乃能抛弃尘嚣。如弗鄙吾等不才，愿拜门墙，以求指示。”三缄曰：“吾道尚未深得，安敢为人师？”三妖曰：“吾闻传道之人，原不分智愚贤否，即异类亦不弃绝，道长胡见鄙于吾兄弟哉？”三缄曰：“吾非不欲尽人而收为弟子，恐入门念切，久则以造道艰难，习至半途而顿改初心。吾之不乐收其徒者此也。”三妖曰：“师如收录弟子，心坚若铁，永无变更！”三缄曰：“见尔心切拜门，吾且收下。然尔等究系人类物类，须实为我告，毋诳片词！”三妖曰：“吾兄弟皆文江鲸鱼也。平素未害一命，此心此念，常怀护国佑民。师如弗信焉，访诸左右居民可也。”三缄曰：“果尔，吾概收之。”三妖拜舞后，三缄赐以道号：伯曰“入道”，仲曰“体道”，季曰“习道”。三妖喜不自胜，又向三缄拜舞，并拜诸道友毕，转身入洞，将所有宝物，一概执定，然后追随过江，直向北地而投。其地多风，罡气甚劲。三缄师徒行行止止，已愈去愈远矣。
　　有日行至普光山前，翘首望之，高耸可爱。是山四面皆江水围绕，日光一出，倒映绿波，上下天光，几迷山水之别。三缄喜甚，乃嘱狐疑诸人向山而游，以观佳境。狐疑等顺从山脚缓缓向上。乃登峰顶，瞥见一观挺立其间。近而视之，额题三字曰“冲云阁”。师徒同入，目极阁内，中坐老道，左右年幼者，皆效其坐焉。三缄谓诸弟子曰：“此老道必深得道旨，而后师事者，乃如是之道也。”入阁良久，老道师徒乃下座中，陆续来见。三缄曰：“老道门下所从甚众，谅必精凝气聚，可以坐入胎婴。吾等访道来兹，不料得遇高明，求道有地矣。”老道曰：“吾道尚浅，还求远游道友指点二三。”是夜宿于阁内，老道款待甚丰，俟至夜静时，各归坐位。三缄偷视，人人挺睛努目，助气有声，已知为旁敷，而非正孰。因于次早询之老道曰：“尔习此道多年？”老道曰：“已六十春秋矣。”三缄曰：“专于习道，飞升不待许久。老道何尚居人世，而未拔宅耶？”老道曰：“吾今而知道之难成，有如是也！”三缄不复与语。
　　晨餐后，暗于静室中询其首二三步功夫，果入旁迕。三缄怜其习道有日，乃与详解入门法则。老道贴服甚深，爰命门徒八人，同拜三缄为师。三缄从新与之改头换面，稍习十余日，进境迥别，遂留三缄在此，以为传道之师云。



                        


第六十九回    聚仙台议传妙道　海口镇骤遇水精


　　三缄为徒众苦留体，在冲云阁中闲住数日。众徒得传正孰，习炼颇有功效，不舍三缄去而之他。三缄意欲北游，辞及诸弟子曰：“尔辈即在此间炼习道功，吾游北地归来，然后同游西面。”八人曰：“师也随身有弟，吾辈皆弟子也，又何不可同游乎？”狐疑曰：“道弟等既欲追随，宜祈师尊与尔道号。”八人闻说，同跪三缄座前。三缄像其人而取之曰统道、用道、昌道、明道、望道、取道、探道、成道。道号予毕，齐齐拜舞，各整行李，追随三缄，直向北地投之。
　　当斯时也，紫霞真人已知三缄道心稳固，所收徒众数十，尽得正孰。以此阐道，正是其时，心念中不胜欣喜。转思西北地界恶妖最多，三缄虽有一二防身仙宝，其本性内无毫厘妙道，如何敌之？且约集诸仙，再为计议。遂将会仙旗帜高插聚仙台前。转瞬间，群仙并至，清风四达，鸾凤交鸣。群仙集余，拱立台下，同声询曰：“聚仙台高插仙旗，会聚群仙，有何计议？”紫霞曰：“前承众仙推尊吾躬阐道一事，三缄此刻道心坚固，相从者实繁有徒，东南之区，业已历遍，兹又云游西北矣。但西北恶妖极众，若不传以妙道，何能敌之？吾故邀请诸真，同为计议，看可传与不可传耳。”一时腾虚、凌虚、碧虚、云衣、霞衣异口同声曰：“紫霞真人道不私授，可见用心最公也。诸真等以其言为何如？”群仙曰：“三缄道功至此，传以妙道，谁曰不宜？”中忽一仙曰：“三缄于道，不过得三分之一，不可传也；其心犹未坚稳，不宜传也。不如再待数载，俟彼道旨精熟，传之未迟。”紫霞曰：“答言者何人？”台下应声曰：“灵宅老仙耳。”紫霞曰：“尔既为大罗仙子，俗气尚未除耶？
　　前官吾遣弟子临凡，停道弗阐，今时正当阐道，尔又阻其妙道不传。究存何心，乃于道中作梗如是！”灵宅子曰：“吾察三缄功候尚欠，不得将此妙道妄传于彼，其实无有别心。”凌虚曰：“三缄系紫霞弟子，妙道当传与不当传，彼自知耳，何容灵宅老魅出口滥谈。”紫霞曰：“凌虚真人所言甚是。传此妙道，吾仰清虚一行。”清虚曰：“紫霞任代道祖，阐道尘世，紫霞即道祖也。既命于我，我不敢辞。”驾动祥光，望北而去。
　　清虚去后，灵宅子怒气勃勃，亦驾祥光而归。紫霞见之，秘谓诸真曰：“清虚此行，灵宅必多阻滞。诸真等如闻清虚传道之所化成，须入其中，一同压镇，以防灵宅别生他事，暗害三缄。”凌虚、碧虚曰：“吾等早知，焉肯坐观成败？”计议已定，紫霞撤旗回洞，忙传正心子、复礼子、诚意子而嘱之曰：“此次传道，又有灵宅相阻，尔三人速到清虚处听用可也。”三子领命，各驾祥云，直投清虚洞中。
　　清虚已知来意，遂命三子选地，以为传道所焉。三子驾得云车，半空遥望，已见三缄师徒向北而游。复礼子曰：“清虚真人领传道之事，命吾等地选幽雅，以待三缄。事不宜迟，须急寻之。”于是驱动风车，疾向前行。行约片时，见一谷焉，势若盘蛇，曲折可爱。谷之东面，生一土山，林木森森，人迹罕到。复礼子曰：“此地隔绝尘寰，不必他觅矣。”遂将云头按下，在山内祥视一遍，仍登云路，回禀清虚。清虚曰：“有此佳境，尔速化一传道之所，以候三缄。”三子奉命不遑，急回是山，化一古剎，额书金字曰“万壑庵”。刻风雕龙，红垣围绕，青松绿竹，掩映其间。化毕，日在庵内，拭目俟之。
　　三缄率领门徒，沿路奔走，行力已疲，欲得一所，静养其身。奈是地荒凉，绝无观剎。问诸村老，市廛虽有，其路甚遥。
　　三缄无可如何，乃命狐疑觅一小阁于前途，将肩暂息。是时灵宅子正在七窍公所。呼回赤鲤、毒龙，命阻三缄传道之说。二妖奉命前来，遥见三缄师徒缓行在道。赤鲤曰：“不若即在此地，化一小小茅庵，待三缄入时，吾等意出不虞，擒回洞中，以复师命。”毒龙曰：“此计妙甚。”当即吹起山雾，顷将村野化为茅庵。狐疑至兹，见得茅庵一座，入内而视，仅有二道。
　　诉其来意，二道欣然。狐疑未察其详，转导师徒，直入庵内。
　　二道献茗后，煮酒作食以款之。至晚，将三缄徒众另安寝所，然后导三缄于密室。三缄目睹此室佳极幽雅，亦不疑二道为灵宅所使，坦然趺坐，习彼道功。赤鲤、毒龙缓缓布就密烟，将三缄托去，安放灵宅洞内。灵宅又托入后洞而幽禁之。不惟三缄不知，三缄弟子亦不知也。
　　待至天晓，狐疑见与紫光等尽在绿野之中，茅庵毫无，三缄亦渺。狐疑曰：“完矣，完矣，昨夜又遇妖矣。”忙于是地寻得一阁，名曰“绿蕉”，安置诸道友于阁中，驾动妖风，西走东窜。恰值复礼子云头见之，按下云车，疾声吼曰：“尔系何妖，在此作甚？”狐疑曰：“吾非他，乃三缄仙官门徒狐疑是也。昨晚吾师不知被何妖擒去，吾乘风遍访，踪迹渺然。有触上仙，祈为宽恕。”复礼子惊曰：“尔师为何不见耶？”狐疑遂将入庵情形详述一遍。复礼子曰：“是必灵宅所使也。”急回清虚洞内，以告真人。清虚当请紫霞及诸真言之。
　　紫霞诸真同来灵宅处，假意请彼传道。灵宅隐身不露，托言他出未归。紫霞詈曰：“老魅枉为上界仙真，常常阻道。今将吾弟子藏于内洞，意欲胡为？夫此三缄，道祖以道任之，上天以道肩之，稍有差失，尔身想万段矣！”詈毕，内洞将三缄推出，人事不知。紫霞忙以金丹纳于口内。三缄苏后，又复索曰：“吾之肠绋子、飞龙瓶，速速还吾！”灵宅童儿向外答曰：“二宝在尔身旁，吾等并未之见。”紫霞谓三缄曰：“尔肩阐道大任，此二宝得之则去，不得即在彼洞久住毋归。”三缄依言，复入洞中，趺坐习道。灵宅恐上天见罪，只得将二宝交付。
　　三缄得宝，仍不归之。灵宅子曰：“宝已付还，又胡不去？”三缄曰：“吾之来也，原非自来；其去也，何堪自去？况复路途不熟，若何归耶？”灵宅无奈，爰命童子导之而归。归来原地，不见徒众，只身独影，缓步长途。
　　狐疑自遇复礼子后，访师不得，仍转绿蕉阁内，暂停步履，以候乃师。殊候至数朝，绝无形影，乃谓诸道弟曰：“尔等切毋他往，待吾复去访之。”言毕，驾动妖风，腾在空际。又值复礼子乘得彩云，欲邀三缄入万壑庵中传道，忽听妖风响亮，绕云而过。慧目视去，知是狐疑，乃呼之曰：“驾妖风而过者，莫非狐疑乎？”狐疑应之曰：“然。”复礼子曰：“尔师安在？”狐疑曰：“失师数日，尚未见归。策无所施，今特访之四方耳。”复礼子曰：“尔速去阳关大道候之，尔师来矣。”狐疑闻言，按下风车，坠于道左。候未片刻，三缄果至。狐疑见而迎之，曰：“师何往乎？”三缄一一道其由来。狐疑曰：“吾师劳矣，可入绿蕉阁中暂为休息。”三缄入阁，徒众参拜后，同住于兹。
　　住已数日，三缄曰：“恋一地以为安，终非成道之器，不如前往。”徒众得命，各肩行李，又奔途程。复礼子见之，化一平常道士，在前候着。三缄至，揖而询曰：“道士何往？”复礼子曰：“明日吾师在万壑峰上万壑庵中传道耳。”三缄曰：“尔师传道，可许外来道士一听否？”复礼子曰：“大道为公，焉有不许？”三缄曰：“尔师果能不分彼此，吾亦愿往焉。”道士曰：“如是，速随吾来！”及至，复礼子将三缄诸徒安顿一所，乃导三缄入内，参见清虚。清虚曰：“尔知吾否？吾乃清虚真人也。但不知尔道近日所造如何？”三缄曰：“二神尚未相得耳。”清虚曰：“脾心不得，道何由成？欲相得于二神，则五行宜调，六腑宜利，又必流通血脉，以汗为浆，修护七窍，扫去不祥。尽此数端，不必求其何若，自然二神相得，而下玉英。益寿奇方，即在此元气之上。禀由兹精进，返已还丹，一旦功成，朝元反本，不求而获矣。”三缄闻此，大有所得，忙忙拜谢指点之恩。清虚又曰：“尔欲遨游北极，是地恶妖更甚东南，以其道高而魔必至也。吾赐尔旌一帜，紧带身边，若遇难临，树以蔽体，无论魔妖鬼怪，概不见尔焉。”三缄拜而受之。清虚将道与宝一一赐毕，仍命复礼子送下万壑峰头。师徒迈步前行，直向北去。
　　却说北海一精，法术高妙，凡水族内无不畏服，群以“水精王”呼之。一日水精王驾动海云，闲游天外，正当灵宅为紫霞所辱，欲复其仇而未果，心中闷甚，亦驾祥光天际闲游。游至北面，遥见海云一朵，冉冉而来。灵宅知是海妖，按下祥光，向前吼曰：“尔何妖部，敢于祥光之下游行？”水精王曰：“尔行尔地，吾行吾方，两不相干，尔何多言如是？”灵宅曰：“偶然得遇，问及谅亦无妨。”水精王曰：“劳尔问讯，有何说辞？”灵宅曰：“尔知紫霞真人乎？”水精王曰：“上中下界，各有仙子，谁知紫霞。”灵宅曰：“吾非夸紫霞也，以彼命奉道祖，阐道人间，十数载中，所诛水族不少。尔有本领，何弗为水族一复其仇？”水精王曰：“害人妖物，固宜诛也，何仇之有？”灵宅曰：“有害于世者，诛之固宜。恨彼常言：『水族概不可容，俟三缄弟子大道成日，必合山妖而尽诛之。』即其言以推其心，其视水族，轻若鸿毛矣，故尔常言若斯。可惜水国汪洋，无一顶天汉子，而甘受此言也！”水精王曰：“是说也，尔刁弄之言乎，抑果紫霞之言乎？”灵宅曰：“此吾之常闻于紫霞者如是耳。”水精王曰：“彼何藐视水国一至于此？
　　吾若得遇，且与试试高低。”灵宅子见水精王有试法之语，遂乘机言曰：“尔欲复仇甚易。彼之弟子三缄，今正北游，定来北海。子须留意，毋失其时。”水精王闻得是说，海云一坠，一线海光，如火如荼，竟向北海而去。灵宅子暗自喜曰：“待三缄至此，即能不伤乃身，亦必使之受其磨折。”祥光拨转，归洞不提。
　　且说三缄，得清虚真人传以到头功夫，日夜习炼，近道已不相近远。身强力壮，行动如飞。自出万壑山，向前奔走，又不知途去几何。有日来至海口镇。此镇最大，烟火稠密，不让都城。三缄师徒同入镇内，寻得浪王庙安住。庙内道长贤而好道，每见游方道士，必厚待斋筵。三缄住兹已近半月，无非日游街巷，谈些善语，以劝市人。游至旬余，卒未见有回心向道者一问行止。三缄于是仍归庙内。
　　无何，天忽阴雨，三缄日日绳牀趺坐，以运道气。至无人之际，弟子辈有以道请者，则询其所至而引之。待天色开霁时，三缄独自一人竟至海口。极目四顾，艟艘蚁集沙洲，坐贾行商，往来不绝。三缄即海水而悟道，心正畅然，倏闻前面钟鸣而呼曰：“今日酉刻，尔客商等急将货物运至岸上，彼有主顾之地安顿停妥。今夜子刻，系水精王诞，水族来朝，凡艟艘中皆设牲酒庆祝。如胆敢在舟不起，而为水族吞噬者，是自寻死路，无怪乎人！”钟鸣以还。但见官商辈个个雇工运货，一时如蚁焉。三缄异，归得庙中，暗思：“水精王之名，必是水里妖属，不知是镇何以尊敬若斯？吾且将隐身旌儿随带身边，暗渡空舟，视彼如何模样。”计定，功夫炼后，假意出游。狐疑询曰：“吾师又欲何往？”三缄曰：“无事出镇，闲游海口耳。”狐疑曰：“师身独自，弟愿为从。”三缄曰：“尔在庙内习尔道功，师去闲游片时，即便归也。”狐疑曰：“弟子亦在庙中不堪禁闭，吾师游玩，何妨率弟子一往，以消遣乎？”三缄曰：“既欲追随，凡事以师命是从，不可造次。”狐疑诺，遂随三缄向海口而游。举目视之，海雾蒙蒙，海云密密，艟艘无数，尽于舱内排设祭仪。三缄观望逾时，将旌展开，师徒二人身隐旌下，徐行缓步，直上一只大舟。是舟祭礼丰厚。
　　师徒候至更许，突然海水中数百灯光冲波而出。近舟视去，旌旗绕绕，人马纷纷，一队鱼首人身，拥一王者，竟登此舟之上。侍从辈将所设祭礼捧呈王者。王者一一嗅已，曰：“此镇人民，颇能敬吾，宜赐以福。”从人曰：“大王仁恩下逮，是镇叨治多矣。”王者大笑不止，命蚌部女子舞乐为乐。蚌部得命，各举乐器，一时笙管嗷嘈，雅韵悠扬，无不中听。乐罢而舞，体态翩跹，愈舞愈高，袖长数丈。舞到妙处，海风细细，海气逼人。王者喜曰：“今宵之乐，不忍归也。然海中蚌女，视以为常，不知民间女娘，较蚌女何若？”一虾首人身曰：“民间女娘比诸蚌女更觉绝艳，大王明岁示知镇人，每舟除祭礼外，要供一绝色女人，违者以水拥之。”又一虾首者曰：“明年此日，相隔甚久，不如今夜命鱼部暗上镇去，迷弄四五女郎来此舟中，以资王乐。”王者曰：“尔言正合吾意。”即传鱼部十数大汉上镇而去。
　　不一刻，少女搂至。王者命彼舞之。少女等不识何以为舞，惶恐之象，弱态堪怜。中有一二烈女，挺立不动。王者近前搂抱，被彼一掌，推卧舟中。王者起而怒曰：“此女不驯，可拥海波淹去是镇。”虾首曰：“是镇年年敬献牲醴，可谓虔洁。
　　女虽不驯，镇人非不驯也。如淹以海水，不几有负镇人乎？”王者曰：“吾为海中之王，被民女为侮，如何处治？”虾首曰：“罚民女可也。”王者曰：“如是，将彼吊下，扑以重鞭！”侍从依言。四五民女呼号惨切，援救无人。狐疑情不自禁，手执双剑，轻轻度至王者身后，劈头击去。王者一声大叫，跳入海内，侍从亦随入水。其有避之不及者，被狐疑执剑乱刺，丧亡甚众焉。



                        


第七十回    水精王兴兵复仇　金轮将对敌投师


　　水精王自被狐疑双剑所伤，跳入水中，群从复聚，查其死丧，鱼、虾、蚌、蟹，数百有余。水精王切齿而恨曰：“吾伤愈时，不复是仇，誓不称王于水国！但不知野道姓氏，即伤痊愈，是仇又从何报耶？”言至此，大声呼曰：“天乎！吾受此不白之冤，岂忍置之不报乎？”是时，灵宅子已默会知之，遂传毒龙、虾妖来洞，嘱曰：“尔水族类累受三缄门徒挫辱不堪，毫仇未报。今海口镇水精王文被狐疑所伤，彼欲养好伤痕，大起海兵，以诛三缄师徒，特恨不知名姓，且伤痕急不能愈。吾有灵丹一帖，命尔二人去海口镇中，见机而救。如水精王伤痕养好，尔将三缄师徒名姓逐一说知，嘱彼先至北海关，化为旅主以待。倘三缄师徒入其牢笼，毋得轻易放过。庶尔水族累遭挫辱深仇，可一举而复之。”毒龙、虾妖领得是命，持丹在手，驾着妖风，竟向海口镇而来。
　　水精王侍从名石化者，亦奉命上镇，聘一高明医士，以疗痛苦。访诸镇人，有告以张，有告以李，踌躇不定。正在镇中顾望，毒龙、虾妖化为常医，肩负药囊，傍身而过。石化见得，牵衣问曰：“尔二人医耶？”答曰：“然。”石化曰：“尔所医者何症？”虾妖曰：“五痨七伤以及脾寒、摆子、跌打等症，件件能医。”石化曰：“剑戟所伤者，尔能疗乎？”虾妖曰：“这是首件。不惟受伤未死可能医好，即被剑戟刺死三五日，只要吃得饮食，吾亦能医。”石化曰：“尔既能医，吾先请尔去医几个已死三五日之人。”虾妖曰：“在何地？”石化曰：“尔随吾来。”言已，导至海口，将狐疑所刺死者，请虾妖医之。虾妖曰：“彼死已久矣，一气毫无，如何医法？”石化曰：“尔曾夸口，说已死三五日者亦可医也。今胡又不能乎？”虾妖曰：“吾言已死三五日能吃饮食者，方可医耳。”石化曰：“已死三五日，如何能吃饮食？”虾妖曰：“既吃不得饮食，如何医得活耶？”石化曰：“尔二次对人夸口，宜小夸些。”虾妖曰：“太医不夸大口，安望请之有人？”石化曰：“尔不能医死者，大约活者可医之也。”虾妖曰：“如是活的，不必服吾药饵，即闻我体者股气味，亦能全好焉。”石化曰：“尔又在夸口乎？”虾妖曰：“吾非夸口，尔试自知。”石化曰：“尔之气味可能愈病，我于平日腹常作痛，今日尔体己闻之久，兹犹在痛者，何哉？”虾妖曰：“尔近前闻之。恐尔前此闻得平常气，未闻得太医气也。”石化曰：“尔一人有二气乎？”虾妖曰：“然。”石化果近身旁，以鼻遍嗅。虾妖曰：“好否？”石化曰：“我已周身嗅过，非惟腹不得愈，而且愈嗅而愈痛焉。”虾妖曰：“谁叫尔吝惜钱银，只闻点太医气，而片药不服，安能愈得病耶？”石化曰：“闲话休提。吾奉水精王命迎请医士，管尔有太医气无太医气，且随吾去，命复大王。”虾妖曰：“如此速行。吾等诳尔这户，还要去诳别户。”谈谈论论，已到海口。石化曰：“尔二人入得水否？”虾妖曰：“我们从未入过，如何去之？”石化曰：“不妨。”当用避水宝珠，分开水道，纡徐曲折，直导二人入宫。虾妖取出灵丹，以水调就，与水精王饮。饮约片刻，伤痕顿愈，痛楚毫无。水精王不胜欣喜，大设海宴，以款二人。席间，水精王曰：“吾伤已愈，复仇有期矣。”毒龙乘间言曰：“吾二人本非医属，乃受灵宅仙真所遣，赐大王以灵丹。望大王将伤好后，急为水国一复其仇。”水精王曰：“复仇甚易，但不知伤吾者为谁？”虾妖曰：“是乃三缄弟子狐疑也。大王要复此仇，先在北海关前化座旅店，三缄师徒不久必来是处。如彼入尔牢笼，慎毋使之脱逃。否则，水族无遗类矣。此系灵宅真人所嘱，宜谨记之。”言罢辞行，水精王率领侍从，送出岸上而别。归来宫内，遂命石化传水族堵妖，暗到北海关化店以待。
　　三缄师徒自将水精王打入水心，四五女娘尚属昏迷不醒，忙饮以随身丹药。未逾一刻，民女皆苏。三缄谓狐疑曰：“民女在舟，不必声张，恐镇人以吾师徒为妖，误遭其害。尔速来吾旌下，隐身回庙可也。”狐疑诺，即随三缄隐身而回。及至天晓，镇人不见其女者，同奔海口，遍舟寻觅。寻到此舟，见得女儿并坐舱内，于是各认归去，甚觉无颜。三缄回得庙中，又住旬余，未见水精王来此肆虐，爰命徒众收束行李，复向前征。
　　却说地近北海，一山高耸。山下海水围绕，滔滔白浪，映山影以萦回；迭迭岚光，与水波而荡漾。三缄至是，谓狐疑曰：“师徒所游之乡，高平陡险，无一不历。今日来此，不知是地又属何名也？尔宜前进，向村人而访之。”狐疑奉得师命，前行二三里，遇一村老，揖而询曰：“此山何名？”村老曰：“是山名北海关，过了此关，由海而东，尽属中华地界。”狐疑曰：“内有旅舍乎？”村老曰：“有之。”“有查考乎？”村老曰：“是地行人甚稀，朝廷未设官吏。北海关之名者，乃自前代设之，相传于今，其实空有其名耳。”狐疑问罢，回复三缄。师徒共商在此关内安住几日，以玩海澜。计定，缓缓踱上山来。
　　关前有一旅舍，呼茶唤酒，甚是热闹。师徒入，当炉者备极殷懃，心窃喜之，即于此舍觅一静室以安身。住了数期，将欲行矣。灵宅得知，忙化毒龙形容，来告水精王所遣之众曰：“尔等设此旅舍，所为何来？”石化曰：“为诛三缄师徒，以复前仇耳。”灵宅曰：“三缄师徒入舍已久，明日又将他逝矣。尔等尚未知耶？”石化曰：“从未一晤，安识其人？”灵宅乃暗指之曰：“某为三缄，某为狐疑，以下道衣道冠者，皆彼弟子也。”一一指明，告辞而去。
　　石化忙差心腹，报之水精王。水精王率领侍从，急投旅舍。
　　狐疑听得人声闹嚷，暗暗出视，见无数鱼首人身者，将师徒所居静室四面围着。其中首领，乃在舟内所刺之水精王也。狐疑怒提双剑，直向水精王而吼曰：“前夜海口镇，搂民间女子以资淫荡，早为上天所不容，狐师爷略施小术，刺尔一剑，并诛尔侍从，尚不知改悔自新，反约乌合之众，来与吾躬试法。吾乃仙官门人，岂畏尔小小妖魔！今日擒来，必碎尔躯，以泄众恨。”水精王曰：“吾在海口镇，享祖有年，皆吾护国佑民，民间甘心报答。尔师徒胡得辄恃法力，欺吾妖部？如是，吾今与尔誓不共生！”狐疑曰：“尔享民间祭祀，为何搂人女子？
　　试问上天分司之正大神祗，曾有搂民妇女以供淫乐，而肆无忌惮者乎？”水精王强词以对，曰：“此乃镇人甘以女子在舟行礼者，非吾搂之也。”狐疑曰：“既非尔搂，胡女子不从，尔又吊在船舟，力加鞭笞？”水精王于此答对无言，勉强上前，与狐疑战。战未片刻，力不能支，连得数伤，败出旅舍。狐疑也不驰追，当将舍内侍从乱刺一阵，如飘风逐雪，纷然乱窜，旅舍空空。妖党散余，狐疑乃入室中，告之三缄。三缄曰：“如是，吾将远行以避之。”狐疑曰：“水精王既败，必来复仇。
　　吾师徒且暂等候，以诛此孽。不然，海口镇之百姓，遭害无有已时。”三缄曰：“尔言甚是。”师徒言于此，遂在关中候之。
　　水精王大败回宫，思再兴兵，又恐不能敌。正踌躇之际，石化从旁言曰：“大王两受其辱，水族皆知。如不复仇，以彰威名，自兹以远，恐水族诸妖无人拱状。况水族此次又折去无算，虾首鱼尸，遍满北海关中，岂不羞煞？”水精王曰：“奈彼杀伐厉害，吾不能胜？”石化曰：“何不搬兵以敌之？”水精王曰：“兵搬何地？”石化曰：“金轮洞中金轮大将雄称水族，抵敌无人。吾思大王欲复此仇，非彼不可。”水精王曰：“金轮大将，耳食其名久矣，不知究属何物修成？”石化曰：“是乃昔日淮南王所佩金镯，入水千年修炼而成者。”水精王闻说，即选数车宝物，命石化押去。金轮大将问其所以，石化细将前情一一告之。金轮将大喜，将宝物收下，当点水兵五百，来至水精王处。水精王亦点五百水兵，二队合行，竟向北海关进发。
　　狐疑正在关内凭窗外望，见波翻海水，知有妖兵来此，遂持双剑奔至岸前。当是时也，水兵队伍已立水面。狐疑执剑骤入，横攻顺击，水兵大溃。水精王奋力而来，早被狐疑双剑刺伤左臂，一声大叫，跳入水中。金轮将手持铁斧，吼声上前，曰：“吾乃大将金轮也，何方野道，敢来此地作厉耶？”遂与狐疑战于水面。战到数十回合，吹起海风，海水直喷天半，狐疑亦将妖风吹起，霎时海波汹涌，黑雾腾腾。金轮口吐金光，直射狐疑之目。狐疑为光所射，东西莫辨，只得执定双剑，乱斲乱刺。金轮乘隙欲擒狐疑，怎奈狐疑双剑不停，愈杀愈有精神，缓败回关，将门紧闭。金轮大将追到关前，耀武扬威，口称要擒三缄师徒入得海去，诛其性命，与水精王复仇。狐疑入禀三缄曰：“而今水精王搬一海怪，金光遍体，骁勇非常。弟子败进关内，已将关门紧闭。彼迫至关外，大声叫骂，总要擒吾师徒，为水精王削恨。师将何以敌之？”三缄曰：“待吾抛起飞龙瓶，擒此妖孽。”言讫，持瓶在手，向关外抛来，霹雳一声，化为万道红霞，凭空坠下。金轮大将射以金光，此瓶将光一口吸入。金轮知宝厉害，向海而遁。三缄见彼逃奔入海，收转宝瓶。狐疑禀曰：“水精王与所搬海怪均败入海，谅知法宝厉害，抵对不能，不复来关向吾师徒搦战矣。可虑者，彼仇难复，此去必以海口镇为起衅之所，拥水以淹镇人。吾师徒若视死不救，将亿兆性命丧于水国，是保之反以害之也。不如离却此地，回镇以俟之。”三缄然其言，遂由北海关竟回海口镇，仍宿于浪王庙内。不时在岸视海水之涨跌，以卜二妖之来否。
　　一夜，大雨如注。天晓时，合镇人民俱骇然曰：“海水狂涌岸上，若何避之？”内有老成者，忙命抛下醴牲，以祭江神。
　　无如愈祭其水愈涨，镇人呼天吁地，不住悲啼。狐疑谓其师曰：“水精王拥水淹镇矣，师将何以伏此？”三缄曰：“仍伏以飞龙瓶焉。”狐疑曰：“如是，海水甚拥，速将宝瓶抛之。三缄果然持瓶抛向水拥处，口吐霞光万道，直射水中。水精王望见霞光，心胆俱碎，微微向海而退，水亦稍平。孰如此瓶竟飞入海，以吞水精王。水精王被瓶追逐约数百里，无处可避，急入金轮洞内。此瓶已在洞外，吞吸有声。水精王与金轮大将商曰：“三缄师徒实属可恶！北海关前吾辈已甚畏之，今而拥水淹及海口镇，彼又阻吾去路。吾于此即不能泄镇人之忿，必筹其诛彼师徒之方！”金轮大将曰：“吾欲明日统兵再战，尔以为何如？”水精王沉吟片刻，曰：“如再与战，须兵分两路，从海口镇两岸而入焉。”金轮大将曰：“可。”是时，飞龙瓶早被三缄收回，海水已消。镇人不知，以为自涨自退，遂各欣喜，复以牲酒望天祭之。狐疑见海水平伏，乃向师言曰：“二妖败去，心必不服，恐于明日又兴水兵也。吾师不可不防。”三缄曰：“彼已见吾法术，纵有复仇心念，或自量势力低微，而敛首潜形，亦未可知。”狐疑曰：“彼即推迹于一时，吾师徒去后，难保海口镇不遭异日之殃。依弟子所言，必要收伏此妖，以除后患。”师徒谈论竟夕，天刚发晓，忽听人语喧哗。出阁视之，两路水兵已杀入镇。三缄谓狐疑曰：“尔速去对敌，吾自收以法宝。”狐疑得命，提剑出庙，整顿精神，与金轮将力战。水精王驱兵杀来，已到浪王庙外。三缄将肠绋子抛向半空，青黄二光如龙妖娆，一声响亮，二光合坠，恍如山岳崩颓。水精王与金轮大将当被捆束，落于庙中。狐疑将二队水兵概行追散，急急回庙。见二妖业已就擒，因詈之曰：“狗妖，平素好人牲酒，奸人妇女，罪应当诛。吾师徒欲化尔顽梗，以归正道，孰料尔桀骜如敌，反兴波作浪，以淹是镇生灵，是拂上天好生之德也！”言犹未已，三缄曰：“有何说词？与吾捧斩仙剑来，诛之以安此镇！”紫光闻得，将剑捧出，晶光射人。二妖见之，骇然不语。刚欲斩矣，清虚真人忽至。三缄参见后，清虚曰：“金轮大将与尔缘结冰水，理宜收入门墙。至水精王，待吾收入洞中可也。”言毕，以手向水精王指之，化水晶树一根，命童儿捧去。金轮大将于是俯首皈依，拜三缄为师，任其驱使。
　　三缄与之取道号曰“金光道人”。
  </div>
  <div class="pagination">
   <a href="绣云阁_page22.html">
    上一页
   </a>
   <span>
    ...
   </span>
   <a href="绣云阁_page18.html">
    18
   </a>
   <a href="绣云阁_page19.html">
    19
   </a>
   <a href="绣云阁_page20.html">
    20
   </a>
   <a href="绣云阁_page21.html">
    21
   </a>
   <a href="绣云阁_page22.html">
    22
   </a>
   <span class="current-page">
    23
   </span>
   <a href="绣云阁_page24.html">
    24
   </a>
   <a href="绣云阁_page25.html">
    25
   </a>
   <a href="绣云阁_page26.html">
    26
   </a>
   <a href="绣云阁_page27.html">
    27
   </a>
   <a href="绣云阁_page28.html">
    28
   </a>
   <span>
    ...
   </span>
   <a href="绣云阁_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
