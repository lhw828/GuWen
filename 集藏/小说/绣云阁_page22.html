<!DOCTYPE html>
<html>
 <head>
  <meta charset="utf-8"/>
  <title>
   绣云阁 - 第 22 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绣云阁 - 第 22 页/共 40 页
  </h1>
  <div class="content">
   是时，群妖将拜粉面者为首，乐道曰：“且慢，待吾前来。果能胜吾，拜之未晚！”群妖曰：“尔能胜此，吾等又拜尔为首焉。”乐道不慌不忙，手举月亮铜斧，走上前去。粉面者乘其不意，劈头一棍。乐道将身纵过一旁，也不回手。粉面者复又一棍，乐道仍然纵过。粉面怒极，接连击之，乐道亦接连纵之。
　　群妖笑曰：“是妖会躲不会刺，亦难收伏。”乐道此际见得粉面者力已疲矣，乘势将斧持着，横顺乱砍。粉面者支持不住，大声喊曰：“这个部首，愿让尔当！”乐道停斧问曰：“有不服者，速来试之！”连呼数十声，无人应答。群妖于是推尊乐道。
　　尔道自为妖首，呼群妖而告之曰：“承尔众妖推吾为首，吾有数语为尔辈告之。”群妖同声曰：“霸主有言，吾等敢不敬听！”乐道曰：“吾与尔辈，都缘前世未曾修积，阎罗考对善恶，罚为鸟、兽、蛇、獐、虎、豹、熊、罴、豺、狼、犀、象之属。幸知修炼，稍得微道，能化人形。以此思之，抱愧殊深，何暇称雄角力？此吾常常自恨者，以己身不齿人类也。如其再不修省，自恃妖部，或迷子女，盗精髓而伤人性命；或恣意吞噬，徒口腹而丧人身躯。是行也，皆为上天不容，不为雷斧所诛，必为仙子所灭，死入阴府，愈深坠落矣？以吾意见，莫若各炼大道，护国佑民。上天知之，自加眷顾。幸而皮毛脱去，封为仙子，何等逍遥！即道不成，投生人类，不贵必富，亦可以享尘世之荣。尔辈宜体吾言，毋犯吾禁也可。”群妖曰：“霸主之禁安在？”乐道曰：“一不可兴水动电，伤损禾稼；二不可飞沙走石，惊骇民间；三不可盗取元阳，以戕人命；四不可吞噬男女，以逆天心；五不可妖部之中，自相残杀。所禁如是，如有犯者，定不恕饶！”群妖曰：“霸主之禁甚善，愿各遵之。”乐道曰：“能遵吾禁，吾得会三缄仙官，禀入弟子之列，同师学道，以冀大成。”群妖曰：“霸主此举，是卫吾也，孰敢违背？但霸主既为吾类长，宜在此山镇压，恐有犯及五禁者，必先诛其一二，以鉴后车。”乐道曰：“既为霸主，岂可迷离此地。第不知是山上面有隙洞乎？”群妖曰：“山半一洞，名曰『黄庭』，古有修道者在兹，已成仙去。洞甚宽敞，愿议为霸主之居。”乐道曰：“有此洞府，可修吾道矣。尔辈速为导之？”群妖闻言，争先恐后，顷将乐道引入洞中。乐道环顾其间，石牀、石座、石炉、石井，件件俱备，暗思：“此洞胜小月多矣！”自是群妖每日来洞三朝。朝罢时，乐道总以好言抚慰，劝其伐毛洗髓，以去兽性。群妖一一听命，皆各敛厥形迹，修道为心。
　　从此樵斧丁丁，采薪者纷至沓来，俱无惊恐。
　　时逢春仲，山中百花开放，备极幽雅。乐道居洞日久，思念三缄及诸道弟道兄，不堪纳闷，独自出洞玩赏山花。群妖得知，霎时拱立如林，以候乐道。山外数十樵子，听得山内有人行动，举首仰望，皆属奇形怪像，众共哗然。獐精恨之，化为厉鬼追之，樵子四散奔逃，忽坠一人于崖下而殒。獐精仍逞旧性，迈步前去，吞入腹中。当为鹿妖所窥，禀之乐道。乐道怒呼獐精而詈之曰：“尔已悉闻吾禁，焉得桀骜不驯？”獐精曰：“吾见樵子哗然呼怪，心恐有惊霸主，故逐出林外，俾霸主缓赏花卉，以遣愁怀耳。”乐道曰：“尔虽为吾，实伤人命。是人即丧，令其尸骨得厝净土，亦属妖部之仁。尔何口腹是贯，见而吞之？是犯吾吞噬男女之禁矣。理宜诛戮，以为群妖戒！”群妖跪保，乐道不允，竟举大斧，劈为两段焉。自獐精伏诛，群妖愈见肃然，无敢再犯。乐道从此亦不轻出洞府矣。
　　且说弃海自别椒花子后，恨不常见，兼之望师念切，无事出洞，频于黄沙岸上，散步消闲。他日身在洞中，纳闷之极，海风乘动，云游四野。不知不觉，游至三壑峡前。极目其间，尽属野雾迷漫，铺成一片。弃海暗计：“是壑必有妖物霸占，不然何以密布野雾如此耶？吾且按下海风，在壑周游，看是何妖出没。”刚在壑上盘桓顷刻，忽见三四老叟，伛偻而至，俱带泪痕。弃海询曰：“叟等何往？”内一叟曰：“吾姓康，名有年。”指左右一叟曰：“一姓李，名郁都；一姓吴，名光烈。”又指后一叟曰：“是老张姓，名自新。皆居近村，因失子女于壑中，相约而访之者。”言罢大哭。弃海曰：“徒哭无益，尔将情由洋细说之。”康老曰：“吾次子年十四矣，自馆归家，嬉戏于途，陡起妖风，不知所往。张老仲子年十五矣，同彼入市，归来壑外，黑风一起，不知所之。至于吴老，一媳采桑宅后，倏被黑风吹去。李老之女亦然。”弃海曰：“尔等主见若何？”张老曰：“吾四人别无主见，惟到都会府焚香抽签，以卜子女儿媳能归与否耳。”弃海曰：“不必，不必，尔辈子女儿媳在与不在，可于午后到此候着，吾自告之。”四老曰：“如道长救得吾辈儿女，恩戴不忘矣！”言讫辞别弃海，带泪而归。
　　弃海思曰：“是壑妖部如此猖狂，吾不诛之，谁为收伏？”遂化作樵子，持斧入壑，以探消息。奈壑之上下，黑雾密结，莫辨东南。弃海欲进无从，吹动海风，以散黑雾。片时壑中明朗，一眼可以观荆举目四望，妖迹渺然。甫转路头，斜由左入，瞥见一洞，隐于荆棘之内。弃海于是拨开荆棘，直向洞口而来。入得洞中，见男女四人，为葛藤束定。弃海曰：“尔等为何束捆在兹？”四人泣曰：“被妖所擒，绳束此间，以待嘉客。吾等欲逃不得，惟引颈受死而已。”弃海曰：“尔乃康、吴、张、李之子女乎？”四人曰：“然。”弃海曰：“吾遇四老，访乃汝等四人而入壑帮寻，不意在斯。但不知是洞妖魔，今在何处？”四人曰：“今日东洞大王约去畅饮。明日系西洞所请，后日又属南洞相邀，此乃北洞也。”弃海曰：“妖王既不在洞，汝等可随吾归。”四人曰：“紧束如斯，何能脱却？”弃海曰：“不妨。”遂持樵斧，将所束割断，命其牵着己衣，闭定眼儿，飞出壑前。立于大道，恰逢康老，嘱将张、吴、李之子女，一并带归家内，遣人与三姓说知。康老见子归来，相抱而泣。泣已，叩谢弃海之恩，苦留到家消闲数日。弃海曰：“俟将妖孽收后，再来不迟。吾且早去壑中，一力挡着。不然此妖不见子女，必怪风驱起，仍至汝等家下，以索之也。”康老曰：“如是，道长将妖降余，定要辱临寒舍。”弃海曰：“老叟府第在何处耶？”康老以手指曰：“前面绿杨千树、粉垣围绕者，即吾家也。”弃海曰：“吾记之矣。”无何，林风震动。弃海忙嘱康老曰：“汝速归家，将四人隐于密室。须过七日，方许出之。”言犹未已，但见山雾愈布愈密，黑不见天。顷刻间，风声大作，摧林折木。弃海知妖归来，不见四人，遍山寻觅，海风乘定，竟入雾中，正遇妖王驾雾而来。弃海曰：“汝属何妖，要向何往？”妖王曰：“吾撑天豹也。擒得男女四人，倏然失去，是以乘风驾雾，于壑之内外遍地搜捕。倘有作梗隐匿此人者，吾必全家吞之！”弃海曰：“汝言四人，女二男二者乎？”撑天豹曰：“是也。”弃海曰：“若然，吾已放归家矣。”撑天豹怒曰：“吾得此四人，以为东、西、南三王佐酒之物，汝有几许本事，辄敢言放耶？”弃海曰：“狗妖不畏天律，残害生灵，有何能为，且来与吾一试高下！”撑天豹曰：“尔能胜吾，让尔称雄此地。”言讫，手执铁抓，直击弃海。弃海以定海枪挑去，当将铁抓挑在一边，回手一枪刺之，正中撑天豹左膀，负痛难支，大叫一声，风车斜斜坠下。弃海驱风追逐，相隔不过数武。撑天豹见追甚急，回转风车，复向弃海一抓。弃海闪过身躯，仍然回手一枪，又刺右膀。撑天豹大哮而坠，竟坠洞前。
　　本洞小妖忙报三洞妖王，各驾风车，来斗弃海。弃海曰：“尔等暂停战斗，且报名来。”中妖王曰：“尔欲知吾辈之名乎？吾乃撑天熊，左乃撑天虎，右乃撑天蟒也。”言已，各执军器，三面夹攻。弃海暗思：“妖众我寡，非智取不能获胜。”鏖战良久，见撑天虎稍有懈志，一枪刺去，恰中彼脑，亦坠北洞之前。撑天熊曰：“尔果再胜吾二人，是壑让尔称雄，吾辈甘心听其驱使！”弃海不答，手执定海神枪，奋力前来，刺如雨点。二妖目为所眩，各得数伤，遍体血流，双双坠地。弃海风车按下，见四妖卧于一处，刚欲刺之，四妖“饶命”声声，喊不绝口。弃海曰：“欲吾饶汝，须听吾言。”四妖曰：“祈为指示，敢有不遵。”弃海曰：“自兹以后，宜敛其形，不得吞噬村民，视人命为草芥。各在本洞，朝夕修炼，以去狠毒之心。如背吾言，决不宽贷！”四妖曰：“谨遵示谕，断弗违命矣。”弃海嘱罢四妖，仍驾海风腾空而去。
　　四妖呻吟不绝，自相怨尤。适遇灵宅真人云游到此，俯视壑内，黑雾重重，按下云头，乃见四妖遍体血痕，呻吟之声，达于壑外。灵宅化一贫道，近前询曰：“尔四妖头，得何人所伤，狼狈若此？”四妖曰：“不知何处来一道士，无故斯吾妖部，吾等不服，与之力战得伤。望老道垂怜，一力援救。”灵宅子曰：“汝等起坐，吾与汝疗之。”四妖起，灵宅子各予灵丹一帖，掬水而服，顷刻伤愈，如似平常。四妖不胜欢欣，拜谢不已。灵宅子曰：“吾袖中默会，其刺汝者，乃三缄弟子弃海也，汝等欲复此仇，须约绝恶妖类。不久弃海要在落雁江下，征讨莲田。汝辈聚得妖兵，隐于江外，待彼来时，两路截击，可复汝仇矣。”四妖曰：“承道长指示，谨记勿忘。”



                        


第六十四回    落雁江大战弃海　飞龙岭义聚妖兵


　　四妖自得灵宅子指示，各驾妖风，寻访同群，以为复仇计。
　　未逾十日，所约恶妖数百。其尤恶者，如熊妖名踞，罴妖名蹲，豹妖名彪，狼妖名淫，虎妖名吞，獐妖名胆，蟒妖名毒等，已压数百里妖属，称雄山洞之中。四妖与众筹商，在落雁江前以候弃海。群妖皆诺。
　　恰当其时，龙君下旨，凡江、淮、河、汉以及溪、潭，海子波臣，传至龙宫，有言以谕。众位波臣得旨，齐赴东海，候于宫外。无何，龙君升座，波臣济济，入殿拜舞，左右排列。
　　龙君顾盼良久，向波臣而言曰：“连年溺籍告成，诛人性命不少。吾昨请于上帝，准免水溺三载，汝辈其谨遵之。”波臣奏曰：“臣等累岁告成溺籍，其中所溺人民，均系忤逆奸诈，并无错误。原以俾世之恶类，得所警觉，水溺火焚，俱由自造，弗致彼此效尤。龙君施是仁慈，免去溺籍三载，不几使此恶类多延日月乎？”龙君曰：“今之免之者，是望彼回心也。倘免及三载，仍复顽梗如故，然后一体诛戮，亦未为迟。凡汝波臣，各宜心体好生，毋许水族妖部滥坏舟楫，以伤生灵。吾言若斯，汝辈遍传水国，如不畏法而有故犯者诛之，不服诛者讨之。”波臣领旨，拜舞而退。龙君又命龟、虾二相，各给波臣示谕一张，俾彼触目不忘。二相一一给予，波臣散去。龙君复谓二相曰：“恐波臣等不以吾事为事，误坏人民，兼之水妖暗地吞噬，不为详报，枉费吾哀恳上帝之劳。汝二相须遣飞天沟神，查访四方，有见即报。”二相领命，遂遣海神数十余名，四方鉴察。
　　岂知龙君旨意，无敢傲者，皆唯命是从，独有落雁江莲田大将，自高曾祖考已称臣东海，累受封赏，为水族都统将军，传至莲田，辄恃祖宗势大功高，阴蓄逆志。闻得龙君下旨暂停溺籍，命及波臣到处宣扬，又遣海神纠查四境，莲田心内甚是不服。他日江外闲游，正遇海神巡查及此。莲田恨甚，兴起狂波，将落雁江往来舟楫冲翻廿余只，淹毙商贾五十四人；海神面斥其非，突被莲田手持破浪花斧伤却右臂，驾风而逃，竟入海中，伏奏莲田叛逆。龙君大怒，当即飞文传递，起海兵四万，并遣蚌兵相助，以讨莲田。旨出龙宫，龟、虾二相保奏黑水江内蛟腾为帅，又保鳖甲为前部先锋，刻日起兵，直向落雁江而去。蚌氏得旨，亦命瑞光起蚌兵五千，来至半途，与海兵相遇，蛟腾令下，命蚌兵为后队。转瞬间，已到落雁江中，将营扎定。
　　莲田知海兵来讨，领起莲氏子孙，并及是江虾妖、鳌怪五万余卒，对面相持。
　　次早，蛟腾命鳖甲先锋领兵三千，出营搦战。相斗一日，雌雄未决。次日五鼓，莲田命虾、鳖二族，各领本部兵将，隐于江之左右，待海兵到后，三面抄杀。调停已毕，鳖甲领起海兵，竟渡落雁江来，与莲田对敌。莲田出阵，战到数十余合，海角吹动，两岸伏兵齐至。鳖甲支持不住，只得将海风卷起，翻波助浪，走石飞沙。蛟腾知前队被围，忙领本部杀入左队，蚌兵杀入右队。莲田见海兵甚众，海角一吹，三面之兵，且战且退。蛟腾恐其追远有失，旌旗绕处，海兵亦退入营中。自此，莲田朝夕对营辱骂百般，海兵任之，停而不动。
　　恰遇弃海闲游至此，远望旌旗蔽日，海气弥漫。按下风车，见一大将，头如巴斗，口似巨盆，两绺银须，排于口角，黄盔黄甲，手持大斧，在敌营外叫骂声声。弃海心抱不平，手持定海花枪上前接战。莲田曰：“吾与东海争斗，与汝野道无干，汝何持枪妄敌如是？”弃海怒曰：“汝知吾否？”莲田曰：“不知。”弃海曰：“吾乃东海龙君太子龙宾是也，汝岂未之闻耶？”莲田暗思：“东海名将，吾所畏者，惟有此人。前言从师三缄学道去矣，如何尚在队伍之内？”也不答话，虚晃一斧，望着本营而回。弃海笑曰：“汝这狗子，毫无战略，敢逆东海。如其早降则罢，否则，吾之诛汝，亦如赤水江上诛及鳖类，不留遗种焉？”言罢，转向海兵营里而来。蛟腾、鳖甲、瑞光出营迎入，设宴相待。问及与谁争战，始知莲田叛逆之由。弃海曰：“逆贼如此可恶！明日汝等亦至彼营叫骂，以泄前恨。”次早，鳖甲果领海兵，直抵莲营，叫骂一日，莲田不敢出敌，惟紧守营寨而已。鳖甲无可为计，空手归来。
　　莲田无奈，欲请降以免争尔。老虾曰：“不可。尔如降彼，必边累虾、鳖二族，孑无所遗。吾见江外峰头，亦有旌旗或隐或现，不知属何妖部。待吾化作樵子，上山探访。如是海兵，尔我暗暗逃之；倘系妖群，则搬入吾党。龙宾太子即能善战，又何畏乎？”莲田曰：“如是甚好。”老虾遂化为樵人，独投此山，果见兵将如林，扬威耀武。老虾手持樵斧，缓缓度上山巅。撑天虎吼曰：“何方樵子，胆敢采薪于杀人场中耶？”老虾曰：“小子愚昧，不知是地有雄兵在兹，冒撞虎营，望祈恕饶！”撑天虎曰：“吾且问尔，何营是东海之兵？”老虾曰：“前岸营垒，系海兵也。”撑天虎曰：“此岸之营是谁？”老虾曰：“莲将军耳。”撑天虎曰：“为何不与之战？”老虾曰：“龙宾太子杀伐猛勇，以此不敢交锋。”撑天虎曰：“尔能入莲营乎？”老虾曰：“能。”撑天虎曰：“如是，寄语莲将军，叫彼明日与龙宾大战，徐徐引至落雁岭下。吾等突出夹攻，力擒龙宾，然后劫海兵营寨，兵发东海。密计如此，尔可速到彼营一一告之。”老虾闻言，忙然驰归，细告莲由。莲田大喜曰：“有此一助，不畏海兵百万矣！”次日，莲田传令出兵与海兵接战，须向落雁岭败去，自有接应之师。号令下时，只听海角齐吹，营门大启，兵卒拥出。
　　弃海见莲兵已出，命蛟腾为左队，鳖甲为右队，瑞光为后队，己身为前队，竟渡江岸，与莲兵对敌。莲田力战弃海。弃海花枪如骤雨当头，莲田抵敌不能，遂向落雁山下而败。弃海不知山内有妖兵隐伏，直逐莲田。刚到山前，妖兵四下拥出，当将弃海围在中心。弃海杀伐虽然厉害，无如前后左右皆属妖兵攻击，难以支持。蛟腾、鳖甲、瑞光意欲挺身救援，怎奈莲营兵丁隔断入路，只得与莲兵力战，喊杀连天。弃海身在阵中，与诸妖部大战百余回合，力实难敌，海风吹起，飞腾半空。群妖妖风亦随而起，团团围定。弃海又与力战，一连枪刺数妖，滚下风车。群妖见之，暂且退去。弃海甫欲远遁，复被群妖围着，幸未近身搦战，持枪自卫不提。
　　又说乐道自称霸于重圆山上，日教群妖以炼道之方，群妖个个归心，无敢傲令。一日闲游，驾起风车空中盼望，遥见海云一朵，为黑云围绕，不即不离。乐道窃思：“前在碧玉山大战恶妖，惟有弃海系龙宫太子，所乘海云，外人不能乘之。未必弃海道兄被妖所困乎？吾且暗乘腥风，向前一视。”计议已定，腥风吹动，竟入海云。弃海恐妖来攻，举枪即刺。乐道以双锤架定，而询之曰：“云内何人？”弃海大声应曰：“三缄仙官门徒弃海便是。”乐道曰：“尔弃海道兄耶？”弃海曰：“尔为谁？”乐道曰：“吾乃乐道是也。”弃海曰：“尔果乐道乎？”乐道曰：“然。”弃海按下海云，与之相见，抱头大哭。乐道曰：“道兄为何至此？”弃海将莲田叛逆、群妖助阵事，详细与言。乐道曰：“如是，尔对敌时，假意败到飞龙岭来，吾大起妖兵擒之，再诛莲田未晚。吾整顿妖兵，在岭一候。”嘱罢，乘风竟去。
　　弃海有乐道相助，心雄气壮，海云催动，复战群妖。撑天虎曰：“前日受尔挫折，尔今也有此败。吾不擒尔以复宿仇，誓弗称雄妖部！”言已，举斧上前。弃海连挑数枪，天虎抵之不住。撑天豹见天虎欲败，手持铁抓，飞奔而来，曰：“前日汝为何仇，将吾弟兄挫辱殆尽？”弃海曰：“吾也道体天地，以救生灵。如汝狗彘之流，应当诛戮！”言甫及此，撑天豹大怒，持抓直打弃海。弃海举枪迎敌，各逞雄威。酣战逾时，天豹力怯，亦复败下。撑天熊、撑天蟒齐执军器，并战弃海。弃海毫无畏惧，枪头运动，如电光飞扬。二妖连得数伤，双双败去。弃海大笑曰：“狗党狐群，也要与龙宫太子争锋，好不羞煞！”熊踞在侧不服，大声吼曰：“休笑吾妖部无有能将也。”弃海掉头视之，乃一红须花面汉子，手持铁棍，劈头打来。弃海闪过一旁，慢慢运动花枪。熊踞不畏，将铁棍上下飞舞，与弃海之枪彼往此来，不分胜负。弃海暗计：“妖部也有如此棍法，真劲敌也。”缓拖一枪，竟被熊踞铁棍打着枪杆，重如山岳。弃海无奈，总于熊踞隙处挑之，连挑十余枪，熊踞力将惫矣。罴蹲复出吼曰：“汝之杀伐尚低，待吾来试试武事。”弃海回视，又一顶大汉子，青须青面，手持铁铛，长二丈许，广五尺余，飞起身躯，一推一挡。弃海忙举花枪刺去，奈枪不在铁铛之上，心中打算：“此妖更胜于前。”虚发一枪，忽为铁铛压着，弃海极力，不能脱之，顺着枪儿周围旋转，飞空一足，罴蹲几乎跌下。于是豹彪、獐胆、猿淫、虎吞、蟒毒数妖，一齐杀来。弃海见妖类甚众，又兼小妖数百，四方掠阵，已知势不能敌，海风吹动，欲向飞龙岭而逃。殊意困中核心，无路可奔。
　　事正危急，恰遇凤春、紫花娘、翠华、翠盖闲游到此，遥见妖雾内面有海云一缕。凤春曰：“海云为妖雾所困，吾姊妹等盍往救之？”翠华曰：“山水妖属自相争斗，不必管他。”翠盖曰：“他妖固不必管，恐是吾门道友遭此急难，不解不可。
　　吾等上前一视，如非吾道门兄弟，则置之不顾；如系吾道门兄弟，则力解其危。”紫花娘曰：“汝言正合吾意。”遂将风车驱动，齐向海云脚下而投。弃海见雾气复生，暗思：“妖集愈伙，吾又不能逃出以奔飞龙岭，此事如何处之？”正踌躇间，忽听海云之下有女子呼声曰：“海云中是何能将？”弃海曰：“吾乃三缄弟子弃海是也。”女子曰：“既是弃海道兄，吾等前来一解。”弃海曰：“汝系何人？”女子曰：“曾不记碧玉山之二翠以及凤春、紫花娘乎？”言讫，飞身直上，与弃海相晤。弃海曰：“吾为群妖所困，救兵全无。乐道道兄在飞龙岭前候吾败至其间，以擒妖属，奈吾横顺冲撞，不能出此重围。
　　今得道妹相扶，快快败至飞龙岭，自有乐道接应。”众女闻说，各执法宝，腾上云头。群妖复来，四面攻击。弃海得此扶助，精神焕发，摇动花枪，与四女滚杀一团，前挡后拦，左攻右杀。
　　无如妖部愈杀愈多。战约半日时辰，总不得出。翠盖谓翠华曰：“还不显显道法，又被群妖困着矣。”翠华于是口念真言，将所炼凌风珠儿望空打去。但见狂风四起，风中猛火直灼群妖。群妖哗然，飞奔四散。独有猿淫不畏，口内吐出白光，光内一珠，将凌风珠托着，猛火遂熄。群妖复集，紧紧围之。凤春见翠华之宝不能收伏，忙于口中吐出霹雳宝珠，从空而下，声如雷震，山岳动遥虎吞见群妖畏此法宝，亦于口内吐出红珠一粒，云霞遍布，天日俱遮。二珠在空中一往一还，争头不已。久之，红珠喷火，其焰甚烈，当将霹雳珠卷下。凤春忙念真言，霹雳宝珠一声响亮，红珠旋转弗动。凤春知难伏此，嘘气一口，珠仍随气而转。虎吞即将红珠吹起，向凤春打来。紫花娘恐伤凤春，急急吐出紫珠，珠内二剑，金光旋绕，望红珠坠去。刚历红珠尺许，二剑飞出，妖娆如龙。红珠畏之，仍归虎吞之口。
　　蟒毒口吐黑烟，烟内黑珠一颗，有如斗大，珠内喷火，火内一兽腾在空际，以爪抓剑。爪被剑伤，大哮一声，黑珠亦坠于地。
　　群妖见剑空中飞舞，散去一边。凤春谓弃海曰：“趁得群妖让路，速向飞龙岭逃之。”弃海如命。群妖在后，四散黑风。
　　五人刚到岭头，复被围定。其时乐道早将数百里毒妖义聚在兹，以候弃海。候之已久，未见败来，因将妖群导入洞中，设筵以待，命小妖在岭刻刻打探。弃海来在岭前，不见乐道，乃谓四女曰：“乐道道兄约吾败到此岭，彼调妖兵对敌，如何形影毫无？”四女曰：“乐道素行有信，必不虚言。吾等喊杀声声，彼必来矣。”弃海然其说，遂与凤春等喊杀连天，小妖闻之，即报乐道。乐道飞身上岭，见弃海已至，并有四道妹相助，忙谓弃海曰：“道兄精力已疲，吾设宴洞中久矣，尔与四道妹入洞畅饮，弟在此间督兵以敌群妖。”弃海聆言，果偕四女同入洞内。毒妖一一拜见后，齐赴岭头，各逞妖风，震动山岳。群妖以为弃海索战，速来围之。乐道顾谓部下曰：“谁先出敌？”意虎曰：“吾愿先出，擒此群妖。”情虎曰：“恐尔一人寡不敌众也。”于是性虎、念虎、心虎、肺虎、腹虎争先恐后，与群妖战于半空。



                        


第六十五回    破莲田道友团聚　诛虾族龙女争光


　　群妖之中，惟有七位妖王，各执军器与七虎战在一团。七虎法力甚高，兼有弃海、凤春、紫花娘、翠华、翠盖以及乐道阵外攻入，一时狂风震动，雷电交临。七妖不能支持，各乘黑风逃走。七虎分路追杀，竟追至千里之外，始收兵而回。乐道入洞，大设筵席，一则劳赏诸妖，一则为弃海等洗尘。杯酒间，乐道与弃海谈及相别情况，言随泪下，咽喉哽哽，不能尽吐其词。停声久之，弃海离席而言曰：“并承道弟兴兵解释兄围，兄固叨沾不尽。但莲田欺吾东海，蛟腾、鳖甲尚对待交攻，还祈弟台借此妖兵，以破逆贼，则吾东海感戴多多。”乐道曰：“兄之所祈，弟非不允，尚须问诸妖部，愿去者去，不愿去者任之。”弃海曰：“总要出彼情愿耳。”乐道曰：“这是自然。”言讫，出席向群妖曰：“今日之战，多劳勇往。七虎将军法力颇高，七妖长皆为所伏，此围已解。尚有莲田大将与东海龙兵对敌，龙宫太子弃海欲请将军等前去帮助，以破莲田，不知七虎将军意念何若？”七虎未及回言，弃海走上前来，笑谓乐道曰：“弟适思及莲田不比七妖。恐七虎将军去被所害，吾心不忍，故来止之。”七虎怒曰：“不怕莲田三头六臂，吾辈愿去，竭力同擒。”弃海曰：“如将军不畏，宴罢后即便起程。”七虎唯唯，未几宴罢，弃海与乐道命七虎为前队，凤春四女为后队，缓缓向落雁江而投。
　　且说莲田见七妖将弃海追逐，不知所往，于是大起虾族及本部兵将，力战蛟腾。鳖甲先锋抵敌不住，伤却左臂，负痛回营。营外莲田叫杀不已，蛟腾独自与莲田战于江岸。莲田连胜数阵，蛟腾知力不敌，且战且退。退回营内，修下请兵表文，遣得本部中郎将蛟魁，捧此表章，急归东海。又嘱营中诸将，谨严死守，任莲田百般辱詈，免战高悬。莲田叫骂半日，未见交兵，回营笑曰：“蛟腾素称猛勇，今观于此，其所恃者弃海也。弃海杀法虽高，已被群妖攻敌，一木难支大厦，彼又乌能胜乎？”老虾曰：“弃海自群妖追去，已近千日，未卜存亡。
　　不趁此时攻杀蛟腾，扫平东海兵卒，倘彼修表，奏请添兵益将，又费一番挞伐之劳矣。”莲田依计，概将营兵点出，秘语乘夜攻打蛟蚌营寨。
　　果至三更，莲兵暗暗出营，刚到蛟腾营外，海角齐吹，莲兵耀武扬威，即将二营四面围定，声声叫杀，震动落雁江头。
　　蛟腾传令：“不准出战。只宜慎守。”莲田攻打一夜，未能攻破，次日又督兵攻之。蛟腾号令严明，营寨未失，然心中着急，惟望东海发兵解围。莲田见攻营日久，不能得破，私谓老虾曰：“吾兵力将疲矣。倘彼突然杀出，岂不画虎未成反类狗哉？”老虾曰：“将军又出何策？”莲田曰：“吾欲归营，养就锐气，再与之战耳。”老虾曰：“不可。尔兵一退，敌人知尔兵力已疲，乘势攻之，必然败绩。不若就彼营外，以为营垒。如东海不知蛟腾力竭，按兵不发，乘机可以攻破东海。如知发兵前来，吾兵退归本营，留半以截东海之兵，使彼两相悬绝，然后乘夜两下攻击，或可胜焉。”莲田欣然，就对蛟营以为营寨。
　　未逾三日，东海遣得龙女领兵十万，浩浩荡荡，向落雁江而来。甫到江尾，遥见营寨一座，密布旌旗。蛟魁暗思：“吾回东海时，此处无有营寨，是地也，胡自来哉？”忙禀龙女，遣兵问及。老虾答曰：“此营非他，乃瑞光分屯，以接海兵耳。”其人问曰：“蛟腾近日胜败如何？”老虾曰：“累战累败，故命瑞光分扎此营，以为归路。”龙女闻详，也不猜疑，遂与蛟魁引兵直来营外。老虾统领本部，迎接入营。蛟魁耳语龙女曰：“吾观此营，似非虾家兵将，恐是贼人伪称者，不可不防。”老虾见事已败露，当即兴兵相杀。龙女大败，退至十里，始将行营扎着。老虾兵卒，亦对面相持。蛟腾是时闻得喊杀声，心知海兵已到，急急点兵出接，又被莲田截杀。战败归营，莲田之兵仍将蛟营围定，难探消息。
　　正值计无所出，恰遇乐道、弃海与同七虎及小妖数百来至落雁江上。弃海见莲田营寨已撤旧处，乘风高望，见彼围着蛟营，江尾海兵又被老虾截住来路，彼此悬绝，密不通风，忙忙按下风车，商于乐道。乐道曰：“吾欲入蛟腾营内，识我无人。
　　道兄可到各营通以消息，四面截杀，必败莲兵无疑。”弃海遂乘海云，到各营中，约定次日辰刻，兵进四面。一一知会，然后回营，与乐道言之。乐道是夜将妖兵分作三路，以一路攻老虾之后，二路解蛟腾之围。辰刻将临，分派已定，七虎各率本部，三路而去。乐道谓弃海曰：“妖兵此行，出其不意，莲兵必败。败必归到旧所，吾与尔隐于此地擒之。”弃海然其言，遂隐岸左。妖兵三路齐上，分二支于莲兵营外，叫杀连天。蛟腾闻之，内外夹攻，大胜莲兵。虾兵亦为群妖在后攻打，兼之东海兵将前面掩杀，全师皆覆。莲田败后，率领部下十余人，过得江来，气犹未定，复被乐道、弃海连环接战，早已就擒。
　　老虾势孤，忙统虾子虾孙沿江而遁。乐道、弃海擒得莲田，缓缓渡江，与蛟腾、龙女聚会。弃海曰：“贤妹此来，已获全胜，可将莲田逆贼押回东海，请旨施行。为兄又要入山修道去矣。”龙女曰：“老虾欺吾太甚。今被脱逃，吾必驰追，以擒此老魅。”弃海曰：“如是，先命蛟腾押回莲田，复父王旨，瑞光与贤妹追逐老虾。”龙女遂点东海水兵，令瑞光为前部。瑞光得命，领蚌兵五千，向老虾败路追之。龙女撤却行营，随后而去。
　　乐道曰：“弃海道兄今在何处修炼？”弃海曰：“吾在黄沙岸老鳖洞内，道弟、道妹并七虎将军，可至其间稍停一二朝，再归未晚。”乐道曰：“今已至兹，道兄贵洞非遥，理应一盼。”即同七虎四女，妖风驾动，竟落黄沙岸前。弃海导入洞中，大设筵席，以赏七虎及众妖之劳。宴罢，七虎统领妖属，乘风而归。乐道曰：“吾等自碧玉分散后，音信未闻。兹忽团聚于斯，其缘真天假也。”弃海曰：“今得面晤道弟，已出意外；又遇诸道妹，得知三服所居洞府，可以朝发夕至。看看吾辇，将有昔日同行同坐之乐矣。但师尊三缄不知其处，待道弟兄等一日团聚，须分数路寻之。”乐道曰：“兄言正合吾意。”住了数日，乐道辞行。弃海牵衣苦留不舍，乐道顾谓二翠与凤春、紫花娘曰：“道兄、道弟，聚会殊难。今承弃海兄苦留若此，吾欲再住几日，然后归去，尔等以为何如？”四女曰：“吾姊妹亦愿相随耳。”弃海曰：“如是吾心甚喜。”又呼设宴，六人同饮，不必细言。
　　且看龙女领得海兵，追逐老虾于环曲江下。老虾曰：“小小女孩露面抛头，不舍虾老子者何也？得毋春心已动，欲得虾老子而作婿耶？”龙女闻之，腮上添红，指着老虾大骂曰：“东海有何亏尔，尔作叛逆之臣？尔姑娘特领龙君命前来诛尔，以警水族之不臣者！”骂犹未已，老虾曰：“东海地面，乃水族公共，非尔父所独得者。况莲田仁待水族，鱼虾蟹鳖，莫不沾恩。
　　以理论之，东海应归于彼。尔何得恃海兵之众，纵横水国？吾不尔惧，尔宜速敛花容，免为水族羞。倘如执拗不依吾语，吾领虾族力战于绿波碧浪，将尔擒来，与吾为一压洞夫人，那时悔之已晚！”龙女闻言大怒，手执镇海金枪直刺老虾。老虾力不能支，败下阵去。龙女乘势驱兵掩杀。老虾无路可遁，将营扎住，紧守弗出。龙女、瑞光两面夹攻，相持半月有余，奈虾营甚坚，难以攻入。
　　老虾暗计：“龙女杀伐厉害，兼有瑞光相助，朝夕攻打，恐将虾营一破，吾族无遗类矣，意欲归降。”又思：“龙女、瑞光均系女流，岂不贻羞于水国？”正在进退无路，适有毒龙、赤鲤在七窍衙内闷倦不堪，暗自乘风云游天外，遥见两营相持，不觉杀机已动。于是风车按下，在虾营前后观望徘徊。恰值老虾退敌无由，出营遣闷，见二道士面带杀机，因问之曰：“道长奚自？”赤鲤曰：“云游耳。”老虾曰：“道长云游，宜向他往。是处乃杀人之地，不可久居。”赤鲤曰：“此二营垒，何人所扎？”老虾曰：“此营系吾虾族，对面乃东海龙女也。”赤鲤曰：“龙女杀伐何若！”老虾曰：“龙女虽系玉貌花容，杀伐胜于战场名将，冲锋对敌，勇不可当。”赤鲤曰：“诚如尔言，是必有道法者。”老虾曰：“前日吾擒一海兵，细细勘问，彼云：『龙女乃三缄仙宫弟子，道法高妙，岂尔虾氏兵将所能抵敌？』道长言有道法，果不诬也。”赤鲤闻是三缄弟子，乃向老虾言曰：“吾二人前来助尔一阵，以视龙女道法，如何？”老虾曰：“如得道长相助，吾之幸也。”即请入营，设筵款待。
　　次日，瑞光奉龙女命，来在虾营外大声叫战。老虾闻报，商于赤鲤。赤鲤曰：“待吾先出，以战海兵。”老虾展开营门，赤鲤手执双锤，与瑞光战。瑞光连败数阵。龙女持枪冲出，枪头运动，如骤雨飘风。赤鲤双锤只有招架之力，岂能伤及龙女？
　　毒龙见赤鲤战龙女不下，急举铁牙板上前接战。瑞光见虾营内又出一将，亦提枪出阵，接着赤鲤。龙女接着毒龙，彼此酣战不休。久之，赤鲤、毒龙见龙女、瑞光锋利难近，吹起黑气以卷之。龙女忙驾海云，与瑞光腾在空际，雷声震动，电影如蛇。
　　赤鲤、毒龙双双败下，瑞光、龙女随后追逐，直追至数十里之遥。赤鲤、毒龙无路可逃，瞥见半天祥云一朵，停而不动，翘首谛视，灵宅真人也。忙忙跪下，诉说来由。灵宅子曰：“尔二人暂隐云脚，待彼追至，吾自有以退之。”移时，龙女、瑞光已到。灵宅子挥之以麈，海云斜斜坠地，不能复起。二女无奈，退回营中。
　　灵宅子见龙女败去，遂呼毒龙而言曰：“尔身乃阴魂凝结，怎敌阳精？吾赐尔一天地赤巾，如遇敌人追至，将巾开展，彼必不知路径，团团转转，难出巾外。若游在北方之极，定被北道将军所诛矣。”毒龙、赤鲤辞了灵宅，持巾归营。老虾摆设厚筵，酬其劳苦。宴后，又复搦战于龙女营外。瑞光、龙女两两对敌，战约百余合，毒龙、赤鲤仍然败下，二女追逐如前。
　　毒龙不慌不忙，暗暗展开赤巾，一时天地化为赤色一块，望之无有涯诶。龙女、瑞光迷于其中，不知东西南北，足在巾内转折二日，无可如何。忽然北方现出二条坦道，二女喜曰：“有是路径，可由此前进焉。”走了半日途程，足力甚疲，暂息道旁，已历北极不远矣。
　　紫霞默会得知，忙驾祥光而来，化一黑袍大将，立于北极。
　　二女刚到，大将吼曰：“何方女子，敢来此地！”瑞光、龙女细诉前言。大将曰：“尔言不知路径，吾赐尔天地赤镜，照之自然迷途化为乌有。”二女拜谢，持镜在手，四方照去，赤巾渺然。举目视之，赤鲤、毒龙尚在对面而立。二女金枪举处，毒龙、赤鲤各得一伤，抱痛乘风偷回衙内。瑞光、龙女归得营寨。
　　歇息一日。次早兴兵来破虾营。攻打一昼一宵，依然牢不可破。
　　龙女曰：“试持镜照之，看又若何？”瑞光诺，举镜一照，虾兵各各昏溃，人事不知。二女乘机攻入，金枪乱刺，虾兵死者无数。杀入中营，见老虾卧于地下。龙女恨甚，命蚌兵紧紧束之。瑞光收回赤镜，老虾苏转，方知被擒。龙女曰：“虾兵已平，老虾已得，可速奏凯，回吾东海，以俟吾父旨意定夺。”瑞光得令，即将老虾押着，向东海故国而回。



                        


第六十六回    游文笔得遇乐道　至武库戏战金光


　　瑞光、龙女押着老虾，望东海而来。一路之上，旌旗绕绕，人马纷纷，凡河伯波臣，无不拱立郊迎，侥幸已极。不知不觉，已到东海。海神报入，龟、虾二相统领海内臣众，冲波而出，迎接公主。龙女见臣僚济济，郊迎在道，下得海马，坐上龙车，来至殿庭，拜朝龙君。龙君喜曰：“吾女出征有功，可入龙楼息养。”龙女曰：“儿臣自领父命，征讨逆贼，先擒莲田，次擒老虾。然莲田心奸意诈，搬及山妖数百。儿兵甫到落雁江下，去路为虾兵所阻，蛟腾、鳖甲受困。幸逢弃海兄长及诸妖解围，方能擒得莲田，押回东海。弃海兄长与几分别，仍回黄沙岸去。
　　儿与虾兵力战，又被二道士以天地赤巾，迷儿与瑞光在于空际，东奔西走，无有出路。圆圆转转，游至坦道，遇一黑袍大将，赐几天地赤镜，照散赤巾。二道受伤而逃，今擒老虾归来，望父王定夺。”龙君曰：“吾儿入内静养。吾命武士将莲田、老虾碎段身躯，以为水国之不臣者警。”龙君入，旨意一下，武士即将莲、虾二贼，戮于海市。渠魁歼毕，龙君升座，加封出征将士。个个欣喜而退，不必详言。
　　且说狐惑自与西山道人冒充土神，已历数载。一日，西山商于狐惑曰：“吾与尔株守此乡，终非良策。不若趁今无事，驾着妖风，四境云游，以访师尊消息。即师尊弗遇，或访得一二道友，相参炼道，亦可稍慰此心。”狐惑曰：“道兄既欲云游，吾愿奉陪耳。”言罢，各将妖风驾动，升于半天。俯视尘寰，非求名，即求利，熙来攘往，举世皆然。西山曰：“无怪三缄师尊，以上界仙真脱胎临凡，几为名利所误也。”狐惑曰：“红尘中求名而安份，求利而公平者，吾不怪之。独怪夫求名者流，伏案功夫，慵于自力，悠悠忽忽，以永夕朝；及见人得科名，辄非之曰：『彼有何学问，而得此名耶？』讪谤言词，逢人便道，再不反观己之学问何若，而乃谤人如斯。第见其始也，假谓以名为淡；继而隙有可乘，以金帛为求名之阶，沽得一名，满假矜骄，不堪入目，从未抚躬自问。向之谤人者，今又为人所谤否也。此求名之丑态，殊难为人告者。至若求利，则用尽奸谋，或假货迷人，或大入小出，只图蝇头入手，以活妻子，而后来报应，不暇计之。所以大道日在两间，而无人言及者，人莫非名利二字所害乎？待至一气不伸，死入黄泉，孽镜台前，对照一生之恶；阎罗殿上，分发五等之刑，夜台凄楚时，方知名利累人，亦已晚矣？”西山曰：“红尘名利，被尔数言道破。若吾辈求道而终不得道者，又何异此？吾故急欲访友寻师，证佐入道之门，以冀大道速成，免他日坠落三途耳。”狐惑曰：“吾兄素炼已深，道成自在指顾。”西山曰：“吾弟过誉，其实有何道哉？”狐惑曰：“久未云游，倦怠之至，不如仍回朱郭，坐享清闲。”西山曰：“道弟倦而慵游，请先回郭，吾再遨游数刻，然后归之。”狐惑曰：“如是，暂为分手，道兄须宜早归。”西山曰：“愚兄自知，毋庸深嘱。”狐惑归去，西山随彼风车，游行半空，或止或停，逍逍遥遥。乐则乐矣，回忆师友，愁又生焉。刚欲扭转车头，忽见一山如笔，高插前面，暗自思曰：“天地生物，莫莫测测。同是山也，如舟、如墙、如狮、如象，平常之属，入眼便见。独此山尖，恰如文人手内毛锥，令人赏玩不置。吾且风车按下，到此游览一周，以遣情怀。”计定，化作少年壮士，向山尖缓缓而登。及上峰头，向下望之，万井桑麻，举目难尽。东南望罢，又转西北，游赏已倦，息于松荫。思及乐道诸兄，不觉心念难忘。
　　岂知乐道自与弃海将莲田擒后，已命七虎各归洞内。弃海苦留乐道，乐道情不忍拂，只得再住数日。韶光易逝，倏忽已住旬余。一日，乐道谓弃海曰：“吾与道弟聚会在此，固属可喜，然师踪未得，尔我念终不满。吾欲辞兄归洞，无事时四处寻觅师踪。如吾访得，急速报尔；尔如访得，亦急报吾。循环打探，未有不得吾师消息也。”弃海曰：“尔言甚是。但不得吾师，既得道弟道兄洞中相聚，亦如见师也。不若多住几日，以慰同心。”乐道曰：“昔日聚首，同事一师，自碧玉分散后，而今所得聚者，仅尔我与二翠、凤春、紫花娘焉。他如二狐、三服、椒蜻二子等，尚未得晤。吾欲将炼道功夫暂息一时，寻访道弟道兄，聚在一地，然后分探师之行止，或可易得耳。”弃海曰：“道兄立意如是，难以挽留。”遂命执事童儿大设筵席，与乐道、四女祖饯。宴罢，乐道辞行。弃海执手叮咛，洒泪而别。凤春四女离洞数武，又与乐道分手，仍回北凤。
　　乐道一人自觉无聊，驾上风车，意欲任其所往。风车起处，突为罡风一卷，斜斜下坠，竟坠在文笔山脚。昂首望去，见山形如笔，草色如蕉，嫩绿可人。乐道思曰：“吾被罡风将车吹坠于此，必有所遇。”于是急急赴上山顶，四面观望。游至松下，见一壮士倚石酣眠。乐道曰：“不意是山尚有游人，吾且近前问其居址，谈谈论论，庶不使孤寂生愁。”遂近身旁，疾声呼曰：“壮士何来？”西山道人在睡梦中为呼声惊醒，举目谛视，乃乐道也，心念内不胜欣喜。思欲化回本像，猝而认之，又恐乐道此时道心忘却。况彼系一虎修成，或抱毒肠，亦未可卜。”吾姑试彼一试，再为相认不迟。”因起而揖之曰：“老道何往？”乐道曰：“闲游山巅，不期壮士先在。已知壮士非等寻常，自不相谅，有惊清睡，望祈恕之！”西山曰：“吾见尔乐道士也。修道之功，谅已习熟，可以服食去灾，长生不老矣。”乐道曰：“吾从师日浅，兼之碧玉山前，师徒分散至今，未近几席。若论大道，止进一步二步，尚属门外人耳。”西山曰：“尔师为谁？”乐道曰：“代天阐道仙官，道号三缄者是。”西山曰：“若云三缄，吾曾晤之。”乐道喜曰：“壮士晤于何处耶？”西山曰：“前日在途，忘其地名，曾一晤。”乐道曰：“不知此际所走何方？”西山曰：“吾向后途而来，彼向前途而去，不知所往。”乐道泣曰：“师踪不得，心实难甘。如得一道弟道兄相晤目前，此心亦可庶了。”西山曰：“欲会尔师，或恐不易。欲晤尔同学道友，这又何难？”乐道曰：“尔知吾师之弟乎？”西山曰：“略知一二。”乐道曰：“尔所知者何人？”西山曰：“三缄仙官弟子，知弃海、三服、狐惑、狐疑以及西山道人、善成、护道、野马、蛛龙、蛛虎、椒花子、蜻飞子，皆男也；女徒有金光道姑、凤春、紫花娘、翠华、翠盖、紫玉等等。吾所知者，此数人也。是耶，否耶？”乐道曰：“尔言不差。祈速导吾与诸人一晤。”西山曰：“以下皆分散异方，惟西山道人与同狐惑现在朱郭，吾常晤之。”乐道曰：“如此，吾正欲晤西山道人及狐惑焉。”西山曰：“尔欲晤狐惑，朱郭地面，历此尚遥。若西山道人，即在咫尺耳。”乐道曰：“在何处？”西山曰：“那旁来矣。”乐道回顾无人，掉面视之，西山即在当前。二人执手洒泪，半晌始言。乐道曰：“不知兄化壮士，息于松荫。何弗早早言明，慰吾渴想？”西山曰：“吾先试尔习道之心何若，然后与尔相见也。”乐道曰：“止尔一人耶？”西山曰：“吾与狐惑在朱郭之地，冒充土神，奉享四方。今日念切师尊，驾风闲游，来到是山，暂息于此。不料与道兄相遇，何幸如之。至于狐惑，与吾同游片刻，业已先归。吾二人不如一同归郭，以话离情。”乐道欣然，挽手乘风，望朱郭而去。
　　狐惑自别西山道人，欲回祠中，以享四方牲酒，殊意风车愈起愈高，扭之不转。久之，风车摇摇，倏然坠下。细视所在，乃一江也。问诸居民，居民告曰：“此江名『武库』，江头一观，名『玄天观』。观内前日来一道姑，年纪不过廿龄，道法颇好。
　　近村男女，凡有疾苦，彼能倾药疗之；或遇妖邪，彼能纵符驱之。村人得其实惠，老幼男女，无不敬奉如神。”言之未已，狐惑曰：“彼在观中作甚？”居民曰：“炼道。”狐惑曰：“所炼何道？”居民曰：“不知。”狐惑曰：“尔知彼之道号乎？”居民曰：“彼名『金光道姑』耳。”狐惑问毕，化一幼年道士，向观而投。观内老尼接入客舍，茗罢，询曰：“道士何来？”狐惑曰：“云游访道，偶来是地，欲借贵观暂息征鞭，未审女道兄肯容纳否？”老尼曰：“吾观中概属女尼，杂得男儿，恐山邻不乐。”狐惑曰：“男子其不正耶，固不可留；若吾习道之士，谅亦无妨。”老尼曰：“是观去留，吾不能主。待吾入内，禀及道姑。”狐惑曰：“尔速去禀之。”老尼入，片时出告曰：“吾禀道姑，言此观中不容男子。”狐惑曰：“尔去告禀尔道姑，容得固要容之，容不得亦须容之！”老尼依言入告。道姑怒曰：“尔去嘱彼自寻方便，或到他庙息足，此地休想栖身！”老尼恐起争端，忙出客堂，嘱狐惑行。
　　狐惑不复言，亦不他去，独坐观内。
　　未几，天色已晚，道姑询及老尼曰：“道士去否？”老尼曰：“未也。”道姑曰：“道士欺人太甚，占据观内，待吾逐之。”遂持文麈，出见道士而言曰：“吾观尽属女尼，早已告尔另寻宿所。而今天晚，何得尚居此间？”狐惑曰：“访道之士，凡属观剎，皆可宿之。纵贵观中尽系女流，尔居内室，吾居外室，不啻风马牛不相及也，何妨之有？”金光道姑曰：“道士类有邪有正，如其正也，即容彼宿，亦属无害。吾观尔轻轻年纪，不在家庭奉养双亲，徒以习道为名，遍游市镇。尔固快乐矣，抚躬自问，于心安乎？”狐惑曰：“吾有父母，理宜侍奉在家。
　　因父母早亡，又无妻儿缠绕，不习大道，将何事可为？”金光道姑曰：“尔既习道，可知瓜田李下，嫌疑宜避乎？”狐惑曰：“吾虽少年，颇近老成，即与女流同榻而眠，亦属无碍。何况偌大庙宇，各居一室哉？”金光道姑曰：“尔年尚轻，如此好辩，可恶。吾不念尔以『习道』二字为口实，定不尔容。”狐惑曰：“吾见尔小小年纪，嫩柳鲜花，不在闺门女贞谨守，来此观内，为众人所睹，卖尔风流，吾之面颜，代尔发赤矣。”金光道姑曰：“尔敢以羞辱之言，来相赠答耶？吾今宵断断不容也。”遂趋入内，手提双剑出，向狐惑怒目言曰：“尔加速去则罢，否则吾剑一下，取尔首级，休怪道姑无情？”狐惑曰：“尔动辄以霸道骇人，吾岂尔能骇者？”金光道姑曰：“尔言不畏，必有法术，可与试之。如尔胜吾，此观让尔。尔如不胜，又待如何？”狐惑曰：“吾弗能胜，另修一观赔尔，决不食言！”金光道姑曰：“还是尔来耶，吾来耶？”狐惑曰：“且慢。尔我相争，恐伤尔嫩翠娇容，殊为可惜，不如不争之为愈。”道姑被言语所激，怒不能忍，举起双剑，向狐惑劈头砍之。
　　狐惑闪过一旁，手执双刀，与金光道姑战在观内。合观尼女见二人力斗，各潜秘室，无敢出者。酣战良久，道姑恐不能胜，妖风吹起，腾在空际。狐惑亦起妖风，与之对战云端。金光道姑吐出红珠一粒，其大如斗，向狐惑头上打来。狐惑亦吐红珠，向道姑打去。道姑暗计：“此道士道法不浅，吾不如且斗且走，走在北风山上，搬诸道妹助吾一阵，擒得道士，以好诛之。”于是假为败下，直投北凤。
　　刚到山半，正遇二翠闲游洞外，见道姑而询其何往，道姑曰：“吾被道士所逐，特来祈妹助吾。”二翠曰：“如是，尔隐吾后，吾且战之。”狐惑提起双刀，追到山前，见了二翠，假意大声吼曰：“吾正要诛一假道女子，尔二丫结自来寻死耶？”二翠曰：“尔系年幼道士，男女不可同居，道姑之言，未为不是。尔何辄恃道法，欺吾女流？吾二道姑心抱不平，故来助伊一阵。”狐惑曰：“尔有何道术，只管施出，吾不畏之。”二翠闻言，各逞妖风，各吐宝珠，与狐惑战于空中。战不片时，凤春、紫花娘齐齐出战。狐惑东敌西挡，混杀一阵。战到数十回合，狐惑曰：“杀了许久，尚未闻尔名姓。且把战斗暂息，询明来历，再战不迟。”二翠曰：“小道士莫非胆小乎？”狐惑曰：“是尔这些女娃，岂吾所畏？但吾不杀无名之卒。尔且将名报上，当容者吾自容下。不然，吾法一展，必化尔翠为水飞！”二翠恐彼果有大大道法，乃通名曰：“吾乃北凤山中翠华、翠盖便是。”狐惑曰：“左右二女为谁？”左女子曰：“吾乃凤春。”右女子曰：“吾乃紫花娘。皆是三缄仙官门下弟子。”狐惑曰：“如是，与尔四人无涉，吾专杀此位道姑。”二翠曰：“是道姑也师事仙官焉。”狐惑曰：“这就无杀处矣。”二翠曰：“如何？”狐惑曰：“吾亦三缄弟子耳。”二翠曰：“尔系何人？”狐惑笑曰：“尔细视之。”言已，扭身一化。二翠视而惊曰：“原是狐惑道兄，快快入洞，以叙兄妹离别之情。”



                        


第六十七回    设筵席二翠为主　望桑梓三缄思归


　　狐惑曰：“吾与道姑力斗玩耍，腹已馁矣。尔欲邀吾入洞，可有酒筵乎？”二翠曰：“岂有道兄至此不设筵以相待耶？”狐惑曰：“如是，筵宜厚设，方可足吾一餐。”二翠曰：“这是自然。”言谈之际，不觉已至洞内。二翠忙命侍女大设筵宴，以款狐惑及金光道姑。饮酒间，二翠问曰：“道兄自碧玉一散，何处安身？”狐惑曰：“承道妹问及。吾分散后，游至朱郭，冒充土神，大显威灵，四维供献不断，牲醴常享，日在醉乡。
　　然止吾一人，不堪孤寂。虽心心念念，思及同学道友，又不知所居地面，一时难以访寻。幸得西山道人游至朱郭，与吾相遇，邀入祠中，同冒土神，以享牲醴。今日无事，风车并驾，遍游四境，寻访师身。因吾精力甚疲，别却西山，先期归郭。不意风车甫转，为罡风吹至玄天观，得遇金光道姑。”言毕，二翠曰：“吾姊妹自碧玉分散，修道北凤山中。心切念师，时驾风车，以访师踪并及诸兄消息。始而一人未遇，继则诸兄所居之处，已知一半；惟尔二狐及西山道人、蛛龙、野马等未知之耳。”狐惑曰：“尔试将诸兄所居，道来一听。”二翠曰：“弃海居赤水江，乐道居小月洞，三服居紫泉洞。又闻椒、蜻二子居飞云阁焉。”狐惑曰：“此数道兄既已各有所在，不如四面寄信，同来北凤山一晤，然后分寻师踪，道妹以为如何？”二翠曰：“道兄之言甚善。但定何日团聚此地乎？”狐惑曰：“事不宜缓，准定今月月圆之时。”二翠曰：“何人四海寄信耶？”狐惑曰：“仰尔道妹中一人而已。”言罢，辞别二翠，要归朱郭。二翠曰：“朱郭之地，吾不遣人来请矣。”狐惑曰：“期系吾定，临期日，吾与西山道人自然至之。”二翠闻言，送出洞门。狐惑乘得风车，向朱郭而去。金光自此亦与二翠等同居北凤，不复他逝焉。
  </div>
  <div class="pagination">
   <a href="绣云阁_page21.html">
    上一页
   </a>
   <span>
    ...
   </span>
   <a href="绣云阁_page17.html">
    17
   </a>
   <a href="绣云阁_page18.html">
    18
   </a>
   <a href="绣云阁_page19.html">
    19
   </a>
   <a href="绣云阁_page20.html">
    20
   </a>
   <a href="绣云阁_page21.html">
    21
   </a>
   <span class="current-page">
    22
   </span>
   <a href="绣云阁_page23.html">
    23
   </a>
   <a href="绣云阁_page24.html">
    24
   </a>
   <a href="绣云阁_page25.html">
    25
   </a>
   <a href="绣云阁_page26.html">
    26
   </a>
   <a href="绣云阁_page27.html">
    27
   </a>
   <span>
    ...
   </span>
   <a href="绣云阁_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
