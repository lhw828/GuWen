<!DOCTYPE html>
<html>
 <head>
  <meta charset="utf-8"/>
  <title>
   绣云阁 - 第 4 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绣云阁 - 第 4 页/共 40 页
  </h1>
  <div class="content">
   第一四三回    拜圣人夸及仙子　排御驾送归绣云




　



 
                


第一回    聚仙台诸真论道　虚无子四境游神


　　黄龙初，道君身临八卦台中，宣诸真而谕之曰：“道本无私，而世之传道者，何多私相授受也。”一时紫霞真人、紫云真人、紫气真人暨诸真等伏地请曰：“师言私授者何？”道君曰：“夫道也者，先天地而有，原本气之自然以行，无所事事，至易也，行无奇也。胡世之求吾道者，不以正道是从，作一切非道，以乱吾道。既乱吾道，即坏吾道，所以慕吾道而学吾道者，终其身于非道之中，反以吾道为索隐行怪之为，钩深致远之术。流弊若此，不几阻人以进道路乎？吾奉王母懿旨，欲命一弟子阐明大道于天下，尔等以为如何？”紫霞曰：“如师所言，是道之坏，坏于野方外术也。若不阐之，道何能明？愿师命遣吾辈，以正大道于天下，庶使后之学道者不至再入歧途。然师不面命其人，则任事弗专，道终难还其本体。”道君曰：“尔辈亲受吾道，备尝艰苦，由习而成，吾欲遣之，欲心不忍。诸弟子内，惟紫霞门徒最多，尔归命一托化于世，以救正吾道，功莫大焉。”道君嘱毕，退入宫中。
　　紫霞与诸真人拱手而别，归至洞府，遂登聚仙台，高竖朱幡，以招诸徒。但见朱幡摇动，仙鹤飞鸣，万道祥光，直绕天际。各洞弟子睹而惊曰：“霞彩拂拂，瑞气腾腾，自东而来，必是聚仙台朱幡高竖，招聚吾等，以示大道也。”于是虚无子、净尘子、无垢子、清心子、抱道子以及诸子，各驾祥光，同到聚仙台前。
　　一一拜礼毕，鸳班鹭序，左右分行。紫霞真人身居宝座，高声言曰：“曩者吾侍八卦台中，道君悲道不明，俾吾阐发于人世。尔弟子等有能代师而行者乎？”虚无子出班言曰：“弟承师教，指示频频，幸而功成，仙品得登，师劳弟愿代之。但不知阐道若何，乞师详示。”紫霞曰：“欲阐是道，当托生红尘，由粗及精，由精入妙，为好道者循循善诱，庶几道理条分，道无歧二焉。”虚无子曰：“天下之好道者众矣，独吾托生尘世，乌能逐一援引，同入正道耶？”紫霞曰：“天下至广，生灵至众，放而言之，何异恒河沙数，不可屈指。至于引人入道，其间支分流衍，自可一以累万，奚虑人繁乎？”虚无子曰：“如是弟子托生尘世，道由何入，祈师此际详为指陈，庶免他时歧途是误。”紫霞曰：“道在人身，不假外求，以人治人，唾手可得，何误之有？”虚无子曰：“师言道在人身，宜乎不造而得矣，胡为乎必使面壁功深，然后道为之得？”紫霞曰：“人之初生，虚灵附之，既生以还，物欲扰之。物欲既扰，先天道大不从，而复愈坠愈下，见人不见道矣。所以道者之尊又开入道法门，俾世之见人不见道者，从而入道，以复其初焉。”虚无子曰：“以失道之人而还其载道之本，所以人者，谁为首乎？”紫霞曰：“入道莫先治心，治心乃入道之源也。”虚无子曰：“治心若何？”紫霞曰：“心为一身主，如上天北极然。任雷雨风云，纷扰多端，毫无转移，而日居其所，众星听令，是北极虽无为而若有为也，有为而亦若无为也。所以静而不动，而道无不从此出焉。人心亦北极也，其先使之挺立乎中，一切声色货利不能忄彩想净，而天理周流，运行不息，所以运之行之者，子臣弟友之道也。久之，子臣弟友之道，纯任自然，无丝忽矜持，则大道已得。大道既得，俨若至诚，善必先知，不善亦必先知。由此而大而化之，即是圣人矣。岂若世之道本不识，或以食臭采战为大道，养阴养阳为人道，日陷此身于鬼蜮，求道反以背道哉！故师受道君所托，而托之于尔。尔入尘世，能复大道本体，弗使好道者误入迷途，则功倍他，真不可思议。”紫霞言已，群真喜曰：“道再不明，天下几无道矣。”言竟而散。
　　虚无子拜辞紫霞，归洞默坐。静尘子、无垢子等入而笑曰：“师弟得道数年，大任即肩，真吾辈所不及。”虚无子曰：“弟承诸兄指示，得受道旨，幸而仙班忝列，抱愧殊多。今师命弟此生援引好道之人，吾恐本根为世所迷，不如坐守洞府之为愈也。”静尘子曰：“待尔他日身入尘寰，迷而不悟之时，兄等自然随在切指，引还大道，不过投生凡境锻炼一番。”虚无子曰：“兄等所言，弟自铭心刻骨至切。指迷途之语，须勿忘之。”无垢子曰：“师弟不必深嘱，但托生何时，兄等当为一饯。”虚无子曰：“弟也未入红尘，思欲神游八部，历观幻境，然后辞师以及众兄，亦未可造次而行也。”净尘子曰：“弟若神游四境，切勿与外方野道结其冤缠。”虚无子曰：“吾之游神也，为道计耳，何暇结冤？”无垢子曰：“冤结无心，每多不觉。先为弟斟破，自然冤来而知所解焉。”言竟辞出。
　　虚无子静坐洞中，神游相外，俯视林林总总，纷至沓来，不为名即为利，初未见有修真好道者立乎其间，驱动云车，向东而去。云车刚驻息老松下，遥见北角白云一缕，冉冉而来，覆于松梢，不行不坠。虚无子慧目凝视，云内立一伟汉，头戴白帽，鳞甲满身，手执金砖，怒目下视。虚无子曰：“云头之上持砖而立者，神乎？仙乎？抑亦山精水怪乎？如不速隐身躯，仙法略施，死亡立见矣。”持砖者闻言，按下云头，立于虚无子之侧，曰：“尔乃绣云洞中紫霞门徒，炼道不过百载，成道不过三年，敢任大道之传，援引其世。吾闻不服，特来与尔试试高低。”虚无子曰：“尔欲试者何道哉？”持砖者曰：“仙法甚伙，吾与尔聊化异像，以定优劣。如尔所化不逮乎吾，此道让吾阐之。”虚无子曰：“可。”持砖者大吼一声，倒地化为铜山，高约百丈，金光射目，彩色炫人。虚无子暗思：“铜山乃邓通之宝，吾且化邓通形以破之。”意计定时，扭身化作富翁，指铜山而詈曰：“老拙为尔费尽心血，没入阴曹，不知尔属何人？今幸相逢，完璧归赵矣。”铜山一跃，仍还本相，笑谓虚无子曰：“尔又将何以为化乎？”虚无子曰：“铜山之化被吾识透，吾化一阵，尔如能破，愿拜下风。”持砖者曰：“小小道童，仙骨未坚，敢设阵门？老仙修道数万年，岂能畏尔！”虚无子不复与言，口嘘正气，霞生四境，掉身化作高城。城辟八门，门内悉属衣冠子弟，笑容可掬，分立两旁。持砖者亦化为青面獠牙，闯地而入城门。甫近，一声霹雳，额现斗大”孝“字，万道白光，持砖者怯不敢入，绕向南行。将抵南门，一色蓝光突从内出，持砖者倒退数武，手指城内，疾声詈曰：“吾今日不能胜尔，他年必扰尔道焉。”詈已，化作白气一缕，向西竟去。
　　虚无子将阵收回，知此地多妖，向南而逝。云头按下，坠于市廛，其间抱布贸丝之俦往来不绝。周视一遍，人民虽众，俱皆遍体铜臭，初无一身有道根者。默然良久，度出市外，遥望芦花一带，高插青帘，心爱是地幽深，欲入其中一睹胜景。
　　举足行去，则溪绕如蛇，两岸翠竹参天，浓荫密布，水声隐约，忽断程途，欲渡无由，沿岸直上。行未里许，舍已成焉。步过桥头，粉垣在望，傍垣而过，转至垣东，瞥见一石如牛，高耸竹外，石上眠一巨汉，鼻息如雷。虚无子恐彼知觉，轻移步履，缓缓行之。
　　行至石前，巨汉倏立，顾谓虚无子曰：“吾待君已久，君何行步如鼠，恐人知之乎？”虚无子曰：“吾归心似箭，故尔山水慵看。”巨汉曰：“子休诳吾，知尔仔肩大任，窃欲一聆雅训，俾吾得入正道之中。他日有成，即君惠也。”虚无子曰：“吾道尚未能明，何敢为人训。”巨汉曰：“子毋谦逊，子欲阐道以教天下，何于吾而独吝之耶？”遂执其袂，力邀入室。
　　虚无子见彼情词婉转，意不忍拂，同之而去。入室坐已，巨汉呼仆捧觥献茗，其香扑鼻，非麝非兰，试饮之味甘如饴。虚无子思曰：“是乃红友，非茗也。”忽弃于案。巨汉殷懃劝饮，虚无子力却之。巨汉怒曰：“吾以盛情待尔，尔何弃吾如遗。敢与吾一试高下乎？”虚无子曰：“吾与尔素无仇隙，相斗何来？”巨汉曰：“尔辈入道，辄鄙吾为坏道；吾果为坏道也者，则天既生道，不应生吾；既生乎吾，皆为道助。天不我弃，尔反绝吾，今日相逢，吾正欲观尔道为何如耳。”虚无子知是野魔，避而他适。巨汉手向地指，倏成一湖，湖中浪滚波翻，酒气逼人，不堪闷绝。虚无子将欲陷身湖内，忙吹正气，倒地化为千万酒瓶，口吐金光，围着湖岸。巨汉张口乱喷，酒坠如雨，酒瓶群相争吸。未逾一刻，湖已涸而无存。巨汉忿然，手持利刃，与虚无子云端大战。虚无子力难取胜，化一巨饔，从空抛下。巨汉逃而詈曰：“今朝为尔所败，他年不坏尔道，誓不立于天地。”只见一缕浊气，直向尘世散而无踪。虚无子曰：“吾又结一冤矣。将舍西北不游乎，然尘世之境，未能历遍，他日任道，安知何者皆败道物也。”踌躇已久，转向西北游之。
　　游至常武山中，席地而坐，耳闻山下渔鼓简板，唱道声声，心欲一晤其人，以谈妙道，而是人已由麓至顶，近前拱手曰：“道兄胡来？”虚无子曰：“无事闲游耳。”其人曰：“道兄识我乎？”虚无子曰：“不识。”其人曰：“当日兄从紫霞，弟从赤霞，为魔妖扰乱武陵，吾师奉命往讨，曾到绣云洞搬及尔师，弟随师来，与兄洞后一晤。自兄道成后，吾道亦成，故未与兄常相觌面。”虚无子曰：“兄既成道，又何游及人间？”其人曰：“前者仅造内功，而外善毫无。今之逆游人间者，为外善计也。”虚无子曰：“兄何道号，愿祈示之。”其人曰：“拂尘子是也。”虚无子曰：“兄今奚往？”拂尘子曰：“将归洞府耳。”虚无子曰：“如此，则归有侣矣。”遂各驾云车，相依而行。
　　正乐意谈道时，南北角上罡风忽起，旋吹旋劲，二子云车若不自持，各运正气以敌之。殊知罡风猛烈，竟将二子拆散。
　　虚无子坠至一山，形如鼓圆，静镇可爱。刚登绝顶，旁来女娘三四，低声询曰：“子其驾云车以游空际，遇罡风而坠落者乎？”虚无子怒曰：“男女各别，何容询为？”女娘曰：“见子道门装束，知为学道者也。吾辈虽属巾帼，亦曾道学老姥，子何轻于视人如此耶？”虚无子曰：“尔学尔道，吾行吾途，李下瓜田，不可不谨。”女娘曰：“妾见君意起怜爱，君见妾视如寇仇，彼此用心，何左若是？吾姊妹等不妨与得道之士一试法力，庶使天下男子知女流之不敢小视焉。”一女子曰：“知道童能依吾言，效兰房之双栖，又何必试？”虚无子曰：“尔属落花有意流水，吾系金刚之体，百炼难熔。汝其远行，不然法力展时，恐伤尔命。”女娘怒形于色，指地成坑。虚无子身陷坑中，左撞右冲，总不能出，于是口吹正气，化作金光。殊光愈高，其坑愈深，用尽生平法术，只能出乎坑半，而不能越出坑外焉。
　　虚无子无可如何，踏着巽门，急力一吹，正气频升，坑化乌有。
　　女娘不服，执剑相斗，虚无子捏定掌诀，向女娘抛之。霎时雷震半空，女娘各吐一线红光而没。
　　北角上突来一伟汉，怒气勃勃，吼谓虚无子曰：“尔恃尔道，妇人女子亦不容耶？”举动铁牙板向顶抛来，只觉地惨天愁，声如霹雳。虚无子急避云脚，以孝光吹去。伟汉摇摇不定，坠向西南，隐闻恨声所言，皆他日坏道之意。虚无子曰：“吾往素游行，清平无碍，何独今日不同于昔乎？须至绣云洞中，一询吾师以解之。”播转祥光，竟向洞前徐徐坠下。
　　入洞礼毕，呆立师侧，哑然如不出诸其口。紫霞曰：“弟子何来，其来何询？”虚无子曰：“师命弟子阐道人间，弟子不识人间景况若何，因神游四境，以拟道之所阐，何者为先。胡以初遇大汉，化铜山万仞；继遇醉汉，化酒海千寻；终遇女娘，斗于霄汉；女娘伏矣，外患复加，几丧其身于铁牙板下。此何说也？”紫霞曰：“道高则魔至，无魔安能见道哉？”虚无子曰：“是魔也，何法力若斯之毒乎？”紫霞曰：“天下生灵被此四魔毒尽，吾道之难成者，皆此四魔阻之耳。”虚无子曰：“四魔足以害道，上天诸神诸圣何不除之？”紫霞曰：“上天之留此四魔者，亦卫道意也。无此四魔，不足以治天下；有此四魔，乃能见道之深。学道者果将四魔降伏，可以入道矣。”虚无子曰：“四魔不去，道终难入。师命吾托生入世援引好道者，得其正大之途，恐弟子法力低微，难与是魔相敌，反自坠也，请辞之。”紫霞曰：“道君以阐道之任托师，师以阐道之任托尔，尔既应而复改，岂有身列仙班而信字亦不存乎？”虚无子曰：“红尘扰扰，陷人之坑，一入其中，四魔攻击，将迷途何日返也？”紫霞曰：“尔托化人间，师命尔同学诸友随在指示，自然仙位可复焉。”虚无子曰：“师命弟不敢傲，但弟入红尘，师时以渡弟为心，弟之望也。”紫霞曰：“尔入尘凡，即坠百丈深坑，师定以手援之，誓不尔负。如引人甚众，师于洞外高竖绣云阁，待尔率弟归来，同住阁中，为不生不灭之地。”言至此，虚心子忽自外入，曰：“虚无子不愿苦受轮回，锻炼仙躯，弟请代师一往。”紫霞曰：“吾许彼久矣，尔尚有待焉？”虚心子见紫霞不许，恨虚无子浅浅道术，为大道仔肩，他日投生，吾必俾彼迷途不返，仙根坠落，始遂乃心。暗抱不平，出洞而去。紫霞默会其意，慨然叹曰：“大道之难也，今已见矣。”忙呼净尘子捧葫芦出，倾金丹三粒，与虚无子食之。
　　食已，紫霞曰：“服此金丹，仙根弗坏矣。但托化时须忌空亡，必择神鉴日乃可。”虚无子谨凛受教，辞师归洞。
　　一日，洞外祥光缭绕，光内金甲神祗，向地而指者三。虚无子心知师旨下促，托化其时，急请道弟道兄，将所居洞府托为管理，一一交辖，拜辞紫霞暨同学诸人，挥泪而别。神隐云脚，详择善地以投生。



                       


第二回    遵师言投生择地　游冥府奉命提魂


　　虚无子自领师命，二次神游空中，选视积善之家，以为投生计。殊意神飞天外，俯察尘寰，散处居民。虽绣错星罗，类皆黑雾漫空，毫无祥光发现。暗自思曰：“此方不谷，非吾投生之地。”云头播转，向西而行。西地紫雾蒙臧，结成一片，周详审视，究难分善者之所居。将袖拂之，倏起一阵微风，吹紫雾为七段，一段投西之北，三段投西之东，再三段旋绕空中无有定所。虚无子曰：“紫雾凝结，其地必臧。但不能室辨芝兰，安可轻将吾神堕入凡胎？”于是按下云头，坠于雪炼山岭。
　　云头刚坠，当方见而迎曰：“仙子其神游相外，览山水之奇乎？”虚无子曰：“非也。前日道祖身登八卦台，伤大道之不明，特聚仙真临台嘱咐，选一道根深蕴者托化入世，一则阐明大道，除却旁敷；一则锻炼仙根，登诸上品。有紫霞真人者，道祖长弟，即吾师也，奉命归来，高竖聚仙旗于绣云洞外。俄而旗尖飘举，霞生五色，金铃响彻，云集众仙。师道其由，尽皆哑然不答。久之，呼吾至座，嘱以投世之言。吾恐其任难胜，力辞弗许。紫霞曰：『师观弟子中，惟尔道根深厚，阐道一事，轮次在尔。尔不应诺，必遭天谴。』吾祈师宽时日，四境游神。细察红尘，皆陷仙之窟。今限已满，应合投生。先睹乎东，黑雾迷天；转西而行，紫雾遥结，知西之胜于东也多矣。但紫雾入目，虽知是地为善地，究不知尤善者为谁。尔司当方，应识此境居民谁为善，谁为尤善，一一指陈，俾吾有地投生。他日阐明大道，尔功不小。”当方曰：“仙子所言，吾何敢轻。以吾管辖计之，共一万零三百六十八户。册中善恶注明无紊，敬呈仙子，随所择而投焉。”言已，将册呈上。虚无子详细披阅，其中八德有缺四五者，有缺三四与二三者。合册观毕，绝无有八德俱全之人。因拭泪言曰：“世人多矣，求一全善者而不得，将何以复吾师命哉？”当方曰：“八德中能全一二，即是善人矣，奚必求全若是？”虚无子曰：“仙子投生，不过暂为锻炼，终亦必成上品。既成上品，九玄七祖，皆可超升，八德不全，何敢当此？”当方曰：“如是，则小神所辖，无可以当仙子亲矣。”虚无子曰：“西之北其善如何？”当方曰：“是宜询诸北地当方焉。”
　　虚无子将神一展，向北而去，驻于黄鹤溪边。见一女娘沿溪直下，身怀六甲，面带愁容，头上祥光时时出现。虚无子欲询其详，奈神人相隔，不能与语。口诀吟动，当方拜而迎曰：“仙子呼小神何遣？”虚无子曰：“特呼尔来询此妇为何人，与其人之行为若何耳？”当方曰：“母家耿氏，所配者常老次子。于归三载，常子病亡，此妇誓守节操，心如铁石，兼之翁姑性躁，每加呵斥，毫无怨恨。姑今疾矣，几次弥留，割股者再，有是节孝，神钦鬼敬。不知仙子何意于此妇而询之？”虚无子当将投生事诉厥由来。当方曰：“如仙子言，此妇功行可为母否？”虚无子曰：“可则可耳，但吾之生也，宜择吉日。何日大吉，尔其为吾卜之。”当方曰：“是月廿三，乃天恩主照，投生此日，吉莫大焉。”虚无子曰：“如是，廿三日尔来导吾常宅投生，毋误此大事也可。”当方唯唯。
　　言谈及此，东角上金光一缕，闪闪而来。虚无子以为师遣神祗促彼投生，近而视之，虚心子也。谓虚无子曰：“兄领师命托化凡尘，今尚濡滞在兹，其命不几有负？”虚无子曰：“师命何承负。所以不即投生者，以善人之室骤未能得，今始得之也。”虚心子曰：“谁氏？”虚无子曰：“即溪右常老之次媳耳。”虚心子曰：“卜吉何日？”虚无子曰：“是月廿三，无可待矣。”虚心子曰：“兄此一行，功满登天，不生不灭，吾辈庸庸碌碌，不知何日乃能及兄。”虚无子曰：“兄道甚高，即不锻炼，亦是上品。”虚心子未及回言，虚无子已神飞天际，归得洞府。众友问其投生有地，皆煮黄粱以为贺。
　　无何，廿三已至，虚无子拜辞紫霞、众友，直投常宅。未见当方，口诀一吟，当方由常宅出。虚无子曰：“命尔导吾，尔其忘耶？”当方曰：“吾候久矣。仙子不至，恐其别有所投。转瞬间一道祥光落于宅内，小神惊而入视，而牀头呱呱，已产子焉。”虚无子曰：“此何鬼妖，窃吾投生之所？”袖中默会，知是虚心子，跌足言曰：“吾今而知言宜谨也。”当方慰之曰：“别岂无善地乎？”虚无子无可如何，只得神立云头，又往异地而择之。
　　向南四望，遥观南面黑雾内白光突起，挺立千寻。神坠其间，乃一带柳林，林外翠竹青松，交相掩映；转从东去，红垣在目，耳闻垣内书声隐隐。当诵口诀，当方见而跪迎曰：“仙子何来？”虚无子曰：“吾见此宅白光挺立，不识宅中有何善人，特呼尔而一询耳。”当方曰：“是宅李翁所住。翁世代孝友，故有此光。”虚无子曰：“翁有子乎？”当方曰：“只一子，名荣庆，年始十六，已服青衿，今三旬矣，因科名未就，尚日日吟哦。仙子所闻书声者，即其人也。”虚无子曰：“荣庆有几子耶？”当方曰：“弄瓦者一，弄璋尚有待之。”虚无子喜曰：“吾欲入世投生，此宅正合吾意。”当方曰：“论翁富豪，可甲一郡；论翁孝友，可以动天。仙子如欲投生，则荣庆之妻已负孕十月矣。”虚无子曰：“果尔，吾筮吉临尘，尔可为吾先导。”当方诺，虚无子遂隐神光于宅内，候其时至而蒂落焉。
　　韶光易逝，诞期已临。无垢子忽然而至曰：“吾奉师命来与尔言。尔入胎降地时，须将『尘根易坠、仙体难还』八字，常记于心，切不可稍去诸怀以自误也。”言已，乘云而去。虚无子谓当方曰：“投生是其时乎？”当方曰：“是其时矣。”虚无子即赴母怀，霎时坠地。
　　丫辈见产麟儿，喜报李翁，翁命仆妇温水洗洁。洗左能以左臂就洗，右亦能以右臂将，仆妇笑曰：“始出母怀，似知人事，此子后日的是非凡。”及母以乳哺之，不食，再哺，再不食。母惊曰：“儿有疾耶？何乳之不食也？”其子答曰：“儿无疾，只畏将师父『尘根易坠、仙体难还』八字忘却，故口常诵而忘饥耳。”其母骇而他适。家人惊询，母以乳子能言告，自此畏近其子矣。李翁闻之异，于门外询曰：“汝妖乎？鬼乎？可为吾告之。”其子曰：“吾非妖鬼，乃仙也。”翁曰：“仙子何入凡胎？”其子曰：“为阐道计，不得不然。腹饥矣，母可以胡麻饲我。”李翁骇，家人亦骇。仆妇曰：“此必怪也，不除终为家害。”丫环曰：“相公望嗣多年，如其死之，安知复能产子否也。”仆妇曰：“乳子能言，千古罕有，留之，始而以言骇人，终而以口噬人矣，吾辈安能逃乎？”丫环曰：“此必世之多言而辩者，初来投生，尚禁不惯嘴儿，不如留以长成，为吾乡作一说客。”仆妇曰：“乳子即能嚼舌，待长成时必颠倒此方是非。且请之翁，看将若何？”翁曰：“诛之。”仆妇闻言，撩袖之室。乳子曰：“尔色怒甚，意欲何为？”仆妇曰：“诛怪耳。”乳子曰：“尔乃真怪，不自诛己，反欲诛吾耶？”仆妇曰：“吾怪安在？”乳子曰：“绝人血食，毒如蛇蝎，非怪而何？”仆妇忿然，以手紧逼其喉，乳子气无所伸而命绝。
　　魂离躯壳，暗自恨曰：“不生尔室，别岂无可投之家乎？”遂离李宅，向前徐行。
　　约行十里，见数童子游戏松下。虚无子亦坐于是，谓童子曰：“尔辈在此何干？”童子曰：“游戏耳。”虚无子曰：“手执花幡，又将何用？”童子曰：“引魂耳。”虚无子曰：“职司引魂，吾问尔阴曹究何光景？”童子曰：“阴曹地面，宽阔无际，随所之而皆有胜境焉。”虚无子曰：“吾与尔辈偕行可乎？”童子曰：“有胡不可，但不知尔属何界人物？”虚无子曰：“平常者流，何足挂齿。”童子曰：“如是随吾行之。”路过火风山下，遥见猛火飞逐行人。虚无子骇然曰：“是火也，胡为乎向人而逐乎？”童子曰：“火由地生，盖自天派，司火神将，管束严谨，火亦不敢肆焉。其向人而逐者，是人在世必忤逆父母，不顾庭帏之养，没入此间，猛火无故飞腾，毁滥身躯，以昭逆报也。”虚无子立视良久，童子催促前进。
　　行至宽广之地，见一犊高大异常，凡遇来人，触之以角，触碎而食，喉似雷鸣。虚无子曰：“犊厉如是，其殆世之称犟犊而不通人事者欤？”童子曰：“君言过矣。”虚无子曰：“以吾思之，世之一理不知，横逆加人，而自号为豪杰者，比于是犊，殆有甚焉。”童子曰：“是犊也，阴曹特设以报食犊脯、杀犊躯者，世岂有是犊哉？”虚无子曰：“尔之言犊，吾已知矣。而左旁犬子盈千累万，遇人而嚼者，其亦世之守财犬以及腾口食人者所化欤？”童子曰：“否。是犬也。天地生之以报击犬而食犬者也。”虚无子曰：“前之暗无天日、黑雾弥漫者，即世所谓枉死城耶？”童子曰：“然。”上之腾腾紫气、音乐嗷嘈者，又何所哉？”童子曰：“升仙国耳。”虚无子曰：“升仙国中何荣若此？”童子曰：“人生斯世，能敦伦纪，见善即行，纵不能拔宅飞升，亦必名列仙班，以彰为善之报。”虚无子曰：“升仙之说，其在是矣。前山古洞中龟行如蚁，是物也，何如是之多乎？”童子曰：“是洞由转轮车内而出，龟也，其实皆人所化耳。”虚无子曰：“人胡以化龟耶？”童子曰：“世之毁人器具而匿其形者化之，交友不信、遇患难而缩首者化之，不顾廉耻、一味纵淫荐枕、咏及新台者化之。”虚无子曰：“北面矮室内剖人腹而抽其肠者，何哉？”童子曰：“世之使诈怀里而害人性命者，剖之也。”虚无子曰：“山麓牛马成群，又来何自？”童子曰：“此则世之痞骗钱银而离人妻子、间人骨肉者所化焉。”虚无子尚欲问询，童子曰：“阴曹之事，一言难尽，一时难窥。尔欲何之，吾将归矣。”撒手而去。
　　虚无子途程不识，左走右奔，适被铜头鬼王见之，知为仙子临凡，真性迷却。窃自喜曰：“吾专司七百里野鬼，难以统摄，不如收此人于麾下，伏彼珊珊仙骨镇压鬼魂，俟到时有可乘，好统吾部属投生，以为世扰。”计议已决，化一少年男子，约与偕行。虚无子正畏迷逃难返，当即随归鬼窟。投生阐道之命，自此已忘。
　　紫霞真人默会得知，遂书法旨，命净尘子身入冥府，提返真魂。净尘子得命前来，直向鬼王索龋鬼王曰：“吾奉玉旨管辖鬼魂，政务甚烦，何时得遇上界仙子？”净尘子曰：“尔言未遇，胡鬼窟中一缕祥光，直射窟外？”鬼王曰：“祥光发现，即仙子哉？鬼中能存善念，又岂无祥光乎？”净尘子见其言语支吾，将麈一挥，鬼王连跌二次，忙将阴风驾动，与净尘子斗于天半。酣战良久，鬼王力不能敌，取出触仙铜锤，向空抛之。净尘子败回洞府，禀之紫霞。紫霞乘五色祥云，直逐鬼王。鬼王不服，复与相斗。紫霞怒，抛下紫霞瓶，吞鬼王于瓶内。鬼王于内一变，化蝇而逃。紫霞口吐金光，照耀大千世界。
　　鬼王知难逃遁，手捧玉旨，竟到凌霄，奏紫霞恃仙欺鬼。紫霞随至，俯伏金阶，将阐道源流暨鬼王隐匿虚无子之情，一一奏之。上皇斥责鬼王不应匿阐道仙真，打入阴幽受罪，敕将虚无子真魂提出，以便临凡。紫霞得旨，金光下照鬼窟，群鬼护送虚无子而来焉。
　　虚无子见紫霞真人，似曾相识，而又忘之者。紫霞拍其额而呼曰：“尘根易坠今何坠，仙体难还务要还。”虚无子闻此二语，恍然悟曰：“尔吾师耶？吾何护世而犹在此耶？”紫霞详言所以，且曰：“生限已违一次，尔宜急急投世，毋得再误焉。”虚无子曰：“红尘甫入，首迷之厉如斯；若久在人间，其迷我者更不知何如也。吾不愿入世矣。”紫霞曰：“前诺后悔，有是理哉？”用袖挥之，虚无子神飘天外，倚云而泣曰：“仙降红尘，欲得一生，而艰难若是，岂吾非仔肩大道者，而乃有此挫折也。”正悲泣间，赤雾真人穿云而至，笑谓虚无子曰：“尔尚在仙界耶？”虚无子立道其由。赤雾曰：“乳子能言，人多为怪，见怪思毙，常情乃尔。如再投世，须谨言焉。”虚无子曰：“善家难得，今古同慨，又将谁投？”赤雾曰：“自孩躯丧后，吾命仙童纳丹口中，俟尔二次神附其体，奚必另择他所乎？言讫，即导虚无子直投孩墓。
　　荣庆妻自知子嗣艰难，日守孩墓，泣曰：“为娘艰于得嗣，儿即早言，亦愿抚之。此皆仆妇毙儿，悔何及乎？”倚墓而泣，已历半月。是夜更深，赤雾呼雷劈开孩墓，暴其躯于荒野，遣群鹤展翅覆之。次日，荣庆妻率丫环数人，又临墓所献果品之属。刚至其地，群鹤飞鸣，乳孩呱呱。丫环惊而近视曰：“公子生矣。”荣庆妻喜出望外，急抱归去。李翁恐为家害，令居异地。候至数日，无异常孩，始命归来，同居一室，竟至七八载未尝出一语焉。李翁以为哑也，更其名曰三缄。三缄乐观书史，日夜不倦。翁惜其哑不能言，为之广积阴功，以祈神佑。
　　祈祷甚久，毫无应验，已置诸度外矣。
　　是岁，李翁七秩虚度，遍辞宾客，以酒燕之费为寒衣之施。衣始施余，门外来一老道，鸣木鱼唱偈。李翁迓入，食以斋供。
　　食已，询及龙孙，翁以哑不能言为终身恨。老道曰：“是何足忧？今夜命彼同吾一室，明晨即能言矣。”李翁如命。老道于人静候，私谓三缄曰：“尔何不言？”三缄曰：“言恐必死。”老道曰：“向之言太早耳，今其时矣。”李翁闻之，悉入室，喜曰：“孙能言耶？”遂命家人厚备礼仪以谢老道。老道曰：“谢吾不受。他年如许尔孙与吾结冰水之缘，其愿足矣。”言罢，飘然而去。
　　李翁于是命子荣庆聘请名士，以训三缄。



                        


第三回    三缄观剧遇狐狸　七窍乘舟见毒龙


　　荣庆自三缄能言后，急欲聘一品学兼茂之人，以为馆师，而骤不能得。
　　韶光易逝，三缄年已十二矣。时逢春正，客来不速，询其乡贯，乃西省秀士，遭兵燹而流离在外者。荣庆见其温文尔雅，吐属不俗，遂约戚友子弟，师事其人于别墅。三缄性最聪敏，诵读数载，文理精通。先生无不以大器期之。父母钟爱甚深，不忍骤冀其成。在馆月余，必命家人呼归，饵以美味。凡三缄所欲，靡不如意而予。
　　里有古剎，名埋龙观，每岁春耕，村人演剧敬神，祈求岁稔，历数十载以为陈规。四月望日，是剎演剧，正值三缄归家，父母恐其得闻外出闲游，变迁心性，秘嘱仆辈掩其演剧之谈。
　　三缄在家数日，故未闻之。一日心忽不乐，呼春童小仆，偕彼游园玩赏，以遣愁怀。春童闻呼，遂携茶铛，步履相随。行至园中，极目望之，惟红榴甚艳。三缄手舞足蹈，扳枝摘下数朵，意于持归馆内养之于瓶，心恋红榴，留连不舍。春童曰：“公子何喜此花如是？”三缄曰：“红榴开放，依天时而得地力，兼之鲜姘夺目，毫尘不染，吾故喜之。”春童曰：“仆闻女貌如花，设有女色当前，艳若红榴，恐公子心中不舍更甚。”三缄曰：“榴花艳色，自天而生，岂有女子容颜艳逾花色？”春童曰：“殆有过之。”三缄曰：“是说吾未之信，尔乌得强辩如此。”春童畏而不语。
　　三缄见日西坠，亦惰游将归，径由紫荆树下。春童携铛，忽触花枝，铿然作响，笑曰：“是铛之声，真无异埋龙剎之乐器。”三缄曰：“埋龙剎内乐器何来？”春童曰：“里人祈年演剧，仆昨日命奉公公，专送礼仪到姑祖家下，转至剎内观望片刻，是以知之。”三缄曰：“演剧者所演何事？”春童曰：“演古人之成败兴衰，象其形而舞之耳。”三缄曰：“如是，待吾明日与尔往观。”春童跪而禀曰：“演剧一事，公公切嘱勿泄，公子聆仆言而欲往，仆必受笞楚矣。”三缄曰：“吾不言尔所道，吾自知之，吾自往之，与尔何尤？”谈谈论论，已至堂前，父母早嘱家人设膳以待。三缄食后，神倦而卧，父母亦归寝所。
　　是夜月影微明，春童复游园内，见红榴枝下，一白发老叟手持竹杖，怒目言曰：“尔春童耶？”应之曰：“然。”老叟曰：“尔公公戒勿以演剧事闻之公子，尔何违命，尽吐其实？”春童曰：“一时失口耳。然吾家公子即观剧一二日，何碍之有？”老叟曰：“吾与尔嘱，公子观剧，切不可许尔归禀公公，须力阻之。他日大道成时，功亦不小。”春童曰：“尔为谁，其殆盗类乎？”老叟曰：“吾非盗类，久坐园中。”春童曰：“何昔未一见，而今始见之耶？”老叟不答，直向花台趋去。追踪而往，他无所见，惟花枝露滴、叶卷阴风而已。春童毛发俱竖，急将柴扉掩却，归卧牀头，心念老叟所言，愁思不断，但辗转设策，以阻公子观剧之行。久则力倦神疲，沉沉入梦矣。
　　埋龙剎外有一古洞，深不可测。洞之左右林木茂密，往来樵子常于洞下息肩，每见洞中狐狸出入，而以为山深野旷多有此种，亦不畏之。殊知此洞老狐能化人形，久有出尘之想，奈机缘未就，埋没其间。四月中旬，老狐寿期，凡百余里山精木怪，皆称觞拜祝，宴罢而归，独一女狐欲去仍留者再。老狐询曰：“尔何洞仙子，何众皆去而独迟迟其行耶？”女狐曰：“吾乃云封洞老狐次女，小字榴姑，道积数百年，恨其异类长居，不能兽皮脱去。望狐姑垂悯，指点迷途，倘得功成，恩铭肺腑。”老狐曰：“尔求指示，尔亦知兽类成道，与人类成道进修虽别，及其成功则一乎？”榴女曰：“兽类进修，吾久知矣，而成道之说，则未尝闻。敢祈狐姑明以教我。”老狐曰：“成道之说，人类在乎功深。炼得精气神团团聚聚，坚如玉、洁如水，一旦出神，将四海九州岛，自不难一蹴而及。所以水不能溺，火不能焚，皆凝聚功深，乃能如是。至于异类成道，有自炼而成者，有窃人精以补己精而后成者。夫窃精成道，虽属快捷方式，究有害于人，此道断不可行之。”言犹未已，榴女曰：“狐姑之言快捷方式者，亦如人类之旁门异道而采战食臭者乎？”老狐喜曰：“尔聪敏如斯，成道终有可望。”榴女亦喜己求道，颇得其妙于狐姑，乃拜谢指点之恩，乘风而返。
　　刚至五老山巅，见一队女娘游于山半。榴女庸心细察，是非人间女眷，似亦同类而未出尘世者，因将妖风撤去，徐徐坠下，杂入队中。诸女娘亦未惊觉，共登峰顶，息于松荫。先一女娘倚松而眠，娇容媚态，无殊西子，笑倚牀头。群女至兹，皆拜跪于其前。拜已，松下女娘曰：“尔辈来从何自？”群女曰：“山半闲游，采果属而充饥耳。”女娘曰：“平日教尔辈苦炼道功，惰而不勤，故精气散溢，口食之物不能禁之。吾不食果属已十余载，精神尤加健旺者，岂有他哉，气足故也。如得一仙骨儿童配为夫妇，成吾大道，只在转瞬。较诸尔辈，不相去什佰乎？”群女曰：“松姑何不一觅其人，以成仙品？”松姑曰：“吾游神默相，其人已得，所恨者常在学馆不能骤夺之归。”群女曰：“学馆内谅无神祗管辖，夺之何难？”松姑曰：“彼师乃凌虚真人所化，道法极大，难与较量高低。如有隙可乘，妖风卷入吾洞，媚以色态，必盗其精以炼吾精，而仙境可登，红尘可弃矣。”群女曰：“是人为谁？”松姑曰：“此地多妖，吾若漏泄，恐被先夺，而吾道难成。”群女曰：“松姑道高法熟，何妨言及，俾吾等一识其名。”松姑曰：“是人名唤三缄，其姓吾且秘之。”甫言至此，口呵青气，直入云霄。
　　松姑随气而升，移时已渺。榴女亦乘风归洞，入面老母，备道松姑之言。老狐惊曰：“道君虑大道不明，欲阐其说，以除异道于天下，始造绣云阁数十楹，为群仙他日居之。紫霞真人奉道君命，遍选弟子有能任此职者，投生人世，为阐道倡。门徒虽多，半皆根基浅陋，不能肩此巨任。独虚无子历世十八，皆为孝友，今劫玉楼有分，诏为仙真。惜煅炼未深，终不免红尘一转。群仙议定，下世仍如凡胎，以阐道旨，待道阐明，收入绣云阁中，永不堕落。凡我同类，俱当保之护之，妖狐何敢盗其精而夺其人？吾欲将身隐于三缄宅前，以为左右护持，尔愿去否？”榴女曰：“愿。”于是母女乘风而至三缄之宅，留心保护，不敢疏虞。
　　松姑日在云头偷觇，欲得三缄为配，以成大道。忽值三缄瞒彼父母，独向埋龙观观剧遣愁。止止行行，遥闻一阵香风，似桂非桂。三缄讶曰：“是非秋也，桂胡为而喷香若是？岂山野之地，别有如桂而放此异香者乎？”正疑间，松姑已在云头，望见三缄仙风道骨，心甚不舍，遂呼小狐化作丫环，随彼缓缓坠于三叉。三缄追香而至，见二幼女并坐道旁，媚态娇容，古称美人亦所不及。三缄暗想：“闺中少女亦乐观剧，殊少家法，然瓜田李下，须避嫌疑。”急急转身，斜向左行，松姑忙遣丫环阻其去路，托问姓氏于邻家。三缄恐被人见，反生讥谈，若为父母所知，难免受责，置之不顾，低头鼠窜，竟向埋龙剎内而来。其时梨园子弟正演《蓝桥》一曲，观剧者无不迭肩夸赏。
　　三缄自思有阴阳然后有男女，男乘天地之阳气而有，女禀天地之阴气而生，何梨园矫揉造作，以男为女，而变阴阳之妙，心甚非之，意欲出剎归舍。刚出剎门，三叉路前之娇女已至，瞥见三缄，笑容可掬，曰：“公子观剧未终，何归之早？”三缄不答，默向坦途急走，松姑亦随后急行。
　　行未数程，将近三缄宅舍，松姑口吹青气，迷其归路，三缄绕向南去。松姑捏定手诀，妖风震动，竟将三缄卷入洞中。
　　榴女见得青气旋绕，知有狐怪半空游行，亦起妖风游于空际。
　　俯视良久，知松姑肆虐，将三缄迷负归洞，忙禀老母，同至松姑洞前，婉言以谕曰：“大道之成，成于功深，壁面九年，河渡一叶，原有自然功效。若利己损人，即道能成，终非至道；况三缄命奉上天，仔肩阐道之任，尔如毒之，岂能尔容？不如同心保护，弗使山妖水怪毒其身躯，俟大道阐明，尔我功亦不小。”松姑怒目詈曰：“尔未先得三缄，其心不服，因假托是说以诳吾耶？吾心岂尔辈所能转乎？”榴姑母女知松姑急于成道，难醒以言词，忿入洞中夺取三缄。松姑持剑相斗，榴女与母执戟同攻，一时大起狂风，林木摧折。酣战良久，松姑力怯，手诀向南一指，群妖共至。榴姑母女见彼爪牙甚众，败出洞外数十余里。
　　榴女息定，谓其母曰：“松姑如此猖獗，将何妙策以救三缄？”老母迟迟言曰：“凌虚真人化身为三缄师，试往告之，看彼以为何若。”言已，乘风急返，坠于馆前。无如馆外毫光直射云表，身不敢近，欲诉无从。久之，榴女曰：“儿闻李翁园内社令尊神，设自上天以保三缄者，吾母女胡不向彼告之乎？”母曰：“然。”遂同至园，告之杜令。杜令闻说，当禀真人。真人曰：“此系阐道者应受折磨，吾自有以处此。”杜令复将榴姑母女保护三缄事，一一言之。凌虚曰：“彼兽精也，能知卫道，颇有功勋，他日大道阐明，亦属道中之士。尔归寄语，须宜急炼本根，以待其成焉。”杜令归告母女，母女乐，同入本洞炼道不出。
　　三缄父母自失儿身，四处访寻，渺无音信，不知不觉已三日矣。计无所出，只得遣仆告之馆师。凌虚囫囵慰之曰：“尔毋忧之，不久自返。”然日复一日，终是雁断天边影，月沉水底时。父母莫可如何，惟有朝夕悲啼、倚闾盼望而已。
　　时至四月下旬，忽闻雀噪庭前，犬吠门外，家仆出视，哗然报入曰：“公子还矣。”三缄父母疾趋出视，果见一子，年齿与子相似，而举止亦如之。父母喜出望外，以为子也，近视则非。询其为谁，其人曰：“吾族常氏，父号国用，没已久矣。”询其何名，其人曰：“小字七窍，孀母只吾一人，恐壮盛时坏此虚灵，故以七窍名之，呼吾名正以警吾心耳。”询其为何至斯，七窍曰：“因自舅氏家归，道途辽远，腹中饥甚，特来翁府祈赐一餐。”三缄父母闻其所说，心甚怜悯，忙导之入，与以酒食。食已欲去，则大雨如注，遂宿于其家焉。三缄父母目见是子，心念伊儿，愈加悲痛，爰命仆婢重整盘餐以待之。适馆师来家，见七窍而惊曰：“此吾徒侄虚心子也。彼亦投生尘世，虚无子又多一坏道人矣。”乃乘三缄父母之内，以手加其额而拍之，曰：“尔识吾否？”七窍茫然，惟双目莹莹，呆视凌虚不置。凌虚笑曰：“尔何偷生尘世，欲坏人道，以泄己忿，不知已先自坏其道矣。自坏安在，即尔尘世投生，败德丧心，仙根堕落，是即自坏也。尔如将泄忿之衷，易而为辅道之念，尚有进境，不然必殆。”七窍聆言，若有所思，然自凡胎一转，中多隔膜，不及为仙时之虚灵不昧焉。凌虚指点数语，七窍未能了了，家仆已导入书斋安卧而去。三缄父母触景伤情，泣向馆师而求子归之计。凌虚曰：“是不难，吾代尔子卜筮久矣。过此七日，自然归来。”言已，仍归馆内。
　　次早晨餐后，七窍辞去。时交满月，凌虚暗化一鹰，飞至松姑洞前，以观动静。殊知洞深莫测，窥觇半日，毫无形影。
　　凌虚易鹰为鼠，直入洞中。见得三缄与松姑奕，片刻之际，松姑累负数子，笑曰：“郎君奕已习精，可无敌于人世。”三缄曰：“吾来尔洞，历日久矣，意欲归禀父母，然后择其婚配，可乎？”松姑曰：“再迟三日，即导郎归，但此三日内妾有远行，郎毋出洞闲游，恐为山妖攫去。”三缄诺。松姑嘱罢，出洞速去。
　　三缄独坐无聊，呼一小奴而询曰：“尔松姑何往？”小奴曰：“南海。”三缄曰：“往彼何事？”小奴曰：“约与群仙子遨游为乐耳。”左有青衣女娘，慎独少言，志气若超出乎群婢者。三缄谓小奴曰：“青衣女婢，彼何人哉？”小奴曰：“彼乃雪屏山洞仙长，松姑前日与战七昼夜，擒获归来。自入洞中，虽任役使于松姑，原非彼志。”三缄曰：“尔且呼来，吾将询之。”小奴即向青衣连声呼曰：“莲娘来，莲娘来，公子欲有所询焉。”莲娘曰：“以阐道之身，坠于兽类，不思插翅，反与狐群共相笑谈，其负天命甚矣，尚有何说向人告诉乎？”三缄曰：“吾非不欲逃出陷阱，奈引导无人耳。”莲娘不复言，缓步近前，低声谓曰：“尔暂入秘室，吾将小狐迷却，有言告君。”三缄入，莲娘作法，小狐尽入梦中。于是莲步轻移，度入秘室，泣谓三缄曰：“吾习梨山正道已数百载，只冀扫尽妖狐，以开兽类仁心，以除人间大害。不意一时失察，坠落于此。
　　尔亦任肩阐道，后乎吾而坠斯者，可见正道当绝，而异道当兴矣。松姑异道，狐也，心恨正道，先擒吾而及尔，天下正道孰能阐之？”言此大恸。三缄亦哭泣不止。莲娘曰：“松姑此去，原非好意，彼久向虎头山岭，搬弄飞天雄虎来噬吾与尔焉。”三缄泣曰：“尔不思逃乎？”莲娘曰：“吾固能逃，但弗利尔，吾不忍尔入虎口，故迟迟于此，乘隙与尔言之。”三缄闻而骇然，跪求援救。莲娘曰：“松姑异道精通，兼有虎妖相助，吾能逃去，实不能救尔，如之奈何？”三缄曰：“吾与彼何仇，彼必以毒心加我？”莲娘曰：“异道中人，原与正道不合。且彼欲盗尔精髓，以求速效，尔抵死不如其意，是恨中添恨，仇外添仇，不碎尔尸，其心何满？”三缄愈骇，牵衣号泣。莲娘无奈，辟门而游。突见一线晶光，馥气凝人，默会移时，知有仙真到此。转入秘室，谓三缄曰：“洞中仙子已临，尔有生路，须念吾一番指示，方便数言。他日有成，或可为阐道之一助。”三缄喜甚，谓莲娘曰：“仙真安在？”莲娘曰：“尔被毒时，彼自尔救。”三缄于是静坐以待，莲娘左右弗离以卫之。
　　次日，洞外腥风大卷，松姑果偕一巨汉入洞，吼谓三缄曰：“尔为吾配，吾方尔容，倘仍推托如前，虎必噬尔。”三缄不允。巨汉化为虎形，直扑三缄。莲娘掉身，化作铁围，以挡飞虎。松姑怒，手执铁锤，重若泰山，向围力击。围破，莲娘无策。凌虚急急呵动道气，满洞金光，飞虎、松姑化为黑气，奔出洞外。凌虚手持斩妖神剑，与之斗于空际。二妖知不能敌，向西而遁。
　　凌虚转回洞内，呼出三缄。三缄叩谢毕，禀及莲娘，凌虚绘一灵符，与彼吞之，以助法力。莲娘辞去，凌虚亦渺，三缄望空拜谢。寻途归里，父母欣喜不尽，仍命从师馆内，禁不外出。
　　七窍自离三缄府宅，行至中途，忽被狂风将身吹至天半，约有数刻，始落平原。询其家乡，已隔数百里，然归路必由水道，方能便捷。他日行至演水，浪巨不息。众舟人曰：“殆矣，此江毒龙，每岁一出，必攫人数百，以肆鲸吞。今日浪巨如斯，正彼肆虐时也。”七窍闻之骇，犬卧舱中。无何，舟翻数十只，呼救者悲声不断，惨切堪怜。紫霞真人闲游天外，见之弗忍，因自叹曰：“江淮有此毒龙，则水必扬波，人心有此毒龙，则道无所就。吾恨已久，誓必除之。”当即按下云头，持剑向空掷之。剑入江内，将毒龙斩首，波浪遂平。演水舟人救活无算，焚香拜谢，陈祭牲酒者，实繁有徒。七窍得以生还，归程缓缓。
　　途遇一道，皤然老矣，见七窍而语之曰：“公子观书，须与三缄同师，方能入道。”言罢飘然竟去。七窍归，遍访三缄，未知相聚同堂在于何日。
  </div>
  <div class="pagination">
   <a href="绣云阁_page3.html">
    上一页
   </a>
   <a href="绣云阁.html">
    1
   </a>
   <a href="绣云阁_page2.html">
    2
   </a>
   <a href="绣云阁_page3.html">
    3
   </a>
   <span class="current-page">
    4
   </span>
   <a href="绣云阁_page5.html">
    5
   </a>
   <a href="绣云阁_page6.html">
    6
   </a>
   <a href="绣云阁_page7.html">
    7
   </a>
   <a href="绣云阁_page8.html">
    8
   </a>
   <a href="绣云阁_page9.html">
    9
   </a>
   <span>
    ...
   </span>
   <a href="绣云阁_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
