<!DOCTYPE html>
<html>
 <head>
  <meta charset="utf-8"/>
  <title>
   三国志通俗演义嘉靖壬午本 - 第 28 页/共 88 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三国志通俗演义嘉靖壬午本 - 第 28 页/共 88 页
  </h1>
  <div class="content">
   前至黎阳，与曹军相抵。谭遣大将汪昭与曹军对垒。操遣徐晃出马，与昭战不数合，一刀斩昭于马下。掩杀一阵，谭军大败。谭收败军入黎阳，遣人求救于尚。尚与审配计议，配云：“略应付些军马，多则有误于事。”遂发兵五千余人。操使人探知救军已到，遣乐进、李典引兵于半路接着，两头围住，尽杀之。袁谭知尚止拨军五千，又被半路坑杀，唤逢纪责骂曰：“教汝随我，何相轻也？”纪曰：“容某作书去请，主公必亲自来也。”谭令纪作书，遣人到冀州。尚与配共议，配曰：“郭图多谋，前次不争而去者，为曹军在境；若曹破，则来争冀州矣。今不可发兵，借操之力，先除谭，则无后患。”尚从其言，不肯起兵。使回报谭，谭大怒，立斩逢纪，欲议降曹。有人密报袁尚曰：“今谭困乏，则降曹也。两攻其势，冀州危矣。”尚慌留审配并大将苏由固守冀州，自领军来黎阳救谭。尚问军中谁敢为前部大将，吕旷、吕翔两兄弟愿出去。尚点兵三万，与吕旷为前锋，先至黎阳报说尚自引兵来救。谭大喜，罢降曹之意。谭屯兵城中，尚屯兵城外，为掎角之势。

　　此时袁熙、高干皆领军到城外，屯兵三处，每日出奇兵与操相持。尚数败，操兵累胜。不能尽除。至建安八年春二月，操分路攻打，谭、尚、熙、干皆大败，弃黎阳而走。操引兵追至冀州。谭与尚入城坚守；熙、干离城三十里下寨，虚张为势。操兵连夜攻打不下。郭嘉进言曰：“袁绍爱此二子，莫适立也。今权力相并，各有余党，击之则相救，缓之则争心生。不如收兵南向荆州，若征刘表者，以候其变，变成而后击之，可一举而定也。”操曰：“其言极善。”命贾诩为太守，守黎阳；曹洪引兵守官渡。操引大军还许都。

　　谭、尚听知操军自退，遂相庆贺。袁熙、高干各自辞去。袁谭与郭图、辛评计议：“我为长子，反不能承祖父之基业；袁尚晚母所生，今承大爵，如何夺之？”图曰：“主公可勒兵于城外，只做请袁尚、审配筵席，就中埋伏刀斧手先杀二人，大事定矣。”谭从其言。别驾王修自青州来，谭将此计告之。修曰：“兄弟者，左右之手也。今与他人争斗，断其右手，而曰我必胜，安可得胜乎？夫弃兄弟而不亲，天下其谁亲之？彼谗人离间骨肉，以求一朝之利，愿塞耳勿听！若斩佞臣数人，复相亲睦，以御四方，可横行于天下。愿主公详之。”谭大怒，叱退王修，使人去请袁尚。尚与审配商议，配曰：“此必郭图之计也。主公若去，必遭奸计。”尚曰：“奈何？”配曰：“不如乘势攻之。”袁尚全装惯带，起兵五万，摆布军马出城。袁谭见袁尚领军来，情知事泄，便披甲上马，与尚交锋。尚大骂。谭亦骂曰：“汝药死父亲，夺其名爵，今又来杀兄耶！”二人亲自交锋，袁谭大败。尚亲冒矢石，冲突掩杀。谭引败残军马奔走平原，尚收兵还。谭与郭图再议进兵，令岑璧为将，领兵前来。尚自引兵出冀州。两阵对圆，旗鼓相望。璧出骂阵，尚欲自战，大将吕旷拍马舞刀来战岑璧。二将战无数合，斩岑璧于马下。掩杀，谭兵大败，再奔平原。审配劝尚一发剿除根本，遂乃进兵，追至平原。谭又勒兵回战，抵当不住，退入平原，坚守不出。尚三面围困攻打。谭见城中粮少，与图计议。图曰：“今将军忧兵乏粮少，显甫尽率其众而来，久自不敌。愚意可遣人投曹公，使提兵来击显甫。曹公军至，必先攻冀州，显甫必还而救之。将军引兵而西，自邺音业迤北，尚可掳矣。若曹公击破显甫，其兵奔走，又可敛而取之，以拒操。操远来，粮食不继，必自退去。赵国迤北，皆我之兵，亦足与操为敌矣。”谭曰：“可用何人为使？”图曰：“此间有一人，能言快语，乃颖川阳翟人，姓辛，名毗，字佐治，见为平原令，可往。”谭曰：“此人乃辛评之弟，可议论于事。”图曰：“他兄弟二人甚是和睦，便可命之。”谭即时请辛毗，毗闻此言，欣然便往。谭修书呈付毗，使三千军送毗出境而回。

　　却说辛毗到许都，闻知操去伐刘表，见屯军于西平地名；表遣玄德引兵为前部，以迎之。未及交锋，辛毗到操寨。见操礼毕，问其故，毗言：“袁谭使毗特来纳降。”操看书毕，留辛毗于寨中。操聚文武计议，程昱曰：“袁谭被袁尚攻击太急，不得已使辛毗来降，不可准信。且伐刘表，待袁氏兄弟自相吞并，然后可图也。”吕虔曰：“刘表方强，宜先平之。”满宠曰：“丞相既引兵至此，安可便回也？”荀攸曰：“三公之言未尽其善。以愚意度之：天下方有事，而刘表坐保江、汉之间，不敢展足，其无四方之志可知矣。袁氏据四州之地，带甲数十万，虽然数败，犹得民心；若二子和睦，以守其成业，天下未可定矣。今兄弟结冤，势不两全，因此来降，若提兵先灭袁尚，后观其变而除之，天下定矣。此机会不可失也！”操大喜，便邀辛毗饮酒。操曰：“袁谭之降，其真耶？诈耶？袁尚之兵，果可必胜耶？”毗对曰：“明公勿问真与诈也，只当论其势耳。袁氏本兄弟相伐，非他人能间，其间乃谓天下可定于己也。今一旦求救于明公，此可知也。显甫见显思危困而不能取，此力竭也。兵革败于外，谋臣诛于内；兄弟谗阋音隙，国分为二；连年战伐，甲胄生虮虱；加之旱蝗，饥馑并臻，国无囷仓，行无裹粮；天灾应于上，人事困于下：民无问愚者智者，皆知土崩瓦解，此乃天灭袁氏之时也。兵法云：‘石城汤池，带甲百万，而无粮食者不能守也。’今明公提兵攻邺，尚不还救，则失城廓；尚还救，则谭踵袭其后。以明公之威，应困穷之敌，击疲惫之寇，如迅风之落秋叶矣。天以袁尚付明公，明公不取而伐荆州。荆州丰乐之地，国内民和心顺，急未可动摇。今二袁自相残害，可谓乱矣；居者无仓，行者无粮，可谓亡矣。若不取，待下年丰熟，袁氏改过，自相和睦，急难动摇。今因其请救而抚之，利莫大焉。且四方之寇，莫大于河北；河北既平，则六军成而天下震；天下震，则霸业成矣。愿明公详之。”操大喜，踊跃而言曰：“恨与辛佐治佐治，辛毗字也。相见之晚耶！”即目督军，还取冀州。

　　袁尚知曹公军马渡河，急急引军还邺。袁谭见尚拔寨退军，大起平原军马，随后赶来。行不到数十里，一声炮响，两军齐出，左边吕旷，右边吕翔，兄弟二人截住袁谭。未知如何？ 

曹操决水淹冀州
　　建安八年冬十月，曹操引兵弃西平，径取冀州。玄德恐操有谋，不敢追袭，自回荆州。操进兵渡河，袁尚慌引军还，留吕旷、吕翔二将断后。袁谭赶来，二将截住归路。袁谭于马上泣告二将曰：“吾父在日，谭不曾慢待于二将军，何从吾弟而相逼耶？”二将闻言，皆下马降谭。谭曰：“勿降我也，可降曹丞相。”二将随谭见操。操大喜，自将女许谭为妻，令旷、翔二人为媒，遂封二将为列侯。谭请操攻取冀州，操曰：“未可。方今粮草不接，搬运生受，我由济河遏淇水入白沟，以通粮道，然后进兵。”令谭且居平原，带吕旷、吕翔退军于黎阳屯驻。郭图语袁谭曰：“今曹操以女许婚，恐其虚意。又带吕旷、吕翔去，皆封列侯，此是捞笼河北人心，终久不容主公也。可刻将军印，暗使人送与吕旷等二人，令作内应。待操破了袁尚，可乘其便而谋之。”谭曰：“此言有理。”遂刻将军印一颗，暗送与二吕。二吕受讫，将印来禀于操。操大笑曰：“谭暗送印者，欲汝等为内助也，待我破了袁尚，就里取事。此小计也。吾破尚之后，军粮皆足，岂能害我哉？汝等且权受之。”自此，曹操便有杀谭之心。

　　建安九年春二月，袁尚与审配商议：“今曹兵运粮入白沟，必来攻冀州也，如之奈何？”配曰：“可发檄，使武安长尹楷屯毛城，通上党地名运粮道；令沮授之子、大将沮鹄守邯郸，以远攻曹公。主公可进兵平原，急攻之。先绝袁谭之祸，然后破曹。”袁尚大喜，留审配守冀州，使马延、张顗二将为先锋，连夜起兵攻打平原。谭知尚兵来近，告急于操。操曰：“吾正待如此，必得冀州。”是时许攸自许昌来，闻尚又攻谭，入见操曰：“丞相何坐而欲待天雷诛杀谭、尚二袁乎？”操曰：“吾已料定矣。”遂令曹洪先进兵攻邺，操自引一军来攻尹楷。兵临本境，楷引一军来迎。楷出马，操曰：“许仲康仲康，许褚字也。安在？”只见阵中一骑马，从侧首便出，尹楷措手不及，一刀斩于马下。余众奔溃。原来许褚未闻操唤，先已出阵。操招过太半投降，操勒兵取邯郸。沮鹄进兵来迎。张辽出马，与鹄交锋。战不三合，鹄大败走入军中，辽赶入去。两马相离不远，辽取弓射之，应弦落马。操指挥军马一掩，众皆奔散。先除此二害，遂引军前抵冀州。曹洪已近城下。操令三军绕城筑起土山及地道以攻之。审配坚守甚严。东门守将冯礼贪酒，有误巡警，配拿下打四十脊杖。冯礼恨之，开门降操。操问破城之策，礼曰：“突门内土厚，可掘地道而入放火，城可拔也。”操教礼引三百壮士，夤夜掘地道而入。

　　审配夜夜城上点视军马。当夜见突门角上，城外无灯火，配曰：“冯礼必引兵从地道而入也！”急唤精兵运石，击突闸门；门闭，冯礼及三百壮士，皆死于土内。操折了这一场，遂罢地道之计，退一军于洹水之上，以候袁尚回兵。洹水离冀州五十里。袁尚攻平原，听知曹操已破尹楷、沮鹄，即目围困甚紧，掣兵一半回救冀州。其将马延曰：“不可从大路去，曹操必有伏兵。可取小路，从西山出滏音辅水口去劫曹营，必解围也。”尚曰：“吾先往。恐不利，汝与张顗随后便至。”马延、张顗屯军断后。尚比及行，先有细作去报曹操。曹洪谏曰：“归师勿掩，可以避之。今袁尚军老小必在城中，掣兵回来，必死战矣。”操曰：“尚从大道上来，吾即避之：若从西山小路而来，一战可擒也。吾料袁尚必从小路而来。”忽一人报曰：“袁尚不从大道而来，从西山小路远出滏水界口。”操拍手笑曰：“天使吾得冀州也！”操曰：“彼若来，必举火为号，令城中接应。分兵两路击之，大事就矣。”

　　却说袁尚出滏水界口，东至阳平地名，屯军阳平亭，离冀州十七里，一边靠着滏水。尚令军士堆积柴薪干草，至晚焚烧为号；遣主簿李孚扮作曹军都督，于路责喝诸营军士，直至城下，大叫：“开门！”审配认是李孚声音，放入城中，说：“袁尚已陈兵在阳平亭，等候接应。若城中兵出，亦举火。”配教城中堆草放火，以通音信。孚曰：“城中无粮，可发老弱残兵并妇人出降，以免城中饥色。若百姓一出，便以兵继之。”配从其论。次日，城上竖白旗旛，上写“冀州百姓投降”。寨中人报曹操，操曰：“此是城中无粮，教老弱百姓出降，以免饥色，后必有兵出也。”操教张辽、徐晃各引三千军马，伏于两边。操自张麾盖，众军一齐拥至城下，果见城门开处，百姓扶老携幼，手持白旛而出。操曰：“我知百姓在城中受苦，若不出来就食，早晚皆饿死矣！”众皆拜伏于地。操教于后军讨粮食，老弱百姓约有数万。百姓才然出尽，城中兵突出。操教将红旗一招，张辽、徐晃两路兵出，乱杀城中兵回。操自飞马赶来，到吊桥边，城中弩箭如雨，射倒曹操坐下马。操盔上正中两箭，险透其顶。众将急救回阵。操更衣换马，便引众将来攻尚寨。尚自迎敌。时三路军马一齐杀至，两军混战，袁尚大败。尚引败军退往西山下寨，令人催取马延、张顗军来。操使吕旷、吕翔去招安二将，迎于半路，出马答话。吕旷曰：“袁尚死在旦夕。曹丞相宽洪大度，礼贤敬士，如其降之，不失封侯之位。”马延、张顗随二吕来降，操亦封为列侯。次日，进兵攻打西山，先使二吕、马延、张顗断袁尚粮道。尚情知西山守不住，夜走滥口地名。安营未定，四下火光径入，伏兵尽起，人不及甲，马不及鞍。尚军大溃，退走五十里，故遣豫州刺史阴夔、陈琳请降。操许之，连夜使张辽、徐晃却去劫尚寨。尚尽弃印绶节钺，衣甲辎重，连夜望中山而逃。

　　操回军攻城下，许攸献计曰：“何不决漳河之水以淹之？”操然其计，先差军于城外掘壕堑，周围四十里。审配在城上看操军在外掘堑河极浅，配暗笑曰：“此是欲决漳河之水，以灌城池之计也。壕深可灌；如此之浅，安能用哉？可一越而过也。”众将来白审配曰：“今城外掘壕，可以击之。”配曰：“空费其力，一任为之。”当夜，曹操添十倍军士，并力发掘；比及天明，广深二丈，引漳水灌之，城中水深数尺，更兼粮绝，军士皆饿死。辛毗在城外，用枪挑袁尚印绶衣服，招安城内之人。审配大怒，将辛毗家属老小八十余口，就于城头上斩之，将头掷下。辛毗号哭不已。城中困极，宰马为食，军士饿倒，不能守把。审配兄之子审荣，素与辛毗至厚，见毗在城下号哭，密写献门之书，拴于箭上，射下城来。军士拾献辛毗，毗将书献操。操唤诸将听令：“如入冀州，休得杀害袁氏一门老小。军民降者免死。”次日天明，荣大开西门，放操兵入。辛毗跃马先入，军将随后杀入冀州。审配在东南城楼上，见操军已入城中，引数骑下城死战，正迎徐晃交马。晃生擒审配，以索绑之，解出城来。路逢辛毗，毗咬牙以鞭鞭配首，曰：“贼奴！今日真死矣！”配大骂曰：“狗辈 ！正由汝引曹操破我冀州，恨不得杀汝也！且汝今日能杀我耶？”解见曹操。操曰：“汝知献门接我者乎？”配曰：“不知。”操指曰：“此是汝侄审荣所献也。”配曰：“小儿不足用，乃至于此！”操曰：“昔日孤之行围，何弩之多耶？”配应声曰：“恨少！恨少！”操曰：“卿忠于袁氏，不容不如此。汝肯降吾否？”配曰：“不降！不降”辛毗哭拜于地曰：“家属八十余口，尽遭此贼之杀害。愿丞相戮之，以祭魂耳！”配曰：“吾生为袁氏臣，死为袁氏鬼，不似汝辈谗谄阿谀之贼耳！可速斩我！”操教牢撁出。临受刑，叱行刃者曰：“吾主在北，不可使吾面南而死！”配向北坐，引颈就刃而死。时建安九年秋七月也。史官诗曰：

　　河北多名士，谁如审正南？命因昏主丧，心与老天参。

　　忠直言无隐，廉能志不贪。临亡犹北向，降者尽羞惭。

　　审配向北而死，见者皆伤感不已。操怜其忠义，命葬于城北。

　　大军入城。长子曹丕，字子桓，时年十八岁。此子是中平四年冬十月生于谯郡。生时有云气，青色一片，圆如车盖，覆于其室，终日不散。望气者对操曰：“此子贵不可言，非人臣之气！”八岁能属文，有逸才，博览古今经传，通诸子百家之书。善骑射，好击剑。琅琊卞氏所生。卞氏本娼家也，操纳为妾，故生此子。卞氏乃宣武皇后。丕即文帝也。打破冀州，时曹丕随父在军中，先领随身军径投袁绍家下马，拔剑而入。有末将当之曰：“丞相有命，诸人不许入绍府。”丕叱退末将，提剑而入后堂，见刘夫人抱一女而哭，丕向前欲杀之。未知刘氏性命如何？ 

曹操引兵取壶关
　　曹丕向前拔剑斩之，见红光满目，遂按剑而问曰：“汝何人也？”刘氏曰：“妾乃袁将军之妻也。”丕曰：“怀中所抱者何人？”刘氏曰：“此是次男袁熙之妻甄氏也。因熙出镇幽州，甄氏不肯远行，故留在此相伴。”丕拖近前，见披发垢面。丕以衫袖拭其面观之，见甄氏玉肌花貌，有倾国之色，遂对刘氏曰：“吾乃曹丞相之子也。愿保汝家，汝勿忧虑。”按剑坐于堂上，众将谁敢辄入。【后史官录《甄皇后传》云：

　　《文昭甄皇后传》曰：甄氏乃中山无极人，上蔡令甄逸之女。生于光和五年十二月丁酉日。其母张氏常梦中见一仙人，手执玉如意，立于其侧；临产之时，见仙人入房，以王衣盖体，遂生甄氏。三岁丧父。后相士刘良相之，曰：“此女之贵，乃不可言。”自少至长，并不好戏弄。年八岁，门外有立骑马戏者，家中人及诸姊皆上阁观之，甄氏独不行。姊怪，问之曰：“门外走马为戏，老幼竞观，汝独不观，何也？”甄氏曰：“岂女子之所观耶？”年九岁，喜读书写字，借诸兄笔砚使用。兄曰：“汝当习女工，何用读书写字。欲作女博士耶？”甄氏曰：“古之贤者，未有不学前世成败，以为己诫。不知书，何由见之？”后天下兵乱，加以饥馑，百姓皆卖金银珠玉宝物。时甄氏家巨富，尽收买藏之。甄氏时年数岁，乃白母曰：“今世乱，何多买宝物？此取祸乱之端也。匹夫无罪，怀壁为罪。又兼左右皆饥乏，不如以谷赈给亲族邻里，广为恩惠也。”举家皆称其贤。年十四岁，时中兄丧，悲哀过制。甄氏事嫂极尽其劳，抚养兄子，慈爱甚笃。母性严，待诸妇有常，甄氏数谏曰：“兄不幸早终，嫂年少守寡，顾留一子，以大义言之，待之当如妇，爱之宜如女。”母感其言，遂流涕，令甄氏与嫂同处。后建安中，袁绍娶与中子袁熙为妇。熙出守幽州，留在冀州侍姑母。因此，被曹丕所见而纳之。】

　　众将请曹操入城，操上马，摆布严整。时有许攸在马后，将入城门，攸纵马近前，以鞭指其城门曰：“阿瞒，汝不得我，不得冀州也。”操大笑曰：“汝言是也。”此是操智高处。操至绍府门下，问曰：“谁曾入此门去来？”末将对曰：“世子在内。”操急唤出，欲杀之。荀攸、郭嘉曰：“非世子，无以镇压此府也。”操方免之。刘氏出拜曰：“非世子，无以保全家也！愿以女酬之。”操教唤出。甄氏拜于前。操视之，曰：“真吾儿妇也！”遂令曹丕纳之。操见其女有贵相，故知是袁熙之妻，佯呆而不问，遂令丕纳之。此是操明见，能识贵人也。

　　操既定冀州，亲往袁绍墓下祭之，再拜而哭甚哀，回顾语众官曰：“吾想昔日与本初共起兵时，绍问吾曰：‘若事不辑，方面何所可据？’吾问之曰：‘足下意欲若何？’绍曰：‘吾南据河，北阻燕、代，兼戎狄之众，南向以争天下，庶可以济乎？’吾答曰：‘吾任天下之智力，以道御之，无所不可。’此言未尝忘之。今本初已丧，吾想此言而流涕也。”众皆服其高见。操赐金帛粮斛，安绍妻刘氏之心，乃下令曰：“河北居民遭兵革之难，尽免今年租赋。”大事已定，写表申朝，操自领冀州牧。

　　次日，许褚跃马出东门，正迎许攸。攸唤褚曰：“汝等无我，安能出入此门乎？”褚大怒曰：“吾等千生万死，身冒血战，夺得城池，汝安敢夸口也！”攸大骂曰：“此等皆匹夫起身耳，何足为道！”褚大怒，拔剑杀之，提头来见曹操，说许攸如此无礼，“某杀之”。操曰：“子远素与吾旧，故相戏耳，何故杀之？”深责许褚，令厚葬之。此是曹操奸雄处，心自有杀许攸之心，恐人议论，故诈言是也。后人有诗赞许攸曰：

　　堪笑南阳一许攸，欲凭胸次傲王侯。

　　不思曹操如熊虎，犹道吾才得冀州。

　　操问其间谁知户籍，冀民曰：“骑都尉崔琰曾数谏袁绍守境，绍不从，因此托疾在家。”操专人接之。琰字季珪，清河东武城人也。琰至，操命为本州别驾从事。操言曰：“昨按本州户籍，可得三十万众，故为大州也。”琰对曰：“今天下分崩，九州幅裂，二袁兄弟亲寻干戈；冀方烝民暴骨原野，未闻王师仁声先路，存问风俗，救其涂炭，而校计甲兵，惟此为先，斯岂鄙州士女所望于明公哉？”操闻其言，改容谢之，待为上宾。

　　操已定冀州，使人探袁谭消息。谭趁时取掠甘陵、安平、渤海、河间等处，闻知尚走中山，连夜攻之。尚兵虚弱，无心战斗，闻风而走。尚往幽州投奔袁熙，袁谭尽收其众，欲复冀州。操使人召之，谭不至。操大怒，驰书骂，以绝其婚。操自统大军征袁谭，直抵平原。谭料非敌，遂弃平原，走保南皮今河间南皮县。建安十年春正月，曹操进兵南皮，时天气肃寒，河道尽冻，粮船不通。操传令，差本处百姓敲冰拽船，以代军士之劳。百姓听知，皆望深山而逃。操大怒曰：“捕得百姓来，斩之！”百姓闻得，乃亲往营中投首。操曰：“若不杀汝等，则吾号令不行；若杀汝等，吾无仁心也。汝等快往山中藏避，休被吾军士擒之。”百姓皆垂泪而去。此操之奸雄也。遂兵进南皮。

　　谭引骁将出城，与曹军相敌。两阵对圆，操出马，以鞭指谭而骂曰：“吾厚待汝，汝何生异心也？”谭曰：“汝犯吾境界，夺吾城池，反说吾有异心，何也？”操大怒，遣徐晃出马。谭使彭安相迎。两马相交，晃斩彭安于马下。谭军败走，退入南皮。操速遣军，四面围住。谭使辛评见操，说投降。操曰：“袁谭年幼，反复不常，吾难准信。看汝弟之面，就休回去。”评曰：“丞相差矣。某闻‘主贵臣荣，主忧臣辱’。安可不回也。”操即遣之。评回见谭，言操不准投降。谭叱之曰：“汝弟见事曹操，汝怀二心耶？”评气昏于地，须臾而死。谭甚悔之。后有赞曰：

　　不顾其身，一言气昏。全忠尽节，河北功臣。

　　郭图曰：“若与南军斗将，不能胜。来日尽驱百姓当先，军继其后，与曹操决一死战，雌雄可分矣。”谭从其言，当夜尽驱南皮百姓，使皆执刀枪听令。次日平旦，大开四门，军在后，驱百姓在前，喊声大举，一齐拥出，直抵曹寨。两军混战，自辰至午，胜负未分，杀人遍地。操见未获全胜，操弃马上山，亲自击鼓。将士见之，奋力向前，谭军大败，百姓掩杀。曹洪奋威突阵，正迎袁谭，举刀乱砍，洪杀谭死于阵中。郭图见阵大乱，急驰入城。乐进望见，拈弓搭箭射下城壕，一拥而入，人马俱陷。操引兵入南皮，安抚百姓了当，忽有一彪军来到，乃是袁熙部下战将焦触、张南。操自引军迎之。二将皆倒戈卸甲，特来投降。操亦封为列侯。又黑山贼张燕引军十万来降，操封为平北将军。操令乐进、李典会合张燕，打并州，攻高干。操自引军攻幽州，来破袁熙、袁尚。

　　先说曹操教将袁谭首级各县号令，曰：“敢有哭者，灭三族。”头挂北门外。一人布冠衰衣，哭于头下。左右拿来见操。操问之，乃北海营陵人也，姓王，名修，字叔治。乃青州别驾，因谏袁谭被逐。知谭死，故来哭尸。操曰：“汝知吾令否？”修曰：“已知。”操曰：“汝不怕累及三族耶？”修曰：“汝生逼他命，亡而不哭，非义也。畏死忘义，何以立世乎！吾受袁氏厚恩，若得收葬谭尸于残土，然后全家受戳，瞑目无恨。”操曰：“河北义士何如此之多矣！可怜袁氏而不能用，能用则吾安敢正眼而观此地也！”操遂礼修为上宾，以为司金中郎将。操又得王修，甚喜，问修曰：“今袁尚已投袁熙，当用何策取之？”修不答。操曰：“真乃忠臣也。”问郭嘉，嘉曰：“可使袁氏降将焦触、张南等自攻之，可以取也。”操用其言，随差焦触、张南、吕旷、吕翔、马延、张顗，各引本部兵，分三路进攻幽州。操兵缓行接应。

　　袁尚知操兵到，前队皆是河北降兵，二人商议弃城，引兵星夜奔辽西而去投乌丸番邦也。幽州刺史乌丸触番人之名杀白马为祭，聚幽州众官，歃血为盟，共议背袁向曹之事。乌丸触先歃血，言曰：“吾知曹丞相当世英雄，今往从之，如不遵令者腰斩。”依次歃血。至别驾韩珩前，珩乃掷刀于地而言曰：“吾受袁公父子厚恩，今主败亡，智不能救，勇不能死，于义缺矣！若北面而降曹氏，吾不为也！”一席之人尽皆失色。乌丸触曰：“夫兴兵大事，当立大义。事之济否，不待一人。韩珩既有志如此，听其自便。”推珩而出。乌丸触乃出城迎接三路军马，径来投降。操大喜，加为镇北将军、幽州太守。

　　操使探，“乐进、李典攻打并州，高干见守壶关口，不能下”。操自勒兵前往。乐、李二将接着，说：“干死拒住关，击之不能下。”操集众将，共议破干之计。荀攸曰：“若破干，须用诈降计方可。”操然之，唤降将吕旷、吕翔，附耳低言。吕旷等引军数十，直抵关下，叫曰：“吾等为袁尚轻视，故降曹操。操多疑心，吾今改过，还扶旧主。可即开关相纳。”高干未信，只教二将自上关说话。二将卸甲弃马而入，言曹操之过。干曰：“曹军新到，何计破之？”旷曰：“乘军心不定，今夜劫寨。某等愿当先。”干喜，是夜教二吕当先，引万余军前去。将至曹寨，背后喊声大震，伏兵四起。高干性命如何？ 

郭嘉遗计定辽东
　　高干知是中计，急回壶关城，乐进、李典已夺了关。高干夺路走脱，去投单于。操领兵拒住关口，使人追袭高干。干到单于界，正迎北番左贤王。干下马拜伏于地，言：“曹操吞并故旧境土，今欲犯王子地面，万乞救援，同力克复，以保北方。”左贤王曰：“吾与曹操自来无仇，何敢侵我地土？汝欲使吾结冤耶！”叱退高干。干寻思无路，去投刘表。行至路上，被都尉王琰杀之，将头解送曹操。操封琰为列侯。

　　并州既定，操商议西击乌丸，就拿袁熙，以绝祸根。曹洪等曰：“袁熙、袁尚兵败将亡，势穷力尽，今投夷狄；夷狄贪而无亲，岂能为尚用？今引兵入番邦境内，倘或刘备、刘表引兵袭许都，救应不及，为患不浅矣！请回师而勿进为上。”郭嘉进曰：“诸公言者，错矣。公虽威震于天下，胡人恃其边远，必不设准备。因其无备，卒然击之，可破灭也。且袁绍于番邦有恩，而尚兄弟犹存。今舍乌丸之资而往南征，尚兄弟因乌丸之助，招死主之臣，以生冒顿之心，冒顿，音没突，番人名。成觊觎之计，恐青、冀非己之有也。刘表坐谈之客耳，自知才不足以御刘备矣。重任之，则恐不能制；轻任之，则备不为用。虽虚国远征，公无忧矣。”操曰：“奉孝之言，真大议论！”遂率大小三军，车数千辆，出卢龙寨。但见黄沙漠漠，狂风暗起，山谷崎岖，操有回军之心，问于郭嘉。嘉此时不服水土，卧病于车上。操泣曰：“以吾欲平夷狄，使公远涉艰辛而染病耶？”嘉曰：“某感丞相大恩，虽死不能报万分之一。”操曰：“吾见北地崎岖，意欲回军，若何？”嘉曰：“兵贵神速。今千里袭人，辎重多而难以趋利；不如轻兵兼道以出，掩其不备，虏可擒也。须得曾识径路者以引之。”

　　操遂留郭嘉于易州养病，求乡导官以引路。人荐袁绍旧将田畴深知其境，操命寻之。畴见操，言曰：“此地秋夏间有水，浅不通车马，深不载舟船，为难久矣。旧北平郡治在平冈道，出卢龙，达于柳城。自建武以来，陷坏断绝，垂二百载，而尚有微径可从。今虏将以大军当由无终，不得进而退，懈弛无备；若嘿音默回军，从卢龙口越白檀之险，出空虚之地，前近柳城，掩其不备，冒顿可一战而擒也。”操从其言，封田畴为靖北将军，作乡导官，为前驱。张辽为次。操自押后，倍道轻骑而进。时建安十一年秋七月，田畴引张辽前至白狼山。

　　却说袁熙、袁尚会合冒顿等数万骑前来，张辽慌报知曹操。操自勒马，登高望之，见冒顿兵无队伍，参杂不整。操与张辽曰：“虏兵不整，便可击之。”操以麾授辽。辽引许褚、于禁、徐晃四路下山，奋力急攻，冒顿大败。辽拍马斩冒顿于马下。余众投降：自名王已下，胡、汉相杂二十余万口。袁熙、袁尚引数千骑投辽东去。

　　操收军入柳城，使人探郭嘉病，回报郭嘉病九分。操封田畴为柳亭侯，以守柳城。畴曰：“某负义逃窜之人耳，蒙厚恩全活，为幸多矣；岂可卖卢龙之寨，以讨赏禄哉！必不得已，请效死不受侯职！”言未毕，涕泣横流。操又使夏侯惇说之，不从，操乃拜畴为议郎。操抚慰单于番人等，送纳骏马一万匹。操领兵回，时天气寒且旱，二百里无复水，军又乏粮，杀马数千匹为食，凿地三四十丈乃得水。操回至易州，重赏先曾谏者。操曰：“孤前者乘危远征，侥幸成功。虽得之，天所佑也，故不可以为法。诸君之谏，万安之计，是以相赏。后勿难言之。”操到易州，时郭嘉已死数日，停柩在公廨。操往祭之，哭倒于地曰：“奉孝死，乃天丧吾也！”回顾与文武曰：“诸君年齿皆孤等辈，惟奉孝最小，吾欲托以为后事。不期中年夭折，使吾心肠崩裂矣！”嘉之左右，将嘉临死所封之书，呈上曰：“嘉临亡，亲笔书此。丞相从之，辽东自定矣。”操曰：“奉孝如此用心，孤如何不从！”拆封视之，点头嗟叹，诸人皆不知其意。次日，夏侯惇引众人禀曰：“辽东太守公孙康，久不宾服。即目袁熙、袁尚二人投之，久必为患。不如乘其未动，速往征之，辽东可得矣。”操笑曰：“不烦诸公虎威。数日之间，公孙康自送二袁之首矣。”诸人皆疑。次日，又禀，操亦如前言回之，诸将不信。

　　却说袁熙、袁尚引数千骑，奔辽东来。公孙康本辽东襄平人也，武威将军公孙度之子。康知袁熙、袁尚来投，遂聚本部属官商议。其叔公孙恭曰：“袁绍在日，常有吞辽东之心，恨未有暇也。今袁熙、袁尚兵败将亡，无处依栖，来投辽东，此是鸠夺鹊巢之意也。若容纳之，必来相图。不如赚入城中杀之，送头与曹公，曹公必重待于汝也。”康曰：“只愁曹公乘时引兵下辽东，又不如纳二袁以助之，使为股肱也。”恭答曰：“操若下辽东，必星夜前来；如其无意，必不动矣。可探听之。如操进兵，则留二袁；如不动，则杀二袁送与曹公。”康从之，先使人去探听消息。

　　却说袁熙与袁尚曰：“今辽东军兵有数万，足可与操争衡，暂投之。却当杀公孙氏以夺其城，养成气力而抗中原，可复河北也。”尚曰：“吾揣此心久矣。”二人入见公孙康，留于馆舍，每日使人相待，推病不相见。探细人回报：“曹操兵屯易州，无下辽东之意。”公孙康先伏刀斧手于壁衣中，使人请二袁入。相见礼毕，命坐。康见左右侍立，尽令出外回避，欲议密事。尚见坐榻上无裀褥，时天气严寒，对康曰：“愿铺坐席。”康瞋目而言曰：“汝二人之头，将行万里，何席之有！”尚大惊，举手无措。康曰：“何不下手！”刀斧手拥出，就坐席砍下二人之头，用木匣盛贮，使人送投易州，来见曹操。操在易州，按兵不动。夏侯惇、张辽入，禀曰：“如不下辽东，可回许都。恐刘表生心。”操曰：“吾待二袁之首。”众皆暗笑。忽报辽东公孙康遣人送袁熙、袁尚首级至。众皆大惊。使呈上书，操大笑曰：“不出奉孝之料！”操赏其使，遂刻印，封公孙康为襄平侯，拜左将军。使回，众官问于操曰：“何为不出奉孝之料耳？”操乃将郭嘉书以示之。其书曰：

　　今闻袁熙、袁尚往投辽东，切不可加兵。公孙康久畏袁氏吞并，往投必疑。若使兵急之，后必并力迎敌，急不可下；若缓之，公孙康、袁氏必自相图，其势然也。

　　众皆踊跃称善。操引诸官设祭于郭嘉灵前。嘉亡年三十八岁，从征伐十有一年，多立奇勋。史官有庙赞曰：

　　天生郭奉孝，豪杰冠群英。腹内藏经史，胸中隐甲兵。

　　运谋如范蠡，决策似陈平。可惜身先丧，中原梁栋倾。

　　又诗曰：

　　虽然天数三分定，妙算神机亦可图。

　　若是当时存奉孝，难容西蜀与东吴。

　　操领兵还冀州，使人先扶郭嘉灵柩于许都迁葬。程昱等请曰：“北方大定，可还许都，建下江南之策。”操笑曰：“吾有此志，诸君先言，正合吾意也。”是夜，宿冀州城东角楼上，凭栏仰观天文。时有荀攸在侧，操指曰：“南方旺气粲然，恐未可图。”攸曰：“以丞相天威，何所不服耶！”正看间，忽见一道金光，从地而起。攸曰：“此必有宝于地下。”操下楼，随光令人掘之。果得何物，下回便见。 

刘玄德襄阳赴会
　　曹操于金光处掘出一铜雀，问攸曰：“此何物也？”攸曰：“昔舜母夜梦玉雀入怀，而生舜帝。今得铜雀，此吉祥之兆也，宜作高台以庆之。”操大喜，遂令造铜雀台于漳河之上。即日破土断木，烧瓦磨砖，计一年而工毕。次子曹植进曰：“若建层台，必立三座：至高者，名为‘铜雀’；左边一座，名为‘玉龙’；右边一座，名为‘金凤’。作两条飞桥，横空而上，以‘龙凤朝铜雀’之意。二年成就。”操喜曰：“吾儿言者是也。他日台成，足可娱吾老矣。”次子名植，字子建，极聪明，年十岁时善属文，谙经书，诵论辞赋数十万言，无一字差错，常作文章呈父。操曰：“汝倩人耶？”对曰：“出言为论，下笔成章，顾当面试，奈何倩人？”操甚爱之。操妾刘氏生子曹昂，征张绣时阵亡。卞氏生四子：丕、彰、植、熊。操独爱植。于是留曹丕、曹植在邺造台。操令张燕守北寨。操所得袁绍之兵，共有五六十万。班师回许都，议封功臣，皆为列侯。操表军祭酒郭嘉。表曰：

　　臣闻褒忠宠贤，未必当身；念功惟绩，恩隆后嗣。是以楚宗孙叔，显封厥子；岑彭既没，爵及支庶。故军祭酒郭嘉，忠良渊淑，体通性达。每有大议，发言盈庭，执中处理，动无遗策。自在军旅，十有余年，行同骑乘，坐共帏席：东擒吕布，西取眭固；斩袁谭之首，平朔土之众；逾越险塞，荡定乌丸；震威辽东，以枭袁尚。虽假天威，易为指麾，至於临敌，发扬誓命，凶逆克殄，勋实由嘉。方将表显，短命早终。上为朝廷悼惜良臣，下自毒恨丧失奇佐。宜追增嘉，封并前千户，褒亡为存，厚往劝来。谨表以闻。

　　封郭嘉为贞侯，养其子奕于府中。后奕为太子文学，早薨，子深嗣。深薨，子猎嗣。操欲南征刘表，荀彧曰：“军方北征而回，未可远行。更待半年，养成气力，刘表、孙权一鼓而下。”操从之，分兵屯田，以候调用。

　　却说玄德自到荆州，刘表待之甚厚。一日，正与相聚饮酒，忽报原降张虎、陈生在江夏掳掠人民，欲取荆州造反。表惊曰：“二贼反，为祸不小！”玄德曰：“不须兄长忧虑，备往收之。”表大喜，即点三万军，令玄德行。次日，到江夏，张虎、陈生引兵来迎。玄德引关、张、赵云出马。玄德在门旗之下，望见张虎所骑之马，极其雄骏。玄德曰：“此必千里马也。”言未毕，子龙挺枪出马，径冲过阵去，一枪刺张虎于马下，就扯住辔头，牵马回阵。陈生见子龙牵马而去，随赶来夺。张飞大喝一声，挺矛出马，将陈生刺于马下。余众奔溃。玄德招安平复，江夏诸县民赖其利，遂班师回。表自出廓迎接，入城饮宴。酒至半酣，表曰：“吾弟此等雄才，荆州有所倚仗也。但忧南越不时寇境，张鲁、孙权皆足以为虑。”玄德曰：“弟有三将，可以保之，遣张飞巡南越之境；关某拒固子城，以镇张鲁；赵云拒三江，以当孙权。兄何忧哉！”表大喜。时蔡瑁告姐蔡夫人曰：“刘备遣三将巡境，自居荆州，久必为患。备为人忘恩失义，不可同守荆州。”蔡夫人夜对刘表曰：“我闻荆州人多与刘备往来，容在城中无益，不如遣之。”表曰：“吾弟仁德之人也。”蔡氏曰：“诚恐他人不似汝心。”表已狐疑。
  </div>
  <div class="pagination">
   <a href="三国志通俗演义嘉靖壬午本_page27.html">
    上一页
   </a>
   <span>
    ...
   </span>
   <a href="三国志通俗演义嘉靖壬午本_page23.html">
    23
   </a>
   <a href="三国志通俗演义嘉靖壬午本_page24.html">
    24
   </a>
   <a href="三国志通俗演义嘉靖壬午本_page25.html">
    25
   </a>
   <a href="三国志通俗演义嘉靖壬午本_page26.html">
    26
   </a>
   <a href="三国志通俗演义嘉靖壬午本_page27.html">
    27
   </a>
   <span class="current-page">
    28
   </span>
   <a href="三国志通俗演义嘉靖壬午本_page29.html">
    29
   </a>
   <a href="三国志通俗演义嘉靖壬午本_page30.html">
    30
   </a>
   <a href="三国志通俗演义嘉靖壬午本_page31.html">
    31
   </a>
   <a href="三国志通俗演义嘉靖壬午本_page32.html">
    32
   </a>
   <a href="三国志通俗演义嘉靖壬午本_page33.html">
    33
   </a>
   <span>
    ...
   </span>
   <a href="三国志通俗演义嘉靖壬午本_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
