<!DOCTYPE html>
<html>
<head>
    <meta charset="UTF-8">
    <title>绣云阁 - 第 10 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绣云阁 - 第 10 页/共 40 页</h1>
    <div class="content">


                        


第二十一回    过裙山邀入洞府　离沐水错认归途


　　七窍、三缄义气相投，弗忍言别，不知不觉已三日矣。至四日早起，三缄谓七窍曰：“尔我谈情如漆如胶，即此聚首终身，尚未为足。无如空生斯世，负却为人一料。趁今年华甚富，不若暂为别去，俟功名成就，解组归来，然后广置膏腴，合院同居，方是长久之策。”七窍曰：“言言金玉，佩服深矣。弟欲前征，兄可送弟一程乎？”三缄曰：“分袂后不知晤对何年，乌得不送？”七窍于是收束行李，出了阴丹阁，携三缄手而泣曰：“相逢难较别离难，一诉离情泪泫然。”三缄曰：“千里送君终是别，何妨携手到阳关。”七窍听得“阳关”二字，泪落如雨，谈不成声。三缄慰之曰：“聚散何常古自今，骊歌难唱别离人。”七窍带泪而续曰：“相逢虽说还多日，此际焉能遣此情。”三缄曰：“吾兄义重已见言外，弟且多送数程，然后归之。”七窍曰：“如此更好。”行约里许，突然清香一股，逼面而来。
　　七窍曰：“时逢初夏，无桂无兰，此幽香也胡为乎来哉？”三缄曰：“是必灵芝也。”七窍曰：“灵芝生于何地？”三缄曰：“吾闻裙山多产灵芝，故幽香乃达于此。”七窍曰：“此去裙山，路有几何？”三缄曰：“前面高耸插于云霄者是也。”七窍曰：“历此不远，吾与尔且h游览一周。”三缄曰：“兄喜游玩，弟当追随。”二人言已，转过路头，竟向裙山而去。
　　刚到山麓，三缄曰：“裙山虽是一体，阴阳各别，兄也游之，其先阳而后阴乎，抑先阴而后阳乎？”七窍曰：“阴阳何分？”三缄曰：“阳山与日相近，广产药材，携筐采取之流往来不绝；阴山与日相远，时多雨雪，春夏皆然，故阴凝气湿，蛇虫虎豹多出其中，从古及今少有人到。”七窍曰：“如是则游阳而弃阴焉。”二人将所游决定，一趋一步，层层向上。时而附葛，时而攀藤，止止行行，直登绝顶。俯首下视，则汪洋浩瀚如在目前。
　　七窍询曰：“汪洋者，莫非海若乎？”三缄曰：“然。”七窍曰：“何以裙山近乎海耶？”三缄曰：“山之卑者，人登其上视之，亦从而卑，眼界所以不宽也。若此裙山高出众峰之表，登临一视，万里河山皆在目中，此为高视阔步，无地不睹者，岂止海乎！”七窍曰：“此海何名？”三缄曰：“是名气海。左之洋洋万顷浪停而波静者，法海也。”七窍曰：“法海外有二江相灌，又属何名？”三缄曰：“一为丹江，一为法江，法海是为丹法会归之地耳。”七窍曰：“是山佳境若斯，惜未早登，以广识见。”三缄曰：“兄止俯视，即已心醉神怡，试为仰观，恐不知手之舞之也。”七窍被三缄一言触动，翘首上望，日月星斗，俨在眉梢，云雾烟霞，似在足底。极力详视，尚有一山挺立，插入天空。七窍惊曰：“裙山高矣，胡半空中复有山尖巍然高耸？”三缄曰：“是乃上昆仑也。”七窍曰：“昆仑之上，不只一乎？”三缄曰：“尔试视之，顶尖而最上者，上昆仑也；顶大而极圆者，中昆仑也；顶小而愈卑者，下昆仑也。”七窍曰：“上昆仑所出何物？”三缄曰：“上昆仑乃修炼阳神之地，长生远死之乡。”七窍曰：“中下昆仑又如之何？”三缄曰：“中昆仑隐于云内，为至清至空之境，见之虽卑于上昆仑，登之如入万仞虚空。而下昆仑则为仙子修丹发火之源焉。”
　　七窍喜曰：“吾登裙山一仰观俯察，而得其道妙者多矣。”三缄曰：“阳山已游，可入阴山一视乎？”七窍曰：“蛇窝虎窟，何敢视之。”三缄曰：“蛇虎出林，必在属阴之候。今正午刻阳时也，彼不敢出。”遂携手而行，转至阴山。
　　山半峭壁万仞，下有石穴，内多习道之人，或止或行，或卧或凭，纷纷不一。游约数里，石穴无算，均与前同。峭壁游余，结尾一穴极宽且大，穴外莹莹枯骨堆积石坪，亦有未化尸骸，非属半段身躯，即系一手一足，零落不堪目睹。七窍曰：“莹莹枯骨，与夫血肉未化之断首断足者何人？”三缄曰：“皆学道士也。”七窍曰：“学道之士，岂无父母兄弟，既没矣，胡为不厝？”三缄曰：“是皆蛇虎所食，尸骸不具，错杂于斯，虽欲厝之，乌能辨别。”七窍曰：“既属学道之士，当为天佑，何被蛇虎所丧哉？”三缄曰：“有素好嫖赌负债难偿，心畏父母鞭笞难于归家而学道者，虽名为学道，而实非学道。或贪财则假道惑众，或贪酒、或贪色则假道迷人。人或与父母斗气，暗逃在外，艰于衣食，借道为徒，不顾父母生死，概将劬劳抛掷。更或有身系独子，为邪言所惑，弃父母而入深山，习道未成，终身不返，祖宗血食自彼断绝。似此之辈死于蛇虎，宜乎不宜？世之习道者率皆类是，所以死丧若此其多。”七窍曰：“这样看来，道之误人，甚矣哉？”三缄见彼心已变更，意欲使之坚确不改，复与言曰：“裙山左面是吾当日出访尔时所从之师，此际尚在洞中，艰难万状，尔随吾往视，入目不送矣。”七窍果随之去，是时，灵宅子早化为老道居洞以候七窍，睹其形容憔悴，衣衫褴褛，有如乞丐，洞无别物，惟一坏鼎败灶而已。见七窍而出以坚心语曰：“悔当年误听紫霞老道所说，来兹学道，一习便成，即得上升，朝见天皇，加以仙职。孰知老道迷人法术至深且远，将吾害得老而无归。如当日不听煽惑之言，娶妻生子，值兹阳景，福享不尽矣，安有如斯之苦乎？”言毕泪流不止。三缄曰：“吾不掉转头颅，又几为尔害矣。”老道无言。
　　七窍见习道苦况与此习道者流，好道之心埋于腹底。又以习道不成苦况，使彼目睹，学道之念乌得不化为乌有。三缄于是促其行曰：“兄可归矣。”遂将七窍导至坦途，言别一声，拱手而去。
　　总真童子复还本相，来见灵宅子曰：“弟子引诱七窍，种种作用恐心不坚，又为紫霞化道士以乱之，及导入洞府，见师所化困苦行状暨毁道言词，去道心场坚如铁石矣，他日再为扶助。紫霞空以阐道巨任托诸虚无子，不独见此群仙，看彼如何付还虚无子仙真之位？”灵宅子曰：“必如是而吾恨始消也。”总真童子曰：“紫霞之仇一复，非但师恨能消，即吾道弟道兄眉长数寸。但愿七窍他年坏道，毒甚虎蛇。”师从欢欣，自不必说。
　　且说七窍与三缄告别，奔走阳关，晚息晓行，足无停日。
　　一日足力已疲，欲觅旅舍，以驻征车，无如道在中途地，难寻下榻。彷徨四顾，恰似孤鸟无栖。正狂奔间，灵宅子又化一老翁携杖前来。七窍揖而询曰：“敢问老丈，前途有旅舍乎？”老翁曰：“无之。”七窍无奈，求宿翁家，老翁慨然即导入室。
　　室无多人，惟此老翁，汲水炊烟，以餐七窍。七窍见其年高而劳于步履，因问之曰：“翁有妻乎？”老翁曰：“去岁恸子殒矣。”七窍曰：“尔子何往？”翁曰：“吾子年甫二八，为一老道引诱，别吾夫妇，竟入深山。以去岁言之，已近三旬。老妻朝日倚闾痛哭，促吾寻访，吾于观剎寻之几遍，形影绝无，归告老妻，老妻哭曰：『吾儿求道不知道，抚育劬劳都不要，使娘朝日苦悲哀，如何能把仙真造。仙真谁是不孝人，自入迷途弗知窍，望儿快快转回家，大道亦可家中造。若令人人似我儿，灭尽人伦无世道。』因此望儿心急气逆而亡，留得老拙一　人，皂罪于此。”言已，张口而哭，致使七窍食不下咽。
　　暂宿一宵，次早速行，暗思：“己尚有母，毋俾望子如老翁之妻焉。”自此道心尽灭，且见习道者如针刺目。然心有所思，目不暇视，只言归家念切，未审路径何如。约走旬余，横隔一江，水深而黑，江绕途断，舟子毫无。七窍独立江头，望洋悼叹。
　　紫霞云游空际，下视七窍难于过江，意在还彼道心，化一道士，亦向此江而至。七窍见是道者，甚为厌恶，不与交谈。
　　道士临江自叹曰：“吾闻是江名曰『沐水』，凡布帛类有洗不洁者能涤还本相。吾之来此，以浣吾道衣也。”言讫，将衣解下躬身而沐。转瞬间，所沐之衣鲜明可爱。道士又曰：“洁则洁矣，衣湿如何服之，须借二分太阳，为我一曝。”遂以两手向天祈曰：“借得二分阳，以曝道者裳；不过片时久，依旧付苍苍。”祝毕，果然捧得红日半边，以曝其衣。渐渐衣已曝干，服于乃躬，曰：“吾欲过江，奈无舟楫，且效高排雁齿，以便吾行。”取下丝縧，向江抛去，成桥一座，缓缓过之。
　　七窍欲附骥尾，恐是障眼之物，坠于水中，然归心似箭，且前且却，不觉已至桥头。试立其上，举目细视，皆坚石砌成，虽经千百年不能朽者。待七窍过江后，道士将桥收在手中，犹是一縧，立于七窍之侧。七窍仍不与语，俯首前征。
　　行未数程，寺钟声闻山外，幸睹人烟辐辏，旅主则呼客子早驻行旌。七窍足力已疲，入舍投宿，道士又在于此。七窍佯为不知，各自加餐。道士亦坐七窍桌间，自言自语曰：“尘羹土饭，污及吾口，可取上昆仑灵芝干儿烹之。”七窍暗思：“疯道士徒夸海口，上昆仑如是其远，且灵芝仙草最为难得，彼言已出，看此芝干如何得来！”殊意道士不慌不忙，即于桌中以指绘一鹤形，鹤旁绘一孩子像。绘毕，向桌拍曰：“看鹤童儿安在？”只此一言，所绘小孩俨然化一童儿，平梳两髻，由桌而下，拜见道士曰：“吾师有何驱使？”道士曰：“今日劳顿已极，命尔跨鹤直到上昆仑采集灵芝，烹汤以壮精力。”童儿诺，将所绘之鹤驱之，鹤果挺立桌上，以嘴刷翎不已。童儿曰：“吾师有命，乘尔到昆仑山顶，采集灵芝嫩干。尔宜迅速，不可迟延。”鹤唳一声，展翅如屏，童儿飞身上背，直冲霄汉。
　　顷之归，手持灵芝干儿交与道士。道士曰：“有此干而无薪，如何烹之？然烹灵芝，必须蓬莱岛之沉香木。童儿速去，与吾取来。”童儿应声如响，驾鹤竟去。不时又转，将沉香木献上。
　　道士接在手中，满室香生，沁人肺腑。
　　七窍正在惊异，道士随以手指绘一金炉银鼎，俨呈于案，旋将银鼎安在金炉之上，灼燃香木，置诸炉内。一时火焰生光，射入半天。继又解下佩刀，细碎芝干。碎后言曰：“此干非使老龙衔东海水烹之，味不鲜美。”复在桌上绘一龙形，绘已而祝曰：“龙兮龙兮，快把海离；海底佳水，以口而携；倾之银鼎，烹此仙齑。”祝刚毕，龙形蜿蜒，愈长愈大，遍体鳞鳞金甲，昂首吐水于鼎中。吐讫，仍到桌上而没。事事停妥，但见红霞缭绕，香气更胜于未烹之时。
　　烹约数刻，道士曰：“芝干谅已熟矣。”遂在腰间取一崖瓢，将鼎倾出，色白如雪。道士食毕，以其所余者倾与七窍。
　　七窍食之，味美迂回，香凝口角。因见道士法术高妙，如醉如痴，乃怡怡然而谀之曰：“道长真知道，法术何高妙；如准拜门墙，吾亦习其窍。”道士尚未回首，驱鹤童儿在侧答曰：“口赞仙师道，句语说得妙；心中常不然，误听三缄告。昔日已同群，脱胎如梦兆；若要呼得醒，耳边雷作炮。”童儿言毕，道士曰：“孩提之童，安知世事。吾见此位君子生有道骨，惜黄河中另有舟儿渡上名利滩头矣，安肯入法海而求正轨耶！”七窍暗想：“此道知吾肺腑，必非凡人，吾且拜在门墙，见道习道，见不合道则去。”主意已定，遂拜道士为师。道士曰：“尔拜吾门下，吾有四语，其谨记之：仙根不习道，空向红尘跳；如听非道言，魂驱孽海窖。”七窍闻此，道心勃发，而名利二字又若不在目矣。是夜，七窍与道士同榻，道士不时教以入道之方。童子曰：“吾师传道，休轻便若此。而今学道人儿，其心如环圆转不定，须待诚实累累，而后指示，入道始坚。”七窍是时思三缄言语，心在富贵；见道士法术，心在《黄庭》，一夜之间未尝合目。
　　晨早起视，道士童儿不知所之。七窍心思杂乱，意欲归家或道或儒，再为计议。殊出廛市，问及行人路径，云此属汉阳地界，非归里之途。七窍知汉阳历家千里有余，不堪愁闷。紫霞欲挽七窍，复遇于途曰：“前夜有约，一早而归。今遇途间，何愁颜固如是？”七窍告以误识归路，一时不能得返，是以愁结眉梢。紫霞曰：“是不难，吾有风车，顷刻可至。”当将真言念动，车自天来。”七窍坐于其中，酣睡不醒。移时紫霞呼曰：“弟子速起，桑梓在望矣。”七窍醒而谛视，果桑梓也，诧异而归，拜见老母后，闲居家内。入儒入道，两相在抱，尚无定见焉。



                        


第二十二回    弃道心皆由巧辩　崇儒学幸服青衿


　　七窍自聆三缄之言，决弃道门，以儒为尚；复见道士之术，又欲荣道以弃乎儒。故自归汉阳，一道一儒盘旋于心，游移莫定。紫霞知之，命复礼子临凡，与决所从。若得七窍从道，则三缄有他山之助；若入儒门，必为坏道倡，兼以野道山妖出而相攻，则三缄势孤而难于撑持矣。复礼子领得师命，乘云空际，闪闪而来。
　　灵宅子亦知七窍被紫霞略显仙法，道心又动，因思七窍如同入道以助三缄，将阐道有资而吾仇难复。趁今游移未决，再命总真童子下得尘世，一坚从儒志向，俾彼名登黄甲，得专政柄，乃能禁道不行。三缄即是道习成，相从无人，不过得还仙位，紫霞亦空劳精力，无颜对及群仙。那时相遇于八卦台，共以任道不阐为笑谈，方泄吾恨。总真童儿奉命，乘云向东而至。
　　复礼子半霄顾盼，遥见东面坠下彩云，不知何仙闲游至此，急将祥光腾上高处视之，乃一总角道童，按云坠地，化为老叟，手持竹杖，向北缓行。复礼子云头暗思：“此总角小童化成老叟，必有所为。然遍想群仙宫中，童子虽多，俱未可以变化之法，是童子而能此术者，或属山精水怪迷弄男女，未可知也。如其为精且怪焉，吾必追踪收之，以除民害。”于是祥光催动，向北而游，总将云头罩着老叟。
　　老叟行约数里，立于绿杨枝下，念及真言，以唤当方。当方至，老叟与谈数语，乘车重去。去不一刻，转告老叟，老叟当将手诀四方挥动，绿杨荫里顷成一座酒楼。酒楼化已，复布罗网以蔽俗跟。旋抽数茎茅草，持手诵咒，其草化作当炉幼子暨饮酒之辈。一时炉烟密密，卖酒声声。复礼子视之甚悉，骇然而言曰：“小小童子有如此法力，吾辈不能及之，但未识化兹酒楼，以障何人眼目，吾且云头稳坐，视彼究竟如何。”坐待良久，前村之北有一少年，泽畔行吟，踌躇四顾，似闲游寻侣而未得者。复礼子熟视片时，恍然悟曰：“行吟泽畔者，七窍也。化酒楼以待之者，必灵宅子门徒总真童子也。吾门仙侣常夸此子年虽妙龄，道法甚高，其心尚未深信。今一见及，诚不虚也。然不化酒楼以待他人，而独待七窍者，必有所告。待吾化一年老道士，入于楼内，见机而作。”将形化后，转而思之，又恐总真童子仙眼视透。吾师传有晦目法，且将真言念动，一下云头，暗从西隅坠于尘世。
　　是时七窍行行止止，身登高埠，引颈四望，见得绿杨枝下窗棂杂露，高插酒帘，心甚喜曰：“近村中有是酒楼，正吾消闲地也。”遂逞步下埠，趋至其间。但闻当炉幼子呼来卖酒声高，饮酒嘉宾夸此瓮头美甚，七窍见绿杨吐秀，常念良朋，闻酒气飘香，正思红友，惜乎饮无同侣，独酌为怀。殊意刚入酒楼，主人笑容可掬而询之曰：“嘉客戾止，欲饮酒乎？”七窍曰：“不识是地有此高楼，忽来贵肆中一饮佳酿。”主人曰：“与友共饮乎，一人独酌耳？”七窍曰：“恨无良友，只有只身。”主人曰：“如是吾来奉陪。”七窍暗睹主人，年约六旬，尔雅温文，真似儒门有道之士。两相揖后，缘梯而上，坐于楼之东偏。窗外嫩柳飞扬，绿影参差，时映于酒卮之内。七窍赞叹不已，曰：“此楼清幽，黄鹤弗让也。”主人曰：“老拙株守家庭，难以度日，因于是地聊设酒肆，以消夏日耳。”七窍曰：“吾见主人儒雅可爱，且将姓字暨所行所学历历详述，俾吾亦步后尘。”主人曰：“吾族葛氏，自太祖乔居于此，历数世矣。太祖酷好诗书，吾祖已开驷马之门，吾父接踵之；至于吾，躬词林忝入，孙若子又接踵焉。世世簪缨，幸而不绝，荣耀鼎盛，皆自儒业苦造而来。”盖是邑本有此贵族，总真童子因假冒之，可令七窍于不惑也。七窍于是复从而礼貌，曰：“小子已廿岁矣，一艺未成，心欲入道以求长生，又欲从儒以求显贵，两相在抱，迄无定衡，敢乞主人为我一决。”主人曰：“尔友朋内所言若何！”七窍曰：“有劝吾习道者，有劝吾习儒者。”刚言至此，复礼子亦呼酒一瓶，饮于七窍之左。七窍曰：“还宜习道乎，习儒乎？”
　　主人曰：“圣天子首出庶物，以平治天下，皆由儒道，哪有道士以法术治天下乎？凡人为天子民，当寻正路，一耕一读，乃至正至大之途。不读则勤耕，以求菽粟有余，俯仰无忧事畜；不耕则苦读，以期功名显达，上下均受荣封。必如是而后不愧生于人世也。每见年少子弟，耕也而惰于耕，读也而懒于读，不耕不读，无策资生，妻子嫁于他人，父母推之兄弟，自谓红尘看破，学道出家。一入道门，尘心未绝，装作风骚一派，徒将言语惑人，讹以传讹，道不成道，学如不学。以相公之丰标才华，正宜读书求名，显扬父母，奚必《黄庭》是诵，玩废时日乎？”七窍闻此一席正谈，心若重儒而轻道。
　　复礼子聆言暗计：“必灵宅子遣来门人所化，巧以言语，稳七窍之心者。”乃从旁答曰：“叟言差矣，人生天地所行所作，视乎其志。志在道则从而习道，志在儒则从而习儒，何得区区败道为匪哉？即以儒门论，所立说以教弟子，以及弟子之问疑辨难者，何在非道中之语。自吾思之，习道即从儒，习儒即从道，特患怠焉，不习终莫能成耳。以叟所言，全谓习道为非，见何浅也。吾聆叟谈，吾有一证佐焉。”主人惊甚，暗将慧眼偷觑，奈复礼子早治以晦目法儿，不能辨其为仙为妖。因怒目而视曰：“吾闻尔言，又是一番迷人之说。但将尔证佐说来，如在道中则可，若在道外，吾必从而非笑之。”
　　复礼子接口言曰：“昔有农夫养一犊子，驯良可教，一犁春雨，无不如心。养之数十年，由耕致富，人人争买此犊，农夫如护珍宝，不忍舍之。无何春秋已去，此犊颓然老矣，农夫不计其老，尚加以千斤犁耙，老犊不堪重任，口吐人言曰：『吾力已弱，不比少年。』农夫如不闻也，愈加鞭楚。老犊又曰：『吾言力弱，何不痛恨乃尔乎？』农夫曰：『前者尔能任重耕作，吾甚痛惜，岂今而不然耶？尔能竭力如前，迨至明日，即轻尔任。』老犊闻说，果然竭力精神，以尽一日之耕。殊至诘朝，重任犹是。犊无奈，示梦于农夫之妻。其妻以梦告夫，劝轻犊任。农夫曰：『老犊畜生也，畜生之言不合人情，尔何必听。』”言已大笑。
　　主人闻此讥诮，从容言曰：“尔之证佐，证得巧妙。吾有一证，尔愿闻乎？”复礼子曰：“只要合理耳。”主人曰：“尔如乐听，吾为详述焉。吾之近邻所养一犬，善于护宅。凡遇盗至，必报主知，如无盗临，吠声不作。一日，来一道士，此犬不惟不吠，且摇尾相亲。道士怜之，向吾怜翁以化此犬。邻翁许，道士系回观内。养之数日，此犬齿断系索，仍回邻家。适值邻翁出饮归来，刚发一言，犬吠不已。怜翁骂曰：『瘟犬，主人都不认耶？尔随道士未久，即乱咬如斯，倘变作道家，怕不准人说话，一闻说话，就要咬断肾筋矣。』”谈罢亦拍掌大笑。
　　七窍见二人语去言来，各不相下，笑而言曰：“二人不必争论，吾也有一证佐。”二人同声曰：“别人证佐吾不欲听，尔之证佐吾甚愿闻，当不若刘四之口也。”七窍曰：“吾少时闻诸乃父，吾家一眷属年少而殒，言妻貌甚丽，人人争聘，妇皆嫌其不合于心。惟张、李二家，廿龄破镜，富而且美，此妇都欲嫁之。然嫁张则惜李，嫁李则惜张，游移不定，已至数月。妇姑促曰：『欲张则张，欲李则李，嫁个丈夫都无定见，安望得富乎？』妇闻不悦，恨声应曰：『嫁张由我，嫁李由我，嫁李嫁张在我心中，何必旁人多嘴。』”言已，忿然下楼而去。
　　主人默坐片刻，暗解拴腰縧儿，抛在楼头，化为巨蟒，直向复礼子舞爪张牙。复礼子持箸掷去，化作蜈蚣，巨蟒见之，仍还本相。主人怒甚，以手一指，酒楼渺然，吼声如雷而言曰：“何处野道，敢与仙师斗法！”言犹未已，突被复礼子一降心杵打下。主人大叫一声，化为童儿，腾空竟去。
　　复礼子随后追逐，逼于其前曰：“尔其妖耶，怪耶？如不明言，必诛尔命！”童子拂然曰：“吾非他，灵宅子门人总真童子是也。”复礼子曰：“尔是总真童子，道祖命尔守着胎津，为何所事不司，来到尘凡以法迷人乎？”童子不答，与复礼子战于云端。酣战逾时，童子呼集六丁六甲，将复礼子围着。复礼子挥以降心杵，不动，忙取撑天如意四面击之，丁甲神祗纷然而散。童子急向口中一指，吐出千头万绪，如丝如絮，直从复礼子顶上覆来。复礼子不知何宝，将身紧束，用尽生平之力，挣播不开，倒于阵中，呻吟弗绝。
　　紫霞知得，命正心子持顶门钢针与割肠宝刀急来援救。殊至阵云之下，但见迷天黑雾，周围似漆，欲进无从。观望久之，莫可为计，只得在外呼曰：“阵内有人乎？”连呼数声，一老叟出，背驮须短，行动有如犬然。来至阵外，呵欠不已，曰：“吾在阵中，正好阳台入梦，忽闻外面叫不绝声，及出阵来，人影又无，必是虾儿要与老龙试试道法？”正心子不答，暗以黑雾遮着身体，睹得此老将要入阵，复厉声曰：“阵内无人，待吾打入，杀得尔鸡犬不留。”此老闻之，笑曰：“天上都有鸡犬，真是款天话。”正心子曰：“阵内有人，毋须多言，速出一晤。”此老曰：“老师爷在此候尔，尔在何处？”正心子曰：“在东。”此老曰：“东方甲乙木，木能生火，火上烧油，岂不是一进阵来，即要举手。”言已，询曰：“尔到底在何处耶？”正心子曰：“在南。”此老曰：“南方丙丁火，火内生风，必是疯魔。吾不与尔纠缠，要向西北进阵去矣。”正心子随转西北候之。此老刚到，一手擒住，疾声呼曰：“胆大妖精，敢布阵云头，与上仙作梗！”此老曰：“尔是谁？休与吾顽。”正心子曰：“非与尔顽，吾询尔究系何妖？”此老曰：“吾非妖属，歪枉子是老仙道号也。”正心子曰：“尔师何人？”此老曰：“歪心子。”正心子曰：“尔在阵中作甚？”此老曰：“奉总真童子命，在此守阵耳。”正心子曰：“是阵何名？”此老曰：“乱丝。”正心子曰：“必要何人方能破之？”此老曰：“非正心子不能破也。”正心子曰：“四大阵门，先从何入？”此老曰：“先从财门而入，则阵易破焉。兹已说明，君宜释我。”正心子释手，歪枉子钻入阵内，笑曰：“尔从财门入，必死在财帛之中，如其不从歪心子游，歪枉之法不得。明明与尔说，从中心白云直入，此阵破矣。”言毕入阵。
　　正心子窃听甚悉，遂向白云处直进，以割肠宝刀横顺挥之，万绪千头纷纷碎断。总真童子见得阵破而逃。正心子破了此阵，笑谓复礼子曰：“尔亦困于千思万虑中，即不能复理耶？忙忙扶起，去奏道祖，悉言总真童子过失。道祖遂命玄津真人从泥丸关收回，禁于胎津之地。正心子、复礼子拜辞道祖，回复师命，各退入宫。
　　七窍自酒楼归后，意决从儒，受业于明德先生，苦读儒书。
　　始读一二载，文理精通，童军可冠。是年试期已近，先生促之。
　　七窍辞别萱庭，赴郡而去。途有玉女观，地颇雅静。七窍此夜嫌旅舍闹嚷，意欲止宿于兹。紫霞知之，先临观内，思挽七窍转入道门。无何，外面笑声嗤嗤直达观内，紫霞出视，见七窍与二三同类拍肩而来观中。老道迎入，献茗煮粟款之。七窍曰：“前面旅舍烦杂不堪，今宵欲借贵观一宿，所用酒食仍谢以金。”老道曰：“相公等非误入山斋，仙风吹之不到，所愧者敝观贫苦，无甚相敬，牀榻不洁，乞为海涵。”七窍曰：“在此吵扰足矣，安望其它。”老道于是选一精洁净室，与七窍友人同住。七窍独出室外，散步闲游。紫霞持麈一挥，化座小园，奇花十数盆，皆非人间所有。园中红窗开闭，小楼在焉。七窍将花视遍，缓步竟上。紫霞化一老道，凭窗外望。七窍步履声响，紫霞回首，假意惊曰：“相公何来？”七窍告其所以。紫霞曰：“如是相公少坐，待贫道下楼烹茗，以款嘉宾。”言已而去。
　　七窍在楼四望，见有牙签数百卷，一一阅之，尽属道经，而且牙签之上题咏亦伙。首见一绝云：“读罢儒书读道书，为超生死出迷途；不信频将卿相算，如风卷雪一时无。”七窍深爱此诗，手不忍释。正在吟咏，紫霞捧茗至矣。七窍索之，紫霞许之。袖归卧室，玩味百次，不觉神倦而眠。晨磬一声，朋侪同起，叩谢老道，竟赴郡内。俟至文宗到日，三试三胜，青衿得服，而称秀士焉。



                        


第二十三回    纯阳观求桃卜卦　聚阴台遇鬼问神


　　七窍拾衿归里，贺客盈庭，凡属亲朋，无不迭肩赞赏。有此一番荣耀，彼遂愈怀进取，道门故事绝口不提，心念中惟有三缄，常欲与之连牀风雨。故托寻师肄业，以访消息。不知三缄久已厌居闹攘，市廛绝迹，且题四语于壁间云：“自此征车不滥行，名场利薮两无心；衷怀只爱山兼水，膝下承观学古人。”三缄自题此语句，如汤盘夏鼎铭之，以为左史右监，即村后村前，未尝一往。因取其所居之地曰“盘涧”，似以隐士自处，毫不干及世事焉。
　　时至上元佳节，王母以蟠桃仙酿大宴群真，清虚、凌虚、碧虚、云衣、霞衣诸真人列坐筵中。一时仙乐嗷嘈，祥光缭绕。
　　酒逾三盏，云衣子曰：“今承王母懿旨，宣诏宴赐瑶池，为仙之荣，亦已极矣。奈何屈指计之，非未有天地，即初分天地之仙，汉代以来数百载中所成者寥寥无几。此岂炼道无人欤？实道多旁迕，而正轨未明于世也。不然，何求道者众，而成道卒鲜哉？王母常以此为恍，因命道祖阐明。当日八卦台前道祖托之紫霞，群仙议彼门徒虚无子脱胎入世，肩此大任。殊意贪名好利，竟入迷途。紫霞真人为之挫折百般，使彼名利热心化为淡水，而今隐居不出，弃道如遗。诸真人其将何以处此？”清虚曰：“三缄之淡于求道者，徒以有父母在耳。不如收彼亲魂，以绝其望，然后徐徐引入，谅能从之以易。”紫霞曰：“三缄虽属仙根，前劫双亲已丧，以孤儿而入三花观内，习道勤苦，吾故度之。承上皇仁恩，封以仙职，其实所缺者孝也。仙道缺此，终难成其不灭不生。今到尘凡，必使之孝行克尽，无亏首善，大器方成。此时即令亲亡，甚为不可。”碧虚曰：“吾思三缄父母体尚康强，孝未尽于艰难，亦不见大。可命值日查彼父母庚甲，如病符宫未到，暗与移易，以为尽孝之一助焉。”诸真曰：“碧虚所言甚善。”遂传值日查之。值日查后，报曰：“三缄父母本年俱犯凶星。”碧虚曰：“如此不必力费转移矣。”计议停妥，诸真宴罢，谢恩而出。
　　无何，三缄父母双双疾卧牀头，三缄日侍榻前，竭尽子职，熬汤煎药，衣不解带者半载有余。然即日夜奔驰，心无厌倦，凡一切饮食，常常问其所欲。所欲何物，务必拘至，其心始安。
　　不觉春秋易混，冬雪飞花。母在榻中，呼三缄而告曰：“儿父之疾渐渐减却，大约无虞，为娘近来饭食不思，恐莩死矣。”三缄泣曰：“老母抚儿育身，费尽辛苦，儿于当日误听野道狂言，抛别椿萱，四方访友，子职丝毫未尽。继奉母命下帷数载，定省愈疏。幸而得举孝廉，昆明出仕，食王厚禄，娱亲老境，儿又得以膝下瞻依。孰知命运不辰，官阶四失，蛮方充配，远背亲颜，兼使高堂日日倚闾痛哭。不孝之罪，伊于胡底？只意释罪归里，选地而避尘嚣，常与吾亲相依晨夕。乃未逾一载，而疾卧牀榻，不绝呻吟，如其得痊，尽孝尚有日也。倘参苓罔效，梦赴泉台，安遂儿心。”所言至斯，大哭不止。母曰：“为娘无多生育，只有儿身。父母所靠者儿，祖宗所赖者亦儿，儿诚一发千钧之所维系也。最足虑者，求凤不就，至今乏偶，李门血食，姒续犹无。娘若归阴，儿速纳彩娶媳，否则九泉之下心亦不甘。”三缄拭泪言曰：“谨遵母命。但母近日不思饭食，别有所欲之物乎？”母曰：“他物俱已不欲，但得一二鲜桃入口，解得心热，其身乃安。”三缄曰：“母既欲此，待儿四处访之。”母曰：“儿速出访，务必将桃寻得，以慰娘心。”三缄于是不避风雪，前村后郭，遍访此桃。人咸谓之曰：“桃花开于春，子熟于夏，以隆冬而求是物，恐非其时。”三缄曰：“桃种不一，熟于夏者谓之夏桃，熟于冬者谓之雪桃。今正雪桃成熟候也，何谓无乎？”乡人闻说“雪桃”二字，以为强辩，不复与言。
　　是日寻桃未得，晚归，其母索之甚急。三缄意乱心忙，恨不一时将桃奉母。晨起披星忘食，且忘路程远近而求之焉。正在长途一步一趋，偶遇一叟，持杖伛偻，欲前不前，欲后不后，阻着去路，缓缓而行。三缄曰：“老翁稍迟步履，小子有事甚急，待吾前奔。”老叟曰：“尔有何务，如是其急耶？”三缄躬身告曰：“为母疾思桃，寻访四方，是以不敢稍缓。”老叟曰：“如是，此时他桃无有，惟雪桃正熟。”三缄曰：“果有雪桃乎？”老叟曰：“何尝无之，寒家尚种数十株耳。”三缄遂下拜曰：“翁家既有，祈赐一二，重赏以银。如母疾痊，他日尤有厚谢。”老叟曰：“一桃耳，何足为奇。尔随吾去，每株摘一与尔，都可盈筐。”三缄喜不自胜，即随老叟步步前进。
　　无如叟行甚缓，竟到夕阳将坠始至其家。
　　叟导三缄入户，煮酒作食毕，坐于中堂，谈论多时，并不言与桃之事。三缄忙甚，执银在手，向叟言曰：“翁言与桃，谢银在此。”老叟笑曰：“吾几忘矣。”遂向内室呼曰：“老妻来。”连呼数声，一老母出而问曰：“尔呼吾何说？”老叟曰：“此位后生因母疾思桃，不辞奔走，寻访未得，吾曾种有雪桃数株，尔去摘十余枚与之，以成彼孝。”老母曰：“尔癫耶？尔去岁方在纯阳观携回嫩树，甫种一载即结子耶？”老叟闭目思而又思，曰：“真是去岁所种，怕未结子耳。”老母怨之曰：“尔何诳这后生奔走于此？”老叟曰：“吾见彼忙忙促促，欲先我行，故诳之以与闲谈，俾吾忘劳易归也。”老母曰：“尔诳后生事小，使彼老母牀头渴望，谁之咎欤？”老叟不语。
　　三缄处此，欲去则野鸟归林，晚烟密布，急得手足慌乱，无可如何。老母见而慰曰：“后生毋容着急，在此暂宿一宵，明日去到纯阳观中，自得雪桃以食尔母。”三缄曰：“此历纯阳观，途有几何？”老母曰：“不过二三里耳。”三缄曰：“老翁诳吾，老母之言谅属是实。”老母曰：“而今世上，无信男子多过女流。吾生平不言则已，言则必中。”三缄闻说，俯首思曰：“不得老叟诳吾，安知雪桃所在。”暗暗欣喜，自不必说。
　　是夜，老叟又设山肴待之。老母笑曰：“诳人还自诳，山肴失亦广。”老叟曰：“今算我不赅，二次弗乱讲。”二老言已，相与大笑。饮毕，老母撤去杯盘，导三缄于卧室。三缄思桃心切，坐待天明。老母呼一小孩，竟导三缄向纯阳镇外纯阳观而去。
　　及至观，重门紧闭，欲进无从。幸得门外有一老道坐于棚中，案上竹签一个，龟壳一个。三缄知与人卜休咎者，因入观不得，遂退至棚前。老道询曰：“子问签乎，卜乎？吾签卜极灵，尔试将所求何物默祷心内，如断不准，誓不作此生涯。”三缄白：“果尔，敬求道长为吾一卜。”老道曰：“尔欲求卜，须报时来。”三缄信口报一“卯”字。老道刚将龟壳一摇，先坠一“爻”字，圆转不歇。老道也不重卜，即书四语云：“今是辰时子报卯，过时之物难取讨；爻子落下自转旋，来人心事忙不了。”下批：“来人祈桃，心忙意急。”三缄惊曰：“敢问道长，何以知吾求桃乎？”老道曰：“卯加二点为卵，圆物也，故知是桃。然时已冬季，过时之物，谅非所有者。又于所报之时决之，兼之爻子落下，先得干卦，干乃春气，春日忙忙，故知子心极其忙促耳。”三缄曰：“道长之卜果灵。吾本为母求桃，寻至此间，不知桃可得否？”老道曰：“尔暂候之，必有二人携得雪桃至此，但人每筐内只一枚耳。”三缄曰：“再求道长卜吾父母之疾。”老道卜已，曰：“尔之父母，本年明岁尚无碍处，后载难逃。”三缄曰：“母先乎，父先乎？”老道曰：“母先耳。”三缄曰：“可有解乎？”老道曰：“大限已定，如何解之？”三缄将银谢后，果有二人携筐而前，每筐一桃，大如鹅卵。三缄问曰：“尔桃何仅一枚耶？”二人曰：“中平者俱已售尽，此桃较大，价高而买之无人，故尚存焉。”三缄于是加倍与银，急急携归。
　　其母询曰：“吾儿昨夜止宿何所？”三缄曰：“儿因求桃不得，宿于农家。今天访至纯阳观中，始得此桃持归奉母。”母曰：“儿速剖来，待娘尝之。”三缄刚剖一枚，母食其半，曰：“娘不欲矣。”转以奉父，父亦却而不食。三缄谨将此桃收好，不敢自吞，恐亲索时难于寻觅。是夜母忽呼曰：“拿来，拿来。”三缄曰：“母要桃乎？”不应。近前大呼，仍不应。
　　三缄骇，上榻扶之，已不醒人事而没矣。三缄大哭不已，当呼邻舍帮办丧事。家一老婢曰：“相公勿忙，老夫人鼻息如丝，尚未没也。不过夜半，必复活之。”三缄曰：“如是好好候着。”候至鸡鸣，其母四肢微微欲动。老婢曰：“夫人气将回矣。”竭力扶之。三缄遂命二三女婢同登榻上，相为扶持。只听喉中格格作响，响后，四肢运动如常。三缄连呼不辍，母始突睁双目而询曰：“尔三缄耶？”三缄应之曰：“然。”母曰：“骇煞吾也。”三缄曰：“母卧榻所，无人惊动，何骇之有？”母曰：“儿来前，待吾一一告尔，可知各人生死各人了，若子若女不得替得丝厘。”三缄曰：“母言如是于昏绝之际，殆有所见乎？”
　　母曰：“吾在榻中正与谈儿，忽然两目朦胧，一物不见。顷刻，又似清爽吾未病时，吾思暂出门前以视园蔬，殊刚出外，倏来二役呼吾同行。吾不肯随，一扭其发，一执其手，拉至宅左，复以黑索加吾项间。步履稍迟，则执索者极力前奔，其项痛入骨髓。行约数里，至一坦道，行人半属拘挛，前后相随，有如行市，男男女女，错杂不分。不知路去几何，远见一台高而且大，男女至此个个向台拜舞，台上黑烟如雾。俟男女皆到后，微风起处，黑雾无存，中现一官长森严可怕，旁有小吏按册唱名。唱一名，官长以朱笔涂之；涂一名，则由台下而去。久之，小吏呼吾姓氏，吾应之，官长停笔移时，向吾言曰：『尔死期尚未至也，可由聚阴台左去看为善之报、冥律之严。』吾云：『路径不知。』官长即命一红绿眉发面貌如雪之女婢，导台左而去焉。由此道游人甚稀，对面一途财人众济济。吾欲询于女婢，视彼默然无语，不敢与谈。过台不久，见一市镇黑气盘旋，往来行人有披发赤足者，有青面獠牙者，吾畏甚，却步不前。女婢曰：『勿畏，随吾而入，自属无妨。』入市数武，耳闻人声呼救，哭泣如麻，皆在一小小室中。极目视之，或以叉刺，或以锤击，或在剑树，或在油鼎刀山，所受之刑纷然不一。骇而问曰：『受刑者何人？』女婢曰：『皆在阳世造恶者也。』吾见惨切如斯，心胆俱碎。女婢似知吾畏，导吾西行，亭台楼榭，雕龙刻凤，入目生辉。女婢曰：『是地较前奚若？』吾曰：『是地美甚，不似前之黑暗难堪。』女婢曰：『尔既云美，可入室以观其尤美者焉。』言已，导吾先入一室，室中尽属道士，有老有幼，各着五彩仙服，其间品坐。吾与女婢刚立片时，忽来紫盖红旗，幢幡羽扇，迎接众道士直入半霄。吾问女婢曰：『此属何功，如是荣耀？』女婢曰：『此在世上人情看破，学习大道，道成而拔宅升仙者也。』吾曰：『拔宅升仙，宜仅男子，何以有女流耶？』女婢曰：『大道至公，无分男女；但能精习，俱可成之。』吾曰：『每一仙车，又胡有老翁老妪？』女婢曰：『人能习道成真，上超七祖九玄，同入大罗，享受仙福，不坠地狱，不落轮回之苦耳。』吾闻之而慨然曰：『惜吾老矣，不能入此道门。』女婢曰：『尔子三缄道骨珊珊，且正青年，习道无难成道。如肯《黄庭》苦诵，尔他日亦仙车中之老母也，何用愁为？』谈谈论论，又随女婢入一宅中，宅有高楼，楼下尽皆僧侣，各服袈裟一领，亦以仙乐迎之。吾曰：『此何仙也？』女婢曰：『此世上为僧者，真心一片，能守不二法门，没后成仙，犹之道士也。』吾曰：『学道学释，仙俱可成，不知儒道若何？』女婢曰：『可前视之。』前至一带房廊，内坐文人数十辈，概着衮龙绣服，彩色炫人，仙乐鸣时，分队而去。女婢谓吾曰：『尔知之否，此即儒门士也。』吾曰：『士有何道，没享此荣？』女婢曰：『尔未见前面之旌乎？有书孝子部，悌弟部，忠臣信友等部者，所以各依其类而去之。』吾曰：『三教虽别，成仙则同，奈何世人不肯精习耳，甚有入儒而鄙释，入释而鄙道，安知三教一体，皆成仙之阶级哉！』女婢曰：『尔不愧仙子之母，颇有颖悟。』吾曰：『吾不过揣其情理，三教之道其实毫不知也，兹者承得女姑导吾，四下往观，地狱天堂，俱为目睹，感恩不浅矣。但未问女姑在聚阴台职居何神，所司何事？』女婢曰：『吾乃司善神祗，凡阳世好善者来兹，吾即导至西方以享极乐。』吾曰：『司恶可有神乎？』女婢曰：『司恶而得恶鬼者，牛首夜叉也。』吾欲再为究问，女婢倏然疾声曰：『尔可归矣。』因此一惊而醒，自今思及，若吾生乎为恶，聚阴台遇鬼时，已入群鬼队内坠落地狱矣，焉肯遣彼女婢，导至善境，而问仙问神如是乎？然司善神祗所言儿有道骨，愿儿他日成道，俾尔九玄七祖，同坐仙车，娘之望也。”三缄唯唯而退。



                        


第二十四回    仙缘庄梦友谈道　盘涧谷有怪为邻


　　三缄闻得母言，暗将聚阴台天台地狱之事常常思及，已知人生如梦，富贵功名无异花开，片时凋谢，学道之念，不觉勃然。紫霞知之，谓复礼子曰：“吾见三缄自隐居盘涧，道心丝毫不动，因下阴府与冥王商议，提伊母魂来至聚阴台，一睹上天荣华、地狱苦况，俾彼回阳后悉谈一遍。三缄闻得，自尔勃发道心，今果然矣。但彼念内敞抱疑惑，尔可提伊入梦，与之讲论道旨，以坚入道之志焉。”复礼子谨领师命，下得尘世，化一大第，名曰“仙缘庄”，俟三缄夜下卧，魂提庄内，以好引入道门。
　　是时，三缄父母疾已如失，三缄暗暗欣喜，自不必言。爰命家人备办香帛性醴，即拜天地神圣以酬默佑之恩。将恩酬余，天色已晚，入得室内，与父母闲谈数语，自觉神倦不堪。其父见而怜曰：“吾儿侍奉汤药，时日甚久，精力耗极，幸吾与尔母康强若昔，儿于今夜宜早早宿之。”三缄曰：“侍父母安寝后，儿卧未晚。”言虽如是，神倦难支。父母促之再三，而彼始卧焉，顷已入梦矣。
　　复礼子以一线灵光，化为赤衣小童，手持柬帖，竟投三缄宅舍。三缄梦魂似在宅外游玩，赤衣童子见而揖之。三缄曰：“小子何来？”赤衣曰：“特奉主人命，来邀相公去的，柬帖在此，入目自知C”三缄接帖在手，视其名讳，乃“七窍”二字，惊曰：“七窍何至斯耶？我已遍访数年，音无信渺，不料今日忽然持柬相招，但不知此去途程，远近若何。”因询赤衣曰：“尔主人七窍耶？”赤衣曰：“然。”三缄曰：“今在何地？”赤衣曰：“吾主访君不遇，游至都下，会及梁公子，始知相公日前发配辽阳罪满回乡，选得盘涧谷而家之。吾主获此确信，急急由都至此，卜宅于纯阳观之东偏，庄名『仙缘』，以其与盘涧谷较近，不时而可晤相公也。兹者乔居已妥，恐相公不知，特命吾持柬前来，导至庄中以慰渴想。嘱见相公后，即便促行，云吾家主人伫立以俟。”三缄曰：“如是，待吾归告父母。”赤衣曰：“宜速告之，吾候相公于门外。”三缄转入宅内，禀告毕，即出庄门，随赤衣小童绕道而去。
　　路途中，三缄询曰：“尔主在家，所作何事？”赤衣曰：“吾主而今看破尘缘，日日静诵《黄庭》，以炼仙天大道，一切世事毫不与焉。”三缄曰：“尔主志有所定矣，吾犹孤陋寡闻，一艺未习，不知若何而后可。”赤衣曰：“相公年富力强，正是炼道之日。”三缄曰：“无有良朋参考元机，道从何习？”赤衣曰：“吾主乔居是地，相近贵庄，早晚间彼此来往，可以常晤，学道不有切磋乎？”三缄曰：“尔言固是，恐尔主以吾为不才而弃之。”赤衣曰：“吾主言及公子，如天星高曜，难以仰攀。自闻址居，不恋里闾，乔迁以就，其平日之思君可知矣，何有弃之之说哉！”三缄曰：“听尔言词，开吾胸臆弗少，真不愧高人所使也。”相谈相论，意合情投，信步而行，不知途奔何所。
　　翘首望去，一日高悬。三缄曰：“云影中万瓦鳞鳞，红垣外露者，是何地也？”赤衣笑曰：“相公曾买桃于此，何意忘却？”三缄讶曰：“是乃纯阳观耶？吾前来兹，以在平原，今胡高耸如是？”赤衣曰：“前者相公意在索桃，视于无心，虽高犹下；今日相公无事，睹之有意，故下亦高。”三缄曰：“尔主府宅，其在观之前乎？”赤衣曰：“观左耳。”三缄曰：“观左下面，似有小溪旋尔，是耶？否耶？”赤衣曰：“相公至自知之。”顷由观左直下，果一小溪横亘，泉水潺潺。
　　走过桥梁，见一草亭，矗立于千竿之内。三缄曰：“是亭也，不识谁家逸士所筑？”赤衣曰：“此即吾主悟道所在，故号其亭为『悟道亭』，亭上一额曰『鱼跃鸢飞』。”三缄曰：“真幽人室也。”
　　复行数武，大第在望。赤衣曰：“相公稍驻行旌，待吾入报主人，然后迎君玉趾。”言已入第。不逾片刻，出而迓曰：“知主久候矣，请相公速入。”三缄由重门直进，两旁长廊一带垂杨覆绕。主人立于廊下，见三缄至，迎入西轩，轩内筵已设西。二人挽手入席，畅饮壶觞。
　　酒过三巡，复礼子假作七窍声曰：“程途千里，遍访吾兄，所恨相会无期，不意今兹仙风吹至，慰吾饮渴之想。特备薄酌，一洗风尘。”三缄谦逊曰：“弟也因兄名而访兄迹，亦弗辞天水人山，奈几易春秋，竟无仙缘以晤仙子，奈何幸于仙缘庄内得睹仙颜乎！”七窍曰：“仁兄近年所为何道？”三缄曰：“听兄一问，不觉汗颜矣。”七窍曰：“谅是胎息久育，不久可以拔宅而升。”三缄曰：“一生碌碌，兄所谈者，弟不过徒得耳闻，祈吾兄弗吝指陈，弟愿学之。”七窍曰：“兄果未入道乎？俟宴罢时，同入悟道亭中与兄讲论一二。”三缄诺。
　　无何酒肴饮毕，竟上悟道亭。亭外竹影摇青，梧荫映绿，清幽不异仙府，三缄心甚羡之。七窍暗窥三缄果有慕道之念，于是由浅而引之，曰：“三缄兄以习道为难乎？盖习道无难，得正轨而入之为难；得正轨无难，得正轨而有恒之为难也。”三缄曰：“七窍师兄事何人，入道如此其易？”七窍曰：“师教固不可无，尤贵能自得师焉。”三缄曰：“闻兄之言，习道若易，兄其略为指点，开弟茅塞，倘得寸进，所赐良多。”七窍曰：“心不清兮物欲扰，内神困憋难生巧；心清神凝固子精，由兹上达道自好。”三缄曰：“道中有炼气之说乎？”七窍曰：“第一要务在乎此也。”三缄曰：“气又如何炼之？”七窍曰：“炼气凝神大有功，每从呼吸以相通；要效天地自然处，旁迕用力不相同。”三缄曰：“吾闻炼气要下丹田，其信然欤？”七窍曰：“不但此也。丹田之下有三关，能过三关别有天；尾闾曲折层层上，直到昆仑大洞前。”三缄曰：“又闻炼道绝欲为先，固精第一，是如此道，不几无夫妻子母之说乎？”七窍曰：“古来成道有童真，夫妻二字不相亲；亦有夫妻成大道，若尽童真灭尽伦。”三缄曰：“听兄所言，道固易学，奈吾父母尚在，忍抛弃而入深山哉？”七窍曰：“抛离父母入山深，人伦大道缺一门；即在家底皆可习，总怕几人不用心。”三缄曰：“如正炼道，父母呼之，不答非孝，答之非道，当何以处此？”七窍曰：“随时随地皆可习，只在一心不离剔；如形外面使人知，尚未深明道之的。”三缄曰：“习道之形，到底如何样耶？”七窍曰：“用功时节径功夫，虽然本有视如无；若使人人知我有，皆非正轨是旁敷。”
　　三缄闻到此，似有会悟，曰：“要如是做耳。”七窍曰：“不如是，不如不做也。”三缄得此顶门一针，已晓入道之法，哑然自笑。七窍曰：“道中妙趣少人知，得解人来便得之；手舞足蹈原何故，正是《黄庭》得意时。”三缄频频点首，向七窍拜舞不已，曰：“若非吾兄招饮贵庄，吾必终身立于道外。他日道若能成，兄即吾师也。”七窍曰：“何敢当师，但愿贤弟胎婴早结，拔宅仙升耳。”因见三缄乐道之志已坚，遂于梦魂中送之归里。三缄且前且却，依依不舍。七窍曰：“吾乔居于此，与兄甚近，晤自易之。今欲留兄消闲数日，又恐堂上怅望倚闾，不然即此聚首一生，其心犹未足也。”言毕，拱手而别。
</div>
    <div class="pagination">
<a href="绣云阁_page9.html">上一页</a><span>...</span><a href="绣云阁_page5.html">5</a><a href="绣云阁_page6.html">6</a><a href="绣云阁_page7.html">7</a><a href="绣云阁_page8.html">8</a><a href="绣云阁_page9.html">9</a><span class="current-page">10</span><a href="绣云阁_page11.html">11</a><a href="绣云阁_page12.html">12</a><a href="绣云阁_page13.html">13</a><a href="绣云阁_page14.html">14</a><a href="绣云阁_page15.html">15</a><span>...</span><a href="绣云阁_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
