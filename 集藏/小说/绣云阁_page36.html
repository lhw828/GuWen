<!DOCTYPE html>
<html>
<head>
    <meta charset="UTF-8">
    <title>绣云阁 - 第 36 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绣云阁 - 第 36 页/共 40 页</h1>
    <div class="content">　　群妖见三缄弟子各使法器，有飞剑横空，如龙妖娇；有飞铲刺面，似虎伤人；有木棍乱打，着身即丧；有铜锤齐坠，碎首而亡；且有如意撑天，光芒万丈，花枪在手，蛟影重生者。
　　一阵战争，真如砍瓜切菜，群妖死丧更甚于前，呼饶之声惨不可听。毒龙等欲要跳出圈子来救群妖，奈三服诸人步步交锋，全无闲暇。稍迟一着，剑戟伤身。
　　看看群妖不能相敌，将已逃尽，灵宅怒极，使起仙家妙宝，一团烈火，飞舞不停，兼之火里风生，风外火起，甚是威猛，不比寻常。紫霞真人身隐云头，见灵宅子使下风火雷印，知三缄师徒难以敌此，云头下坠，取出遮天宝扇，将雷印遮着。灵宅子见此宝印不能伤及三缄等众，复向囊内取出一物，向天吹之，霎时半空猛虎数千，舞爪张牙，望尘而坠。紫霞见得，急取遮天罗网，凭空抛下，隔定此虎。灵宅子怒气勃勃，手提豹尾麈儿，跳入阵来，欲将三缄并诸道士一一杀却。
　　刚到阵中，忽见紫霞带了正心子、复礼子、虚灵子、灵昧子、诚意子等十余门徒，尽皆法妙道高，排立以待。灵宅子睹此光景，乃谓之曰：“紫霞兄不在洞府与诸徒众讲论大道，来此何为？”紫霞曰：“灵宅野道，尔累次欲诛三缄以及三缄门人，究何意见？况三缄虽系吾徒，当日遣彼临尘，乃属道祖之命。道门仙子，孰不知之？尔既不服于心，未以阐道之任遣尔。
　　尔于此际应禀及道祖，言此大任尔欲肩之。道祖如准尔躬，紫霞断无强肩之理。何于当日未闻尔吐及半言？承得群仙推尊，道祖以聚仙旌赐吾，吾归洞中，将旌鉴于聚仙台外，群仙齐至，尔亦在兹。吾向群仙复推让曰：『论吾道法甚浅，阐道一事，其任恐不克胜。尔群仙中有欲入尘阐道者，吾愿让之。』群仙皆曰：『道祖既以大道命尔阐明，尔宜奉命而行，毋得推让。』聚仙台畔，尔又未赞一词；吾于是向群仙等拜了六拜，然后登台，招吾门徒两旁站立，遍选弟子内能下红尘阐道者，惟虚无子一人。当以虚无脱胎临凡为群仙告，佥曰：『此任非彼不能任之。』尔于其间，亦未闻另有所说，胡将虚无子送入尘世，脱胎换骨，刚长成力，尔即以名利迷之？迨其名利已迷，尔乃约集群仙在尔洞府，方言削却虚无子，尔要肩此阐道之任，群仙未许。尔恨不见道祖，斥吾停道弗阐。吾携尔手同去禀见，尔又濡滞不行。幸而群仙得知，前来解释。自兹以后，尔招妖类，不刁七窍，即害三缄。为问尔心，胡以如是其毒？前此尔受挫辱不少，应宜守尔道规，归尔洞中，保尔仙位。何三缄大道已成，在万星台前传道，尔又累聚妖属以扰之乎？今日尔起妖兵，业已战败矣。言持仙法，来诛吾徒。吾特临兹，与尔见个高下！”灵宅子被此一番言语问得哑口无词。紫霞真人也不念彼为道门弟兄，遂与力战。
　　毒龙辈实战三服等不过，退出万星山，催动妖风，有欲逃之象。三服等四面攻敌，直使四妖无处可逃。虾精着急，曰：“事势至此，不如各化一气，乘隙逃之。”毒龙、赤鲤、老蛟果如其言，各化一黑气而遁。三服等欲寻黑气追去，三缄止之曰：“吾师徒且收风车，仍归万星台，炼其道功。穷寇勿追，追恐有变。”三服等遂遵师命，同回台中。三缄登台查点，诸弟子依然完璧归赵，忙忙跪地，向天拜舞。曰：“群妖败去，诸弟子一无所损，此皆神天默护，乃如是也。”言此又拜，诸弟子一同而拜之。
　　毒龙四妖一直走到笠云山下，虾精不堪劳瘁，掉首回顾，顾已而言曰：“莫忙，莫忙！追兵已远，吾等可在此处暂歇一时。”毒龙曰：“歇则歇矣，尔我而今去向何地？”虾精曰：“以吾窃思，别地不可逃也。惟长虹山山长而岭峻，林木深茂，人迹不到，此地差可避之。”毒龙曰：“既有是地，速去毋迟。”即驾妖风，竟投长虹岭。
　　遥遥望去，岭之上下杀气腾空。赤鲤曰：“荒野之区，为何杀气蟠结？恐三缄师徒匿兵于此，以候吾等。不若另寻他处，方保无虑。”虾精曰：“此岭高大无比，林木茂密，吾等居之，正好敛迹潜形，以养锐气。倘太过虑，寸步难行矣。尚有何地以安乃身乎？”老蛟曰：“鲤兄之言甚是，如入长虹岭，匿兵聚出，吾等休矣！”虾精笑曰：“尔等休矣，吾独能存哉？”毒龙曰：“吾等有性命，虾兄亦有之。彼既坚欲入焉，谅不能同归死地。”于是妖风催动，齐向长虹岭而来。刚到岭麓，毒龙等心惊胆怯，若不自持。赤鲤曰：“吾等到此，为何心胆俱战？其中始有变乎？”虾精曰：“才与三缄争斗，败逃此间。思及追逐情形，焉有不畏之理？”谈谈论论，已至山半。
　　老猿看得明白，解开宝袋，放出飞剑，一股紫气，直射四妖。只听“嗳哟”一声，妖首已在地矣。四妖既除，复礼子仍化前日道士，来见老猿，曰：“尔仇已报，将袋还吾。”老猿拜舞曰：“若非道长指点，吾仇扣何报之，是剑善能伤人，非此袋莫治。此袋携去，剑亦无所伏矣，吾愿将剑并付道长。但道长前日命投三缄仙官门下，倘吾此去，仙官不许，如之奈何？”道士曰：“尔持四妖首级去作贽见，自然收尔焉。”老猿得兹指示，即将妖首束好，携回洞中。嘱及猿子猿孙，谨守洞门，毋许滥出。群猿谨凛受教，拜送老猿。老猿驾动妖风，向万星台而去。
　　灵宅子与紫霞真人大战万星台前，各显法术。战到东方发白，群妖死者尸横遍野，逃者不知踪迹。灵宅自觉无聊，忙在囊中取出遮云帕遮却云影，暗暗逃之。岂识紫霞有照云宝镜，望空一照，已知灵宅潜影东逃。持定镜儿，照着形影，并力追逐。灵宅子见势甚急，将帕撤去，手提打仙鞭，又与紫霞空中大战。复战五十余合，胜败不分。紫霞暗思：“灵宅子道法高妙，惜乎错用。如其正大用之，炼得功深，可推群仙之首。吾欲舍彼，恐其暗害三缄；欲不舍时，一时难以就擒。”左思右维，计无所出。
　　灵宅子已知紫霞心事，乃谓之曰：“尔如今事在两难矣。”紫霞曰：“如何？”灵宅曰：“尔之道法与吾平等，欲要舍吾，恐吾别生事端。不舍，又战不过。吾实告尔，尔我如今仇深似海，如欲三缄犬子阐明大道，好好归于天府，安居绣云仙阁，吾断不许。否则，将吾此尸碎段，那时方无阻滞焉。”紫霞曰：“仙子气度，原属慈仁一片，于人何所不容？尔既为仙，谅将酒色财气扫除得尽，方能飞升。以今观之，仍是凡夫气习，辄恃武勇。曾见世之好勇斗狠者，几人身家能保？即群仙内有悖天律者，几人不贬入阴山乎？”灵宅曰：“尔勿甘言甜语，吾决不与尔罢休也。”言已，举起打仙鞭，向紫霞乱击。紫霞手持斩仙剑，左右招架。整整战了二日，紫霞已无可如何。
　　正值道君身登八卦台上，群仙拜舞毕，鹄立两旁。道君环顾而言曰：“紫霞何往？虚无子之道尚未阐明乎？”清虚、云衣、碧虚、凌虚等同声奏曰：“虚无子道无阐明，今集诸徒传道于万星台。奈被灵宅统领妖部，累累扰乱。此际正与紫霞大战不休，望道祖慈悲，为之解释。”道祖曰：“灵宅子前已受吾斥责，今尚依然耶尸即传钧旨，命念定、念静、念安、念虑四真速去擒回，打入猿儿筐内，永不许出扰乱道家种子。四真领命，各执法宝，出宫遥望，见得东角之上祥光二朵，或上或下，情似争斗，遂将彩云催动，向东而来。



                        


第一二四回    收灵宅道祖发落　投仙师妖魄阻行


　　四真彩云催动，急向东行，近而视之，果见紫霞正与灵宅大战不已。念虑真人曰：“灵宅子心极多猾，灵变莫测。如知道祖命吾四人擒之，必舍紫霞而逃异地。那时追逐，又费一番踌躇。不如化一小小物儿，偷近紫霞身侧，嘱彼诈败，以引之来。吾四人各持锁心链，分守以候，将四面罗网预先布就，其擒之也，不较诸生吞活剥为更易乎？”念静曰：“道弟之言甚是。谁化小物，以告紫霞耶？”念安曰：“吾愿当此一差。”念虑曰：“道兄既愿，速去毋迟。”念安真人于是化为小蜂，潜入紫霞云内，密告紫霞曰：“道祖命吾四人前来擒捕灵宅子，恐彼知而远遁，尔我追逐又费心力。吾等于东西南北四面分守，尔与争战，不拘引入何方，皆有捕捉之人，庶几易于就擒，以好复命。”紫霞曰：“全仗四真布置，吾即引彼入阵焉。”念安言已，偷出云外。念虑询曰：“紫霞之言可达知否？”念安曰：“已达知矣。速速分守四方，以候紫霞引入吾阵。”紫霞见四真来助，知必获胜，乃呼灵宅而言曰：“尔与吾已斗三日，不肯罢战，未必将同师习道之义抛弃弗讲，不杀至尔亡我死不止耶？”灵宅曰：“正欲如斯，尽尔力量使来，吾不惧尔。”紫霞于是手举翻天如意以击之，灵宅不慌不忙，以撑天玉杵架着，一来一往，一上一下，真所谓工力悉敌，无隙可乘。
　　正酣战间，紫霞倏将祥光高举，向灵宅头上击一如意。灵宅笑曰：“尔紫霞动辄讲尔仙法高妙，为何却阵欲逃？”紫霞曰：“尔何知吾欲逃乎？”灵宅曰：“尔将祥光高举，意欲跳出圈外，逃之地方。吾让尔逃，不来逐尔，恐尔随带弟子四面埋伏，杀吾措手不及焉。”紫霞暗思：“灵宅多疑而猾，今果然矣！”亦笑而言曰：“吾之门人业已分战群妖，如有埋伏，何不一拥而进，就此擒尔？尔以伏兵他处为疑，是又尔怯吾之意也。”灵宅曰：“吾若怯尔，应先逃之，岂尔欲逃而谓吾怯尔者？”所言至此，紫霞出其不意，劈首一如意打下。灵宅不及招架，祥光直坠数十丈。缓将祥光升起，刚与紫霞相品，突以宝杵还来。紫霞不及提防，祥光亦坠，乘势诈败，向南而逃。
　　灵宅子忘了伏兵之疑，飞起祥云，随后追赶。赶到南隅角上，念定真人让过紫霞，以锁心练抛去，早将灵宅束定。东西北面三真知灵宅已擒，同来其间，带归复命。
　　紫霞忙忙促促，先至八境宫内，禀见道祖。道祖闻禀升殿，坐于八卦台，问及何事。紫霞入，参拜已毕，跪而禀曰：“灵宅子累次阻碍网关，以害虚无子之化身，弟子甚恐三缄为彼所诛，大道不得阐明，因而与之累相争战，此非弟子不以道弟为念，实皆灵宅之自龋祈师恕弟子仙规不守，好为争战之罪。”道祖曰：“阐道一事，灵宅子岂不知师旨奉上皇王母耶？胆敢违抗，罪有攸属，与尔无干。尔其速归洞中，时时临凡，指点三缄师徒，以望速成，好复上旨。”紫霞得此一言，拜舞而退。
　　道祖环顾左右，谓诸门人曰：“灵宅子可捕至乎？”门人禀曰：“已曾捕得，现在宫外，候道祖传旨。”道祖曰：“速传吾命，将灵宅带入。”门人领命趋出，传宣四真，四真即带灵宅入宫，跪于八卦台前，俯首皈依，不敢仰视。道祖曰：“尔与紫霞均系吾徒，吾传大道，原无厚薄，今何不罚紫霞而传罚尔躬，尔知罪否？”灵宅曰：“弟子之与紫霞相斗者，心有不服耳。”道祖曰：“尔所不服者何？”灵幸曰：“紫霞自领阐道之任，濡滞不前，姑息三缄，任其迷于名利。弟子前日曾集群仙，议将虚无子收回，另选有道门人临凡阐之，原为大道计也。谁知紫霞因此挟忿，累与弟子争斗不已。”道祖曰：“尔与紫霞争战，彼先与争乎，尔先与争耶？”灵宅曰：“吾先与紫霞争者，系吾与紫霞弟子争，而紫霞护卫之也。”道祖曰：“紫霞护卫三缄何事？”灵宅曰：“彼弟子不认师叔，仙道何存？”道祖曰：“尔倍紫霞护卫弟子不认师叔，仙道固有所亏。
　　尔调群妖以破万星台，是悖吾之命，逆天而行矣，罪又何属？
　　且尔累次兴妖作梗，师非不晓，其不咎尔者，以三缄磨折未满耳。今尔炼就斩仙宝剑，欲行一网捕尽之计，其罪难逭，至此以无再宽再宥。飞天神将，速将灵宅子与吾打入猿儿筐内，永不许跃出以乱大道。”神将领命，押出宫外，打入筐内，抛下锁心练儿，紧束乃身，动作不得。束已，复命道祖。道祖叹曰：“修道容易得道难，谨防灵宅乱三关；倏然下了锁心练，大道成时上九天。”叹罢回宫，群仙散去。
　　惟碧虚、灵虚等来至紫霞洞府，而谓之曰：“灵宅于今已收伏，阻道无人，三缄师徒无虑无忧，定能成此大道矣。”紫霞曰：“皆仗群真护道之力。”言刚至此，忽听阴风怒号，向洞门直过。紫霞默会片刻，乃向诸真言曰：“可恼四妖被诛，阴灵不散，还从吾洞隐隐带哭而去，以阻老猿师投三缄之行。
　　不知老猿可能敌此阴魔否？”凌虚曰：“这猿道法奚若？”紫霞曰：“与四妖等。然寡不敌众，如之奈何？”碧虚曰：“胡不命复礼子以助之耶？”紫霞曰：“这是自然。”无何，诸真辞去。紫霞送别后，即命复礼子、正心子同去长虹外帮助老猿。
　　老猿自得道士指点，教毕猿孙猿子，将四妖头首提在手内，以为投师贽见，妖风驾着，直向万星台而来。只想催动风车，急到万星台参师学道，岂知四妖魂魄已在长虹岭下，阻住去路。
　　老猿甫到其地，觉得妖首重若泰山，力不能胜，坠下风车，立于切道。前后左右俨有三四人影，或隐或现焉。老猿询曰：“何方野鬼，胆敢在兹以阻吾行？”四妖不答。老猿曰：“尔不答吾，吾将行矣。”刚欲屈身去拾妖首，复有人影拉着毛衣。询之，依然不答。老猿怒甚，举棍乱打，又不着劲，定目详视，一物无有。心窃思曰：“吾目昏花乎，何所见若斯也？”于是席地而坐，以观动静。坐至良久，毫无他异。及至移步，仍复如前。
　　老猿无奈彼何，大声吼曰：“尔等究何冤魂，须详说之，吾方明白此言。”只听隐隐中有哭泣声曰：“吾等领灵宅子命，与三缄诸徒力战。战既败矣，逃出圈儿，意欲仍于长虹山暂避锋锐。尔何暗藏是地，以斩仙宝剑害吾四人？此仇不共戴天，万难解释。尔还欲投三缄门下，携吾首级去作贽见。吾等阴魂不服，故在半途候尔。而今尔也来此，如欲前行，必将魂魄还吾，方准尔去。”老猿曰：“尔以为吾无故杀尔耶？尔亦知杀人者人亦杀之之理乎？以吾暗伤尔等，据尔半面言词，似属不仁。不知老猿公之仇，尔更结之于先也。”四妖曰：“尔仇何来？”老猿曰：“尔不记捕杀黑猿，以炼斩仙剑哉？大战场争斗，尔枪我戟，伤其性命，是力不胜人，自受其死，尚且结下冤怨。吾之猿儿在乎洞内，未曾有触尔等，胡因一剑之微，尔忍伤其躯？吾伤尔身，尔知痛恨；尔伤吾子孙，吾独不知痛恨乎？”四妖曰：“是谋出自吾师，与吾四人何涉？”老猿曰：“谋出尔师，捕杀系尔。吾恨尔师灵宅未与尔等同入长虹，如同入时，吾必并诛，以泄其忿。”四妖曰：“尔之猿儿止一命也，诛吾一命以偿之，吾所不怨，何以一命而诛吾四命耶？”老猿曰：“猿儿虽止一命，系尔四妖共擒，即杀尔四命偿之，亦其宜也。冤仇报复，兹已言明，尔速敛迹潜形，毋阻吾路矣。”



                        


第一二五回    传大道功分深浅　游幻境心见高低


　　四妖曰：“无故杀吾，此冤难解。尔欲将吾等首级为投师贽见，断然弗许。”老猿不能行动，真真无奈彼何。
　　复礼子身在云头，视之已久，乃谓正心子曰：“老猿被妖魂所缠，难以脱身，将何以处此？”正心子曰：“不妨，吾师赐有追魂旗，展之自出恶鬼，锁彼灵魂，押入阴山。”遂按下云头，指四妖而劝之曰：“尔杀老猿猿儿，理宜偿命，何得在此阻伊去路耶？”四妖曰：“尔毋管闲，不干尔事。”正心子怒，将旗一展，内出四大恶鬼，手持铁鞭铁链，当将妖魂擒着，打向阴山。四妖泣曰：“吾等生前势败如斯，没后亦受罗织。
　　如在阴山地面久久幽禁，不能得出则罢。倘若得出，三缄野道与老猿仇恨，誓必报之。”言犹未已，恶鬼铁链一提，一阵阴风，已把四妖灵魂提去。复礼子见追魂恶鬼押去四妖，乃谓老猿曰：“四妖魂魄已为恶鬼押去阴山，尔欲到万星台，是其时也。”老猿曰：“承得仙子救援，吾身乃脱。他日若有寸进，恩戴不忘。”言罢，拜辞而去。复礼二子于是将旗收卷，各乘彩云，闪闪登天，归洞复命。
　　老猿携得妖首，直投万星台。遥见台中万道霞光，清气旋绕。老猿于此欲去怯甚，欲退难舍，不知不觉，已近台下。当有护道童子见而询曰：“尔属何方妖魔？所携何物？来见何人？”老猿揖而答曰：“喜非他，乃藏风洞之老猿。曾得道士指示，在万星山畔收了灵宅子斩仙宝剑，又退隐长虹岭，斩却毒龙四妖。今特将此微功前来万星台，投三缄仙官为师，以学大道耳。”童儿曰：“如是，尔在台外候着，吾去禀请，准进则进，不准则退焉。”老猿曰：“烦童子大仙善为我辞，总祈仙官收录门下。”言已，退出台外。童儿入禀三缄，三缄闻之，遂命传进。
　　童儿领命，出宣老猿。老猿见得传宣，低头合掌，直入台内，跪于三缄座前。三缄已知来意甚诚，乃谓之曰：“尔何知吾在万星台耶？”老猿将灵宅子命毒龙、赤鲤、老蛟、虾精捕捉黑猿儿，取血祭剑，并既与彼争斗，拜遇道士，赐以聚宝袋，指示如何收剑，如何出妖，如何投师，一切情由备悉道之。三缄曰：“吾师紫霞于前三日已遣童儿来告，命吾将尔收在门下。尔幸有缘，入此阐道场中。”老猿欣然，拜而又拜。三缄于是赠以道号曰“卫道”，命与西山道人同一蓬庐。老猿谢了师恩，退入庐内。
　　三缄暗思：“弟子业已收齐，有道将成者，有道止得半者，有初进一二步者，纷纷不一，何能一旦固成大道，以赴绣云。”正思议时，只见祥光坠下，知是仙师到此，即速领诸徒迎入台中，拜舞以还，紫霞问及三缄诸子之道何若？三缄曰：“道分深浅，不一而足。不知何日方能俾彼人人功满，同入绣云仙阁焉。”紫霞曰：“自有其时，不可相强。尔诸弟子且归蓬庐，炼习道功，今夜毋许擅出。”诸子领命散去。紫霞坐于讲道台上，将袖一拂，掩了台之内外，暗传三缄而嘱之曰：“师自命奉道祖阐明大道，俾天下后世不坠野方外术的邪径，才命尔投人世，代师阐之。幸尔百难千磨，不易初心。大道已成，所欠者及门诸子功有浅深，尔须浅者传浅，以待其成，深者传深，以催其成，不可拘一而论。然功虽有深浅，而造道之诚，又不得以深者可期，而浅者无可期也。尔宜以幻道试之，如在幻境中不易习道之心而一毫弗染者，可谓功德圆成。尔拔宅时，随带登于仙阁。如入幻境而初心稍变者，仍命在尘寰修炼，不可宽纵焉。”三缄闻之，谨凛受教。紫霞嘱罢，从容下台，乘着祥光，归于洞府。
　　三缄次日传集诸徒，鹄立两旁而谓之曰：“尔等入门有久暂，学道有深浅，不可一途而视。今传弟子无别，特与尔等分班传道。深者传深，教一人可以通数人；浅者传浅，教一步可同进一步。一免错杂，一免躐等。尔辈以为何如？”诸弟子曰：“吾师善教，敢有不遵？”三缄曰：“如是，吾与尔等分为三班。分班后，又宜分传道日期。如朔一传道，则首班齐集；望五传道，则二班齐集；晦日传道，则三班齐集，毋许紊乱。今日权将班数议妥，明日系黄道良辰，尔等齐集台前，静候分班可也。”诸弟子诺，各归庐内。
　　到了次早，三缄统率徒众，拜罢上天下地，然后徐登讲道台，男女诸徒朝参礼毕，三缄展开名册，逐一呼曰：“首班听点；三服、弃海、狐疑、狐惑、乐道、紫光、椒花子、蜻飞子、西山道人、统道、用道、昌道、明道、望道、取道、探道、入道、成道、体道、尽命子、尽性子、敛心道人、习道道人、金光道人，为左之首班；翠华、翠盖、凤春、紫花娘、金光道姑、凤女、龙女、紫玉、榴姑、雪青子、了尘子、醋枉道姑，为右之首班。二班听点：绣雾、知足、玉白子、石坚子、传道、束心、转心、慈祥、云牙、豁达、傲性、火炼、刚克、柔克、野马、善成、破迷道人、混元道人、道列道人、护道道人，为左之二班；从善道姑、善诀道姑、餐霞、衣云、弄月、回念、桃英、棠英，为右之二班。三班听点：化慈、学慈、习慈、抱慈、卫道、蛛龙、蛛虎，为左之三班；珠莲一人，为右之三班。分派已定，自此传道，各有时日。
　　传约一载，看看首班之道将已有成，二班已如乎昔日之首班，三班已如乎昔日之二班。紫霞知之，复乘祥光，坠于万星台。登台坐定，传及诸子，将道之底蕴，重为讲说。诸弟子于上泥丸，下三关，以及尾阊黄河，各皆清细一切。紫霞曰：“孺子可教，亦属可成。”言已而去。中惟七窍入门最后，但彼系仙子脱胎，一闻即知。三缄故着意栽成，不在诸徒之列。
　　一日，三缄暗思：男女徒众，妖部居多，不以幻境试之，安知心坚与否？师曾赐吾玉镜一面，幻境全属一照之内。今日闲暇，不免呼三服、弃海，照以玉镜，看彼心性如何。”主意已定，飞登讲道台上，将镜高悬，呼三服二人对镜一心。二人为镜所炫，昏倒在地。
　　三服自觉由万星台而下，游览山水。恍恍惚惚，游到当日所住之鬼窟门外。心里窃计，不知窟内又谁为首。正在门外探望，忽被野鬼见而惊曰：“尔铜头鬼王耶？”三服曰：“然。”野鬼曰：“自鬼王远去，吾等无依。四处寻余，毫无鬼王踪迹。何幸上天开眼，今复遇之。可再回窟中，为吾等之主。”三服曰：“吾已师事三缄，求道修成，不敢再为尔主。”野鬼闻说。齐跪窟前，牵着三服之衣，哭泣不已。三服心怜其苦，欲应承之，又恐坠落前功，将袖一挥，倏然而醒。静目谛视，身在讲道台下，师犹上坐，黯黯自忖，不知为何。三缄笑谓之曰：“尔心坚矣，可归蓬庐再造。”又说弃海自得玉镜一照，魂离躯壳，悠悠荡荡，已到东海。
　　只见海大无边，波纹因风而起，极深莫测，银涛映日皆金。弃海思曰：“吾在万星台学习大道，如何片刻即到东海？莫非仙道已得，途程千里，可以一蹴而至乎？然吾自随师后，双亲之定省久疏，既来此间，当入海中，一为顾问。”计定，飞身入海。水晶屹立，恰似当年。刚到宫前，龟相见而跪迎曰：“太子何时归来？”弃海曰：“始归耳，因久未见乎故地。”忙忙扶起龟相，而问之曰：“吾父母近日若何？”龟相曰：“尚属康强无恙，惟朝日所欠者太子。太子可速入见，以慰吾主公、主母之心。”弃海诺，即与龟相绝程而奔。及入龙宫，龟相禀之龙王。龙王出，见得弃海，携手大哭，曰：“吾儿既归，速见尔母。尔母久未见儿，思虑太多，目已瞽矣。”弃海闻此，遂同老父趋入内庭。



                        


第一二六回    试众子频施妙道　独二翠得遇心魔


　　弃海随父来至宫内，见得老母坐于龙牀，忙忙上前，双膝跪下。左右宫女报与龙母曰：“老龙王已入宫矣！”遂扶龙母下榻拜接。龙王坐，龙母亦坐。坐已，询曰：“龙宫近日有吾儿信音否？”龙王曰：“业已归矣。”龙母曰：“吾儿归来，在于何处？”龙王曰：“吾儿今跪在尔榻前。”龙母以手抚之，曰：“尔龙宾乎？当日三缄仙官来游海中，尔父将儿拜彼为师，娘原不喜。孰知儿尊父命，竟去投之。几易春秋，未见吾儿踪迹。朝日倚门盼望，泪坠弗知几何，至于今春，其目瞽矣。儿何抛了父母，一去不返耶？”弃海曰：“孩儿自领父命，投师学道，原以学道为事，谅父母在宫，无有他虞。念念心心，只冀将道习成，度脱海内一切水族，不坠三途，以感上天，加吾父母之禄。故经年累月随师步履，不暇归之。”龙母曰：“为娘思儿，尚有尔兄尔妻，不见儿归，常对娘身悲啼靡已。自兹已后，娘也不望吾儿修道成仙，就在宫中奉养为娘，承欢膝下。尔夫尔妇亦可朝夕团圆，庶免两地睽违，情思不置。”弃海此际被龙母一席言语说得哑口无词。
　　宫女报之信龙公主，公主出，拜了翁姑，侍于龙母身侧。龙母曰：“尔夫已归矣，可去见之。”公主遂出帘外，瞥见弃海，莲步轻移，走上前来，携手而泣曰：“亏郎心忍久抛妻，谁识兰房日夜啼？”弃海曰：“大道修成思度尔，他年团聚岂无期？”丈夫言罢，龙母命置酒宫中，以为团圆之贺。
　　将酒饮毕，龙母亲送弃海至公主房内，复问之曰：“吾儿习道，究在何地？”弃海曰：“今在万星台耳。”龙母曰：“所习若何？”弃海曰：“承师指点，道以将成。”龙母曰：“野方外术，常以不正之道骗人，吾儿休为所迷。从此在家，父子夫妇团聚一堂，何等自在。况尔父年老，龙位议与吾儿，即为一海龙君，即不炼修，终能为仙天上。切毋抛别父母妻子，仍去他处也。夜深矣，尔夫妇各自安宿，为娘亦将就寝矣。”言已出宫。
　　弃海同信龙公主送归龙榻，将安请后，稳坐不动。龙母催促数次，弃海始出，向殿外而行。信龙公主一手扯着衣儿，问：“向何往？”弃海曰：“吾宿殿外，习道人断绝尘缘，不敢不固子精耳。”公主曰：“想尔娶得妻归，不上一载，即从师学道，远去他方，抛妻一人，守着孤衾孤枕，每见吾家兄嫂夫唱妇随，触景伤情，泪已流尽，望夫不返，度日如年。今日雀报檐前，幸夫归矣。以妾视之，不啻天上落一星子在妾掌中。胡为乎夫妻之情丝毫不讲？是道废人伦矣，乌得称为大道哉？”弃海曰：“吾今日跋涉千里，身倦已极，故宿殿外。待至明夜，自归兰房。”公主曰：“夫言千里跋涉，即在兰房安宿，妾岂别有以迷郎君耶？”言罢，紧牵其衣，拥入房内，将门下锁。弃海无可为计，只得卧于榻间。公主媚献百般，弃海心已欲乱。回想历年学道，费尽辛苦，如其坠落，终为水族。主意已定，起身下榻，意欲拉锁辟门而出。谁知公主赤着身体，拉定不放。弃海竭力一挣，魂归其所。举目详视，尚在万星台讲道座下。弃海亦不知何故，咋舌而思曰：“幸未贪恋娇妻，为师所斥。”三缄笑容可掬，曰：“尔心颇坚，可入蓬庐，再造尔道。”弃海转归庐内，谓三服曰：“吾今日在讲道台前，如何昏迷不醒？”三服曰：“吾亦如是。但不知师用何法儿以试吾辈？”弃海曰：“尔我既为师试，道兄道妹谅必皆然矣。”三服曰：“试言尔梦，与吾若何？”弃海曰：“吾至讲道台，未识师尊举一什么宝镜，将吾一照，吾即人事不知。顷之忽苏，睁目视去，汪洋一派，涌起波澜。吾思万星台前后左右皆属山也，水泉之地从何而来？细细视之，东海耳。因思东海系吾故址，不知父母近来身体尚康强否？于是飞身直入海中，龟相迓入龙宫，去见吾父。父携吾手，哭啼不止。入见龙母，亦然。”三服曰：“尔见尔妻乎？”弃海曰：“何尝未见？非吾道心坚定，几被师尊妙法看破肝胆矣。尔又如何？”三服曰：“吾昏睡后，恍如白日晴天。暗计：『吾躬自炼道以还，春去夏来，秋尽冬至，几经寒暑，从未涉水登山，今日暂且息肩，一为游览。』于是悠悠荡荡，任足所之，来到一处，似平日所住居者。周详审视，乃当年称王石穴。吾在门前偷觑，不知其内又谁为首。视之未久，内出野鬼数十，见吾而惊曰：『尔铜头鬼王耶？』吾曰：『是矣。』野鬼遂各哭诉，自王离了此地，伊等无依，个个求吾再为之主。吾以大道为务，未曾应允。野鬼愈集愈伙，欲拥吾入。吾抛却野鬼，抽身即走，忽然而苏。苏来，还跪在讲道台下。此必仙师试吾等道心坚与不坚也。”二人言谈至此，同声叹曰：“入得道门把道修，止言大道不难求；谁知此理深而奥，幻境坑中不易投。”言毕，将头摆了几下，仍舫趺坐，凝神静气，以炼内功。
　　轮到次日，三缄又登讲道台，传翠华、翠盖入台听道。二翠至，三缄持镜一照，昏倒在地，魂出泥丸。见是地有山高耸，翠华谓翠盖曰：“此山好似北风。”翠盖曰：“北风山系吾等炼道所在，今既来此，不如登临一望。”翠华曰：“可。”二人于是搭肩而升，细观此山洞门高列，非北风，乃碧玉也。翠华曰：“吾等以为北风，不料又临碧玉。想吾姊妹在此峰头，常逞威风，群妖拱服。因椒、蜻二子刁弄起衅，两相争斗，才得三缄仙师收为门徒。今旧归来，虽洞府依然，而黄叶已满，不禁有今昔之感矣。”言此，二人泫然者三。
　　正嗟叹间，小妖数十辈忽游洞外，见二翠道家装束，骤未能辨，大声吼曰：“尔是何方妖物，敢来此地窥吾仙姑洞府？”二翠曰：“尔仙姑何名？”小妖曰：“翠华、翠盖是也。”翠华曰：“今向何往？”小妖曰：“出洞投师学道去矣！”翠盖曰：“尔仙姑既然出洞炼道，为何洞府不扫洁，使彼白云封锁，黄叶迷离耶？”小妖曰：“自仙姑去后，谁敢入此洞中！”翠华曰：“尔等且上前来，视吾为谁。”群妖近前细视，视已而喜曰：“不知二位仙姑已回洞府。”于是拜了几拜，将洞扫洁，请二翠入，忙在别洞整治肴馔，抬在此洞以奉之。二翠坐在席间，群妖劝饮殷懃，无异当年在洞光景。酒逾三盏，群妖笑曰：“仙姑既归，吾辈有主，不畏他妖侵害矣。”二翠曰：“吾等虽归，不过暂一游玩，其实不能久住耳。”小妖闻得不能久住，齐齐坠泪，情若难舍。
　　席将终矣，洞外忽来二位仙子，道冠道服，面如白玉，似欲入洞者然。小妖上前阻曰：“吾洞内有仙姑在此，尔二道士休得入之。”道士曰：“尔洞仙姑，莫非翠姑、翠盖乎？”小妖曰：“尔何知？”道士曰：“吾与尔仙姑原系道兄道妹耳。”小妖曰：“尔师何人？与吾仙姑称为兄妹。”道士曰：“吾师非他，乃三缄仙官也。”小妖曰：“尔是三缄弟子，而今炼道何所？”道士曰：“吾师群弟子皆在万星台，独将吾二人安置幻境洞中，今日闲游，见此山岭清气蟠结，袖中默会，知二翠道妹在此，故来一晤，以问吾师近日传道若何？”二翠闻言，确有可凭，遂请相见。行礼已毕，二翠复命小妖重整筵席，以款道士。小妖得命，将筵席办妥。四人共饮。
　　二道曰：“道妹等常常亲近师尊，大道谅已得矣。”二翠曰：“大道之得，惟二兄先之。但不知二兄系何道号？”二道曰：“道妹欲聆贱号，且听吾言。”



                        


第一二七回    幻境中许多变化　幽室内最见心性


　　二道曰：“吾二人投三缄仙师最早，仙师赐以道号，一曰『固精』，一日『藏精』。”言犹未已，二翠曰：“谅是二道兄精于大道，师故以美号赠之者。”二道曰：“道妹过誉。谁知道妹，以坤柔之体而道炼天仙，真巾帼丈夫，女中君子，愧煞男儿多矣。”二翠曰：“丈夫君子，惟二道兄可以当之。以此加诸女流，殊不合耳。”谈谈论论，不觉酒兴愈浓。二精携瓶以劝二翠，二翠大有酒意，忘乎男女不亲授受，亦携瓶以劝二精。二精渐侵以戏言，狂态欲飞。二翠心猿稍放，似亦任其相戏而不禁。
　　二精见二翠情景如斯，恐其有心贪恋红尘，因以手探二翠之怀，二翠胸中几不自持。翠华猛然思及：“碧玉山相争战后，得师传道，煞费心苦。兼之由碧玉而转北凤，自北凤而集万星台，曲折迂徐，折磨已甚。看看大道将得，而以一淫字坠落乎？”思至此处，心神安妥，振奋其志，恍如梦中初醒。目极翠盖，尚与二精眉目送情。翠华吼曰：“妹妹，尔欲弃大道而坠沉渊耶？”翠盖倏然惊觉，急将心神安稳，与翠华同声言曰：“二道兄今日之酒醉乎？”二精曰：“未也。”二翠曰：“尔究竟道学何人？”二精曰：“三缄。”二翠曰：“酒未曾醉，道学三缄，如何假作狂且戏处子？”二精曰：“道兄道妹，背了师尊聊出戏言，有何碍处？”二翠曰：“戏言固非所论，吾察尔心意，实有以视吾姊妹如败柳残花。以吾思之，尔必非吾师弟子。否则，应同集于万星台，何独寄尔于幻境洞内；既寄尔于幻境洞，吾师应常念之口角，俾吾辈闻之。况吾师所教诸徒，无论人部妖部，皆以炼道为事，从未有见女色而戏谑者。小妖与吾逐出洞去！”小妖闻说，遂吼之出。二精如未闻也，稳坐不动。
　　二翠拂然入内，二精亦离筵席，随后而来，戏笑风情，难于力止。二翠无奈，转出内洞，向外放逃。二精急赶上前，各抱一人，而侵以秽语。二翠为二精所抱，不能脱身，以头触之，触在讲道台之座下而醒。三缄笑谓之曰：“风流几把道行丢，稳着心儿色相收；倘若尔图鱼水乐，千年修炼一时休。”言毕，命归蓬庐，再加练习。
　　次日，三缄登座，暗思：“及门诸子，以平时而论，其心似皆坚稳。至入幻境而确然弗变者，不知能有几何？幸得三服、弃海、翠华、翠盖男女四人，已算能成，不必为彼虑矣。今日无事，且提二班女徒试之。盖前则先阳而后阴，今则先阴而后阳也。”遂传桃英、棠英二女弟子立于台下，举镜一照，二英魂离躯壳，自觉身腾空际，悠悠忽忽，不知至于何所。
　　及俯首下视，乃北海关也。桃英惊曰：“万星台相隔北海关，其遥不啻万里，何能一刻即到此耶？此必师尊以幻境试吾也。吾姊妹可扭转风车，仍归万星台，习吾大道。”殊将风车扭转，已见万星台矣，又被狂风一拂，不由自主，复吹至北海关外，徐徐坠下。二英共相惊讶，不知为何。
　　正猜疑间，忽来二位男子，儒冠儒服，俊秀非常。见得二英，近而询曰：“佳人何来？”二英曰：“不意至此耳。”二儒曰：“尔莫非桃、棠二英乎？”二英曰：“然。”二儒曰：“如是，尔我真有缘矣。”二英曰：“何缘之有？”二儒曰：“前三日吾等遇一道长，言今日午刻有二仙子为狂风吹起，坠于此间，与尔二人有夫妇缘，不可错过。吾闻其说，当问老道为谁。老道曰：『吾乃紫霞真人。因三缄弟子女班中，惟此二花妖尚有红尘大福，尔等收回家去，结为夫妇。俟至巍科取得，自使彼为夫人一品，以享荣华。老道之言，尔宜谨记。』吾得老道指点，故候于此。不料仙言无诳，竟与二美相会。此皆月老注定，无有差移也。望二仙子思之。”
　　二英曰：“是何言也？吾姊妹炼道多年，原欲名列仙班，以脱植身躯壳。尔为读书士子，应体圣贤明德新民之旨，诚意正心之学，而乃见美色而即贪，焉能入道深深，以期上进？君不见伊古以来，黄卷名流、青登学士累困场屋而终身落魄者，皆为欢娱片刻，误却了事业一生。况淫恶滔天，每多绝嗣惨报。妾言可作龟鉴，尔其朝夕诵读焉。”二儒曰：“逾墙钻穴，皆属邪行。吾等不敢为，亦不忍为也。若尔二美，与吾二人结有夙缘，且又指点上仙，焉可错过？”
　　二英见好言劝诫不能破其淫心，暗地商曰：“忠言逆耳，药石成仇。即再口吐莲花，谅亦无益。吾姊妹不若驱风而返，以免彼念切求凰，属意吾辈也。”言罢，驾动风车。刚起数丈余高，又为狂风扭转，与二儒所立相隔不过数武。二儒曰：“尔姊妹若与吾等无缘份，去则竟去矣。风车起而又坠，可见月老所定，难以转移。”遂走上前，各拥一英而行。二英步履艰难，二儒呼唤一声使者，车儿已至。二儒于是将二英扶上，望前进发。二英思逃，怎奈妖法不灵，难于脱身。
　　不久之间，大第在望，红窗粉壁，彩色可人。二儒忙忙将二英车儿拥到门首。只见第内张灯挂彩，笙箫鼓乐，入耳悠扬。刚到中堂，内出女眷数人，扶二英下车。二儒楚楚衣冠，与之交拜成礼，二英傲而不拜。后堂又出十余女眷，或牵或扯，强彼拜完花烛。拜已扶入，分为东西两室。二英不相见面，商议无从。待至烛炳兰房，新郎入室，二英心内慌乱，不知若何脱此牢笼。
　　却说桃英见新郎宽衣欲卧，暗暗移步，向外便走。谁知新郎眼快，早被扯着。桃英气极，击之以掌。新郎倒地，大呼：“救命！”内室女眷齐出，问明来历，交相骂曰：“不受抬举的丫头，可吊在西廊，重加鞭扑。”甫将桃英吊定，东廊内亦大声呼曰：“新人持刃弒新郎矣！”女眷闻呼拥去，亦将棠英捆束，同吊西廊柱上。
　　一粗暴老妪手举皮鞭，着力笞之。笞后，二三女眷又劝之曰：“二新郎满腹诗书，人品俊秀，与尔为配，甚不辱尔，尔何执拗不从？”二英泣曰：“吾姊妹修炼辛苦，原望大道能成，名列仙班。若尘世之富贵荣华，非所愿也。冀尔家老少女男大发慈仁，将吾释却。倘得仙班忝列，恩铭肺腑，必有以报焉。”老妪怒目曰：“尔与吾儿良缘缔自前生，故天送尔来兹，以与吾儿合卺。尔乃不顺天意，反有谋夫之心。吾且将尔二人幽禁空室，如其回心则已，若仍傲性，活活把尔笞毙，尸抛荒野，看尔其奈谁何？”老妪言罢，命人解之。二英遍体疼痛，欲生不能，欲死不得。方将索儿解下，已倒卧地中。
　　老妪顾谓女眷曰：“尔等可扶入空室，为吾幽禁。”女眷得命，撩衣挽袖，顷刻扶入室内，将门紧闭而出。二英极目，室如黑漆一般，其中空空，渺无一物。自觉身痛如刺，只得相偎相傍，席地坐之。想到受辱如斯，齐放悲声而泣曰：“炼道原求道习成，列位仙子想华荣；色身示人皆自误，幽室如牢甚痛心。”泣已，暗将原功运用，幸而腹不甚馁。
　　坐至第三日，耳听室外笑声琅琅。转瞬间，门已启矣。二英睨视，有二三女娘，容貌如仙，直入室中，持灯相照。内一女娘曰：“可惜二枝出色名花，坠于泥窖。婢子可移木座来。”复呼一小鬟高燃红炬，插于壁上。殆至木座安好，女娘笑容可掬，扶二英坐。
　　坐已，中一女娘曰：“男愿为有室，男若无室，则独阳不长。女愿为有家，女若无家，则孤阴不生。自古至今，阴阳相配，始有人伦。尔何如是其傲，不思福享尘世，区区痴求仙子？曾见当世有谁成仙乎？不若听吾相劝，抛去求仙之念，易为夫妇之欢，以免暗室幽囚，受此苦恼也。吾言若是，尔其细思。”



                        


</div>
    <div class="pagination">
<a href="绣云阁_page35.html">上一页</a><span>...</span><a href="绣云阁_page31.html">31</a><a href="绣云阁_page32.html">32</a><a href="绣云阁_page33.html">33</a><a href="绣云阁_page34.html">34</a><a href="绣云阁_page35.html">35</a><span class="current-page">36</span><a href="绣云阁_page37.html">37</a><a href="绣云阁_page38.html">38</a><a href="绣云阁_page39.html">39</a><a href="绣云阁_page40.html">40</a><a href="绣云阁_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
