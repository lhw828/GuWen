<!DOCTYPE html>
<html>
<head>
    <meta charset="UTF-8">
    <title>万锦情林 - 第 37 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万锦情林 - 第 37 页/共 39 页</h1>
    <div class="content">　　生一夕月下，步西墙，闻诵经声甚娇。乃朗吟诗以戏之。
　　沙门清月水花多，读罢禅经夜几何。
　　娇舌强随空色转，芳心皆作死灰磨。
　　玄机参透青莲偈，悔悟虑知白苎歌。
　　却与维摩作相识，不怜墙外病东坡。
　　隔墙诵经者即文娥也，昔逃出，乃入此庵为西院主兴锡之弟，闻生吟诗惊曰："此祁郎也，何以至此？"追思往事，不觉长吁然。不知是否，亦朗吟诗以试之：
　　为君偷出枕边春，王胜愁消毓秀嗔。
　　说却红尘今到此，隔墙好似旧时人。
　　生闻诗甚疑，呼涵师问曰："此墙外何人？"曰："西院一新来弟子也。"生明早潜访之，见文娥，相持悲叹，各问来故。生曰："仆累卿逃，不意又复见卿，真夙世缘也。"文娥之师兴锡见生，悦而匿之。过一二日，又过宗净处，两院羁留，乐而忘返。不意溜儿为陆氏失女，执送于官，竟成疑狱，而生久居院中，试期已过，亦为色所迷，不复他念矣。生与涵师等，剧饮赋诗，不能尽述。姑记其一二，以例其余。
　　与兴锡谈玄
　　若海回头便是家，春惊铁树报琼花。
　　日光飞出尘中马，风力平收水底霞。
　　丹灶有烟终是火，蓝田无玉岂生芽。
　　从今洗髓留玄骨，不向玄门觅艳葩。
　　题性弦斋壁
　　不是凡民不是仙，壶中日月洞中天。
　　青山绿水皆为伴，野鸟名花尽有缘。
　　林壑寄身闲似鹤，斋居养性莫如弦。
　　羽衣华发成潇洒，坐看芳溪放白莲。
　　题宗净山房
　　两两山禽报好音，垒垒白石点疏林。
　　谷中鹿豕防人眼，壁上藤萝碍日阴。
　　无伴空悬徐孺榻，有香还抚伯牙琴。
　　凭渠海沸天雷发，净拂蒲团抱膝吟。
　　一日，两院道姑，皆往一寡妇家作斋事，独留文娥伴生。欲私之，娥曰："妾见众道姑淫纵，日夜不免，但妾居此甚苦，得君带归，敢惜一共枕耶。"生曰："我在此甚无益，思归切矣，岂忍弃卿。"因搂娥撤其衣，举身就之。时文娥年十七岁矣，一近一避畏如见敌，十生九死，痛欲消魂。不觉雨润菩提，花飞法界。事毕，生曰："卿他日归，肯为丽贞作媒乎？"娥曰："贞甚有情况，今年长，亦易乱之。君肯归，不必虑也。"自是，生与娥密为归计矣。众姑自斋回，见生有归意，百计留之，无以悦生者。适有女童持礼来，揖众姑而去。生问："何人？"宗净曰："前作斋事家使女金菊也。"生微笑。宗净疑生悦菊，即语之曰："君肯安心寓此，当及其主母，况此婢耶。"生问："主母为谁？"净曰："辛太守之妻陈氏也。年虽四十，而貌甚少年，今寡居数月矣。前作斋事，今择本月十五日，到院炷香，我辈当以酒醉之，强留宿院，睡熟时，君即近之。倘事谐，则太守有一妾，名孔姬，亦一网跨下矣。"生如其言，至十五日，陈果被酒，假宿院中。宗净以鸡子清，轻轻污其便处，如受感状。陈醒觉之，疑为男子所淫。撤帐急呼金菊。不意菊亦被诱别寝，但见一灯在几，生笑而前。陈叹曰："妾欲守志终身，不意为人所骗。"生捧其面劝曰："青春不再，卿何自苦如此。"即解衣逼之。陈亦动情，竟纳焉。生多疲于色而精力不长，陈久寡空闺而所欲未足，乃纳生曰："妾乘间暗归，君可随我混入。"生如其言，抵陈氏家。孔姬尚睡中，陈欲并乱之，以杜其口，即枕前语曰："汝觉否？我带有伴客相赠。"孔姬见生，即有忿怒状。陈以势压之，终不肯从。生与陈，处十余日，终碍孔，不得肆志。生乃以一春意于孔寝壁以动之。孔姬览之心动。遂与孔通，取素罗巾，调《浣溪》一词，以谢之。
　　一日，宗净与涵师等谋曰："我辈欲留祁君，故以陈夫人悦之。今祁君乃恋陈，欲相争，必得其财。祁与彼绝，必来我院，不两利乎？"兴锡曰："祁君，智士也。倘事泄先行，我辈空望矣。必先令一人，假宿于彼，以好言温之。我辈夜半围门，里通外应，斯无失算也。"众称善，欲择一人先往。文娥自忖，此计生必不能脱。况生复入院，众人羁留，必无归计。乃进计曰："弟子与祁乡里，初必不疑。弟子愿以抄化为名，入陈寝所，为众师内应。"师等信而遣之。文娥往见陈于萱寿堂，方与生并坐，而孔姬坐生膝上，情甚稠密。文娥曰："久居于此，郎君乐乎？"复以眼私拨生，生乃舍陈等，独步亭后。文娥尾生，告曰："今晚事坏矣。"生问其所以，娥尽告以故。且曰："妾与君归期到矣，急为归计，庶可自全。"生点首数次，计无所出。娥曰："行倒跌法何如？"生遂悟，往语陈曰："院中邀仆一茶，去当即来，卿意可否？"陈曰："何妨。"乃使金菊随去，促之早还。生与娥、菊同就路。娥曰："夫人欲郎早还，菊姐可先往，令院中速办何如？"菊又推娥先往。娥曰："人不识妾，与祁君行不妨。子同祁君行路，则人疑矣。"生知娥意，亦力赞之。菊信而先行，娥乃挽生，即从别路远遁。菊至院，久候不至而返。师等谓陈卖己，而陈又为院中潜匿，互相成仇隙，自是各相谋角矣。
　　时祁生与文娥得脱归，即投廉宅。廉自溜儿成狱，知生路中失所，以为不相面矣，今复得见，而又见文娥，举家甚喜。及丽贞、毓秀出，争问："久寓何地？且何以得遇文娥？"生一一道其所以，众皆惊叹。及不见玉胜，生问其故，乃知嫁竹副使子矣。怅然久之。至晚就馆，百念到心，抚枕不寐，乃构一词，名曰《忆秦娥》：
　　空碌碌，春光到处人如玉，人如玉，旧时姻缘，何年再续？阿凤犹自眉儿蹙，文娥已许通心腹。通心腹，几时消了，新愁万斛？
　　生晚睡起，才披衣坐床上，闻推门声，开帐视之，乃毓秀也。秀笑语生曰："胜姐多致意，出阁时肠断十回，魂消半晌，皆为兄也。有书留奉，约兄千万往彼一面。"生见秀窈窕，言语动人，恨衣服未完，不能下床，乃自床上索书。秀出书，近床与之。生即举手钩秀颈，求为接唇。秀力挣间，忽闻人声，始得脱去。生开缄视之，书曰：
　　兄去后，妾顷刻在怀。仰盼归期，再续旧好。不意秦晋通盟，相思愈急。故人千里，会晤无时。幸秀妹为妾心腹，劝妾且从亲命。妾尝亦劝秀善事吾兄，莫负少年。秀亦钟情者也。妾与兄枕边私爱，帐内温存，今皆已付秀矣。兄善为之，妾复何言。但此心常悬悬，欲得一面。兄无弃旧之心，妾有倚门之望。诚肯慨然再顾，实出寻常之万万也。
　　胜在家时，与秀为心腹，每以生风致委曲形容，秀必停眸拊胸，坐起如醉，惟以生不归为恨。及是，生得书，知胜之荐秀也，乃舍所遗珠翠，自进还秀，且以胜书示之。秀佯怒曰："我亦如胜姐耶。"撇生而去。
　　生无聊，往坐迎暄亭。天阴欲雪，寒气侵人。文娥过亭，见生嗟叹，以为慕丽贞也。正欲动问，贞早已至生后。生不知贞来，长叹一声，悲吟四句：
　　风触愁人分外寒，潸然红泪湿栏杆。
　　冻云阻尽相思路，梅骨萧萧瘦不堪。
　　丽贞轻抚生背，曰："兄苦寒耶？"生惊顾，一揖，应曰："苦寒不妨，苦愁难忍耳。"贞因拉生共拥炉。生坐火前，以箸画灰，愁思可掬。贞佯问曰："兄思归耶？"曰："非也。"又笑而问曰："为那人不在耶？"生曰："眼前人尚如此，去人何暇计耶？"贞曰："妾未尝慢兄，兄何出此言！"生曰："仆每失言，卿即震怒，尚非慢乎？"贞笑曰："信有之，今不复然矣。"生曰："彼此有心，已非朝夕，千愁万恨，竟诒空言。今试期又将迫矣。一去再回，便隔数月，卿能保其不如玉胜之出阁乎？"贞低首不答。生因促膝近贞，恳其不言之故。贞叹曰："妾一见君，即有心矣，岂敢自昧？但恐鲜克有终，作一笑柄耳。"生长叹曰："事虑至此，终不谐矣。"适文娥自外执并蒂橘二枚进曰："二橘颇似有情。"生曰："有情不决，亦安用哉！"贞笑曰："决亦甚易，但恐根不固耳。"文娥知二人意，因谓曰："妾知贞姐与君思欲并蒂久矣，但君欲速成，贞恐终弃，是以久疑。妾今为二人决之。"谓："二人各出所有以订盟，作一长计，不可亦乎？"生曰："善。"即剪一指甲付贞，祝曰："指日成亲，百年相守。"贞乃剪发一缕付生，祝曰："青发付君，白头相守。"文娥曰："妾请为盟主。"因取橘分赠二人，祝曰："决成连理，并蒂同春。然佳期即在今晚矣，有背盟者，妾当道出。"贞首肯之。
　　生喜而出，纵笔作一词，名曰《好事近》。
　　好事谢文娥，便把眼前为约。准备月明时，获取个通宵乐。　　天生双橘蒂相连，唤醒相思魄。得到锦衾香处，把亲亲抱着。
　　生把笔间，适潘英持一盒至，云："秀姐馈君金橘。"生启盒，又见一诗：
　　甜脆柔姿渗齿秀，数颗珍重赠祁郎。
　　肯将此味心常记，愿付高枝过短墙。
　　生见诗，知秀亦有允意，惊喜过望。潘英索生和韵以复，生狂喜不能执笔。英促之，生曰："诗兴不来，奈何？"英又促之，生曰："汝为发兴，可乎？"英不答。生闭门，换英入幕，狂兴一番，不觉过度。英曰："来久矣，恐见疑。君既无诗，当自入谢之。"生有恍惚态，英苦促之，乃迎风而行。至秀所，秀已为母呼去矣。生又迎风而出，遂患寒热。又思赴约，愈觉憔悴，疾益加甚。
　　是夜，秀与贞各料生必来，两处皆待。明早，知生病，咸往视之。生咄咄不能言，惟流涕而已。贞、秀执生手，各悲咽不胜。贞伏生胸前，慰曰："天相吉人，兄当自愈。好事多磨，理固然也。"顷间，岑氏至，二女退。岑命以汤药治之，生少愈。廉知之，谓岑曰："子有恙，可移入迎翠轩，便于调养。"
　　迎翠轩，益近二女寝所。一日，岑之父母庆寿，请岑并二女。岑以家事不能尽去，而生又养病内轩，无人调理，命秀掌家，与贞同去。生自是得秀温存，无所不至。生病十去八九。
　　一夕，以淫事戏秀，秀约曰："灯灭时，兄可就妾寝所，妾先睡俟之。"及秀将寝，愧心复萌，而又念生新愈，恐逆其愿，乃呼东儿诈睡己之床，且戒之曰："倘露机，汝即一死。"东儿从之。及生至，以为真秀也，款款轻轻，爱之如玉。生呼之，不应；以事语之，不答。生以其害羞，不疑。至早，求去，生挽之，且曰："举家无人，何必早起？"留之数四，天将明矣。生开帐视之，乃东儿也。生微微冷笑，东儿亦含笑而去。
　　生起，见秀，戏曰："卿非纪信，乃能诳楚。"秀谢罪不已。生曰："东儿作赠头可也，卿能免耶？"秀不答，惟曰："天寒，少坐可乎？"生曰："可。"秀命潘英治酒，与生对饮，每杯各饮其半，情兴甚浓。生以眼拨东儿出。东儿转手闭门而去。生抱秀，劝与之合。秀曰："待晚。"生曰："晚则又倩人耶？"半推半就，觉酒兴之愈浓；且畏且羞，苦春怀之无主。榴裙方卸，桃雨乍班。生恋秀娇，倾心颠倒。虽精神之有限，奈欲罢而不能。顷之，东儿至。生拂衣而起。东儿叹曰："今得新人而弃旧人耶？"生以东儿自谓也，乃谢曰："焉肯忘卿。"东儿曰："妾何足言，彼荐秀者，其可忘乎？"生曰："此玉胜之德也，铭心刻骨而已。"东儿曰："既不忘，曷不一顾？"生曰："来日即往矣。"
　　时岑与贞归，生又属望于贞。不意玉胜亦知生之在家也，令人以诗招之。且托秀促生必至。
　　一别流光已数年，相思日夜泪涟涟。
　　新愁寂寞非嫌夜，旧事凄凉却恨天。
　　罟网新丝蛛尚织，梁巢泥坠燕还联。
　　谁知情重内流客。不管离人在眼前。
　　生见诗，即往拜谒。
　　时副使在任所，惟妻小在家。而副使之继妻颜氏，名松娘，妾王氏，名验红，皆以淫荡相尚。见生与玉胜会面时悲咽相对，情甚凄惨，乃谓胜曰："令表兄何必流涕？少留于此，与汝常得相见，不亦便乎。"胜喜，语生。生亦私喜，乃就寓于新翠轩。
　　近晚，一女童持玉环紫绦一事奉生，曰："妾，南薰也。奉主母松娘命，约君一叙。"生以亲故，不敢承命。南薰以绦作同心结，纳生袖而去。既而，又一婢女至，捧紫绫绢缀金剔牙赠生，曰："妾，金钱也，主之爱妾名验红，托为致意，君勿惊讶。"生曰："适松娘有命，奈何？"金钱曰："君今先往松娘，会后辞以避嫌，以就外宿。妾与验红谨候于此。"生如其言，登时潜入内寝。松娘已具酒饭于别室，邀生共坐，叙温存，杂谑浪，至夜分方就枕。生恐验红久待，力辞就外。松娘曰："一家以妾为主，何避之有？"着意留之，至鸡鸣时始得脱身。急投外寓，则验红已就内矣，惟金钱倦睡生榻，生问："验红何在？"金钱曰："久待不至，倦而返矣。"生怅然若有所失。验红不遂所欲，乃寄一词以招之，名《隔浦莲》。
　　红兰相映翠葆，郎在香闺窈。云重遮娇月，巢深怨栖鸟。睡蝶迷幽草，频相告。鸳鸭同池召，郎年少。　　通宵不起，何故恁般颠倒？有约偏违幽兴，独捱清晓。今本望郎至，任他殷勤，即须撇了。
　　生得词，至晚会验红于外寓。松娘使人招至，生不至，知为验红所邀。自度色衰，不能胜红，乃集侍女南薰等十人，佩以兰麝，饰以珠玉，衣以锦绣，加以脂粉，宛然如花，纵欲纵淫，惟求快己。
　　验红知生不能挽回，谋于金钱。钱曰："晓云虽处子，颇谙情趣，妾当以春心挑之，倘事谐，则母子争春，情自释矣。"红曰："善。"令金钱以计挑之。晓云每夜半窥其母之所为，亦颇动心，及红之挑，但含笑而已。
　　一日，晓云书一诗于几。红得之，喜曰："计在此矣。"
　　无端春色乱芳心，恍惚风流入梦深。
　　泪渍枕边魂欲断，倩谁扶我见知音？
　　晓云学于玉胜，字迹颇相类。红得云之笔，即命金钱付生，促以成事。生方与松娘对坐抚琴，金钱促步近生，若听琴状。适松娘起盥手，钱即以诗纳生袖，且附耳曰："那人诗也。"言毕而生。生视诗，以为玉胜之作，正虑胜以他就为非，每悒怏焉，又见诗，急赴胜处。
　　胜方午睡东兴轩。胜惊醒，见生，叹曰："兄已弃妾矣，何幸回心一顾耶？"生谢曰："此心惟天可表，岂敢弃卿，但为春色相羁，不容自措耳。"胜曰："春色相羁，今何以得至此？"生曰："思卿久矣，适卿又赐佳章，如不脱身一会，罪将何赎？"生且言且狎，胜有却生状。生一手为胜解裙，且劝曰："姑叙旧耳，何相责之甚耶？"胜乃笑而从之。既而，问生曰："妾有何章？"生以诗示之。胜曰："此晓云笔也。云有此作，欲自献矣。但母之爱女，兄谨避之。"言未毕，金钱笑至，附生耳曰："那人被验红留住久矣，可急往。"
　　生别胜往见红，即索云。红戏曰："先谢媒，方许见。"生自指心，曰："以此相谢，何如？"红即挽生入后轩。岂料松娘俟生不至，知在红所，自往招之。出外门，及寝所，寂无人迹。进入小轩，见生方窘云，而红替兴于侧，不觉天理复萌，怒形于色，然所爱在女，而所惜有生，惟与红相戾而已。红恃素宠不惧，挽松娘袖，骂曰："上不正，则下乱！汝欲何为？"松娘怒，以手披红面。生与云跪泣，力劝不能止，乃为玉胜夫竹豪所知。豪，放荡士也，怒生乱其妹，欲谋杀生。
　　生方愧罪，避宿后园。豪使人俟生就寝，暗锁其户，夜深人静，欲举火焚之。玉胜知其谋，料豪不可劝，乃捐金十两，私托锁户者放生出，仍锁户以待火。夜深火发，救者咸至，豪以为生必死，而不知生之预逃也。
　　生乘夜渡河，次日至午，方抵廉宅。廉方会客，赏牡丹。生至，客皆拱手曰："久慕才名，方得瞻仰。"生逊谢就坐。酒半酣，客揖廉曰："名花满庭，才子在坐，欲烦一咏，尊意何如？"廉目生就命。生乃操笔直书，杯酒未干，诗已脱稿。
　　烂缦花前酒兴起，诗魂拍入花丛里。
　　露洗珊瑚锦作堆，风薰蝴蝶衣沾湿。
　　平章宅里说姚黄，沉香亭北呼魏紫。
　　淡妆浓衬岂相同，朵朵绣出胭脂红。
　　更有一枝白于面，恍似倚栏长叹容。
　　春光有限只九十，莫把芳心束万重。
　　名葩种种皆难得，十家根固千年泽。
　　挥洒惭无草圣工，推敲便有花神力。
　　兴高何用食万钟，诗富不愁无千石。
　　且歌且舞拂芳尘，海峤霞铺锦绣茵。
　　轻翠簇妆浑解语，点首东风欲咫尺。
　　万恨莫辞金谷酒，一樽且近玉楼春。
　　春光莫别花皇去，花皇且挽春光住。
　　日日花前酒满杯，满杯春色花催句。
　　诗酒春花同百年，何用浮生悲未遇。
　　众客视毕，抚掌叹赏。有一老长于诗者，赞曰："此四声各六句体也，诗家最难，长庚之后，绝无此作。祁君一挥而就，岂非今之李白乎？"皆举杯称羡，尽醉而罢。
　　廉持诗入，示岑曰："子真天才也，他日必有大就。我欲效温峤故事，将丽贞许之，可乎？"岑曰："妾有此意久矣。"时文娥、小卿在侧，一驰报生，一驰报贞。贞正念生，忽得此报，喜动颜色。生得报，狂不自禁。是夜廉以酒醉，与岑早寝。生仡潜入，以指叩贞户。贞开户见生，且惊且喜，各以父母意交贺。生因牵贞袖求合。贞曰："兄郑重！待婚礼成，取洞房花烛之喜，不亦善乎？"生曰："天从人愿，事已决矣。况机不可失，尚相拒耶？"遂抱贞就枕，贞不能阻。六礼未行，先赴阳台之会。两情久协，才伸锦幔之欢。春染绞绡，香倾肺腑；恍若鸳侣，何啻鸾凤。诚仙府之奇逢，实人间之快事也。天明，生就外，贞以玉如意赠生。生曰："卿欲我如意耶？"一笑而别。生喜，作一诗以自道云：
　　佳期私许暗敲门，待黄昏，已黄昏。喜得无人，悄入洞房深。桃脸自羞心自爱，漏声远，入罗帏，解绣裙。　　枕边枕边好温存，被已湿，钗已横。爱也爱也，声不稳，尤自殷勤。惟有窗前，明月露新痕。近照怕及花憔翠，花损也，比前番，消几分？《江城梅花引》
　　自是早出晚入，极尽缱绻。举家皆知，所未知者，廉夫妇也。
　　光阴迅倏，又及试期。生辞廉夫妇及秀、贞赴科。贞私赠甚厚，不可悉记，惟录一词，名曰《阳关引》：
　　才绾同心结，又为功名别。一声去也，愁千结，心如割。愿月中丹桂，早被郎攀折。莫学前科，误尽了良时节。　　记取枕边情，衾上血。定成秦晋同偕老，欢如昔。最苦征鞍发，从此相思急。安得魂随去，处处伴郎歇。
　　生途中惟以贞为念，至旅邸，郁郁不宁，寝食皆废，作乐府一首，名曰《长相思》：
　　长相思，心不绝，思到相思心欲裂。罗帏素月清不寐，泪如悬河积成血。山可崩，海可竭，人生不可转离别。别时容易见时难，长叹一回一呜咽。
　　时有同赴科者，名章台，寄居花柳间，生因访之。章喜生至，拉一妓，名玉红，伴生。生虽同枕，若无情者。明日，又换一妓曹媚儿，生亦如之。又明日，换一妓乔彩凤，生亦如之。至于名妓马文莲、苏晚翠、赵燕宠、陈秋云、姚月仙，日易一人，轮奉枕席，生皆不以介意，惟以丽贞是念。然章台与生同席舍，欲利生之笔，必求一可生意者。至一院，众妓方聚戏，内一妓张逸鸿笑曰："昨晚妹子梦新解元是故人祁姓者。"生惊异，揖而问曰："令妹为谁？"曰："桂红。"生求见，妓曰："适一赴举相公请去，今晚不回矣。"生乃就宿逸鸿以待之。明日，桂红归，即玉胜婢也。因红与生私，怒而出之，媒利厚谢，私卖与妓家。至是，得与生会，凄惨不胜。既而，贺曰："昨梦君为榜首。"生喜而谢之。是夕，与桂红寝，幸得故人，少舒忧郁，乃浩然吟一首云：
　　栖鹤楼中采嫩红，百花丛里又相逢。
　　姻缘想是前生定。故遣功名入梦中。
　　章台见生与红款厚，以为生溺于红，捐金百两，娶红以赠生。生知其意在代笔，遂拜而受之。三场后榜，生果第一，章亦在百名内。
　　时笙歌集门，宾客填坐，忽一家童秀郎者，忙奔报曰："廉参军事发，合家解京，危在旦夕，窘中有书持奉。"生为之惊倒，急开缄视书，曰：
　　即殿元子謣行台下：尚有官时，右丞相铁木迭儿欲娶小女丽贞为妇。尚以彼蒙古人，不愿从命，竟触其怒，欲致尚以死。近赣州蔡九五作乱，岂以玉胜翁竹副使与彼同谋为不轨，遂破汀州宁化。尚久废弃，毫不与闻，今乃坐已知情，陷以同党。蒙上合家拿问。尚为权要所仇，分在必死，但家小辈不知下落耳。幸足下高科，必膺显擢。次女丽贞，愿操箕帚，其余乞念骨肉至情，一体照亮，九泉之下，必拱手叩谢也。身罹国法，锁禁甚严，情绪万千，笔不能尽。再拜。
　　生视书，每读一句，则长叹一声，泪下如雨，即持书入示桂红。红亦捶胸哭曰："流落烟花，得君留恋，自喜故乡可归，相见有日，何不幸复遭此耶？"遂促生早上春官，以探消息，且曰："妾随去，与小姐辈一面足矣。"岂生以榜首各事所系，淹留月余，才得就路。
　　及至京，廉与竹氏父子皆以谋逆弃市矣。两家女子丽贞、毓秀、晓云，皆没入宫为婢。其余家小，各流三千里。生得信仆地，气绝而苏者数次。桂红再三慰解，生终不能已，乃设醴牲、作文遥奠廉于逆旅。时延□二年冬十二月初三日也。
　　呜呼！以翁之德，宜受多福；以翁之贤，宜享厚禄。胡为乎位止参军，胡为乎老见屠戮？呜呼！苍天既天酬贤报德之私，乃有林木池鱼之酷。每读翁书，托其家属。今二女入宫，余丁窜北，叹箕帚之无缘，痛贞、秀之难赎。云散长空，月沉西陆；春归掖庭，雪消阡陌。呜呼！翁真千古之冤，岂止一人之狱！翁视内亲，情由骨肉；今翁已矣，不可复续。聊举清樽，遥陈衷曲。呜呼痛哉！侄不能挽天以雪冤，宁不临风而长哭！
　　祭毕，生愁苦无以自慰，遣秀郎访问两家寄迹之地。店主皆曰："入宫者入宫，流散者流散。只有一白面女子，身俊而雅，眉秀而长，香肩半匀，金莲甚窄，临入宫时留一缄，祝曰：'新科祁解元来京，即与之。'"生知为丽贞缄也，急遣秀郎以谢意索缄。生得缄开视，乃一诗也：
　　八幅湘裙染血红，母流父死欲消魂。
　　故人牵记鸳鸯梦，位显须开控诉门。
　　自叹有天难共戴，应知无地再通恩。
</div>
    <div class="pagination">
<a href="万锦情林_page36.html">上一页</a><span>...</span><a href="万锦情林_page32.html">32</a><a href="万锦情林_page33.html">33</a><a href="万锦情林_page34.html">34</a><a href="万锦情林_page35.html">35</a><a href="万锦情林_page36.html">36</a><span class="current-page">37</span><a href="万锦情林_page38.html">38</a><a href="万锦情林_page39.html">39</a><a href="万锦情林_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
