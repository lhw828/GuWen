<!DOCTYPE html>
<html>
 <head>
  <meta charset="utf-8"/>
  <title>
   三教偶拈 - 第 1 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三教偶拈 - 第 1 页/共 11 页
  </h1>
  <div class="content">
   三教偶拈［明］七乐生  著

　  此书是由写儒家王阳明靖难，佛家济颠显圣，道家许真君斩蛟三篇小说合编而成的，借以体现编者的儒释道三教合一的思想，所以取名《三教偶拈》。现存于日本东京大学东洋文化研究所。首有署东吴畸人七乐生的序。有的学者考证，明代著名小说家冯梦龙曾著有《七乐斋稿》一书，他又是吴人，据此认为《三教偶拈》是冯梦龙所著。此说可疑，或为他人，或为假托。
　  
　  序
　  《经四十二章》于西域，而佛之名始闻，浸假而琳官创于孙吴，法藏广于苻秦，忏科备于萧梁，释教乃大行，而俨然与儒道鼎立为三，甚且掩而上之，此三教始终之大略也。是三教者，互相讥而莫能相废。吾谓得其意，皆可以治世，而袭其迹，皆不免于误世。舜之被□鼓琴，清净无为之旨也。禹之胼手胝足，慈悲徇物之仁也。谓舜禹为儒可，即谓舜禹为仙为佛亦胡不可。而儒者乃谓汉武惑于仙而衰，梁武惑仙人，于是鼎湖瑶池神其说，蓬莱方壶侈其胜，安期羡门异其人，咒禁符水岐其术。要之方外别是一种，与道无与。故刘歆《七略》以道家为诸子，神仙为方技，良有以尔。迨李少君，寇谦之之辈，务为迂怪附会以干人主之泽，而神仙与道合为一家，遂与儒教绝不相似。此道与儒分合之大略也。若夫佛乃胡神，西荒所奉。相传秦时，沙门利室房入朝，始皇囚之，有金人穿牖而去。至汉明帝时，金人入梦，遣使请于佛而亡。不知二武之惑正在不通仙佛之教耳。汉武而真能学仙，则必清净无为，而安有算商车征匈奴之事。梁武而真能学佛，则必慈悲徇物，而安有筑长堰贪河南之事。宋之崇儒讲学远过汉唐。而头巾习气刺于骨髓，国家无气日以耗削。试问航海而犹讲《大学》，与戎服而讲《老子》，《仁王经》者，其蔽何异，则又安得以此而嗤彼哉。
　  余于概未有得，然始不敢有所去间。于释教吾取其慈悲，于道教吾取其清净，于儒教吾取其平实，所谓得其意皆可以治世者此也。
　  偶阅《王文成公年谱》，窃叹谓文事武备，儒家第一流人物，暇日演为小传，使天下之学儒者知学问必如文成，方为有用。因思向有济颠，旌阳小说合之而三教备焉。夫释如济颠，道如旌阳，儒者未或过之，又安得以此而废彼也。
　  东吴畸人七乐生撰
　   
　  目录
　  皇明大儒王阳明先生出身靖乱录
　  济颠罗汉净慈寺显圣记
　  许真君旌阳宫斩蛟传
　   
　  皇明大儒王阳明先生出身靖乱录
　  
　  诗曰：
　  绵绵圣学已千年，两字良知是口传。
　  欲识浑沦无斧凿，须知规矩出方圆。
　  不离日用常行内，直造先天未画前。
　  握手临岐更何语，殷勤莫愧别离筵。
　  这首诗，乃是国朝一位有名的道学先生别门生之作。那位道学先生，姓王，双名守仁，字伯安，学者称为阳明先生。乃浙江省绍兴府余姚县人也。
　  如今且说道学二字。道乃道理，学乃学问。有道理，便有学问。不能者待学而能，不知者待问而知。问总是学，学总是道。故谓之道学。且如鸿蒙之世，茹毛饮血，不识不知。此时尚无道理可言。安有学问之名。自伏羲始画八卦，制文字，泄天地之精微，括人事之变化。于是学问渐兴。据古书所载，黄帝学于太真，颛帝学于录图，帝喾学于赤松子，尧学于君畴，舜学于务成昭，禹学于西王国，汤学于伊尹，文王学于时子思，武王学于尚父，成王学于周公。这几个有名的帝王，天纵聪明，何所不知，何所不能。只为道理无穷。不敢自足。所以必须资人讲解。此乃道学渊源之一派也。自周室东迁，教化渐衰，处士横议，天生孔圣人出来，删述六经，表章五教，上接文武周公之脉，下开百千万世之绪。此乃帝王以后第一代讲学之祖。汉儒因此立为经师。易经有田何，丁宽，孟喜，梁丘贺等。书经有伏胜，孔安国，刘向，欧阳高等。诗经有申培，毛公，王吉，匡衡等。礼经有大戴，小戴，后苍，高堂生等。春秋有公羊氏，谷梁氏，董仲舒，睦弘等。各执专经，聚徒讲解。当时明经行修者，荐举为官。所以人务实学，风俗敦厚。及唐以诗赋取士，理学遂废。惟有昌黎伯韩愈，独发明道术，为一代之大儒。至宋大祖崇儒重道，后来真儒辈出，为濂洛关之传。濂以周茂叔为首，洛以二程为首，关以张横渠为首，闽以朱晦庵为首。于是理学大著。许衡，吴澄当胡元腥世，犹继其脉，迄于皇明。薛瑄，罗伦，章懋，蔡清之徒，皆以正谊明道清操劲节相尚生为名臣，没载祀典。然功名事业，总不及阳明先生之盛。即如讲学一途，从来依经傍注。惟有先生揭良知二字为宗，直抉千圣千贤心印，开后人多少进修之路。只看他一生行事，横来竖去，从心所欲，勘乱解纷，无不底绩。都从良知挥霍出来。真个是卷舒不违乎时。文武惟其所用。这才是有用的学问。这才是真儒。所以国朝道学公论必以阳明先为第一。有诗为证。
　   
　  世间讲学尽皮肤，虚誉虽隆实用无。
　  养就良知满天地，阳明才是仲尼徒。
　  且说阳明先生之父，名华，字德辉，别号龙山公。自幼警敏异常，六岁时与群儿戏于水滨。望见一醉汉濯足于水中而去，公先到水次，见一布囊。提之颇重，意其中必有物。知是前醉汉所遗。酒醒必追寻至此。犹恐为他儿所见，乃潜投于水中。群儿至，问：“汝投水是何物。”公谬对曰：“石块耳。”群儿戏罢，将晚餐拉公同归。公假称腹痛不能行，独坐水次而守之。少顷前醉汉，酒醒悟失囊，号泣而至。公起迎问曰：“汝求囊中物耶。”醉汉曰：“然。童子曾见之否。”公曰：“吾恐为他人所取，为汝藏于水中。汝可自取。”醉汉取囊解而视之，内裹白金数锭分毫不动。醉汉大惊曰：“闻古人有还金之事，不意出自童子。”简一小锭为谢曰：“与尔买果饵吃。”公笑曰：“吾家岂乏果饵，而需尔金耶。”奔而去。归家亦绝不言于父母。年七岁母岑夫人授以句读。值邑中迎春。里中儿皆欢呼出观。公危坐读书不辍。岑夫人怜之谓曰：“儿可出外暂观。再读不妨。”公拱手对曰：“观春不若观书也。”岑夫人喜曰：“是儿他日成就殆不可量。”自此送乡塾就学。过目辄不忘。同学小儿所读书，经其耳无不成诵。年十一从里师钱希宠初习对句，辄工。月余学为诗。又月余学为文。出语惊人。为文两月，同学诸生虽年长无出其右者。钱师惊叹曰：“一岁之后，吾且无以教汝矣。”值新县令出外拜客。仆从甚盛。在塾前喝道而过。同学生停书争往出观。公据案朗诵不辍。馨琅琅达外。钱师止之曰：“汝不畏知县耶。”公对曰：“知县亦人耳。吾何畏。况读书，未有罪也。”钱师语其父竹轩翁一曰：“令公子德器如此。定非常人”年十四学成。假馆于宠泉寺。寺有妖祟。每夜出抛砖弄瓦。往时借寓读书者，咸受惊恐，或发病。不敢复居。公独与一苍头寝处其中。寂然无声。僧异之，乘其夜读，假以猪尿泡涂灰粉，画眉眼其上，用芦管，透入窗棂，嘘气涨泡，如鬼头形。僧口作鬼声欲以动公。公取床头小刀剌泡，泡气泄。僧拽出，公投刀复诵读如常。了不为异。闻者皆为缩舌。
　  娶夫人郑氏于成化七年，怀娠凡十四月，岑夫人梦神人衣绯腰玉，于云中鼓吹送一小儿来家。比惊醒闻啼声。侍女报郑夫人已产儿。儿即阳明先生也。竹轩公初取名曰云。乡人因指所生楼曰瑞云楼。云五岁尚不能言。一日有神僧过之，闻奶娘呼名。僧摩其顶曰：“好个小儿，可惜道破了。”竹轩翁疑梦不当泄。乃更名守仁。是日遂能言。且祖父所读书，每每口诵。讶问曰：“儿何以能诵。”对曰：“向时虽不言：然闻声已暗记矣。”其神契如此。有富室闻龙山公名。迎至家园馆谷。忽一夜有美姬造其馆。华惊避。美姬曰：“勿相讶。我乃主人之妾也。因主人无子，欲借种于郎君耳。”公曰：“蒙主人厚意畱此。岂可为此不肖之事。”姬即于袖中出一扇曰：“此主人之命也。郎君但看扇头字当知之。”公视扇面，果主人亲笔。书五字曰：“欲借人间种。”公援笔添五字于后曰：“恐惊天上神。”厉色拒之。姬娘怅怅而去。公既中乡榜。明年会试。前富室主人延一高真设醮祈嗣。高真伏坛遂睡去。久而不起既醒。主人问其故。高真曰：“适梦捧章至三天门，遭天上迎状元榜。久乃得达。故迟迟耳。”主人问状元为谁。高真曰：“不知姓名。但马前有旗二面。旗上书一联云，欲借人间种。恐惊天上神。”主人默默大骇。时成化十七年辛丑之春也。未几会试报至，公果状元及第。阳明先生时年十岁矣。
　  次年壬寅，公在京师，迎养其父竹轩翁。翁因擕先生同往。过金山寺，竹轩公与客酣饮，拟作诗未成。先生在旁索笔。竹轩翁曰：“孺子亦能赋耶。”先生即书四句云：
　  金山一点大如拳，打破维扬水底天。
　  醉倚妙高台上月，玉箫吹彻洞龙眠。
　  坐客惊异，咸为起敬。少顷游蔽月山房。竹轩公曰：“孺子还能作一诗否。”先生应声吟曰：
　  山近月远觉月小，便道此山大于月。
　  若人有眼大如天，还见山小月更阔。
　  坐客谓竹轩翁曰：“令孙声口，俱不落凡。想他日定当以文章名天下。”先生曰：“文章小事，何足成名。”众益异之。
　  十二岁在京师就塾师。不肯专心诵读。每潜出与群儿戏。制大小旗帜，付群儿持立四面，自己为大将，居中调度。左旋右转，略如战阵之势。龙山公出见之怒曰：“吾家世以读书显。安用是为。”先生曰：“读书有何用处。”龙山公曰：“读书则为大官。如汝父中状元，皆读书力也。”先生曰：“父中状元，子孙世代还是状元否。”龙山公曰：“止我一世耳。汝若要中状元，还是去勤读。”先生笑曰：“只一代虽状元，不为希罕。”父益怒朴责之。先生又尝问塾师曰：“天下何事为第一等人。”塾师曰：“嵬科高第，显亲扬名如尊公，乃第一等人也。”先生吟曰：嵬科高第时时有岂是人间第一流塾师曰：“据孺子之见，以何事为第一。”先生曰：“惟为圣贤方是第一。”龙山公闻之笑曰：“孺子之志何其奢也。”
　  先生一日出游市上，见卖雀儿者，欲得之。卖雀者不肯与。先生与之争。有相士号麻衣神相，见先生惊曰：“此子他日大贵。当建非常功名。”乃自出钱，买省以赠先生。因以手抚其面曰：“孺子记吾言：
　  须拂领，其时入圣境。须至上丹毫，其时结圣胎。须至下丹田，其时圣果圆。”
　  又嘱曰：“孺子当读书自爱。吾所言将来以有应验。”言讫遂去。先生感其言：自此潜心诵读，学问日进。
　  十三岁母夫人郑氏卒。先生居丧哭泣甚哀。父有所宠小夫人，待先生不以礼。先生游于街市，见有缚鸮鸟一只求售者。先生出钱买之，复怀银五钱赠一巫妪，授以口语，“见庶母如此恁般。”先生归，将鸮鸟潜匿于庶母床被中。母发被，鸮冲出绕屋而飞，口作怪声。小夫人大惧，开窗逐之。良久方去。俗忌野鸟入室。况鸮乃恶声之鸟，见者以为不祥，又伏于被中。曲房深户重帷锦衾，何自而入。岂不是大怪极异之事。先生闻房中惊诧之声，佯为不知，入问其故。小夫人述言有此怪异。先生曰：“何不召巫者询之。”小夫人使人召巫妪。巫妪入门便言：“家有怪气。”既见小夫人，又言：“夫人气色不佳。当有大灾晦至矣。”小夫人告以发被得鸮鸟之异。巫妪曰：“老妇当问诸家神。”即具香烛，命小夫人下拜。索钱楮焚讫。妪即谬托郑夫人附体，言曰：“汝待我儿无礼。吾诉于天曹，将取汝命。适怪鸟即我所化也。”小夫人信以为真，跪拜无数。伏罪悔过言：“此后再不敢。”良久，媪苏曰：“适见先夫人。意色甚怒，将托怪鸟啄尔生魂。幸夫人许以改过，方才升屋檐而去。”小夫人自此待先生加意有礼。先生尚童年，其权术已不测如此矣。
　  先生十四岁，习学弓马，畱心兵法，多读韬钤之书。尝曰：“儒者患不知兵。仲尼有文事，必有武备。区区章句之儒，平时叨窃富贵，以词章粉饰太平，临事遇变，束手无策，此通儒之所羞也。”
　  十五岁，从父执游居庸三关，慨然有经略四方之志。一日梦谒伏波将军庙，赋诗曰：
　  卷甲归来马伏波，早年兵法鬓毛皤。
　  云埋铜柱雷轰折，六字题文尚不磨。
　  其时地方水旱，盗贼乘机作乱。畿内有石英王勇，陜西有石和尚刘千斤。屡屡攻破城池，劫掠府库。官军不能收捕。先生言于龙山公，“欲以诸生上书请效终军故事，愿得壮卒万人，削平草寇，以靖海内。”龙山公曰：“汝病狂耶。书生妄言取死耳。”先生乃不敢言。于是益专心于学问。
　  弘治元年，先生十七岁，归余姚，遂往江西就亲，所娶诸氏夫人，乃江西布政司参议诸养和公之女也。既成婚。官署中一日信步出行，至许旌阳铁柱宫，于殿侧遇一道者。庞眉皓首，盘膝静坐。先生叩曰：“道者何处人。”道者对曰：“蜀人也。因访道侣至此。”先生问其寿几何。对曰：“九十六岁矣。”问其姓。对曰：“自幼出外，不知姓名。人见我时时静坐，呼我曰无为道者。”先生见其精神健旺声如洪钟，疑是得道之人。因叩以养生之术。道者曰：“养生之诀，无过一静。老子清净，庄生逍遥。惟清净而后能逍遥也。”因教先生以导引之法。先生恍然有悟。乃与道者闭目对坐。如一对槁木。不知日之已暮。并寝食俱忘之矣。诸夫人不见先生归署。言于参议公，使衙役遍索不得。至次日天明，始遇之于铁柱宫中。隔夜坐处尚未移动也。衙役以参议命促归。先生呼道者与别。道者曰：“珍重珍重，二十年后，当再见于海上也。”先生回署。署中蓄纸最富。先生日取学书。纸为之空。书法大进。先生自言吾始学书。对摸古帖，止得字形。其后不轻落纸。凝思于心久之始通其法。明道程先生有曰：“吾作字甚敬。非是要字好。只是此学。”夫既不要字好，所学何事。只不要字好一念，亦是不敬。闻者叹服。
　  明年己酉，先生十八岁，是冬与诸夫人同归余姚。行至广信府上饶县，谒道学娄一斋。（名谅）语以宋儒格物致知之义。谓，“圣人必学而可至。”先生深以为然，自是奋然有求为圣贤之志。平日好谐谑豪放。此后每每端坐省言曰：“吾过矣。蘧伯玉行年五十，而知四十九之非，何其晚也。”
　  弘治五年壬子，先生年二十一岁，竹轩翁卒于京师。龙山公奉其丧以归。是秋先生初赴乡试塲中，夜半巡塲者见二巨人。一衣绯，一衣绿，东西相向立，大声言曰：“三人好做事。”言讫忽不见。及放榜，先生与孙忠烈燧，胡尚书世宁同举。其后宁王宸濠之变，胡发其奸，孙死其难，先生平其乱。人以为三人好做事。此其验也。
　  明年癸丑春，会试下第。宰相李西涯讳东阳，时方为文章主盟。服先生之才。戏呼为来科状元。丙辰再会试，复被黜落。同寓友人以不第为耻。先生曰：“世情以不得第为耻。吾以不得第动心为耻。”友人服其涵养。时龙山公已在京任。先生遂寓京中。
　  明年丁巳，先生年二十六岁，边任报紧急。举朝仓皇，推择将才，莫有应者。先生叹曰：“武举之设，仅得骑射击剌之士，而不可以收韬略统驭之才。平时不讲将略，欲备仓卒之用，难矣。”于是畱情武事。凡兵家秘书莫不精研熟讨。每遇宾客宴会，辄聚果核为阵图。指示开阖进退之方。一夕梦威宁伯，王越解所佩宝劔为赠。既觉喜曰：“吾当效威宁以斧钺之任，垂功名于竹帛。吾志遂矣。”
　  弘治十二年己未，先生中会试第二名。时年二十八岁，廷试二甲，以工部观政进士。受命往浚县督造威宁伯坟。先生一路不用肩舆。日惟乘马。偶因过山马惊，先生坠地吐血。从人进轿，先生仍用马。盖以此自习也。既见威宁子弟，问先大夫用兵之法。其家言之甚悉。先生即以兵法部署造坟之众。凡在役者更番休息。用力少，见功多。工得速完。其家致金帛为谢。先生固辞不受。后乃出一宝劔相赠曰：“此先大夫所佩也。”先生喜其与梦相符，遂受之。复命之日，值星变达虏方犯边。朝廷下诏求直言。先生上言边务八策。言极剀切。明年授官刑部主事。又明年奉命审录江北。多所平反，民称不冤。事毕遂。游九华山历无相化城诸寺，到必经宿。时道者蔡，蓬头踞坐堂中。衣服敞陋，若颠若狂。先生心知其异人也。以客礼致敬，请问神仙可学否。蔡摇首曰：“尚未尚未。”有顷先生屏去左右，引至后亭再拜。复叩问之。蔡又摇首曰：“尚未尚未。”先生力恳不已。蔡曰：“汝自谓拜揖尽礼。我看你一团官相，甚说神仙。”先生大笑而别。游至地藏洞，闻山岩之巓，有一老道，不知姓名。坐卧松毛，不餐火食。先生欲访之，乃悬崖板木而上，直至山巓。老道踡足熟睡。先生坐于其傍，以手抚摩其足。久之老道睡方觉，见先生惊曰：“如此危险，安得至此。”先生曰：“欲与长者论道，不敢辞劳也。”因备言佛老之要。渐及于儒。曰：“周濂溪，程明道，是儒者两个好秀才。”又曰：“朱考亭是个讲师，只未到最上一乘。”先生喜其谈论，盘桓不能舍。次日再往访之。其人已徙居他处矣。
　  有诗为证。
　  路入岩头别有天，松毛一片自安眠。
　  高谈已散人何处，古洞荒凉散冷烟。
　  弘治十五年，先生至京复命。京中诸名士俱以古文相尚，立为诗文之社，来约先生。先生叹曰：“吾焉能以有限精神，作此无益之事乎。”遂告病归余姚，筑室于四明山之阳明洞。洞在四明山之阳，故曰阳明。山高一万八千丈。周二百一十里。道经第九洞天也。为峰二百八十有二。其中峰曰芙蓉峰，有汉隶刻石于上曰四明山心。其右有石牕四面玲珑如户牖，通日月星辰之光。先生爱其景致，隐居于此。因自号曰阳明。思铁柱宫道者之言：乃行神仙导引之术。月余觉阳神自能出入，未来之事便能前知。一日静坐谓童子曰：“有四位相公来此相访。汝可往五云门迎之。”童子方出五云门，果遇王思舆等四人。乃先生之友也。童子述先生遣迎之意。四人见先生问曰：“子何以预知吾等之至。”先生笑曰：“只是心清。”四人大惊异。述于朋辈，朋辈惑之。往往有人来叩先生以吉凶之事。先生言多奇中。忽然悟曰：“此（簸）弄精神。非正觉也。”遂绝口不言。思脱离尘网，超然为出世之事。惟祖母岑太夫人与父龙山公在念，不能忘情。展转踌躇，忽又悟曰：“此孝弟一念，生于孩提。此念若可去，断灭种性矣。此吾儒所以辟二氏。”乃复思三教之中，惟儒为至正。复翻然有用世之志。
　  明年迁寓于钱塘之西湖。怎见得西湖景致好处。有四时《望江南》词为证：
　  西湖景，春日最宜晴。花底管弦公子宴，水边罗绮丽人行，十里按歌声。
　  西湖景，夏日正堪游。金勒马嘶垂柳岸，红妆人泛采莲舟，惊起水中鸥。
　  西湖景，秋日更宜观。桂子冈峦金谷富，芙蓉洲渚丝云间，爽气满前山。
　  西湖景，冬日转清奇。赏雪楼台评酒价，观梅园圃订春期，共醉太平时。
　  又有林和靖先生《咏西湖》诗一首：
　  混元神巧本无形，幻出西湖作画屏。
　  春水净于僧眼碧，晚山浓似佛头青。
　  栾栌粉堵摇鱼影，兰社烟丛阁鹭翎。
　  往往鸣榔与横笛，斜风细雨不须听。
　  那西湖。又有十景。那十景：
　  苏堤春晓。平湖秋月。麯院风荷。段桥残雪。雷峰夕昭。南屏晚钟。雨峰出云。三潭印月。柳浪闻莺。花港观鱼。
　  先生寓居西湖，非关贪玩景致。那杭州乃吴越王钱氏及故宋建都之地。名山胜水，古刹幽居，多有异人栖止。先生遍处游览，兾有所遇。一日往虎跑泉游玩。闻有禅僧坐关三年。终日闭目静坐，不发一语，不视一物，先生往访。以禅机喝之曰：“这和尚终日口巴巴说甚么，终日眼睁睁看甚么。”其僧惊起作礼，谓先生曰：“小僧不言不视已三年于兹。檀越却道口巴巴说甚么，眼睁睁看甚么。此何说也。”先生曰：“汝何处人。离家几年了。”僧答曰：“某河南人。离家十余年矣。”先生曰：“汝家中亲族还有何人。”僧答曰：“止有一老母。未知存亡。”先生曰：“还起念否。”僧答曰：“不能不起念也。”先生曰：“汝既不能不起念，虽终日不言：心中已自说着。终日不视，心中自看着了。”僧猛省合掌曰：“檀越妙论更望开示。”先生曰：“父母天性，岂能断灭。你不能不起念，便是真性发现。虽终日呆坐，徒乱心曲。俗语云，爹娘便是灵山佛。不敬爹娘，敬甚人。”言未毕，僧不觉大哭起来曰：“檀越说得极是。小僧明早便归家省吾老母。”次日先生再往访之。寺僧曰：“已五鼓负担还乡矣。”先生曰：“人性本善，于此僧可验也。”于是益潜心圣贤之学。读朱考亭语录反覆玩味。又读其上宋光宗疏，有曰：“居敬持志，为读书之本。循序致精，为读书之法。”掩卷叹曰：“循序致精渐渍洽浃，使物理与吾心混合无间，方是圣贤得手处。”于是从事于格物致知，每举一事，旁喻曲晓，必穷究其归，至于尽处。
　  弘治十七年甲子，山东巡按御史陆偁，重先生之名，遗使致聘，迎主本省乡试。先生应聘而往，得穆孔晖为解元。后为名臣。是省全录，皆出先生之手。其年九月改兵部武选司主事。先生往京都赴任。谓学者溺于词章记诵之末，不知身心之学为何等。于是首倡讲学之事。闻者兴起。于是从学者众。先生俨然以师道自任。同辈多有议其好名者。惟翰林学士湛甘泉（讳若水）深契之，一见定交，终日相与谈论。号为莫逆。
　  弘治十八年孝宗皇帝宴驾。武宗皇帝初即位。宠任阉人刘瑾等八人。号为八党。那八人：
　  刘瑾谷大用马永成张永魏彬罗祥丘聚高凤
　  这八人自幼随侍武宗皇帝，在于东宫游戏，因而用事。刘瑾尤得主心。阁老刘健与台諌合谋去之，机不早断。以致漏泄。刘瑾与其党，泣诉于上前。武宗皇帝听其言：反使刘瑾掌司礼监。斥逐刘健杀忠直内臣王岳。繇是权独归瑾，票拟任意。公卿侧目。
　  正德元年，南京科道官戴铣，薄彦徽等，上疏言。皇上新政宜亲君子远小人。不宜轻斥大臣。任用阉寺。刘瑾票旨，铣等出言狂妄纽解来京勘问。先生目击时事，满怀忠愤抗疏救之。略曰：“臣闻，君仁则臣直。今铣等，以言为责。其言如善，自宜嘉纳。即其未善，亦宜包容以开忠谠之路。今赫然下令远事拘囚。在陛下不过少事惩创，非有意怒绝之也。下民无知妄生疑惧。臣窃惜之。自是而后虽有上关宗社安危之事，亦将缄口不言矣。伏乞追回前旨，俾铣等仍旧供职，明圣德无我之公，作臣子敢言之气。”疏既入触瑾怒。票旨下先生于诏狱。廷杖四十。瑾又使心腹人监杖。行杖者加力。先生几死而苏。谪贵州龙塲驿驿丞。龙山公时为礼部侍郎。在京喜曰：“吾子得为忠臣垂名青史，吾头足矣。”
　  明年先生将赴龙塲。瑾遣心腹人二路尾其后，伺察其言动。先生既至杭州，值夏月天暑。先生又积劳致病。乃暂息于胜果寺。妹婿徐曰仁来访。首拜门生听讲。又同乡徐爱（衍字），蔡宗，朱节，冀元亨，蒋信，刘观时等皆来执贽问道。先生乐之。
　  居两月余，忽一日午后，方纳凉于廊下。苍头皆出外，有大汉二人矮帽窄衫，如官较状腰悬刀刃，口口吐北音，从外突入，谓先生曰：“官人是王主事否。”先生应曰：“然。”二较曰：“某有言相告。”即引出门外，挟之同行。先生问何往，二较曰：“但前行便知。”先生方在病中。辞以不能步履。二较曰：“前去亦不远，我等左右相扶可矣。”先生不得已，任其所之。约行三里许，背后复有二人追逐而至，先生顾其面貌，颇似相熟。二人曰：“官人识我否。我乃胜果寺邻人沉玉，殷计也。素闻官人乃当世贤者，平时不敢请见，适闻有官较挟去。恐不利于官人。特此追至看官人下落耳。”二较色变，谓沈，殷二人曰：“此朝廷罪人。汝等何得亲近。”沈，殷二人曰：“朝廷已谪其官矣。又何以加罪乎。”二较扶先生又行。沈，殷亦从之。天色渐黑，至江头一空室中，二较密谓沈，殷二人曰：“吾等实奉主人刘公之命，来杀王公。汝等没相干人。可速去。不必相随也。”沉玉曰：“王公今之大贤。令其死于刃下，不亦惨乎。且遗尸江口，必累地方。此事决不可行。”二较曰：“汝言亦是。”乃于腰间解青索一条长丈余，授先生曰：“听尔自缢，何如。”沉玉又曰：“绳上死与刀下死同一惨也。”二较大怒，各拔刀在手厉声曰：“此事不完，我无以复命。亦必死于主人之手。”殷计曰：“足下不必发怒，令王公夜半自投江中而死，既令全尸，又不累地方。足下亦可以了事归报。岂不妙哉。”二较相对低语。少顷乃收刀入鞘曰：“如此庶几可耳。”沉玉曰：“王公命尽此夜。吾等且沽酒共饮，使其醉而忘。”二较亦许之。乃锁先生于室中。先生呼沈，殷二人曰：“我今夕固必死。当烦一报家人收吾尸也。”二人曰：“欲报尊府，必得官人手笔，方可准信。”先生曰：“吾袖中偶有素纸，奈无笔何。”二人曰：“吾当于酒家借之。”沉玉与一较同往市中沽酒，殷计与一较守先生于门外。少顷沽酒者已至，一较启门，身边各带有椰瓢。沉玉满斟送先生，不觉泪下。先生曰：“我得罪朝廷，死自吾分，吾不自悲。汝何必为我悲乎。”引瓢一饮而尽。殷计亦献一瓢。先生复饮之。先生量不甚弘。辞曰：“吾不能饮矣。既有高情。幸转进于远客。吾尚欲作家信也。”沉玉以笔授先生。先生出纸于袖中，援笔写诗一首。诗曰：
　  学道无成岁月虚，天乎至此欲何如。
　  生曾许国惭无补，死不忘亲恨有余。
　  自信孤忠悬日月，岂论遗骨葬江鱼。
　  百年臣子悲何极，日夜潮声泣子胥。
　  先生吟兴未已，再作一：
　  敢将世道一身担，显被生刑万死甘。
　  满腹文章宁有用，百年臣子独无惭。
　  涓流裨海今真见，片雪填沟旧齿谈。
　  昔代衣冠谁上品，状元门第好奇男。
　  二诗之后尚有绝命辞。甚长，不录。纸后作篆书十字云，阳明已入水，沉玉，殷计报。二较本不通文理。但见先生手不停挥，相顾惊叹以为天才。先生且写且吟，四人互相酬劝，各各酩酊。
　  将及夜半。云月朦胧，二较带着酒兴，逼先生投水。先生先向二较谢其全尸之德，然后迳造江岸。回顾沈，殷二人曰：“必报我家，必报我家。”言讫从沙泥中步下江来。二较一来多了几分酒，二来江滩潮湿不便相从。乃立岸上，远而望之。似闻有物堕水之声。谓先生已投江矣。一响之后寂然无声。立了多时，放心不下。遂步步挣下滩来。见滩上脱有云履一双。又有纱巾浮于水面曰：“王主事果死矣。欲取二物以去。”沉玉曰：“畱一物在，使来早行人人见之，知王公堕水。传说至京都，亦可作汝等证见也。”二较曰：“言之有理。”遂弃履，只捞纱巾带去，各自分别。至是夜，苍头回胜果寺，不见先生。问之主僧亦云，“不知。”乃连夜提了行灯，各处去（找）寻了一回。不见一些影响。
　  其年丁卯乃是乡试之年，先生之弟守文在省应试。仆人往报守文。守文言于官，命公差押本寺僧四出寻访。恰遇沈，殷二人亦来寻守文报信。守文接了绝命词及二诗，认得果其兄亲笔，痛哭了一塲。未几又有人拾得江边二履报官。官以履付守文。众人轰传以为先生真溺死矣。守文送信家中。合家惊惨自不必说。龙山公遣人到江边遗履之处，命渔舟捞尸。数日无所得。门人闻者无不悼惜。惟徐爱言：“先生必不死。”曰：“天生阳明，倡千古之绝学。岂如是而已耶。”
　  却说先生果然不曾投水。他算定江滩是个绝地没处走脱。二较必然放心。他有酒之人，怎走得这软滩。以此独步下来，脱下双履，畱做证见，又将纱巾抛弃水面，却取石块向江心拗去。黄昏之后，远观不甚分明。但闻扑通声响，不知真假。便认做了事。不但二较不知，连沉玉，殷计，亦不知其未死也。先生却沿江滩而去，度其已远，藏身于岸坎之下。次日趁个小船。船子怜其无履，以草履赠之。七日之后，已达江西广信府。行至铅山县。其夜复搭一船。一日夜到一个去处。登岸问之，乃是福建北界矣。舟行之速，疑亦非人力所及。巡海兵船见先生状貌不似商贾，疑而拘之。先生曰：“我乃兵部主事王守仁也。因得罪朝廷受廷杖，贬为贵州龙塲驿驿丞。自念罪重。欲自引决，投身于钱塘江中，遇一异物。鱼头人身，自称巡江使者，言奉龙王之命前来相迎。我随至龙宫。龙王降阶迎接。言我异日前程尚远，命不当死，以酒食相待。即遣前使者送我出江，仓卒之中附一舟至此。送我登岸，舟亦不见矣。不知此处离钱塘有多少程途。我自江中至此。才一日夜耳。”兵士异其言：亦以酒食款之，即驰一人往报有司。
　  先生恐事涉官府，不能脱身，捉空潜遁，从山径无人之处，狂奔三十余里，至一古寺。天已昏黑，乃叩寺投宿。寺僧设有禁约，不畱夜客歇宿。寺傍有野庙久废。虎穴其中。行客不知，误宿此庙，遭虎所啖。次早寺僧取其行囊，自利以为常事。先生既不得入寺。乃就宿野庙之中。饥疲已甚。于神案下熟寝。夜半群虎绕庙环行，大吼。无敢入者。天明寂然。寺僧闻虎声，以为夜来借宿之客，已厌虎腹。相与入庙，欲简其囊。先生梦尚未醒。僧疑为死人，以杖微击其足。先生蹷然而起。僧大惊曰：“公非常人也。不然岂有入虎穴而不伤者乎。”先生茫然不知。问，“虎穴安在。”僧答曰：“即此神座下是矣。”僧心中惊异，反邀先生过寺朝餐。餐毕，先生偶至殿后。先有一老道者打坐。见先生来即起相讶曰：“贵人还识无为道者否。”先生视之，乃铁柱宫所见之道者，容貌俨然如昨。不差毫发。道者曰：“前约二十年后相见于海上。不欺公也。”先生甚喜。如他乡遇故知矣。因与对坐，问曰：“我今与逆瑾为难，幸脱余生。将隐姓潜名，为避世之计。不知何处可以相容。望乞指教。”道者曰：“汝不有亲在乎。万一有人言汝不死，逆瑾怒逮尔父。诬以北走胡，南走越。何以自明。汝进退两无据矣。”因出一书示先生。乃预写就者。
　  诗曰：
　  二十年前已识君，今来消息我先闻。
　  君将性命轻毫发，谁把纲常重一分。
　  寰海已知夸令德，皇天终不丧斯文。
　  英雄自古多磨折，好拂青萍建大勋。
　  先生服其言：且感其意。乃决意赴谪。索笔题一绝于殿壁。
　  诗曰：
　  险夷原不滞胸中何异浮云过太空
　  夜静海涛三万里月明飞锡下天风
　  先生辞道者欲行。道者曰：“吾知汝行资困矣。”乃于囊中出银一锭为赠。先生得此盘缠，乃从间道游武夷山，出铅山，过上饶，复晤娄一斋。一斋大惊曰：“先闻汝溺于江。后又傅有神人相救。正未知虚实。今日得相遇，乃是斯文有幸。”先生曰：“某幸而不死。将往谪所。但恨未及一见老父之面。恐彼忧疑成病。以此介介耳。”娄公曰：“逆瑾迁怒于尊大人，已改官南京宗伯矣。此去归途便道可一见也。”先生大喜。娄公畱先生一宿，助以路费数金。先生迳往南京，省觐龙山公。父子相见出自意外。如枯木再花。不胜之喜，居数日不敢久畱。即辞往贵州，赴龙塲驿驿丞之任。擕有仆从三人。始成行李模样。
  </div>
  <div class="pagination">
   <span class="current-page">
    1
   </span>
   <a href="三教偶拈_page2.html">
    2
   </a>
   <a href="三教偶拈_page3.html">
    3
   </a>
   <a href="三教偶拈_page4.html">
    4
   </a>
   <a href="三教偶拈_page5.html">
    5
   </a>
   <a href="三教偶拈_page6.html">
    6
   </a>
   <span>
    ...
   </span>
   <a href="三教偶拈_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
