<!DOCTYPE html>
<html>
<head>
    <meta charset="UTF-8">
    <title>三国志通俗演义嘉靖壬午本 - 第 44 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志通俗演义嘉靖壬午本 - 第 44 页/共 88 页</h1>
    <div class="content">　　许褚曰：“某来日必擒马超！”操曰：“超极英勇，不可轻敌。”褚曰：“某誓死战！”即时使人下战书，云虎侯单搦马超，来日决战。超在寨中与韩遂商议，忽接得战书，超大怒曰：“何敢如此相欺耶！”即批次日誓杀“虎痴”。不称虎侯，而称“虎痴”者，贬之也。

　　次日，两军出营，布成阵势，超分庞德为左翼，马岱为右翼，韩遂押中军。超挺枪纵马立于阵前，高叫：“虎痴快出，共决一死战！”当日曹操在门旗下，回顾众将曰：“马超不减吕布之勇！”言未绝，许褚拍马舞刀而出，与马超大战一百余合，胜负未分。马匹困乏，各回军中，俱换马匹，又出阵前。两马又斗一百余合，不分胜负。许褚性起，飞回阵中，卸了盔甲，浑身筋突，赤体提刀，翻身上马，来与马超决战雌雄。两军大骇。又斗到三十余合，褚奋威举刀，便砍马超。超闪过，一枪望褚心窝刺来，被褚亦闪过，将枪挟住，便弃刀。两个在马上夺枪。许诸力大，一声响，绝断枪杆，各拿半节在马上乱打。操恐褚有失，遂令夏侯渊、曹洪两将齐出夹攻。庞德、马岱见操将乱出，两翼铁骑横冲直撞，混杀一处。操兵大乱。许褚臂中两箭，诸将慌退入寨。马超直杀到壕边，操兵折伤大半。操令坚闭休出。马超回至渭口，与韩遂曰：“吾见恶战者总不如许褚，真‘虎痴’也！”

　　却说曹操料马超自觉气骄，可以行计，密使人令徐晃、朱灵尽渡河西结营，前后夹攻。操于城上望见马超引数百骑直临寨前，往来如飞。操观良久，掷兜鍪于地曰：“马儿不死，吾无葬地矣！”夏侯渊听了，心中气塞，厉声曰：“吾宁死于此地，誓灭马贼而回！”遂引本部千百人，大开寨门，直赶去。操急止不住，只恐有失，慌自上马，前来接应。马超见追兵至，乃将前军作后队，后队作先锋，一字儿摆开。夏侯渊到，马超接往厮杀。超于乱军中遥见曹操，就撇了夏侯渊，直取曹操。操大惊，拨马迸星而走。曹兵大乱。

　　正追之际，忽报操有一军已在河西下了营寨。超无心追赶，急收军回寨，与韩遂商议，言：“操兵乘虚已渡河西，吾军前后受敌，如之奈何？”部将李堪曰：“不如割地请和，两边各罢兵。捱过冬天，到春暖别生计策。”韩遂曰：“李堪之言最善，可从之。”超犹豫未决。杨秋、侯选皆劝求和。于是遂遣杨秋为使，直往操寨下书，言韩遂、马超愿割地请和，各无侵犯。操曰：“汝且回寨，吾来日使人回报。”杨秋辞操而退。贾诩入见操曰：“丞相主意若何？”操曰：“汝所见若何？”诩曰：“兵不厌诈，可伪许之。次后用间谍计，令韩、马相疑，一鼓而可破也。”操顿足而大喜曰：“天下高见，必多相合。文和之谋，文和，诩之表字。吾心腹之事也。”于是遣人回书，言：“待吾徐徐退兵，还汝河西之地。”操一面教搭起浮桥，作退军之意。马超得书，与韩遂曰：“曹操虽然许和，奸雄难测。倘不准备，反受其制。超与叔父分轮调兵，今日叔父向操，超向徐晃；明日超向操，叔向徐晃：两下提备，以防其诈。”遂依计所行。

　　早有人报与曹操。操顾贾诩曰：“吾大事济矣！”问：“来日是谁合在我这边？”人报曰：“韩遂。”次日，操引众将出营，摆布戈戟十重，左右围绕。操独显一骑于中央。西凉之兵有不识操者，皆出阵观看。前后重沓，动以万计。操跨宝马而出，高叫曰：“汝诸军欲观曹公耶？吾亦犹人也，非有四目两口，但多智谋耳！”诸军皆有惧色。操使人过阵对韩遂曰：“丞相谨请单骑会话。”遂即出阵，见操并无甲仗，亦弃衣甲，轻服匹马而出。二人马头相交，各按辔对语。操曰：“吾与将军之父，同举孝廉，吾常以叔事之。吾亦与公同登仕路，不觉有年矣。将军今年妙龄几何？”韩遂答曰：“四十岁矣。”操曰：“往日京师皆青春年少，遨游胜景，何期又中旬矣！安得天下清平共乐耶！”只把旧事细说，并不提起军情。说罢，转背大笑。相谈有一个时辰，二人欣喜而别，各自归寨。早有阵前一卒来报马超。超忙来问韩遂曰：“今日曹操阵前所言何事？”遂曰：“只诉京师旧事耳。”超曰：“安得不言军务乎？”遂曰：“曹公不言，吾何言之？”超心甚疑，不言而退。

　　却说曹操回寨，与贾诩曰：“公知阵前之意否？”诩曰：“此意虽妙，未足间二人为仇。某有一策，令韩、马自相仇杀矣。”操求其计。未知若何，且听下回分解。 

马孟起步战五将
　　贾诩献计曰：“马超乃一勇之夫，不识机密者。丞相亲笔作一书，单与韩遂，中间朦胧字样，于紧要处自相涂抹改易，然后实封与韩遂，还须大惊小怪，故意要马超知。超必索书看。若看见上面紧要去处尽皆改抹，只猜是韩遂恐超知，自改抹也，正应单马会语之疑；疑则必生乱矣。却暗捞笼韩遂部下诸将，互相间谍，必擒超矣。”操曰：“此计甚妙。”随写书一纸，将紧要处尽皆改抹，然后实封，差一奸细人送过寨去，多遣从人，欲使超知也，下了书自回。果然有人报知马超。超心越猜，径来韩遂处索书看。遂将书与超。超见上面有改抹字样，问遂曰：“书上如何都改了字样？”遂曰：“曹公原来如此。”超曰：“岂有以草稿送与人耶？必是你怕我知详细，先改了。”遂曰：“莫非曹公错将草稿误封了来？”超曰：“吾又不信。曹贼是个奸雄之人，岂有差错？吾与叔父并力杀贼，汝何背我而向贼乎？”遂曰：“汝若不信吾心，来日吾在阵前，赚操再说话；汝从阵内突出，一枪刺杀便了，以显我真心。”超曰：“若如此时，吾方信也。”两人约定。

　　次日，韩遂引侯选、李堪、梁兴、马玩、杨秋五将出阵。马超藏在门影里。韩遂使人到操寨前高叫：“韩遂将军请曹丞相攀话。”人报曹操。操唤曹洪，分付如此如此。洪得令，引数骑径出阵前，与韩遂相见。马离数步，洪马上欠身而言曰：“夜来丞相拜意将军之言，切莫有误。”言讫便回。马超听得大怒，挺枪骤马，便刺韩遂。五将拦住，劝解回寨。遂曰：“贤侄休狐疑，我无歹心。”马超全然不信，恨怒而去。韩遂与五将商议曰：“这事如何解释？”杨秋曰：“马超倚仗武勇，尝有欺凌主公之心，便胜得曹操，他怎肯相让？以某愚心，不如暗投曹公，名正言顺，他日不失封侯之位。”遂曰：“吾与马腾乃弟兄，安忍为之？”杨秋曰：“马腾造反，已遭诛戮。今主公甘为反臣之党耶？”遂曰：“谁可以通消息？”杨秋曰：“某愿往。”遂即时写密书，遣杨秋径来操寨说投降之事。操大喜，许封韩遂为西凉侯、杨秋为西凉太守，其余皆有官爵。约定放火为号，共谋马超。杨秋拜辞，回见韩遂，备说重加官爵厚敬之事，约定“今夜放火，里应外合”。遂大喜，就于中军帐后堆积干柴，拘集各寨军士，五将常悬刀剑侍立于侧。遂欲设宴赚请马超，就席谋之，犹恐不能，众皆持疑未决。操却差各将引轻骑于寨外巡探。

　　早有人报与马超曰：“韩遂已同五将接连曹操，欲谋将军。”超大怒，即与庞德、马岱商议，各准备壮马，常带鞍辔，提防厮杀。忽一人又报：“五将与韩遂不时便谋将军。”超愈加忿怒，带亲随五七人先行，庞德、马岱为后应。超步行入帐，果见各人与韩遂灯下说话。超窃听之。杨秋曰：“事不宜迟，可速行之！”超大怒，拔剑直入，大喝曰：“群贼焉敢谋害我耶！”众皆大惊。超一剑望韩遂面门剁去，遂慌以手迎之，砍落左手。五将亦挥刀齐出，奔杀马超。超纵步出帐外，五将围绕混杀。超独挥宝剑，力敌五将。剑光明处，鲜血溅飞，早砍翻马玩，四将犹敌不住。超奋威背砍，又剁倒梁兴。三将各自逃生。超复入帐中来杀韩遂，时已被左右救出。帐后两把火起，超即上马。时各寨兵皆起，庞德、马岱皆至，互相混战。寨四周火起。超领一军杀出时，操兵四至，前有许褚，后有徐晃，左有夏侯渊，右有曹洪。西凉之兵，自相拼杀。超不见庞德、马岱，引百余骑截于渭桥之上。天色微明，西凉部将李堪领一军桥下过，超挺枪纵马杀之。李堪拖枪而走。背后于禁赶来，禁开弓要射马超。超听得背后弦响，急闪过，却射中前面李堪，落马而死。超回马来杀于禁，禁拍马走了。超回桥上住扎。操兵前后大至，虎卫军当先，乱箭夹射马超。超以枪拨之，矢如飞蝗之急。超背后从骑一半下河，往来突杀五七番，兵厚不能出。虎卫军看看趱上，渐渐危急。超于桥上大呼一声，杀入河北，从骑皆被截断。超独在阵中寻路而出，暗弩极多，射倒坐下马，马超堕于地上。操军逼合，枪刀近身，忽西北角上一彪军杀来，为首两员大将乃庞德、马岱也，救了马超，翻身杀条血路，望西北而走。曹操听知马超走脱，问有多少人马。一人答曰：“止有千余军士。”操曰：“诸多将士，无分晓夜，务要赶到马儿。如得首级者，千金赏，万户侯；生获者，封大将军之次。”众将得令，各要争功，迤逦追袭。马超人困马乏，不能停住。从骑渐渐皆散。步军走不上者，多被擒之。行不到十数程，被操兵赶杀数阵。超回顾时，只剩得三十余骑，并庞德、马岱望陇西临洮而去。

　　曹操亲自追至安定，知马超去远，方始收兵不追。回到长安时，荀彧请班师回许都。操得书，下令众将毕集。时韩遂已无左手，作残疾之人。操教就于长安歇马，授西凉侯之职。杨秋、侯选皆封列侯，令守渭口。后建安二十年五月，韩遂被后槽所杀，非是年身死。是时，凉州参军杨阜，字义山，天水人也，径来长安见操。操问之，杨阜曰：“马超有韩信、英布之勇，深得羌胡之心。今丞相若不剿捕杜绝，他日养成气力，陇上诸郡非复国家之有也。望丞相且休回兵。”操曰：“吾本久住于此，奈中原多事，南方未定，不可久留。君当与孤保之。”阜领诺，保韦康为凉州刺史，与阜领兵共屯冀城，以防马超。阜拜命，临辞曰：“长安必留重兵，以为后援。”操曰：“吾已定下，汝但放心。”阜辞而去。

　　众将皆问曰：“初贼守据潼关，渭北道缺，丞相不从河东击冯翊，而反守潼关，迁延日久，而后北渡，立营固守，何也？请丞相教之。”操曰：“初贼守潼关，若吾初到便取河东，贼必以各寨分守诸渡口，则河西不可渡也。吾故盛兵皆聚于潼关前，使贼尽皆守南，而河西不准备，故徐晃、朱灵得渡也。吾然后引兵北渡，连车树栅为一甬道，筑冰城，欲贼知吾弱，以骄其心，使不准备。先使间谍，然后畜士卒之力，一旦击破之，正所谓‘疾雷不及掩耳’。兵之变化，固非一道也。”众将又请问曰：“丞相每闻贼加添兵众，则有喜色，何也？”操曰：“关中边远，若群贼各依险阻，征之非一二年不可平复也。今皆来聚作一处，其众虽多，人心不一，易离间也。兵多将累，一举可灭之矣。吾故喜也。”众将拜谢曰：“丞相神谋，众不及也！”操曰：“亦赖汝文武之力也！”遂重赏诸军，留夏侯渊屯军长安。所得降兵，分拨各部。夏侯渊保一人可为京兆尹，招谕流移民户复业。操问何人，渊曰：“乃冯翊高陵人也，姓张，名既，字德容。”操大喜，即命为京兆尹，与渊同守长安。

　　操班师回都，献帝排銮驾出廓迎接，令操赞拜不名，入朝不趋，剑履上殿，如汉相萧何故事。自此威震中外，播扬汉中。

　　耸动一人，乃沛国丰人也，姓张，名鲁，字公祺。其祖张陵在西川鹄鸣山中，造作道书以惑人，人皆敬之。陵死之后，其父张衡行之一名修。百姓但有学道者，助米五斗，世号“米贼”。与黄巾张角一班般。张衡死，张鲁行之。到此三辈。鲁在汉中，自号为“师君”，其来学道者皆号为“鬼卒”，为首者号为“祭酒”，领众多者号为“治头大祭酒”即万户侯之职。务以诚信为主，不许欺诈。如有病者，即去投坛，使病人居于静室之中，自思已过，当面首说。与病者请祷之，人号为“奸令祭洒”。请祷之法，书病人姓名，说服罪之意，作文三通，一通放于山顶，以奏于天；一通埋于地，以奏于地；一通沉于水底，以申水官：名为“三官手书”。如此之后，但病痊可，将米五斗为赂。盖义舍，舍内饭米柴火肉食，许容过往人量食多少自取而食，多取者以受天诛。有境内犯法者必恕三次；不改者然后施刑。所在并无官长，尽属祭酒所管。如此雄据巴、蜀之地，近三十年。国家以为地远不能征伐，就命鲁为镇民中郎将，领汉宁太守，通进贡而已。当年闻操剑履上殿。汉中百姓于地下掘得一玉玺，进与张鲁。百姓曰：“西凉马腾遭戮，马超新败，曹操必然来取汉中。百姓欲尊师君为汉宁王，以拒曹操。”巴西阎圃谏曰：“汉川之民，户出十万余众，财富粮足，四面险固。今上匡天子，则为桓、文；次及窦融，不失富贵。今马超新败，西凉之民，从子午谷奔入汉中者数万家。益州刘璋昏弱，不如先取西川四十一州为本，然后称王未迟。”张鲁大喜，遂与叔张卫商议起兵。

　　早有细作人报入川中。益州刘璋，字季玉，即刘焉之子，焉字君郎，汉鲁恭王之后。章帝元和中，徙封竟陵，支庶因居于此。后官至益州牧，兴平元年患病疽而死。州大吏赵韪韪，音伟。等共保璋，因此为益州牧。曾杀张鲁母及弟，因此有仇。吏庞羲为巴西太守，以拒张鲁。时鲁欲动兵，庞羲报知刘璋。璋平生懦弱，听得张鲁兴兵，心中大忧，急聚众官商议。忽一人昂然而出曰：“主公放心。某虽不才，凭三寸不烂之舌，使张鲁不敢正眼来觑西川。”此人是谁，下回便见。 

张永年反难杨修
　　刘璋视之，出进言者，益州成都人也，官带益州别驾，姓张，名松，字永年。其人生得额钁音决头尖，鼻偃齿露，身短不满五尺，言语有若铜钟。刘璋问曰：“别驾有何高见，可解张鲁之危？”松曰：“某闻许都曹操已扫荡中原，吕布、二袁皆被灭之，南直抵于江、汉，北直抵于幽、燕。近又破马超，天下无敌矣。主公可备进献之物，松亲往许都，说曹公兴兵去取汉中，以图张鲁。则鲁岂敢望蜀中矣？”璋曰：“汝于建安十三年冬去荆州见曹公，甚不相待，汝犹恨之，今何故欲此行耶？”松曰：“曹公在荆州时，手下领百万之众，事犹蝟音位集，岂有闲暇待人耶？今在许都，文武各执乃事，松以利害说之，曹公必兴兵矣。”璋曰：“汝且试言利害，吾听之。”松曰：“某话间，说起马超有韩信、黥布之勇，与丞相有杀父之仇；今虽暂时兵败，久后必欲报仇。今汉中张鲁兵精粮足，百姓尊之为汉王，不久必然称帝；称帝则必侵犯中原矣。所欠者，惟大将耳。若马超急欲报仇，必聚陇西之兵去投张鲁，鲁得超是生翼矣。鲁、超共出，丞相何以当之？不如乘超未投之前，汉中无备，一鼓而可破矣。将此等利害之语，更有随机利害而往说之，事不患不谐矣。今不早去，若张鲁兵动，虽苏、张之辩，曹公亦不听矣。”刘璋大喜，收拾金珠、锦绮为进献之物，便发送张松赴许都。松暗画西川地理图本藏之，带从人十骑，辞刘璋行。于路，早有人入荆州报知孔明。此时孔明有意图川，常使人入川探细，因此得信，知张松入许都。孔明便使人入许都打听消息。

　　却说张松到了许都，馆驿中下定，每日去相府伺候，求见曹操。操原来自西都回，傲睨物表，自谓得志，不以天下为念，每日饮宴，无事少出，国政皆在相府商议。第三日，张松方通得姓名。左右侍从先要贿赂，却才引入。操坐于堂上，松拜毕，立于前。操问松曰：“汝主刘璋连年不进贡，何也？”松答曰：“为路途贼寇生发，不能通进。”操叱之曰：“吾扫清中原，有何盗贼？”松曰：“南有孙权，北有张鲁，中有刘备，至少者带甲十余万，纵横无可当者，岂得为太平耶？”操先见张松人物猥琐，五分不喜；又闻语言冲撞，遂乃拂袖而起，转入后堂。左右责松曰：“汝为使命，不会启丞相意，一味冲撞。幸得丞相看汝远来之面，不见罪责。汝可急急回去！”松笑曰：“吾川中无谄佞之人也。”

　　忽阶下一人大喝曰：“汝川中不会谄佞，吾中原岂有谄佞者乎？”松观其人，单眉细眼，貌白神清，慌问姓名。其人答曰：“某乃弘农人也，太尉杨彪之子，司空杨震之孙。一门出六相三公。安平举孝廉出身，见为丞相门下郎中，掌内外仓库主簿姓杨，名修，字德祖。”此人博学，言词敏捷，智识过人。时年二十五岁。松知修是个舌辩之士，有心难之。修平生有才，小觑天下之士。当时见张松言语讥讽相府之人，遂邀出外面书院中，分宾主而坐。修有心将一席话来难张松，遂与松曰：“蜀道崎岖，远来劳苦。”松曰：“主公有命，岂言万里之遥。虽赴汤蹈火，未敢辞也！”修问：“蜀中地物如何？”松曰：“蜀为西郡，古号益州，路有锦江之险，地连剑阁之雄。回还二百八程，纵横三万余里。鸡鸣犬吠相闻，市井里闾不断。田肥地茂，岁无水旱之忧；国富民丰，时有管弦之乐。所产之物，阜如山积，天下最雄，莫可及也！”修又问曰：“蜀中人物如何？”松曰：“文有相如之赋，武有管、乐之才，医有仲景之能，卜有君平之隐。九流三教，‘出乎其类，拔乎其萃’者，不可胜计，岂能尽数也。”修又问曰：“方今刘季玉手下，如公者还有几人？”松曰：“文武全才，智勇全备，忠义慨然之士，动以百数。如松不才之辈，车载斗量，不可以计。”修曰：“公近居何职？”松曰：“滥充别驾之任，甚不称职。敢问公处朝廷何官？”修曰：“见为丞相府主簿。”松曰：“久闻明公世代簪缨，祖宗相辅，何不立于庙堂而辅佐天子？今乃区区作相府门下一吏乎？”杨修闻之，满面羞惭，强言而答曰：“某虽位居下僚，丞相委以军政钱粮之重，早晚多蒙丞相教诲，极有开发，故就此职耳。”松笑曰：“某闻曹丞相文不明孔、孟之道，武不达孙、吴之机，专务强霸而居大位，岂足以教诲足下，开发明公耶？”修曰：“公居边隅，安知丞相大才耳？吾令汝观之。”呼左右于厨内取书一卷，以示张松。松观其题曰《孟德新书》。从头看至尾，遍观一次，共一十三篇，皆用兵之要法。松看毕而问曰：“公以此为何等耶？”修曰：“此是曹丞相酌古准今，体《孙子十三篇》所作，号曰《孟德新书》。汝欺丞相无才，此堪以传后世否？”松大笑曰：“此书吾蜀中三尺小童亦能暗诵，何为‘新书’？此是战国时无名氏所作，曹丞相盗窃以为己能，止好瞒足下。”修曰：“丞相秘藏之书，虽已成帙，未传于世。汝于蜀中小儿暗诵如流，何相欺乎？”松曰：“公如不信，吾试暗诵之。”修曰：“愿闻一遍。”松将《孟德新书》从头至尾，朗诵一遍，并无一字差错。修听之大惊，遂下席而拜之。后有诗赞曰：

　　古怪形容异，清高体貌疏。语倾三峡水，目视十行书。

　　胆量包西蜀，文章贯太虚。千经并万论，一览更无余。

　　杨修曰：“公一览无余耳。”二人相对大笑。修曰：“公且暂居馆舍，容某再禀丞相，令公面君。”松谢修而退。

　　修入见操，曰：“适来丞相何慢蜀使张松乎？”操曰：“容貌不堪，语言不逊，吾故慢之。”修曰：“若以貌取人，恐失天下之士。丞相尚容一祢衡，何不纳张松乎？”操曰：“祢衡文华播于当今，吾故不忍杀之。松有何能？”修曰：“且休言倒海翻江之辩，嘲风咏月之才。适来将丞相所撰《孟德新书》，彼观一遍，即能暗诵，如瓶泻水。如此博闻强记，世之罕有。松言此书乃战国时无名氏所作，蜀中小儿皆能暗诵。”操曰：“莫非古人与吾暗合欤？”遂令扯碎其书烧之。柴世宗时方刊板。旧本书作板，差矣。今《孙武子》止有魏武帝注。修曰：“此人可使面君，教见大国气象。”操曰：“此人不知吾用兵耳。来日吾于西教场点军，汝先引他来教见吾调遣。蜀中去说，待吾下了江南，收川未迟。”修回。

　　至次日，与张松同至西教场。操点虎卫雄兵五万，布于教场中。果然盔甲鲜明，衣袍灿烂；金鼓震天，戈戟参地；四方八面，各分队伍；旌旗散彩，人马腾空。松斜目视之。良久，操唤松前，指而示曰：“汝川中曾见此英雄人耶？”松曰：“吾蜀中不曾见此兵革，但有以仁义定天下之士。”操变色视之。松全无惧怯之意，颇有藐视之心。杨修频以目视松。操与松曰：“吾觑天下鼠辈犹草芥耳。大军到处，战无不胜，攻无不取，顺吾者生，逆吾者死。非止能令人荣达，亦能使人灭族。汝知之乎？”松曰：“丞相驱兵到处，战必胜，攻必取，松亦素知也。”操曰：“汝既能知吾用兵，何不畏服？”松曰：“丞相昔日在濮阳敌吕布之时，宛城战张绣之日，赤壁遇周郎，华容逢关羽，割髯弃袍于潼关，：此皆无敌于天下！”操大怒曰：“竖儒怎敢揭吾短处！”喝令左右即推出斩之。杨修急谏曰：“松虽可斩，奈何从蜀道而来入贡，恐伤蛮夷之心也。知者谓此人口出不逊，不知者谓丞相嫌礼物之微，故斩来使。”操怒气未息。荀彧苦谏，操方免死，令乱棒打出张松。

　　松归馆舍，连夜出城，收拾回川。松自思曰：“吾本欲献西川州郡，谁想如此慢人，吾故辱之！来时于刘璋之前开了大口，今日怏怏空回，须被蜀中人取笑。吾闻荆州刘玄德仁义远播久矣，不如径由那条路回。试看此人如何，我自有主见。”于是乘马引仆从，望荆州界上而来。前至郢州界口音颍州，忽见一队军马，约有五百余骑，为首一员大将，轻装软扮，马道相迎。那员将问曰：“来者莫非张别驾乎？”松曰：“然也。”那员将慌忙下马，声喏曰：“赵云等候多时。”松曰：“莫非常山赵子龙也？”云曰：“然。某奉主公刘玄德命，为大夫远涉路途，鞍马驱驰，特命赵云聊奉酒食，护送大夫，以卫回程。”言罢，军士捧过酒食来，云跪而进之。松自思曰：“人言刘玄德宽仁爱客，今果如此远接，却又有那曹操傲慢我！”遂与子龙饮了数杯，上马同行，来到荆州界首。是日天晚，前到馆舍，见门外两边百余人侍立，击鼓相接。一将于马头前施礼曰：“奉主公刘玄德将令，为大夫远涉风尘，遣关某洒扫驿庭，以待宿歇。”松下马与云长同入馆舍相待。酒礼已设毕。云长、子龙再三谦让，而后方坐，殷勤相劝。饮至更阑，宿了一宵。

　　次日早膳毕，上马行不到三五里，远远一簇人马到，当中乃是大汉刘皇叔，左有卧龙，右有凤雏，遥见张松，早先下马等候相见。玄德曰：“久闻大夫高名，如雷灌耳。恨云山遥远，不得听教。今闻回都，专此相接。倘蒙不弃，到荒州暂歇车马片时，以叙渴仰之私，未知大夫肯容否？”松大喜，遂上马。皇叔等与张松并辔而入荆州，设宴管待。坐间只说闲话，并不提起西川一事，亦不动问刘璋安乐否，并川中人品等项。席之所以言及者，松一一对答，也只等刘玄德开言，然后说之。玄德并孔明亦默然不题。松曰：“今皇叔守荆州，还有几郡？”孔明答曰：“荆州乃暂借东吴的，每每使人取讨。今我主因是女婿，故权且安身。”松曰：“东吴据六郡八十一州，民强国富，犹且不知足耶？”庞统曰：“吾主公汉帝皇叔，反不能占据州郡，其他皆汉之蟊音毛贼，以霸道居之，惟智者不平焉。”玄德曰：“二公休言。吾有何德，岂敢望居高位而守城池乎？”松曰：“不然。‘天下者，非一人之天下，乃天下人之天下也，惟有德者居之。’何况明公乃汉室宗亲，仁义充塞乎四海。休道占据州郡，便代正统而即帝位，亦不分外。”玄德拱手，惶恐而谢曰：“如公所言，吾何敢当之！”

　　自此，一连留张松饮宴三日，并不提起川中之事。松辞去，于十里长亭设宴送行。玄德举酒与松曰：“甚荷大夫不外，肯留三日。今日相别，不知何日听教？”潸然泪下音山然。张松自思：“玄德有尧、舜之风，安可舍之？不如说之，令取西川，成吾愿也。”松遂言曰：“松亦朝暮趋侍，恨未有便耳。松观荆州，东有孙权，常怀虎踞；北有曹操，每欲鲸吞，亦非可久恋之地也。”玄德曰：“故知如此，但未有安迹之所而容身也。”松曰：“益州险塞，沃野千里，民殷国富；人杰地灵，带甲十万；智能之士，久慕皇叔之德。若起荆、襄之众，长驱西指，霸业可成，汉室可兴矣。”玄德曰：“备安敢当此。刘益州亦帝室宗亲，恩泽布蜀中久矣。他人岂可得而动摇乎？”松曰：“某非卖主求荣，今遇明公，不敢不披沥肝胆也。刘季玉虽有益州之地，禀性暗弱，不能任贤用能；加之张鲁在北，为人不武，赏罚不明，号令不行，人心离散，思得明主。松此一行，专欲纳款于操；何期逆贼恣逞奸雄，欺君罔上，终为汉朝大货。明公先取西川为基，然后北图汉中，次取中原，匡正天朝，名垂青史。明公若果有取西川之意，松愿施犬马之劳，以为内应。未知明公钧意若何？”玄德曰：“深感君恩。备虽艰窘，奈刘季玉与备同宗，若相攻之，恐天下人唾骂。”松曰：“明公知天时人事乎？若以人事而背天时，恐日月逝矣！大丈夫处世，当以努力建功立业，着鞭在先。今若乘时不取，为他人取之，悔之晚矣。”玄德曰：“备闻蜀道崎岖，千山万水，车不能方轨，马不能联辔；虽欲取之，用何良策？”松于袖中取出一图，递与玄德，曰：“松感荷难尽，故献此图。上报明公知遇之恩也。但将此图观看，一日便知蜀中之道矣。”玄德略展视之，上面尽写着地理行程，远近阔狭，山川险要，府库钱粮，一一具载明白。松又曰：“明公可速图之。松有心腹契友二人，法正、孟达也。此二人必能相助。如二人到荆州时，可以心事共议。”玄德拱手谢曰：“青山不老，绿水长存。他日相期，必当厚报。”松曰：“松遇仁义之主，不得不尽情相告焉，岂敢望报乎！”二人相别，孔明、庞统皆拜于长亭之下，云长等皆送数十里方回。张松望西川而去，玄德等自回荆州。

　　却说张松回益州，先来见友人法正，字孝直，右扶风郿人也，贤士法真之子。松见正，备说：“曹操轻贤傲士，只可同忧，不可同乐。吾已将益州许刘皇叔矣，专欲与兄议之。”法正曰：“吾料刘璋非其主也，已有心见刘皇叔久矣。此心相同，又何疑焉？待吾乡兄孟达同议。”少顷，孟达至。达字子庆，与法正同乡。达入见，正与松大笑。达曰：“吾已知二公之意，将欲献益州耶？”松曰：“是欲如此，兄试猜之，合献与谁？”达曰：“非刘玄德不可当也。”三人抚背大笑。法正曰：“汝明日见刘璋若何？”松曰：“吾荐二公为使，可往荆州。”二人应允。

　　次日，张松见刘璋。璋问干事若何，松曰：“操乃汉贼，欲篡天下，不可为言，彼已有取川之心。”璋曰：“似此，如之奈何？”松曰：“某有一谋，使张鲁、曹操皆不敢轻犯西川。”璋又曰：“如何解之？”松曰：“见居荆州的刘皇叔与主公同宗，加之本人仁慈宽厚，有长者之风。赤壁鏖兵之后，操闻之而胆裂，何况张鲁乎？主公何不遣使赍书以结好之，使为外援，足可以拒曹操、张鲁，蜀中可安矣。”璋曰：“吾立此心久矣，谁可为使？”松曰：“非法正、孟达，不可往也。”璋即召二人入，修书一封，令法正为使，先通情好；次遣孟达，送精兵数千，令玄德守御。正商议间，一人自外突然而入，汗流满面，大叫曰：“主公若听张松之言，则四十一州郡已属他人矣！”松大惊。言者是谁，下回便见。 

庞统献策取西川
　　进言者乃西阆中巴人也，姓黄，名权，字公衡，见为刘璋府下主簿。璋问曰：“吾结好刘玄德为一家，汝何故出此言耶？”权谏曰：“某居西蜀，素知刘备久矣。斯人宽以待人，柔能克刚，英雄莫敌。曹操尚自寒心，其余何足论也。斯人远得士心，近得民望；兼有诸葛亮智谋，关、张英勇，赵云、黄忠、魏延为羽翼。若召到蜀中，以部曲待之，则刘备安可伏低做小？若以客礼待之，则一国不容二主。若听某言，则西蜀有泰山之安；若不听某言，则主公有累卵之危矣。张松昨日从荆州过，必与刘备同谋。可先斩张松，后绝刘备，则西蜀万幸也。”璋曰：“若如此，张鲁到来，何以拒之？”权曰：“不如闭境绝塞，深沟高垒，以待时清。”璋曰：“贼兵犯界，有烧眉之急；若待时清，此是慢计也。”璋不从，遂遣法正便行。又一人阻而谏曰：“不可！不可！”璋视之，乃帐前从事官王累也。累顿首而言曰：“主公今听张松之说，自取其祸。”璋曰：“不然。吾结好刘玄德，实欲拒张鲁也。”累曰：“张鲁犯界，乃疥癣之疾；刘备入川，是心腹之大患也。况刘备世之枭雄，先事曹操，便思谋害；后从吴侯，便夺荆州。心术如此，安可同处？今召之，西川休矣！”璋叱曰：“再休乱道！玄德是我宗兄，他安肯有夺我基业之心也？”便教扶二人出。遂命法正便行。后有诗曰：

　　四海鲸吞百战秋，堪嗟季玉少机谋。当时若听黄、王谏，安得西川属那刘！

　　法正离益州，径取荆州，来见玄德。参拜已毕，呈上书信。玄德拆视之。书曰：

　　族弟刘璋拜手致书于宗兄将军麾下：久伏电誉，蜀道崎岖，未及赍贡，甚切惶愧。璋闻“吉凶相救，患难相伏”，朋友尚然，况宗族乎？今张鲁在北，旦夕兴兵，侵犯璋界，甚不自安。专人谨奉尺书，上乞钧听。倘肯俯念宗族之亲，援以手足之义，即日兴师，剿灭狂寇，永为唇齿，自有重酬。书不尽言，专候车骑。建安十六年冬十二月，宗弟璋再拜奉书。

　　玄德看毕大喜，设宴相待法正。玄德于筵上屏退左右，与正曰：“久仰孝直英名，张别驾多谈盛德。今获听教，甚慰平生。”法正谢曰：“蜀中小吏，何足为道！盖闻‘马逢伯乐而嘶，人遇知己而死’。张别驾昔日之言，将军复有异乎？”玄德曰：“备一身寄客，未尝不伤感而叹息。常思‘鹪鹩尚存一枝，狡兔犹藏三穴’，况吾人乎？且蜀中乃丰余之地，非不欲之，奈刘季玉同一宗室。”法正曰：“益州天府之国，非治乱之主，不可居也。今刘季玉不能用贤立事，刚无勇，柔过弱，此业不久必属他人矣。今付与将军，此机会不可错失。岂不闻‘逐兔先得’之语乎？将军欲之，某当效死。”玄德拱手谢曰：“倘便天助，实出公之所赐也。暂请少歇，尚容商议。”当日席散，孔明松法正归馆舍。

　　玄德尚自沉吟间。庞统不退，笑而言曰：“事有不决，疑惑其心者，愚人也。主公仁智高明，何太疑耶？”玄德问曰：“以公之言，当复如何？”统曰：“荆州荒残，人物殚尽，东有孙权，北有曹操，难以得志。今益州户口百万，土广财富，以为可资大业，而王霸诚足成也。幸张松、法正以为内助，此天赐也，何必疑惑哉？某故笑之。”玄德曰：“今与吾水火相敌者，曹操也。操以急，吾以宽；操以暴，吾以仁；操以谲，吾以忠；每与操相反，事乃可成耳。今以小利而失信义于天下，吾为此不忍也。”后史官看道这里，作诗赞曰：

　　累劝收川意已深，谁知玄德尚沉吟。不因小利忘仁义，便是当年尧、舜心。

　　庞统答曰：“主公之言虽合天理，奈离乱之时，用兵争强，固非一道也。若拘执于礼，寸步不行矣，宜从权变用之。且‘兼弱攻昧’，五伯之常；‘逆取顺守’，古人所贵。若事定之后，报之以义，封为大国，何负于信？今日不取，终被他人取耳。历代以来，多以权变得天下，用仁义以守之。主公熟思焉。”玄德拱手而谢曰：“金石之言，当铭肺腑。”于是遂请孔明同议起兵西行。孔明曰：“荆州重地，必须分兵守之。”玄德曰：“吾与庞士元、黄忠、魏延前去，军师可与云长、益德、子龙守之。”孔明应允了。次日，孔明总守荆州；关公拒襄阳要路，当青泥隘口；张飞领四郡巡江；赵云屯江陵，镇公安。玄德令黄忠为前部，魏延为后军。玄德自与刘封、关平在中军，马步兵五万起程。临行，廖化引一军来降。玄德教廖化辅佐云长以拒曹操。

　　是年冬月，引兵望西川进发。行不到数程，孟达接着，拜见玄德，说：“刘益州令某领兵四千，远来迎接。”玄德使人入益州，先报刘璋。璋便发书，告报沿途州郡供给钱粮，动以万计。璋自涪城，亲接玄德，即下令准备车乘帐幔，旌旗铠甲，并皆一新。主簿黄权忙入谏曰：“主公此去，必被刘备之害也。某食禄多年，不忍主公中他人奸计。望三思之！”张松曰：“黄权疏间宗族之义，滋长寇盗之威，实无益于主公。”璋大喝权曰：“吾意以决，汝何逆之！”权叩首碎破，流血满面，近前口衔璋衣而谏。璋大怒，扯衣而起。权不放，顿落门牙两个。璋叱左右推出黄权。权大哭而归。

　　璋欲行，以人叫曰：“黄公衡公衡，权之字也。直言不纳，欲就死地耶！”伏于阶前而谏。璋视之，乃建宁俞元人也，姓李，名恢，叩首谏曰：“窃闻‘天子有争臣七人，虽无道不失其天下；诸侯有争臣五人，虽无道不失其国；大夫有争臣三人，虽无道不失其家。士有争友，则身不失于令名；父有争之，则身不陷于不义’。黄公衡忠义之言，何不纳之？若容刘备入川，是纵虎于山，将盐点茶也，何能制之乎？”璋曰：“玄德是吾宗兄，安背亲而向疏也？再言者斩！”叱左右推出李恢。张松曰：“今蜀中文官各顾妻子，不复与主公守关；诸将恃功骄傲，欲有外意。不得刘皇叔，则敌攻于外，民变于内，必败之道也。”璋曰：“如公之言，深于吾有益也。”次日，上马出榆桥门。前面人报：“广陵王累，自用绳索倒吊于城门之上，以手持文，一手仗剑，口称如谏不从，自割断绳索，撞死于此地。”刘璋教取所执谏文以观之。其文曰：

　　益州从事臣广陵王累，泣血恳告而言曰：昔古者，尧立取谏之鼓，舜置诽谤之木，食苦口之味，纳逆耳之言。楚怀王会盟于武关，不听屈原之言，囚于秦邦；吴夫差约会于黄池，不纳子胥之谏，诱于越国。今主公轻离大郡，与刘备见于涪城，恐有去路而无回路矣。倘沐回心，斩张松于市曹，绝刘备之盟约，则蜀之老幼万幸矣！主公之基业万幸矣！惟垂察焉。

　　刘璋观毕，大怒而言曰：“吾与仁者之人相会，如亲芝兰，汝何数侮于吾耶！”王累大叫一声“惜哉”，自割断其索，撞死于地。后有诗曰：

　　自古忠臣多丧亡，堪嗟王累谏刘璋。城门倒吊披肝胆，身死犹存姓字香。

　　刘璋将三万人马，往涪城而来。后车乘装载资粮钱帛一千余俩，来接玄德。

　　却说玄德前军已到垫江。所到之处，一者是西川供给之厚；二者是玄德号令严明，如有妄取百姓一物者斩之。于是所到之处，秋毫无犯。提老携幼，满路观瞻，焚香礼拜。玄德皆抚慰之。忽张松遣心腹人见法正。正得书，知其意，来见庞统。正曰：“近张永年使密书到此，今于涪城相会，疾便可图之，大事即定矣。机会切不可失。”统曰：“此意且不可言。待二刘相见了，方进言之。若预走泄，于中有变。”法正乃秘而不言矣。涪城离成都三百六十里。璋已到，使人迎接玄德。两军皆屯于涪江之上。玄德入城，与璋相见，各叙兄弟之情。讲礼毕，备挥泪以诉汉朝宗族。筵散，各回寨中安歇。

　　璋与众官曰：“可笑黄权、王累等辈，不知宗兄之心，妄相猜疑。吾今日见之，真仁义之人也。吾得为外助，又何虑曹操、张鲁耶？非张松则失此羽翼。”当夜，脱所穿绿袍，并黄金五百两，令人往成都赐与张松。璋对众官喜而言曰：“吾结好玄德，夜卧安矣。”时手下将佐刘璝音颓、泠苞音灵包。乃川中名将。此姓最稀。《春秋左传》内有“周大夫泠州鸠”。张任、邓贤这一般儿蜀中文官武将曰：“主公且休为喜。刘备心意难测，柔中有刚，难以度处。倘一时有变，未可量也。”璋笑曰：“汝等皆心术之人也。吾兄岂有外心哉！”遂归帐中而宿。

　　却说玄德归到寨中，庞统入谏曰：“主公今日席上见刘季玉动静乎？”玄德曰：“季玉真诚，真吾弟也。”统曰：“季玉虽善，其刘璝、张任等各抱不平，睨视主公，中间吉凶未可保也。以统之计，莫若来日设宴，请刘季玉赴席；于壁衣中埋伏刀斧手一百人，主公掷杯为号，就筵上杀之；一拥入成都，刀不出鞘，弓不上弦，可坐而定也。”玄德曰：“季玉是吾同宗骨肉，诚心待我。更兼吾初到蜀中，恩信未立，若行此事，上天不容，下民亦怨矣。公之谋，虽霸者亦不为也。如此，则不义矣。”统曰：“非统所见如此，是法孝直得张松亲书，所言事不宜迟，只在早晚可图之。”法正入见曰：“某等非为自己，顺天命也。”玄德曰：“刘季玉与吾同宗，不忍取之。”正曰：“明公差矣。若不如此，张鲁与蜀有杀父之仇，其人必取也。今主公不可久住，当速图之！切谓主公远涉山川，驱驰士马，既到此地，进则有功，退则无益。若执其狐疑之心，迁延日久，师老财废。不但如此，又恐机谋一泄被他人所算，那时主公何处归着？不如乘此天与之时，人归之际，而出其不意，以立基业。诚有为之时，不可失也！”此时法正再三说玄德取蜀。不知玄德心下如何，且听下回分解。 

赵云截江夺幼主
　　建安十七年，岁在壬辰，春正月。刘玄德与益州牧刘璋大会于涪城。二人相见，尽诉兄弟之情，广设筵会，犒劳三军，终日尽欢。庞统引法正说玄德：“就席间将刘璋杀之，西川不劳张弓只箭而定矣。”玄德曰：“初入蜀中，恩信未立，此事决不可行。”庞统再三说之，玄德略无相从之意思。次日，宴于城中，二人细叙衷曲，如同一母所生。酒至半酣，庞统与法正商议曰：“事在掌握之中，由不得主公了。”便教魏延舞剑，暗嘱咐“下手”。延拔剑曰：“筵间无乐，愿舞剑为戏。”庞统便唤众武士入，到于堂中，只待魏延下手。刘璋手下诸将见魏延舞剑，刘璋更见阶下武士手按刀靶，直视堂上，从事张任掣剑亦舞曰：“舞剑必须有对，某愿伴之。”二人对舞。张任目视玄德，统用目回顾刘封，封拔剑亦舞入。刘璝、泠苞、邓贤各掣剑出曰：“我等当群舞，以助一笑。”玄德大惊，掣左右所佩之剑，立于席上曰：“吾兄弟乃汉室宗亲，相逢痛饮，并无疑忌。又非鸿门会上，何用舞剑而为乱乎？不弃剑者立斩之！”刘璋亦叱曰：“兄弟相聚，何必带刀？”尽命去之。众皆纷然下堂。筵间尽去兵器。玄德唤诸将士上堂，以酒赐之。玄德曰：“吾弟兄同宗骨血，共议大事，岂有二心？汝等勿惊疑。”诸将皆顿首再拜。刘璋抱玄德泣曰：“吾兄之恩，誓不敢忘！”共欢饮至晚而散。玄德归寨，深责庞统，曰：“吾以仁义躬行天下，安忍为此？汝勿复言！”二人嗟叹不已。

　　却说刘璋归寨，刘璝等曰：“主公见今日席上光景乎？不如早回，免生后患。刘璋曰：“吾兄刘玄德，非比他人也。”众将曰：“虽玄德无此心，手下之士皆欲吞并西川，以图富贵之意。”璋曰：“汝等无复以言间吾兄弟之情。”遂皆不听。二人欢饮百余日，并无猜疑。忽报张鲁兵、犯葭萌关。刘璋便请玄德行。玄德慨然诺之，遂引本部兵往葭萌关去了。众将劝刘璋令大将紧守各处关隘，以防玄德兵变。初时不从，后命蜀中名将白水都督杨怀、高沛二人，守把涪水关。刘璋自回成都。比及玄德到葭萌关，严禁军士，广施恩惠，以收民心。

　　却说有人报知吴候，吴侯与文武商议。权曰：“当初吾欲与刘玄德一同收川，谁想今日背了吾，自去取之，当复如何？”顾雍进曰：“刘备分兵远涉山险而去，未易往还。何不差一军先截川口，断其归路，后尽起东吴之兵，一鼓而下，可得荆、襄矣。”权曰：“此计大妙！”便要起兵，忽屏风后一人大喝而出曰：“进此计者，可斩之！欲害吾女之命！”众大惊，视之，乃吴夫人也。夫人怒曰：“吾一生惟有此女，嫁与刘备，见在荆州。若是动兵，吾女性命如何！”叱孙孙权曰：“汝掌父兄之业，坐领八十一州，尚自不足，顾小利不念骨血。”孙权喏喏连声答曰：“老母之训，岂敢有违！”遂退文武。吴夫人深恨顾雍。孙权立于轩下，自思：“此机会一失，再几时一遇？”沉吟之间，不觉张昭立于面前，问曰：“主公何忧？”孙权曰：“正思适间之事。”昭曰：“极易也：先差一人，只带五百军，扮作商人，潜入荆州，下一封密书与夫人，只说国太病危，欲嘱后事，取夫人星夜回还。玄德平生只有一子，就带回国。那时玄德定把荆州来换阿斗。如其不睦，一任动兵，何碍于是？”权曰：“此计大妙！吾有一人，姓周，名善，力能举鼎，有胆量。自幼穿房入户，多随吾兄。可以命之。”昭曰：“切勿漏泄。只此便令起行。”

　　于是密遣周善，将五百人，分作五船，扮为商人于中。更诈修国书，以备盘诘；船内暗藏兵器。周善取荆州水路而来。船泊江边，周善自入荆州，令门吏报孙夫人。夫人唤周善入。呈上密书。夫人见说国太病危，洒泪动问。周善拜诉曰：“国太好生病重，旦夕只是想念夫人。倘去得迟，恐不相见。就教夫人带阿斗去见一面。”夫人曰：“须是使人往南郡教军师知会，方可以行。”周善曰：“若军师回言道，须待主公使人回报方许下船，如之奈何？”夫人曰：“若不辞而去，恐有阻当。”周善曰：“大江之中，已准备下船只。只今便请夫人上车出城。”孙夫人听知母病危急，如何不慌，便将七岁孩子阿斗藏在车上；随行紧要带三十余人，各跨刀剑上马离荆州城，便来江边上船。府中人欲报时，孙夫人已到沙头镇，入在船中了。

</div>
    <div class="pagination">
<a href="三国志通俗演义嘉靖壬午本_page43.html">上一页</a><span>...</span><a href="三国志通俗演义嘉靖壬午本_page39.html">39</a><a href="三国志通俗演义嘉靖壬午本_page40.html">40</a><a href="三国志通俗演义嘉靖壬午本_page41.html">41</a><a href="三国志通俗演义嘉靖壬午本_page42.html">42</a><a href="三国志通俗演义嘉靖壬午本_page43.html">43</a><span class="current-page">44</span><a href="三国志通俗演义嘉靖壬午本_page45.html">45</a><a href="三国志通俗演义嘉靖壬午本_page46.html">46</a><a href="三国志通俗演义嘉靖壬午本_page47.html">47</a><a href="三国志通俗演义嘉靖壬午本_page48.html">48</a><a href="三国志通俗演义嘉靖壬午本_page49.html">49</a><span>...</span><a href="三国志通俗演义嘉靖壬午本_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
