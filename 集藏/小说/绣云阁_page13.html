<!DOCTYPE html>
<html>
 <head>
  <meta charset="utf-8"/>
  <title>
   绣云阁 - 第 13 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绣云阁 - 第 13 页/共 40 页
  </h1>
  <div class="content">
   复礼子茫茫然归，禀以铜头鬼王复出阴山之事。紫霞曰：“此气数也，任彼所逃。但吾命尔道传三缄，其功何苦？”复礼子曰：“三缄于神室中修治清净，可以常见绛衣之士而不病矣。至若庵子玉树，能令为杖，其功尚歉三分。”紫霞曰：“功夫至此，何不令彼云游乎？”复礼子曰：“弟子曾以云游嘱之，俟三载服阕，彼自周游天下，以积外功焉。”紫霞曰：“铜头鬼王复出阴山，而吾不究者，待三缄云游，自收是孽以为附身之役，此时不必追论耳。”复礼子曰：“三缄浅浅道术，安能伏此孽障耶？”紫霞曰：“俟彼出游时，吾自赐以法器，教以法术，不然道高魔至，如何伏之。”复礼子聆言至是，默默无词。紫霞曰：“此次代师传道，颇劳顿矣，可在仙府中静养数旬，再来听师驱使。”复礼子退，紫霞复呼正心子而嘱之曰：“前日命尔化及洞府，未命传道，三缄是时灌溉灵根琳条，犹未可以为杖也。今次命尔乘机引导，传彼扶持衰老之功。”正心子拜辞紫霞，驾动云车，飘然竟去。
　　三缄自与老道分别，每将内丹炼后思念老道不已。一日服阕，拜罢双亲坟墓，归将家务托与老仆赵全仁，以其忠实老成，管理钱银，自不忧及怀来，可以一心炼道也。
　　时当盛暑，三缄独出村庄，直投洞府。一路之上，翘首四顾，目觉林木枯寂，与前大不相同。三缄暗自惊曰：“未经此途其时不久，何山川景象变幻如斯。”待至洞前，则败叶约堆尺许，洞中老道形影毫无。三缄见而神伤曰：“山川景象变无难，洞口云封不似前；室迩入遐空怅望，当年旧事付霞烟。”四语言讫，空怀传道之念而回。
　　刚出坦途，见一老道手持麈尾，杖挂崖瓢，白发苍颜，飘飘然有神仙之度。三缄以为前师返矣，绝尘追之，近而细视，非前师也。询其何来，老道曰：“从昆仑而来。”询其何去，老道曰：“向昆仑而去。”三缄恐为野道，不复与语。老道且行且顾，已至歧途，始立而询曰：“尔三缄乎？”三缄讶曰：“道长何以知吾也？”老道曰：“吾昨日在昆仑山半，得遇道兄，言在盘涧谷中教一门徒，已至不病之地，扶持衰老，不日可得其功。嘱吾若见尔时，寄言彼不归矣，如其道有疑难，命吾为尔参考。但不知尔墓庐守制，孝服可阕乎？”三缄曰：“服已阕矣。道长如念吾师之言，肯吾一顾，则敝闾不远耳。”老道曰：“如是，吾至尔家暂住数朝，为尔参考一二。”三缄得此老道，如获异宝，遂邀入庄内而请教焉。



                        


第三十二回    易俗形拜师立髻　出梓里逐日云游


　　三缄自请老道入庄，日设斋筵待之。居住月余，不闻谈及大道，惟晨午餐罢酣眠而已。三缄暗自疑曰：“是必野道之流，待结缘以求食者，故入吾家庸席碌碌，无所短长。若彼大道习成，吾恬以言，当侃侃而论，何一闻君谈道，而辄以他言乱之，即此已知其中酝酿矣。吾且再待几时，如其行动如前，必谢绝而摈诸门外，以好另寻高道拜为师焉。不然，恐耽误吾功，难成大道。”三缄私议如此，而老道以为不知也。每值设宴则为餍饫，凡遇煮酒则为畅饮，饮至酣醉，口里喃喃，不辨所说何词。未酣醉时，一切闲谈，皆尘世荣华之事。三缄款待已久，甚厌于心，几番欲出谢绝之言，而羞于启齿。
　　恰遇老仆筹计家内钱谷，执盘在案，老道为之亿而走珠焉。
　　老仆曰：“吾主以偌大家务付吾料理，吾欲为主广积金帛，未知此岁何物可囤？”老道曰：“此岁别物皆贱，惟粟差可。”老仆如命，于佃租不售之外，复买食谷数百余石。未逾一月，价果高昂。仆以老道为仙，赞不绝口。老道笑曰：“吾若为仙，不讨尔主朝日生嫌矣。”老仆曰：“吾主时设斋筵，以待道长，安有嫌之之说哉？”老道曰：“吾能知人肺腑。尔主见吾碌碌无能，久欲谢绝，不过碍于颜面，一时难以启齿耳。兹趁尔主习道安中，吾为尔告，尔主聚神炼气，其道颇知，至灌溉灵根之功，尚有所歉。若欲吾传以琳条为杖，明性以修玉炼，立命以修金炼，要尔主心诚一片拜吾为师，始与之谈。如只设斋筵以安我心，是亦养弟子以万钟之意也，吾将去矣。吾有四语，书于是壁，俾尔主观之。”言已，手执手锥，向壁书云：“欲成大道在诚求，师道传来自细周；若只以筵为笼终，无斯便易与人谋。”书罢而出。老仆曰：“道爷此处何所，须与仆言，候主人命仆寻时，以免多劳步履。”老道曰：“吾犹天外之鹤，随地可居。此次欲吾归来，必要尔主亲临玉趾，否则万万不能也。”言毕，飘然竟去。
　　三缄炼功出室，不见老道，询之老仆，仆告所以。三缄将所题四语默诵一遍，忙向去路追之。奔走十余程，不见踪迹。
　　三缄此际自悔不已，心欲驻足不行，又恐失此高明，难成大道。
　　稍歇片刻，复向坦道而趋，竟赶至红泥庄前，始见老道仰卧松下。三缄跪地求曰：“弟子炼道心急，未克拜于门墙，今请仙车一转蓬户，弟子愿拜门下，师事终身。”殊意三缄愈哀求之，而老道鼾鼾入梦矣。三缄任彼酣眠，长跪不起。老道已知诚求念切，假意苏来，呵欠连声，曰：“一场恶睡，不知许久。”遂将道袍赳赳，执杖欲行。三缄牵衣，告诉诚求之念。老道笑曰：“尔果欲求道乎？吾传道甚缓，毋起嫌意也。”三缄曰：“再不敢矣。”老道曰：“如是缓缓归之。”路途之中，老道一步一立谈，皆红尘事故，至于大道，初未谈及半言。三缄低声请曰：“吾师何不谈一二道语，以俾弟子得丝毫进境乎？”老道曰：“谈道不如道外求，须知是道见头头；鸢飞鱼跃何其妙，悟得来时与道谋。”三缄曰：“师所言道，其殆不可拘执乎？”老道曰：“凡学道人，宜静亦宜动，静有仁者象，动效知者形。能将习道之心，随地随时养得活泼，则入道自易易耳。”三缄曰：“『活泼』二字，如何养耶？”老道曰：“玩水观山，其机乃活。”谈论至此，西方日坠，山鸟归林。三缄曰：“日已夕矣，吾师可速行之。”老道曰：“谈道浓时，几不知日落东海。”始忙忙促促，逞步而行，及入户庭，仆人已燃灯久候矣。
　　三缄命仆重设斋筵，与老道同餐。餐后，三缄曰：“弟子欲拜门墙，可命仆人燃点香炬。”老道曰：“是日不佳，明日方可。”三缄诺。
　　次日早起，整顿衣冠，香炬燃余，请老道坐于堂上。老道曰：“拜师容易，吾且询尔，道衣可缝就乎？”三缄曰：“缝已久矣。”老道曰：“如此捧衣来。”衣甫捧出，又命以金盆盛水。盆水刚至，复命持梳一柄焉。三缄事事呈毕，老道曰：“尔可向东跪下。”跪已，老道执梳，将髻梳定，曰：“髻本不凡，子有仙缘，自今结后，名注瑶天。”赞罢，三缄起，命服道衣，曰：“服此道衣，春秋不易，待八大罗，仙封定及。”将衣赞讫，三缄于是举行师生礼。老道曰：“师礼已行，还宜向东三步，向西六步，向南五步，向北五步。”三缄依数走之。
　　走毕，老道曰：“从此神气须自条茂，乃能全尔性命，固尔形躯，可以隐显尘寰，长生久视矣。”三缄叩拜老道，退入室内，试试所传，已在将得未得之间，然总不能如意而获。因于次日又求之老道曰：“弟子得师之传，用功以造，似在将得未得矣。
　　祈师详细指点，以俾弟子兼程而进，刻日可望其成。”老道曰：“神而明之，存乎其人，非外铄者比。尔照所传，炼之精深，习之纯熟，自能全得，何可以躐等求乎？”三缄默会其意而退。
　　朝夕熟炼，已得半矣。
　　老道见彼功已得半，乃为之言曰：“尔道再炼两月，还须云游四海以积外功。必要内外功成，厌居人间，方能脱壳飞去。”三缄曰：“四海云游，外功怎积？”老道曰：“无非见善作善而已。”三缄转询之曰：“云游非易，其将命仆夫肩行李而相随乎，不然路资何出？”老道曰：“修道不受难苦，安能望成？尔去云游，结缘为食，夜来打坐，已无卧时，何资乎路费行李耶？”三缄曰：“弟子居家日久，恐不惯奔走之劳。即前日访友四方，有仆相随，充配辽阳，皆资路费。师言一毫不用，亦要教弟子结缘之法焉。”老道曰：“俟临行时，师自传尔。且师尚资外功之积，尔随师数日，自知朝而结缘，夕而炼功矣。”三缄得此云游之命，遂将家中所有一一捡点，交之老仆。老仆曰：“闻相公云游四海，历久不归，老大人老夫人之祭典何人任之？祖宗所遗，何人受之？况仆老矣，倘其一入黄泉，相公田业将置之荒药乎，抑予之邻里乎？相公可请于尔师焉。”三缄聆老仆言语，禀之老道。老道曰：“此亦重事，师自为尔安排停妥，不挂乃心，然后终岁云游，无忧内顾。”三缄自此又炼道月余，屈指计之，身在家庭已无多日。老道曰：“尔可柬诏尔族，择抱一子，为祖宗血食。”三缄果设筵席，招集族党，以嫡堂兄四子始婚，即月立约抚归，更名宗继，将家事仆属，一并付于此子。宗继治筵招族，与三缄祖饯曰：“父如厌游，须一归来以视子妇。”三缄曰：“为父自有归时，儿无容虑。但儿夫妇宜克勤俭，守祖遗业，至于春秋祭典，又务从厚，以享先灵也可。”宗继事事诺之。族党中复各祖饯，盘旋数日，期已满矣。老道与三缄乘夜出门而去。待宗继早起入室请安，已不知父之所之，惟有暗自伤感而已。
　　三缄自与老道乘夜出户，直向东行，沿路结缘，食颇充口。
　　老道所传结缘之法，在在深悉。一日，游至蟠屿地界，与老道同宿升仙观中。天晓时，不识老道何往。三缄知其云游别处，亦不追问，独自下观，四方结缘，悠悠游游，颇能习惯。每日用功后，坦然自乐，道已愈进而愈深。
　　未几，秋蓼花开，秋风登谷。三缄离却升仙观，形单影只，任足所之，日在街头劝人作善，或说道语以试前知。止止行行，不觉又是月余，已到古黎老村，有阁曰“飞凤”。三缄至此，暂住其中。住仅三日，复来一中年道士，衣衫褴褛，入目不堪。
　　日各随其所之，夜则同宿阁内，住之久久，三缄未与道士交谈，道士亦未询三缄道号。无何天下细雨，点滴连朝，道路泥泞，缘难以结。三缄静坐炼道，不求口食，中年道士亦不见求浆入口焉。三缄知非庸流，常常待以师礼，道士若不知也而直受之。
　　曾不几时，道士忽病，呻吟转侧，昼夜如斯。三缄常以为忧，不时问候，如其欲饮，则求汤以进，倘思食物，即以结缘余资，赴市售归，顺其心念。道士疾已数月，三缄初不厌夫奔走，而其医药之资，总以结缘所得者调理之。俟至道士疾瘳，然后稍离左右。
　　时光不待，秋尽冬临。中年道士于三更呼三缄而谓之曰：“求道如子，可谓心诚矣。怜吾疾而调理不懈，是得圣贤恕字之义，释家无我无人之境，其于道门明性之理，入已深深。于今云游，正积外功之日，吾教尔灵符二道，可以治狐、治妖、治鬼；赐尔虚无圈一个，可以擒狐、擒妖、擒鬼，变化无穷。
　　尔将此圈谨带身旁，不可疏忽。但尔之体尚属凡躯，不能历风云而无害焉，予凡丸一粒，壮尔筋骸，奔走途程，自忘劳顿。”三缄拜跪在地，一一受之，曰：“承师所赐，恳留名讳，以好酬恩。”道士曰：“吾有四语，尔细思忖，自知吾名焉：曲不成曲唱无名，日日逍遥不计春；或被周围圈子套，渭阳相送到风尘。”言毕，隐身不见。三缄细将四语详解，知是上界仙子临凡点化。向空拜讫，以所赐丹丸服之，顿觉遍体凉生，心清神爽，从兹道愈深得，可以旬余不食矣。因不舍飞凤阁而他游，竟至冬雪飞空尚住于是。
　　是阁之西有仁厚村者，沃壤数百里，居民最众。中一蔡氏巨族，官至侍郎，解组归来，富甲一郡。膝下一子一女，子甫弱冠，身入词林；女名秀贞，年已及笄，尚未许字。偶耳奇疾，牀头朝卧，不语不言，独于夜至二更，自起闭门，壁缝窗棂，皆以衣絮之类紧塞其隙。在外闻之，戏谑言词喧阗一室。待至天晓，寂静无声。侍郎夫人劈门入视，但见其女仰卧榻上，问之不答，口亦慵开。如此者已历半载，侍郎爱怜之甚。凡闻高巫无不延之，而巫皆束手；凡有明医，无不聘之，而医亦无灵。
　　夫妇莫可为计，惟朝日悲泣，以俟其死焉。
　　本闻道士常往来于侍郎府宅，见侍郎不安之貌，询厥由来。
　　侍郎将女疾情形详告所以，道士亦为之愀然，曰：“是必妖也，非有道之士不能伏此。”侍郎曰：“尔阁中往来道士甚多，尔以言舐之，如能收伏此妖，吾必重谢。”道士诺，归来于三缄闲游时，而与之言曰：“仁厚村蔡侍郎一女，被妖所缠，命在旦夕。吾兄举动不凡，谅必道术高妙者也，可能收伏此妖乎？”三缄曰：“彼女之病，情形若何？”道士以侍郎所告言之。三缄曰：“如是不难，待吾往彼府宅，查其妖属何部，用法以擒，则此女自然无事矣。”道士晨起，奔告侍郎。侍郎闻之，即命家仆治舆，来观迎三缄焉。
　　三缄将舆遣转，与仆步行，行至村前，传当方问之。当方曰：“是妖非他，乃乱星崖下糊思洞内之狐疑、狐惑也。”三缄曰：“彼又何得至此？”当方曰：“因此女心脉一动，招彼入室，迭淫之而迷其位焉。仙官如欲擒之，非虚无圈不可。”三缄访得妖名，遂至侍郎宅中，秘嘱家人毋泄收妖之语。时近二更，狐惑、狐疑乘风而至，以为世无高人而女鬼受其殃，大着胆儿，竟入秀贞之室。秀贞仍将门窗紧闭，调笑不已。家仆见妖已至，告之三缄。三缄刚近寝门，耳闻室内一人言曰：“今夜来此心惊胆怖，恐有高人设下网罗，捕吾兄弟也，不如去之。”又一人曰：“心思欲去，难舍秀贞，且看下落如何，再走未晚。”三缄窃听甚悉，即于门外大声詈曰：“野妖不守天律，胆敢害及民间，今宵遇吾，决不饶尔。”二妖骇，乘风而逃。三缄急以虚无宝圈向上一抛，当将妖项套着，辗转在地，化作狐形。
　　侍郎家人各持械器击之。三缄曰：“吾已擒下，不劳尔等击也。”遂绘灵符，以饮秀贞。秀贞忽然苏来，动作言谈悉如平日。侍郎见女疾愈，取银二百酬谢三缄。三缄收藏袖中，以为他日济难之用。
　　次早，牵妖鬼回观而询之，曰：“尔欲生乎，死乎？”二狐伏地，哀曰：“愿拜门墙，为仙官驱使。”三缄曰：“拜吾门下，吾云游四海，都要相随。”二狐曰：“既承仙官宝收，敢不唯命是听。”言已，同拜三缄。三缄各与符篆服之，以定狐性，自此时侍左右，听其驱使，而三缄已不患形单影只矣。故于每日结缘市镇，二狐从行，夜则教以炼道之方。师徒相得，日复一日。
　　春景又临，三缄以白镪数圆，交本阁道士，命其培补阁中之败坏者，于是又从而灵游异地焉。



                        


第三十三回    集锦村妇女遭害　落花渡龙子宣淫


　　正心子自升仙观与三缄分手后，命复紫霞。紫霞问曰：“三缄之功，此时何若？”正心子曰：“功已得半，弟子引至升仙观，与彼分身。彼到飞凤阁中，遇曹真人赐以金丹，并及虚无圈、灵符等宝，已在蔡侍郎处收伏狐疑、狐惑！为附身弟子，同游他方去矣。”紫霞曰：“而今铜头鬼王在集锦村为害，可命三缄收之。”正心子曰：“铜头鬼王非虚无圈所可伏也。师命三缄往收，必得云衣真人赐以电光珠而后可。”紫霞曰：“师自知之。”正心子闻言，退入宫内。
　　且说集锦居民好尚粉饰之华，妇女更甚，即家庭燕处，皆满头珠翠，锦绣缠身。夫冶容固所以诲淫，而艳服凝妆，又为诲淫之尤者。不但此也，乡村朴质则祥瑞频生，一涉粉华则怪异立至。集锦村头妇女俱如妖如鬼，焉有不以鬼道鬼，而女鬼受其殃乎？所以铜头鬼王官嵩山野谷逃出，窜入正气庄内，为正气所逐，邪不胜正。西奔东驰，遥见集锦村东集春山前，露出红绿不正之色。鬼王常在山外逡巡不入，恐有恶妖霸占其中。
　　俟查得内无妖踞，方敢入之。
　　孰知是村俗尚，当夫春风和暖，男携酒樽，女抱茶铛，有踏青之游。所游虽不一处，惟集春山畔宽平广阔，花木蕃芜，每到春三，花开如锦，踏青男女咸聚于斯。第见众女云集之时，飞花缀柳，虽然各有队伍，总之团聚于一山，酒火茶烟，山岗遍布。凡市镇之无赖子弟酷好邪淫者，皆不辞道阻且长，来此偷觇娇女。风俗积久，游人如市，甚有所买苏杭珠翠以及果品之属，亦皆射利而来。官宰知难禁之，但遇游春，遣役于山后山前，稽查匪类。殊不知游人杂沓，多有闺女私约男子奔逃异地，父母不以为羞，久之夫妇归宁，尚且乐认姻娅。故村人号私约曰“山媒”，谓其婿曰“游婿”，真所谓寡廉鲜耻、败俗伤风之至极者。无怪乎邪气聚而正气失，正气失而妖鬼觊觎焉。
　　铜头鬼王窥伺已久，乘此游春之日，入山问视，美不胜收，心内欣然，思欲得合村妇女而概淫之。转思必获一所定之区，令彼村人轮流献媚，然后可如吾意。遂将妖风驾动，逐处窥觇。
　　忽见一团女男，华丽为是山之冠。近前细视，下以绣花绿缎为左右栏围村，上以紫呢作棚，遮却天日。茶铛酒樽，非金即玉。
　　使婢数十，尽皆秀丽可人。中坐一少年，楚楚衣冠，趋承甚众。
　　鬼王不知为谁，但闻村人赞美者，群称为杜侍郎公子。鬼王思之，彼既为宦家子弟，大约合村敬仰，吾欲得所栖止，附彼之身，传说居民，于此立庙，其事不更易易乎。主意已定，遂近身旁，将公子魂逼出一穴，附体怒目，飞身上案，声如显应，吼称：“吾乃镇山之王，可将游山士女传齐，听吾吩咐。”当命一人传说：“杜公子为山王附身，尔合山女男速速近前听谕。”一时男女齐集，如山似海，躬立棚外，侧耳听之。顷刻，内面山王大声呼曰：“男女齐乎？”众人应之曰：“齐矣。”山王曰：“尔村士女，历年登山，游春遣兴，人人归去，无灾无害者，皆吾佑也。”男女闻此，大众下拜谢恩。中有多言者，向山王而请曰：“合村土民，还望山王赐以多福。”山王曰：“尔等冀吾赐福，须建一山王庙宇，装塑金像，每逢游春作会，以祀吾躬。”众人答曰：“士民即于明日募化功果，建庙修龛。”山王曰：“如是准于今岁告竣，不可迟延。倘有诚吾为妖者，立彰巨雷。”言此，吼声大震曰：“吾回天宫去矣。建庙之事，即速鸠工。”众人唯唯，公子仰后一倒，片刻苏来，问及左右曰：“吾棚中人何以济济如是。”左右以山王附体所言之事，详细告之。
　　杜公子归，次日下柬，招饮村中豪华，募化锱重。一日之内，乐助者共计三千余金。鸠工庀村，未至十月，庙已建妥，内塑一山王金像，森严可畏。演剧数日，迎神入庙，一切祈祷，应验非常。凡得赐福之家，无不感激其灵。不知山王先以福饵之，后加以疾。染疾者每具牲醴，享祀山王。山王乘机示梦于其人曰：“尔家欲免疾苦，有闺女及笄者，乘舆至庙，铺设牀榻，独宿三宵，谓之伴神。无闺女，少妇亦可。如此自然求疾疾愈，诸福毕至矣。”村人得此梦兆，暗以闺女入庙宿之，其应果然。鬼王自兹疾布沿村，是庙之中，妇女求宿者络绎不断。
　　妇女宿后，父母不便问其情景如何，久则习以为常。集锦之女流，几为鬼淫殆尽。村北赵存忠，正直人也，建庙塑像，以为祀神之举，无不信从，至使妇女伴神，心甚非之，且为村人正之。山王甚恶存忠，俾彼全家皆疾。其妻张氏暗谓之曰：“神灵能祸福于人，吾家大小俱疾者，皆不使妇女入庙歇宿之错也。尔其悔之，速命妞妞伴神三夜，老少之祸自消。”存忠曰：“古往今来，只有牲醴祀神，从无女子伴神之说。即将一家祸死，吾断不行此卑污。”自是言后，老少之疾愈甚，存忠意欲诣庙骂此淫神。
　　刚出里门，恰遇黎老。黎老见存忠怒气勃勃，而询之曰：“赵爷何往？”存忠曰：“特入山王庙耳。”黎老曰：“这位山王，不知是时兴，还是老古套？”存忠曰：“山王一也，何分今古？”黎老曰：“自古山王，原在山中镇守豺狼虎豹、蛇蟒妖怪之类，居民沾恩戴德，或以牲酒酬之；无牲酒酬之，亦断不见咎。吾家祖公祖母，皆如此说，岂不是老古套？而今集春山的山王，要年少妇女入庙伴宿，谓非时兴乎？”存忠曰：“以吾愚意，是庙山王必有所凭，不然哪见正神而以妇女伴宿哉！”黎老曰：“赵爷之言甚是，尔看乡间一个正直客，约与人解纷排难，只要无事，谢与不谢，未尝追问。惟有滥约滥保，央彼辨别是非，不许点银钱，必断歪斜道理，不分曲直。山王既命奉上皇镇守此山，为四邻香火，何以妇女伴宿者即赐以福，不以妇女伴宿者即降以灾，未必山王亦滥约滥保中之嫖奇所转耶？这样邪神，可以火焚其庙，鞭毁其体，置诸妇人便器，方削伴宿之恨。”存忠曰：“公论乃正大之谈，即面斥山王，彼亦无词以对。”黎老曰：“若有同心，吾必入庙骂之。”存忠曰：“公有是意乎？吾兹之来，正为此也。”黎老曰：“如是，不患独木难支矣。”二老谈谈论论，已入庙中，瞥见肩舆驻于阶下，询之仆属，乃言接史翁之妞妞伴神而归也。二公坐上片刻，一及笄女子自西廊出，垢面蓬头带着泪痕，上舆竟去。此舆始去，后舆又临。
　　或父母同至，榻设东隅；或兄弟偕来，宿于厢外。是白酒肴香炬之费，皆自送女者出之。二老见此，心甚不平，逞步上前，指定山王而骂之曰：“聪明正直为神，牲酒有无，尚且不计，何得要人妇女入庙伴宿乎？吾不看众人香火，必将焚尔庙而碎尔身焉。”骂毕，突起一股阴风，当将黎老吹倒在地。耳闻空中有人言曰：“赵存忠生平端正，吾不见咎。至于黎某奸猾已极，村人甚恶，号尔为『黎冤』，不过近年血气衰迈，假以君子自命，正人自居，此即今之所谓假善人也。尔来骂吾，何异以盗楠盗也。”存忠闻说，翘首问曰：“尔乃是庙之山王乎？”哑然无声。存忠于是狂呼黎老，但见双眸紧闭，气息如丝。存忠骇，忙忙归家，寄仪黎宅雇舆来庙，抬之而回。黎老子孙聘巫驱遣，毫无灵应，不得已而书于红笺，黏于市镇曰：“凡有高人异士，能驱鬼魅，将父救愈，谢银五十两。”此笺出时，无人不知，巫师去来虽多，卒未有能驱之者。
　　历村十数里，住一乌姓，素善骗人，村中常以“乌背时”呼之。闻得黎家驱鬼一事，背时口粮已缺，难活妻儿，兼之饥火焚心，甚属无奈，因假驱鬼之术，竟向黎宅而来。黎之子孙迎入，询曰：“前聘几多巫师，尚皆束手，尔有何术能伏此鬼乎？”背时曰：“吾之法力不惟能驱妖鬼，而且可以捉神。”黎子惊曰：“尔能捕神，正合吾父之遇。”背时曰：“吾早知尔父所遇者神，非妖鬼也。捉神一则，吾家祖传，时下巫师无有此术。”黎子闻而喜甚，遂款以酒食。
　　饮酒之际，黎子入，叮咛曰：“捉神不易，尔果能否？”背时曰：“尔何轻视吾乎？神若凶恶，吾乃捉之；若属慈悲，吾还慵捉耳。”黎子曰：“尔所捉者，哪些恶神耶？”背时曰：“黑神我就捉得多，不但捉得多，而且褙得广。”黎子曰：“吾闻惯骗人者，多有咬腔咒诅，强褙黑神。尔言如斯，毋乃类是？”背时曰：“不赌咒骗人，无故又褙黑神乎？”其在背时意中，不过徒诳酒食。
　　孰知酒食甫毕，黎老子孙促之曰：“可捉神矣。”背时曰：“神在何处，尔确指其所在，吾去捉之。”黎老子孙曰：“尔来时，夸能捉恶神，为何得吾酒食，反生异议，推却不前？”背时曰：“吾之所捉，是雷打庙的黑神，褙去痞吴某者。今而无影无形，此何捉法？”黎子曰：“此系集春山山王作怪，害吾父亲，现有金身坐在庙中，何得谓无形影？趁今尚早，吾送尔去焉。”
　　背时脱身无策，转思吾且入庙暂宿一晚，明晨说已捕着，复被逃去，不几又得二日酒食乎。计定，遂偕黎老子入庙。
　　刚入庙内，嘱咐黎子曰：“尔归多办酒肴，送至于斯，吾自有捉之之法。”黎子如命。背时吃得酩酊大醉，酒性发时，捶门拍窗，大声吼曰：“黑神最恶，都被我息滥几尊。你者山王，独不怕背时乎？”言三语四，一晚不停。山王无奈伊何，乃与小鬼言曰：“黎老之魂，速速还之，不然恐这不醉鬼把我背时矣。”小鬼领命，即将黎老魂还之本体。天晓，黎子来庙，报与背时曰：“吾父疾愈矣。”背时曰：“不是昨夜将神捉住，尔父何以即安。可速导吾归尔家内，谢银五十两，称足现交。”黎子曰：“让吾些须可乎？”背时曰：“尔如此说，怕我又要去捉黑神。”黎子畏父疾复作，忙迎背时回宅，治席酬谢，如数予之。背时得银归来，妻儿欣喜。自此常夸捉神之语，直传至落花渡前焉。
　　是渡村人一日约议，命仆夫舆马来迎背时。背时询曰：“尔方之神如何，须对吾说明，好带法宝。”来人曰：“先生有何法宝耶？”背时曰：“如捉恶神，离不得割草褙兜耶。”来人曰：“先生去时，自令人编之。”背时复询曰：“尔方之神到底怎样？”来人曰：“是神号落花大王，酷爱美妇。如哪家妇美，大王选上，轮流送去。极美者刚送入庙，倏忽渺然，久之又自庙出，回家必死。”言犹未已，背时曰：“彼既如此肆虐，胡不请巫治之？”来人曰：“因请巫师治彼未能，反惹彼作浪兴波，淹及居民数千余户，居民以此怨恨，四处寻访高人。不意前日市中，闻得先生能捉山王，村人以为山王能捉，水王谅亦可擒。故不辞百里之遥，来迎先生玉趾。倘将水王擒着，吾村愿谢白镪一千。”背时听谢一千之言，慨然允之。临行时，泣谓妻儿曰：“此次前去，不知是神捉我，我捉神。尔等在家，须将五十两纹银俭费而用。”嘱毕，乘舆就道，望前进发。
　　及到落花渡，村人迎接，设筵三日以款之。款待后，同声问曰：“先生捉神，所用何物？”背时曰：“水里之神，恐不似山王易于捕捉，须要美酒一瓮，雄鸡二只，豕肉十斤。”村人一一办齐，送入镪王庙中，尽皆抽身而返。背时一人在庙，将鸡豕烹熟，暖酒一瓶摆在案间，敬献水王曰：“下民乌背时，前由山王慈悲发下，得银五十两。今来此地，村中父老许银一千，吾故请你老人家饮杯素酒，操水恩施格外，大发慈仁，如得是银养活全家子女妻儿，叨沾不浅。”且言且酌，斟一大盏，双手呈献，曰：“水王请言。”刚住口，龛内疾声应曰：“水王来矣。”背时听得，魂不附体，忙忙钻入灶中。水王在外，询曰：“谁当东道请吾饮酒耶？”背时勉强答曰：“我、我、我请尔。”因其声在灶内，遥而听及，响若洪钟。水王骇曰：“此人必有法术也。”遂呼之曰：“尔速来同饮，凡事我让一筹。”背时听其言善，大着胆儿钻出灶来。见一白面书生，温文尔雅。
　　背时揖，书生亦揖。揖已，携手入席，畅饮壶觞。饮至数巡，书生低声询曰：“尔在世上，所习何法？”背时乘势大夸海口曰：“逢鬼捉鬼，逢神捉神，遇虎拔须，遇龙去皮。生平所能，如是而已。”书生曰：“集春山王，尔若何擒之？”背时曰：“吾入庙去，布下天罗地网，念动真言。霎时之间，山王手足软弱，被我收入瓦缶焉。”书生闻说，默然良久，曰：“吾非山妖水怪，乃东海龙王季子，名曰龙宾，在此庙中，亦只享点祭祀。明日吾父寿诞，归住一月，不害居民。待尔银两得时，然后再为来此。其有恩于尔者不少也，尔且毋施法力，以擒吾身。”背时曰：“只要谢银入手，管尔如何。”龙宾喜，驾起彩舆，与背时拱手而别。背时曰：“莫忙莫忙，尔且下舆交点凭据，否则村人不信，银两如何得之。”龙宾下，以驾前龟孙交与背时，临行嘱以毋伤性命，得银后带归半路而释之语。
　　天光发晓，村人齐集入庙，见背时系一大龟，向众村人言曰：“神已捉矣，可称银来。”村人曰：“先生在庙暂住，如过五日无事，方谢以银。”背时无可如何，忍耐住之。迨至五日已满，沿村安靖，谢银而归。归至半途，将龟释放。龟孙曰：“因尔得银，累吾受苦。”背时曰：“尔姓乌，吾亦姓乌，自己一家，何妨凑趣乎。”龟孙笑了一声，乘风竟去。



                        


第三十四回    集春山狐鬼斗法　凤仪阁师徒降魔


　　乌背时见龟孙已去，缓缓归里，妻儿庆幸，自不必言。
　　无如山王庙中，自背时捉神后，已停一月无妇女伴神。至今阴风时起，村人俱病，许以妇女伴之，则疾始愈。村人畏山王之灵，伴神愈多，香火愈甚。
　　且言意马洞自意淫伏诛，复有数十妖魔争夺于此，后为一千年狐狸独居其间。此狐法力甚高，群妖皆畏，闲暇无事，妖风驾动，四处游观。游至集春山，见一庙宇香烟缭绕，妇女不绝往来。老狐不知何神镇守是地，变一村叟杂入庙内，隐于西廊密室之中。室无多人，惟一及笄闺女设榻相待。二更后，梁上响亮，一伟汉凭空坠下，就榻淫之。老狐默会，知是铜头厉鬼在此宣淫，心抱不平，暗暗近身，将彼扭着。鬼王下榻，与老狐挣持在室。室外听得数十汉子力斗之声，女子家人忙忙坏门，持火入视，见榻上女子已骇半死，两位红眉大汉相扭榻前。
　　室门甫开，大汉撞出，霎时狂风大作，走石飞沙，庙宇摇摇，几为倒塌，宇上之瓦，毁坏无存。幸东厢一楼伴神之家，急将女子扶转东廊，同躲楼下。是夜狂风不息。待至天晓，村人来视，满山花木尽皆摧折矣。村中父老，以为山王为上天诛戮，各办牲醴，以谢其恩。
　　不知狐鬼日则停战，夜则兴兵，争斗连朝，不应茩t。鬼王骂曰：“何方野怪，不思各霸一区，敢逞妖威，夺人血食。”老狐亦骂曰：“尔这淫鬼，士民建庙祀尔，享受香烟，已即千古奇逢，何使民间妇女为伴神之举，以资淫荡之乐乎？狐师爷心实不服，特来与尔试试妖法。如斗得过者，则居此庙；法力不及者，为婢为奴。”鬼王曰：“任尔掀天手段，鬼老子也要与尔斗过尽头。”老狐闻得此语，口吐红珠一粒，直击鬼王。鬼王见之，速吐阴雾，将珠盘旋空际，不上不下焉。老狐知已是一赤阳，彼是一阴，阳不胜阴，故红珠弗坠，不能伤及此鬼。
　　用手一指，顷来数十狐孙狐子，齐吐阳气，以助红珠。红珠腾空团团圆转，鬼王逃北，珠向北行，奔东珠从东滚，于势穷力竭之际，嘬口一乎，野鬼齐临，各吐阴气，珠仍不滚不坠，稳吊虚空。老狐知珠难伤鬼王，急收之入口。
　　鬼王吼曰：“老妖欲以红珠伤人，可能击得鬼老子否？”老狐曰：“尔且候之，狐师爷自有伏尔之法。”遂向怀内取出平素所炼连环金钩掌，从空抛来，但见万道赤霞，坠于鬼王头上。
　　鬼王将头一侧，向南逃去。霞愈生焰，罩着鬼王，四方现出无数金钩，将彼勾定。鬼王用力前奔，金钩向后而拉。鬼王无可如何，嘬口呼之，野鬼复聚，思将金钩取却，以解鬼王之困，无如此钩取去，彼钩又来，鬼王是时已为钩儿连环扣定矣。野鬼愈聚愈多，齐吐阴气，一时金钩散去，鬼王身脱，稳立于北阴角上。老狐见鬼势败，怒詈之曰：“小鬼头知狐爷法力乎？如畏厉害，可将此庙送与狐爷居住。倘若半言不予，另使法力，断必震散尔也。”鬼王曰：“鬼走子，让尔先使法力，知尔必将生平所炼善能伤人者使之，尔已使下二宝，未曾伤及吾躬。此次待吾稍使一二，如逃得过，方算尔能。”老狐曰：“狐师爷在此，任将所炼宝器和盘托出，吾不畏之。”鬼王也不回言，举口仰天，吐出千百小鬼，各执绋子在空，言曰：“吾等善力，能套此犬者，即称神手。”言刚出，数十小鬼同声答曰：“让吾先擒此犬。”只见无数飞绋，直绕老狐之身。老狐东走西驰，四方小鬼手执绋子，四面围之。老狐口吐红珠，珠上生火，执绋小鬼畏火而逃。老狐笑曰：“尔有手法，快快使来。”鬼王暗在腰间取黑巾一幅，望空抛去，用口吹之，其巾化为黑气一团，向老狐蒙头盖下。老狐头刚偏左，黑气满布，身已困于其中。
　　俄而阴风怒号，哭泣之声惨难入耳。老狐极目四望，概属喷血死尸，稍举动时，死尸披发相随，不离不即。老狐暗思曰：“此小鬼所布阴魂阵也，惜吾火光镜未带身旁，如何破之。”思犹未已，喷血死尸尽皆怒面森森，蜂拥而至，臭气入鼻，令人闷绝不堪。老狐将珠急含口内，死尸似畏不畏，不过稍退数武焉。
　　老狐手向东招，狐子狐孙近前，问曰：“命吾来兹，有何调用？”老狐曰：“小鬼头阵布阴魂，非火光镜不能照散，惜此宝物尚在洞中，尔可速归，与吾取至。”狐孙狐子领得是命，各化黑风而出。铜头鬼王见狐困阵，复抛红巾一幅，化为女鬼，披发吐舌，齐向老狐扑之。老狐正难撑持，狐子狐孙已抱镜至矣。
　　老狐捧镜在手，光生如火，照彻四面，鬼阵渺然。老狐曰：“小鬼头所布之阵安在？”鬼王曰：“今日罢战，再约明宵。”老狐曰：“如此，让尔灵魂多存一昼。”鬼王于是仍退入庙，暗想：“老狐法力甚高，吾前所统之三千六百野鬼，不知逃向何方。斯时爪牙虽多，然尽属庸庸碌碌，毫无法力，何能胜之。吾与老狐约战明宵，如彼获胜，村中妇女眼见犬子消受矣，安服吾心。吾且乘着阴风，四方访寻，倘得厉鬼助吾，庶不至为彼所败。”寻之已久，野鬼固不乏人，要皆饕餮水饭于村间，不能助力于阵内者。刚逞阴风向西而行，见南角上一缕黑气，如鼎腾沸，由地而升。鬼王不识为何，驱风向南，不久已到。仔细审视，气由冢出，其冢非他，乃古昔时劫运过后所筑之京观也。京观门首立一小鬼，见鬼王而询曰：“尔为谁，来此何事？”鬼王曰：“吾系铜头鬼王，有务在身，特游此地。”小鬼闻“鬼王”二字，报入观中。
　　一时恶鬼数十，接连出观，罗拜于鬼王之前，曰：“不知鬼王驾至，小鬼头有失远迎，望其宽恕。”鬼王曰：“皆缘事急，寄信未能，突如其来，有惊尔等。”群鬼曰：“鬼王何事其急如斯？”鬼王曰：“吾与老狐争夺集春山山王庙宇，老狐法力高妙，兼之狐子狐孙甚众，吾不能擒，特来约尔京观鬼魂，助吾今宵一臂之力。若能胜得老犬，许尔等轮流来庙，同享祭祀焉。”众鬼曰：“如鬼王调用，敢不效劳。”狐有狐群，狗有狗党。鬼王曰：“尔辈既愿助吾一阵，可随吾来。”群鬼应声同行，集于山王庙内。老狐率领狐孙狐子，亦临庙外喊杀连天。鬼王谓众鬼曰：“待吾先出，与彼力战，能胜则已，不能胜时，吾口角呼之，尔等齐集，四方围绕，协力共擒。”嘱咐后手执铜捶，飞奔出庙。老狐持定铁铲而相角力，愈战愈雄。一逞阴风，一嘘妖气，山木摧折，民居坏损者不计其数焉。酣战已久，鬼王隙向老狐一槌击下，老狐眼疾，闪过一旁。鬼王势虚，迎面而来，老狐随手还以一铲，鬼王法甚，倒退数百步。知其胜彼不能，口角一呼，京观群鬼哄然出庙，将老狐围在山腰。老狐急然脱身，口吐红珠，冲出重围，回洞而去。群鬼随后追逐，谁知老狐疾速，不知所往，仍退归山王庙中。
　　老狐力疲气馁，化一道长，坐于像星山半歇息片时。恰遇紫霞真人化为采药童子，手携畚具，肩负竹筐，见老狐而问之曰：“老道兄何来？”狐曰：“与铜头鬼王力战，被他搬及京观众鬼，势甚凶猛，吾战不过，因逃至斯。”童子曰：“尔与鬼王战几日矣？”老狐曰：“已战三日。”童子曰：“京观众鬼有何法力，道兄竟败下风？”老狐曰：“京观内尽属坠劫鬼魂，在生皆怀毒恶心肠，才遭此难。没后以毒肠而尽作鬼，吾故难以敌之。”童子曰：“尔休与彼斗，不久自有伏之之人。”老狐曰：“吾今归洞炼吾大道，不与鬼头争矣。”言毕竟去。
　　紫霞思曰：“铜头鬼王逃出阴禁，不守鬼戒，胆敢设局行淫，吾将暗使三缄前去收之，以除民害，然欲收彼，必要云衣子之电光珠。昨命正心子前去请赐，未见言旋，吾且回洞俟之。”无何正心于归，禀之紫霞曰：“云衣真人言宝器不一，吾自急时而赐，不必尔师过忧。”紫霞曰：“三缄而今在何地耶？”正心子曰：“弟子云头遥视，三缄师徒将近含云岭矣。”紫霞曰：“如此，再候信音。”三缄白出飞凤阁，游到含云岭上含云阁内，暂息征鞭。一夜二更，私语狐疑兄弟曰：“师于明晨命尔二人同入海岛，照吾单内药料，采齐急归。吾见是方晦气频凝，定有大疫，吾将药料办就，以救此岭村人。师之功亦尔兄弟之德也。”狐疑弟兄领命安寝。天光发晓，拜别而行。五日归来，师徒三人炼药成丸，每剂三粒，用纸包定，堆于阁之密室，以待狐孩施之。
　　三缄仍入市廛，结缘而去。到晚归阁，向狐疑兄弟言曰：“无怪是岭以外数十余里晦气盘空，师入市廛，见贸易者尽怀奸诈，淫荡之妇亦甚多多，而且为父不慈，为子不孝，为兄不友，为弟不恭，能弗见怒上天，大疫为之将下耶？”狐疑曰：“既为上天所怒疫之，即以诛之也，乌能救之乎？”三缄曰：“凡求吾药，必先训改恶行，然后予之。上天极爱改过，大疫自不施也。加以吾药之灵，救得女男，即是造先路径。”狐疑兄弟曰：“吾师识见甚高，弟子所不及。”
　　三缄在阁仅住十日之多，果然疫染全村，死亡无数，凡医束手遂命。二狐化为童儿，负药入市，排在案上，大夸海口此症能医，求药人来，不取分文，惟告改过。村人欲顾性命，计从言听，药到症愈，人人皆以为仙。于是染疫之家，迎请视疾者络绎不绝，即是村豪华巨族，亦争迎迓，旁观不识，无不夸其得时。
　　师徒为救是村，盘桓月余，疫已消散，三缄欲造外功，忙忙促促，离了含云阁，复向前行，日与二狐讲究道旨。凡遇市镇，就地结缘，所游之区已不一处。
　　一日，来到凤仪村。是村风俗，酷好男孩，不乐女婴。如前有一女，再生四五，尽弃诸水，以为遣盗。习久成俗，沿村效尤，所毙女孙极多。奈无人挽回，女魂相结为魔，吞食男孩，一众村人无法处此。凡家生男孩者，日夜抱之手内，稍置榻间，则呱呱一声，为魔所食矣。久之，小孩食尽，即十一二龄童子，皆被魔吞。是村之中，悲无后嗣者不知凡几。三缄来此，住于大阁。本阁老道偶言及斯，三缄曰：“此魔不除，此村终必孑无遗类。但魔之出没，能令人见乎？”老道曰：“日夕则出，三五成群，狰狞可畏，达年愈集愈伙。日多欲坠而村门闭矣，门内鸣钟击鼓以畏之，不然则破户而入占据食孩焉。”三缄曰：“如是，待吾今夕出阁一观。”老道曰：“疫起出阁视魔，须持钟在手。魔如捕尔，鸣钟以骇，彼乃畏而之他。”三缄曰：“以吾出阁，不必用此，彼自不敢捕之。”老道曰：“总宜小心，免受惊恐。”三缄笑曰：“毋烦老道友叮咛，吾自有降魔之法。”老道亦不复语。
　　未几而寺钟响亮，山鸟归林。三缄独出阁来，立于高埠，极目遥望，村外无人，寂寂悄悄，灯火俱静。三缄四面详视，未见魔来何处，暗思此必村人相猜相疑，起是风波，未足以为信也。刚欲转身归阁，忽闻山脚下大叫一声，野谷皆应。顷刻又听山左一声大叫，更甚于前。三缄讶曰：“魔虽未睹，声甚惊人。然必得睹形像若何，吾心方信，否则恐是地盗儿假此魔声，以骇听闻，乘势窃取人物者。”突见山下立二巨人，约有一丈之高，目似灯炬，首如巴斗，遍体鳞甲齿齿，足大于箕，一步一昂头，其行甚速。行至山半，大声一呼，山谷之中声声相应，参差不齐。约略计之，不下数十。应声刚驻，呼声又起，连三四呼，群魔陆续而来。体虽稍逊于巨人，而形像则一，片时之际，皆集于山腰，彼此欣然相扑为戏，输者倒地呼号，声闻数里。候至山生野雾，前巨人大震呼声，各分方隅散去。自兹已后，村中犬吠不绝，钟鸣鼓响，入耳如麻。三缄将魔行藏一一觑定，归阁细忖，知是冤气凝结而成。如不解除，是村何以安耶？
　　晨起斋后，语老道曰：“是方之魔乃冤所结，尔将村人传集，如其愿解，吾能解之。”老道亦畏魔扰，沿村传说，村人甚喜，群皆赴阁，叩求三缄驱除此魔，以安乡里。三缄曰：“待吾今夜考询诸魔，问是所结何冤，如何能解。凡尔畏魔扰害者，准于朋晨同集阁中，听其音信。”村人拜谢归家，各送斋筵，供奉师徒三人，恃之以为降魔保阵。
  </div>
  <div class="pagination">
   <a href="绣云阁_page12.html">
    上一页
   </a>
   <span>
    ...
   </span>
   <a href="绣云阁_page8.html">
    8
   </a>
   <a href="绣云阁_page9.html">
    9
   </a>
   <a href="绣云阁_page10.html">
    10
   </a>
   <a href="绣云阁_page11.html">
    11
   </a>
   <a href="绣云阁_page12.html">
    12
   </a>
   <span class="current-page">
    13
   </span>
   <a href="绣云阁_page14.html">
    14
   </a>
   <a href="绣云阁_page15.html">
    15
   </a>
   <a href="绣云阁_page16.html">
    16
   </a>
   <a href="绣云阁_page17.html">
    17
   </a>
   <a href="绣云阁_page18.html">
    18
   </a>
   <span>
    ...
   </span>
   <a href="绣云阁_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
