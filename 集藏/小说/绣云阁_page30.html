<!DOCTYPE html>
<html>
<head>
    <meta charset="UTF-8">
    <title>绣云阁 - 第 30 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绣云阁 - 第 30 页/共 40 页</h1>
    <div class="content">第九十五回    铁旗山老道赐宝　银瓶洞酒鬼复仇


　　四艳自夸法宝厉害，破之无人，只待三缄来至柳眉山前，安排捕虎擒龙之计。
　　三缄师徒在亭住了一夕，次日又复重进。行约廿余里，遥见一山高耸，直透云际。山下紫、绿二色瘴气飘荡，时隐时现，时高时下，飞腾不定。三缄谓狐疑曰：“前面如此奇异，恐有妖物阻吾征车。”狐疑曰：“妖物所居，必生黑雾。今而入目者，乃紫、绿祥光，当是仙真，而非妖物也。”三缄曰：“妖物不一，岂可执一格以相绳？”狐疑曰：“如是，且向前途视之。”无何，来至柳眉山下，紫、绿二色愈见飞腾。三缄师徒不知四艳设阵在此，齐入阵内。极目视去，尽属美女，穿红服紫，喜笑来迎，顺掩横遮，不堪其扰。忙恃斩妖宝剑，冲出此门。
　　转过门来，又是一群美娇，阻着去路。仍挥以剑，绕门而过。
　　正遇艳情在阵，将旗摇动，纷纷美女各执柔肠一副，多端献媚，令人骨节皆酥。三缄见得如此迷人，疾声吼曰：“尔诸弟子各运玄功，休为美艳所迷。”大振精神，冲出此门之外，复被艳心阻定。举旗一摇，无数美女各持入心锥，一拥上前，将师徒围着。三缄举剑挥之不动，力已馁矣，尽皆席地而坐。美女喜甚，相偎相傍。有坐于师徒之膝者，有搂抱师徒而巧说春情者，有靠师徒之面而以唇相接者。师徒是时目眩神驰，几为入心锥所制。三缄复又吼曰：“野妖休得如此！”举剑乱挥，美女不能支持。看看挥开，方欲外逃，忽紫、绿二色瘴气密布，竟将师徒围绕在内。一种脂粉之气，沁人肺腑。三缄师徒急欲冲出，不料刚移步履，齐坠深坑。坑内女娘现出百般媚态，或现垂头嫩乳，或现樱桃小口，或现寸许金莲，群向师徒以求配偶。娇音婉啭，丰致可人。当是时也，三缄弟子有能驾妖风者，只想逃出此坑。谁知风车愈高，侧坑愈深，不能越之而遁。三缄师徒遂困于是焉。
　　且说铁旗山铁面洞里有一老道，道号“硬心”，修炼其间数千年矣。大道成后，惜少外功。一日在外闲游，遥视柳眉山红红绿绿，艳色迷人。默会片时，惊而言曰：“虚无子脱化三缄，阐道人间，道果将成，云游天下，以积外善。今被四艳困着，欲出不能。吾不救之，恐求为色坑死矣。”于是催动云车，直向柳眉山而来，攻打入阵。艳冶曰：“何方野道，敢破吾阵耶？”硬心道人曰：“三缄命奉上天，闸明大道。尔等何敢上傲天律？吾特来此帮破是阵，以卫三缄。”艳冶曰：“吾设此阵者，是仇复昔日也。与尔无干，尔何必勉强出头，结兹仇恨？”硬心老道也不答话，暗在怀内取出铁坨一个，与人心相似，向阵抛入。霎时毫光万道，一起一落，将美女尽行击毙，仅逃脱了四艳焉。
　　硬心道人将阵破后，提出三缄师徒，而谓之曰：“尔在此地候吾一刻，吾去收了四艳，再来与尔相晤。”言罢，向四艳败路乘云追去，以除色根。四艳曰：“吾阵为尔所破，救得三缄足矣，尔又逐吾何意？”硬心道人曰：“吾欲诛尔，以免后世俗子僧道为尔害之。”四艳曰：“天若留吾也，吾不被尔所丧；天不留吾也，吾乃为尔所诛。”硬心道人曰：“吾誓必诛尔。”四艳怒，各持双剑，并力相斗。久之，四艳力怯，将为硬心老道所擒。忽闻空中有人言曰：“硬心道人休下毒手，天特留此四艳，以为人世生子承宗。”硬心道人曰：“留之反为人害，不若诛之。”空中又曰：“贪之者乃受其害，不贪者彼不敢强为人害也。”硬心道人闻得此言，播转云车，仍坠于柳眉山下。三缄拜谢曰：“今蒙仙真救吾师徒，未审用何宝物？祈为吾赠，以防后日。”硬心道人曰：“吾宝乃心炼成。四艳排斯大阵，非此莫破。知尔师徒前途尚有所遇，故来传尔硬心宝贝一团。”三缄欣然用手去接，硬心道人曰：“此宝要炼之，自己各炼一硬心宝物于胸内，自使艳阵不能迷之。”三缄曰：“阵主收乎？”硬心道人曰：“未也，天特留之，以为人世生子接嗣，不知以往又迷及多少人耳。”三缄曰：“多承指示，传以硬心法宝。
　　大道成日，自然来洞一谢仙真也。”言毕再拜。硬心道人乘云向空，冉冉而去。
　　三缄师徒复向他方云游。狐疑在途谓其师曰：“四艳阵中厉害如斯，胜于他阵多矣。”三缄曰：“他阵各恃法宝，惟此艳妖，专以媚态迷人，入阵必丧。”狐疑曰：“阵内毫无军器，何能丧人耶？”三缄曰：“是四艳也，能盗人至宝。不但寿长者贪此短命；即僧道贪之，道不能成；君王贪之，亦倾城国。
　　虽无军器，较之有军器者为更甚。二次遇此，宜破以硬心宝焉。”狐疑曰：“吾辈复遇，固破之有宝，然生灵至众，安得人人尽能以硬心破此色障？”三缄曰：“惜乎四艳逃窜。如于阵破时，被硬心道人以慧剑斩之，斯无虑于天下后世矣。师徒言辩四艳不已。
　　却说四艳为硬心老道追逐，未克擒杀，飘飘荡荡，来在银瓶洞前，遇着酒魔。酒魔询曰：“尔等为何如斯慌窜？”四艳曰：“为败阵归来，无有所依，故仓皇乃尔。”酒魔曰：“尔与何人决战耶？”四艳曰：“三缄耳。”酒魔曰：“三缄为谁？”四艳曰：“三缄乃虚无子所化，阐大道于当世者。彼前游神四境，与吾姊妹结下深仇。今思报之，不意又遇一道名硬心仙子，将阵打破，几被诛戮。吾等计议，此生此世不能坏三缄之道，愿于没后转为女身，作一败道渠魁，其心方遂。”酒魔曰：“如是，尔所言三缄者，亦与吾有旧隙也。”四艳曰：“尔之旧隙安在？”酒魔曰：“吾于三缄投生时，得遇大石下。吾愿学道，彼不乐授。当与力战，使下千寻酒海。殊意虚无子化为巨瓮千百，破吾大阵。至今思及此仇，急欲复焉。但不知其人现在何处？”四艳曰：“历此不远。尔乘风车空际视之，有数十道士、道姑奔走在途者，即是也。”四艳言毕，化一紫绿飞虹，坠向人间，不知所往。酒魔乘风空际，果见三缄师徒陆续而行，急于前途设下酒阵以待。
　　三缄师徒行了二日，越过撑天岭。由岭直下，见得一派平地，高插酒帘，或青或红，或白或绿，飘摇于市，恍如千百蛱蝶飞舞云间。及近市廛，一股洞庭春气随风飘至。道根浅者，莫不得气思饮。三缄师徒方入市去，两旁呼宿声声。三缄曰：“此地旅舍颇多，须寻一僻静处以为栖止。”遂由大街内曲折而来。大街过余，露一深巷，内有旅舍，精华可爱。师徒入，旅主导至厅堂，各与一巨觯三缄以为茗也，捧而食之，酒气逼人。三缄曰：“吾等道中之士，原与酒绝，但求茗与粟而已矣。”旅主曰：“吾市后巷前街，售酒为业，并无茗粟。凡属商贾以及僧道士庶，居于此者皆以酒为茗粟，酒之外一无所有焉。”三缄曰：“果尔，吾等借宿一夕，滴酒不饮，明日速行。”旅主曰：“如不饮酒，每人千金一宿。能饮者，一瓶一瓮，随价而与，栖止用费，所不索之。”三缄曰：“尔地何甚不情？”旅主曰：“如何？”三缄曰：“酒帘高插，不过以张售酒之名。
　　饮者沽之，不饮者任之，为甚价索不饮更倍于饮者，非不情乎？”旅主怒目曰：“前日来一巨宦，不饮吾酒，吾尚扭耳相灌，何况尔一小小道士哉？”三缄曰：“天下旅主无此横逆。”旅主怒极，呼出数十巨汉，挽袖撩衣，各持一瓶，来扭三缄师徒。三缄见势凶猛，取出折妖宝剑，向巨汉挥去。无如挥之之处，巨汉愈多，顷将师徒密密围着。三缄师徒各执军器，与巨汉斗。斗未片刻，外面吼声大震，又添醉汉数百，乱詈乱打，师徒接应不及，几为所败。忙取飞龙瓶向空中，口奔烈火，光生满市。东角狂风陡卷，大雨如注，霎时瓶坠于地，寂然不动。
　　三缄拾起，满瓶皆酒气喷香，心知宝瓶已为酒困。急将隐身旌取出，四方麾动，巨醉二队汉子稍稍散去。
　　师徒乘隙逃出旅舍，只想另行他所。岂知行未里许，一海横隔，万顷茫然。刚欲转身，早被醉汉拥至，逼坠师徒于酒海。
　　幸遇苞茅仙子云游天外，见酒气上冲霄汉，浊雾凝结，知是酒魔布阵，以毒阐道之士。云头按下，直坠海内。见三缄师徒如醉如痴，不醒人事。于是一手持巨瓮，一手用车推一巨觥，与酒魔大战。酒魔吼曰：“吾设此阵以复吾仇，野道何来，胆敢作梗？”苞茅仙子曰：“尔以吾余涎一滴迷惑人世，庸夫破产，以及国家颓败，皆害自尔。凡此，吾不深咎。若三缄任肩阐道，云游天下，劳于步履，尔不思所以卫之，反从而害之，吾不收尔，以救三缄，则正道熄而非道炽矣。”酒魔不服，上前力战。
　　仙子将觥推去，酒魔倒退数武。忙以大瓮抛下，巨醉汉等均被收入，而酒魔遁焉。
　　苞茅仙子曰：“酒魔逃去，又留一迷人之具于天下矣。”将瓮收转，来视三缄师徒，都为酒迷。当在身旁取数粒仙丹，掷诸泉水，掬之以灌，一饮而苏。三缄起见仙子而拜谢曰：“此系何妖？如是厉害。”仙子曰：“酒魔也。”三缄曰：“仙子灵丹解酒，何如斯之妙？”仙子曰：“吾以葛花炼成，故易去此酒毒。”三缄曰：“酒魔厉害，仙子收以何宝耶？”仙子曰：“收以推觥法耳。”三缄曰：“推觥之法如何收得酒魔？”仙子曰：“不怕酒多如海，只要善能推觯如见一觥，便饮一觥，安有不坠酒海者？”三缄曰：“诚哉，是言也！然承恩救吾，须留仙名，以好铭诸肺腑。”仙子曰：“吾苞茅仙子也。尔道将成，尚有磨折未满。每遇大难时，自有仙真为尔解释。吾言若此，尔宜慎重前途。”举麈一挥，足下云生，腾空而去。



                        


第九十六回    铜臭阵耗星吐气　烈焰关忍汉标名


　　却说酒魔被苞茅仙子以瓮头抛去，欲收此孽，绝却天下之迷。岂知天欲留之，以为世用，故被逃脱。妖风驱动，窜到金库山上，息于老松树底。想到苞茅仙子前来挡定，未能诛得三缄师徒，以灭道种，心甚不乐。欲得一三缄仇敌，导其途以诛之，而心始遂。
　　怀思及此，忽听山下有人歌曰：“今自古，古自今，世上无我不精神。有些翻山越水来谋我，有些怀奸使诈为吾身。运否呼我我不应，妻儿子女难活生。时来无处不遇我，一家欢乐庆盈宁。倏然而吾口中，吐出高楼大厦；倏然而吾身内，生出田地村庄。道法儿虽不及广化天尊那翻天印，却能把天下人等迷弄得浊浊昏昏。”歌罢，直上山来。
　　酒魔视之，乃一伟人，手持金砖，貌极凶恶。酒魔呼曰：“持金砖而讴歌者为谁？”持砖者曰：“吾乃金精老道也。”酒魔曰：“尔向何往？”金精曰：“闲来无事，游玩山岗。尔又何人，倚松而坐？”酒魔曰：“吾乃曲櫱老道也。为虚无子择地投生时有隙于吾，久欲报之不得。前日偶逢四艳与三缄战败归来，向吾言之，吾欲复前仇，为设酒海大阵。三缄师徒业已困于其内，又被苞茅仙子将阵破却。吾败逃此地，心中耿耿，抚躬自憾，虽能迷人于后世，不能现报于当时。”金精曰：“是人与吾亦结仇于游神之日，不知尚可追及否？”曲櫱曰：“去此不远，尔乘风空际，视之自见。但愿尔去诛及三缄小于，绝此道种。吾将入世败道乱德，以迷世人矣。”言讫，化阵清风，一股酒气熏蒸，散布四方而罢。金精老道得闻曲櫱之言，驾动风车，云头高望，果见三缄师徒且行且止，遂于前面设铜臭阵以待之。
　　三缄师徒由村越岭，征途逐逐，不分日为何日，月为何月。
　　只见桃花放处，知春至矣；菊蕊开候，知秋来矣。春秋几易，大道未成，兼之沿途所遇鬼怪妖魔多端挫折，在道根浅拙者，早已淡厥心矣。所以古往今来，成道者寥寥无几。以人非坚玉，不能琢之使成器也。三缄系仙子根种，受尽折磨，尚未隳心。
　　故四艳阵中，色不能迷；曲櫱战场，酒不能害。此系赞叹脚跟之稳，有非凡夫俗子所可及者，始不具论。
　　且说师徒自离酒海，深感苞茅仙子提携大德，朝夕不忘。
　　是日在途奔走太急，力已疲矣，思得一息肩之所，停养数日，再着征鞭，乃命狐疑前途寻觅。狐疑得命，乘风观望，遥见一村黑雾腾腾，万户千门，不知属何地界。风车按下，坠落于斯。
　　访诸行人，行人曰：“是乃辟谷者也。”狐疑曰：“何为辟谷？”行人曰：“此村父老传言，前有道士修道村内，道果成日，不食粟米，可以无饥。适逢年岁大荒，道士教以辟谷之法，全活村人无算，故今以辟谷呼之。”狐疑曰：“可有妖魔乎？”行人摇首曰：“是村从未有此。”狐疑曰：“远方游人能容栖止否？”行人曰：“西村南村人极悭吝，惟东村一带乐善者众，栖止必应诺焉。”狐疑一一访明，然后归告。
　　师徒陆续向东村而投。及到村中，桑麻菽粟，乡井敷荣。
　　绿野青畴，高下遍是。三缄极目，不胜欣喜。狐疑曰：“师游此地，何乐如斯？”三缄曰：“风俗醇厚，一瞩目间，不禁使人怡然自得。”正言及此，忽然狂风卷拂，铜臭逼人。霎时黑雾迷漫，不分南北。三缄惊曰：“前途必多妖物。诸弟子有法器者，各持在手，以备不虞。”一时绣雾、云牙、三服、乐道等各持法宝，拥着三缄而行。
　　行约里余，昂首视之，见有一门，现于雾内，额题“蜻蚨”二字。三缄师徒不知金精设下铜臭阵，埋头直入。刚入门来，遍地蜻蚨，堆砌如山。金精举口一吹，蜂拥而至。三缄师徒各以宝器挥之，蜻蚨纷纷坠落在地。金精怒目曰：“三缄野道，敢随吾入此门乎？”三缄曰：“尔且稍待，吾即来矣。”复入一门，上书“白镪”二字，遍地白气，密布如雾。三缄师徒同入其中，金精仍然用口一吹，无数白衣大汉，各以白镪争献师徒。师徒不顾，即持白镪打来。三缄展开隐身旌，将师徒隐着。
　　白镪乱坠，幸不沾身。俟白镪坠余，三缄使起飞龙瓶，现出金龙，来抓金精。金精又败入一门，三缄随后追至，仰视额上，“黄金”二字，其大如斗。师徒入，金化为山，为水。三缄抛起肠绋子直向金化山水绕去。谁知肠绋子善束妖物，不惟不能束金帛之属，反见金白坠地不动。三缄见肠绋子不能伏之，持剑乱挥。骤来黄衣伟人，皆为挥倒。金精曰：“三缄野道，既破吾三门矣，敢入吾万宝门乎？”三缄曰：“尔设三门阵法，俱破之甚易，谅此万宝，顷刻可破也。”言罢，率诸弟子，一拥而入万宝门中。金精吹了一吹，万宝尽化为大汉，或红须黄面，或黄须黑面，或绿须金面，错杂不等，齐将师徒围着。师徒于是如痴如醉，难以得出。
　　紫霞真人默会知之，速命正心子、复礼子来到铜臭阵，与金精大战。复礼子以撑天如意打去，金精道人击以金砖，一往一来，不分上下。战至半日，二子不能取胜，归复紫霞。
　　紫霞真人方欲请凌虚、清虚诸真同破此阵，忽然洞外来一道人请见，紫霞迎入，拱手询曰：“道长何号？”道人曰：“吾乃硬心老道。前日尔弟子困于四艳，是吾救出。今又困于铜臭阵，尔将何如？”紫霞曰：“前承相救，兹仍请老道拯吾弟子出此重围。大道成时，亦所赐也。”硬心道人曰：“四艳阵与铜臭等阵，皆难破之，他日尘寰，不知要坑死多少人矣。”紫霞曰：“后来之事，不必预虑。请问老道，如何破此铜臭阵耶？”硬心道人曰：“欲破此阵，离不得大小耗星。”紫霞闻之，遂命正心子去耗星宫里，以搬二位星官。
　　不逾一时，星官已到。紫霞厚设仙馔，巨螺亲举，敬以黄粱三盏，曰：“未审二位星官破此铜臭阵用何法宝？”耗星曰：“吾肩内所负是也。”紫霞曰：“星官所负，乃炼丹金炉。敢询此炉有何神妙？”耗星曰：“炼丹金炉与吾炉异，金炉左右有翅，吾炉无翅，名曰『化金』，不怕铜臭阵中千万财宝，吾将此炉抛去，顷刻消尽。所惧者此炉一日偷下凡间，无论巨富之家，亦可化为乌有耳。”紫霞曰：“是宝起妙。吾弟子受困久矣，即请星官救之。”耗星欣然乘云而去。来到阵外，一声大吼，山岳俱震。金精老道手执金砖立于阵门。耗星冲入，金精吹气一口，万宝化为巨汉，各执金银珠宝，抛坠如雨。二位耗星不慌不忙，缓将所负之炉取下，抛向空际，火光亮处，坠于地中。巨汉所抛金银砖等概入炉内，炉下火光齐发，霎时万宝销尽无余，看看收及金精。金精见事不行，飞身而遁。小耗曰：“金精逃矣，如之奈何？”大耗曰：“吾遣耗星随之，彼即逃向人间，亦不能常常作怪。”于是将炉收转，救出三缄师徒，师徒拜谢不已。
　　耗星归去，三缄率诸弟子又向前征。约走数日途程，来至雄威山，复见黑雾如漆。狐疑曰：“是山又有妖乎？不然，何黑雾飞腾若是也？”三缄曰：“为师归心似箭，即肓三头六臂惯食人者，亦要去之。”言毕，师先徒后，挺身而来。刚至山前，陡起一阵旋风，透人骨髓。三缄曰：“有此旋风，必是妖魔。须各举宝器以待。”言犹未已，师徒身后倏来一团黑雾，雾中无数巨汉，不分清白，詈骂声声。三缄师徒疾向前趋，前面复起旋风，又来黑雾一团，阻定去路。雾内巨汉齐举棍棒，骂声震地，怒目而视。师徒于此腹背受敌，遂困阵中。虽有隐身旌将身掩着，棍棒不能相近，无如四面吹起黑雾，中有数万巨汉，搜捕三缄师徒，师徒欲出无由。
　　幸得狐疑脱逃，乘风车四处求救。复礼子云游天外，见而询曰：“尔师又困阵中乎？”狐疑曰：“然。”复礼子曰：“尔且暂候，吾去禀于师尊，作何筹商，自来回尔音信。”狐疑诺。
　　复礼子云车播转，急归禀曰：“三缄又为妖困，祈师救之。”紫霞曰：“尔去视明，看此阵势如何，然后破之未晚。”复礼子得命，来会狐疑，各乘云车，腾空而视，见阵内黑气密布，如烟如火。无数巨汉，非詈即击。人声济济，不啻市廛。观看逾时，回复紫霞，言及阵中之势。紫霞曰：“山妖排阵，所遇多矣，未有如此之奇者。”遂统正心子、诚意子、复礼子，虚灵子、灵昧子，各持宝器，前来破之。谁知巨汉汹汹，乱嚷乱击，横不依理。紫霞师徒败了一阵，跳出圈儿。
　　正值无可如何，忽见当头祥光闪灼，内一仙子，见紫霞而询曰：“真人何往？”紫霞曰：“吾弟子三缄为妖所困，吾去解救，不意此阵奇怪，反败下风云内。”仙子曰：“何阵？”紫霞曰：“不知。”仙子曰：“阵必有名，待吾前去一览。”紫霞曰：“仙真何号？”仙子曰：“吾万忍真人也。”紫霞曰：“真人观阵后，还须相助一二。”万忍曰：“这是自然，毋容尔嘱。”言罢，乘云而去。
　　顷之，转谓紫霞曰：“是乃烈焰阵也，非吾万忍瓶不能破之。惜乎此瓶未在身边，吾且归洞取来，以破此阵。



                        


第九十七回    万星台师徒聚首　群仙会议论传功


　　片刻之际，万忍真人手捧一瓶，来会紫霞。紫霞细视，其瓶腹大如斗，颈长而口细，质朴而坚刚。视已，询曰：“真人此宝，炼有多年？”万忍曰：“仅十载耳。”紫霞曰：“吾门法宝，或数百年，或数千年，方可炼成。此宝何成之易也？”万忍曰：“是瓶别无炼法，只在气之能养。十年养气，故易成之。”紫霞曰：“如是，真人破阵时，吾亦随行，以观此宝之异。”万忍曰：“尔试看看，能破烈焰者，莫此若也。”言毕，飞身而去。紫霞亦乘云而来。
　　刚到烈焰阵前，万忍真人大声吼曰：“何处妖魔敢设此阵？”阵内出一猛勇汉子，怒气勃勃曰：“吾与虚无子结仇甚早，今日相遇，誓必诛之。”万忍曰：“虚无子奉命阐道，尔何敢阻？”猛勇汉曰：“吾仇不复，此心难甘。尔有何能，敢入吾阵？”万忍不答，竟入阵内。猛勇汉疾声呼曰：“胡不与吾击之？”呼声刚住，无数巨汉怒目而来，击者乱击，骂者乱骂，势若蜂蝗。真人不慌不忙，将万忍瓶连拍几下，瓶口倒竖，吐出千百细人，向着巨汉，笑容可掬，或拜或舞，谦恭之象，令人入目万气俱消。始而巨汉见之，犹有怒而打骂者。细人愈恭愈下，直使巨汉霎时亦不詈击，而柔过于瓶内人焉。瓶内人又复稽首者三，巨汉哗然散去。猛勇汉子止之不着，阵势难支，腾空而逃。万忍真人驰追数里，猛勇汉曰：“让尔道阐此时，吾誓必扰乱人心于他日。”言罢，一股烈气直落尘寰。
　　紫霞见阵已破，将三缄师徒救出，拜谢万忍，曰：“万忍兄所炼之瓶，破兹烈焰，易如反掌，真至宝也。而今猛勇汉子乘烈气以入尘寰，何不将瓶留于人间，制此猛汉？”万忍曰：“吾遣瓶内一二细人投生，以为忍让师。有能学者，不怕烈焰相逼，一笑可以消之。但猛勇汉子先坠尘寰，恐粗暴而激烈者多，瓶内细人投世在后，恐谦恭而能让者寡。然能让虽寡，得一则身家可保，总不似猛勇刚强之败家丧身者为至易耳。吾言如是，尚未尽此瓶之妙，改日相晤，再为诉之。”言别一声，乘云竟去。紫霞亦归洞府。
　　三缄师徒得万忍真人救出烈焰阵中，又向征途奔走。行了数里，来至万星台。三缄谓诸弟子曰：“此山大而方平，虽万石嵯峨而石台高阔，中有石洞，毫无纤尘，真乃吾人炼地道也。
　　吾甚羡慕，可于今夕是洞宿之。”狐疑曰：“师心既欲，即在此息肩焉。”言已，师徒陆续拾级而入。时至二更，倏见万石放光，杂如星点，时隐时现，不可指数。迨至三更后，万星愈现，光芒四起，已将石穴照耀如同白昼。三缄叹曰：“尘世亦有仙境。恐为坐井观天者未克见之，即与彼言，亦不深信耳。”无何，鼍更四报。忽下一阵骤雨，狂风大起，喊杀声声。
　　三缄惊曰：“洞外皆山，无有居人，叫杀之声从何而至？是必妖与妖斗也。”遂命狐疑、三服出洞视之。二人驾起风车，腾空下视，只见风雨之内有二妖焉。一喷火光，一喷泉水，彼来此往，争强论弱，战了数十次。愈战愈厉。狐疑私谓三服曰：“二妖武艺不分上下，真雄物也。”三服曰：“妖已看明，吾与尔回复师命。”狐疑诺。归洞察曰：“半山二妖相斗，胜负莫分，泉水火光，两相薄激。奈属黑夜，不辨妖物是何。”三缄曰：“如是，可以肠绋子收之。”狐疑得命，乘风来至山顶。见妖物尚在力战不已，暗将绋子抛去，当把二妖捆下风车，束而愈紧。二妖此际攒作一团，坠于万星台石穴之外。三缄出而询曰：“二妖何名？”内一妖曰：“吾乃北海关火炼道人，数百年来，在德岛东面锦霞洞内修吾道果。不知何处来了妖道数人，霸占吾洞。吾心不服，与之力战，誓必拚一彼死我活，吾洞断不让之。”三缄闻已，转谓此妖曰：“彼言吾已知悉。尔又何妖？各有所居，胡为争及他人洞府？”此妖曰：“吾乃三缄仙官门第，道号弃海，前在碧玉与师分散，四方寻访，踪迹渺然。吾将师恩日记诸怀，未尝一刻抛却。因于杏子山岭义聚道弟道兄，炼师所传。岂知三服、乐道各怀异志，去投灵宅，又来势驱吾辈同师事之。吾辈不从，暗逃北海关，得遇棠英、桃英二道妹，同洞学道。奈为火炼道人骚扰不堪，故率凤春、翠华、翠盖和椒、蜻二子等常与之战。昨日火炼野道战吾不过，追至于此。不知冒犯仙子，束吾在洞。祈即释吾，好回关前，以访吾师行止。”三缄闻说，潸然泣下，曰：“尔龙宾耶？”弃海惊曰：“尔系何仙，知吾名号？”三缄曰：“吾非他，乃尔师也。”遂将肠绋子收回，放了弃海。弃海起，随三缄入洞，跪于座下，大哭不止。三缄曰：“当年碧玉似蜂分。”弃海曰：“不见师颜抱恨深。”三缄曰：“今日重逢真喜幸。”弃海曰：“自兹步步傍师行。”师徒悲伤一场，从游诸子无不坠泪。久之，三缄询曰：“狐惑、翠华等俱在何处？”弃海曰：“同居北海关耳。”三缄曰：“如此，师于万星台暂住数日，尔速回北海，将男女诸徒呼来此间，与师聚会。”弃海领命，飞身而去。
　　三缄又向火炼道人曰：“释尔归洞，尔休扰害生灵。”火炼道人曰：“吾见仙官师徒情深，酸人肺腑，愿拜门下，追随习道焉。”三缄曰：“尔自有道，何待他求？”火炼道人曰：“吾所习者，妖道耳，乌能得入正觉？愿师指示大道而习之。”三缄曰：“收尔不难，但恐桀骜弗驯，违背师教。”火炼道人曰：“誓不敢矣。”三缄于是收为门徒，仍以“火炼道人”取彼道号。火炼拜舞毕，三缄传以一二，令其学习不提。
　　又说紫霞其人于元旦日朝贺上皇后，王母下了懿旨，令群仙聚会瑶池，赐以蟠桃御宴。宴罢，王母乃向群仙而言曰：“前者吾下懿旨，命一仙子阐道人间。道阐明时，收有女徒男徒，同入绣云阁，受享天福。不知此刻若何？”紫霞真人跪于瑶池，俯伏奏曰：“王母慈悲，恐道不明，为左道旁门以伪乱真，因建绣云阁，待彼阐道修道之士。臣前命虚无子脱生尘世，俗号三缄，道阐四方，受尽磨折。而今心坚似铁，已当传功之日。奈无上意，故迟迟有待，而未敢造次焉。”王母曰：“阐道一事，惟吾开之。尔其速速传功，使彼换形移步，俾将大道愈显愈明。庶天下之左道旁门，不得误认为先天后天。人世之慕道而修道者亦不得误入旁迕。不亦见大道明而升仙之路近，升仙之路既近，由是而得道成真者，不几多多益善乎？”紫霞得此懿旨，拜辞瑶池，与同群仙归会于洞，曰：“王母旨意命传大道，诸真以为何如？”凌虚曰：“三缄大道固当传矣。然传道必得一清净地面，将三缄提入。至诸弟子，安置他所，待三缄功夫得时，然后出与会之，不知此议当否？”碧虚曰：“凌虚所议，非不甚善。但三缄门徒分散以来，数载未聚。今始相晤，自应寸步不离。一旦隐其师踪，又淡修士心矣。
　　以吾愚意，不若觅一高峰，暗提三缄于山巅，传以大道。命诸弟子修道山下，庶三缄行止，常使伊等得见，乃无分心之虞。”清虚曰：“此议甚妙，可以从之。”诸真曰：“传道如此，固然可矣。又谁为传道人耶？”诸真内有霞衣真人曰：“彼自有师耳，何容他议？”紫霞曰：“大道无人不可授，人既不择矣，又何拘定乎师？”凌虚曰：“三缄系尔亲炙弟子，应尔传之。”紫霞曰：“传道吾不敢辞，宜命三缄一二门徒陪守其躯乃可。”碧虚曰：“三缄门徒，妖部多于人部。令守躯壳，妖乎，人乎？”云衣子曰：“以吾言之，如遣妖部也，则狐疑为是；如遣人部也，则紫光为是。”诸真曰：“云衣所议甚当，俱可从焉。”紫霞曰：“传道之议，一一俱妥。传道之地，诸真又以何处为良？”静虚曰：“万星台气脉甚旺，是地传道，不亦可乎？”刚议及此。忽一真人坠下祥云，入洞言曰：“诸真在兹所议何事？”紫霞极目，灵宅子也，怒应之曰：“王母今日旨下瑶池，命吾会聚群仙，议传三缄大道，以成真品耳。”灵宅子曰：“三缄阅历未深，何得骤传大道？待彼再造数十载，乃可议之。”紫霞曰：“三缄习道时辰，不可谓不久矣；所受磨折，不可谓不多矣。以道而论，胎婴当结矣；以势而论，懿旨难违矣。尔每于其中阻此阐道之行，究有何者不服？”灵宅子曰：“大道为公，原非私授。群仙俱聚在兹，何不一及于吾？吾今来此，亦为传道计也。向者吾虽累阻三缄，正以磨炼其性情，消融其渣滓。今如议传彼道，吾愿当此一任，以挽昔日阻滞之非。”紫霞曰：“三缄吾弟子也，吾自传之，毋容尔虑。”灵宅子见议不允，心中恨甚，乃大声曰：“不怕尔议得恰当，吾实有以乱之焉。”言毕，乘云腾空竟去。



                        


第九十八回    弃海归途遇灵宅　三缄登岭见紫霞


　　却说弃海奉命回关，乘得风车，片时已到。凤春、二翠以及椒、蜻二子、西山道人等见而惊曰：“弃海兄与火炼道人夜战山岭，吾等得桃英姊妹音信，急约道兄道弟前来接战。风车登上，半空遥视，未见形影。四面寻之，亦无踪迹。吾等无奈，只得仍回洞内。究不知兄与火炼战于何方？”弃海曰：“火炼战吾不过，驾了一线火光，向北而逃。吾亦乘棚云，向火光现处追去。火炼无处藏躲，火光扭转，又与吾战。战在难分难解，未审空际是何法宝，向吾与火炼一拂，当被束着，坠于万星台前。洞内出一仙官，先问火炼，次问于我。我将碧玉师徒分散情景并义聚杏子山事，一一诉明。仙官闻之，大哭不已。”飞惑曰：“此位仙官，何其仁慈如是？但不识大哭后，又如何处尔？”弃海曰：“仙官哭后，将吾释却，呼随入洞。细细审视，乃三缄师也。”又相向而哭者久之。
　　狐惑及凤春等喜不自胜，曰：“十余年来，访寻不得。今日何幸，得师行止。”于是大众合掌，以拜上天。拜罢，复询弃海曰：“师可念及吾等否？”弃海曰：“师当问及男女诸徒，吾言都在此地，惟三服、乐道往投灵宅，不知去向。师微笑曰：『已合浦珠还矣。』吾仰面视去，不知二子何时已近师身。”狐惑曰：“师只念及吾等，未命吾等去会之耶？”弃海曰：“吾今归来者，即奉师命呼尔道弟道兄同至万星台追随步履也。”诸人闻之喜，各将所炼宝物收拾停妥，风车催动，恨不一时即到，得睹师颜。
　　正驱风前行，忽然当头一朵黄云冉冉而至。此何仙子？乃是灵宅。自入群仙会，欲任传道一事，为紫霞鄙论数言，兼之群仙皆视若草茅，毫不介意，心中怒甚，云头独坐，以思乱道之策。策尚未得，倏忽妖风四起。慧目凝视，但见男女妖精数人，陆续而来。灵宅暗思：“不如将此数妖收在吾洞，再炼奇阵，以诛三缄。因将麈尾一挥，现了一道金光，照着妖风内面。
　　弃海谓狐惑曰：“当头瑞云冉冉，必系仙子云游，见吾等下面乘风，故以金光射入风车之内。是欲与吾等有言也，吾等须乘机应对，不可大意。如或冒犯，仙子法宝乌能胜之？”狐惑曰：“吾辈修此大道，恐是无缘。不然，何多阻隔？”弃海曰：“道高魔至，自今及古，皆是如此。况尔我乎？”言谈之间，灵宅子已将云头按下，与风车品对，曰：“尔等何往？”弃海视之，灵宅子也。因言曰：“吾辈无所去从，不过在洞无事，闲游四境耳。”灵宅子曰：“闲游者，仙子乃敢言及。吾观尔等尽属妖群，乘风出游，必有所害于世。如不实告，吾将以斩妖剑斩之。”弃海曰：“天上仙子，当抱仁慈。
　　即一蚁之微，尚不忍伤。尔乃口中动辄言杀，恐亦妖属，而非仙真。”灵宅子曰：“吾非仙真，尔敢与吾斗否？”弃海笑曰：“仙与妖部论弱争强，更非仙才，且无仙度矣。”灵宅子曰：“尔既不与吾战，可投吾门下，吾教以先天大道焉。”弃海曰：“吾闻求师者知其师贤，自不远千里而来，断未有往教之理。
　　今以尔好为人师之言一倡，将世之好为人师不自谅者，皆自尔言始也。”灵宅曰：“吾告尔以好言，尔反加吾以恶语。吾乃金仙一品，岂畏尔妖部耶？”弃海曰：“仙子自不畏妖，以其恃有仙法也。特恐仙法未深，欺妖而转被妖侮，群仙闻得，不免贻笑大方。”灵宅子见弃海舌利，乃下气言曰：“尔辈若投吾门，吾必竭力教尔大道。”弃海不语。灵宅又曰：“吾明告尔，毋得错过。吾之往教于尔者，是爱尔等才有可造而道易成也。”弃海曰：“吾自有师，不烦尔教。”灵宅曰：“尔师何人？”弃海曰：“吾师非无名之辈，乃虚无子旨奉上天，阐道人寰，脱化三缄便是。”灵宅子闻得“三缄”二字，心中火发，手持麈尾向弃海挥来。弃海持枪顺手刺去。狐惑与椒蜻二子、西山道人、二翠、凤春、紫花娘、桃棠二英以及金光道姑等，各各勇往，将灵宅围着。灵宅子虽有仙宝，未带身边，惟彼以枪来，此以麈挥而已，兼之四面攻击，甚难招架，只得吹气一口，化线朱光而逃。
　　弃海忙收了枪，呼及诸道友曰：“灵宅子化光逃去，必取宝物以诛吾等。吾等催动风车，急坠万星台前，倘如彼追至，自有吾师解救。”言已，风车催动，齐向万星台而坠焉。弃海先入洞中，参拜三缄。三缄曰：“弟子等都来乎？”弃海曰：“都来矣。”三缄喜，传呼入洞。诸弟子一一参拜，师徒相见，悲泣不已。久之，三缄曰：“尔等自今无论女男，俱可同游矣。
　　但龙女、紫玉诸女徒等尚未知师在此，尔弟子谁去传之？”三服、乐道同声应曰：“弟子愿任此役。”三缄曰：“如是，速去速来。”二人去后，弃海禀曰：“吾奉师命，将诸道友导至半途，遇着灵宅真人，苦教弟子等投彼门下。弟子不服，侵以不入耳之语，彼遂与弟子云中大战。幸诸道友四面围攻，彼难支持，化光循去。然去则去矣，弟子想彼战败，必来报复。师徒居此，不可不防。”三缄曰：“待彼来时再作理会。”一日，三服、乐道将龙女、凤女、紫玉、雪青子、榴真人、了尘子、从善道姑、醋枉道姑、回念道姑一一导至。三缄命各入洞，分班习道。复为分别门徒，传以三步功夫，使其前进。
　　弃海等得师所传，如获奇珍，时时习之，不在言下。
　　且说紫霞前日与诸仙议论已妥，欲传三缄大道。碧虚真人先至万星台，仙法略施，将山化为数十重，层峦迭嶂，如莲吐蕊。每重亭台楼阁，错杂不一。山形化后，紫霞乘得彩云，仙乐嗷嘈，来至是山首层万福楼中坐定。两旁侍立者：复礼子、正心子、诚意子、虚灵子、灵昧子，按部就班，一时碧虚、凌虚、清虚、云衣、霞衣子等同来楼内拜贺紫霞，紫霞真人设宴相待。宴罢。诸真各回洞府。紫霞独坐楼畔，以候三缄。
　　三缄一日谓诸弟子曰：“万星台山形镇静，宽平可爱。吾欲游玩，愿随者去，不愿随者，仍于洞所各炼道功。”诸弟子曰：“师欲游玩，弟子等俱愿随之。”三缄于是取齐宝器，紧带身旁。出得洞门，望而惊曰：“是山宽平而无峭壁，荒芜而没楼台。今胡变作耸翠之形，高起亭台楼阁这像耶？吾师徒既游此山，切毋相离左右。恐系妖魔现此幻境，牢笼吾辈也。凡随吾游者，宜防备之。”诸弟子曰：“师命是遵，不敢有违。”三缄遂率诸子，由崖而上。层层石级，约有十丈之高。石级登余，有亭高耸。三缄极目，额悬四字曰：“乾坤一气”。又仰视亭上一层曰：“无欲亭”。师徒步入亭中，直到其顶。俯首下视，若在半霄之上，周围视罢，下得亭来，又是一岭巍峨然，怪石嵯峨，如金如玉，晶光四射，雅色宜人。三缄师徒由岭直下。下到岭尾，复见一阁，红垣围绕，一派青松翠柏，万竿修竹。由门入之，阁上一额，云“玄气调神”。二重度入，其额则曰：“养我华根”。玩赏一周，斜由阁左行去。行约二三里许，露一渊焉。渊之周围，系栏杆遮护。渊外一碣，大书“太渊”两字。太渊上面，门开七道。由太渊而上，有“清灵剎”。
　　路过“清灵剎”外，有一茅庐。三缄曰：“是山佳境，何多如是？吾必穷其底蕴，此心始安。”狐疑曰：“山右已见，不若由山左去，看又如何？”三缄曰：“可。”师徒于是由山左转去。所行之处，如空空阁、非我阁、非虚阁、无间阁、恬淡阁，指不胜屈。三缄目不停视，曲曲折折，直到山半。山半亭台楼阁较前更多。
　　师徒性情不一，有贪看亭台者，有贪看楼阁者。又兼山麓忽来数队道士，渔鼓简板，唱道之声不绝。遂将师徒分散，各游一地，惟狐疑、紫光二子随三缄上顶。顶上一楼，宽大异常。
　　仰视其额，曰“万福”。三缄入，见一老道凝神独坐，忙参拜之。老道曰：“子何来？”三缄曰：“弟子云游到此，出其不意也。”老道曰：“尔所学者何业？”三缄曰：“弟子不揣固陋，欲服玄门之气，以求长生。”老道曰：“如是，子非凡品。
　　尔道能辟谷乎？”三缄曰：“间或能之。”老道曰：“尔已得半矣。可于明日晨早来斯，吾有所传，不令外人知得。”言罢，仍复凝神独坐，紧闭双眸。三缄侍立逾时，拜辞下楼，就于楼之东廊安止。狐疑询曰：“吾师今日所游何处？”三缄曰：“楼中耳。”狐疑曰：“弟子同入楼内，师忽不知所往，因候于兹，不意吾师尚在其中也。”三缄曰：“吾师徒三人，即在此地安闲数日，然后下山。”狐疑曰：“此地雅致，师心悦之，弟子敢不候之？”是夜安宿。
　　次日早起，三缄独自上楼。老道曰：“子来乎？”三缄曰：“来矣。”老道曰：“尔气已浩然，精已固然，神已凝然，可谓朝元返本，明善复初矣。所欠者，一气未克冲和，命门揭之不开，丹光故不能出鼎。待吾传以服食紫华之英，必要如是如是，方教尔头戴白巾，足距丹田之法焉。”三缄得此一传，心内明然豁然，拜舞而退。习主月余之久，颇已纯熟，由此悟彼，即华池之沐浴，灵根之灌溉，无不洞澈。道习数月，五脏有相得之机。久而习之，已觉一气冲和，命门一揭而开，丹光出鼎矣。老道于此见三缄内功已满，胎婴结就，只候神出泥丸，乃命之曰：“尔在楼中，好好炼尔胎婴。俟实体养成，吾自前来传以变化。但养尔胎婴之际，宜命尔二弟子守护严谨，毋使人惊。”三缄喜不自肚，遂命狐疑、紫光左右护卫。
　　独坐数月，婴已养成，老道又来楼头，语及三缄曰：“尔内功如此，外功尚欠，还须云游以积之。”三缄曰：“云游不敢辞，但祈喜师传以变化之妙。”老道传已，三缄再拜稽首。
　　退楼下，一一炼熟。复上楼阁，欲求指示以未得者。老道见而笑曰：“尔又有所求乎？”三缄曰：“然。”



                        

</div>
    <div class="pagination">
<a href="绣云阁_page29.html">上一页</a><span>...</span><a href="绣云阁_page25.html">25</a><a href="绣云阁_page26.html">26</a><a href="绣云阁_page27.html">27</a><a href="绣云阁_page28.html">28</a><a href="绣云阁_page29.html">29</a><span class="current-page">30</span><a href="绣云阁_page31.html">31</a><a href="绣云阁_page32.html">32</a><a href="绣云阁_page33.html">33</a><a href="绣云阁_page34.html">34</a><a href="绣云阁_page35.html">35</a><span>...</span><a href="绣云阁_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
