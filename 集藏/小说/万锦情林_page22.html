<!DOCTYPE html>
<html>
<head>
    <meta charset="UTF-8">
    <title>万锦情林 - 第 22 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万锦情林 - 第 22 页/共 39 页</h1>
    <div class="content">　　翡翠双飞不待呼，鸳鸯并宿几曾孤！
　　生憎宝带桥头水，半入吴江半太湖。
　　一塬凤髻绿于云，八字牙梳白似银。
　　斜倚朱门翘首立，往来多少断肠人。
　　百尺高楼倚碧天，阑干曲曲画屏连。
　　侬家自有苏台曲，不去西湖唱采莲。
　　他作亦皆称是，其才可知矣。铁崖见其稿，手写二诗于后曰：
　　锦江只说薛涛笺，吴郡今传兰蕙篇。
　　文采风流知有自，联珠合璧照华筵。
　　难弟难兄并有名，英英端不让琼琼。
　　好将笔底春风句，谱作瑶筝弦上声。
　　由是名播远迩，咸以为班姬、蔡女复出，易安、淑真而下不论也。其楼下瞰官河，舟楫皆经过焉。昆山有郑生者，亦甲族，其父与薛素厚，乃令生兴贩于郡。至则泊舟楼下，依薛为主。薛以其父之故，待以通家子弟，往来无间也。生以青年，气韵温和，性质俊雅。夏月于船首澡浴，二女于窗隙窥见之，以荔枝一双投下。生虽会其意，然仰视飞甍峻宇，缥缈于霄汉，自非身具羽翼，莫能至也。既而更深漏静，月堕河倾，万籁俱寂，企立船舷，如有所俟。忽闻楼窗哑然有声，顾盼之顷，则二女以秋千绒索，垂一竹兜，坠于其前，生乃乘之而上。既见，喜极不能言，相携入寝，尽缱绻之意焉。长女口占一诗赠生曰：
　　玉砌雕栏花两枝，相逢恰是未开时。
　　妖姿未惯风和雨，吩咐东君好护持。
　　次女亦吟曰：
　　宝篆烟消烛影低，枕屏摇动镇帏犀。
　　风流好似鱼游水，才过东来又向西。
　　至晓，复乘之而下，自是无夕而不会。二女吟咏颇多，不能尽记。生耻无以答，一夕，见案有剡溪玉叶笺，遂濡笔题一诗于上曰：
　　误入蓬山顶上来，芙蓉芍药两边开。
　　此身得似偷香蝶，游戏花丛日几回。
　　二女得诗，喜甚，藏之箧笥。已而就枕，生复索其吟咏。长女即唱曰：
　　连理枝头并蒂花，明珠无价玉无瑕。
　　次女续曰：
　　合欢幸得逢萧史，乘兴难同访戴家。
　　长女又续曰：
　　罗袜生尘魂荡漾，瑶钗坠枕鬓。
　　次女结之曰：
　　他时泄漏春消息，不悔今宵一念差。
　　遂足成律诗一篇。又一夕，中夜之后，生忽怅然曰："我本羁旅，托迹门下；今日之事，尊人惘知。一旦事迹彰闻，恩情间阻，则乐昌之镜，或恐从此而遂分；延平之剑，不知何时而再合也。"因哽咽泣下。二女曰："妾之鄙陋，自知甚明。久处闺闱，粗通经史，非不知钻穴之可丑，韫椟之可佳也。然而秋月春花，每伤虚度，云情水性，失于自持。曩者偷窥宋玉之墙，自献汴和之璧。感君不弃，特赐俯从，虽六礼之未行，谅一言之已定。方欲同欢衽席，永奉衣巾，奈何遽出此言，自生疑阻？郑君郑君，妾虽女子，计之审矣！他日机事彰闻，亲庭谴责，若从妾所请，则终奉箕帚于君家；如不遂所图，则求我于黄泉之下，必不再登他门也。一日，登楼，于箧中得生所为诗，大骇。然事已如此，无可奈何，顾生亦少年标致，门户亦正相敌，乃以书抵生之父，喻其意。生父如其所请。仍命媒氏通二姓之好，问名纳彩，赘以为婿。是时生年二十有二，长女年二十，幼女年十八矣。吴下人多知之，或传之为掌记云。
【王生渭塘奇遇记】
　　至顺中，有王生者，本士族子，居于金陵。貌莹寒玉，神凝秋水，姿状甚美，众以奇俊王家郎称之。年二十，未娶。有田在松江，因往收秋租，回舟过渭塘，见一酒肆，青旗出于檐外；朱栏曲槛，缥缈如画；高柳古槐，黄叶交坠；芙蓉十数株，颜色或深或浅，红葩绿水，上下相映；白鹅一群，游泳其间。生泊舟岸侧，登肆沽酒而饮，斫巨螯之蟹，细鳞之鲈，果则绿橘黄橙，莲塘之藕，松坡之栗，以花磁盏酌真珠红酒而饮之。肆主亦富家，其女年十八，知音识字，态度不凡，见生在座，频于幕下窥之，或出半面，或露全体，去而复来，终莫能舍。生亦留神注意，彼此目成久之。已而酒尽出肆，怏怏登舟，如有所失。是夜遂梦至肆中，入门数重，直抵舍后，始至女室，乃一小轩也。轩之前有葡萄架，架下凿池，方圆盈丈，以文石，养金鲫其中；池左右植垂丝桧二株，绿荫婆娑，靠墙结一翠柏屏，屏下设石假山三峰，岌然竞秀；草则金钱绣墩之属，霜露不变色。窗间挂一雕花笼，笼内畜一绿鹦鹉，见人能言。轩下垂小木鹤二只，衔线香焚之。案上立一古铜瓶，插孔雀尾数茎，其傍设笔砚之类，皆极济楚。架上横一碧玉箫，女所吹也。壁下贴金花笺四幅，题诗于上，诗体则效东坡四时词，字画则师赵松雪，不知何人所作也。
　　第一幅云：
　　春风吹花落红雪，杨柳荫浓啼百舌。东家蝴蝶西家飞，前岁樱桃今岁结。秋千蹴罢鬓，粉汗凝香沁绿纱。侍女亦知心内事，银瓶汲水煮新茶。
　　第二幅云：
　　芭蕉叶展青鸾尾，萱草花含金凤嘴。一双乳燕出雕梁，数点新荷浮绿水。困人天气日长时，针线慵拈午漏迟。起向石榴阴畔立，戏将梅子打莺儿。
　　第三幅云：
　　铁马声喧风力紧，云窗梦破鸳鸯冷。玉炉烧麝有余香，罗扇扑萤无定影。洞箫一曲是谁家？河汉西流月半斜。要染纤纤红指甲，金盆夜捣凤仙花。
　　第四幅云：
　　山茶未开梅半吐，风动帘旌雪花舞。金盘冒冷塑狻猊，绣幕围春护鹦鹉。倩人呵笔画双眉，脂水凝寒上脸迟。妆罢扶头重照镜，凤钗斜压瑞香枝。
　　女见生至，与之承迎，执手入室，极其欢谑，会宿于寝。鸡鸣始觉，乃困卧篷窗底耳。
　　自后归家，无夕而不梦焉。一夕，见架上玉箫，索女吹之。女为吹《落梅风》数阕，音调嘹亮，响彻云际。一夕，女于灯下绣红罗鞋，生剔灯花，误落于上，遂成油晕。一夕，女以紫金碧甸指环赠生，生解水晶双鱼扇坠酬之，既觉，则指环宛然在手，扇坠视之无有矣。生大为奇，遂效元稹体，赋会真诗三十韵以记其事。诗曰：
　　有美闺房秀，天人谪降来。风流元有种，慧黠更多才。
　　碾玉成仙骨，调脂作艳胎。腰肢风外柳，标格雪中梅。
　　合置千金屋，宜登七宝台。妖姿应自许，妙质孰能陪？
　　小小乘油壁，真真醉彩灰。轻尘生洛浦，远道接天台。
　　放燕帘高卷，迎人户半开。菖蒲难见面，豆蔻易含胎。
　　不待金屏射，何劳玉手栽。偷香浑似贾，待月又如崔。
　　筝许秦宫夺，琴从卓氏猜。箫声传缥缈，烛影照徘徊。
　　窗薄涵鱼□，炉深喷麝煤。眉横青岫远，鬓□绿云堆。
　　钗玉轻轻制，衫罗窄窄裁。文鸳游浩荡，瑞凤舞□□。
　　恨积鲛绡帕，欢传琥珀杯。孤眠怜月姊，多忌笑河魁。
　　化蝶能通梦，游蜂浪作媒。雕栏行共倚，绣褥坐相偎。
　　啖蔗逢佳境，留环得异财。绿荫莺并宿，紫气剑双埋。
　　良夜难虚度，芳心未肯摧。残妆犹在臂，别泪已凝腮。
　　漏滴何须促，钟声且莫催。峡中行雨过，陌上看花回。
　　才子能知尔，愚夫可语哉！鲰生曾种福，亲得到逢莱。
　　诗讫，好事者多传诵之。明岁，复往收租，再过其处，则肆翁甚喜，延之入内。生不解意，逡巡辞避。坐定，翁以诚告之曰："老拙惟一女，未曾适人，去岁，君子所至，于此饮酒，偶有所睹，不能定情，因遂染疾，长眠独语，如醉如痴，饵药无效，昨夕忽语曰：'明日郎君至矣，宜往侯之。'初以为妄，固未之信，今而君子果涉吾地，是天假其灵而赐之便也。"因问生婚娶未曾，又问其门阀氏族，甚喜。肆翁即握生手，入于内室，至女所居轩下，门窗户阀，则皆梦中所历也；草木台沼、器用什物，又皆梦中所识也。女闻生至，盛妆而出，衣服之丽，簪饵之华，又皆梦中所识也。女言："去岁自君去后，思念切至，每夜梦中与君相会，不知何故。"生曰："吾梦亦如之耳。"女历叙吹箫之曲，绣鞋之事，无不吻合者。又出水晶双鱼扇坠示生，生亦举紫金碧甸指环以问之。彼此大惊，以为神契。遂与生为夫妇，于飞而还，终以偕老，可谓奇遇矣！
【甘节楼记】
　　嘉兴姜儒之女，幼聪敏，长恭勤。亲识卜其不凡。及笄，归同邑之马。敬执妇礼，无可指议者。数年而病亟。召姜谓曰："合卺之际，而今已矣，汝当自为计，无劳伤念也。"姜掩泪曰："事君以来，待罪房下，恨不得白首相从，敢萌他志。"曰："上丧翁姑，下无子嗣，何所凭依而可自守。"姜曰："夫者，妇之天也。君既不幸，吾安用生。君先之，妾当后也。"乃相对嚎啕，亲戚皆感泣。果卒于病，姜执丧甚哀。殓送事毕，即沐浴焚香，闭闺自缢。时，闺中有声，轰然缢带自绝如剪。伴者排门而入，见姜头拥白巾，坠地若醉。急扶宽解，运以胸额，执以指臂，灌以汤水。久之方苏，曰："才欲与先夫同游地下，不料为神人所援，断吾缢，返吾精，不得遂吾之志。"言讫大恸。亲属恐生他变，劝还父家，处一小楼，居卧其中，绝不饮食。饿及旬余不死。亲属交慰之曰："死生修短，天也。今汝求死者屡矣，而卒不死，是天未欲亡汝也。合进饮食，为天自爱。况奇节苦行，天人俱知，纵不死而芳操，可汗青简，何必徇沟渎事耶。"姜乃勉强承命，但茹果饮水而已，终不粒食。延三十余年而无恙。天之全节也如此，亦异矣哉。有司未上其事，得膺殊旌。惟邑令黄崇，训表其楼，曰甘节楼云。
【会真记】
　　贞元中，有张生者，性温茂，美风容，内秉坚孤，非礼不可入。或朋从游宴，扰杂其间，他人皆汹汹拳拳，若将不及，张生容顺而已，终不能乱。以是年二十三，未尝近女色。知者诘之。谢而言曰："登徒子非好色者，是有凶行。余真好色者，而适不我值。何以言之？大凡物之尤者，未尝不留连于心，是知其非忘情者也。"诘者识之。
　　无几何，张生游于蒲。蒲之东十余里，有僧舍曰普救寺，张生寓焉。适有崔氏孀妇，将归长安，路出于蒲，亦止兹寺。崔氏妇，郑女也。张出于郑，绪其亲，乃异派之从母。是岁，浑薨于蒲。有中人丁文雅，不善于军，军人因丧而扰，大掠蒲人。崔氏之家，财产甚厚，多奴仆。旅寓惶骇，不知所托。先是，张与蒲将之党有善，请吏护之，遂不及于难。十余日，廉使杜确将天子命以总戎节，令于军，军由是戢。
　　郑厚张之德甚，因饰馔以命张，中堂宴之。复谓张曰："姨之孤嫠未亡，提携幼稚。不幸属师徒大溃，实不保其身。弱子幼女，犹君之生。岂可比常恩哉！今俾以仁兄礼奉见，冀所以报恩也。"命其子曰欢郎，可十余岁，容甚温美。次命女："出拜尔兄，尔兄活尔。"久之，辞疾。郑怒曰："张兄保尔之命。不然，尔且掳矣。能复远嫌乎？"久之，乃至。常服容，不加新饰，垂鬟接黛，双脸稍红而已。颜色艳异，光辉动人。张惊为之礼。因坐郑旁，以郑之抑而见也，凝睇怨绝，若不胜其体者。问其年纪。郑曰："今天子甲子岁之七月，终于贞元庚辰，生年十七矣。"张生稍以词导之，不对。终席而罢。
　　张自是惑之，愿致其情，无由得也。崔之婢曰红娘。生私为之礼者数四，乘间遂道其衷。婢果惊沮，腆然而奔。张生悔之。翼日，婢复至。张生乃羞而谢之，不复云所求矣。婢因谓张曰："郎之言，所不敢言，亦不敢泄，然而崔之姻族，君所详也。何不因其德而求娶焉？"张曰："余始自孩提，性不苟合。或时纨绮闲居，曾莫流盼。不为当年，终有所蔽。昨日一席间，几不自持。数日来，行忘止，食忘饱，恐不能逾旦暮，若因媒氏而娶，纳采问名，则三数月间，索我于枯鱼之肆矣。尔其谓何？"婢曰："崔之贞慎自保，虽所尊不可以非语犯之。下人之谋，固难入矣。然而善属文，往往沉吟章句，怨慕者久之。君试为喻情诗以乱之。不然，则无由也。"张大喜，立缀《春词》二首以授之。
　　是夕，红娘复至，持彩笺以授张，曰："崔所命也。"题其篇曰《明月三五夜》。基词曰："待月西厢下，迎风户半开。拂墙花影动，疑是玉人来。"张亦微喻其旨。是夕，岁二月旬有四日矣。崔之东有杏花一株，攀援可窬。既望之夕，张因梯其树而窬焉。达于西厢，则户半开矣。红娘寝于床。生因惊之。红娘骇曰："郎何以至？"张因绐之曰："崔氏之笺召我也，尔为我告之。"无几，红娘复来。连曰："至矣！至矣"张生且喜且骇，必谓获济。及崔至，则端服严容，大数张曰："兄之恩，活我之家，厚矣。是以慈母以弱子幼女见托。奈何因不令之婢，致淫逸之词。始以护人之乱为义，而终掠乱以求之。是以乱易乱，其去几何？诚欲寝其词，则保人之奸，不义。明之于母，则背人之惠，不详。将寄于婢仆，又惧不得发其真诚。是用托短章，愿自陈启。犹惧兄之见难，是用鄙靡之词，以求其必至。非礼之动，能不愧心。特愿以礼自持，毋及于乱！"言毕，翻然而逝。张自失者久之。复窬而出，于是绝望。
　　数夕，张生临轩独寝，忽有人觉之。惊骇而起，则红娘敛衾携枕而至，抚张曰："至矣，至矣！睡何为哉！"并枕重衾而去。张生拭目危坐久之，犹疑梦寐。然而修谨以俟。俄而红娘捧崔氏而至。至，则娇羞融治，力不能运肢体，曩时端庄，不复同矣。是夕，旬有八日也。斜月晶莹，幽辉半床。张生飘飘然，且疑神仙之徒，不谓从人间至矣。有顶，寺钟鸣，天将晓。红娘促去。崔氏娇啼宛转，红娘又捧之而去，终夕无一言。张生辨色而兴，自疑曰："岂其梦邪？"及明，睹妆在臂，香在衣，泪光荧荧然，犹莹于茵席而已。是后又十余日，杳不复知。张生赋《会真诗》三十韵，未毕，而红娘适至，因授之，以贻崔氏。自是复容之。朝隐而出，暮隐而入，同安于曩所谓西厢者，几一月矣，张生常诘郑氏之情。则曰："我不可奈何矣。"因欲就成之。无何，张生将之长安，先以情谕之，崔氏宛无难词，然而愁怨之容动人矣。将行再夕，不复可见，而张生遂西下。
　　数月，复游于蒲，会于崔氏者又累月。崔氏甚工刀札，善属文。求索再三，终不可见，往往张生自以文挑，亦不甚睹览。大略崔之出人者，艺必穷极，而貌若不知；言则敏辩，而寡于酬对。待张之意甚厚，然未尝以词继之。时愁艳幽邃，恒若不识，喜愠之容，亦罕形见。异时独夜操琴，愁弄凄恻。张窃听之。求之，则终不复鼓矣。以是愈惑之。张生俄以文调及期，又当西去。当去之夕，不复自言其情，愁叹于崔氏之侧。崔已阴知将诀矣，恭貌怡声，徐谓张曰："始乱之，终弃之，固其宜矣。愚不敢恨。必也君乱之，君终之，君之惠也。则没身之誓，其有终矣。又何必深感于此行？然而君既不怿，无以奉宁。君常谓我善鼓琴，向时羞颜，所不能及。今且往矣。既君此诚。"因命拂琴，鼓霓裳羽衣序，不数声，哀音怨乱，不复知其是曲也。左右皆欷。崔亦遽止之，投琴，泣下流连，趋归郑所，遂不复至。明旦而张行。明年，文战不胜，张遂止于京。因赠书于崔，以广其意。崔氏缄报之词，粗载于此，曰：
　　捧览来问，抚爱过深。儿女之情，悲喜交集。兼惠花胜一合，口脂五寸，致耀首膏唇之饰。虽荷殊恩，谁复为容？睹物增怀，但积悲叹耳。伏承使于京中就业，进修之道，固在便安。但恨僻陋之人，永以遐弃。命也如此，知复何言！自去秋已来，常忽忽如有所失。于喧哗之下，或勉为语笑，闲宵自处，无不泪零。乃至梦寐之间，亦多感心捧玉童。更深人悄悄，晨会雨蒙蒙。珠莹光文履，花明隐绣龙。瑶钗行彩凤，罗帔掩丹虹。言自瑶华蒲，将朝碧玉宫。因游洛城北，偶向宋家东。戏调初微拒，柔情已暗通。低鬟蝉影动，回步玉尘蒙。转面流花雪，登床抱绮丛。鸳鸯交颈舞，翡翠合欢笼。眉黛羞偏聚，唇朱暖更融。气清兰蕊馥，肤润玉肌丰。无力慵移腕，多娇爱敛躬。汗流珠点点，发乱绿葱葱，方喜千年会，俄闻午夜穷。留连时有恨，缱绻意难终。慢脸含愁态，芳词誓素衷。赠环明运合，留结表心同。啼粉流宵镜，残灯还暗虫。华光犹苒苒，旭日渐□□。乘鹜还归洛，吹箫亦上嵩。衣香犹染麝，枕腻尚残红。幂幂临塘草，飘飘思渚蓬。素琴鸣怨鹤，清汉望归鸿。海阔诚难渡，天高不易冲。行云无处所，萧史在楼中。
　　张之友闻之者，莫不耸异之，然而张志亦绝矣。稹特与张厚，因征其词。张曰："大凡天之所命尤物也，不妖其身，必妖于人。使崔氏子遇合富贵，乘宠娇，不为云为雨，则为蛟为螭，吾不知其变化矣。昔殷之辛，周之幽，据百万之国，其势甚厚。然而一女子败之。溃其众，屠其身，至今为天下笑。予之德不足以胜妖孽，是用忍情。"于时坐者皆为深叹。后岁余，崔已委身于人，张亦有所娶。适经所居，乃因其夫言于崔，求以外兄见。夫语之，而崔终不为出。张怨念之诚，动于颜色。崔知之，潜赋一章，词曰：
　　自从消瘦减容光，万转千回懒下床。
　　不为旁人羞不起，为郎憔悴却羞郎。
　　竟之不见。后数日，张生将行，又赋一章以谢绝咽：
　　离尤之思，绸缪缱绻，暂若寻常，幽会未终，惊魂已断。虽半衾如暖，而思之甚遥。一昨拜辞，倏逾旧岁。长安行乐之地，触绪牵情。何幸不忘幽微，眷念无□。鄙薄之志，无以奉酬。至于终始之盟，则固不忒。鄙昔中表相因，或同宴处。婢仆见诱，遂致私诚。儿女之心，不能自固。君子有援琴之挑，鄙人无投梭之拒。乃荐寝席，义盛意深。愚陋之情，永谓终托。岂期既见君子，而不能定情。致有自献之羞，不复明侍巾帻。没身永恨，含叹何言！倘仁人用心，俯遂幽眇，虽死之日，犹生之年。如或达士略情，舍小从大，以先配为丑行，以要盟为可欺。则当骨化形销，丹诚不泯，因风委露，犹托清尘。存没之诚，言尽于此。临纸呜咽，情不能申。千万珍重，珍重千万！玉环一枚，是儿婴年所弄，寄充君子下体所佩。玉取其坚润不渝，环取其终始不绝。兼乱丝一绚，文竹茶碾子一枚。此数物不足见珍。意者欲君子如玉之真，弊志如环不解。泪痕在竹，愁绪萦丝。因物达情，永以为好耳。心迩身遐，拜会无期。幽愤所钟，千里神合。千万珍重！春风多厉，强饭为嘉。慎言自保，无以鄙为深念。
　　张生发其书于所知，由是时人多闻之。所善杨巨源好属词，因为赋崔娘诗一绝云：
　　清润潘郎玉不如，中庭蕙草雪销初。
　　风流才子多春思，肠断萧娘一纸书。
　　河南元稹亦续生《会真诗》三十韵，诗曰："微月透帘栊，萤光度碧空。遥天初缥缈，低树渐葱茏，龙吹过庭竹，鸾歌拂井桐。罗绡垂薄雾，环响轻风。绛节随金母，云云：
　　弃置今何道，当时且自亲。
　　还将旧时意，怜取眼前人。
　　自是，绝不复知矣，时人多许张为善补过者。予尝于朋会之中，往往及此意者，夫使知者不为，为之者不惑。贞元岁九月，执事李公垂宿于予靖安里第，语及于是，公垂卓然称异，遂为《莺莺歌》以传之。崔氏小名莺莺，公垂以命篇。
卷之三 上层　
　　【本疏联对书判类十一篇】
　　（按：原书共收本类、疏类、书类、联类、判类四十七篇，这里只选取十一篇，附其全目于后。）
　　【李玉英本】
　　李玉英，嘉靖四年，为继母诬陷，极刑。玉英婉丽有才藻，适月例，有宽恤之典，今上命近侍絷狱，遂上书曰：
　　直隶顺天府故官，锦衣卫千户李雄女李玉英谨奏，为辩明生冤，以伸死气、以正风常、以还淳俗事：
　　臣闻，先正有云：五刑以不孝为先，四德以无义为耻。又闻，《烈女传》有云：以一身而系纲常者谓之德，以一死而正纲常之重者谓之仁。故窦氏有投崖之义气，云华有坠井之贞风。是皆所以正纲常以厉风俗，流方名于后世，垂规范于无穷也。臣父李雄，早以荫籍百户回还。荷蒙朝廷恩宠，以征陕西有功，寻升前职。臣早丧母，遗臣姊妹三人，有弟李承祖，俱在孩提。父恩见怜，仍娶继母焦氏，存恤孤弱。臣年十二，以皇上嗣位，遍选人才，府司以臣应选，礼部怜臣孤弱，未谙侍御，发臣宁家。父于正德十四年七月十四日，以征陕西反贼阵亡，天祸臣家，流移日甚。臣年十六，未获结缡，姊弟伶仃，孑无依倚。梅已过，红叶无凭，曾有《送春》诗一绝：
　　柴扉寂寞锁残春，满地榆钱不疗贫。
　　云鬓衣裳半泥土，野花何事独撩人。
　　又《别燕》诗一绝：
　　新巢泥落旧巢欹，尘半疏帘欲掩迟。
　　愁对呢喃才一别，画堂依旧主人非。
　　是皆感诸心声形诸笔札，盖有大不得已而为言者矣。奈何母氏，不察臣衷，但玩此情，疑为外遇，朝夕逼责。求死无方，逼舅焦榕拿送锦衣卫，诬臣奸淫不孝等。惜臣本女流，难腾口说。问官昧臣事理，将臣问拟剐罪重刑。臣只俯首听从，盖不敢逆继母之命，以重不孝之罪也。
　　迩蒙圣恩宽恤，时以天气炎热，在监军民，未经发落，仍侯审录太监研审，凡事枉人冤，许诸人陈奏。钦此钦遵，故不得不兴乐生之心，以翼超脱而有言也。
　　臣父本武人，颇和典籍。臣虽妾妇，亦幸领其诲教。况臣继母，年方二十，有弟李亚奴，生周岁。臣母欲图亲儿继袭，故当父方死之时，计令臣弟李承祖，十岁孩儿，亲往战场寻父迁骨，盖欲陷于非命之死，以图己之私也。幸赖皇天不昧，父灵不泯，臣弟得父遗骨以归。前计不成，忿心未息，仍将臣弟李承祖毒药身死，肢解弃埋。又将臣妹李桃英，卖与权豪之家，充为媵婢。名虽赡养，事实有谋。又将臣妹李月英，沿街抄化，屏去衣食，朝夕拷打，靡有怨言。今将臣，诬陷前情。
　　臣纵有不才，四怜何不纠举，又不曾经获某人，为此数句之诗，寻风捉影，以陷臣罪。臣之死固无恨矣，臣十岁之弟有何罪乎？数岁之妹，有何辜乎？臣母之过，臣不敢言。凯风有诗，臣当自责。臣之死，固不足惜，恐天下后世之为继母者，得以肆其奸妒之心，而凡为人之儿女者，得以指臣之过也。是以一身而污风俗，以一死而亵纲常也。臣在监日久，有欺臣孤弱而与不良之心者，臣抚膺大恸，举监无不惊惶。
　　伏望陛下，俯察臣心，将臣所奏付诸有司，昭布各衙门知道，将臣速斩。庶身无所苦，免淤污之沾濡，魂有所归。无青蝇之迁污，仍将臣之诗句委勘，有无事情。推详臣母之心，尽在不言之表。则臣父之灵，亦有感于地下。而臣之义心，亦不可掩于人间矣。今系辩冤抑事情，不敢隐讳。谨具本，令妹李桃英亲赍。
　　闻书上，天子怜悯之，诏鞠其狱，果冤。焦氏、焦榕、李亚奴俱弃市。玉英恳言；亚奴在襁褓，无所知识，且李氏一线，不绝之嗣，乞赐矜宥。上从其言，宥亚奴死罪，焦氏、焦榕俱正典刑。

　　【陈茂烈乞恩终养疏】
</div>
    <div class="pagination">
<a href="万锦情林_page21.html">上一页</a><span>...</span><a href="万锦情林_page17.html">17</a><a href="万锦情林_page18.html">18</a><a href="万锦情林_page19.html">19</a><a href="万锦情林_page20.html">20</a><a href="万锦情林_page21.html">21</a><span class="current-page">22</span><a href="万锦情林_page23.html">23</a><a href="万锦情林_page24.html">24</a><a href="万锦情林_page25.html">25</a><a href="万锦情林_page26.html">26</a><a href="万锦情林_page27.html">27</a><span>...</span><a href="万锦情林_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
