<!DOCTYPE html>
<html>
<head>
    <meta charset="UTF-8">
    <title>蟫史 - 第 18 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>蟫史 - 第 18 页/共 23 页</h1>
    <div class="content">
    读谱毕，弓叹曰：“有是哉，求氏之技也。陈典礼则以慧心，戒诛求则以宏度。镂金错采，乃馀事焉。既为赵鬼读，当习野狐禅矣。”博士旋出一箧，启三十二图，是明驼骨所琢磨者，皓质而绚文，则其手镌也。斛斯侯谓余君曰：“曷不观此祥瑞，以待显教群网二城之告捷乎？”余君曰：“且可以兵事卜之于灵也。”烛生笑曰：“鄙人亦愿寓得臣之目，博士当复捧西子之心，”遂依谱摩挲其图。才一巡，弓问曰：“同部四者，当若之何？”博士曰：“既不能胜，亦不许罢，战而已。”于是先下一鲤，众愕然曰：“我辈竟不能乘之，无仙骨也。”又下一虬，余君曰：“此真仕宦之捷径矣。张秘书兼髯参短簿之才，而不矜于众，克赞于公，视令仆勋名，固宜不劳而获也。”弓谢曰：“贱子虽逢四岳之云，难进二天之酒，潜而不飞，无由破壁去耳。”又下一鳄一□，馀毛羽二图，为博士所袭。观征，则蛟龙俱出，鲸蛇继之，得十二分。连豢龙，蠕动，终南佳处，三祥瑞，共五十分，为六十二分。斛斯侯笑曰：“张公问时，吾已知其为龙也。若是，安能抑之在下乎？”

    剿说雷同礼所讥，故翻新样出神机。

    厌看日落鸦还噪，喜趁秋高马又肥。

    一德阁宁关社稷，半闲堂总误芳菲。

    鱼龙欲戏吾方梦，月砚池边猎几围。

    鸥村道士诠曰：

    富贵不可求而得也。性命圭旨，不求则不得也。君子求在我者，则敝帚新船，皆在外焉者矣。学问人须下此吃紧字。

    博士一官，或讲学而系成均，或司祭而属奉常，或奉祠而寄词林。清品，非冗流也。系之求姓之人，蝇营之习，不尽在风尘中矣。有以声病啁博士者，秦晋之俗，颇不雅驯。彼或翻唇而笑曰：宰相而獐也。侍郎而猎也，独予博士之为求也哉。

    莫灵于添丁之物，有时牝牡无功，莫灵于载甲之泉，亦见盈虚异数。史氏寄灵于四者，非谓四者之贵于人也。曰，四者灵，则人无蠢焉者可知矣。非谓四者之属之同于四者也。曰四者灵，则四者之属无不蠢焉者可知矣。

    河图之献以龙马，洛书之献以灵龟，是图之原也。四灵而亦以图称者何欤？曰：四之数，亦河洛中所有，灵之物，亦河洛图书中所有。则何不献之于朝廷，献之于当路，以示匹夫不敢怀璧之意乎？故求博士非伪恭也，而靖献也。

 卷之十六　　解歌儿苦寻三生梦

    

    子面非吾，解事亦不知其故；帝心在尔，忘形而大放厥词。忆男为人臣，女为人妾之身，何计官骸脱屣；观尺有所短，寸有所长之数，无端傀儡牵丝。

    又三巡，余君得四奇先天图，徵出龙虬。博士曰：“此中丞他年之霖雨也，惜谱中未著减二减三之说，要与马氏异耳。然共得二十八分，已符宿数，敢为将星贺。”又不及一巡，斛斯侯下龙虬蛟龟凤犀，弓以犀非锦，颇怅然。博士曰：“此牛渚然也，四部全矣。”又徵出麟虎鹤鼋狸鹊螺鲤。斛斯侯问曰：“共得几许？”余君曰：“得云雨十分，合异十分，征锦三十二分，共得四十五分。虽不逮张秘书，视仆则过多矣。”再一巡，博士得毛之六同部，哑然曰：“夫而后，殆可以不战胜乎？”弓位在其上，故畀词曰：“君六分，不佞得四十分矣。忝如糠之在前，愿以见让。”众视之，则麟鼋凤鹊螺虬，先天图所谓头头是道也。斛斯侯曰：“晋刘琨云：尝恐祖生先我著鞭者，此之谓夫？”余君称是。外间贺兰抚掌入，告局中人曰：“某赌射□子，才中羊眼，快意可三日，公等各带蜕龙牙者，亦有此乐乎？”烛生从旁答曰：“以其词色观之，恐得大祥瑞者，乐不止三日。”张曰：“海西候断不合从壁上观，请为捉刀人，而代主盟坫。”贺兰曰：“某纵不好武，究未能文也！谨如教。”未半巡，岛有警报至：攻岛镇将木宏纲，入伏被贼围，城得而复失，索暧孙所领乡勇亦败，乞神策兵救援。斛斯侯大怒曰：“何时也，而失律丧师，是赫谟之续！”余君曰：“闻木镇向能于兵，非死谟比。请海西往救，即召之来，以上命诘之，如与谟同罪，并悬其头可耳。否则有可缓死。俾之自赎，与其招未胜之新军，宁可策立功之旧将，以其尝贼情而思报复，惭己败而急湔除也。”斛斯曰：“善！”贺兰请以千人往，曰：“以此备贼不足，破贼有馀，贼既破，乃令木镇自缚来受治矣。”斛斯侯曰：“闻海西誓师数语，而忠义肝胆不开张者，乃无志懦夫也。”

    不半日，贺兰率神策兵去。余君曰：“观乎四灵以察军变，未胜先败，势自然也。一闻兵挫，此事遂废，岂东山镇物之道哉！”博士曰：“我侯怒境上劫，非忘局上劫也。”弓曰：“牛渚然犀，侯已用其明矣。但当养晦有时，是以稍踟躇耳。”斛斯侯曰：“得如后天图之三星，可以极天下之祥瑞矣，顾将谁属耶？”烛生曰：“想亦应时而来，廓我侯度。”斛斯侯兴遂不浅。众从之，三日犹未见其瑞有间，烛生谓余君曰：“侯之爱斯图也，过于狡童艳女，中丞而救木镇乎？须俟木来伏罪时，酿一三星之瑞，令侯自得之，此物必足释其死，其诸星在而鱼不丽者欤。”余君曰：“奇思妙理，仆当与博士谋之。”其明夕，余君托疾，邀博士谈，即告以斯策。博士曰：“宜可为也，然当演之。”遂出其图，半日而演成。第一家，分得龙蛟鲤犀马鹤。二家，分得蜃蛤虬鹊螺狸。三家，分得雉鸡象虎鹿羊。四家，分得鸾能鳄鲸蛇鳝。其观征，仰面蚌，下则麟凤隼鸿龟鼍鼋，蚌七为镇图家第一。下一鹤，二家藏蜃，三家藏雉，四家鸾取之。下一能，三家藏鸡，二家藏蛤，第一家藏鲤。又下一鳄。第一家蛟取之，立龙，二家虬击之，下一鹊一螺，末带一狸，有毛之家，徒张空厝，叹息而已。演毕，皆大笑。博士以告于弓，或运图，或剖图。各得简练揣摩之意。翼日披图，斛斯侯将为第二家。适贺兰捷书至，侯喜，亟自观之。余君自运图，弓为镇图第一家，侯二家应剖图，令博士代，恰入其彀，侯展书高唱云：

    某日夜半，抵□□城下。知贼不为备，甘自握三尺钉，凿城而登，入其堵，拔剑斫十馀贼。始稍却，千人继登，巷战擒贼目四人，遂奔溃。吉教谕所部乡勇，已于先一日，饰贼装入城。天将明，如风雨骤至，引神策兵杀贼，指城楼上一倚槛短贼，谓某曰：彼伪军师也。惜不能如飞鸟攫之。某捻须挽弓，一矢中短贼臂，贯所凭槛，神策兵登楼擒之。闻严多稼著矢逃去，奔群网城就梅飒彩，某移兵薄城外矣。索教论病卧，未尝见之。败绩之木镇，虽有所陈，某不必代述，絷赴戟门。请鞫讯，其伪军师及贼目四人，候斧□。

    余君曰：“固知必捷，且玩第一大祥瑞。”弓首出，众应之。侯至第三图，以虬击蛟，连下鹊螺，俱无击者。乃拍案叫曰：“今而后，瑞不予避也已！真耶妄耶？抑梦幻耶？图之致夫灵，抑灵之附乎图耶？”余君代观征毕，啧啧曰：“非直百分已也！加抽秘三分，细一分，连蜷十分，阳关叠三十分，征锦素二十二分，共一百六十六分矣。”偕二人各起立，为侯拜手。侯方谦谢间，送木镇之使，以牍呈进。侯哑然曰：“命恶蛟至，吾虬当杀之。”木宏纲匍匐入，但称有死罪，非死时。侯笑诘曰：“都督愿以何时死？”木涕泣曰：“职将兵海上，少可数十人，多可数万众。未敢不胜，一旦为贼所算，罪当死也。生平稍闻龙虎之韬，未测痛魑之变，被贼伪军师以扇鼓浪，我兵咸善水，仍奋勇前。又以角吹火，乃毛发尽燎，以迄于败。败而死，死于妖，不死于败，则非其时耳。若赦一日无死，必以计擒妖人而复前耻；耻不复，引佩刀自杀，遣从者断头献麾下，奚可污上方剑哉。”士卒观者皆哭，侯亦改容命释缚，曰：“贼中果有幻术，吾辈俱不能不败，何独责之都督耶？请纳镇节，自隶于常伍，以图立功，吾与中丞，当合奏耳。”余君拱手曰：“恩威相济而不相克，仆等文武臣，无敢不戮力矣。”木感谢，解将印入伍中，自啮矢镞誓曰：“不复群网城，擒贼首自赎者，愿先贼死。”又回顾短贼骂曰：“早不生啖汝贼肉，乃坏我二十年木无敌之名，恨也。”自去之，余君谓侯曰：“短贼既获，其魁无能为矣。盍治其为幻之罪，”侯命牵短贼入，笑诘之曰：“汝军师适从何来？为天将所执，其善供状，无遁词焉。”短贼陈词曰：“敬无文，故藏僧也。入中国，遇刚上人，传之要道云：习此则可为王者师。遂游闽海，镇将军见而悦之。荐于大元帅，授九军师职耳。历数前后战功，津津不置。”侯复诘曰：“既汝神术通天，何为不能遁迹？”又供曰：“军师无走法，尔日倚城楼，密咒大雹击汉将头。无何，电光射眸，反为飞矢所射。”余君亦笑曰：“海西侯之颅，虽炼天五色石，且不能损，矧妖雹乎？”短贼争曰：“著吾雹者脑必裂，仙授非妖也。何得相诋？”侯笑曰：“此贼不受妖号，殆有俊齿牙。”命鼓其颊取辨牙，左右递击，各盈百而意气转暇。大笑曰：“敬军师之牙，殆不可得也。”侯大疑，谓余君曰：“前在苗中，曾治一猡鬼，一萑蛮，备毒刑而反笑，始鳞戮焉。彼皆能变化畜生者，此邪师。毕竟非天女不能治。”召木兰至，问伪军师何物？木兰暗取晶镜照之，告侯曰：“特乌斯藏之老狗耳！宜其为刚和尚高弟，刚且为刘老师所灭，狗弟子何足云也。”短贼呼曰：“近日吾师来群网城，焉得便灭？”木兰叹曰：“刘老师亦云，妖之徒，不能速化。今岛中又将见之，又以镜照四贼目，皆藏羊也。”告侯曰：“其军师为犬，头目为羊，似宜献俘阙廷，刑小畜矣。”侯曰：“若遁形去，则奈何？”木兰曰：“昔在罕，得员夫人禁畜生符咒，宜用之，械五贼送京师，俾犬羊之头，悬于天街，以警妖妄，不亦快欤。”

    侯诺之，即如法，刻符于五贼之背。侯命张弓为表，上贺兰之勋，并及吉隐裔云：

    臣述祖来岛，与臣贵商略军事。适臣观以三千神策兵至，闻交址夷将掠闽。臣观率千人出海道逆击之，兵遭溺百七十名。臣观奋其征西余勇，一矢毙三贼，神策兵争射，尽歼交人。臣述祖，恐岛贼结连红毛，及海外诸国，募闽诸生四人，往谕威福，可无沸羹之忧。伏思海上兵事，得失无常，臣等无可录之功，有宜引之咎。统领乡勇之教谕臣索暖孙，忽能用谋杀贼，与镇臣木宏纲，复城，此不虞其骤得者也。既而臣宏纲锐意进剿，为贼伪军师敬无文，以妖术喷火，师溃，城复陷，此不虞其□失者也。臣观率神策兵一千往援，夜半登城，出贼不意，生擒敬无文，及贼目四人。而统领乡勇之教谕，臣吉隐裔，先令人假装匿城中，同时剿贼，收复城，此不虞其失而复得之如此其易者也。臣等核罪臣宏纲在镇日，深得士心，无术破妖，是以致败，遵兵律，责取镇印。令其入伍宣力，稍赎前辜，暧孙隐裔，例得邀录。又臣等侦得贼中初来，妖人智鲁，即敬贼之师，始尝败于总帅。臣甘鼎之幕客者，应敕鼎送幕中一二人，来岛备之，则此贼不足平矣。所获敬无文等五贼，俱异人类，谨献俘，臣贵同臣述祖驰奏。

    烛生进谋曰：“始刚上人为天女所残，其附严贼也，思得所报，我侯若致书甘使君，送针砭二师，乘云而来。则早晚可恃矣。必俟命下，得毋需乎？”侯与余君咸首肯，且曰：“寄书最捷者，正宜天女踏雾而去也。”遂为书与木兰，乞其速往。木兰自与侯计曰：“刚和尚善为阴贼，我去，彼猝至。侯能无惧否？”侯忧然曰：“天女之虑诚然，然吾尝遣人逐之，目为阉奴，彼若将戕吾以雪恨，安得天女兮身而茧丝之也。”木兰曰：“刘老师曾云：侯之坐卧处，有四使者护之。诚不能为害，但刚不识真元之变化，可饰物障以迷之，当使之骇走耳。”向博士索四灵图，密咒数十梵字，嘘气勃勃，图皆能自行。谓侯曰：“披图如故，待我引二师归，勿守嘿也。”嘱毕，仍折竹枝骑之，瞬息至楚南大营。甘君迎出曰：“二师已奉刘老师命，往援斛斯，但从水中游，是以不得值耳。天女既来，可佐吾降噩苗也。”索侯书，悉烛生之智，叹曰：“老师知天，先遣二师；从事知人，故烦天女。固宜不约而同哉！”木兰求谒刘老师，玛知古出见曰：“我辈智尽一区，老师光昭八极，盖以五斗贼炽于河南，自往寿春，拯石中丞也。且云甘使君亦当入豫。”木兰问：“噩苗何以不成？又不降？”甘君曰：“彼部中能变化之男女猓，俱诛戮无遗，求援于蔡小武。蔡以噩尝党其父，故□词绝之。噩大怒狂跳，榜于门曰：‘宁决一死战，为汉将所擒，速求刀斧，与子女甥作地下团□耳。吾魂尚不灭，当观小武之受刳。’前遣苗目，卑词下战书云：‘汉营诸将，俱乞回避。须故妃庆喜出战，便戮死且不悔。’吾欲如所请，命修罗少主战擒之，得天女暗助，勿露形，噩可降也。”木兰入内。啁庆喜曰：“噩王将死汝手，汝甘心乎？”喜笑曰：“昔者途穷而投青气，彼将亡，则先背之。今若不与战，彼死且不瞑，战而突前擒之，彼谓得所矣。于吾心又焉忍也。”木兰曰：“汝犹恋其离鸾，人孰为之打鸭，若略不能忍，而纵其所欢，则有司马之法在，吾何为代有喜者担忧乎。”汕妮闻翁媪将战，跪求木兰曰：“娘自圣善，不愿擒阿爹。天女若袖手焉，阿爹固不免于死，娘亦必为使君诛，何不以剑斩妮，俾无生前之戚戚也。”

    语毕，涕泣如雨，拔剑欲自绝。木兰大惊，夺其剑而抱之起，曰：“第与汝娘戏耳，乃愚戆过人，作此恶剧。令人遽难为怀，无哭泣，行缚汝爹矣！”庆喜亦跪请曰：“愿生致之而贷其死，则儿不负青气也。”木兰笑曰：“谁谓汝有慧心者，甘使君苟欲得青气头，岂迟至今日哉！必令为降酋，以招小武，但吾弟子魔妗，既归副参，则青气无还珠想，然夺珠者又为迂儒，其事究难了也。”出见甘君，则化醇正议欲避魔妗之嫌。甘君曰：“副参如莲之出水，魔妗亦若絮之沾泥，青气则兴废孑身，乾坤馀蜕，不宜复有世情。吾俟其来归，以属天女，挈赴岛中，厕于番将之班，以博列侯之赏。天女即遣魔妗相问，其迷悟之性，从可辨也。”化醇曰：“如是，则地位绰然，何至入宫不见，金夫匪躬矣。”

    木兰乃隐形于庆喜之髻中，见噩青气素袍白马而出，红苗数人，舆榇随之。角声凄怆，不啻和蒿里之歌，动吴门之哭矣。青气呼曰：“夫人固无恙耶？尽此一战，求为死永诀，胜似生长离矣。”喜哽咽言曰：“使君命儿招降，王其早自为计。”青气曰：“早不归诚汉家，投姻于青苗，不为所容，再托黄苗，藉以立国，乃老鹿犹多忠厚之风，而小龟竟肆嚣凌之习，无颜降汉。甘受夫人之诛，斩我即殓我，就地埋之。碑曰：‘故红苗长噩青气之墓，’岂不悠哉！”携铁枪便刺。庆喜挥两刀迎之，青气佯败，让喜入怀，掣铜鞭击落其刀一。喜力怯号救，觉髻中簌簌有声，则飞出一巨蟒，攫青气下马，汉卒缚之。青气大呼：“夫人速将我头去。何用缚急！”庆喜亦泣曰：“甘使君待以不死，儿敢擅杀耶。”牵入帐中，甘君亲解其缚，拊其背曰：“但作熊罴，不必形皆梦帝；毋为豺虎，而云骨不封侯。”青气叹息曰：“野苗屡犯王师，久稽天讨，不敢求活者，重国典也。使君不杀之仁，勉以报国，则义不当求死焉。”遣其人焚所舆榇，北面稽颡，行降人礼。甘君大悦，令与诸幕士见。玛知古谓曰：“入山蒙后车之载，归汉实前事之师。伯业冰消，国恩鼎重。尚其宣劳海甸，且以洗辱蛮□，慰厥同僚，光于异类。”青气赧尔答曰：“景略先降，孰救符坚之五将；祝融既去，宁甘孟获之七擒。何为倚麋鹿如干城，未免驱猓夷为京观。先生自识兴亡在镜，而我犹争胜败如棋，洵可悲也，岂求谅焉！”乐般命犷儿前为乃翁寿，青气笑曰：“降王之为说客，焉知谍在门庭；假子之结妖姬，遂见兵连床第。然豚父皆亡国之君。儿乃克家之子。昔无知萨剌之死，敢泣老牛；惟有道玛师之擒，徒伤兔。”乐般曰：“王乃扬小子之威，著大师之丑，将无同懿公之使鹤。而大异先主之如鱼乎？”青气与知古皆笑，矩儿出，啁青气曰：“昔日矢能擒长万，而我忘之；今时戈欲探侨如，然翁释之。然蛊行于獠夷，则罪坐其君长，虽曰归也，而忘报乎？”青气谢曰：“闻言不信，既诛蛮妇之馈盘飧，尚寐无讹，亦阻玛师之开匣镜。惟期公子，长庇故人。”甘君笑曰：“王亦能解免矣，儿何太相逼耶。”季孙谓青气曰：“获则羁之，何其忍也；哀而食之，以市恩乎？”青气答曰：“僧欲得而甘心，蛮仍无有作慝，要当恕其愦愦，未敢效彼鳃鳃。”问化醇何人，季孙代答曰：“曾穷武库，迥出儒流；谈经不啻剥蕉，论战有如食蔗。惟陋登徒之好色，观鲦则志在濠梁；偶钟靖节之闲情，集鸨则身如苞栩。王之阴雨，渠曰小星矣！”化醇蹇涩，仰天而嗟。青气笑慰曰：“既归命于垫巾，孰含情于敝笱。闻其师中厉语，洎如定后枯禅。更何嫌疑，而遂莅□？”甘君曰：“吾固知噩侯无容心也。”杜承慕炜俱见，各道契阔。青气曰：“逦见绝，悲吾舅之尚存；蚺吼相依，痛我苗之不祚。惟女弟无端成嫠，其夫有意为囚，目断于沧桑，心寒乎寇媾耳。”

    许都督入，青气下拜。许曰：“感寨中无加害之心，知天下有易逢之面！”青气愕然，季孙曰：“都督亦尝遭囚者，独勿敬我也哉！”众又大笑。常越沙明趋过，甘君示曰：“吾心腹之士，故渔人也。然噩侯寨中动静，皆备悉之，有古良谍之才者。至其入海提老鲁之头，入苗拔逦之箭，又于无人境，立不世功者矣！”青气拱立为礼。犷儿揖甘君曰：“军中有伉俪情者，许相见否？故噩王夫人，命世治告于使君。”甘君曰：“吾正欲遣小冠军使引入见也！”青气从犷儿入，声不敢哗，拭涕尽而后语。庆喜曰：“君挥鞭落刃，欲杀儿也。杀之亦有道乎？”青气曰：“四大部之人，爱夫人者，无过噩老，爱不可极，杀之而后已。”庆喜曰：“儿即可死，如天下人之不肯死我何哉？夫使在夏为妹，在商为姐，在周为褒狄，在秦为邯郸姬，在汉为赵燕，在唐为杨环，在南北朝为灵太后、徐淑妃，在陈隋为陈茜、萧岿之女，一日不死，天地为愁。儿之析骸而縻肉也久矣；今则不然，万物无倪，一阴资始，为国家亿万年延洪，不得不留遗一女。儿能为福，不能为祸也，安得同象齿之自埋，俾鸿毛其犹重也哉！”青气曰：“夫人固宜不死，噩老何以生为？”庆喜曰：“寅瓠为高辛之裔，帝王升降，谁能废之。君宗，古之赤狄，近即红夷，遂斩其传，帝心胡忍。君之不死，虞廷所谓并生也。”青气曰：“青黑二苗，身死国灭，孰延一线耶？”庆喜曰：“此中接续之故，不可得而知也。春秋瞒既亡，而秦时长狄十二，见于临洮，冥漠中有延其脉者矣。”青气叹曰：“吾儿萨剌若存，吾未可以死。今已矣。发种种焉。天罚其嗣，而谁与绵瓜瓞哉，”因复大恸。汕妮亦哭而诉曰：“阿爹虽未筑思子之台，弱息已将为望夫之石，死不分忧于宗□，生而合痛于山邱。便欲磨笄，徒伤得马，人也天乎？”庆喜曰：“夫妇为立人之幌，悬者皆虚；父子为阅世之阶，降焉乃没。胡缘后起，忽昧初生，不痛而呻，未瞑先呓，可乎哉？”青气恍然曰：“然则自今以往，视夫人犹路人，视鬼子非吾子，何如？”庆喜曰：“若然，安居士之榻，何心于虫臂鼠肝；游化人之城，举目则凤毛麟角。终希妙道，不逐空轮。以全其天，罔即于诞。昔也迷津，今而登岸矣！”青气复问曰：“缚我者我耶，抑夫人之缚我也？”庆喜曰：“谓儿缚君，则无此神通。谓君自缚，亦无此了悟。特天女之竹枝耳。”青气曰：“天女安在？我当谢之。”

    庆喜命汕妮邀木兰至青气跪而言曰：“始焉见蟒不见我也，继焉缚酋如缚蟒也，青气解矣。”木兰曰：“噩侯天机本清，尘事亦厌，然非仲离不能祛其妄，非少主不能牖其明。从此拨雾见天之境，曲赴乎程；伐毛洗髓之功，一循夫序。无相忘尔，其自勉旃！”青气顶礼而出。木兰谓庆喜曰：“子未识斛斯侯也，盍从玛师悬镜觇之？”庆喜曰：“吾亦未尝看玛师之镜，请从事矣。”遂同诣玛知古，乞其照镜。知古曰：“少主不畏镜光耶？”木兰曰：“恐镜畏彼耳。”庆喜曰：“儿虽形秽，何至如阴阳猓。”皆大笑。时开匣审视，见斛斯大营，碧海驱月，黄旄系星，戟乌不啼，城柝潜警，其铃阁周遭，持弓矢，执干戚，以备非常者。靡不接武而随肩也。

    侯方与余君张弓求博士，披四灵图，烛生隅坐。侯分得六图皆素，第三手以蜃击螺，下一雉一羊，末带一鳄。博士曰：“怪哉！得两合异，四部全矣。”余君与弓，正为侯观征，一巨手自檐际探入，爪长几两尺余，刳柱声如铜铁物。余君喝曰：“骠姚在是，魅敢犯耶？”侯以剑鞘中箸，敲金唾壶，召卫兵入护，盖密令也。神策兵携炬进，见巨手，各以箭射，镞卷裂，翎反击人。侯大惊，则巨手已并曳博士弓出，凝视渺焉。余君正跌足间，一缩项僧从足底涌出，背若负鼓，腹如捧匏，细踝蹒跚，一跃登几，向烛生而嚏，即昏然倒地。僧又出木杯，满贮赤豆，随手撒之。悉化甲士，发喊声如怒蝇，攀余君，缘履上衣。又若万蚁附一鱼骨焉。侯捉剑击几，三十二图尽跳掷。余君绝警，遂吆喝曰：“尔灵之为灵安在哉？”金鹊飞啄僧脑，文狸抉其目，骑蛇刺其尻，黄能啮其趾。僧大叫，跃下地将遁。神策兵二人缚之，假甲士亦复为赤豆，走入地中也。知古曰：“斯象也，吾镜中本无，天女实构之耳。”木兰曰：“苟无斯象，安用彼镜，抑象生于心，不著于自。若顽心冥象，而不知人物之害，何由见性乎？”庆喜曰：“儿亦知一比邱非人，四骨董非物，且无箭不伤手之人，无甲可置杯之物。然非者忽是，无者竟有，其端在天女之存心于烛奸，其委则在儿之纷心于见异，又不若无心之浑漠耳。”知古曰：“镜中多少主未见之人，能以心镜乎？”庆喜曰：“自儿观之，矫臣不合有媚骨，汪泽不宜有荼容。斛斯侯虽天上人，非寿者相，余抚军□鹤之度，将辞九皋。朝廷若作羹醴，焉能需两公也？不足忧乎！”木兰谓知古曰：“请藏镜矣。凡身居局外，尚为之忧心。吾心在镜中，不可以袖手。第不识针砭二师，何久不至岛？而使斛斯余君，坐受魔障也。”知古曰：“子未审缚僧之神策兵耶？其初僧从地起，卫兵若林，侧足瞪目，曾无以寸铁相拟者，为僧所魅也久矣。及四灵之戏成，忽能就地拾遗，虽劲兵无此神术，非二师而何哉？夫韬匿精气，以避赫赫之名，道术人往往如是。”木兰恍然曰：“诚不愧镜师之识，然吾益当亟还岛中也。”遂别二人，告于甘君曰：“噩侯自来岛，吾为之言于斛斯余君，夷才可用，固当为彼先容，岛事方艰，亦或忧吾后至。愿使君早平小武，转策中原也。”甘君曰：“小武正不易平。刘老师云：当在斛斯后，烟尘浩劫。那得先知。吾与天女同赴国忧，各投时变而已。”

    木兰遂辞去，复乘雾行，至斛斯营前。儿魔妗迎出，启曰：“侯命弟子报吾师，余抚军为破擒之妖僧摄去。针砭二师追之，六十刻而响寂，乞吾师速觅针砭而救余君，勿复进帐矣。此时攻岛之镇将，俱无斗志，护城之王师，各动浮言，吾师之策安在哉。”木兰曰：“军中之事，所贵知难，圣者之心，曾无见怪。侯大臣宜镇静，吾自慰之。”入见斛斯侯，问曰：“针砭二师，已擒地下僧矣，何以逸之？”侯曰：“妖僧将走，有两兵缚之，帐中无人识者。妖僧呼名詈之，始知其为二师之假形。吾恳其先觅求张之踪，再醒从事之梦。二师未复本形而去，余君与吾，责此妖摄求张，魇从事诸罪状。妖自陈变巨手者，为刚上人谈禅之尘尾，彼乃演法之龙头，礼释之则吉，刑威焉乃不祥也。余君以其悖妄，置三木勘之，穿木索尽斩，君乃命易索。自出位就视，索忽左右跳，絷余君足，数十隶咸不能解。”妖笑曰：“索之首，在吾腹中，须破腹可取也。时仓卒为妖所卖，吾命剖其腹，刀自内出外而不见血，腹中缕缕出烟雾，若焚异香。有顷，妖僧与余君皆失之，闻二师叱咤空际，似截斗不胜者。疑为逐妖去也，故遣迎告。”木兰曰：“求张返乎？”侯曰：“未也。”木兰曰：“请先救从事。”袖玉刀刺烛生鼻，黑烟袅袅，作灯爆声，始呻吟起，谓木兰曰：“吾梦中曾见天女与女弟子语，乃在是耶。”木兰曰：“斯即从事游魂也，迟两饭时不可救，其索汝于无何有之乡矣。”烛生惊曰：“然则吾殆死而苏者也？”因致谢侯与木兰，问：““求张两君，何尚不还舍？”侯曰：“从事其遇诸涂乎？”烛生曰：“予为僧嚏后，随意散步，出岛城，憩海边破寺，闻隔院有谈四灵图奇诡者，疑为彼两君也。即之果然，皆大骇，予问以何为至此，两君云：‘巨手钩之不能脱，出门变为两翼，负之以登天，野人有夜发鸟机者，翼为击堕。’两人匍匐至寺，以待厥明也。三人正谈夜半变异，针砭二师从海上飞至，各曳求张一人去，云将负之还帐，予哀吁求挈归，二师不可，曰：‘汝神虽离壳，接引非难，彼形已出关，提携至重。有同遭之劫，无独返之魂也。’予忡忡徙倚，不敢出寺门，闻疾雷破寺柱，乃惊寤耳。彼两君至今未归，又何往乎？”木兰曰：“二师之力，无不援两君归者。侯试问中军将，前夜无人识之两兵，尔时又踵门否？”侯从之致询，中军将前曰：“顷又倚戟门而彷徨，正欲请命耳？”木兰曰：“速遣之进。”两兵入，直视无语。大类著魔。木兰呼取水，咒十数语之。两兵各嚏而言，向侯谢曰：“求旃张弓，非蒙大德，命二神人援手，埋骨不知其所矣。”烛生讶曰：“两君从海滨破寺来耶？”答曰：“然。”侯曰：“是求张之言，非其貌也，曷故？”木兰曰：“二师又以所假两兵之形饰两君，狡狯伎俩，吾亦必为也。故有中军将之问，毕竟名士非老兵。吾为返其本。”再咒再□水，倏复求张之面目。侯大喜。二师自外入，侯迎问余君安在？二师曰：“刚和尚腹中香烟，能开谊士之风怀，引达人之绮思。彼遁去，未敢摄抚军也。抚军闻香心动，欲访三生之人，以致神不守舍，遍游鸡笼城而得之，相与绸缪道故耳。”侯诘其三生何人，甘为情死？答曰：“解歌儿者，名鱼，龙阳人也。先一世为巴童角儿，抚军为余美，邑之名诸生，见而悦之，与同寝处者十年。童以瘵疾死。美殉之，再一世为燕女牛氏，抚军为金坚，其中表也。少相狎，长相怜，得遂其私，亦恶于前而乐为之后者也。金坚以嗜痂癖，沦其精髓，先牛氏卒，牛亦以身殉。坚才略过人，为府君推重，置宾客第一。适冥中增筑枉死城，鬼徭既繁，□谤乃起，坚条陈事宜，应免入枉死城者三策：其一，隶本籍隍神之署，社公之家为杂庸，免其勾系，年?科涔???驮劳ゴχ茫?街?婀硇健Ｆ涠??涝虬?菽揪阡驳兀?贡?囊咧?辏?阄廾?俗源??从枳?郑?街?娼┐?Ｆ淙??⑸??眨?创苋胧竦劳?轿?岸。?蛭魃矫憾次?せВ?哺惨运溃?昶侵辉谏礁怪校?街?嫖锘?Ｈ羰牵?蛲魉莱遣恍朐鲋???线现?箍上⒁印８??云渌荡锾斓郏?钣嵩剩?崮芏闯褂拿鳎?⒍?分龋?钥奁??俗洌???佣??猛庾澹?唇窀Ь?病ＥＪ霞?鸺岢鍪溃?嗜??辏?峨褐髡咴疲?

    伏念牛氏先幻角儿，衣冠为友，非同曲里樱桃。金坚旧因余美，杵臼学仙，窃比图中蛱蝶。始则无端求牡，溺志于山下之泉；继乃有意守雌，倾心于道旁之孔。盖顽虽致儆，不戒于官；娈即兴歌，犹忘其弁。谁能破老，都归傅粉之郎；所谓佳人，迥异分香之妓。故扑朔之兔，相驯焉而学妇随，虽毕罗之鸯，过狎者或为朋比，坚当吾始殁，枕股而哭，伤神不言，令人增分桃之义，氏及彼先亡，黄头毁形，青翰沉影，与世矫置幕之风。阴氏之还尸，仍不关阴；尾生之守死，多因为尾。名为伉俪，真觉绝伦；例以漆胶，若堪终古。乃坚已降为嘉种。尚书郎贵不易交，氏犹隔是众生；薄命妾冥无堕行，固其所也。抑有求焉，或其柳毅归来，结前缘于卢氏；韦皋老去，感再世之玉箫。否则酬蕴结之心，君甘绣被；入迷离之眼，奴愿青衣。苟遂意于三生，敢孤恩乎两大。

    主者悯之，请于天曹，仍复其男质，生龙阳民家，为歌儿解鱼。自饰容首，不殊巴童用儿也。年十六，梦金坚来觌，恍然忆夫君下地。四十余年，深恐情人既为显者。华屋难寻，贱子初隶伶官，冶容易歇，乃放游两京，及秦晋洛蜀之都，冀有所遇，卒不知坚之后身，居何等官，能不忘三生人否？且区区之诚，抑郁谁语，正如临邛道士，碧落黄泉，茫茫两处矣。迨粮官幕陈三台赴闽，以乡人从之游，闻闽抚军年四十六，念金坚先彼三十年托生，忻忻若有所得，随海舶至岛中，舍楚人成又连逆旅。天将晓，有叩扉者，启之入，即抚军也。似曾相识，殊不能言，抚军早知其为解鱼，前生为牛氏。又前生为角儿，是刚和尚腹中之香，开其神智，鱼问客何方来？抚军曰：试吟之：

    予犹开府癖，子果弄儿身。

    散步偶相访，闻言多自亲。

    冥缘同一笑，天运长三旬。

    富贵岂能恋，与之因夙因。

    鱼诵诗毕，持抚军而泣曰：“自小子之失丈夫，如盲人而骑瞎马，栖栖靡所，蔼蔼常怀。岂谓乌台贵人，犹然白袷名士，方求燕婉，遂睹鸿仪，悲不尽于陈言，骄辄生于故宠，愿作济盈之雉，无伤淇厉之狐矣。”抚军亦昵之言曰：“歌者惟恋缠头，鄙夫亦期食肉，何能爱鼎，而待还珠乎？”鱼曰：“人固不能忘情，奴实未敢奉命，神护双飞之翼，数悭三接之香也。”于是抚军喟然曰：“嗟乎？此情种不可失，虽复鬼瞰其室，终当吾老是乡。”因问鱼前世事，鱼答曰：“初时若可追忆，故寻其端，往往甚杳，此性之浊也。抚军一一语之，鱼如梦大觉，喁喁儿女，皆不胜情。吾辈不难以术致抚军归，恐正人之魔骤难消减，俟解鱼随抚军还，公忠善谋，必能用之以破贼，只须为军中庆得人耳。”斛斯侯曰：“从二师之言，吾自引诸将迎余君乎？”二师曰：“迎之，则抚军又难为情也。盍俟诸？”木兰进帐曰：“余抚军以一白皙人归矣。”侯出帐迓余君曰：“刚和尚香烟缥缈，吾抚军意态翩□，彼何人斯？伊其相谑。”余君曰：“龙阳人解鱼，与仆有数世之缘，提携以归，共此晨夕，侯得毋罪仆之深耶？侯曰：“君方舒国家之忧，而适有城阙之喜，贺且不暇，奚敢罪焉！”求博士见解鱼，哑然笑曰：“犹忆前年，各梨园以嵩呼节庆，辐辏至京，得见吾子。维时承下风，希宠贲者，名公卿殆无虚夕，而吾子夷然不屑，别有兴怀。诸部中莫能尚也？”鱼答曰：“昔司成欲甘心于君，奴为解纷者再，岂知奔走戎行。故人邂逅，如夫天畔振翮，水中游鳞，无相与之相与是已。”烛生进词曰：“何物妖僧，敢逞邪为乱。迷军旅，侮宾僚，视节钺如菅茅，以中台为傀儡。违天有咎，背德不祥，请以二师之明威，天女之神勇，擒此妖诛之，岛贼自当授首耳。”侯与余君，正乞二师木兰，商灭妖之策。帐外传降酋噩青气至。侯命入见云：

    陶冶群生出一门，如林才鬼莫烦冤。

    要知蛮触原无氏，只说朱陈尚有村。

    收拾野心猿问道，吹嘘灵气雀衔恩。

    阿谁巧觅氤氲使，萍实萍花系性根。

    兰湄主人诠曰：

    事有不可解者，得鱼而忘筌，见兔而忘蹄是也。兹篇之义，以不解解之，不解者人事，可解者天道。著一解之说，遂使六合内自作聪明之人，无处置喙。

    渊明读书不求甚解，博士歌儿之姓，既丝联而神贯矣，琴书之地，辄思博士风怀，声色之场，不废歌儿结习。盖博士亦索解之人，而歌儿有自求之实，比其类而引其伦，牧猪奴之才具，同为博士高徒，射鸟者之生平，半作歌儿故旧。不谓三军之惧，遂见斯人，我歌且谣，如儿戏耳。

    佛氏三世之说，以现在而之于过去未来，圣人以事人知生为言，则举必世而已。小说有唐玄宗太真，世世为夫妇之誓。作诗者云：“他生未卜此生休，”明其信不近义，言难复也。三生石故事，亦是寓言，而泥于轮回之见者，且欲生生而曲解之，奚止三也。史氏指点痴儿幻态，三生而缀之以梦，三生之梦，而穷之曰苦寻。始知其在世一日，皆迷离之境也，梦醒则第四生矣。

    必无斯梦，应有斯寻，卒之生而有梦，梦可无生。且我之梦不能自寻，转而寻人之梦，过矣。此生之梦，人己俱不可寻，忽而寻三生在人在己之梦，抑又过矣。所谓路路错，不曰非非想也，不谓之奇书得乎？

 卷之十七　　连尾生吐胸中五岳

    

    金母昼见旗翻，坐犹虎尾；荦山春生襁负，眠则猪头。论补天炼石之奇，不觉鼻端出火；怀布地成金之愿，何能舌底生华。

    青气跪陈：“愿率红苗三百人，攻岛贼自效。”侯壮之，命与魔妗款。青气曰：“酋已孑然无偶，渠为明副参室中人，无再睹理。前已矢言于甘使君之前矣。”侯叹息，令其隶贺兰侯麾下，进捣群网城，青气自去。木兰献密计曰：“智□当灭，而累败不至死者，恃其师哑喻所授之藏神盒也。请以吾二弟子饰岛女惑之，彼胸中之黑业未完，顶上之朱霞将尽，第见可欲，当舍其身。吾暗护弟子，乘间取其盒，砭师诱战，针师设伏擒之，此妖可歼也。”侯与余君，皆书空作“好”字。时索教谕以飞笺达，侯付余君启之云：

    暧孙呈事：城卧病，奇功以让隐裔。职宜戴罪者不一端，我喉犹念其前功，矜其后败，封章入告，与隐裔俱赐五品头衔，宠莫大焉，恩难酬矣。前以骑尉告身，密给原子充，彼感激图报。来信云：严贼近与梅贼争契童有隙，梅移驻显教岛城，纵情独乐。日购中原善讴儿，配以蛋女为偶戏。近闻城为官军所收，求援于红毛，约以舟师相济，红毛尚无报书。严恃妖僧刚上人之术，时扰汉营，意欲自长群网城，不复与梅策应。职思此时，殆二贼将败之机也；前木镇勇略可任，请端以严事责之，海西侯率职等进剿贼首，譬如怪鸟不同巢，弋取良易，狼狈相失，自不能进退，两头蛇之腰中断，则头皆可埋耳。惟侯与都台，一心运用，经权变通，电扫云驱，伫望三捷，谨呈请进止。

    余君谓侯曰：“索教谕真能用兵者，针砭二师，可与天女及其二弟子，先赴群网城，行前计，仆自与侯继进。诸君坐披《四灵图》，无虑恶鳞漏网耳。”烛生告曰：“前出使之欧阳敏、东郭超，顷已报命麾下矣，乞询之。”侯命入，长揖就坐。陈在红毛日，适梅飒彩征其国兵会岛中，其君复书，许为外应，实则给之。从某二人策也。梅贼若败而投之，如执牢豕矣。侯大喜，将以佐郎头衔酬其劳。辞不受。余君问前时同出使之上官雄，东野俊，可相值否？二人泫然曰：“均不辱命，归途殁于飓风，舟者仅存一人，归告某舟也。”侯与余君及烛生，各涕泗，奏请恤其家。二人长揖去。侯问余君曰：“设贼不投红毛，则奈何？”余君答曰：“不患贼之不外投，惟患我不能败贼。”侯愕然。余君曰：“贼党十倍于王师，往往得地利，海西侯虽勇，望洋则惊。神策兵固精，入险将困，非先夺之魄，何以取其颅？仆则必有道矣。”退入密室，呼解鱼告之曰：“吾今世为大臣，来赴国难，汝当勉图报国，方不负吾。”鱼惘然曰：“奴以身事主，不敢贰心，虽工妍笑，未亲叱咤之项王；亦解清讴，不隶雅歌之征虏。荷戈则无力，草檄则无文，何以教之？俾溲勃之弃秽，见蓄医人；柽椐之芟株，受裁匠氏也。”余君曰：“闻梅贼喜新声，耽外嬖，汝能潜入贼巢，间贼心腹，令彼为处堂之燕雀，失水之蛟螭，吾自有策护汝还，不为贼害耳。”鱼跃起，拜而言曰：“是则所能也，且不至失身。”余君曰：“国事至重，小节何兢兢耶。”遂出，送二师及木兰师弟，指解鱼谓木兰曰：“是儿亦吾用计人也，天女盍护之往来，如两高弟乎？”木兰诺曰：“昔范蠡存于越之宗，陈平解荣阳之厄。不出美人，中丞则不施阏伯之□，兼藉伍参之肉，攻瑕之胜算，投饵之玄机，敢勿尽心，以期援手。”遂辞斛斯侯余君及幕客，与儿魔妗，偕二师去。

    出戟门，解鱼请曰：“阿鱼苦非健步，遑及神轮，有所以善追随者，则幸矣。”针师曰：“是何难？但入吾袖中，悲歌一曲，不翅御风行也。”鱼视师袖中，仿佛人径，牵裾延缘而入，即在山溪间。小憩石磴，见余君与求博士自林中出，谓曰：“汝有显教城之行，吾与博士制新曲，须《大石调》歌之。”出谱相示，题曰《哭荆高》。博士囊中铁笛一，弄音特高，鱼按谱而讴云：

    万古听风萧，太无聊，仰天而啸。攀于期仇也难报，太子丹心也徒劳，只博得燕人血染秦庭草，寒水滔滔。热肠尽洗天将老，莫夸年少，坐上衣冠都白了，竟千年变征哭荆高。虎狼当日相遭，奈何尝试屠狗刀，掷龙泉剑读龙韬，便教舞阳亦作好儿曹。
</div>
    <div class="pagination">
<a href="蟫史_page17.html">上一页</a><span>...</span><a href="蟫史_page13.html">13</a><a href="蟫史_page14.html">14</a><a href="蟫史_page15.html">15</a><a href="蟫史_page16.html">16</a><a href="蟫史_page17.html">17</a><span class="current-page">18</span><a href="蟫史_page19.html">19</a><a href="蟫史_page20.html">20</a><a href="蟫史_page21.html">21</a><a href="蟫史_page22.html">22</a><a href="蟫史_page23.html">23</a><a href="蟫史_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
