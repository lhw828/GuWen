<!DOCTYPE html>
<html>
<head>
    <meta charset="UTF-8">
    <title>绣云阁 - 第 16 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绣云阁 - 第 16 页/共 40 页</h1>
    <div class="content">


                        


第四十二回    三贤庄道止雪雹　五里村法伏虹腰


　　三缄礼仪弗受，辞了村人以及阁内老僧，师徒相继前行。
　　村中女男直送至十里途程，拜舞而别。
　　且说南地多山，水无所泄之处，或成野壑，或成渠道，最下则成深潭，广约数里、数十里之遥。凡类此者，俗号“海子”。海子外少人行走，因此树林茂密，中多精怪霸踞其间。
　　久之精怪肆虐，村人皆弃地远徙，故昔日耕种之区，变而为荒凉之境，豺狼虎豹借以为窟。村人愈让愈宽者，莫过于三贤庄焉。
　　庄胡以三贤名？盖是庄中有李氏者，乃祖阴功广积，无善不行，积之数十年，突生三子，聪明颖悟，迥不犹人，壮仕于朝，皆为名相，故以三贤呼之。庄内沃野千里，多殷富之家，酷尚奢华，彼此夸耀，每遇喜庆事，宰牲极众，甚厌上天。前数年中，已得海子壅水，扫去谷粟，倾毁房廊，村人不知悔厥愆尤，奢华之风仍复沿流不息。岂识遭天之厌，天纵不加以诛戮，山妖水怪亦必从而扰之。若是生者豺狼虎豹，盗人而食，犹其小焉者耳，而海子之内雪雹常飞，如卵如砖，以击村间之屋宇，富者即能培补，无如补培未固，而冰雹又临。是村女男类多露宿成疾，呻吟呼吁，苦不可言。
　　中有严光才者，生性孝友，睦族敦宗，一切善行，难以枚举。海起雪雹，未尝或近彼屋而有损丝毫。村人不计其行为若何，辄以为彼之侥幸漏网，初无一是则是效，欲如严某以免此灾。反欲聚村中之年少力强者，持械器，执弓弩，思破水妖巢穴而绝一村之害焉。不知水妖所畏者有德之人，若以勇力争之，其肆虐也较前而愈毒矣。所以时逢天中，好事者执强弓劲弩，以雄黄为弹，约集多人，将海子四方密密围着。号令一出，弓弹弩炮，齐向海子内发之。方发之时，似无他异，弓弩停后，海子内旋风突起，愈吹愈大。顷刻间黑雾迷漫，遮却天日。一声响亮，雪雹凭空打下，村人无处逃匿，为雹击毙者数百有余。
　　自此海雾绵绵，日降雪雹，村人无可为计，只得约宰猪羊，向海子而祈祷哀怜。雾虽暂撤，然过三日必以雪雹乱加，即宰牲哀祈，总不能免。村人难于居住，半迁他郡。
　　三缄师徒一日来至是庄，极目遥觇，民房尽皆破坍。三缄曰：“是村景象，何以凋零若斯？”狐疑曰：“必有所遭耳。”三缄曰：“汝素好辩，师命汝前去寻一村舍以息肩焉。”狐疑曰：“师欲大第而居乎，抑不必大第而居乎？”三缄曰：“修道人随遇而安，何暇择地。”狐疑曰：“如是不难得之。”言罢，向村竟去。但见居民皆以蓬茅蔽其风雨，房廊虽有，只余梁栋，瓦桷之属丝毫无存。连走数村，俱系如是。狐疑暗想：“早知若此，不应夸口于师前。但不知村遭何害，成兹苦境。”欲为访问，奈何路乏行人，兼之野鸟归林，日将西坠。
　　于无可如何之际，忽见一中年人品，忙忙迫迫，逼面而来。
　　狐疑揖而询曰：“兄将何之，忙促乃尔。”其人曰：“自市归庄，日已西矣，乌得不忙？”狐疑曰：“敢问吾兄，贵境房廊为何尽毁？”其人曰：“吾村之北有一海子，不识何妖在内，常降雪雹击人屋宇，是以挫折不堪。”狐疑曰：“胡不收伏是妖，以除此害？”其人曰：“虽欲收伏，奈无有法力之人。”狐疑曰：“吾师徒善能降伏妖怪，特无人迎请耳。”其人喜曰：“如尔贤师徒能除此妖，吾约村人供其酒食，临行之日多予银两，决不食言。”狐疑曰：“吾师收妖数处，从不需人财帛，但要住居有地，方好收之。”其人曰：“即于吾家安住，可乎？”狐疑曰：“可与不可，须候吾师定夺。吾转请之，汝其在此暂候之。”其人诺。狐疑去不一刻，师徒同至，其人导至家内，数椽茅屋尚无所损。师徒升堂，拜见主人。主人献茗后，设筵款待。筵毕，导入净室，安宿而出。
　　次早，村中父老陆续齐集，跪于三缄之前，祈收海妖，以安乡里。三缄曰：“吾乃平常人耳，乌能收得妖怪？”村人曰：“闻得贤师徒业已收妖数处，何独于吾村而吝之？”三缄顾谓狐疑曰：“是又汝夸口之言也。”狐疑曰：“吾不夸口，昨夜何以得所安居。师以阐道之躯，常抱仁慈之念。如能害除此境，俾村人老幼得以咸安，虽弟子多言，何莫非吾师之德乎？”三缄曰：“汝既夸口，自有收妖法术，奚必求师？”狐疑曰：“师与村人收了此次，弟子自是缄口不言矣。”三缄曰：“汝曾记富良村中收人妖之事乎？”狐疑曰：“人妖尚能降伏，山精水怪可知，汝村人胡不泣而求耶？”村人闻言，齐放悲声，恳除是怪。三缄为其所感，许之。村人归家，各备斋筵，次第供奉。
　　早餐后，三缄呼狐疑而谓之曰：“汝爱多嘴，师即命汝潜入海子中，看属何妖，以好收伏。”狐疑奉命来至海子岸上，举目望之，海水无波，不知妖在何所。归来，三缄问曰：“师命汝往探消息，妖窟安在？”狐疑曰：“吾于海岸周围转过，毫无妖影，恐村人误疑之耳。”三缄曰：“汝言误疑，村内房廊何以粉碎？”狐疑无词而退，暗谓西山道人曰：“汝初入门，胡不趁此机会寻妖巢穴，以立功勋？”西山曰：“师未命吾，如其命及，海妖巢穴吾必入之。”狐疑曰：“汝毋夸口，恐得师命而不能复其前言也。”言讫，请命于三缄，三缄遂命西山探此妖穴。
　　西山领命，乘风直入海子四处周视，并无影响。心中暗计：“是妖恐不在此。”于是穷其海子以外之石穴茂林，一一寻余，刚欲归庄，忽然海烟直起，其中化为楼阁，窗棂四面，幽雅可观。西山道人潜于烟雾，瞥见妖部甚伙，尽属虾精鱼首，凸凹骇人。西山象形化之，随同妖部直上楼阁。未几，红光一朵坠于阁内，群妖拜舞已毕，侍立两旁。西山暗暗偷窥，见得是妖头大如斗，口门如拜，青面赤须，獠牙寸许，向群妖而言曰：“可恨是村人民，不知猛省，人中佳节，各执弓弹弩炮击吾巢穴，令吾今日心尚难容。汝群妖可以齐乎？”群妖应曰：“齐矣，不知大王有何使令？”大王曰：“此日乃抛砖运雹之期，可向西村尽力发放。”群妖应声而去，西山亦杂其中。一时天地昏黑，狂风大作，雪雹如蝗，密坠西庄。西山此时虽见妖容，未识妖之所在，候群妖雪雹抛后，同来楼阁缴令。大王曰：“今日有劳汝等。”遂命左右排设酒宴以赏之。君妖饮毕，大王曰：“吾将归矣。”化作红光一道，滚下海水，群妖四散，楼阁渺然。
　　西山见一女妖行走稍缓，因尾其后，一步一趋。顷之，女妖足力似怯，坐于松下，西山亦傍侧而坐焉。女妖曰：“汝其后大王而归者乎？”西山曰：“然。”女妖曰：“大王恃彼雄威，霸踞此地，常以雪雹为虐，坏民宅舍，并伤民命。吾见民无栖所，心切伤之，故于前月抛砖时为生民请免，大王不乐，鞭吾三百。虽常忿恨，苦于彼威所压，无如之何。倘得天诛此妖，为是方亿兆除去大害，方遂吾心。”西山曰：“姑姑系何物成精耶？”女子曰：“妾乃紫棠花妖也。”西山曰：“汝属花妖，胡以服及大王？”女子曰：“大王居于海于之中，凡历此百里以内山精水怪，概归部下，岂独吾花妖乎！”西山曰：“大王又属何物所化？吾初归部下，尚未知之。”女子曰：“此鳌妖也。力大无穷，道法亦妙，群妖其非所敌，托之庇护者，无不北面事之。”西山曰：“此鳌所居何处？”女子曰：“海子内之西偏有一石穴，其深百丈，其大如舟，鳌宫在焉。”西山曰：“聆汝之言，怨望鳌妖甚矣。吾明告汝，吾乃狐狸修成，今拜在三缄仙官门下为徒，特命吾来探妖巢穴。尔如愿成大道，吾师来讨妖鳌，竭力助之，待妖除后，拜在门下，以成正觉，不亦美乎？”女子曰：“尔毋诳吾也。”西山曰：“吾言非虚，尔其谨记。”女子曰：“尔师徒何日讨此鳌精，须寄吾信。”西山曰：“这是自然，然尔在于何地？”女子曰：“海子后山之左，有一紫棠，高耸山巅者，即吾本根也。”言罢各散。
　　西山归庄，细将花妖所说与己所见，为三缄告之。三缄曰：“如此，尔等各将精神整顿，明日辰刻即起讨鳌之师。”昧爽，三缄命弃海前去，引鳌出战。三服为弃海后应，狐疑为左队，狐惑为右队，椒、蜻二子为左右后应，西山道人则会同花妖接战左右。
　　遣发已定，弃海风车驾动，竟向海子之西而坠，分开海水，直抵鳌宫门首，喊杀声声。鳌妖手执双锤，出得鳌宫，与弃海对敌。弃海假意败下，引出鳌妖。三服手执铜锤，上前接战约百余合，佯为退走。二狐冲出，双双战之，酣斗逾时，又复退走。椒花子前来掠阵，为鳌妖所追。蜻飞向左而来，冲入阵内，恰遇鳌妖势急，鳌首直触己之两股，极力以刺，正中左目，大叫一声，化作红光，滚入海去。蜻飞在岸叫詈百端，鳌妖直如未闻。弃海复入，倚门叫骂，鳌妖在内对詈，绝不出宫。弃海归，禀之三缄。三缄曰：“鳌妖不出，为之奈何？”弃海曰：“吾师胡不以肠绋子收之。”三缄诺，抛去绋子，青黄二气，竟入海子之内。移时而出，不能擒得鳌精。三缄无可为计，曰：“是妖受尽罗织，倘不能伏，师徒去后，此方无孑遗矣。誓必收之。”弃海曰：“吾父所赠飞龙瓶，可以贮兹海水，待水彻涸，妖自无藏身之地焉。”三缄点首，遂以瓶付弃海。弃海来至海岸，持瓶向水一试，瓶竟飞入水中。顷刻间仍复飞出，抚口而视，鳌妖已入此瓶中。急急携回，告之三缄。三缄纳绋子于瓶内，将鳌妖束出，斥责再三。鳌妖俯首皈依，愿拜门下。
　　三缄释去绋子，教以入道秘诀，赠以道号曰“善成”。善成请从师游，许之。西山道人引紫棠花妖师拜三缄，亦传彼修炼之方，赐以道号曰“紫玉”。命回故处加力苦修。
　　三缄除却此妖，不使村人知觉，师徒黑夜暗暗出庄，向南岳而游。径从五里村前，觅得迎春阁而居之。三缄无事遨游村外，倏见天半一虹，弯环如桥，五彩俱备，惊曰：“今非其时，虹何生于天半，又必妖物所作无疑矣。然仅作虹腰为戏，吾不伏之；如其有伤生民，务必诛却。”是日归阁，问及阁中老道。
　　老道曰：“此虹出现已久，且值虹出之日，不焚香炬以拜者，其家是晚必失一人，全无踪迹利害如是，究不知虹属何妖所作。”三缄闻言而怒曰：“是何野妖，敢伤人命。”因于傍晚，命椒、蜻二子探妖消息。
　　二子领命出阁，果见虹垂天外，忙忙乘风直到空际观之，而虹在若隐若现之间，无有定境。椒花子曰：“此虹系妖气凝结，徒观其气，犹如水中观月，在上在下，未可确知。须向虹生之处窥探，乃得是妖底蕴。”蜻飞子曰：“可。”于是按下风车，傍虹而坠，详视虹之所出，在一石穴之中。二子潜于穴旁，欲窥物行止。候已久矣，未见妖出，只得离却妖窟，归禀师知。三缄曰：“是妖必在此穴。西山道人可于三更时，同椒、蜻二子再去探访。”三人领命至穴。三更已过，四更初临，忽闻穴中如雷鸣一般。雷鸣未已，穴外排列四妖，花面绿衣，威风凛凛。排立片刻，穴中出火，如炬照耀。久之出一伟人，身着黑袍，袍上星光灿烂，一行三足齐走。刚出穴口，四妖跪而迎之。伟人曰：“近日村民可焚香炬以敬吾否？”四妖曰：“沿村皆有，独五里村无焉。”伟人曰：“五里村中胆敢小视吾耶？
　　尔四将速到此村，无论老少女男，擒一人来，供吾酒食。”四妖得命，乘风竟去，伟人亦入穴焉。
　　西山道人谓椒、蜻二子曰：“吾随四妖，以视所擒男女而救之。尔归告师，速命道兄、道弟前来相助，救护村人。”二子归，告之三缄。三缄命弃海、三服同至五里村内，密密巡查。
　　西山道人暗尾妖后，且行且止，及到村外，耳闻四妖商曰：“吾等暂为息足，待精力健时，然后去擒一人，以复妖王之命。”言毕，个个呵欠连声，卧于石台。西山意欲举手，恐寡不敌众；欲不举手，恐其各行一方。正踌躇间，幸得三服、弃海与椒、蜻二子同至。西山为之耳语，四人会意，飞上石台，各擒一妖。
　　妖曰：“何人侮予？予将一口吞尔。”椒花子曰：“尔好食人，其先食首乎，抑先食尾乎？”妖曰：“善食人者，不分首尾。”椒花子以股向妖曰：“如此尔来先食吾股焉。”妖喜，刚一张口，椒花子力刺其舌，妖大叫曰：“尔股带锥耶？”椒花子曰：“吾数日前恐为尔食，所以遍体皆带利锥。”妖曰：“尔既不舍，吾忍个嘴头，未必定要食尔乎。”三服曰：“闲言休讲，可将四妖擒去，以禀吾师。”椒花子然之，各擒一妖，归于阁内。三缄见而詈曰：“尔等属何妖邪，敢以人命为儿戏？”四妖曰：“食人之妖，非吾辈也。”三缄曰：“既非汝辈，为何黑夜捕人？”四妖曰：“是村北面有一石穴，穴中一妖，系蟾修成，常以人血为酒。吾之捕人者，乃奉命而来，不得已也。”三缄曰：“然则汝辈又何物所化耶？”四妖同声答曰：“青蛙耳。”三缄曰：“汝欲复命，吾与一人，速速负归，供汝妖王酒食。”四妖曰：“果尔，感德多矣。”三缄遂持绋子，将弃海假为捆束，付与四妖。四妖扛回穴中，妖王喜之不胜。正欲吞噬，弃海以绋子一绕，五妖齐束在手，乘风而回。
　　三缄曰：“汝何毒食生灵，直干天律？”蟾妖曰：“汝毋管闲，吾必食尽是村居民，其念方足。”青蛙曰：“吾愿辅助妖王捕尽是村男女，始遂乃心。”三缄冀彼回头，又为一一开导。五妖不服，反诋以恶言。三缄无奈伊何，斩之以绝此村之患。



                        


第四十三回    入阴罗山猿寄信　奔阳关野马谈妖


　　历五里村百里许，有山名玉女者，高大而奇险可畏，巉崖壁立，石齿嶙峋。山北树木繁茂，从无人迹所到，妖物甚多，时而吐气成虹，时而飞沙走石，往往迷人去路。山之前后，不惟居民远徙，而且路乏行人。三缄师徒一日来到山麓，以此地幽深可爱，欲求一安居之所而玩赏之。奈四顾其间，毫无观剎。
　　三缄叹曰：“是山之下，民居鲜有，观剎亦无，师徒何以安住而玩赏乎？”三服曰：“山中必有亭阁，恐林大繁杂，无由见耳。师可于此暂歇，命一二弟子上山觅之。”三缄曰：“汝言甚善。”遍观诸徒，各皆跃跃欲试，因向椒、蜻二子而言曰：“汝二人善飞，不得难于步履，师命汝上此山去觅一所在，以为驻足之区。须速去速来，毋贪赏玩。”二人得命，乘风而往。东西南三面觅之殆尽，亭阁俱无。
　　二人息足岭头，遥见北山林内，午烟出没。蜻飞子曰：“是地谅有亭阁，不然胡烟生树外如是乎？”椒花子曰：“吾与汝同往观之。”刚入北山，山外一洞高悬，露于崖半，洞门坐一黄衣老着，扪虱自如，突见二人，忙忙下洞，问曰：“二道兄所向何往？”二人曰：“向北山而觅亭阁，以息师徒之足耳。”老道曰：“北山无亭阁之属，其内毒精甚伙，汝如入此，恐难生还。”二人曰：“此中何妖如是其毒？”老道曰：“中有二蛛，修炼数千余载，一名蛛虎，一名蛛龙，二精为众妖渠魁，善能捕人而食。汝可速由南去，否则恐彼被巡山小丑所见，命难全矣。”椒花子曰：“汝又何能居此？”老道曰：“吾在此地修道日久，群妖皆知。”二人曰：“吾不畏之，且向北山一游，看彼将吾何若。”老道曰：“汝不听吾言，恐其受彼牢笼，悔之已晚。”二人不答，直向北山而来。当被小丑见之，归报二蛛。巴蛛手执八卦旗儿向前吼曰：“何处妖魔，敢犯吾境？”椒花子曰：“吾奉师命，特来山内收汝妖魔者。”蛛虎曰：“汝言能收妖魔，谅多道法。”椒花子曰：“若无道法，不敢入汝巢穴矣。”蛛龙在侧，听其夸此海口，手持铁练珠，劈面击来。椒花子身向左闪，蛛虎又以铁练铲击之。蜻飞子见势猛甚，忙以铁灵杵还去。蛛虎躲过，椒花子乘隙击以铁练宝鞭，蛛虎未及提防，正中其臂。蛛龙怒极，忙放铁练珠以击椒花子，复被蜻飞子铁灵杵打下，中彼左肩。二蛛负伤而回，速命群妖持八卦旗儿，于山后山前密密排定，每一旗下派三四小妖逻守。蜻飞子曰：“妖布此阵，不知何为，吾二人不如腾空飞去。”椒花子曰：“可。”将身一扭，腾空而飞。孰知小妖抛以阴罗细网，竟将二子套于网内，悬吊半空。小妖欲噬二人，奈铁鞭铁杵横顺相击，不能近之。二子罹在阴罗，左转右旋，身不能脱。
　　老道在洞，暗思二人自往北山，未见由此而归，其入二蛛之阴罗无疑矣。今日无事，向彼游行，看此二人在于何地。甫入山左，闻林木上有呻吟声，翘首视之，见二人罹于阴罗之上，周身如捆。老道乘群妖已退，低声问曰：“昨日吾与汝言，汝不吾信，而今何如？”二子呼曰：“老道兄急来救吾。”老道曰：“吾不能救汝。汝师现在何所，汝为吾言，吾去告之。”椒花子曰：“在此山麓，祈汝速去通信，以救吾身。”老道曰：“汝等暂为受苦，吾去告与汝师，即来相救焉。然汝罹在阴罗，尚未绝命，亦妖中之有道法者，可将本相与吾言之，往告汝师，庶不以吾言为诳。”椒花子曰：“吾等俱系蜂精，一名椒花子，一名蜻飞子耳。”老道曰：“难怪汝所遇者，蜘蛛精也，所布阴罗甚是厉害，凡飞禽入此，脱身最难，走兽则不能罹之。”言已，驾动妖风，片时而至山麓。见三缄趺坐石洞，参拜毕，立于其旁。三缄曰：“汝何来？”老道曰：“吾乃是山一猿修炼而成。昨见仙官门徒椒、蜻二子来于山内，吾语以北山勿去，彼不听，竟遇蛛妖布起阴罗，为彼所罹，祈吾寄信，冀速救之。”三曰：“汝既寄信于吾，此去北山，还祈引导。”老猿诺。三缄忙命三服、弃海与二狐曰：“尔等同去救护，如妖不服，着一人归，吾自有擒之之方。”四人驱动风车，即随老猿入山而去。老猿导至阴罗处，果见二子凭空高吊，不住呻吟。三服击之以锤，阴罗如丝如绵，软而且牢，不能得破。弃海怒气勃勃，击以画戟亦然。二狐曰：“是物何缠绵若斯，吾且以身钻之。”亦随钻而随合。四人面面相觑，难以为情。蜻飞子曰：“道兄胡不救吾耶？”三服曰：“吾等力已用尽，不能破此，为之奈何？”蜻飞子曰：“速禀吾师，看师作何区处。”狐惑曰：“如是尔等在兹守着，吾归禀之。”三服曰：“急急前来，毋得稍缓。”狐惑曰：“事属危急，安敢怠乎？”言讫，乘风而返。
　　二蛛在洞，伤已痊愈，为之商曰：“二人罹在阴罗，谅难以脱，吾弟兄今日同去食之。如再迟延，必生他变。”计定出洞，群妖拥后如云。三服遥见二蛛凶恶异常，遂与弃海、狐疑闪于樟树之下。待其将近，三服向蛛虎头上一锤打来。蛛虎大叫一声，倒退数武。弃海忙举画戟，以刺蛛龙。蛛龙以铁铲挡之。蛛虎见蛛龙战接弃海，三服持锤而助，转身与三服力战焉。
　　狐疑或时助弃海而战蛛龙，或时助三服而战蛛虎，约战数百合，胜负不分。
　　狐惑回到山麓，告之三缄。三缄曰：“阴罗网非火莫破，吾之绋子善能生火，待吾抛在空际，尔去助阵。”狐惑闻言，复返北山，正遇五人当场大战。于是狐惑助弃海，狐疑助三服。
　　二蛛力怯，步步退后。忽然天半绋子坠下，声若雷鸣，火光直射阴罗，霎时化于乌有。二子倒地，不醒人事。老猿持丹在手，曰：“阴罗恶毒，惟吾之丹可解。”遂纳二子口中，片时苏来，与弃海诸人同归山下，其时绋子已将二蛛捆回矣。
　　三缄询曰：“汝在此山曾食多人？”二蛛曰：“入吾山者诛之，未入者未尝妄伤一命，望仙官详查。”三缄曰：“汝愿归吾正果否？”二蛛曰：“愿。”三缄释去其捆，仍以本名为道号。二蛛拜师后，椒花子引老猿上前，亦拜三缄求收门下。狐疑在旁禀曰：“彼曾以丹活及椒、蜻二子。”三缄喜，赐号“护道”，又以入门妙诀，一一为三人言之。三人同愿追随云游天下。三缄曰：“汝愿从游，不可辞其劳苦。”三人曰：“吾等前生未能修有功果，所以化为异物。幸得吾师收入门墙，教以大道，仙班之内不敢妄期，但能复转人身，亦不枉投师也，敢辞劳苦乎。”三缄曰：“人生在世，即享厚富至贵，终不免黄泉之路，如花开放，转眼成空。何若敬体《黄庭》，脱却凡躯，不受轮回苦恼之为愈？吾之途程奔走，无非修此外功。待到功成，名列仙班，其心乃遂。汝诸弟子切毋畏难退缩，半途中止，师之望也。兹者南海地面已不远矣，吾于四方，必游到尽头之处乃止。汝等内功勤习，外功济人利物，随为师作之。”诸弟子同声应曰：“谨遵师教，不敢有违。”三缄立意前奔，历遍绿野青畴，行尽江淮河汉，不知不觉，夏去秋来，松涛助虫声以时鸣，黄花映白芦而争放。师徒行行止止，突过小溪，岸上立一白发老人，愁结眉梢，携笻怅望。
　　三缄师徒临岸息足，见老人憔悴之容而询曰：“老叟在兹何事？”老人见问，双目垂泪，咽呜不能成声。三缄候其心伤后，从容复询。老人曰：“吾族冯姓，贱号容端，翔节母难之期，吾女归宁，路过溪岸，忽被妖风所卷，踪迹渺无。吾之一生只有此女，至今老无依靠，饮食供奉皆彼周全，不知何妖惨攫之去。吾死期至矣。故每日于此望洋悼叹，难为外人言之，幸得道长问吾，不得不心伤而痛泣。”三缄曰：“是地旧有此妖否？”老人曰：“无之。”三缄曰：“狂风卷动时，可知汝女去向？”老人曰：“吾婿曾言，刚起狂风，女牵其衣，顷将夫妇吹至对面沙洲之侧，吾女释手，大叫救命一声，此风刮地扬尘，竟向野马山而去。”三缄曰：“汝婿未去寻乎？”老人曰：“是山常出毒兽，谁敢入之。”三缄曰：“叟家历此几许？”老人曰：“由溪岸转上，不过二里之遥。”三缄曰：“如是，吾师徒今宵暂宿汝室，吾命弟子入野马山内寻汝女焉。”老人曰：“吾女已失三日，安能尚生？”三缄曰：“试去寻访，生耶更美，死耶亦得其尸以厝之。”老人喜，即导入室。室甚宽敞，颇可安住。师徒歇息片时，老人设斋以待。餐罢，三缄暗命三服，与西山道人、蛛虎、蛛龙，同往是山探妖消息。
　　四子得命，耀武扬威，各驾风车，四面并进。寻至山半，见一洞府高阔如廊，洞外紫榴一株，捆一妇人于其上。三服近而询曰：“汝妖耶，抑民间妇耶？”妇曰：“妾乃民间女子也。”三服曰：“如何到此？”妇曰：“为妖风卷至耳。”三服曰：“卷汝至此胡为？”妇泣曰：“强妾为婚，妾不乐从，鞭抽甚酷，已无完肤。”三服曰：“妖在何处？”妇曰：“山后妖王请去饮宴，闻得宴罢归洞，即诛妾焉。”三服曰：“汝其白发老人冯容端之女乎？”妇曰：“然。”三服曰：“既是冯翁妞妞，吾释汝捆，与吾道弟乘车而回。”妇曰：“恩人救得妾身，德戴不朽矣。”三服将妇解下，付与西山，驱动风车先回。妇归，冯翁不胜欣喜，寄信乃婿。婿来，细问入山之由与得归之故，其妇详告所以。婿悲欢交集，忙然归去，备办斋供，以奉师徒。
　　三服自将妇人遣回冯宅，常在洞门行走，未见妖归，遂与二蛛分路寻觅。三服寻到山后，瞥见崖下一洞，言语哝哝。近前偷觇，一红眉青面，一红眉绿面，二大汉子品坐于上，一红眉粉面者独坐于下。于是隐身入洞，听其所谈者何。刚入洞门，闻得下座大汉言曰：“吾用妖风卷一女子，意欲以为压洞夫人，恨彼烈性不从，捆于紫榴树间。此宴罢时，可同去破彼之喉，以饮鲜酒。”上座大汉曰：“鲜酒久未沾唇，如得饮之，自是爽口。”下座大汉曰：“只要吾兄不嫌，弟当奉敬。”无何宴罢，三人下席，挽手将行。三服急出洞门，转过山坳，见二蛛曰：“妖已访得，快随吾归。”二蛛同至前洞，三服命隐洞之两旁，己身化作妇人，束于花树。事事停妥，三妖已至，入洞坐定，吩咐二三小妖掐破妇喉，呈之案上。小妖得命，来至树下，正待举手，三服以锤击之，立即丧亡。三妖尚在高兴，一妖慌入禀曰：“二三小妖，已为妇人击毙矣。”三妖厉声吼曰：“村间妇女，胆敢为厉耶？”本洞妖王怒趋出洞，妇人见而哀曰：“祈汝饶吾，愿与为妻，同偕百岁。”妖王笑曰：“昨日胡不应诺，今为后山妖王知之，将掐汝喉，以血为酒矣。”妇泣曰：“汝心残毒如斯，汝来，妾有一言相嘱。”妖怜其美，方向前去，早被三服劈面一锤，妖不能敌，倒地化为野马。蛛龙突出，力以两手扭着马耳。野马向前直奔，嘶鸣之声动摇山岳。洞内二妖齐出，三服敌青面，蛛虎敌绿面。惟蛛龙所扭之马，遍山奔走。蛛龙不释，野马力憋而息于松下焉。
　　蛛龙手执丝縧，将欲捆其四足。野马恐为縧束，愈肆狂奔。蛛龙无奈彼何，翻身上背，两足跨定，任其所之。
　　片刻之间，约走千里。蛛龙曰：“任尔奔驰，只劳尔力，吾安闲于尔背，有何畏乎？”野马曰：“吾颇有力，日日驰驱，使尔不得其所焉。”蛛龙曰：“吾以天下为家，天下即其所也，尔又何能脱身乎？吾劝尔，不如归服吾师，代其步履，俟道成日，亦不无余光之叨。”野马曰：“尔师何人？”蛛龙曰：“吾师乃上界虚无子一转，受紫霞真人命，阐大道于人间，无论水怪山精以及世人之好道者，俱为指点正途，不入旁迕。故而云游天下，以积外功。其追随者，弃海乃龙王之子，三服乃铜头鬼王，西山道人、狐凝、狐惑乃狐妖归服，椒、蜻二子属蜂精所化，善成、护道属鳌精老猿所化，若吾姓蛛名龙，兄名虎，属蜘蛛精所化，尽皆妖部，何畏尔等耶？”野马曰：“山水精怪能归正道，可成仙乎？”蛛龙曰：“不望成仙，拜师何益？”野马曰：“如尔所说，吾愿归之。”蛛龙曰：“与尔同部者何妖？”野马曰：“绿面者熊妖，青面者鹿妖也。二妖法力甚高，吾亦为彼挟制。”蛛龙曰：“不怕彼有法力，吾师自能伏之。”野马曰：“尔师今在何处？”蛛龙曰：“今在溪左冯姓宅内。尔所卷之妇，即冯翁妞妞也。”野马曰：“如是吾掉转路头，片刻可至。”蛛龙曰：“此时不知吾兄三服与熊、鹿二妖相战，胜负若何。”野马曰：“候会汝师，再探消息。”言罢，奔走如飞，转瞬已至溪左。
　　蛛龙入室，参拜三缄而禀曰：“弟子擒得野马精，愿投师门下。”三缄传进，野马拜舞毕，长跪座前。三缄曰：“汝愿投吾门中，不可变易初志。”野马曰：“坚如铁石，至死无有变迁。”三缄命之起，转谓蛛龙曰：“三服、蛛虎未见归来，汝速去视之。”蛛龙得命，飞空而去，来至山岭，正值二人已败下风。蛛龙上前与二妖大战数合，奈彼吐气成雾，迷却路径。冲杀无从，暗偕三服、蛛虎逃归庄所，禀之三缄。三缄曰：“二妖如此猖獗，吾必收之。”当念真言，抛去绋子，青黄二气自空飞来，霹雳一声，坠于山内。



                        


第四十四回    停云阁谈元伏虎　侍郎院讲义还官


　　熊、鹿二妖正在洞内喜曰：“今日累战累胜，彼败下风，谅已知吾雄威，可以弹压数百里水怪山精矣。”言之未已，忽见洞外一黄面赤须，一青面赤须者，手持黑索，向洞抛入。二妖方欲出门，早被黑索捆束，凭空提出洞门，昏懵无知，坠于村内。见一道长上坐，疾声詈曰：“尔以熊、鹿畜身，稍能化作人形，胡不在洞静炼尔道，反在此山扰害村人？今日被吾所擒，尔有何说？”詈已，遂命狐惑捧出斩妖仙剑，电光直射二妖之顶。二妖俯首座前日：“仙官赦宥，从今不敢出此山外，扰乱人间。祈开一线慈悲，感戴不尽。”三缄曰：“尔愿潜形，须要坚定心肠，如背吾后又生歹意，二次擒着，断不汝饶。”熊、鹿二妖只是叩头。三缄见其不拜门墙，知彼兽心未化，遣之而去。
　　师徒辞了老叟，复向前行。约走旬余，将近衡山地界。三缄谓狐疑曰：“是地已见衡山高插云头，师欲于此稍息鞍马，不知可有寺观否，尔去访之。”狐疑诺，来至村郭，极目四顾，并无行人往来，仅一小小童儿，身伏犊背，牧于田畔。狐疑遥而问曰：“牧犊小哥，是地何名？”不应。问之再三，亦不应。
　　近前细视，已入梦中矣。狐疑拍颈呼之，牧童突寤，惊而言曰：“打虎，打虎！”狐疑曰：“虎在何地？”牧童以手擦目，谛视良久，不语不言。狐疑曰：“尔何卧于犊背？如犊奔走，岂不跌死乎？”牧童曰：“吾家门外，时夜卧一猛虎。阿爷嘱家人勿寝，恐虎破门入室，梦中为彼所噬，是以有误清睡。今被睡魔缠之耳。”狐疑曰：“此虎，从伺地来耶？”牧童曰：“吾语传言，是方停云阁，不知创自何代。阁内间有虎卧之形，村人亦常见其出入，而其中又无甚踪迹，未识此虎究在是阁何地而居。”狐疑曰：“岂有虎居阁内而不见其形影乎？”牧童曰：“吾等常牧于阁之前后，每入阁玩耍，见一白发老道，须眉古怪，甚属怕人。幸彼时坐东廊，见吾辈入阁喧哗，反归净室。
　　好事者傍隙偷窥，彼仍独坐室中，无他异处。或有时入阁，则老道不见。总之若隐若现，去来无常焉。”狐疑曰：“阁在何所，尔其导吾观之。”牧童曰：“尔欲往观，吾归吾家，正由是阁耳。”狐疑曰：“尔将归乎？”牧童曰：“吾昨夜畏虎，未曾入榻。今日早归早卧，方能补昨夜未卧之功。”言已，驱犊前去，狐疑后行。行不过二里之遥，牧童向狐疑指曰：“前面茂林深处，即停云阁也。”指后，牧童斜由左归。
　　狐疑缓向阁行，刚到阁前，层层石级，苔藓满地，嫩绿如蕉。狐疑拾级直上，已入阁门。门外绿竹千竿，两旁老松千头，马髭疏疏，龙鳞齿齿，微风过去，涛声四起，有若泉流。阁内紫薇数株，叶密枝繁，花开正盛。左右两廊相对，当中一亭高耸。狐疑直到亭内，缘梯而升，约三四层，别无所见，惟首层一榻眠一老道，鼾声如雷。狐疑心恐惊之，悄然复下，又于廊之左右穿堂入室，玩赏一周。意欲再为盘桓，恐师冀望，忙忙迫迫由原径而回。
　　三缄曰：“命尔寻访寺观，可有之乎？”狐疑曰：“历此二三里许，有停云阁焉。”三缄喜曰：“阁名停云，正吾师徒停足之所。”遂命狐疑前导，师徒陆续而来，竟入阁中。
　　是夜，三缄谓诸弟子曰：“汝等同师云游，沿路除怪收妖，无时或暇，而于大道未尝一传。今居此间，雅致幽深，是传道地也。吾于明日讲究道旨，汝等各整精神，尽心听之。深者得深，浅者得浅，由此而造，自能自成。”诸弟子曰：“承师不弃非类，收于门下，如得一二大道，能成不朽之身，师德不敢忘也。”果于次早，三缄整衣高坐，诸门人排列两旁，屏息静立。
　　三缄曰：“大道非他，乃天地自然之道也。欲入虚无之道，先敦伦常之理，如君臣、父子、夫妇、昆弟、朋友，克尽其所当为者，而后伦常之道得，乃可称为有道之人。以有道之人而欲长生不死，则继进以虚无大道。大道何以为虚？道在空际，思之则有，不思则无，道之所以空且灵也。何以为无？道在无形，以无形而欲造为有形，则先从无形中除却渣滓。渣滓者，心内之物欲也。道虽至大至明，物欲一蔽，则大者不大，明者不明。惟将物欲扫除，俾方寸如玉镜秋泉，一尘不染，与初生之赋性纯粹无异，然后道能得之。此习大道者，故以清心寡欲为要务。心既清矣，又必令子精坚固以炼其羽翼。羽翼既炼，气始足而神始完。用乃功时，要使是心恬然淡然，无为而为，不思不虑，如以空囊而盛空物焉。然此其次之，而其秘总在能内守虚无。大道之习，尽于是已。一切奇而不正者，非大道也。”
　　三缄讲道至此，忽然狂风大作，亭上飞一白虎，下坠阁之中堂，俯首于三缄座前；化为白发老道，欢欣拜舞曰：“吾虽毒类化人，访道之心，非不久矣，然所遇道家者流，概属旁敷，无一正孰。吾几欲吞诸腹内，免坏道门，奈何习道之人，不忍出此。今在亭上酣眠者，因访道四方，不得其传，以为此生无复望矣。不意仙官来阁，为及门讲道，言言恺切，字字金针，令吾闻之而心镜忽明。伏冀仙官赏收为徒，以任奔走。”三缄曰：“聆汝之言，是欲成大道者。既不吾鄙，愿拜门下，吾赐汝号为『乐道』焉。可将吾所传一二炼修，如不能进时，师久为汝讲说。”乐道得此，心愿已足，侍立于三缄之旁。
　　三缄曰：“此方曾有妖部扰及生民乎？”乐道曰：“无之。”狐疑曰：“汝言无之，何牧童所言前夜有虎卧彼宅外耶？”乐道曰：“此或本虎而欲噬人者，吾不知也。”狐疑曰：“虎属汝之同类，汝谅得知。”乐道曰：“虎亦犹人也，有善有恶，为善与为恶不同类，见则相背而不相亲，以其彼此存心大不侔也。吾虽虎类，久无虎心矣。即见有虎，犹且畏之，矧与同党乎？”狐疑曰：“吾不信以虎而尚畏虎者。”乐道曰：“汝不信以虎畏虎，汝亦信以人畏人乎？”狐疑曰：“以人畏人，是畏其彼强于此也。虎力皆强，有何所畏？”乐道曰：“虎有心毒，有不心毒者，不毒者每见毒者而畏之。若吾虎也，而为道为乐，凡不道者则不愿为，故见人之无所不为者，俱甚畏也，何况同类。”三缄：“乐道谈理透澈，其于大道庶几可近矣。然习道之人，以济人利物为外功，汝可访是虎而驱除，即系汝第一功焉。”乐道曰：“如是待弟子访之。”言罢，飞身而去。
　　顷之归阁。三缄询曰：“所访如何？”乐道曰：“近村地面无虎。前夜之虎，乃村人蒋明允，思欲暗毙孤侄全业归之。
　　事虽未成，心虎出现，其实非真虎也。狐疑曰：“岂有毒念起于隐微，而即现之外哉？毒念既能现之于外，蛇蝎皆毒物也，何以不现蛇蝎而独现虎乎？”乐道曰：“吾闻称人心毒，辄曰如虎，未闻如蛇如蝎者。”狐疑曰：“乐道入门，善于巧辩。”三缄曰：“非巧辩也，谈理正大而合于道旨。吾门之先入大道者，必此人也。然乐道既言无虎，是地靡有所害，吾将行矣。”师徒于是又向前进。诸弟子各将所传之道默悟乃心，自不必言。
　　三缄暗思：“吾道虽未大成，从游者日众，不知七窍此际于道若何？倘得一遇其人，相与同炼，或可神早出舍，以朝上皇。”耿耿于怀，思之不置。
　　岂识七窍自官阶削去，朝日为珠莲所惑，酒色交加，魔障深深，难以回首。时值郝相诞日，七窍与珠莲乘舆同归。是日相府喜宾济济，皆属朝中贵宦。庭前大设筵宴，音乐齐奏，入耳悠扬。七窍饮了酒肴，欲与珠莲同回馆驿，郝相夫妇苦苦留定，夜来宴设内庭，杯酒之间，郝相询及七窍曰：“吾婿自谪官后，不思复出仕乎？”七窍曰：“思之虽甚，何由得之？”郝相曰：“如此，何必归之急也。明日系华侍郎诞辰，婿可与吾同至彼府拜祝。侍郎属严相子婿，既通往来，吾求严相调停，自尔官阶易得。”七窍诺。
　　次日，厚具礼仪，与郝相同车，竟到华府拜祝。及至设席，郝相与严相同饮一筵。酒兴浓时，郝相曰：“吾常羡慕严公，家人戚属，同食王爵也，不枉位冠朝臣，寿享八旬，备极人生乐事。”严相曰：“郝公过誉矣。吾日思维，毫无好处。”郝相曰：“即如华侍郎为公佳婿，年甫四秩，官升极品。只此乘龙贵客，人世已难得之。”严相曰：“弟闻兄婿亦仕王朝，大由小升，未必少却三公之位。”郝相曰：“承公荐剡出仕海南太守，奈逆贼扰境，已为汤文玺奏削官职，吾甚忧之。”严相俯首沉吟良久，曰：“公之乘龙品貌如何，惜吾未睹。”郝相曰：“今在侍郎府中拜祝，弟呼之来拜见吾兄。”于是遂呼七窍参见严相。严相睹其品貌魁梧，因誉之曰：“郝兄乘龙福泽过人，亦调羹手也，何以官阶暂失为患。”郝相乘机曰：“吾婿可拜严公门下，他日官位切冀栽培。”七窍即在筵前行师生礼。礼毕，严相曰：“尔且耐守斋居，自有佳音寄尔泰山也。”筵罢，郝相率七窍归府，曰：“严相所许，断无虚诳。尔逢佳节以及严相诞日，宜往拜之。”七窍记诸胸怀，不时往来严府。
　　约有一载，严相与之奏请出仕南龙。即日领凭，涓吉上任焉。
　　郝相祖饯时，与七窍言曰：“吾婿此次得严公秘荐作南龙邑宰，尔去为民父母，须于大处用意，使民颂德歌功，毋似海南示禁小务，俾民怨尔，致酿巨祸，官阶为之失去也。”七窍唯唯。归来馆驿，大设筵席，邀饮辞行，严公、侍郎一同来馆。
　　郝相曰：“吾婿沐翁婿之德深矣。俟官阶暂进，乃谢殊恩。”严相曰：“些须奏请之劳，何容挂齿。”筵席既散，七窍又于各府拜别，然后夫妇与同老母，乘舆在道，望南龙而来。
　　紫霞真人坐在洞府，谓复礼子、虚灵子、灵昧子、正心子、诚意子曰：“七窍蠢才，又得官阶矣。二次三缄西北云游，必为所制，吾当教以化身之法，以引七窍复原复本，乃遂吾心。
　　不然白送一仙子而坠地狱，吾何忍乎？”复礼子曰：“七窍迷路甚深，恐弗到地狱而不知也。”紫霞曰：“人生在世，不指其迷则愈陷愈深，迷途难返。吾命尔即速临凡，在半途之中巧为化导，用以时时警动，不使彼心蒙蔽，或能头颅掉转，亦未可知。”复礼子领命，乘云来在天半，望见七窍车驾遥临，忙忙坠下云车，化一老道，竟向舆辇而来，敲动渔鼓而歌曰：“名利场中是祸坑，平地陷入深复深。见几多贵而转为贱，见几多富而转为贫。只愁得两鬓如雪，只虑得两眼花昏。留不住春光迅速，难逃那双足齐伸。黄泉路上，谁是夫妻父子？夜台凄楚，哪见儿女孙曾？还不是只身独影，去会阎君；但见得赏善罚恶，铁面无情。有善的阎罗尊敬，恶大的去化兽禽。就是尔官居极品，富有金银，到此时自觉淡如水，冷如冰；何不趁早诵《黄庭》，炼我气，固我精，扶持衰老作仙真。休错过复本根。莫以大罗仙子骨，一旦坠入地狱门。”唱毕，直到舆前，与七窍结缘。
　　是时七窍之心，若有一线感悟。珠莲忙进以巧言曰：“方外野道之谈，何必信之。在彼以术迷人，总在神仙二字。妾问郎君，曾见有几人习道而成仙真者？”七窍为莺声一啭，一线之路又已化于乌有。复礼子复歌以讽珠莲曰：“长舌为厉古人言，入耳偏如蜜味甜。吾问汝冶容几度春光好，吾问汝媚态能留几多年？也不过春花入眼，转瞬凋残，死榻上，赴黄泉，还不是一梦幻境，哪有真焉。况汝属水族变态，灵附尸还，怎弗与他同修炼，修成齐赴大罗天。”唱已，又向珠莲结缘。珠莲詈曰：“汝恃道以迷人，岂能迷得吾辈耶？”怒命侍从推之而去。复礼子无奈彼何，回洞复命。
　　七窍舆马望前进发，不觉已至南龙，役使郊外争迎，好不侥幸。刚入衙内，前宰弃一老婢，乘机拜见珠莲。珠莲熟视逾时，乃掖入室而询曰：“汝蚌母耶？”老婢曰：“然。”珠莲泣曰：“自分散后，母魂依于何所？”蚌母曰：“娘自与儿分散，仍傍海岛安身。前岁得遇灵宅真人，与吾言及，才知几配七窍，任赴海南。吾到海南访之，又闻失官久回都下。意欲来都寻访，转思阴阳两隔，相识何能。灵魂至斯，见此衙老婢已没，因附其尸而活。恐他日娘女不能相认，仍化原形。衙中人以吾为怪，前宰卸事，竟弃而去之。不料吾儿郎君得选此任，娘女复获重逢也。”言罢，咽呜不止。珠莲曰：“儿亦命奉灵宅，魂附郝相女尸，日夜思娘，恨不一见。今而觌面，何幸如之。”老蚌曰：“儿婿此次复官，又谁之力？”珠莲曰：“此皆郝相拜求严公荐剡耳。”老蚌曰：“他且不论，娘在衙中，儿何安置？”珠莲曰：“娘稳居此，儿自有以处之。”



                        


第四十五回    灵宅洞群妖毕集　北凤山二翠同修


　　老蚌自此在七窍衙中，珠莲以闲人奉之，亦不使之修其驱使。母女无事，时时商议复三缄之仇，以杜道门。七窍不知，惟放衙时与珠莲饮酒为乐。
　　且说老蛟自海岛战败受戮，精灵不散，四处云游，得遇灵宅真人，饮以固魂丹，收为门徒，俨然魂与魄合，形影如常。
</div>
    <div class="pagination">
<a href="绣云阁_page15.html">上一页</a><span>...</span><a href="绣云阁_page11.html">11</a><a href="绣云阁_page12.html">12</a><a href="绣云阁_page13.html">13</a><a href="绣云阁_page14.html">14</a><a href="绣云阁_page15.html">15</a><span class="current-page">16</span><a href="绣云阁_page17.html">17</a><a href="绣云阁_page18.html">18</a><a href="绣云阁_page19.html">19</a><a href="绣云阁_page20.html">20</a><a href="绣云阁_page21.html">21</a><span>...</span><a href="绣云阁_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
