<!DOCTYPE html>
<html>
<head>
    <meta charset="UTF-8">
    <title>三国志通俗演义嘉靖壬午本 - 第 26 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志通俗演义嘉靖壬午本 - 第 26 页/共 88 页</h1>
    <div class="content">
孙权领众据江东
　　孙策忽见于吉于户内来，掣剑欲砍于吉，策自倒于地。众人救入卧房，昏迷不醒。策母吴夫人来视疾。须臾苏醒，说于吉之事。母曰：“吾儿屈杀神仙，以致招祸。”策笑曰：“吾自十六七跟父出征，杀人如麻，贤愚不知多少，何曾有为祸之理？今杀妖人，以绝大祸，何足惧哉！”母曰：“因汝不信，以致如此，可作好事以禳之。”策曰：“吾命在天，妖人岂能为祸也？”母亲劝之不省，自令左右人暗修善事以保之。

　　是夜二更，策卧于房内，忽然阴风骤起，将灯吹灭复明；灯影之下，见于吉立于床前。策倚床头，仗剑掷之，铮然有声。策大喝曰：“吾平生誓诛妖妄，以清天下！汝为阴鬼，何敢近吾！”言毕，忽然不见于吉。

　　其母闻之，转生烦恼。策乃扶病强行，以宽母心。母见孙策日渐黄瘦，转求修斋设醮以禳之。策闻知，乃与母曰：“儿自幼从父纵横四方，未尝见父敬信鬼神，母亲何故谄佞以事之？”母曰：“非也。凡人生天地之间，谁不有死？但分清浊耳。禀其清者，英魂不散，升天为神；禀其浊者，幽魂不散，入地为鬼。圣人尚云：‘鬼神之为德也，其盛矣乎！’又云：‘祷尔于上下神祗。’鬼神之事，不可不信。汝屈坏神仙，岂无报应？吾已令人设醮于郡之玉清观内，汝可亲往谢罪，自然安矣。”

　　策不敢违母之命，遂上轿至观。道众出迎，策心不喜，勉强入观内。道士请策焚香，策乃焚香而不谢。忽香炉中烟起不散，结成华盖，华盖之上立于吉。策见之，急离殿宇，下廊庑而走。行不到数十步，又见于吉立于面前，策掣从者所佩之剑就砍。一人中剑而倒。众人视之，乃前日下手杀于吉者，剑入于脑，七窍内迸流鲜血而死。策教抬出埋之。比及出观，于吉又当于观门之前。众皆不见，惟策见之。策曰：“此观即妖人之所也！”坐于观前，随唤武士五百人拆毁其观。武士上屋揭瓦，皆坠于地。策独见屋上立着于吉，用手推之。策转怒，令武士一齐放火，烧毁观宇。火光中，见于吉飞瓦掷之。

　　策急回府，又见于吉在府前。策乃不进府，遂点起三万军马，于城外屯扎野寨。策夜宿中军帐，令武士各执长戈大斧，绕帐而立。是夜，独见于吉披发而来。策于帐中叱喝至晓，如狂若醉。次日急归城内，城门内又见于吉，策不顾而归府。母亲因从者尽白其事，哭泣不已。是夜，策见于吉数十番，眼不能合。比及天明，母至，见策极其瘦弱，母曰：“儿形容全换矣！”策教取镜照之，见其形容，自觉失惊，回顾左右曰：“面色如此，当何复建功立事乎？”忽见于吉立于镜中，策拍镜，大叫一声：“妖人”，金疮迸裂，昏绝而死。

　　母令人扶入卧房内。须臾策醒，见金疮粉碎，乃自叹曰：“吾不能复生矣！”随即请张昭等诸将皆入，策嘱付曰：“中国方乱，夫以吴、越之众，三江之固，足以观成败。汝等善相吾弟！”乃取印绶，唤弟孙权近卧榻边曰：“若举江东之众，决机于两阵之间，与天下争衡，卿不如我；举贤任能，各尽其心以保江东，我不如卿。汝宜想父兄创业之艰难，勿轻易也！”权拜受印绶。策语母曰：“不孝男，天年已尽，不能侍奉慈母；今将印绶付弟权，望母朝暮训之。父兄旧人，慎勿轻怠。”母乃嚎哭曰：“恐汝弟年幼，不能立事，当复何如？”策曰：“吾弟胜我十倍，江东必然无失。但内事不决，可问张昭；外事不决，可问周郎。恨周郎不在左右，不得嘱付也！”唤诸弟曰：“吾死之后，汝等可听于孙权所使。宗族中有生异心者，众皆斩之。骨肉为逆，不得入祖坟迁葬。”唤妻桥氏曰：“吾与汝不幸，中途相分。早晚汝妹若入见时，可嘱付教对周郎说知，在意辅佐吾弟，休负我平生升堂拜母通家之义也。”策又召文武曰：“汝等善佐吾弟，保全忠义之名。”再语孙权曰：“汝若负功臣，吾阴魂于九泉之下，必不相见。”嘱讫而亡，时年二十六岁。史官有诗赞曰：

　　独战东南角，人称“小霸王”。运筹如虎踞，决策似鹰扬。

　　威震三江静，名闻四海香。临终遗大事，应是识周郎。

　　曾固诗曰：

　　兵跨三江敢战争，民连六郡喜安宁。

　　光辉寒日金盔重，血染秋波宝剑腥。

　　眼阔尚嫌天地小，心高不信鬼神灵。

　　疑诛于吉浑闲事，只恨东南落将星！

　　题于吉诗曰：

　　来往东吴数十年，尽知于吉是神仙。

　　英雄不信虚无事，览镜犹然气触天。

　　评曰：

　　英气杰济，猛锐冠世，览奇取异，志陵中夏。然皆轻佻果躁，陨身致败。且割据江东，策之基兆也，而权尊崇未至，子止侯爵，于义俭矣！

　　孙策既亡，权哭倒于床前。张昭曰：“此非将军哭时也。且周公立法，伯禽不师；非欲违父，时不得行也。周礼，凡遇丧事，即罢政事。时有徐戎作乱，伯禽罢哭而征之，盖急于王事不得已也。伯禽乃春秋鲁王也。方今天下未定，休只管哭而废大事。况今奸雄竞起，豺狼满道，乃哀亲戚，顾礼制，犹开门而揖盗，未可以为仁也。”张昭言罢，乃令孙静理会丧仪之事，即改易孙权之服，令扶上马，便出理会军马大事。权生得方头大口，碧眼紫髯。昔日有汉使刘琬入吴，见孙氏昆仲曰：“吾遍观孙家弟兄，虽各才秀达然，皆禄祚不终。惟孙仲谋形貌奇伟，骨体非常，必有大贵之表，而又亨高寿。众皆所不能及也。”时权既掌江东大事，尚恍惚未安。人报中护军周瑜自已提兵回吴。权曰：“公瑾已回，吾无忧矣。”

　　却说周瑜守御巴丘，听知孙策中箭，因此回来。将至吴郡，听得策亡，星夜来奔丧，哭拜于灵柩之前。吴夫人出，以遗嘱之言尽告周瑜。瑜曰：“瑜岂敢当托付之重任哉！”吴夫人曰；“江东之事，全仗公谨。愿无忘伯符之言，则孙氏举族荷戴矣！”周瑜拜伏于地曰：“敢不效犬马之力，继之以死乎！”权入，拜谢曰：“权愿不忘先兄之言，明公训诲。”瑜顿首曰：“某以肝脑涂地，以报相知之恩。”权曰：“今承父兄之业，将何策以守之？”瑜曰：“方今英雄并起，得人者昌，失人者亡。须得高明远见之士，以佐将军，江东自定也。”权曰：“亡兄有言，内事委托张子布，外事皆赖公瑾为之。”瑜曰：“子布贤达之士，将军当以师礼待之。瑜驽钝不才，恐负倚托之重，愿荐一人以辅将军。”权问是谁，瑜曰：“此人胸怀韬略，腹隐机谋。生而丧父，奉母至孝。其家极富，大散资财，以济贫乏。瑜为居巢长之时，将数百人经过，因无粮食，往求稍助。其家有两囷谷米，各三千斛，见瑜言，即指一囷与之。平生好击剑、骑射，寓居曲阿。祖母亡，还葬东城。友人刘子扬数次请往巢湖就郑宝处，此人未去。将军可速召之。”乃临淮东城人也，姓鲁，名肃，字子敬。权遂教周瑜请之。

　　瑜奉命亲往，肃接着共坐。肃问其故，瑜将孙权相待之意白之。肃曰：“刘子扬曾召吾往巢湖，吾欲就之。”瑜曰：“昔马援答光武云：‘当今之世，非但君择臣，臣亦择君。’今吾主人孙将军亲贤贵士，纳奇录异。且吾闻先哲秘论，承天运代刘氏者，必兴于东南，推步事势，当其历数，终成帝基，以协天时，是烈士攀龙附凤驰驽之秋。吾方达此，足下不须以子扬之言介意也。”肃从其言，遂同周瑜来见孙权。

　　权甚敬之，与之谈论，终日不倦。一日，众人皆散，权留鲁肃共饮，同榻抵足而卧。至夜半，权问肃曰：“方今汉室倾危，四方云扰，孤承父兄之余业，思立桓、文之政。君既惠顾，何以佐之？”桓、文乃齐桓、晋文之事。肃答曰：“昔汉高祖区区欲尊事义帝而不获者，以项羽为害也。今之曹操可比项羽也，将军何由得为桓、文乎？肃窃料之，汉室不可复兴，曹操不可卒除。为将军计，惟有鼎足江东，以观天下之衅。规模如此，亦自无嫌。何者？北方诚多务也。因其多务，剿除黄祖，进伐刘表，竟长江所极而据守之，然后建号帝王，以图天下，此高帝之业也。”好议论。权曰：“今尽力一方，冀以辅汉耳，此言非所及也。”肃曰：“古云人皆可以为尧、舜，但恐将军不肯为耳。”权大喜，披衣起谢曰：“深承教诲，愿共享富贵！”自此，权大喜，赠鲁肃老母衣服帏帐，居处受用。

　　昔时周瑜荐鲁肃，肃乃荐一人见孙权。其人因汉末避乱江东，治《毛诗》，通《尚书》，明《左氏春秋》。事母至孝。琅琊南阳人也，复姓诸葛，名瑾，字子瑜。权见瑾甚敬之，拜为上宾。瑾劝权勿通袁绍，且顺曹操，后却图之。权听诸葛瑾之言，遣陈震以书绝之。

　　曹操知孙策已死，计议起兵下江南。侍御史张纮谏曰：“乘人之丧而伐之，既非古义。若其不克，成仇弃好，不如因而厚之。”曹操从其言，遂封孙权为讨虏将军，领会稽太守；就委张纮为会稽都尉，赍印往江东。孙权太喜，又得张纮回吴，三年，孙策遣张纮献方物至许都，拜为侍御史。因封孙权，仍回吴辅孙权。令与张昭同理政事。既领会稽，缺人管事，张纮乃荐一人合淝长：此人居上虞，乃吴郡吴人，姓顾，名雍，字元叹，雍字元叹。言为蔡伯喈所叹，因以为字。乃汉中郎将蔡伯喈徒弟。其人少言语，不饮酒，严厉正大。权以雍为丞，行太守事。自孙权威震江东，乃深得民心。

　　却说陈震回见袁绍，说：“孙策已亡，孙权领众。曹操封权为讨虏将军，结为外应矣。”袁绍大怒，遂起冀、青、幽、并等处人马五十余万，复来取许昌，战曹操。未知胜负如何？ 

曹操官渡战袁绍
　　却说袁绍起兵五十余万，望官渡进发官渡在郑州中牟县北。夏侯惇发书告急。曹操急引文武等官，尽数起兵，得七万人，投官渡来迎敌，留荀彧守许都。

　　先说袁绍兵将临发，田丰又上言曰：“各宜守待，以候天时；若妄兴兵，必有大祸。”逢纪谮曰：“主公兴仁义之师，田丰出不利之语！”绍遂欲斩之，众官告免。绍教枷杻送狱，恨曰：“待吾破了曹操，明正其罪！”

　　催军进发，旌旗蔽野，刀剑如林。行至阳武地名下寨。沮授谏曰：“北军虽众，而勇猛不及南军；南军虽精，而粮草不如北广。南军无粮，利在速战；北军有靠，宜且缓守。若能旷以日月，则南军不战自败矣。”绍怒曰：“田丰慢我军心，吾已囚之，回日必斩。汝又敢又如此也！”叱左右：“锁禁军中，待吾破曹之后，与田丰一体问罪！”绍前后续添大军七十五万，东西南北安营，周围连络九十余里。

　　细作探知虚实，报到官渡。操军新至，闻知皆惧。曹操与谋士商议，荀攸曰：“北军虽多，不足惧也。吾南军皆精锐之士，无不一当十。但利在急战。若迁延日月，粮草不敷，军必散矣。”操曰：“此言正合吾机。”

　　传令点将校，摇旗鼓噪而进。北军分一半来迎。两阵相会，排成阵势，杀气遮天，征尘蔽日。北军中审配教拨弩手一万人，伏于两翼；弓箭手马军五千，伏于门旗内，约定炮响齐发。北军中画鼓三通，袁绍金盔金甲，锦袍玉带，立马阵前；两掖下大将，张郃、高览、韩猛、淳于琼等。旌旗节钺，甚是严整。大叫：“请曹操答话！”南军内，门旗开处，曹操出马，左右摆列许诸、张辽、徐晃、李典、于禁、乐进等诸将，各持兵器，勒马听使。曹操以鞭指袁绍曰：“吾于天子之前，请奏汝为大将军，总督山后诸郡，何故数次欲反乱耶？”绍怒曰：“汝托名汉相，实为汉贼！罪恶弥天，甚如王莽、董卓，尚敢诬人造反耶！”操曰：“吾今奉诏讨汝！”绍曰：“吾奉衣带诏讨奸贼！”操怒，使张辽出马。张邰来迎。二将于阵前斗到四五十合，不分胜败。曹操暗暗称奇。许褚忿怒挥刀，纵马直出。高览挺枪来迎。四员将未见输赢。曹操阵内夏侯惇、曹洪，各引一千军，两胁齐攻，冲北军阵。审配在将台上看见曹军来冲阵，放起号炮，两下弩箭齐发，中军内弓箭手都拥出前面乱射。曹军如何抵挡，望南急走。袁绍驱兵掩杀。曹军大败，尽退官渡去讫。

　　袁绍移军，逼近官渡下寨。审配言曰：“可拨兵十万去守官渡，就曹操寨边筑起土山，令军人下视寨中放箭，操必弃此去，若得此隘口，许昌可得矣。”绍乃从之，于各寨内选调有力军人，用铁锹土担，齐来曹操寨边，垒土成山。原来官渡寨栅，如城一般周围筑三十余里广阔，傍有河、后有山为之险要，因此难行。曹操见袁军垒土山，张辽、许褚皆要出城冲突，被审配弓弩手当住咽喉要路，不能前进。十日之内，筑成土山五十座，上立高橹即云梯也，分拨一半弓弩手于其上，以乱箭射之。曹军大惧，皆顶牌遮箭守御。一声梆子响处，矢下如雨，皆蒙楯音盾伏地，楯，即遮箭牌也。寨中乱窜。寨外北军呐喊而笑。

　　曹公见军慌乱，请谋士求计。刘晔进曰：“可作‘发石车’以破之。”操急令晔进模样，连夜造“发石车”数百乘，分布营墙之内，正对土山上云梯。候弓箭手在上放箭时，营内一齐拽动石车，车上势大，炮石飞空，乱打云梯。打中云梯，人无躲处，弓箭手死者无数。北军皆号其车曰为“霹雳车”。由是北军不敢登高窥望。

　　审配又献一计，令军人用铁锹暗打地道，直透曹营，号为“掘子军”。曹军营中遥望见山后又掘土坑，操又问于刘晔。晔曰：“此是北军明不能攻取，其暗掘伏道，必透营而入。”操曰：“何以御之？”晔曰：“绕营内可掘长堑，伏道必无用也。”操连夜差军掘堑，伏道到堑边，果不能入，空费了许多军力。

　　操守官渡，自八月起，至九月终，绍军不退。操军马疲乏，粮草缺少，意欲弃官渡，回许昌。持疑未决，乃作书遣人来许昌求荀彧。荀彧书呈报之。书曰：

　　奉承钧命，使决进退之疑。愚意论袁绍，悉将其众聚于官渡，欲与明公决胜败。公以至弱当至强，若不能制，必为所乘，是天下之大机也。且绍乃布衣之雄耳，能聚人而不能用。伏以公之神武明哲，而辅以大顺，何向而不济！今军食虽少，未若楚、汉在荥阳、成皋间也。是时刘、项莫肯先退，先退者则势屈也。公以十分居一之众，画地而守之，扼其喉而不得进，已半年矣。情见势竭，必将有变，此用奇之时，不可失也。区区拙见，尽竭忠诚，惟明公裁察焉。

　　曹操得书大喜，令将士各效勇力守之。

　　绍军约退二十余里。操遣将出营巡哨，有徐晃部将史涣获得北军，问其动静，答曰：“早晚大将韩猛运粮军前接济，先令我等探路。”徐晃捉其人见曹操，言运粮事。荀攸曰：“韩猛倚仗匹夫之勇，卒见轻敌。若遣一人，引轻骑数千，半路击之，可断其粮，绍军自乱矣。”操曰：“谁可往？”攸曰：“只徐晃足可敌也。”操差徐晃将带史涣并火具先出，许褚、张辽救应，六千兵分两队行。

　　当夜，韩猛押送粮车数千辆，来奔绍寨。正走之间，山峪内徐晃、史涣三千军出截。韩猛飞马来战徐晃。两骑才交，史涣杀散人夫，放火烧粮车。韩猛抵敌不住，拨回马走。徐晃催军尽烧辎重。袁绍军望见西北上火起，败军报来：“有人劫了粮草！”绍急遣张邰、高览去截大路。徐晃烧了粮回，正撞见张邰、高览人马拦住。却欲交锋，背后张辽、许诸军到。两下夹攻，杀散北军，四将合兵一处，回还官渡寨中。曹操大喜，赏劳了当，分出一军于寨外结营，为掎角之势。

　　却说袁绍败兵救得些小粮食回还，绍大怒，欲斩韩猛，众官劝免，打为小军。审配曰：“粮食乃军家之重事，不可不用心。乌巢乃屯粮草之处，必须得重兵守之。”袁绍曰：“吾筹策以定。汝可回邺郡监督粮斛，休教军士缺乏。汝便速往。”审配日：“军机至重，不可忽也。”绍曰：“吾行兵二十年，非不能也。汝当萧何之重任，亦非小可，休教吾费心。”审配辞去。袁绍遣大将淳于琼，部领督将眭元进、骑督韩莒子、吕威璜、赵睿等，引军二万，去守乌巢屯粮之所。淳于琼，字仲简，平生好酒性刚，军士多畏之；自至乌巢，以为闲逸之地，终日与诸将聚饮。

　　却说曹操军粮将尽，急发使往许昌，教荀彧、任峻措办粮食，星夜火速解赴军前接济。使命出寨，行不三十里，被北军抄掠，捉见谋士许攸。攸字子远，南阳人也。为人多傲，酷嗜财帛。少时曾与曹操为友，此时攸在绍处为谋士，径取操书来见袁绍。绍问有何事，攸曰：“曹操起军马，尽屯官渡，与我军相拒，许昌必然空虚。若分轻骑，星夜掩袭许昌，而许昌可拔也，则奉迎天子以讨曹操，操可擒也。如其未溃，首尾相攻，必破之矣。今操粮食已尽，正可乘时两路击之。”绍曰：“曹操诡计极多，此书乃诱敌之谋也。”绍不听。攸顿首言曰：“今若不取，必为虏矣！”正劝绍举兵之际，忽有人自邺郡来，呈上审配书，先说运粮事；后尽皆言许攸在冀州时取受民间财物，滥令子侄辈多科税，粮入己，尽皆收下狱中鞠问，俱皆招认明白。绍览毕，大怒曰：“滥行匹夫，尚有面目于吾前献计也！吾知汝与曹阿瞒有旧，想是受他金帛，与他行计，啜赚吾军耶？本欲便斩汝首，反道吾不能容物，权且寄头在项！”大喝一声乃退。

　　许攸仰天长叹曰：“忠言逆耳，竖子不纳！吾子侄已遭审配之害，吾有何面目见天下之人乎！”欲拔剑自刎，左右夺剑而劝曰：“主人何故自死耶？袁绍非治世之人，不纳直言，久后必为曹操之擒。主既与曹公有旧，何不背暗投明，以避袁绍之害？”只这两句言语，点醒许攸来投曹操。单主袁绍合休，有胡曾诗曰：

　　本初屈指定中华，官渡相持勒虎牙。

　　若使许攸财用足，山河争得属曹家？

曹操乌巢烧粮草
　　却说许攸被袁绍叱退，满面羞愧，欲寻自尽，左右曰：“何不去投曹操？”一句言语点醒之后，攸遂引数个从人步行出营，径投曹寨。伏路军人拿住，攸叱之曰：“我是曹公故友，快去报复，言南阳许攸来到。”军士慌报入大寨。

　　操方解衣歇息，忽听得帐前报许攸私奔到寨。操大喜，不及穿履，跣足出迎之。遥见许攸，抚掌大笑曰：“子远子远，许攸字也。远来，吾事济矣！”就辕门大笑，扶攸入坐，叙旧情。操乃先拜于地。攸慌扶起曰：“公乃汉相，吾乃布衣，公何谦逊如此？”操笑曰：“子远是操故友，岂敢以名爵相上下乎！”攸曰：“某有眼如盲，屈身袁绍，言不听，计不从。今特弃之，来见故人。愿丞相无疑焉。”操曰：“吾素知公信义之士，有何所疑？愿闻子远授绍之计。”攸曰：“吾教袁绍差拨轻骑，乘虚袭许昌，首尾相攻。因绍不从，吾故弃之。”操大惊曰：“若袁绍用子远之言，吾等皆死无葬身之地也！”操遂下拜曰：“袁绍势大，不可当之，望子远教我破绍之策。”攸曰：“丞相军粮还有几何？”操曰：“可一年支用。”攸曰：“非也。”操曰：“有半年耳。”攸正色而起曰：“吾正心相待，汝何相欺耶？”遂趋步出帐。操急请住曰：“子远勿嗔，尚容实诉。运至军粮，可支三月。”攸笑曰：“世人皆言孟德奸雄，今果然也。”操亦笑曰：“兵不厌诈，尚容布露。”遂附耳低言曰：“寨中止有此月之粮。”攸应声曰：“休得诳语！汝粮尽绝！”操乃愕然曰：“何以知之？”攸取出操与荀彧书以示之，曰：“亲书何人所作也？”操惊问曰：“何处得之？”攸以获使言之。操执手曰：“子远想旧交之情，望赐教诲。”攸曰：“丞相孤军而抗大敌，不求急胜之方，此取死之道也。攸有一策，不过三日，使袁绍百万之众不战而自回也。擒绍父子，宜在今日。丞相肯听之乎？”操大悦，求计于攸。攸曰：“袁绍军粮辎重，皆积于故市乌巢，袁绍营北四十里。今拨淳于琼为将军、运谷使监支。琼嗜酒无备之人，公选精兵诈为袁军，问之则曰：‘吾蒋奇也，差来护粮。’到彼烧其辎重，断其粮食。不三日，绍军自散也。”操大喜，置洒重待，留攸于寨中。

　　次日，操自选马步军士五千人，皆妆作北军旗号。张辽等与操曰：“袁绍屯粮之所，安得无准备？丞相未可轻信，恐中许攸之计耳。”操曰：“非也。许攸此来，吾始知天败袁绍也。方今吾军粮食不给，难以久守；若不用攸之计，则是坐而待其困也。若彼有诈，安肯留我军中乎？吾亦欲劫寨久矣。请君勿疑。”辽曰：“亦须防北军乘虚，却取于此。”操笑曰：“吾已筹策定了。”曹教荀攸、贾诩待许攸，曹洪守大寨，夏侯惇、夏侯渊一军伏于左，曹仁、李典一军伏于右，以备不虞。教张辽、许褚在前，徐晃、于禁在后，操自引诸将居中。人衔枚，马勒口，前后五千人，黄昏离官渡进发。

　　是夜，建安五年十月二十三日，星光满天，沮授在军中与监者曰：“今夜众星朗列，我欲观象，可引吾出。”监者遂引沮授出外。授仰面观之，忽见太白逆行，侵犯牛斗之分。授大惊，急求见袁绍。是夜，绍醉中听得沮授有密事见报，唤入问之。授曰：“今夜仰观天象，见太白逆行于柳、鬼之间，流光射入牛、斗之分，必有贼兵劫掠于后。乌巢屯粮之所，不可不提备。速遣精猛将于间道山路巡之，免被曹操之策算。”袁绍叱之曰：“汝乃得罪之人，敢以妄言惑吾众耶？”大叱监者曰：“吾令汝禁固囚人，辄敢放出，乱言祸福！”一剑将监者斩之，别唤人牵沮授去。授出叹曰：“我军皆亡在旦夕，吾尸骸不知何处污土也！”掩恨而去。

　　却说是夜淳于琼新接粮草，遂收屯住，只与诸将饮酒，醉后卧于帐中。

</div>
    <div class="pagination">
<a href="三国志通俗演义嘉靖壬午本_page25.html">上一页</a><span>...</span><a href="三国志通俗演义嘉靖壬午本_page21.html">21</a><a href="三国志通俗演义嘉靖壬午本_page22.html">22</a><a href="三国志通俗演义嘉靖壬午本_page23.html">23</a><a href="三国志通俗演义嘉靖壬午本_page24.html">24</a><a href="三国志通俗演义嘉靖壬午本_page25.html">25</a><span class="current-page">26</span><a href="三国志通俗演义嘉靖壬午本_page27.html">27</a><a href="三国志通俗演义嘉靖壬午本_page28.html">28</a><a href="三国志通俗演义嘉靖壬午本_page29.html">29</a><a href="三国志通俗演义嘉靖壬午本_page30.html">30</a><a href="三国志通俗演义嘉靖壬午本_page31.html">31</a><span>...</span><a href="三国志通俗演义嘉靖壬午本_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
