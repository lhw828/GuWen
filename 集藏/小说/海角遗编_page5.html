<!DOCTYPE html>
<html>
<head>
    <meta charset="UTF-8">
    <title>海角遗编 - 第 5 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>海角遗编 - 第 5 页/共 11 页</h1>
    <div class="content">　　第二十七回

　　何练兵南社坛交锋杜典史通河桥拒敌

　　举石持刀膂力劲，平生侠烈喜谈兵。南坛血剑横相向，壮士从兹显姓名。

　　卑卑典史未知名，国乱辞官亦甚轻。桥下奋戈思抗敌，始知忠义本天生。

　　何练兵讳云鹏，字飞九。本太仓籍，久住常熟，为武生，谙习韬略，力举五百斤石，使八十斤大刀，邑中勇士也。崇祯末与弘光初，现任本县练兵官，极得兵民心者。至是隶子张部下，子张令其率民兵打二阵为策应，正遇敌逼子张父子于南社坛。坛下地方宽广，矢铳交发，既而短兵相接，飞九争先，手刃甲首两颗而返。

　　杜典史，明朝官也。兵戈阻绝不得还乡，众百姓因推为领兵之首，亦在子张部下。子张令其率民兵守通河桥，为何飞九策应，交锋于桥堍下，斩其冲锋甲首，士气俱奋。俄而铳箭雨集，所部多伤，朱千斤船上开炮，又被敌人躲过，竟打不着。杜典史力不守桥，乃由甘泉衙退过迎春桥。是役也，三人所部皆战，气百倍之，民兵卒不能取胜，何也？良由西庄至社坛通河桥，虽系城外，俱是民居稠密之处，即古城中巷战也。巷战之法，伏兵屋内，惟用火烧屋，斯人不能藏身，又可以助威，火烈之处，人不敢近，则冒烟以精锐突之，矢刃交下，必能取胜，所谓势如烈火也。清帅得之。子张虽晓其故，然既藉民兵之力，自然体恤民情，无烧民房之理；更兼训练日浅，终不比纪律之师，所以不能得志耳。

　　第二十八回

　　胡龙光火烧东仓巷大清兵铳打九万圩

　　常熟黎元当受灾，懦夫胡镇守城来。惟知畏敌如熊虎，岂顾民居化作灰。

　　火炮西城声震天，邑中男女似熬煎。龙光一技无施处，坐待城垣顷刻穿。

　　东仓衙小东门外，迎春桥南也。清兵既过通河桥，杀到迎春桥下，见桥上乡兵朱卖面等状貌魁梧，守备甚严，竟收兵仍到西庄。胡来贡遂欲划河为守，桥以南悉差人纵火焚之，民房及竹行皆为煨烬。是夜黄昏风起，惟见火光烛天。哀哉！九万圩城内，西南隅也。

　　清兵由城外水墩庵西，设立大炮，本皆时子求营中的器械、火药，从五更打起，至辰牌时铅弹直打到城隍庙壁。胡龙光本无守城之志，坐在凌驾山上，并不发一矢、开一炮拒敌，乡兵无主，守御器械又没有，渐渐退散。于是清兵取民间门窗屋木作大筏渡城河，蚁附而登，砍开南门，放大军一拥入城矣。

　　第二十九回

　　抢头刀金老姜应数强出头冯长子遭擒

　　大兵入境岂寻常，巧语花言金老姜。不料身为刀下鬼，临终还认戏文场。

　　冯长通邑称学霸，眼底人无开口骂。从未谙军情，喧传总不听。门闭怒叱咤，出门栅已下。兵马正临城，遭擒几丧生。

　　《菩萨蛮》

　　是时清兵猝至，南门外异事甚多。金老姜，陆宦班唱丑老优也。南塘岸上，老姜头戴长综帽，身穿大袖青衣，首先拈香跪接。前锋到，作胡语问曰：“蛮子，可有孟哥儿？”老姜不解其语，又曰：“是物。”老姜随作戏场谑语曰：“佛在东塔寺。”遂被一刀砍了。老姜至死尚以为做戏也。后边人见不是头，走得快者活了，走不及者俱被杀死。

　　先是金李庵桥有姓金者，茹斋善士，平日焚修念佛诵经，不轻菩萨者。

　　夜梦城隍大神示以杀戮簿，花名册第一名即姓金，其人之名亦在数内。善士哀求告免，神曰：“数也。其能免三刀之厄乎！但赐汝正而毙焉，足矣。”

　　后其人十三日果为清兵杀伤于西庄神庙中，身被砍三刀不死，十六日亲族寻着，抬至家而后殂。所为姓金者开刀，盖有预定之数云。

　　冯长子，南门冯己苍身长力壮，人目之为冯长子。又曰：“冯大拳头”，盖秀才而任侠，终不脱书生气象也。是时在孙光甫家午饭，光甫闻报，投箸而走，己苍则徐曰：“有时家营在，二图清兵焉能猝至？”饮啖自若。饭毕，踱到南门，门已将闭，反叱咤门者，急急挨出城，为清兵所获，其弟庠士冯三，亦被获，大骂不屈而死。己苍眼见，遂吞声受辱，被擒至军中，背剪绑于船上，因将官俱在岸上打仗，未经发落。时满船皆露架利刃，己苍觇守者稍宽，徐以手就刃断缚，翻身跃入水中，以素识水性投水而遁，得脱虎口。

　　后五六年以忤贪官瞿知县，打死于狱中，士林冤之。


　　第三十回

　　丁景素力救北门民褚德卿义释邹氏仆

　　城南火发军声乱，城内人民争走窜。怪杀闭城门，如林士女喧。景素出城公干，扬鞭急呼唤。

　　缓辔待人跟，千人得出奔。

　　《菩萨蛮》

　　城中搜获剃头人，仔细推详是难民。奇货可居由众意，德卿一力保其身。

　　丁景素讳元炳，住福山塘上新桥下。弘光朝，官授圌山都司。到任后，即奉差解银往板子畿。值清朝破南京，水师蔽江而下，景素随刘诚意舟过金山脚下，为镶蓝旗张部下所获，以舌辩得不剃发放归。胡龙光与之有旧，且以其自敌中来，颇知敌之虚实，延为幕宾。十三日午后，猝闻大兵至，士民走集北旱门，为守者所遏不得出，众方皇皇无措。适景素乘马至，谓守者曰：“我奉将令出城公干，可速开门。”门启，景素故缓辔，待士民走完然后去，所救何止千余人。

　　褚德卿讳世培，里中以武艺勇力闻者。十六日早起，率民兵三百，持何羽君号箭，进城剿捕。行至县前，遇一剃头满妆大汉，手执铁爬，奋前格斗。

　　德卿挥兵御之，大汉竟连断枪十余根。泥水匠周二运枪中其左腿，力不能支，杀死于徐清臣店中。德卿遂扬兵至南门，由西门将出北旱门，搜至邹日升家，于草窠中获一剃发男子，众以奇货，急欲杀之，取其首级请功。德卿视其人系新剃发，且语音又属本县声口，心知其冤，诡曰：“且押出城去，禀过何爷枭首。”左右曰：“诺。”既出城，过吊桥，德卿谓人曰：“此难民也，吾辈岂可妄杀其，舍诸。”此人抱头称谢，上山飞奔而去。后询之邹鲁贤壁邻，果其家仆也。

　　吊琴川

　　南望虞山每怅然，人谋虽好数由天。邑中乡勇歌同泽，海上名王听反偏。

　　守士欲延炎汉祚，挠功忌着祖生鞭。只今故老犹垂泪，花落空城泣杜鹃。

　　第三十一回

　　胡来贡匹马奔福山时子求孤舟走塘墅

　　虎威狐假气吞牛，玉带朱衣谁与俦。城陷敌人来索战，抛戈弃甲一场羞。

　　爪牙八百卫华轩，势焰薰天知已昏。城破营头掉臂散，孤舟踯躅走无门。

　　此时胡来贡扎营凌驾山，遥望南门已破，即上虞山门缒城而下，率所部弃城，飞身上马，由李家桥走福山塘。身伴上各带所诈银两、细软轻微之物，匹马冒风雨，竟奔港上，拉义阳王、李太傅等，扬帆而去。计城干净矣，其如百姓吐骂何。

　　时子求所部八百人，不过是平日因亲托友，狐假虎威，虚张声势，诈人报怨之辈。一闻城破消息，各为身家星散去讫。充其初意，本欲弄坏常熟县事，使杀人填满城濠，报了夙怨，然后再作良图耳。不料至此，营头既散，爪牙羽翼一空，投清下海，两着竟一时来不及，仅与家僮四五舟在塘墅地方东藏西躲，彷徨莫之，悔亦晚矣。


　　第三十二回

　　战城中壮士横尸避相府秀才喋血

　　轰雷炮发城头缺，乡兵巷战犹不歇。杀气横空山岳摇，呼声震地雌雄决。白刃交，宝刀折，猛拚一死项溅血。多少官军拜下风，琴川壮士树奇节。

　　《鹧鸪天》

　　失节乡官里巷羞，书生却少远谋猷。只道降臣家必保，争先尽向宅中投。遭屠戮，总无留，长街短巷遍行搜。弄巧成拙被人笑，笑他血溅绛云楼。

　　《鹧鸪天》

　　清师一拥而入城中，杀死乡兵尚多，皆由跨塘桥且战且走，至县前转西，扎于慧日寺前打仗。清兵一支由大街，一支从香花桥南来，两头截住厮杀，乡兵无一人免者。惟有躲过大难者云：“此时但闻喊杀之声震地。”次日尸横满街，河水尽赤。其走透往西者，剩十余筹汉子，伏在闲来步，步土地祠中，候人少者取之。适有两个胡妆的人，踯躅而过，众人一拥突出，只见在后一人拔刀相持，瞬息间十余筹汉子砍得精光，不曾走透一个。后有躲在屋中者知之，而传说耳。所谓强中更有强中手也。

　　其走到北水门者，撞着清兵在城门口，又狠打一仗，杀死之人，月城湾里到吊桥边，尸堆高五六尺，而乡兵头目姚胖等俱死焉。相府钱牧斋，家半野塘绛云楼也，书生鹅气，不约而同，读书人见识，俱道牧斋降过清朝，身将拜相，家中必然无兵到的。孰知屠城之令既下，岂在乎一个降官家里。第三日人传说，惟有绛云楼上杀的人多，且大半是戴巾，平日做秀才，读书人面孔。盖到此际，以使乖而误者也。

</div>
    <div class="pagination">
<a href="海角遗编_page4.html">上一页</a><a href="海角遗编.html">1</a><a href="海角遗编_page2.html">2</a><a href="海角遗编_page3.html">3</a><a href="海角遗编_page4.html">4</a><span class="current-page">5</span><a href="海角遗编_page6.html">6</a><a href="海角遗编_page7.html">7</a><a href="海角遗编_page8.html">8</a><a href="海角遗编_page9.html">9</a><a href="海角遗编_page10.html">10</a><span>...</span><a href="海角遗编_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
