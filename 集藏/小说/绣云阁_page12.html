<!DOCTYPE html>
<html>
<head>
    <meta charset="UTF-8">
    <title>绣云阁 - 第 12 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绣云阁 - 第 12 页/共 40 页</h1>
    <div class="content">
第二十八回    白鹿洞雪中三顾　黄粱梦榻上重逢


　　次日，乌泽升座，将珠光娘母带至大堂跪下，拍案骂曰：“尔母女原受管辖于龙君，为何乌合老蛟，叛逆水国。无容别议，可付斩妖台碎段身躯，以为后之叛道者鉴。”老蚌曰：“吾娘母皆系女流，本为老蛟势迫受害，望国公原谅。”乌泽曰：“既系老蛟势迫而然，何吾观望云头，珠光丫结胆敢冲入，擒献老蛟。老蛟被吾饰词，原情释放，珠光复行扭返，束其手足，吊拷营房。吾于此时苦楚受尽，哀怜万状，尔竟置若罔闻。吾无如何，只得现出原形，凭尔处治，尔反以恶言戏谑，监入土牢。幸国公乃上天星宿临凡，不应死于尔手，为珠英救出。吾奏龙君，珠英救得国中大臣，罪赦万死。至尔母女，刀斧手与吾押赴斩妖台，候旨斩决。”刀斧手听得钧旨，遂将母女押去，跪于台中。
　　乌泽入宫，缕晰复奏。龙君下旨一道，国公捧出宣读云：“虾精原属水国之臣，突为老蛟势迫同逆，然水国士卒，彼未伤及一人，显见身服老蛟而心仍归于龙主，罪在可赦。若蚌妇珠光，以女流而迫从老蛟，叛逆龙宫，朕所不咎，何以乌泽奉旨求救，辄敢监之土牢，是明与老蛟同谋叛逆无疑矣，应付斩妖台立决无词。至于珠英释放国臣有功，钦赐宫花妆奁，与乌泽次子乌霖拜为夫妇。朕岂厚于老虾以及珠英哉，当赏则赏，恩有由施；当诛则诛，罚所不宥。水国诸臣，一体同遵，以为鉴哉可也。”旨意宣毕，三声炮响，珠光母女首冒红光。乌泽复旨回府，即发彩舆，亲迎珠英与子完配，龙宫僚属纷纷拜贺，几属水国乐部，无不各奏其能。一时袅袅清音，达于府外。
　　紫霞得知，亦命复礼子贺之。龙君闻有仙子辱临水国，忙命大臣请入龙宫，款以御宴。酒逾三盏，龙君曰：“今承众仙解释此厄，恩施水国多矣。”复礼子曰：“龙宫遭此战斗，皆为阐道所致。他日大道阐明，亦君赐焉。”龙君曰：“三缄仙子为毒龙害后，而今所造何功？”复礼子曰：“今在家庭奉彼父母，时习清心寡欲进门功夫耳。”龙君曰：“尔师当有以进之，俾彼大道速成，阐诸人世。”复礼子曰：“吾师自有引诱之法，特未明言于吾辈也。”龙君曰：“紫霞老仙为此大道，辛勤费尽，即吾水国稍竭其力，分所当然。但吾五子龙宾桀骜不驯，如三缄大道得时，愿拜门下。有烦仙子早将此意达于仙师。”复礼子曰：“龙君旨意，敢不承之。”言已，辞谢出宫。
　　龙君送至殿前，叮咛数语而别。
　　复礼子回到宫中，拜见紫霞，将龙君所托言词详细以告。
　　紫霞曰：“三缄首步功夫，已在将得未得之际。师命正心子前去盘涧谷左，化一洞府，命尔化一老道，居处其内，以引三缄入洞，必待彼诚求不已，然后为之指示焉。”正心子领得师命，坠下尘世，大显仙法，顷将洞府化成。复命后，紫霞传复礼子而告之曰：“以道传人，必要得诸心而应诸手，不可潦草塞责，俾学者由于疑似而道难成。”复礼子曰：“倘三缄得吾指示而不能任受，又将如何？”紫霞曰：“随机引诱，不拘一定，方使学者易入耳。”复礼子曰：“师言谨记。特恐传道差有悖谬，望师正之。”紫霞曰：“师自不时来洞一考。”复礼子拜别紫霞，驾动祥光，竟入洞府。住居数日，未见三缄影形，转而思之，引导无人，彼胡到此。遂将真言念动，以唤当方。当方至，拜舞洞前，曰：“仙子传宣，有何见教？”复礼子曰：“呼尔无别，因命奉吾师，道传三缄，一时难于相晤。尔能设计引彼来兹，自于他年加升官级。”当方得令，化一道士，时向三缄庄外执杖闲游。三缄视之已熟，恐如江清故事，未敢与彼交谈。当方见其格格不入，计无所施，日夜思维，忽然想到毒龙前害三缄，先以道士诱之，所以化吾道士而彼不一问。且待明日化作邻翁持柬去请，然后导彼游至洞中，则吾千斤担儿庶可释也。但是柬请三缄，理应设筵以待，吾在此地冷淡不堪，财帛又无，筵如何设？不免往祈仙子赐吾一筵，一则以款三缄，一则仙酒琼浆，吾亦吃饮。主意已定，遂驾风车，来至洞前，详告此策。复礼子即命守洞童儿，与当方设筵衙内。
　　当方执柬，到三缄宅外呼之。三缄出而询曰：“老翁呼吾何说？”老翁曰：“吾与相公为邻，久闻相公贤名远播，特请过舍一叙寒温。”三缄接柬，笑曰：“承叟厚意，吾即随去，倘叟先行，吾不知其所居，又多一番访问。”叟曰：“吾正欲候君同行，敢先往而不顾哉！”三缄转入室内，拜辞父母，与叟同游于大道之中。老叟路询三缄曰：“相公近日所习何业？”三缄曰：“浅习道中之理，惜不深知，欲访高人以为指点，又恐被异道所惑，道未习得而身入虎口，不如不习之为愈焉。”叟曰：“今世人情，险诈多有。赖道逃生者流，外假学道之人，内抱贪财之念，甚以迷人法术，熟习于怀，且犹诩诩然常谈道脉，而不知实玄门之盗臣也。相公如参师友，宜慎择之，不然造次而行，必贻后患。”三缄曰：“世之习道者甚少，安得一真实习道之士而互相考证乎？”叟曰：“吾宅东偏旧有古洞，名曰『白鹿』，内一道士，不知其人若何？”三缄曰：“彼在洞中，其时有几？”叟曰：“吾自髫龄时即见居此，而今道士将进百岁，童颜鹤发，俨似少年。吾日日洞前来往，见彼暝目独坐，未尝行动。屈指计之，其不出洞者，已几历春秋矣。”三缄曰：“如叟所说，岂彼不需饮食耶？”叟曰：“人传此道，不饮不食者三十年。由是以观，其殆真正学道而得道者也。相公有志学道乎，胡弗访于洞而师事之？”三缄曰：“叟年如斯，谅所见所传无虚语也。”叟曰：“吾乃道外人，弗知道中事，不过听相公学道无传之语，而借口传言于闻见者，仅如是耳。”三缄曰：“果尔，厚扰老叟，后且入洞以观之。”叟曰：“相公欲访此道，吾今历洞甚近，尚不烦远奔之劳。”三缄曰：“叟家可即到否？”老叟立而指曰：“矮屋之下，茅檐露出者即寒家也。”三缄喜，促叟疾行。行不逾时，已入叟宅。筵罢后，三缄祈叟前导。顷至洞中，仰视石磴之间，果坐一道，须眉皆白而面似髫龄。三缄拜舞于前。老道紧合双眸，不言不动。约跪数刻，将身起立，揖老道而出，视之则烟布露生，夕阳西坠，遍寻老叟，不知所往，意以为先归去矣。于是疾趋下洞，寻途而返。归来暗思，老道形容古峭，与江清迥别，因熟记其所由之途，恐其或忘不得常至。
　　时当冬季，彤云密布，素雪纷纷。三缄思及访道于人，理应诚求指示，何得以一次拜舞，归而遂已乎。趁今素雪当头，冒寒而往，如或老道见吾心诚一片，乐为指点，幸莫大焉。计定，告之父母。父母曰：“寒气逼人，何不待诸异日？”三缄曰：“必如此而始见其心之诚也。”父母许之。三缄出得门庭，天空碎剪鹅毛，愈吹愈密，途未至半，雪积于地者，约有寸余。
　　三缄纯从雪中步至洞内，睨视老道，仍于石磴趺坐瞑然。三缄拜余，跪地请教。老道闭目，恰如酣睡一般。从午跪至日西，洞外雪深尺许，三缄冒雪归宅。诘朝复至，拾级而入，拜已长跪，到晚又归，暗自忖曰：“吾以两次立雪，而老道无一言告之，岂吾非学道人欤？誓必三至洞府，看彼情景若何。”殊知天欲曲全学道之人，雪洁如银，比前二日更甚。三缄莫辨路径，凡足行处，雪没其胫者累累然。虽寒透骨髓，心无悔恨，口亦未出怨言。及至洞时，极目四顾，午烟已起村庄矣。三缄拜跪不懈，但苦于日短多风。无何天色瞑然，难以归去。三缄于此，决意长跪一宵，以尽求道之诚。如其老道无词以教，自兹不复来焉。
　　跪约更初，忽觉身较暖和，不似东风凛烈。三缄心甚惊讶，知非得道者居此，不能有异如是，愈竭诚以跪之。跪至二更后，始而洞内发一线幽光，继而满洞生辉，如同白昼，终则老道若睡梦初醒，双目微睁，望三缄而言曰：“子何人欤，跪求何事？”三缄稽首曰：“弟子三缄冒雪三至，特求吾师指示大道之方耳。”老道曰：“传道不易，必选其能受者传之。传一入，必望一人成之。如至半途而废，枉费传道一片苦衷矣。”三缄曰：“弟子无心于道，不至三次冒雪来兹。”老道曰：“吾非见尔求道心诚，安肯今宵与尔相晤。大凡求道者，必考昔日过失，一问一答，其过不闻，乃为受道之子。尔愿认其过否？”三缄曰：“愿。”老道曰：“人生斯世，所易犯者淫也，师问尔曾犯此恶乎？”三缄曰：“身犯无有，心犯无时不然。”老道曰：“如是则先洗淫心，淫心洗除，道心自至。”三缄曰：“弟子洗此淫心，其时已久，然平居不见冶容，则一丝不动，若遇美妇，其心虽不欲动而又不得不动者，此功当如何造之？”老道曰：“见美女而心动，功夫在先治心。”三缄曰：“心如何治耶？”老道曰：“法在闭目不观而已。”三缄曰：“弟子亦知此法，凡见美女则闭目以避，而此心此念总不能忘者，何也？”老道曰：“尔于美女当前，思及阴府好淫之辈多受极刑，将有所畏于心，斯淫念自淡，此所谓以畏治心者也。”三缄曰：“弟子谨领师教，但未知治心而外，犹别有传乎？”老道曰：“酒气与财均为道害，于斯三者，尔心如何？”三缄曰：“酒字生平所恶。至于财气，自充配辽阳后，已绝无矣。”老道曰：“四害中仅有其一，孺子可教。尔归将此淫心去净，再来洞内，师自别有以教之。”言毕，瞑目如前。
　　三缄拜谢指点之恩，掉面外视，天色已晓，仍复踏雪而归，日日洗涤淫心，约有月余。试与村庄妇女相见，入目犹如未睹。
　　三缄喜曰：“今而后可以见老道矣。”是心刚举，神倦难支，忙进室中横卧于榻。
　　入梦未久，耳闻门外有人呼之。三缄出视，乃一年少道士也。询其何来，道士曰：“是奉白鹿洞老道之命，邀尔会赴群仙。”三缄闻得，不胜欣喜，即与道士同至洞内重晤老道焉。
　　老道曰：“尔近日治心有功，特招尔去赴群仙大会。然此会中有姬娥少女数十人，切不可稍起淫心。如淫心一起，必从半霄坠下。”三缄曰：“师教敢不遵之，况弟子自承师训，常见美女而心不乱动。试已久矣，吾师不必为弟子虑。”老道曰：“果能如是，可随吾来。”出得洞门，突现无数阶级。三缄紧随老道，由下而登，愈上愈高，直入空际。忽而天河横格，忽而云汉在眉，忽而日宫高悬进如烈火，忽而月窟在望朗似晶光。曲折纡徐，行至一池，宽无涯岸，池之横顺皆金嵌玉砌，光彩夺目。其内莲开五色，鲜艳可爱，香气逼人。岸有仙桃数百株，花大如斗，结实者巨过于盘。三缄正顾盼不穷，又听鹤唳龙吟，鸾鸣凤哕，骇而视之，乃各仙所乘而来集于瑶池者。移时席设池畔，群仙列坐，三缄亦傍老道而矮坐其间。但见玉笛琼箫，一齐按奏，姬娥数十队，拂袖翩翩，望之如蛱蝶迎风，徐飞欲坠。
　　三缄留神细视，娇姿媚态，皆人间所无，不觉动于心而出诸口曰：“翠袖飘飘舞未停，娇容更比碧莲新；一经触目魂销却，况诉前因共枕禽。”咏已，中坐一白发仙翁，怒目言曰：“今承王母懿旨，大会群仙，能结胎婴，出神象外，赴会宜也。焉许初入道门，尘心未断者僭入此会？金甲力士逐筵查之，查其敢题淫诗者，击之。”老道起，哀乞老仙曰：“吾错矣，不应以初入道门者会赴瑶池。老仙仁慈，祈为宽恕。”老仙曰：“念尔情面，姑免鞭击，与吾抛下天阶。”力士应声，当将三缄扭于掌内，向下抛之。三缄紧闭双眸，两耳风声浓浓，势如梭疾，心恐坠地身躯有损，一惊而寤。梦中情景，在目宛然。
　　次日辞别椿萱，往见老道，老道笑曰：“吾刚提尔梦魂会赴群仙，尔何见舞乐姬娥，而口出淫诗，触怒仙长，是皆治心之法未尝密也，安可传以大道乎？”三缄曰：“赞美姬娥，似无大害，胡即为仙长所恶，抛坠红尘？”老道曰：“诗美女娇，心必有所恋也，乌得无罪？所以世之名儒才士，每每自号风瘫，艳曲淫词赠之美妇，文帝恶其大损阴骘，尚且籍削玉楼。况乎欲成仙品而炼道者，敢出此哉？”三缄曰：“此系梦中所出，原非非梦耳。老道曰：“梦中足以形非梦之意，尔自今为始，将淫念剪除殆尽，他时来晤，师乃见之。不然学道一学，徒付之黄粱中也。”三缄闻师责斥，自觉汗颜，方欲请罪师前，师已瞑然若昔。



                        


第二十九回    入静境神能冶性　居闹市念已无尘


　　三缄知老道见毕，不屑以大道相累，即久在洞中，亦属无益，不若归得家内，自为修省，以寡乃欲，以清乃心，俟功造深深再为请教未晚。意计已定，向老道拜辞而归。归来绝迹不出门户，惟永朝永夕独居密室，静坐瞑然，常把此心盛在腔内，如心一动，速又紧紧按之。前半月每致乱驰，后半月渐归于舍，待至三月之久，可以坐到一日而是心寂然焉。所造若此，思欲入洞求指进步，恐未习熟又见摈于门墙，于是日日加修，为他时求教训，久之而清心寡欲，功已纯自自然矣。
　　复礼子自梦示三缄后，假意弃诸门外，激彼修道真衷。屈指计之，三月有余未在洞中求其指示。默会片刻，始知在家寡欲清心，急力苦炼，因隐身于三缄室内，不时击物作响以惊之，视彼之心可能坚稳不动否。三缄是时静坐已惯，心清无扰，暗自夸功，突得复礼子惊心法儿，不入于恐惧之偏，即出于疑似之地，自知心不居舍，忙忙合目收回。复礼子又于不觉时惊之，三缄始而矜持，继能勉强，终则惊之不闻矣。复礼子见彼心中能炼神不动，又试以引目动心之法。三缄不知，每于开目时见有美女形容绕目而过，此以目所常羡者动之也。三缄未免初视而动其心，然心刚一动，速又合目凝神，不使心猿乱跃，[则不惟能却不顾，且至于见如不见焉。复礼子曰：“美色当前，不使彼心稍驰骛外，是能见爱不爱，其功又进一境。”于是不动以色而动以财。财字一关，三缄久淡，任白镪满室，度外置之。复礼子化一家人，转而动以气。正值炼心之候，痛骂乃躬，并骂乃父，言词暴厉，辱及祖宗。三缄坦然于怀，一无所动。
　　家人又扯其发，击之以掌。三缄亦任其击，而瞑然自如。复礼子暗自叹曰：“炼心之功至此以难，吾且再以骇目法试之。”一日，三缄静坐未久，忽一猛兽逼面而来。三缄之心几为恐惧所乱，凝神顷刻，知室中无此，心寂然。复礼子喜曰：“不意三缄清心之功，已至于是，引以进境，此其时也。”遂隐身而返，常冀三缄来洞指以炼神炼气之方。三缄自得复礼子试以惊恐，扰以四害，此心已如白璧，无贪无欲，无痴无爱，即有外物，不能绕之。所以复坐一二月，愈坐愈静，愈静愈稳，灵根若此，可谓固矣。
　　孰料蚌妇、珠光身死斩妖台上，灵气不散，时驾云雾鼠窜四方。一时鼠窜至盘涧前，瞥见清气凌空，旋绕天半。蚌妇谓珠光曰：“这缕清气常凝结于此室之上，不识其内炼道何人？”珠光曰：“母忘之乎？前日毒龙邀吾母女戕害三缄小子，即是此地。而今三缄为复礼子指示，颇得清心寡欲之道，苦炼室中，故清气充盈，泄于室外耳。”蚌妇曰：“卓尔，吾母女遭诛是为此子，岂肯使彼炼道成真耶？”珠光曰：“母意如何？”蚌妇曰：“不如将吾母女灵魂按下，入室乱之，彼如道根浅薄，得近身侧，置诸死地，母女之仇已复矣。”珠光曰：“凡真心炼道之子，必有天神护及，恐吾母女一犯再犯，律不姑宽。”蚌妇曰：“吾母女为冤而至，若遇天神，将冤诉之，或彼怜念修道之苦，另有顾盼，亦未可知。”珠光曰：“母欲如是，儿敢不从。”遂坠下灵魂，碌碌忙忙，乘隙入室。
　　三缄正瞑然趺坐，蚌妇、珠光嘤嘤啜泣于两耳之中。三缄心虽不动，而耳侧常闻泣声曰：“吾死甚苦，皆为尔害，快还吾命，吾即罢休。”三缄厌听已甚，另觅一室，始入静坐，似已寂不闻声。一二日后，母女又入，泣声愈高，而炼道者不堪其扰矣。三缄无可如何，顿起求师之念，闭了密室，拜辞父母，竟向白鹿洞而来。
　　刚到洞门，老道正裸体牵衣向阳扪虱，扪一虱以口嚼之，愈扪其虱愈多，似乎嚼之不及。见三缄跪地稽首，笑而禀曰：“前者子来吾洞，一无所予，空腹而返。今来甚好，吾扪虱最伙，与尔二三。此虱系吾阴侧所得，故肥而大，吞入腹内，可当红豆二三枚。”三缄接在手，虱烈而行疾，恐其失却，急抛入口。始嚼则声如爆竹，继而滥嚼，其味如饴。三缄吞之，自觉精神爽快。老道笑曰：“虱味美乎？”三缄曰：“承师所赐，味美甚焉，敢求吾师再赐一二。”老道曰：“此次业已寻遍，扪无遗类，他日扪得，再与子食。但汝今日何事来兹？”三缄曰：“特有所请于师也。”老道曰：“所请者何？”三缄曰：“弟子在室苦炼清心之法，忽有妇女泣声填耳，易室亦然，究不知是何妖魔相扰乃尔？”老道曰：“此正所谓道高魔至者也。汝归，闭目凝神，尽心再炼，炼到无声无闻之境，自有驱怪神至。汝于静中合目，亦可视之。”三缄聆其所教，拜辞老道，转回家庭。
　　入告父母毕，仍归密室尽心而炼。其初泣声尚闻，三缄任之，不介于怀。越四五日，三缄合目，见老少妇女被一金甲神祗驱出门外，榻前有道冠道服二小童侍立左右。微睁目视，又属空空。自是绝无泣声以杂于耳矣。三缄得此清心妙趣，愈力造之。
　　复历月余，老道命前老叟呼三缄至洞，曰：“师所传者，验耶，否耶？”三缄曰：“师传无不验，第不知炼道之法，还有进境否？”老道曰：“尔今所得，不过十之一耳，乌可谓其尽此乎？”三缄曰：“道果多乎哉，师何吝而不教？”老道曰：“儒门之道，最忌躐等，元门亦犹是也。师必俟尔竿头再进，然后次第指示焉。”三缄曰：“必如何而后，师为我传之？”老道曰：“尔之功夫固称坚稳矣，若云静境中之微乎其微，尚未造于至极。须入闹市，为繁华所炫，美色当前，俱如处密室一般，清心寡欲之功始得。世之习道者多矣，身居密室，靡不自诩功深。一临闹市之中，引于目者，极目所乐而心不克存，所以道不仅炼于静，而于动处愈征其功。”三缄曰：“闹市者，非市廛耶？市廛为贸易之所，安得隙地而炼之乎？”老道曰：“炼道人不必尽觅净室，即身在廛市，而是心不出腔子，坚稳亦如静坐之际，方诩道无时而不在，无地而不存焉。”三缄曰：“师言如是，弟子诘朝即入市座，试吾所炼，看动中境象又如之何。”言己归去。
　　次日晨餐后，身入市廛，但见抱布贸丝之俦，接踵摩肩，络绎不绝。甫入市内，戚属见之，彼以邀饮而来，此以待酌而至，三缄力却不往，则牵衣掣肘，不断喧哗。三缄弗能脱身，俄而戚属愈众。彼则曰：“相公足迹入市甚难，吾先见而请之；若弃不前，吾面羞见市人矣。”此又曰：“相公入市，吾躬久已治筵，若应尔招，避吾不至，吾面又奚存乎？”三缄于此应之不暇，却之不能，中心摇摇，惶然得主，或时欲怒而忍，或时恶烦而杂，或时欲喜而乱如蓬丝，扰攘难治。于无可如何时，只得诳诸戚属曰：“尔等各设肴馔，待吾依次赴饮。”戚属闻说，四散纷然，争设厚筵以希宠爱，此贫贱恬于富贵若之常态也。岂知三缄厌其烦琐，抽身而返，竟至洞中。老道见而笑曰：“闹市内不能使心如静时耶？”三缄曰：“闹市治心之法，弟子尚无功力，祈师指陈。”老道曰：“吾有四语，尔谨记之：人自闹时吾自静，全在一心去安顿；方寸有常而有主，有然不使虚灵遁。”三缄得此四语，详会其意，不时心维口诵，而以两手作揣摩状。会之既久，总在一知半解之间，道心未明，不安坐卧。于是闲游庄外，心心念念解此四语。
　　恰遇正心子云头俯视，见三缄情景如斯，知是炼心未得其窍：“吾且化身入世，试彼近日操修若何？”计定，化一贫叟，携筐执杖，伛偻而来。三缄正以两手作推解状，未曾视及，突将贫叟推倒地中。三缄骇曰：“老翁蹷乎？”贫叟曰：“素与相公无仇，何以毒手加我？兹足已损，不能四方乞食，命必休矣。然人生百年，皆归于尽，有若死于饿莩，不若死于相公之手之为愈也。相公可再击之，吾死不怨。”三缄曰：“吾未尝击尔，尔何藉此颠扑骗吾耶？”言毕欲行，贫叟牵衣不释。三缄慰之曰：“尔释吾归，吾与尔食，可乎？”贫叟曰：“如今世情偷薄，于身难脱时，许以千金而不吝；既身脱后，欲求一毫而不予。相公欲要脱身，须负残躯在尔家中，朝夕饮食供奉，俟吾足健如昔，携筐自去，不能取尔丝厘。”三缄曰：“如是，尔暂候此，吾归命仆负尔，何如？”贫叟曰：“尔如归潜于室，村庄若是其众，吾敢沿门呼之哉？”三缄无可为计，不得已而自为负焉。贫叟在肩，呻吟不绝于口，兼之鼻涕时时零落，三缄几不相容。转而思之，怒动于心，心使气动，气动而神散，有害前此静养之苦，将心安定，忍耐负之。
　　正心子见前面青松四五挺立，以手一指，化为老妇儿女牵衣而来，谛视三缄所负贫叟而询曰：“尔陈翁乎？”贫叟曰：“然。”老妇曰：“自尔出门乞丐，娘母在家，候尔早携食归，以活老少，尔胡不自行步，而资人背负耶？”贫叟曰：“吾被此少年掌推在地，足已伤损，行动不能，因强彼负归调治痊愈，以寝其事。”老母泣曰：“吾家所靠者此翁，那家小子于翁何恨，损翁之足，翁难行动，觅食无人，不将吾一家莩死乎？”一时之间，儿女悲声嘈杂难听。三缄负力已竭，放叟于沟壑坐定，喘气在旁。
　　贫叟曰：“尔辈不扭着少年，倘被狂奔，吾足若斯，尔辈何有生活？”嘱后，老母扭三缄之发，儿女四人四面牵衣。三缄哀祈释手，老母不允，扭之愈厉。三缄不敢稍动，惟向贫叟哀曰：“尔即人口四五并住吾家，待尔足愈同归，饮食断不敢缺。”贫叟曰：“既如此，仍负吾行。”三缄起，负叟前去，老母儿女在后跟随。及至里门，父母睹兹情景，询为何事。贫叟且泣且诉，诉之未终，老母接诉而泣曰：“吾家靠翁觅食，以活妻儿，如翁不测，吾家四五人口生路皆无。”诉到心酸，娘母同声一哭。三缄此际愁结满腹，而道心不知失于何所。幸母贤能避祸，与以酒食，又设牀榻以安之。殊意老母老翁性情古怪，每于二三更后，始索汤饼，如其不予，则悲啼惨切，若丧葬然；如其予焉，不说饼咸，便说饼淡，自夜自旦，言语刺刺，稍停不过片时；且于每食之余，或老翁食矣而老母不食，或老翁老母食矣而儿女又不食，食后又索食频频，操中馈者几使烹饪无暇。扰攘十余日，而三缄为前所动心动气者，已安之若素焉。然虽借此絮絮叨叨，以炼心于闹攘，又恐父母不乐，烦恼于怀，因思入洞求师，以解翁妪纠缠之孽。
　　晨起而往，遽入洞中。老道佯为不知，顾而谓曰：“闹市治心，而今能乎否乎？”三缄曰：“弟子功力尚浅，究不能如静时之不动也。”老道曰：“治心之道，必要动静如一，方可引入道境，欲稍一躐等而不能。汝于闹市中，其心尚不克养，苟临切身之祸，而此心不几流于哀怒乎？”三缄曰：“弟子之来，正为此也。弟子无故遭翁妪烦琐，前则心难把持，哀怒恐惧，靡所不至，今则心无外驰焉。”老道曰：“要于猝然相惊时，始可见治心之力，久则事平视惯，心可养矣，有何难哉！”三缄曰：“谨凛师教，但翁妪之事，祈师为弟子解脱，以免堂上焦思。”老道笑曰：“尔归，翁妪自去矣。”三缄于是务祈老道指一进境。老道曰：“闹市之心与横逆之来，尚多惊畏，待纯熟后，再求进境不迟。”三缄唯唯而退。
　　归问父母，不知翁妪何时已去。三缄自此常游闹市，几遇非礼相逼，而心地无尘，自知道境有进，以待师承引诱，特未敢为老道请之。



                        


第三十回    珠光女魂遇灵宅　郝丞相姻结探花


　　老道已知三缄道有可传之地，命一少年道士来谷呼曰：“老道有言相告，尔可随吾即速去之。”三缄暗自喜曰：“吾功至此，谅师有所传矣。今之呼吾入洞者，殆为是欤。”遂辞堂上，偕少年道士径到洞中。
　　老道见彼入洞时，随身黑气旋绕，合目默会，知是珠光灵魂虽被驱逐，尚余一线纠缠三缄，欲乘隙而图复仇之举。默会后睁目下视，三缄跪在座前。老道曰：“近日治心之法，弟子习熟乎？”三缄曰：“承师指示，已得半矣。”老道曰：“心法之传如此其尽，而气又不可不炼也。吾有四语，照此炼之，自不入旁敷而误尔进步。”三缄曰：“四语如何？”老道曰：“人禀天地生，要顺天地气；出入听自然，即是天地意。”可知矫揉造作者，即非正孰。三缄曰：“四语何解？”老道曰：“显显明明，有何难解，汝宜照此炼去，自有进境焉。”三缄唯唯，刚欲辞归，老道曰：“吾见弟子身旁黑气一团，到洞始散，为师默会，此际固无大害，然必为他日寇仇。汝其好好修炼，敌此魔障。”三缄曰：“吾师胡弗为弟子解乎？”老道曰：“自有当解而解之时，弟子无容预虑。”三缄闻说，亦不介意。
　　辞师出洞，归于密室，详解四语，以为炼气之法，固不必言。
　　且说珠光母女前入三缄室内，乱彼治心之道，只意仇冤可复一时。谁知炼道心诚，有神司监，早被金甲力士逐出境外。
　　母女分离，珠光孤独一身，随风飘卷，时起时坠，无所依归。
　　灵宅子天半闲游，忽见女魂飘飘荡荡，似有冤而无以为报者，因命童儿招之。珠光尾童儿后，来至多意洞前。灵宅子按下云头，身坐洞中。珠光入洞拜见毕，灵宅子询曰：“汝何冤气不散，随风起伏，魂无定所，可将来历为吾诉之。”珠光闻灵宅子之问，泣而诉曰：“妾乃海角蚌女珠光，道修千年，不能天府飞升，以成正果。曩日毒龙真人欲阻阐道之路，约妾同去迷弄三缄。其计未成，毒龙已为天仙所戮，妾与老母退归海角，旋被东海兴兵剿除。母女势恃蛟王，尝与连江大战。连江败绩，龙君命乌泽丞相搬兵仙府，被妾擒着，监入土牢。可恨吾妹珠英释放乌泽，仙兵搬到，擒获母女，押赴斩妖台前废命。心实不甘，故复入三缄室中，啼哭以乱其心，又为鉴察神驱出境外，母女从兹分散，飘泊无依。恳祈仙子提携，恩自铭诸肺腑。”
　　灵宅子曰：“毒龙之来，系吾所使，不料累汝母女至于如斯。吾与汝寻一复仇路径，自使三缄他日藏身无所，亦犹汝之今日焉。”珠光曰：“果承仙师如此顾盼，若遇三缄小子，誓不容彼独生。”灵宅子曰：“为师别无指点，而今郝丞相一女，名曰珠莲，已没二日。丞相只有此女，痛心刺骨。尔此即去附珠莲之尸，异日七窍名成，丞相必将珠莲赘彼为婿，得至官阶大日，汝作内应，不难得三缄而诛之。”珠光喜不自胜，拜辞灵宅，妖风驾动，直向郝府而投。
　　正心子命奉紫霞巡察空中，忽见一股妖风从云脚直过，疾声吼曰：“何处精怪，敢逞妖势扰害人间？”珠光不答，驱风竟去。正心子乘云追逐，查其落点。珠光恐其相阻，有误时刻，弗得魂附女尸，极力前奔。不久已到郝府，妖风按定，魂入躯壳，四肢摇动，闪闪而起。
　　群婢奔告丞相夫人曰：“可贺，可贺，小姐活转矣。”丞相夫人喜曰：“吾儿活转，吾心无虑。”趋入视之，果见珠莲坐于榻上。丞相夫妇曰：“吾儿已死，如何又得回阳？”珠莲曰：“儿没阴府，得遇观音大士救儿而归。儿见冥途行人甚广，贪玩片刻，不遽归来，突被一童子推之，如梦初醒。时似未久，不谓家婢以为儿死数朝矣。”丞相夫人悲喜交集，忙命使女进以汤饼。
　　曾不几日，其疾若失，而体健如常。日日对镜绣闱，学习粉饰之华，以待七窍来兹完其婚配，故常倚楼外望。凡见少年，口中辄云：“七窍胡不来，枉妾对妆台；云山频怅望，空自费疑猜。”其婢春容心尖而猾，聆得“七窍”二字，不解所谓，阴与小婢春花言曰：“吾家姑娘自还阳后，一举一动恰似两人。不然胡平日乐食羊髓，而今绝口不言，什么七窍之名时称口角，吾心甚惑，恐为他魂所附亦未可知。今日尚闲，且烹一碗羊髓进之，看彼知其名否。”
　　春花诺，遂进厨内，将羊髓烹就，捧至绣楼，进与珠莲。珠莲询曰：“尔等所进何物？”春花曰：“是物乃姑娘生平所乐食者，胡不能识乎？”珠莲曰：“吾自疾愈，几多食物，皆忘却之而不思矣。”春容曰：“姑娘常思七窍，此即七窍髓也。”珠莲曰：“七窍之髓从何而得？”春容曰：“前日相爷闻姑娘思念七窍，故命人四方寻找，得而杀之，烹熟以进姑娘也。”珠莲惊曰：“七窍之形，究如何样？”春花曰：“两耳下垂，覆着两目，嘴长尺许耳。”珠莲曰：“汝所言者豕也，豕岂亦名七窍耶？”春容曰：“豕窍在乎蹄，有二三窍者，有四五窍者，而七窍绝少。窍至于七，则劫数如之矣。”珠莲笑曰：“否，否，七窍者，汝姑夫也。”春花曰：“相爷遍寻七窍豕肉，烹进姑娘，姑娘食之，有何辜负？”珠莲曰：“汝闻误矣。吾之所谓姑夫者，即汝辈之所称姑爷也。”春容曰：“婢子原无叔爷，不然父死有依，何至在兹为婢。”珠莲詈曰：“汝耳聋耶，胡听之不明而颠倒如此。吾言七窍，乃他日入选王朝，与我配为夫妇者。”春花曰：“姑娘要食猪肉，吾将羊髓换去即是。”珠莲忿将二婢拉近身侧，附耳言曰：“七窍与吾，夫妻也。”春容谓春花曰：“姑娘不食猪肉，要食母鸡，速去烹之。”珠莲怒入室中，不复与语。春花曰：“姑娘之言，究作何解？”春容曰：“大约七窍如相爷，姑娘如夫人，同榻而卧耳。”春花曰：“吾家蛮蛮老仆，骨现额边，无异两角，手抓似蟹，背弯如弓，头昂如龟，若以数言，殆不止乎七窍。待相爷朝中议事，夫人去胡侍郎府中，假以蛮蛮为七窍戏之，看看姑娘情景如何。”春容曰：“妙，妙。”
　　次日，相爷、夫人乘舆并出，二婢同至绣阁，谓珠莲曰：“昨日七窍已到相府，相爷见其人品俊秀，留在府中，攻读诗书。姑娘欲见之否？如其欲见，趁相爷、夫人出府，导游园内赏玩花卉，姑娘身隐楼上细细睹之。”珠莲信以为真，乃私语二婢曰：“既是如此，切毋与外人知也。”二婢应诺而出，命一丫结呼蛮蛮老仆易服入园，捡点枯色花枝。老仆听得，以为夫人吩咐，即着新色衣服，一跛一拐，一点一啄，来至园中。
　　春容二婢奔告珠莲曰：“七窍相公已入花园，姑娘可速登楼一望。”珠莲喜，轻移莲步，转至楼上，推窗而视。果见一人赏花闲游，谛视其貌，丑之至极，暗暗自悔不应为灵宅子所误。
　　春花见彼默然不言，已知乃心嫌其貌丑，假与春容同夸之曰：“姑娘朝夕常念七窍，婢子等起初听之，以为七窍豕也，不知乃吾姑夫，无怪姑娘念念不忘。今一见之，真可谓第一美男也。”春花曰：“未谙姑夫果有七窍否？”春容数之曰：“背之驼也，此为一窍；首之仰也，又是一窍；两额如角，合为四窍；两手皆抓，岂非六窍，下腮长垂，总成七窍。”春花曰：“如是言之，尔名七窍，吾以为还有八裂耳。”春容曰：“八裂安在？”春花曰：“两足反复，二裂在焉；两目歪斜，又二裂焉；两耳缺而不全，乃六裂也。”言此不语。春容曰：“尚有二裂，何不道之？”春花曰：“此二裂在隐微之处，不便明言，总之有八裂焉。”言已大笑。珠莲面赤难安，闭窗而退，从此再不言及七窍矣。
　　七窍自服青衿，苦造儒功，得举孝廉。是年赴都会试，正在阳关大道策马前进。紫霞化一道士，思欲阻其好名之志，仍然引入道门，故随七窍后程宿于平阳客店。
　　七窍旅室独坐，仆人献茗设馔，奔走不停。酒食餐余，道士向七窍言曰：“贫道远来此地，欲与公子结结善缘。”七窍曰：“何谓善？”道士曰：“善道极宽，善量极大，退而藏诸宥密，不过一点灵犀；充而用之，可以塞乎天地。然要皆有诸己之谓也。”七窍曰：“何谓缘？”道士曰：“以大而论，天不与地为缘，则有覆无载，日月星斗靡有照临，风雨露雷谁为翕受，以其天独为天而无缘也；地不与天为缘，则有载无覆，虽有万物不能生，虽有四时不能运，虽有五行八卦，亦如死物而无所用，以其地独为地而无缘也。惟天与地为缘，地亦与天为缘，所以道并行而不悖，物相育而不害焉。此以缘之大者言之也。以小而论，男女以缘而结为夫妇，箕裘百代，皆自一缘出之。若男无缘，则独阳不长；若女无缘，则孤阴不生。此以缘之小者言之也。至于善缘，介在可大可小之中，可长可短之内。相公其欲结缘之大者乎，小者乎，长与短者乎，皆赖自裁之耳。”
　　七窍曰：“缘之大小，姑置不论；长短二字，其义何居？”道士曰：“与善有缘，能真心结之，善念既深，黄庭之门可入。由是而炼取大道，婴结出神，朝见至尊，仙成上界，不生不死，不入转轮，此缘之长也。短者如多行善果，弗恋元机，求取富贵功名，以享一时荣耀，俄焉身没，又坠轮回，转转生生，无有休息，是谓缘之短也。贫道今夕化及相公，缘之短长，任其自结。”七窍曰：“善缘二字，道长颇讲得合理，待吾三思。”道士曰：“再思可矣，多思则疑意起而缘不可结。贫道在此，伫立以待。”七窍细将长短之说暗思一刻，乃作四语书之寸红，以回道士云：“长缘谁果结而成，野道持之诳世人；我是儒门佳弟子，愿从短处结功名。”下书：“赠银四两，暂结口腹之缘。”书毕，命仆送交。
　　道士揭笺视之，已知其意在豪华不在黄庭也，亦回四语云：“深深迷阵陷斯人，大道谁知是宝珍；二字功名原小事，恐从贪处坠仙根。”下书：“贫道非饕餮者流，此银无用，敬以还君。”遂将银笺交仆，递与七窍，只冀见此四语，谅有回心向道之念。殊料候至夜半，而信音渺然。
　　紫霞从窗隙中暗暗偷窥，七窍已倒榻而卧，置道于度外矣。紫霞叹曰：“仙根临凡，迷恋功名，其深如是。若无根底，不知堕落伊河？”言已，竟回仙府。
　　七窍次日又驾征车，望前进发。至到都下，尝见大臣宰辅，一出一入，旌旗密布，舆马纷纷，朱轮过时，万姓瞻仰，得此炫目之荣，迷障愈入而愈深。斯时即以现在神仙易之，而彼不顾也。所以自到皇都，朝夕苦练文字，春闱依迩，三战三胜，揭晓已登黄榜。及到廷试，复为天子所选，胪唱第三，赐罢官花，策马扬鞭，遍游街巷。少妇登楼而视，行人侧目以观，又添得十分荣华，十分侥幸。游都后，遍拜大臣。一时拜至郝府，丞相见其年少登第，玉貌亭亭，心欲纳为乘龙，恐彼家中娶有妻室，遂待宴留宿，命堂下官员陪饮，以言恬之。
　　堂下官员得丞相命，因于杯酒间而询七窍曰：“新贵年齿几何？”七窍曰：“虚度廿八矣。”堂下官员曰：“佳偶谁氏，可有公子乎？”七窍曰：“前妻未子而丧，至今尚待求凤。”堂下官员曰：“如是甚好。郝相爷无有男丁，只产一女，年已及笄矣，命吾等于今科鼎甲中择一佳婿。状元、榜眼皆有妻儿，独探花无之，此乃天结良缘也。新贵得此泰山，官阶自不难升耳。但不知新贵之意若何？”七窍曰：“愚以一介书生，忝叨国选，特恐草茅初出，有玷相臣。”堂下六七官员曰：“新贵太谦矣。”
　　因禀相爷，群拟礼部侍郎焦为臣为冰。上一语，七窍允诺。归于馆驿，择日下聘，相府仪礼之华靡，自不必说。
　　下聘后，遣得家人将母接至，然后涓吉成礼，赘于相府焉。



                        


第三十一回    仙妖配海南上任　父母没盘涧居丧


　　七窍命仆持得泥金报帖，暨接母家音，朝夕奔驰，一月有余，已抵闾里。七窍之母得此喜信，忙将家务捡点，付与堂侄霖雨看守，大治筵席，辞别戚属。戚属接连设馔，为之祖饯，盘桓数日，始乘巾车，望皇都坦道而行。晓执征鞭，晚投客舍，不觉寅回斗柄，已到都门。七窍闻母到都，排列执事，接入馆驿。母子相见，欣喜自不必言。
　　自母接至，卜吉于二月朔日入赘相府，是日，驿内结彩张灯，鼓乐齐鸣。七窍乘得彩舆，红旗紫盖，以及礼仪等物，接连数里之遥。街巷女男，迭肩赞赏，谁不羡探花新贵，赘于丞相府中。但见过巷穿街，顷到相府，炮声三震，贯耳如雷。七窍下舆，文武官员迎入客厅。香茗献罢，导至华堂参拜丞相、夫人，然后转到彩楼，拜见小姐。拜毕，与小姐双双共出，交拜成礼，同入洞房。七窍用目一观，新娘两旁丫环数十，左右排列锦簇花团，兼之洞房内外红毡铺地，牀榻之属精美难名，七窍此时胜入月宫会妲娥，几不知此身尚在人世间矣。交杯后，导至厅前，众官陪饮，雅乐齐奏，入耳悠扬。
　　饮至更余，内婢十二各执红鸾，彩灯一道，跪请新贵入房。
　　七窍来至房外，众婢献茗求赏。一一赏讫，春容、春花二婢高炳莲炬，导入房丑C珠莲以为新郎系前日绣楼所视者，心甚悔恨，俯首悲啼。春容曰：“姑爷已入房矣，姑娘何不迎之？”珠莲曰：“春花，问尔姑爷是不是七窍？”七窍答曰：“贱名正七窍耳。”珠莲又谓春容曰：“再问尔姑爷，有八裂否？”春容问之，七窍不解。春花曰：“贺吾姑娘，姑爷以前之七窍，今化为一窍而不通矣。”珠莲曰：“是如前之七窍，而加以八裂，吾今夜愿独宿焉。”春花曰：“彩楼前交拜之时，姑娘岂未偷视？”珠莲曰：“以前日所见之丑，不屑观之，一视目中，令吾愈增忧气，所以至于此际，吾目尚属紧闭，未尝一睁。”春花笑曰：“人言女子心毒，吾不之信，兹以姑娘之闭目待夫，始信之矣。幸而七窍不尻，如果似老仆之七尻八裂，姑娘今夜不要八尻九裂乎？”珠莲以春花之言妙而解颐，微睁双目，见得七窍人品俊秀，视不转睛。春容曰：“姑娘将姑爷之窍数清乎？”珠莲羞不自禁，遂命诸婢散去，夫妇同寝。
　　次日，相府复设筵席，以款七窍，连饮三日，然后夫妇同归馆驿，朝见拜母。郝相爱婿心切，急为调停，出仕海南太守，走马上任。七窍夫妇辞别相府，直投海南。
　　虚灵子天外闲游，早知七窍海南上任，忙坠尘世，化一渔子，手持巨蚌，叫卖而来。七窍素居山村，从未见此巨蚌，乃命家仆呼至舆前，询曰：“此蚌得于何所？”渔子曰：“在海角得之。”七窍曰：“售市何用？”渔子曰：“巨蚌肉甚鲜美，可医百疾，老年食此，又能益寿延龄。”七窍曰：“要银几何？”渔子曰：“大人海南上任，吾辈皆百姓也，如其喜之，愿以奉敬。”言已，捧献七窍。七窍命仆接过，交与庖人。赏之以银，渔子不受而去。
　　一日，宿于海南西面馆驿之中。晚膳呈时，七窍夫妇陪母共食。老母曰：“疱人今夜所献何物，味美过于珍馐，食入心间爽快之极。儿可与吾常沽此物焉。”七窍曰：“此物非它，乃渔子在海角内所得之巨蚌也。彼云是肉能消百疾，兼可延龄，不易得之。”言犹未已，春花曰：“婢子入厨，见庖人烹此巨蚌，其肉已成女子之形，渔人再不捕之，必将成精害世。可命百姓多罹巨蚌以烹之。”珠莲闻此，心甚不安。适春容自厨内出，持得蚌壳两扇，献与老夫人。夫人爱其晶莹，带入衙内。
　　自入衙后，珠莲常以禁罹巨蚌与七窍言，七窍从之。遍帖示禁，如罹蚌者，与杀人同罪。百姓见示，无不讪笑是官必蚌之子孙所转，故爱蚌如是。又有讪之曰：“是官必以蚌为妻，其所禁乃在于是。不然千载以下，未闻禁蚌之条，何至彼而独出此示乎。”此言一张，海南亿兆嘈嘈杂杂，是处皆然。七窍在衙，尚未知也。
　　正心子闻得虚灵子所言，七窍所配，乃珠光之魂附郝相女尸在任，遂来海南地界，化一道长，结缘市镇，口中常吐四语云：“山水无缘却有缘，仙子又为水怪缠；道人不利须逃去，自此宜寻洞里安。”居民不服者，问于老道曰：“海南太守不禁赌，不禁嫖，不禁宰杀耕牛，独于下车之日禁止捕蚌者，何也？”老道笑曰：“吾有一联，汝等记之。作官不恤民，岂可称为民父母；下车专爱蚌，其中必有蚌妖精。”老道言之，士民和之，多事者以红笺书好，夜黏太守衙门，传入衙中。七窍命人访查，皆云老道所作。七窍怒，当即下令，遍于所辖之地，捕擒道士。凡习道者，尽皆弃此他往，而海南于是无复有道士迹矣。
　　三缄闻此消息，入洞问之老道。老道曰：“气数如斯，不可强也。”三缄曰：“是人禁道，道祖岂能容哉？”老道曰：“挽此禁道之人，其任还在汝躬。汝宜勤习道妙以待之。”三缄闻言，默然而返，只意日日苦炼其道。
　　无何而母疾重矣，参苓罔效，叩祷无灵，气息奄奄，竟归阴府。母故未久，父疾旋生。刚将母厝深山，而父又亡焉。三缄悲悼欲绝，忙命家仆购材厝父。安厝停妥，墓庐而居。老道时至庐中，层层引入，而三缄已过道中之半矣。
　　一日，老道来庐，欲以云游引之，曰：“内功如是，可望有成，外功不积，仙路难登。”三缄曰：“何谓外功？”老道曰：“利物济人，一切善行皆是。”三缄曰：“承师指示，弟子愿在家内缓缓积之。”老道曰：“凡习道者欲积外功，非云游四方，不能积满登仙之数。为师明日亦要云游去矣。汝毋听外道言，另迁异径，须照平日所习，一步一步炼之。”三缄唯唯。老道嘱毕，执杖将行。三缄不舍，牵衣泣曰：“父母已亡，庭无训诲，所恃师在，朝夕聆其教谕，入道有机。倘师骤去，弟子道有错误，指点何人？望师再留洞中，教训一二载，俟弟子道根深稳，师即他去，有所定凭。一日道成，不枉师辛苦也。”老道曰：“师非不欲久住此间，常与尔躬切磋道脉，然人各有志，不可强也。弟子珍重，不久还可重逢。”三缄聆训，愈不能舍。老道诳之曰：“如弟子不能舍师，师归再作计较，改日弟子来洞商之。”三缄曰：“师如能留，弟子之愿也。”言罢释手。
　　复礼子乘云归洞，自西而来，忽见一股妖风，绕云下坠。
　　复礼子向着妖风，追去约有百里，克抵嵩山之麓。旁一小峰，形低嵩山，而谷深莫测，其中黑气如雾，盘结一团。审视逾时，不识何妖踞此野谷，因诵口诀，唤当方问之。当方曰：“前月二十日，小神查及险谷深崖，恐有山妖霸占，查到是地，突然走出十数妖卒，将小神擒去，罚跪洞前。洞中坐一大王，绿面赤眉，狞狰可畏，虬须怒目，指小神大骂曰：『尔查水怪山妖，可知吾否？』小神骇甚，答以不知。大王喝曰：『自今谕尔，凡此谷口休得查及，如违吾令，决不饶汝。』当命数十小妖将吾叉出谷外。而今妖聚甚众，黑雾弥漫，小神毋敢近之，究不知妖物为何盘踞在此。”复礼子曰：“尔何不私询妖卒乎？”当方曰：“询之妖卒，只言吾洞老妖，故小神至今犹未得其名讳。”复礼子曰：“妖之出入行动何如？”当方曰：“妖卒往来，皆属黑气，妖王出谷，则黑雾内金光一道，如月之明。小神不过遥而望之，实不敢近耳。”复礼子曰：“妖于平日所攫食者何物？”当方曰：“彼踞此谷已久，尚未见所攫之食焉。”复礼子曰：“不得妖名，如何收伏。尔可为吾前导，吾将入谷视之。”当方曰：“如妖物来时，小神何以御彼？”复礼子曰：“尔隐吾后，吾自有伏之之法。”当方领命，乘风前导。
　　刚临谷外，妖卒见而询曰：“当方来此胡为？”当方曰：“特来洞中与大王一晤。”妖卒曰：“汝晤大王，所禀何事？”当方诳之曰：“吾身后有一鹿妖，欲投大王，求吾为前导也。”妖卒曰：“如是，汝候于此，待吾禀之，容进则进，否则嘱彼速退，毋在谷内纠缠。”当方曰：“烦尔为吾诚求，如得见纳，俱系汝等同类，汝亦有情。”妖卒闻言，入禀妖王。妖王曰：“鹿妖投吾，有何法术，汝速问之。”妖卒出，问当方曰：“鹿妖投吾妖王，问伊有何法术？”复礼子在后应曰：“论吾之术，迥非凡妖可比。吐气足以遮天，伸手亦能摘月，至于飞沙走石，唤雨呼风，尚其小技耳。”妖王闻言甚喜，传入问曰：“汝修炼多年，乃有此术？”复礼子曰：“论吾之修不计年，后山石穴已磨穿，要问老妖年有几，目中见换几回天。”妖王曰：“凡妖投吾，皆夸海口，不显其法，吾不信也。”复礼子曰：“欲见吾法，吾且试之。”妖王曰：“汝速试来，待吾一览。”群妖闻试妖法，尽皆趋出，同立洞前。复礼子不慌不忙，举口吐气，愈吐愈大，顷刻天地不见，如混沌一般。气收回时，伸手向天，将日摘下，红光一朵，阔大无边。众妖妖王，个个呆视。
　　复礼子出其不意，突将红日向洞抛之，霹雳一声，火光乱窜，烧得妖卒潜身无处，尽化为蛇虫鸟兽。惟妖王化作极丑极恶极大之鬼，双手抱头而逃。复礼子惊曰：“是妖乃铜头鬼王所化也。吾想监幽使者禁彼于阴山，胡为逃脱在此，使者岂未告之吾师耶？”意欲归洞禀告师后，持大法力擒此鬼王。因嘱众小妖曰：“吾欲将汝等诛戮，幸汝等未曾扰害乡村，汝其各归洞中，毋得听鬼王之言，乌合为害。倘故辙复蹈，断不容之。”小妖得复礼子一言数着，去而无踪。
</div>
    <div class="pagination">
<a href="绣云阁_page11.html">上一页</a><span>...</span><a href="绣云阁_page7.html">7</a><a href="绣云阁_page8.html">8</a><a href="绣云阁_page9.html">9</a><a href="绣云阁_page10.html">10</a><a href="绣云阁_page11.html">11</a><span class="current-page">12</span><a href="绣云阁_page13.html">13</a><a href="绣云阁_page14.html">14</a><a href="绣云阁_page15.html">15</a><a href="绣云阁_page16.html">16</a><a href="绣云阁_page17.html">17</a><span>...</span><a href="绣云阁_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
