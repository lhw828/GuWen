<!DOCTYPE html>
<html>
<head>
    <meta charset="UTF-8">
    <title>于少保萃忠全传 - 第 7 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>于少保萃忠全传 - 第 7 页/共 7 页</h1>
    <div class="content">　　当日张在侧，闻得上叹息于谦者再三，心中惊惧，面皆失色。辞朝出，忽见范广于路。张口中连叫范兄、范兄者数声，与之拱揖。左右人役，不知何故。曰：“都督范爷，与吾相见。汝等何不传报？”左右见说，尽皆惊讶，知其见鬼。归家无病而卒。
　　上一日与阁下李贤言及迎驾夺门之事。李贤对曰：“迎驾则可，‘夺门’二字，岂可示于日后。况景泰病危，陛下理宜光复宝位。天命人心，无有不顺，群臣谁敢不队，何必夺门为哉？且朝廷禁门，岂可言夺。‘夺’之一字，尤非美名。幸而陛下洪福齐天，得成其事。假使景泰左右先知此事，石亨、有贞辈不足惜，未矧置陛下于何地？当时亦有邀臣者，臣知此事甚险，实不肯从。”上闻李贤之言，圣心顿悟。猛省前科道劾石亨疏，有“以夺门之功，滥冒官爵。且朝廷禁门，何名为夺？‘夺’之一字尤非顺理，传之后世，岂不被讥”等语，此语与李贤所言相同，乃深知亨辈之故，即欲复于谦官爵。曹吉祥知之，又以巧言阻止。吉祥即私对石亨言及：“上欲复于谦官爵，被我用巧言谏阻。”
　　石亨闻言，心中不安，急忙回家，召心腹将官，欲起歹心，石亨常往来紫荆、大同等关，谓左右曰：“若塞守斯关，京城当不战而自溃矣。”时天顺三年二月，石亨召心腹人卢旺、彦敬、杜清、童先等二十余人商议。众人齐到，亨即曰：“吾今所坐之位，皆汝等所欲坐首。”众人骤闻此言，不知亨意。皆答曰：“某等蒙主公抬举，做到都指挥之职，心足矣，又岂望公侯之位乎！”亨笑而言曰：“汝等独不闻宋太祖之事乎？宋太祖因陈桥兵变，史书上不称其谋叛。今汝等助吾行事，到得宋太祖地位，我今之职，非汝等为之而何？”众人闻言，俱皆默然股栗。时童先在旁，乃首出妖言，曰：“兄等曾闻得近日小儿谣言否？”众曰：“不知。”童先曰：“近日谣言云：“四方叛乱俱可摇，惟有石人摇不动。’此谣言正应在我石公也。”众人曰：“如何应在主公？”先曰：“四方叛乱俱可摇，按前者景泰时两厂并浙东西诸贼，皆被朝廷剿除。摇者，剿也，谓四方叛乱，俱可剿除。惟有石人不能动，此不是应在主公姓石，可成大事而不能摇也？此天意在主公，诸公可勉力图之。”众皆领诺。石亨大喜，对众人曰：“大同军马，最为勇猛，我抚之亦厚。若使石彪代李文挂镇朔将军印，北塞紫荆关，东出山东据临清州，决高邮之堤，以绝饷道，则京城可不战向自溃矣。”遂议心腹分头把守。
　　且说一日上临御祥凤楼，召恭顺侯吴瑾、抚宁伯朱永等入侍。时石亨新造府第，上在祥凤楼观看久之，问左右曰：“此何人住居，极其高大？”朱永谢不知。吴瑾答曰：“此必是王府也。”上笑而言曰：“非也。”瑾曰：“不是王府，谁敢如此造作。”上顾太监裴富曰：“汝闻吴卿之言乎？”裴富知是石亨之府，但唯唯不敢答应。上知是石亨之屋，恶其僭妄，故问左右，上盖深知之者。遂差石亨往延绥出征。将行之际，只见童先策杖忙进，力劝乘其前谋，曰：“乘此军威，何事不可为。”亨曰：“吾为事有何难哉？今天下都司，待吾一一代之，可一举而成。”童先又曰：“时者，难得而易失。恐时一失，不可复得。”石亨曰：“吾今出征，所向必克。既克有名，人无不畏。”遂不听童先之言。童先见亨不听，私自骂曰：“这厮不足与谋大事！不去，祸将及矣。”遂先逃出。
　　门客谢昭闻童先之谋，忙进谏亨曰：“公当尽忠报国，不可妄意作为，自取祸害。”亨阳诺而阴实不听。谢昭对人曰：“吾宾主之道尽矣。石公祸将近也。”遂留一帖于书房，不辞而去。
　　亨乃令兵径到延绥征剿。亨自恃骁勇兵强，不令人会同李文等兵，先自往战。此时敌兵养精蓄锐，且亨富贵已极，久弛征战，全不为意，一战而败，折军数千，无功而回。又倚着曹吉祥在内，自入内廷面奏，反奏：“李文畏怯，不肯同时发兵对敌。臣独奋力进剿，方才退去。乞陛下究李文坐视之罪。若以石彪代李文镇守大同，则敌兵不足畏也。昔谢安举侄谢玄，遂破符坚百万之众。臣敢不避亲疏举侄，伏候圣裁。”上心知石亨无功而回，又保举石彪代李文，不准所奏。石亨见朝廷不准石彪代李文，乃浼曹吉祥矫诏以石彪代李文总督边方。上知之，遂命多官勘视石亨、李文、石彪之事。勘得事实，众官一齐交章劾奏石彪“凶暴贪狡，包藏祸心。谋镇大同，阴伤主将。倚石亨之威权，移人主之大柄。石亨掩败为功，权倾人主，易置文武，矫诏举侄，事干天宪，法所不容”等语。朝廷即差官校，逮石彪下狱。初，石彪事发，众官密议，明日当大班一齐劾奏。有与石亨交通者，泄漏其事。上知其故，召李贤问曰：“群臣党恶交通有之乎？如此，不可不戒。”贤答曰：“诚如圣谕。”上乃降旨，谕百官无故不许往近侍大臣之家及锦衣卫官处。自此之后，朝政肃然。
　　石亨因征敌无功，复因石彪之事，不敢入朝，告病在家。众官复交劾其恶。上震怒，令官校拿来，上命露刃押亨进见。石亨见上，叩头谢罪，上曰：“朕宥汝已多次矣，但汝所为之事甚妄。”顷之，上仍念其功，惟革去兵权，以本爵归第。其年冬十月，彗星出见，日晕数重。司天台奏曰：“恐小人阴为不轨，宜防备之。”
　　未几，石亨因罢了兵权，怨望不已。一日走到一僻室，忽见一婢与一仆欢笑，石亨大怒。其仆见了惊慌，奔到后园，跳墙而逃。亨拿其婢杖死，仍差人拿其仆，并拿仆之父。其仆与父，一径到朝门击鼓报首，将石亨向日与卢旺、童先等同谋之事，一一报闻。朝廷震怒，即拿石亨下狱。亨在狱中三日，忽见于公立于面前。亨大声叫曰：“于尚书为何至此？”
　　狱官闻叫，进看无人，一狱惊骇。少刻之间，上命内相怀恩赐白罗一幅，令亨自尽。遂勒死石亨于狱中。石彪等俱弃市。百姓闻亨等之死，尽道：“于公之灵，冤报如是其速也。”朝廷命斩石亨之仆，差人籍没其家产，追夺爵敕等项。籍其家资万万余，而宝货不计其数。内中检出私书，有与各镇军官及数省遣心腹交通之书，皆约次年正月十五举事。上亲阅大怒，即颁密旨，令各处抚按官拿究。仍发石亨二子石溟、石涧边外充军；其幼子在襁褓者，无知不罪。查出同谋奸党，虽有三、五漏网，朝廷尽皆宽宥，惟有童先、卢旺等不赦。但童先早遁，未曾获得。令人榜示紧缉捕来。这童先因见石亨不依他言，早自逃出在外，就于途中占一课卦。未知童先自卜若何。 
第三十五传 童先开瞽得漏网 曹钦造反乱京城
　
　　童先早自逃出，行至中途，就占一卦，叹曰：“石公事不谐矣！我还有脱灾之日。”乃一路卖卜而行，后闻石亨、石彪事发俱死，乃急忙潜逃故友李天章处。正行至涿州地面，忽闻一人问曰：“童先，汝欲往何处去？”又曰：“汝可要医好眼目么？”童先初闻叫他姓名，心中甚慌。后闻得说医好眼，心中少定。乃曰：“谁不要医好眼？若医得开，真神仙也。”只见那人曰：“不难。汝且站着。”即用药点之，令闭一回，又脑后针下二针。少刻，叫童先开眼。童先睁开眼来，只见日光闪闪，世界分明。早见医眼之人，立在眼前。童先忙拜谢于地。抬头起来，不见其人。童先大惊曰：“这分明是神人救我。”心中思量曰：“我今目明，别人都不晓是我。我今急往李兄处潜藏，方可避难。”先乃密寻到李天章家。天章一见，忙问曰：“童兄之目，如何得明？必有神治。”童先即把逃出遇神开瞽之事，一一说知。天章遂留童先住下。当时朝廷命法司榜示拿童先时，榜上亦写着瞽目童先。今先眼明，人皆不疑是他。况童先又妆扮别样形景，所以人一发不认得他。挨过半年，朝廷已不甚追究。
　　童先知事缓，乃辞别李天章，扮作商人，一径来投到曹钦家。曹钦见了大惊，忙问曰：“童兄何幸眼明，得到吾家？真可异也。”童先亦将前事一一说了一遍。钦大喜曰：“吾一向想兄，暗地令人密访。不期今日到来，足慰吾念。”钦遂留童先住下，因论起石亨之事。曹钦曰：“石公做事不密，反致如此。吾每思量石公与我皆是同事之人，争奈众官时常劾奏。如寇深、逯杲、孙镗等，每每举吾过失，裁抑我众。吾想：我兄弟又统军兵，皆为都督，我手下又多蓄骁勇之将。今众官不时弹劾，倘有日皇上震怒，如石公之事，移于我家，则吾束手待毙。吾欲起事，烦兄卜之。”童先曰：“事不必卜，今令叔在内，兄昆仲在外，若一举事，何事不成？倘卜之不吉，反起狐疑。为今之计，兄先差一二心腹之人晓得边外之语者，潜往也先处，馈送宝货彩缎之礼，令其起兵入寇。那时兄等内中作变，则大事成矣。”
　　曹钦闻言大喜，即请兄弟曹鈜、曹(钅睿)并童先及门客冯益等，一齐都聚于密室，计议道：“掌兵官惟孙膛、孙继宗、马昂、逯杲诸人与我们有仇，余者无妨。但我等将何计先除了诸人，夺取兵权，则事无不谐。”曹铎便道：“何不我们先差伯颜、也秃等将乘机诱杀孙镗等众，就拥兵进内。叔父在内举火为应，大事成矣。”曹吉祥因问冯益道：“先生，可曾有宦官子弟登基否？”益答曰：“有，曹操是太监曹节之后。”吉祥闻之大喜。只见后边闪出曹钦之妻贺氏，指着冯益曰：”先生，汝教人为叛，罪已深矣。又将牵强混语，鼓惑吾夫。我虽妇人，颇晓书志。曹操若是曹节之子孙，如何曹操做司隶校尉时，立杖死中常侍二人？则知曹操与曹节是同时之人，非节之后明矣。纵使是节之后，学曹操之奸雄逆贼，至今令人切齿唾骂，安可效之！”曹钦见说，遂自扭其妻，闭之密室。
　　曹吉祥与众议定，后日晚间行事。吉祥自进内廷去。专候至后日，乃七月初三晚间，曹钦乃邀恭顺侯吴瑾到家。吴瑾是曾钦侄婿，曹铎之女夫也。曹钦每有事，常与吴瑾商议。瑾又上所喜信者，故禁门锁钥，皆是瑾掌管。当晚曹钦邀瑾回家，将心事说知，就索禁门锁匙，要瑾放千余亲兵进内。吴瑾闻言，心中大惊，忖曰：“别事可从，叛逆之事如何从得！”口中即假言曰：“此时如何放得千兵进去？况且京兵发遣征剿，只有出的，如何可放千人进内？岂不动人之疑。汝既要行事，好歹至四更开门，五鼓进内方好。”曹钦信以为实。便道：“专候汝之消息。”吴侯诈允而出。
　　此时将及一鼓，吴侯到城点视，分付众军谨守城门，直到天明，方可领钥开门。若五更领钥者，明日即斩。只分付三门，余不能及。吴侯一路思量：倘曹钦四更不见我的动静，他必然攻打。倘若人多，一时攻破，曹吉祥见外大起，内中放火为应，其祸不小。一头想，正遇着都指挥完者秃亮令人巡更。吴侯忙问曰：“来者何官？”秃亮见是吴侯，忙下马问曰：“吴爷何事心忙？单骑与四人同行。”吴瑾曰：“汝在此巡更，是何官何名？”秃亮答曰：“小官是都指挥完者秃亮。”吴瑾曰：“烦汝急急飞报与大明门上守门军将人等说知，道曹软与曹吉祥通谋作乱，只在今夜，可牢守紫金城墉，五更时未可就开门；快教传进内廷：光令人拿注曹吉祥，免得里应外合。”秃亮闻言，遂拨数人跟着吴侯，乃即先纵马加鞭，星驰到大明门上，一一细说曹钦、曹吉祥之事。穿宫内监，闻此消息，飞报到内廷去。
　　吴瑾恐秃亮口传不到，又急行至锦衣都指挥逯杲家，令门上人快报：“请汝家主出来，有紧急事要议。”家人传报，吴侯命快取笔砚来。众人忙取纸笔。吴侯随即写奏，着人飞马赶到金墉城边，大叫：“守门官监，把这封密疏，从门隙内就递进去，不可迟滞！”此时逯杲忙披衣出来，相见曰：“吴侯何事？夜深下降。”吴瑾不及多言，只说：“曹钦、曹吉祥谋反在今夜，为之奈何？我已发报数次，想内廷必然知道。及早我与你到孙都督、马尚书处报知，调兵守护杀贼。”二人飞身上马，径到孙都督家来。此时孙镗已得完者秃亮传报，亦令人飞报金墉城中，随到马尚书家计议。早有飞旨，在门隙中发出：着孙镗、马昂用心勒兵擒贼。孙镗见旨，泣拜曰：“当以死报主恩！”遂急急调兵拒守。
　　已说曹钦等挨到三更时分，不见吴瑾动静。忙使人到吴瑾家来问消息。家人不知，以实对道：“自昨日早朝，未曾回来。”使人飞来回报曹钦。钦闻报大怒，知吴瑾诈允。遂发兵五千，令曹铉等直抵西长安门攻打。自领兵五千，攻打东长安门。此时吴瑾与逯杲飞马正到孙镗家来。只闻得喊声四起，吴、逯二公知是曹钦领兵来攻门，急到孙镗处。家人答曰：“家主已到马爷处发兵去也。”吴侯即对逯公曰：“公可先到长安门，令人紧紧看守。我今再到马总督那里，即发兵拒贼。”逯公赶到西长安门边，见曹铉正今人砍门。逯公见了，慌忙夺过从人长枪一把，大骂：“逆贼！朝廷有何负你，敢如此叛逆！”即挺枪来搠曹铉，不期曹铉部下人多，一齐乱搠。可怜为国忠臣，仓卒间，被众乱搠而死。
　　众人遂砍开了门，一齐拥进。此时都御史寇深闻变，起立门首，差人探听。吴侯马过，见了寇深，曰：“寇公，曹钦作反。”冠深闻言，即跨马一同吴侯到马昂处发兵。正值会昌伯孙继宗、都督孙镗俱在，一齐调兵拒敌。此时曹钦放起四、五处火来，只望内廷火起相应。放火多时，不见里面火起。曹钦知事不济，忙调人马一面攻打，系尚书王翱在东朝房，拘学土李贤于左掖门，勒要二公写本奏辩，云“因逯杲、寇深二人所逼，以致激变”等情。
　　此时广宁伯刘安、太常卿万祺、学士万安等俱到，见曹钦逼勒大臣写本保奏。只见寇深匹马赶到，厉声大骂曰：“曹贼！朝廷何等待汝，汝敢叛乱京城，拘系大臣，残害百姓！吾恨不即砍汝万段，以泄朝廷之愤！”曹钦怒杀寇深。广宁伯刘安见之，大骂曰：“狂贼作死，吾欲砍汝以报寇公！”安亦遇害。恭顺侯吴瑾、都督孙镗军至。曹钦见吴瑾，骂曰：“汝为何负我，走报消息？”瑾厉声答曰：“汝负朝廷，我不负汝！汝不忠不孝之徒，吾为朝廷诛逆贼！”即彼此相杀。吴公力不胜，卒被杀。孙镗军交杀，自辰至午，未见胜负。
　　工部尚书赵荣闻曹钦作乱，荣文官，也披了一副铠甲，骑了一匹青3马，驰到街坊。大叫曰：“有好汉烈男子，通来随我杀贼，有功即赏！”大呼大叫之间，果有千余忠义好汉，挺持军器，仗勇而来。恰遇会昌伯孙继宗与曹(钅睿)大战。赵荣即领众从曹(钅睿)侧里，砍搠进去。曹(钅睿)与孙继宗战酣之际，不料赵公这伙人马仗忠义而来，势甚凶猛，被赵兵打死无数，曹(钅睿)大败而走，乃领着残败人马，寻着曹铉。铉正与兵部尚书马昂兵马大战，(钅睿)亦来混做一处厮杀。此时各将官人马俱到，俱说杀谋反之贼。其忠勇之气，无不一以当百。被勤王之兵，一齐拥杀，曹铉兵亦大败，只得弃命杀出。不知往投何处。 
第三十六传 王师骈集擒奸党 有贞无法丧林泉
　
　　曹铉等被勤王之师，并马尚书兵杀败，只剩得百十余骑，飞奔到曹钦处。且说朝廷自从三更得完者秃亮飞报，大明门上守门人监闻此急信，一一传报金墉城上，守城人飞报进内廷。又有吴瑾密疏，俱从门隙内传至内宫。上闻急报，又见密奏，方知曹钦与曹吉祥通同谋叛，放火为应。上震怒，即命内臣金英、怀恩等拿曹吉祥等众。内臣领旨，潜地来到。果见吉祥与一伙心腹人，正在那里堆积放火之物，不料众人潜地来拿。众人见了吉祥，大喝曰：“汝做得好事！”一齐拿住吉祥。吉祥还说：“拿我怎的？”众人曰：“汝同侄曹钦谋反，特命擒汝。”吉样犹自抵赖。众人曰：“汝还赖到那里去，有汝亲恭顺侯吴瑾密疏。万岁爷大怒，特旨差我等来拿。”吉祥闻言即顿足曰：“罢了！罢了！”众人拿了吉祥见上。上大怒，即发吉样于御史狱，待拿了曹钦一同究罪。故此禁门不开，钦等不能进。
　　且说孙镗等合勤王之师，齐剿曹党逆贼。曹铉中了两箭欲走，被孙镗斩于马下。曹铎见孙镗杀死曹铉，心中慌乱，被孙继宗一刀斩于马下。曹(钅睿)亦被马昂兵杀死。曹钦见三弟兄俱被杀，慌领残兵奔回家中，把重门紧闭。此时王师追杀，围住曹钦之屋大叫：“献出曹钦，免汝阖门诛戮！若少迟片刻攻进，汝等皆为齑粉！”曹钦知不可活，忙奔到后园井中欲投下，忽见一红袍伸一手提起，丢于井畔。此时，众军齐进园中，见井畔曹钦，一齐拿住。家小亦尽拿下。
　　众人捉曹钦械到朝来。上闻知，亲御午门，百官朝拜毕，下曹吉祥于御史狱中赐死，籍没曹钦等家产，诛钦于市。朝廷籍钦等家资，以赏将士。钦之余党，并流岭南。旌死节之臣，追封吴瑾为梁国公，谥忠壮，子孙世袭恭顺侯。赠寇深为少保，谥忠愍，荫一子锦衣百户。逯杲赠都督，亦谥忠愍。论功加孙继宗太保。孙镗进封怀宁侯，子孙世袭侯爵。刘安子孙世袭广宁伯。马昂、赵荣、王翱、李贤并加太子少保。进升完者秃亮为都督。赵荣召集忠义，为首得功者三十四人，俱称为试百户。万祺升为工部侍郎。朵耳加授一级。曹钦有妻父贺三老者，平日见钦势焰，常规谏钦。钦不听，遂绝不往来。今钦叛逆，凡一应姻党宗族附势者，俱加贬窜，唯贺老朝廷灼知免罪，朝廷检录曹钦私书，见冯益有颂曹氏功德之书，遂拿冯益发锦衣卫究问。
　　曹钦之妻贸氏，向被钦幽于密室，今亦拿禁狱中。锦衣卫究问贺氏：“汝夫与谁同谋？”贺氏心中忖度：“我夫不良，何忍害人？”乃答曰：“实无。”又问曰：“朝廷之臣，谁为汝夫心腹？”亦答曰：“俱无。”及带冯益当面，贺氏亦不肯害他。不料冯益佯为不知，反以言诋诟贺氏。贺氏忿怒曰：“冯益休得混诟，向日吾夫与汝密室问事时，汝言曹操、曹节之事。妾闻汝之言甚妄，因谏吾夫，被夫闭之别室。吾夫听汝之言，遂致身亡家丧。今反诟妾而又抵赖乎！”益无言分辩，亦死于市。朝廷察知贺氏谏夫被幽，遂赦其罪。贺氏对法官曰：“妾蒙恩宥，理难不死。先前不能辅夫为善，今又不能阻夫为恶。家亡名丧，何颜立世！”言毕，即引裙刀自刎而死。众问官见之，无不嗟叹。朝廷以烈妇礼葬之。
　　且说徐有贞初被贬云南金齿卫时，行了半载，到得云南地面。在路中对解官曰：“不出一年，京师有一场大乱。曹吉祥等不能逃其祸。”后来果然。
　　有贞行到云南，至金齿只得七十里路了，天色已晚，遂同解官忙趋。回顾无处居住，急急赶行。远远见一大寺，有贞等忙投寺来。早有五、七个僧人，俸着酒果来迎，道：“不知大人远临，有失远接，恕罪！”有贞见了，惊讶道：“吾等并无人来通报，为何众僧如此接待？”乃复谓众僧曰：“我是朝廷罪人，何劳汝众相迎？”众僧曰：“大人虽今日之罪人，实昔日之贵人也。”有贞曰：“众位上人，吾素不曾与尔等相识，况万里之途，何由悉知？酒肴远接，必有缘故。”众僧曰：“且请大人到方丈少坐告禀。”有贞遂同众一齐进寺，直至方丈坐下。众僧曰：“我这里名佛慧石羊寺，寺历年久。寺中石羊，颇有奇异。但有贵官到此，此羊即鸣。昨夜闻羊鸣，故知。所以聊备酒肴奉迎。”众僧人又问曰：“敢问大人官居何职？因何事到此？”
　　徐有贞未及答，两解官曰：“这位就是当朝阁老，武功伯徐爷。因与同僚不睦，被他谗言诳奏。朝廷一时听信，因此贬谪。不日即取转京，依然宰辅他。”众憎惊曰：“果然是位大贵人！所以数日前，有一位留须僧人到此说道：“不数日间，有一位徐阁老到此寺中，我要见他说话。’”徐公见说心疑，遂留宿寺中一宵。
　　明早起来梳洗、早膳毕，忽见一幅巾禅衣之人，从寺前直进殿来，大笑曰：“徐公，四十年余不相见也。记得当初临别之际，曾说有金齿之会？今日果然矣。”徐公一见，认得是先年虎口书馆相叙的道人乌全真，忙下阶拜揖曰：“久别尊颜，何缘又得相逢也。”乌全真曰：“向年蒙公款留，义气深重，故赠公秘书，救公二大难矣。是书不可久留于世，宜付还我。”徐公答曰：“实不曾带来。”全真曰：“吾岂不知，别物不带，此书曾有验，公必带行，为防身之宝。公何诳我？他人可诬，我不可诳也。”
　　徐公被全真说着心事，心中惊畏，乃邀全真进内，沽酒市脯同饮。酒至数杯，全真取出一丸金丹，对有贞曰：“此丹服之，可长生不老。”有贞数知乌道之术，以为服此可以延年，必中大喜，即服之。少刻坐谈间，乌道问起：“法必纯熟，试诵演以验之，何如？”有贞口诵默演，尽皆差失。徐有贞心慌，复恳为何如此。全真曰：“公拿书再看，仍旧精熟。”有贞原诳说不曾带得，如今又不好说带来，迟疑半晌。全真即起身到有贞行李囊中，只一捏，此书早拿到手，对有贞曰：“吾报公之恩，救公之难，可为周且至矣。吾法已收，汝法已塞，不可久留。”言毕，即拂衣而去。有贞惊讶曰：“向日熟练法术，顿然忘却。而全真又忽然去了。”心中郁郁不乐。来到金齿卫中，另筑一室独处。
　　居不一年，朝廷复赦有贞归。有贞回家，从峡山经过，心急马快，跌伤其足，到家遂杜门不出。养病几时，忽一日，门上人进报：“有泰州马相公来拜老爷。”有贞只得出来相见。马士权曰：“闻公回府，特来候谒。”有贞乃置酒款待。酒至半酣，土权微露向日有狱中许成姻亲之语。有贞见说，即有难色，反以他言支吾，恰有悔婚之意。士权揣知其情，乃即辞回。又以言动之曰：“今日公回府，优游林泉。有日朝廷思公，复居台辅。若某向年被刑拷之时，稍有一言涉公，事不可测也。”有贞唯致谢而已，并不言起许婚之事。士权笑曰：“寒士谅不敢当相侯之女。”遂不多言而别。徐有贞见士权已去，仍戒门下之人，若马相公再来，可托以他故，不必通报。士权亦不复至。
　　有贞居家，玩游山水，闲处年余。忽一日，在书房中检书，偶然检出向年王镇劾于谦疏稿，心中竦然，是夜梦中见于公立于面前。有贞大叫一声，夫人惊醒，问是何为。有贞言及梦中之事。夫人曰：“此乃公心上萦萦所致，无虑也。”过三日，有贞得疾，不五日而殂。年六十六岁。
　　且不谈徐有贞病死。且说于少保公子于冕见诸权奸相继而死，遂从龙门关回，奋然曰：“今权党悉亡，吾父之冤得白也。”乃即上疏陈其事功。未知若何。 
第三十七传 孝子初上陈功疏 忠臣加祭赠褒封
　
　　英宗灼见于公之冤，久欲复公官爵，群奸谏阻。公子冕发辽卫军。天顺初，承天门火，于公现形。朝廷以故降旨，独宥于冕。冕虽蒙宥，犹防奸妒，寓居关中。军民将士，皆怜于公之冤，齐粮执帛，供奉公子。公子素承父志，一毫不受，惟与义兄于康周全度日。至是成化践祚。公子俯首流涕曰：“圣明在上，陈情有日。”即回京叩阙上疏，其略云：
　　臣于冕蒙恩复命，冒死陈情。臣父于谦，当日尺寸微劳，今值圣明在上，若不冒死悉陈，不惟他日难见亡父于地下，臣之不孝，凡为天下人子者，皆得以罪之矣。
　　正统之四年，也先败盟，以致先皇帝大驾北巡。京城内外，乏人战守，廷中喧乱。是时景王疑惧，事变万端。臣父受任于危急之秋，治兵于溃散之余，疲神焦思，竭志殚力，无所不至。先行差官招募军士，并义勇民壮，及倩民夫，替出沿河遭运官军，随京操备。即荐文武大臣杨洪、柳浦等为总兵官，轩等为巡抚，请敕前去各处镇抚地方，辑和人民，以防奸侮。各边修守城池，整束人马，以为应援。
　　其年十月，也先肆逆，逼回京师。中外震惊号哭，军民举家奔窜。侍讲徐珵，建议南迁。人心汹汹，朝不谋夕。臣父厉声大恸曰：“京师根本重地，且祖宗陵庙，百官军兵，帑库仓场，百官万姓辎重俱在此，车驾若一动，则大势去矣。前宋靖康之事，足为明鉴。今日死则俱死于此，决不可一步离此。”臣父乃身先士卒，督众军出德胜门外，对敌竖营。其时敌锋正锐，而我军又皆新集。石亨爱惜身命，只欲尽闭九门，不肯出战。臣父以死自誓，日夜在营，亲冒矢石，泣谕三军，以为朝廷之恩当报，忠义之名难得，若事机一失，则祸患立至，生不如死。由是人人思奋，勇气百倍，卒至挫敌。复又以假送大驾为名，屡侵边境。臣父预设方略破敌，京师无事，大难悉宁。此臣父保全京师，再安我宗社之微劳也。
　　自后敌国知中原兵备势强，革心向化，遣使请和，实欲亲送大驾还京。当时朝廷疑虑日前谲诈，召百官会议，皆狐疑不决。臣父毅然独陈君臣大义不可违，兄弟至情不可失，敌情悔过如此，实乃天心有在，当早迎回大驾，不可缓也。时景帝闻言，中心开悟，差官奉迎大驾还京。六军万姓，欢呼踊跃。畿甸已安，神人宁慰。此臣父定议奉迎还大驾之微劳也。
　　臣父于此数事，虽皆仗庇祖宗灵成，实出万死一生。当时舆论，咸谓朝廷论功行赏，宜与勋封。岂谓赏未酬劳，祸机遂及。奸臣石亨等谗构罔极，古今罕比。从来人臣之死于忠者，未有如臣父之惨烈也。臣之痛愤刺心，何时而已。
　　且臣父之在兵部，值天下多事之秋，十年劳积，辛苦万端，众所共知，不能备述。臣今复举一二言之。自土木兵溃，敌遂抄掠内地，出入无时。臣父因见永乐年间以来投降者，俱在北直隶、山东一带地方屯住，各边告警，此辈有乘机煽动之势，变在不测。臣父先以南征为由，选其精锐者，拨发前去湖广、广东等处军前听调，随后具奏，就彼安插，以绝积久难除腹心之大患。怀郭钦防微之先见，销刘聪念乱于未然，此臣父先事见几，为国除患之微劳也。
　　自也先围犯京师之后，复肆猖撅，始追石亨于雁门关，遂围代州。次逼朱谦于瓦子口，尾至宣府。烽火连接，人心惊惶。众谓急发京兵赴援。臣父料敌必难持久，一面奏上方略，亲到边廷，谕来谦、杨洪等务须持重，与郭登等计谋毙敌，遣将遥援。敌知朝有谋臣，心中畏惧不敢轻肆。此臣父伐谋制胜，全师保境之微劳也。当时独石、马营等处边城八座，敌势猖獗之时，守将怯懦不支，尽弃其地。臣父以为独石一带城池，俱系藩篱重地，今弃彼处，不但宣府难守，京师亦不免动摇。力荐都督孙安老练可任，授以方略，发兵度龙门关，且战且守。由是各城复守，边境固完。此臣父为国定谋，守在四方之微劳也。
　　其时浙江、福建、湖广、四川、贵州、两广等处，盗贼蜂起，僭称伪号，毒害生灵，攻围州县，告急于朝，殆无虚日。本部军机烦剧，干系甚大。臣父不遑寝食，昼夜运谋。令将出师，指授方略：拣选五军神机三千等营精锐，奏立十二团操之法，亲自训练，以励将士，令出征剿，不三、四年，各处僭窃，以次殄灭。此臣父内修武备，外慑强寇，经营四方之微劳也。
　　天寿山原无城池，各卫官军四散居住。敌兵猖獗之时，丧失颇多。臣父奏用成山伯王通，往昌平县创立城池，徙军民于城中，使得以固保我陵寝。及山东临清地方，事关僭运大计，至重非轻，又系京师咽喉要地。也先密遣细作向导，欲从紫荆关入寇临清，以扼要害。臣父力荐平江侯陈豫可任，令其往彼相度事机，筑立城池，置设军卫，守护运河。数月之间，人心帖然。此臣父守护山陵，保障要地之微劳也。
　　臣思兵部尚书王骥征麓川有功，不过能除边方之一患耳，得封世袭靖远伯爵，子孙世享荣禄。正统十四年，臣父匡济多难，再安奠王室，比之王骥功差大耳。昔岳飞尽忠于宋，誓图恢复，为秦桧所害，至今春秋庙祀，以显其忠。然当时中原卒不可复，鸾舆卒不能返，宋室偏安于南渡。正统十四年，臣父力阻南迁，誓以死守。乃用计退敌，保安我宗社，复迎英宗皇帝大驾回京，仿之岳飞死忠虽同，臣父之功则过之。伏望我圣明，轸念臣父谦功在社稷，被诬冤死，乞照宋岳飞，今王骥，赐以赠谥，则忠无不报。一以彰朝廷之恤典，一以鼓天下之人心。臣父子存没，同沾再造之恩于无穷矣！谨昧死上陈，冒干渎天听，不胜感激，惶惧俟命之至！
　　于冕具疏奏上，成化帝览疏，叹曰：“于谦之功与冤，先帝素知之，屡欲封锡，为有贞等所蔽。朕今即位，何忍置之？”遂召回前阁下商辂、陈循等，并侍郎王伟、项文曜，少卿古镛等，复其爵，皆当时被石亨指为奸党者。又复王文、于谦、范广等官爵。即遣行人马璇赐于谦祭物、祭文。其谕祭云：
　　维成化岁次丙戌二月十有一日，皇帝遣行人司行人马璇，谕祭故少保兼兵部尚书于谦曰：卿以俊伟之器，经济之才，历事我先朝，茂著劳绩。当国家之多难，保社稷以无虞。惟公道而自持，为权奸之所害。在昔先帝已知其枉，而朕心实怜其忠，故复卿子宫，遣人谕祭。呜呼！哀其死而表其生，一顺乎天理；厄于前而伸于后，允惬乎人心。用昭百世之名，式慰九泉之意。灵爽如存，尚其鉴之。
　　行人祭奠毕。公子于冕感泣谢恩，复厚待行人马璇。璇辞别，复命讫。
　　成化皇帝追念于公功大冤深，乃擢升于冕为应天府府尹。于冕谢恩，感泣无地。复思：“吾父虽蒙圣恩复前官爵，赐谕祭，但赠谥庙享，未蒙恩典，仍非吾为子事亲之道也。”即复具疏奏闻奏上，成化帝驾崩，此时弘治皇帝登极。帝览奏毕，顾近臣曰：“昔于谦有大功于我国家，宜即传旨，着该部详议来说。”弘治二年十一月十三日，本部尚书耿裕等，于奉天门题奏。次日圣旨下：赐与赠谥祠额，春秋二祭，谥曰“肃愍”，额曰“旌功”。特赐诰谕，其词云：
　　奉天承运皇帝制曰：朕惟功大者褒典宜隆，行伟者扬名必远。惟显忠于既往，斯励节于方来。古今攸同，岂容缓也。故少保兼兵部尚书于谦，气禀刚明，才优经济，兼资文武，茂著声猷。当我皇祖北狩之时，正国步艰危之日，乃能殚竭心膂，保障家邦，选将练兵，摧锋破敌。中外赖以宁谧，人心为之晏然，回鸾有期，论功应赏。不幸为权奸所构，乃陨其身，舆议咸冤。恤恩已锡，兹复赠特进光禄大夫、上柱国、太傅，谥肃愍，命有司立祠致祭，用昭旌崇之典。于戏！执羁靮，守社稷，劳盖均焉；表忠宜，愧回邪，理则明矣。诞敷嘉命，永贲幽扃。灵爽如存，尚其歆服。
　　府尹于冕见朝廷赠谥赠额，建祠加祭，感泣无埃。乃复乞守先公之墓，辞职再三。朝廷见于冕屡次哀祈，乞守庐墓，遂从所请。于冕蒙恩俯允，即谢恩辞朝，回守庐墓，星夜带领家眷，回到杭州。时府县奉旨营建祠宇于墓前，名曰“旌功祠”。 
第三十八传 张庠生修神公像 姚盐台建忠节坊
　
　　府尹于冕在家，一日，见数人直至厅中。于冕忙出厅来看，乃是一友，仁和痒生张杰，字万英者，令人赍香纸牲仪，来祭奠于肃愍公神前。冕即出见礼，曰：“何劳张兄光临设奠？”杰答曰：“待某奠毕，自当诉禀。”张杰遂令人设牲燃烛，焚香叩奠毕。仍又细观公之神像，嗟呀半晌。乃对府尹公曰：“某昨夜梦谒先公神祠，见先公正襟危坐。顾某曰：“吾在京都任守，万姓感吾功德，香火甚盛，无暇一临坟墓之祠。今夜方临，适值汝来，特与汝言。吾蒙三朝圣恩，南北祠宇俱成。近坟祠连因久雨，吾之塑像，自左肩以下，丹垩之饰，微有脱落，而人未之见也。子盍为我修之。’某即于梦中领诺。既而某复叩问光公曰：“神公适才所言任守京都，某闻北京城隍，乃宋文丞相耳。’先公见说，笑顾某曰：“子不知吾，吾即文丞相再世也。今南畿并大同、河南，上帝亦命吾兼任。其土籍吾亦司之。吾今虽没四十年，其忠魂无日不在天壤间。’复曰：“子知水乎？吾灵若水也。’言“毕而起。某惊觉来，想神公丰度如生。惊异其事，谨具香纸牲仪，特来拜奠，适才观公之像，果见左肩颜色剥落。”于冕亦上细观，果然。冕泣拜于地曰：“大人灵爽在天不泯，此不肖孤之罪也！”张杰叹曰：“神公英灵，语予如水。正苏长公所谓如水在地中，无往而不在也，顾某何人，而得神公之嘱，有是梦耶！”次日，张杰即命塑像工匠，修整鲜俨而去。
　　一日，浙江盐台姚舒因历吴山，见行人伍公，即春秋时伍子胥也。复过褚堂见仆射褚公，即唐时褚遂良也。来至栖霞岭见武穆王岳公，即宋岳飞也。
　　特谒三台山赡于肃愍公祠。慨然有感，遂赍香历拜四祠。每到一祠，即徘徊久之。心中念曰：“观四王公之忠节，皆祠于杭。欲共建一坊，一可以共播休烈，一可以励后观瞻。”遂言于镇巡诸公，诸公闻言大悦，各捐俸资，不两月而坊成，名曰“忠节坊”。立碑于其下，其碑文云：
　　忠节，天下之大贤，崇报，天下之公论。大贤不立，则人道有所亏；公论不明，则人心无所功。此忠节坊所以创建于今日也。夫岂徒然哉！盖杭为古今人物名区，鸿儒硕辅，后先挺出。其孤忠大节，尤炳耀人耳目者有四。若吴行人伍公，在吴山之首。唐仆射褚公，在褚堂之中。宋岳武穆王，在栖霞岭之西。我朝于肃愍公，在三台山之南。守臣岁修祀事孔虔，弗敢懈缓。乙卯，监察御史姚舒，奉上命督鹾于浙。凡民所不便，与所便者，悉裁革振举之无遗议，未几，商贾大通，国计斯集，频海千余里，欢声洋洋。于政暇即阅史传，因忆四公风采，乃修瓣香，历展拜祠下。徘徊瞻顾，咨嗟移时。其中感怀，殆有所不能忍者。既而曰：“以四公生平忠义慷慨，越人今祀于兹土。虽少足以致崇德报功之念，顾祠宇异处，地址遐僻，使人见闻不及，不足以广其景仰之意，亦缺典也。盍树一坊，以共插休烈于无穷哉。”时镇巡诸公，闻而从之。又速商劝贷，咸踊跃应命，卜地于吴山之东衢，示以规画，令有才干者董其事，坊成，乃大书忠节于石额，分注四分官称于左右，揭建坊之年、月、日。遂谐镇、巡、藩、臬暨群属官僚往视之，咸叹以为一时盛事。夫伍公佐吴，既成阖庐之霸业矣，及勾践败衄，有天以越赐吴之谏，而属镂之惨，卒堕宰嚭之奸谋。诸公辅唐，尝恢太宗之帝业矣，及武氏僭立，有叩头还笏之谏，竟遭许、李谗口而死。武穆王当建绍之间，削平群盗，进兵朱仙，人皆望其可以计日恢复矣，夫何贼桧主和，矫诏班师，乃冤死于大理。于肃愍公生当正、景之际，调兵守护，不惑南迁，人皆知其社稷之奇功也，夫何权奸忌嫉，适寡肆谗，遂授命于都下。嗟乎！此岂独四公之不幸哉！天下之事，固或有成败、诎伸不论，而人心之是非予夺，自有定论存焉。盖成败、诎伸者，一时之遭也；人心是非予夺者，万世之公也。以四公忠节凛凛，虽尝屈仰宜丧，而竟得显白，且萃聚昭揭于今之雄藩通衢之上，使大节以伸，大誉以著，大义已明，异代齐芳，辉映云漠。凡杭人暨南北往返道经于下者，顾瞻而嘉叹之，以兴起其高山仰止之心，则事虽诎于当时，而深护夫万世之人心，岂不足以委灵于九泉之下哉！故谨叙忠节之记云。
　　姚盐台建坊之后，果然往来士庶，莫不敬仰其炎忠之诚意焉。
　　时于府尹公闻得姚盐台建坊，乃亲往观之，叹曰：“吾父与三忠异代井列，可为无愧矣。”乃往谢姚公。姚公曰：“予素仰数公功烈忠节，不意承命鹾政到此，谓忠烈异代同心，因共建一坊，使万世瞻仰，何烦京兆公致谢。且令先公功烈，迥过于三公矣。”冕叹曰：“当时廷论，亦谓我先君之冤死与武穆虽同，而功业则大过之，诚古今不易之论也。冕复何言！蒙列圣之大恩，悯先君之遗烈，今复承宪台建此忠节大坊，使先君配休伍、褚、岳三公，先君死无恨矣！”言毕，府尹公即辞姚院而回。 
第三十九传 卢进士陈侑享表 傅巡抚上改谥疏
　
　　府尹公于冕辞别姚院而回，乃令人刻父功绩并自陈奏疏及行状、诸公碑志铭等诗文，三朝谕祭敕文赠文录成，尊朝廷赐名施功，遂名《旌功录》，以纪父不朽之功烈。府尹公寿至九十而终，亦可谓能成父志之孝子欤。至十余年后，有新进士姓卢名玑者，慕于肃愍之忠烈及先朝开国元勋刘伯温二公。卢玑做秀才时，每闻二公勋绩，不得侑享于庙廷，亦昭代之缺典也。今幸得中科甲，乃即上疏奏上。其略云：
　　臣玑闻：“罪疑惟轻，功疑惟重”，大禹之谟也。善善长而恶恶短，春秋之法也。夫法与谟，皆圣人经世之典，治天下宜取则焉。臣切闻先臣开国元臣诚意伯刘基，有赞造工业之大勋。故太祖念之，而享于功臣之庙，今少保兵部尚书于谦，有扶持国难之伟绩，故中外百姓。赖其有保障之功。奈后来刘基之神像见黜，于谦之身家不保。臣虽未知其得罪之故，切念朝廷忠厚仁恕。怒不忘德，怨不废礼；功疑惟重，善善也长。则二臣之功德，有国家者终不可弃也。向蒙先皇帝之仁刘基，既命有司新其祠，犹以功臣之田赐其家，近荷我皇上之仁于谦，既以御制之文赐其祭，复以府尹之职官其子。此固足见圣朝仁厚光明，而善法大禹之谟、春秋之法也。但德之深者，其报当重；功之大者，其赏宜隆。二臣既有国家之大功，自应享国家之大报。与之爵位未足，赐之赠谥未足，铭之鼎彝及子孙俱未足，惟立庙绘像，春秋享祀，堂堂庙貌，耸人瞻仰，森然祠祭，深人钦羡，庶几尽一代报功之典，激善之道也。昔者太祖高皇帝，既于鸡鸣山立功臣之庙，复以诸功臣咸配食大庙之享。后礼部侍郎宋礼言，欲请罢去太庙配享，而太宗文皇帝曰：“此系先帝所定，不可罢。”夫功臣之专祭，与夫太庙之配享，均为我太祖所定。其太庙之配享，既不可罢，则本朝之专祭，不可罢明矣。臣愚伏愿我皇上，体念我太祖与太宗忠厚盛心，命合朝大臣斟酌周全。乞再立刘基神像，复入功臣之庙，又乞新立于谦神像，附次于诸臣之下，使侑享齐灵，合食无缺。则足见朝廷仁厚光明，于有德者虽远必追，有功者虽废必报。不惟伸诸既往，亦将有功将来。谅亦皇恩所不靳也。奏上。
　　朝廷准奏。二臣皆得侑享于庙。
　　传至百余年，浙江巡抚傅孟春承敕来抚两浙。不数月，于肃愍公曾孙于昆，具呈于傅抚台案下，为乞修颓祠，以光旌功事，傅巡抚见呈，心中惕然曰：“于太傅公，实我朝人杰。今祠宇颓坏，皆吾等与有司之过也。”即日赍香纸牲仪往祭。随令工匠修整祠宇，重饬庙貌。傅公叹曰：“于太傅当正统初年，剔历中外，茂著声猷。及已巳之变，摅忠殚画，内固京师，外筹边镇，条画立奏，动中机宜，社稷倚之，边隅畏之。忠肝义胆，赫赫在人耳目，若谥之‘肃愍’，‘肃’之一字，诚不称其实，故泰和尹学士曾云：“肃”之一字，未足以尽公之良惠忠贞。’此盖当时拟谥者，弗克奉扬圣天子劝忠之德，以称夫公世者之心。今予蒙恩抚浙，于太傅之谥，若论谥法，以之谥‘忠’，似为允当。”即差哀晓赍疏奏闻。其略云：
　　臣傅孟春奉命抚浙，观风问俗，饬兵恤民，日以惠绥疲困、辑宁地方为务，间尝考求故实。尚论国朝名臣，产自钱塘者，于谦其最著焉。十月初一日，谦曾孙于昆具呈，乞修颓祠。臣随批布政司查议，即命工修葺。臣因思：谥以报功，有其举之，固不敢废。而谥以易名，惟其似之，始可无议。按谦当正统初，剔历中外、茂著声猷，及已巳之变，摅忠殚画，内固京师，外筹边镇，防卫陵寝。扼控漕渠，条画立奏，动中机宜。社稷倚之为长城，边隅畏之如虎豹。忠肝义胆，赫赫在人耳目，不幸被谗受戮，思功悼枉，四海一词。迨成化二年，遣官致祭曰：“昔先帝已知其枉，朕心实怜其忠。”弘治初年特赠太傅。谥肃愍，建旌功祠，令有司春秋致祭。是于谦之忠，已蒙累朝优恤，得谥“肃愍”，可谓荣矣。但臣谨按谥法曰：“肃者，刚德克就也，执心决断也，正已慑下也。”今谦在国逢难“愍”则诚然，而名之曰“肃”，或未协欤？以臣之愚，而拟议以求其当，必也其“忠”乎！盖“忠”之义曰：“盛衰纯固也，危身奉上也，推能尽忠也，廉方公正也，临患不忘国也。”即谦生平履历，方其揽辔之初，衷正嫉邪，廉公有威；身死之日，家无长物，惟是上赐盔甲袍带在焉，不日“廉方公正乎”！内修外攘，始终一节，不曰“盛衰纯固”乎！居常抚膺叹曰：“此一腔血，竟洒何地？”而不知有其身，不曰“危身奉上，临患不忘国”乎！出谋殚虑。惟计安社稷，信哉其“推能尽忠”矣！以彼其行，而谥之以“忠”，似为允当。臣又查得先年吏部尚书石瑶，礼部尚书张治，初谥“文隐”，后因言官奏易，在瑶则改谥“文介”，在治则改谥“文毅”，今谥之当易，与二臣同，至其人品勋业，则大过之。伏乞即敕下该部，再加查议。如果臣言不谬，将于谦照例改谥“忠愍”，庶名称其实，足以慰九原之忠魂，而彰往劝来，有以定万世之公典矣。为此具疏，专差承差袁晓赍捧请候旨。
　　奉圣旨：礼部知道。
　　礼部钦此钦遵。臣等看得巡抚都御史傅孟春，题请原任兵部尚书赠太傅于谦原谥“肃愍”，欲议改“忠愍”一节。臣等窃惟谥以易名，国家大典，一字之拟议，天下万世之公论系焉。故考据生前，褒崇身后，必其名与其人无毫发不相肖，而后足以彰往劝来，传之不朽。或有一时拟议，偶未妥确，即令再为改定，用以昭大公而协舆望，亦何嫌于纷更。太傅于谦当已巳之年，六飞厪北狩之忧，群小倡南迁之议，物情时事，盖岌岌矣。谦以一身任安危利害之冲，卒能使其九鼎如山，万姓安枕，厥功甚钜。且其精诚之志，贯金石而泣鬼神，忠贞之节，通天地而光日月。虽为国蒙难，九有为之称冤，而赐谥建祠，在两朝已有定论。今都御史傅孟春抚浙之初，展修祠事。偶有感于“肃愍”一谥，谓“肃”犹未报其生平，辄有此奏。据其考究谥法，委属有见。但谥典原出自上裁，即欲易“肃”为“忠”，臣等何敢轻议？顾以臣等之愚，反覆参详，岂惟“肃”之一字，未足概于谦之大节，即“愍”之一言，亦若有未妥者。夫在国逢难，固曰可矜；然谦之死也，在昔英庙旋鉴其枉，即在累朝深怜其忠。若犹以逢难之义律之，非所以彰先朝之令名，而全君臣之大义也。查得国朝以“忠愍”谥者二人，如学士刘球，员外郎杨继盛，以批鳞之直，偶蹈陨身之愚。至如谦者，鞠躬报国，既有忠贞不二之节。而保大定倾，又有旂常不世之勋，比之二臣，更有不同。先民有言：“死天下之事易，成天下之事难。”切谓于谦之谥，第当表其所以成，不必悼其所以死可也。既经该抚臣具题前来，相应酌议，恭候命下，行翰林院将“肃愍”二字，并为更议上请。伏候圣明裁定敕下臣等，仍行翰林院撰祭文，浙江布政司转为支给官银，买办祭物、香烛纸帛，就遣都御史傅孟春致祭，告以易谥之意。庶先臣之精忠大节，藉以重光，且以劝后世之为人臣者，垂之信史，亦永有法矣。谨候旨。 
第四十传 列圣隆恩加谥荫 诸贤屡疏表旌功
　
　　当日礼臣等因傅孟春奏改“肃愍”为“忠”之谥。乃复疏请上旨定议。后圣旨下，更谥“忠肃”。先傅巡抚奏章未下部时，有礼部侍郎田以俊，梦于公嘱曰：“翌日有事相烦。”言毕而觉。田公愕想其事，早出见堂官于慎行，亦言得此一梦。语未毕，旨下，着礼部详议来说。二公相顾惊叹曰：“于太傅功业盖世，忠诚炳日。‘肃’之一字，原未足以概其生平。亦可见于公忠灵不泯，而又托梦于吾辈也。”乃即复疏，更定今谥。旨下，二公即发文赍到浙江。傅巡抚亲到于公祠致祭，其谕文云：
　　万历十八年八月十有六日，皇帝遣都御史傅孟春，谕祭太傅、兵部尚书于谦谥“忠肃”，曰：惟卿钟灵间气，著望先朝。属多难以驰驱，矢孤忠于板荡。社稷是守，力推城下之要盟；樽俎不惊，坐镇道旁之流议。返皇舆于万里，维国祚以再安。赤手扶天，不及介推之禄；丹心炳日，宁甘武穆之冤。此恤典所以频加，而公论犹有未惬。爰颁谕祭，再易嘉名，贲华衮于重原，表风清于百世。卿灵不昧，尚克祗承。
　　傅巡抚承命，自往临奠祭毕。杭民士庶，皆诵圣天子追忠特谥，忠肃公百世流芳也。
　　逾一年，有都御史太常卿钟化民，亦浙江人也，又力陈忠肃公勋烈忠节，朝廷复加恩典。后二年，又有兵科给事朱凤翔，因慨当今二臣之功，食报甚薄，朝廷之缺典，坐有一友问曰：“二臣何人？”翔答曰：“一是于忠肃公谦，次乃胡梅林公宗宪。”其友亦赞曰：“二公之功诚然。”给事曰：“吾观于忠肃之功，功在社稷，子孙爵之侯伯，亦不为过。胡梅林功在东南，子孙亦宜优恤。”明日，朱公即上章奏闻。其略云：
　　兵科给事中臣朱凤翔诚惶诚恐顿首恳乞圣主酬勤报功，以隆盛典，以快公论事。臣切惟天下不患无英雄豪杰，而患无以鼓舞之；人君不患无爵禄名誉，而患无以善用之，我国家功令，凡首功一级以上，增秩有差，赐金有差；间有平一贼、复一城者，即赏以延世，爵以通候，所待劳臣亦不薄矣。至若矢心报主，保大定倾，功成再造者，上之不得颁茅上之封，下之不得补黑衣之数，此其为人心之抑郁，亦盛朝之阙遗，非浅鲜也。臣素慨于中，义不容隐。举忠勋最著者二臣，为皇上陈之，伏惟圣主垂听焉。
　　正统已巳之变，先英庙北狩，此乾坤何等时也？先臣太傅于谦，以兵部侍郎出而定大册，使国家之金瓯无缺，其功不超越千古耶？他如平剧盗，收贼渠，是其细故勿论。时当紫荆失守，徐珵倡议南迁，二、三大臣，亦且依违其间矣。向微于谦力为主持，则事机一失，万事瓦解，其祸有不可胜言者。独不观宋南渡以后，日侵月削，虽有张、韩、刘、岳之雄才伟略，棋布星列，不能复中原尺寸之故物者，何也？根本之地摇也。是于谦正色立朝，力持可守不可迁，贤于宋臣远甚。今睹钟虑之如故，朝庙之常新，暨陵寝之奠如泰山，臣民之安于磐石，而于谦之功何可泯也。
　　嘉靖时，奸民外比，倭寇内讧，东南盖岌岌也，先臣少保胡宗宪，以监察御史而定乱，使数省生灵，获免涂炭，其功亦岂寻常耶。他如平袁三，擒张琏，(血戈)建寇，皆其余事勿论。时当五峰桀骛诸岛，各拥数万，分道抄掠。督抚总兵，俱以偾事论罪，朝廷悬万金伯爵之赏，向微宗宪悉力荡平。则堤防不固，势且滔天，其究莫知所底止者。独不见宋人西夏失守，如折右臂，纵以韩、范之威名，先后经略，卒不能制。元昊之稽首者何也？狐免之窟成也。是宗宪之用奇设间，似不在韩、范之下。今黄童野叟，谓国家财赋仰给东南；而东南之安堵无恙，七省之转输不绝，与九重之南顾无虞者，宗宪之功不可诬也。
　　于谦受命于辇毂震惊之际，定计于谋夫孔多之时，忠则纯挚，识则远大，力则宏钜，守则镇定，至其囊无他物，口不言功，虽大圣贤处此，又何以加也！胡宗宪虽视于谦远逊，然以驾御风电之才，吞吐沧溟之气，揽英雄，广间谍，训技击，习水战，凡诸备御，罔不周至，故能平数十年盘结之倭，拯六、七省焚掠之难，此其功岂易易者！若乃高倨谩骂，挥掷千金，以罗一世之后杰；折节贵人，调和中外，以期灭此而朝禽；此正良卫茹荼，心知其苦，口不能言者，而竟因此诖吏议吁，亦可悲矣！盖尝合二臣而评隲之：于谦之功，动在社稷；宗宪之功，功在东南，于谦之品，白玉无纤瑕，于本朝为人品第一，于古真可称社稷臣；宗宪之品，瑕瑜不掩，然比之猩琐龌龊，以金缯为上策，一切苟且侥幸者，相去径庭。临事而思御侮之臣，安得起若人于九原而底柱之也！
　　臣浙人也，父老之所传闻，耳目之所睹记，最为亲切，然非臣一人之私言也。我皇上试讯大小臣工，有不以二臣之忠切，当录其后者乎？然在于谦。于纯皇帝敕曰：“昔先帝已知其枉，朕心实怜其忠。”于敬皇帝特赠太傅谥“肃愍”。迨我皇上允抚臣奏，改谥“忠肃”，并下部议准谕祭。是于谦之精忠列圣知之，皇上亦知之矣。在宗宪，于肃皇帝曰：“朕若罪宗宪。后日谁肯为国家任事？”于庄皇帝复其原官赐祭。今皇上又全与祭葬。是宗宪之勤劳，我皇祖知之，暨皇考知之，今皇上亦知之矣，今于谦不绝之线，仅授外卫千户。坟墓芜秽，过其墓者，辄吁唏不能禁。宗宪遭酷吏残虐之后，庐舍丘墟，子孙屡弱。吴越士民谈及于此，每扼腕而不平。此宁止结任事者之气，亦岂所以彰列圣与，我皇上无外之仁耶？伏望敕下该部，从公确议，务协舆情，务合国典。此亦激劝人心之一机也。谨奏以闻。
　　旋奉圣旨：兵部知道。乒部随复本，陈言：
　　于谦之功，功在社稷，为我朝第一元勋。惜其为奸党诬构而死。在列圣俱加赠谥祠祭恩典，而皇上亦改谥“忠肃”矣。胡宗宪之功，功在东南，亦为海隅一勤事之臣。惜其遭酷吏残害，亦蒙我皇祖皇考复爵，及皇上加祭葬矣。今朱凤翔所奏二臣功绩是实。其优叙功勋子孙，皆出自圣典，请旨定夺。”
　　时朝廷即降旨授于谦后裔为锦衣卫都指挥，令其世袭。胡宗宪后裔授锦衣卫指挥同知，亦世袭。
　　呜呼！于忠肃公功大冤深，褒崇赠锡，未足尽其烈。而灵爽昭于天地，千万世不泯。是真千古一人也。呜呼伟哉！ 
</div>
    <div class="pagination">
<a href="于少保萃忠全传_page6.html">上一页</a><a href="于少保萃忠全传.html">1</a><a href="于少保萃忠全传_page2.html">2</a><a href="于少保萃忠全传_page3.html">3</a><a href="于少保萃忠全传_page4.html">4</a><a href="于少保萃忠全传_page5.html">5</a><a href="于少保萃忠全传_page6.html">6</a><span class="current-page">7</span>
    </div>
    <div class="pagination"><a href="index.html">返回目录</a></div>
</body>
</html>
