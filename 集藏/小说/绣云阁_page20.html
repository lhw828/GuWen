<!DOCTYPE html>
<html>
 <head>
  <meta charset="utf-8"/>
  <title>
   绣云阁 - 第 20 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绣云阁 - 第 20 页/共 40 页
  </h1>
  <div class="content">
   蜻飞子随三服入洞，见了女蟒、蓉花美艳绝伦，含笑而立。
　　因谓三服曰：“道兄真好福份。”三服曰：“投师失师，道旨不得其传，福从何有？”蜻飞子曰：“人生所极乐者，莫如娇妻美妾。道兄在此享受妻妾之奉，岂非福乎？”三服曰：“汝何所见而谓吾有妻妾哉？”蜻飞子曰：“洞中二美，非汝妻妾而何？”三服曰：“此吾道妹也。吾之道妹，亦即汝之道妹，尔毋乱言。”蜻飞子曰：“何以同居此洞？”三服遂将二女来历，一一述之。蜻飞子曰：“如是最见吾兄好道心切矣。”三服忙命二女拜过蜻飞，在洞设筵，畅饮数日。
　　一日，三服谓蜻飞子曰：“道弟其在此洞同修道欤，抑不在此洞而他游欤？”蜻飞子曰：“吾功甚小，意欲抚琴化世，再向人寰以积外功，俟访得师身，然后再探道蕴。”三服曰：“吾与道兄同行化世何如？”女蟒、蓉花曰：“道兄在此，妹有倚靠，倘兄一去，前妖来侮，妹将何以御之？以妹愚意，且俾蜻飞道兄化世访师，访得师后，寄信来洞，那时妹等与兄同去拜师习道，未为晚焉。况道兄而今即出，不过以化世为心，未卜师踪，亦空劳步履。不若在洞日传道于妹等，他日有成，道兄之功谅亦不校”蜻飞子曰：“道妹所言甚是合理，道兄可暂住此。吾得师之消息后，即刻乘风来洞，报与兄知。”三服泣曰：“离师数载，不惟师容难睹，思得一同游道友，朝夕相见，以慰饥渴而不能。今幸天假以缘，与道弟一遇，只意聚首此洞，谁知道弟志在化人，以积外功。一言离别，令人咽喉耿耿，泣下难禁矣。”言罢，手执蜻飞子之袂，大哭不止。蜻飞子亦泣曰：“道兄不必伤悲，弟思同住洞内，如人居室，不出庭户，外事何如？弟今出外化人，勤将师访，甚如以弟为兄耳目，视听师之行踪，有何不可乎？”三服曰：“此情固是，难以一时分手耳。”二人于是相泣不休，女蟒、蓉花亦同坠泪。
　　久之，从中解曰：“蜻飞道兄不如留洞消闲数日，再去未迟。”蜻飞子以所言甚合，诺之。三服喜，将手释却，复设筵畅饮。
　　席间，三服问曰：“椒花子自分散后，汝知音信乎？”蜻飞子曰：“未也。”三服曰：“至于弃海、乐道以及西山、二狐，此数载中亦不知落于何方，行为何若。”蜻飞子曰：“兄毋多虑，谅彼道兄辈入道深深，不能败德丧心，以自坠落。”二人言言语语，竟至天色昏黑而罢。
　　又说椒花子在湖心亭，与那乞儿四方说鬼，乞儿颇得其利，已称富有矣。椒花子在亭习功，师德不忘，每于暇时，身倚亭窗，望望湖水，不觉触动寻师之念，久欲离此向别地而投。一日，乞儿来亭亲候。椒花子命彼坐定，与之言曰：“前日汝家赤贫，苦之莫极，吾念汝苦，始与言驱鬼法术，而今得利甚伙，可以享受终身。兹者吾欲他行，特见汝来，与汝言及，自是以后不必与人说鬼矣。如人有求于汝，汝以术穷不应推之，毋得勉强支吾，以贪财于义外。”乞儿泣曰：“师以一团大福加于弟子，深恩未报万一，而师遽言别，弟子将何以为情哉！祈师再住数旬，俾弟子稍伸答报之情，其念始遂。若倏然别去，不受丝毫奉敬，弟子心实难甘。”椒花子曰：“汝好好孝顺父母，他日自有重逢，不在此时些须酒肉之奉也。”言毕，携手亭下，分袂而去。乞儿号啕大哭，愈呼师则椒花子愈去愈远，迨至不见形影，乃哭泣而归。
　　椒花子自别乞儿，行到前途，其径急分左右。当此之际，欲东不可，欲西不能。举首望之，遥见一岭横隔天外，高耸云间。暗思：“岭峻如斯，其中或有同侣，亦未可卜。趁今靡有定向，吾且到此一游。”不知是岭地属化外，名曰齐云，岭之周围多产橛树。岭半一穴，古号佛洞，乃万妖所出入者。椒花子来至岭头，正值秋深，橛叶萧萧坠下，已至半空矣。登岭视之，岭以外皆貊蛮地界，负固不服之区。思欲一穷此山之奇，由岭转下，忽来香风扑鼻，如麝如兰。极目窥觇，乃丹桂十数株，花开满树。椒花子直向丹桂香处而来，瞥见其间有一石穴，穴上峻崖万仞，潺潺流水，竟坠穴前一石池中。此池约有百尺之宽，水虽不深而清洁可爱。椒花子自思无事，立于池上者久之。
　　俄闻穴内一声响亮，如启户然，旋出一黑面大汉，嘴尖眉绿，两目如豆，三足鼎峙，频向穴外怒目面视，若有所惊状。
　　顷刻退入，不时又出，厉声吼曰：“何人私窥吾池，独不畏死耶？”椒花子曰：“天生是池，原以资人玩赏，岂独汝一家之物乎？”大汉曰：“非吾独得，何不在汝室外，在吾穴前？”椒花子曰：“池即在汝穴前，吾兄得一览，未尝携去，汝何小见若斯？”大汉聆其言厉，转身入穴，持一铁杵，向椒花子打来。椒花子闪过一旁，忙以双剑隔定。大汉见己铁杵不能伤及椒花子，举口吹气，气内烟黑如漆，愈吐愈多。椒花子不慌不忙，徐吐清气以嘘之，转瞬间黑烟散尽。大汉怒甚，风车乘起，凭空一杵打下。椒花子亦驱风直上，与之力战。战约数刻，见大汉杀伐与己两平，胜负莫分，假意败下，立而不动。大汉乘势以手抱之，椒花子急运股锥，力刺彼腹。大汉倒地，化为巨鳖，翻身滚入池中。椒花子曰：“汝可出池，与吾再决胜负。”大汉曰：“汝想叫吾上池，以股锥刺吾耶？吾腹尚然肿痛不堪，汝在此等着三五月，待吾伤愈，再决胜负不迟。”椒花子曰：“吾见汝汉子大样，怕汝有些武事，谁知与犬子不如。”大汉曰：“汝休说恶话，不是汝股锥厉害，吾早将汝一口吞矣。”椒花子曰：“老鳖精毫无一能，也要兴妖作怪，岂不愧死？汝果有胆，且出池来。”大汉曰：“汝有胆量，可入池内，将汝两翅濡水，不能展动，必是吾口中之物。”椒花子曰：“汝出池来，吾与汝不讲争战，结为兄弟焉。”大汉曰：“汝以甜言蜜语，想逛吾出，万万不能。”椒花子曰：“汝一日不出，吾待一日；一月不出，吾待一月；一年不出，吾待一年。”大汉曰：“吾者一世都不出，看汝又待何时？”椒花子曰：“吾即待汝一世，汝不出而吾不去之。”大汉曰：“吾慵与汝谈，吾将睡觉去矣。”自此呼之绝不应答。椒花子复在池上静候良久，终是寂然，只得舍了鳖精，向岭直下。
　　下至岭半，挺立四望，见有数十兵丁，手执八卦旗儿，由东而去。椒花暗思：“僻壤穷乡，哪有兵丁习武，必是妖部无疑矣。吾且观其动静如何。”遂步后程，缓缓行之。转过岭东，一壑如溪，幽深莫测。遥见兵丁无数，皆入壑中。入未多时，复从壑之彼岸鱼贯而出。壑上地极平坦，兵丁至此排列以待。
　　顷之，兵丁闹嚷，纷纷济济，如接贵官然。椒花子定目详觇，幽壑中又来一队男女，拥一金冠男子，年不过十七八龄，勃勃英风，身骑一鹿。刚到平坦地面，兵丁跪迎，金冠者坐于石台，两旁女娘倚傍而立。金冠者坐已，言曰：“部下群妖听令，今当操演，各将本事显出，演得妙者，吾重赏之。”号令一下，群妖将旗执定，如风飘卷，操纵自然。一一演余，金冠者曰：“诸妖部飞旗卷送，往来如意，可以无敌于天下矣。”当即赏鹿一头。群妖拜谢欢呼，各归队伍。
　　金冠赏讫，甫欲归壑，突一妖卒跪地有词。金冠者点首者三，将花椒子视而又视，大声吼曰：“何处妖物来此偷窥？士卒与吾速速拿下。”群妖得命，飞奔前来。椒花子亦举起双剑，立毙四五，妖败而奔。金冠见之，手执花枪，上前接战，又复败去，谓诸妖部曰：“此妖煞有法力，战难取胜，尔等速将飞天旗帜四面排插以捕之。”椒花子曰：“吾不畏汝，尽管将旗插下，椒老子也要撞上一撞。”金冠者曰：“尔敢撞吾旗乎？”椒花子曰：“来者不惧。”金冠者以手一指，一时四面旌旗密密插齐，遮却天日。椒花子手执双剑撞入旗内，金冠者持枪挑战。战到四五回合，椒花子飞起双脚，恰遇金冠者掉转身躯，顺势刺以股锥，深有寸许。金冠者负痛难支，大叫一声，倒在地下。椒花子举起双剑，正欲刺之，已被群妖拥卫去矣。
　　椒花子欲迫入壑，恐寡不敌众，转身而回。谁知旌旗四维布着，横撞顺撞，不能得出。莫可如何，高驾风车，无知风车高起，旌旗随而遮定，不辨西南。以剑割之，旗乘风卷，剑已卷于其内。刚欲伸手拔剑，旗忽向身而拂，卷作一团，心想：“此旗何以厉害如是。”于是裂之以手。不知随裂随合，身益奔而益紧，竟将椒花子悬在半空。椒花子曰：“吾命死于是矣，谁为援救？”旗下一叟曰：“旗上人，尔知此旗乎？”椒花子曰：“不知。”老叟曰：“此螭蛛儿所布罗网也。兽类妖属，是旗无用，若蜂子飞蛾蜻蜓等精，一罹是旗，定然立结。尔乃蜂妖也，如何自寻死路？幸螭蛛此际在洞养伤，不然早将汝驱擒入洞中，为蛛子蛛孙食尽矣。”椒花子曰：“望叟垂怜，救我一命。”老叟曰：“吾奉螭蛛钧旨，看守是旗，如将汝擒，赏赐不轻，安有救汝之理？”椒花子曰：“若然吾已难逃，尔速归禀，将吾擒去，早早开消。”老叟曰：“吾今晨入洞，已禀螭蛛。螭蛛谕吾好好看守，俟尔死后抬回食之。”椒花子曰：“何不生擒入洞耶？”老叟曰：“怕汝股锥厉害也。”椒花子哀曰：“老叟能做一人情，他日相逢，必多重报。”老叟曰：“此情吾不敢作，吾将归洞讨赏矣。”言罢而去。椒花子独在旗中，无可为计，惟有望师大哭而已。
　　孰知身不应死，必有救之之人。其人为谁？乃弃海也。弃海自居老鳖洞内炼习三缄所传，一日思念三缄，驾得海云，四方游访。海云冉冉，正从齐云岭而来。俯首下窥，见得旌旗密布，遮却天日。弃海暗计：“此必妖部所作弄者，否则地属荒僻，谁为遍插旌旗。待吾驻下海云，暂观动静。”计定，随旗曲折，略视一遍，已知是螭蛛精所布。但未细视网有人否，如有为彼网著者，吾必救之。思犹未已，忽然旗上大声呼曰：“螭蛛儿要食老子，并不推辞，如何网在旗中杀也不杀，放也不放，将老子如此作难。倘得脱却网罗，誓必捣汝巢穴，诛汝眷属，方遂吾心。”弃海闻言，询曰：“旗上何人叫苦连天，可将来历说明，吾来放汝。”椒花子曰：“吾不说出声名还则罢了，如一说之，恐汝家中家神菩萨都要骇死。”弃海曰：“不妨。”椒花子曰：“吾乃碧玉山椒花仙子，曾投三缄门下。吾师命奉道祖阐道人间，这个声名大也不大？”弃海曰：“只汝师徒二人，亦不见大。”椒花子曰：“是吾道弟道兄，其骇人也更甚。”弃海曰：“汝试数来，与吾听之，如骇得着吾，吾即放汝。”椒花子曰：“汝放吾下，方与汝说。”弃海曰：“汝要说出，吾始放汝。”椒花子曰：“如此汝且听着。吾第一道兄姓铜，叫铜头鬼王，骇人否？”弃海曰：“算不得。”“第二道兄是龙王太子，骇人否？”弃海亦曰：“算不得。”“第三道兄名叫乐道，他的出处系额有王字者，骇不骇人？”弃海摇首曰：“俱算不得。”椒花子尚欲细数，弃海曰：“不必说矣，吾但问汝精成何物？”椒花子曰：“吾乃牛角大蜂，股锥厉害，谁不知之。”弃海曰：“如是说来，只有汝还骇人，吾且放汝。”将旗解下，椒花得释，乘风欲去。弃海扭着两耳曰：“救汝性命，谢字俱无，即便去之，何不情乃尔？汝试看看，吾究是谁？”椒花子举目谛视曰：“汝弃海兄耶？”弃海曰：“然。”椒花子泣曰：“若非道兄相救，吾必死于旗上矣。汝今日胡为至此乎？”弃海曰：“吾因念师心切，洞内无聊，乘着海云四方查访，不意在此与汝相逢。可恨螭蛛待兄如是，吾必诛之。”椒花子曰：“螭蛛武事，吾力能胜，彼所侍者此旗而已。吾罹其中，皆大意故也。”弃海曰：“汝且扎住山角，断彼去路，吾去探其巢穴，以诛是妖。”椒花子曰：“如战彼不过，尔我同入网罗，那时望救无人矣，不如趁此他逃，以免生祸。”弃海曰：“螭蛛旗帜只能罹汝，安能罹吾？汝被螭蛛不堪罗织，吾定欲复此仇恨，其心乃安。”言罢，奔下岭头，直向壑中而去。



                        


第五十七回    海潮峰驱龟出洞　云飞岭见鬼燃灯


　　弃海欲复椒花子之仇，一气奔入壑中，大声吼曰：“螭蛛妖狗，快快出洞，受爷一枪。如不出时，吾将狗穴打破，定把群妖诛尽，不留遗种。”叫骂半日，影响毫无。弃海直抵洞门，螭蛛伤已养好，提枪上鹿，大怒出穴与弃海战。弃海见彼枪法不乱，躲过身儿，以待螭蛛掉转身来，暗将定海神针突然抛去。
　　螭蛛知此神针厉害，飞身而走。弃海海云乘定，驱着神针，追得螭蛛无路可奔。螭蛛无奈，飞起千万丝纶，遮定神针，东走西窜，偶得小小石穴，躲入其中。神针入穴不能，一一飞回。
　　弃海仍归壑内，刺毙小妖数十，然后与椒花子相会，详述复仇之言。述罢，挽手乘风，竟投海岛。
　　不逾一刻，海岛已至，导入洞府，设筵待之。二人席间言及三缄，相向而泣。泣已，弃海曰：“椒道兄自碧玉分散，汝在何处安身？”椒花子曰：“仍归本洞住居半载，因念师身，云游四方，以访消息。行至湖心亭内。爱其地甚幽雅，可习道功，遂住此亭。遇一乞儿孝心颇好，奈家如水洗，无供亲之费。吾助彼力，到处与人治鬼驱邪，乞儿从此富足。寻将乞儿别却，访师踪迹，不意路过是岭，得受螭蛛之害焉。”弃海曰：“吾自分别以来，在赤水江中驱去鳖怪，即此洞内炼习功夫，日日念及吾师，兼怀道兄道弟，心中闷甚。乘得海云四处遍游，不料云车转至齐云岭上，与兄相晤，莫非天假之缘乎？”椒花子曰：“若非道兄来此，吾命休矣。”弃海曰：“而今师之行踪不知所往，汝可在吾洞内同修大道，慢慢打听师信，庶不使孤寂生愁也。”椒花子曰：“兹已知汝在此，吾再云游以访之，如得师消息，即来报汝。汝身虽未出庭户，耳目已周四境，岂不比尔我在洞一事无知之为愈乎？”弃海曰：“汝言固是，但须多住几日，以慰吾心。”椒花子曰：“这倒无妨。”自是日在洞中谈论为乐。
　　一日，蚌女瑞光领得海兵来报：“海潮洞内龟王犯境，蚌兵累败，龟王此际兵扎黄沙岸上，势如破竹。今特命奉龙仙，星夜奔来禀及太子，祈太子早为设策，以退龟王。”弃海闻之，遂命瑞光：“领本部兵将扎在沙岸，与龟兵对垒。待吾海兵点齐，即刻前来，一同剿杀。”瑞光得令，将兵撤转，来至黄沙岸上，直向龟营对面扎定。龟孙龟子见蚌兵对面扎营，当领龟兵数千，绕营力战。瑞光抵死相斗，斗到日西，方始收兵。时近更三，龟兵复至四面攻打。瑞光燃起海火，相拒一夜，竟到天晓龟兵乃退。瑞光势难支持，又命飞文禀及太子。弃海见文告急，即同椒花子乘风而来。瑞光迎入营中，将对敌情形一一详述。弃海曰：“椒道兄可与龟兵一战，试试道法如何。”椒花子诺，手持双剑，直抵龟营。龟王闻之，手执月斧，奔出营外，与椒花子对立而吼曰：“何方野道，敢与龟老子较量高下？”椒花子曰：“吾乃东海大将军，兹特领兵前来讨汝逆贼。”龟王曰：“吾兴兵讨蚌者，非为争夺东海，乃复老鳖之仇耳。”椒花子曰：“老鳖叛逆龙君，龙君下旨剿除逆党，是诛所当诛也。汝乃龟属，与鳖何涉，而行此叛逆，岂非自寻死路乎？”龟王不服，举起月斧，与椒花子战于半空。酣战多时，椒花子忽然败下，望前飞奔。龟王追近身旁，急以两手抱之，椒花子股锥运动，力刺彼腹。龟王一声大叫，倒下风车。瑞光方欲上前举枪刺杀，早被龟兵拥卫负入营中。
　　椒花子得胜归营，弃海喜曰：“道兄法力一施，已令龟兵丧胆矣。”瑞光曰：“龟王而今受伤难起，可乘此势攻彼营寨，不然龟王伤好，养成羽翼，又费一番挞伐之劳。”弃海曰：“如此时不可失，椒花道兄仍去战之，俾彼见汝生畏，畏则必败，不致刺杀不休。”椒花子曰：“龟王胆敢兴兵，部下岂无能将。
　　倘彼得伤不出，别遣能将接战，吾若弗胜，道兄急宜救之。”弃海曰：“这是自然，毋须汝嘱。”椒花子于是乘风讨战营外。只听龟营内大吼三声，出一伟人，身长丈许，头大如斗，睛似龙目，手提碗粗木棍，如飞而来，并不交言，向椒花子头上一棍打来。椒花子倒退数武，将身躲过，伟人乘势又复一棍。椒花子知难对敌，败归营中。弃海惊曰：“汝何退战之速耶？”椒花子曰：“龟营内来大将一员，力猛身长，勇难名状，吾不能敌，因此败回。”弃海曰：“何物老魅助龟为虐，瑞光前去与彼试之。”瑞光领命，飞身而前。刚与伟人战至三合，伟人连击数棍，瑞光亦不能敌，败奔回营。弃海曰：“是物果不虚传也，待吾敌之。”于是紧束盔铠，手执定海花枪，出了营门，化为龙头虎须，身长二丈，大声吼曰：“龟营中有何能将，快快出阵受吾一枪。”言此，举枪向地一击，黄沙飞至半天。伟人见之，已畏惧十分，勉强上前，连打十余棍。弃海毫不一动，如击石然。伟人骇甚，将棍细视，皆如钉刺痕跟，心中暗暗惊讶不已。弃海曰：“汝击吾棍，吾不畏汝，待吾刺汝一枪。”甫举枪刺去，伟人支持不住，飞奔入营。
　　弃海乘机杀入营中，持枪乱刺，龟营大溃。蚌兵齐齐掩杀，龟兵四散逃走。弃海与椒花子向彼败路追之，诛死龟兵不计其数。蚌兵得胜，愈加追逐。龟王奔逃无地，竟向海潮峰头坠于洞中，隐身不出。
　　弃海追至，不见龟王形影，命瑞光兵卒遍处搜寻。独上峰头，挺立四顾，见左壁有黑烟一缕，绕崖而升。弃海思曰：“是妖在此无疑矣。”遂与椒花子同向崖左，远远望去，见一洞门，门外石台坐一女子。弃海持枪趋至，举手欲刺，女子跪地泣曰：“妖王饶命。”弃海曰：“汝将龟王放出，吾便饶汝，否则吾枪一举，汝命难存。”女子曰：“妖王不知，妾名独翠，乃是山老獐次女。自父母亡后，常被龟王占娶，妾守贞操，抵死不从。龟王已绝娶妾念矣。前日老龟逆龙君命，与蚌兵大战，老龟败绩，逃来数十龟兵扶助龟王。龟王为彼竦动，色心复起，昨命鹿姑来洞，述龟王语曰：『妾如从彼，则万事罢休；如其不从，龟王领兵前去，待仇复后，归必遣兵束妾。』妾闻是说，日夜愁思，是以独坐洞门，打算脱逃计耳。”弃海曰：“如是汝不必虑。龟王已为吾等所败，追至此地，倏然不见，汝可知彼巢穴在于何所乎？”独翠曰：“在此峰顶对下一小小壑中。
　　彼之行为极其奸诈，洞门荆棘密密掩护，不似他洞露于外面人所共窥。”弃海曰：“既知龟王巢穴，吾必诛其命而不容。”独翠曰：“如得妖王除去此山大害，则群妖戴德矣。但是洞左右皆空，约可通至半山之内，彼所恃者即在此也。”弃海访得实迹，乘风至顶，由顶下壑，播开荆棘，露出洞门，大声吼曰：“龟王速降，免汝一死；若拒而不出，吾将左右石穴塞定，看汝如何得逃？”龟王在洞，与龟类商曰：“吾穴虚实彼已深悉，将安恃乎？不如降之，以免涂炭。”龟类曰：“可。”龟王出谓弃海曰：“汝且暂退，吾愿投降。”弃海闻言，与椒花子退至山顶，龟众来此跪地求饶。弃海曰：“汝识吾否？”龟王曰：“不识。”弃海曰：“吾乃龙宫太子龙宾也，汝岂未闻吾名乎？”龟王曰：“久已闻之，然海内妖部传言，太子业已从师修道，不在水国。吾误听鳖类刁弄，触犯尊颜，还祈大施仁恩，饶吾蚁命。”弃海曰：“欲吾饶命，汝宜远避此山。”龟王曰：“只要太子施仁，吾即远徙。”弃海曰：“汝速移洞他适，倘迟片刻，定不汝饶。”龟王幸得不诛，忙回洞中，统领龟子龟孙同至峰头叩首拜辞，向西奔去。龟王去后，群妖咸集，拜舞欢欣。弃海吩谕数言，仍与椒花子携手回洞。
　　不知不觉，又住月余。椒花子曰：“长住于此，何知外事，吾暂辞去，入世一游，如得师音前来报汝。”弃海曰：“道兄云游，吾不敢阻，但得师消息，求速报知。”椒花子曰：“吾自知得，不烦道弟叮咛。”弃海即设厚筵，为之祖饯。椒花子饮罢，与弃海连牀一夕。次早，辞谢上道前行，弃海送至十里路程，洒泪而别。
　　椒花子自别弃海，遍游市镇，正值隆冬之际，鹅毛乱剪，密雪漫空。椒花子久在市廛，厌其烦嚣，复向村庄云游而去。
　　游至富仁庄内，遇一唐姓老叟，名号世贵，好道人也，见椒花子道门装束，与之交谈道旨。椒花子略言一二，此老慕之，迎入庄中，朝日谈论。闲暇无事，又向村郭游行，或时观山，暗数山形之迭翠，或时玩水，细指水面之文章。得是叟以为周旋，几忘寻师心念矣。
　　又说蜻飞子自辞三服，云游四境，不惟师音弗得，而且椒花子以及诸友未遇一人。日日寻访，力已倦甚。偶来飞云阁，息足其间。是夜坐至更深，忽见佛前灯光照耀。蜻飞子曰：“阁内无僧无道，灯光胡来，或者村民见阁无人，夜静至此，燃灰供佛欤？且待明宵着意视之。”次夜坐于阁之中殿，待至更许，渺无有入庙燃灯者。刚转阁东，殿内倏然生辉，如同白昼。蜻飞子突出，见有三人手捧灯光，至于佛前拜跪不已。蜻飞子曰：“汝村人耶？”三人曰：“吾非村人，乃鬼属也。”蜻飞子曰：“汝既为鬼，何以燃灯供佛？”鬼曰：“吾等在世，原属阁外居民。因于每岁元宵，约集村邻，设立灯会，众议吾三人为首。
　　吾三人尔诈我虞，瞒却灯油，分回自用。死入阴府，判吏照册算之，共计一百七十余斛，阎罗怒甚，罚以宰手剜心之罪。罪满，仍来此阁燃灯，必将瞒数燃清方了是案。”蜻飞子曰：“阳世作为，阴府必书于册，真用心宜正大也。”言毕，三鬼将灯燃点，出阁渺然。
　　椒花子前为老叟攀留，住了数月，因心闷倦，固辞他往，东奔西走，亦至飞云阁外十里许之建月阁中。他日无事，村外闲游，游到月上三竿，不觉已至飞云阁前。瞥见三人捧灯而至，椒仙子究询所以，三鬼亦以告蜻飞子之言告之。椒花子曰：“如汝所言，是阁殆无住持欤？”三鬼曰：“是阁颓靡不堪，又为淫雨所剥，窗棂莫蔽风雨，阁之内外苔藓满地，久矣人迹绝无矣，安有住持耶？”椒花子曰：“往来行人有住于是者乎？”三鬼曰：“昨夜有一道士住居其中，未知今晨去与否也。”椒花子曰：“如是吾明夜来阁，汝宜早燃灯光以待。”三鬼唯唯，椒花子仍归建月阁而居焉。
　　是夜，三鬼将灯燃后，蜻飞子呼而嘱曰：“汝于明夜迟来燃灯，吾将一入市廛，化人为善，须待二三日方可返之。”三鬼应声而退。次日，蜻飞子访得富川镇人烟辐辏，客商甚伙，遂入此市，日则苦口劝化，夜投古剎栖身。椒花子于傍晚时来在云飞阁，果见鸳鸯瓦解，窗棂颓坏。至夕三鬼捧灯来此，已近四更。椒花子曰：“吾谕汝早燃灯光，胡许久乃至？”三鬼曰：“阁中道士命吾迟来，吾故不敢傲之。”椒化子曰：“命汝迟来者何故？”三鬼曰：“以彼暂出化人未归也。”椒花子曰：“是道模样若何？”三鬼曰：“与道长形像二而一焉。”椒花子曰：“彼言何日始归耶？”三鬼曰：“不过二三日耳。”椒花子一一问确，在阁住之。住满三日，不见道士归来，已拟诘朝另行异地。
　　鼍更再报，蜻飞子自市归阁，阁前遇及三鬼而询曰：“阁内有人否？”三鬼曰：“有一道士在焉。”蜻飞子忙忙然入，见一道者趺坐习功，暗从灯下细细视之，乃椒花子也。蜻飞子喜出望外，思欲即晤，未知道心何如，假意上前，大声吼曰：“何方野道，敢夺吾阁？”言尚未毕，直向椒花子一剑打来。
　　椒花子以双骨钢刀隔定。二人战于阁中，酣战移时，两相退下。
　　蜻飞子曰：“汝属野方外道，敢与吾斗，吾念汝不识不知，放汝他行，二次毋许来此。”椒花子曰：“汝言吾为野方外道，汝真野方外道也。吾乃命奉道祖阐道于世，三缄仙官弟子，汝岂未之闻耶？”蜻飞子曰：“汝师三缄，吾师亦属三缄，未见有此顽弟。”椒花子曰：“汝亦三缄弟子，究何道号？”蜻飞子曰：“吾乃乐道是也。”椒花子闻得乐道二字，上前谛视曰：“汝非乐道，乃蜻飞兄耶。”蜻飞子曰：“然。”二人于是携手大哭。哭已，椒花子曰：“汝自分散后，栖身何地？”蜻飞子详述一遍，椒花子亦将分散情事缕晰言之。蜻飞子曰：“弃海知在赤水江头，三服已在紫泉洞内，至二狐、乐道、蛛虎、蛛龙、西山、善成、护道、野马，以及吾师踪迹，未审所之。
　　椒花道兄如何居处？”椒花子曰：“师踪寻遍，不知何日乃得相逢。吾二人偶遇于此，亦不幸之幸也，不如权在此阁居住，缓缓寻访师身。”蜻飞子颔之。自是朝日在阁，苦习道功，暇则二人同游村外。
　　韶光易逝，倏忽已住月余。蜻飞子一日谓椒花子曰：“今日无事，吾有一地，可愿同游乎？”椒花子曰：“所游何地，可试言之。”



                        


第五十八回    映月潭老龙献绂　宿云渡野鹿指迷


　　蜻飞子曰：“三服念师心切，吾与相别时，彼言如得遇师，即速报之。纵师弗遇，得遇一道门兄弟，亦必邀至彼洞，以遣愁怀。兹幸尔我重逢，不如同到紫泉洞中与之一晤。”椒花子曰：“可。然紫泉洞中仅彼一人乎，抑有并洞而居者乎？”蜻飞子曰：“三服教有二女，一名蓉花，一属女蟒，皆彼所救者。”椒花子曰：“己道尚未深得，乌能教人？”蜻飞子曰：“彼暂收下，以俟吾师耳。”椒花子点首道是，当即挽手乘风，直向紫泉。
　　行到中途，忽见一缕黑云停于天半。椒花子曰：“天半黑云停着，不识内有何妖。”蜻飞子曰：“天下妖属多矣，何必问之。”殊意二人刚到黑云之下，云内突坠二女，将路阻着。
　　二人极目，似曾相识而又不能确认者。二女亦然。彼此顾盼良久，二女方欲问及姓名，椒、蜻二人已驱风车，向紫泉山而去。
　　二女转至前面，复腰遮而询曰：“二妖为谁，欲向何往？”椒花子曰：“男女不相赠答，何劳汝询耶？”二女曰：“猝尔相逢，何妨问讯，如弗言出，是地不准过焉。”椒花子曰：“小小丫结，有何道法，敢阻吾路。”二女不言，各执双刀，并力阻定。蜻飞子怒，遂与椒花子上前分战。一时黑云密布，狂风乱卷，斗作一团。
　　正酣斗间，恰遇二翠闲游，遥见黑云内四妖争斗。二翠风车驱动，急来看之，乃凤春、紫花娘与二道士也。翠华谓翠盖曰：“吾观道士形容，好似道兄椒、蜻二子。”翠盖曰：“如此须向前去，劝罢争战，再问来由。”言已，遂向战场止之曰：“凤、紫二姑姑，休得争战。”二女停斗回视，二翠也。其时椒、蜻二子亦停斗退下。二翠遥而询曰：“汝二道士，其殆三缄门徒椒、蜻二子？”椒花子惊曰：“二女为谁，知吾名姓？”二翠曰：“汝忘碧玉山之翠华、翠盖乎？”椒、蜻二子喜出望外，上前细视曰：“汝华、盖二道妹耶？”二翠曰：“然。”“然则此二女又属何人？”二翠曰：“彼乃凤春、紫花娘也。
　　前在碧玉时，亦曾见之，兹何各不相识？然尔我分别已久，今日喜得重晤，请到吾北凤山内消闲几日，可乎？”椒花子曰：“可则可耳，奈吾二人约往紫泉去会三服？”二翠曰：“紫泉山历吾北凤不远，三服既在彼处，兄请先到北凤，后至紫泉不迟。”蜻飞子曰：“道妹之言亦是。”即与四妖女同至北凤山中。二翠导入洞府，设筵款待。席间言及三缄，二翠叹息咨嗟，恨不能追随步履。椒、蜻二子曰：“道妹不必伤怀，吾已知汝在此，如访得师后，速来报之。”筵罢，二子辞别，二翠苦留在洞不提。
　　且说三缄在宝塔寺内住了数日，离此前行。师徒在途，常念诸子。狐疑曰：“吾与师时刻未忘诸道友，不知道友等而今心念究竟如何？”三缄曰：“春秋几易，未见其形，安识其心坚与不坚也。”狐疑曰：“坚者入道，不坚者离道，离道而怀异心，坠落三途，人身难转矣。”三缄曰：“汝言颇得道中妙旨，宜用力习之。”紫光曰：“弟子随师日久，功毫未得者，何哉？”三缄曰：“汝心未清也。”紫光曰：“清心之功，弟子亦常着意，但不过一刻，欲又生之。用力一除，孰知力愈用则心愈走，愈走则欲愈生焉。”初入门者，往往如是。三缄曰：“用力除欲则欲反生，以其心知有欲也。何若恬然淡然，不用力以除而欲自无焉之为愈。”紫光曰：“是功非弟子所及，祈师另示一途。”三缄曰：“总从恬淡处造去可也。”师徒沿途论道，不觉日又西坠。狐疑奉命前去，访寻宿所于村人。村人曰：“是地少有寺观，惟映月潭上有一养月阁，阁内无道无僧，汝欲宿之，此其所也。”狐疑曰：“历此多途乎？”村人曰：“不过数里耳。”狐疑曰：“其地或东或西，求为一示。”村人曰：“吾归闾里，必由阁前，汝随吾行，竟至其处。”狐疑曰：“如是汝待片时，吾呼同人即刻到此。”村人曰：“宜速去速来，时不待矣。”狐疑诺，转禀三缄。师徒忙忙，兼程而进。
　　路途中，三缄询及村人曰：“养月阁内，何无僧道耶？”村人曰：“是阁多妖，以前住持皆被吞噬，故至今日无人敢居。”三缄曰：“妖之行藏，汝可知否？”村人曰：“此妖每月一至，至则狂风大卷，瓦解鸳鸯，究不知妖物为何如斯厉害。”三缄曰：“本境居民岂无有能治伏者？”村人曰：“居民虽多，皆平常者流，何能治此。汝师徒投宿阁内，宜自防之。”三缄曰：“不妨，吾等宿是，皆汝方之福耳。”村人曰：“如何？”三缄曰：“妖物来时，吾必诛彼以除其害，讵非福乎？”村人喜曰：“如道长能为吾方除此妖孽，村庄人等定有厚酬。”三缄曰：“吾辈除害，不受谢也。”闲谈至此，村人曰：“吾将归矣，前面小小山儿翼然于林木中者，即养月阁焉。”言已别去。
　　三缄师徒来至阁外，拾级而登。入阁视之，蛛网尘封，颓然可悯。师徒周视一遍，遂于东厢楼上安顿行李，趺坐习功。将功习余，狐疑、紫光神倦入梦。
　　三缄见厢楼有窗，立起身来，推而外望。但见深深潭水，细卷波纹，月影依稀，金光闪烁。景况如此，真足令人豁目爽心。观望移时，忽然潭水响亮，微烟乍起。久之烟散云生，朵朵如箕，圆转不止，俄而相结凑聚成舟。舟上一帆飞舞，帆上现一乌龙，舞爪张牙，昂首吐气，气中带雨，势若倾盆。气吐以还，乌龙徐徐入水而没。烟云俱散，仍现潭水一泓，洁而无尘，月光交映。三缄慵视，将窗闭下，转坐楼中。
　　时近更三，忽闻外面有人呼曰：“三缄仙官安在？”三缄讶曰：“何人呼吾？”其人答曰：“吾乃潭中老龙也，敢请仙官临窗，有言相告。”三缄起，推开窗棂，果见一白发老人恭身立于楼外。三缄曰：“汝属映月潭之老龙，不在潭内管理水族，来此胡为？”老龙曰：“吾居是潭千有余载，不获飞升天府，皆由度脱无人。闻得仙官阐道天下，久欲晤之不得，兹幸来此，吾应有缘也。恳祈仙官指示，若何方克飞升？”三缄曰：“上天原爱大德，造德深者可以飞升。皇天无亲，惟德是辅。
　　汝在潭中管理水族，毋许肆行扰害，即合天地好生之心，加以汝躬护国佑民，即属造德。久久如是，上天下诏，准封仙品，飞升不难矣。”老龙曰：“承仙官指点，如得飞升他日，感戴不忘。但吾甚羡仙官，欲请到潭一游，仙官可赐步否？”三缄曰：“汝潭水深莫测，吾乌能至之？”老龙曰：“吾有避水宝绂，自能入之不溺也。”三缄欲睹其异，遂诺所请，梯窗而出。
　　老龙导入潭中，果然水如琉璃，不湿衣履。行未数武，宫殿在望，老龙迓入，设筵待之。筵毕，老龙曰：“兹蒙指示，聊设薄筵，仙官如闲，且请宽住几日。”三缄致谢曰：“吾归里念切，不能久住，辞之速行。”老龙送出潭来，依依不舍。三缄曰：“后晤有期，汝可归矣。”老龙曰：“仙官辱临敝宫，无可为赠，惟此宝绂敬赠仙官，仙官收存，久必有用。”三缄接绂在手，缓缓归阁，红日已挂树梢。狐疑、紫光迎入询曰：“吾师何往？”三缄以老龙见招语之。狐疑曰：“韶光荏苒，秋去冬来，师归里闾，正其时矣。”三缄于是离阁而归。
　　一路之上，冷风刺骨，雨雪霏霏，师徒冒雪前行，苦为泥途所阻。三缄曰：“泥泞难进，不若寻一寺观，暂住征鞭，以待晴日高悬，再归未晚。”狐疑曰：“师与道弟缓行步履，待吾往访前途。”三缄曰：“汝速去寻访，访得即来报之。”狐疑暗乘风车，空中四顾，近地一带观剎毫无，惟大道东偏，茂林高耸。将车按下，踱入林内，乃村庄也，草舍柴扉，隐然在目。狐疑竟到门下，呼主声声，内一老叟伛偻而出曰：“何人呼吾？”狐疑曰：“远方行人遇雪难进，兼之天色将暝，无地可投，特踵贵庄求宿一夕。”老叟曰：“谁人不出户庭，借宿一夕何妨。但茅舍竹篱，恐非驻驾所耳。”狐疑曰：“老叟见容，即是莫大功德矣，安望其它。”老叟曰：“汝一人乎，还有同侣耶？”狐疑曰：“尚有二人在途候之。”老叟曰：“雪风透骨，久候殊难，急去请彼偕来，老躯辟门以待。”狐疑退，仍驾风车，凌空望之，见师已历此不远，忙忙坠下，导至叟宅。
　　老叟迎入，烹茗煮黍以款。师徒食已，老叟曰：“观汝师徒皆属有道之人，不识于风雪中要向何往？”三缄曰：“远游日久，思欲一归桑梓耳。”老叟曰：“汝家有椿萱乎？”三缄曰：“已辞世矣。”“有后嗣乎？”三缄曰：“螟蛉之子已婚配矣。”老叟曰：“离家远出，睹雨雪而添愁者人人有之。”三缄曰：“老叟安享田园，以娱晚景，较世上奔劳之客，不啻天渊。”老叟曰：“老拙无才，碌碌庸庸，只以耕田为业，门外事故一毫莫知，暗自思之，真抱愧不少。”三缄曰：“是何言也，岂未闻人能安份，一世清闲乐自然乎？”老叟曰：“一世清闲，固属得安本份，然吾有一事，甚不满乎人意焉。”三缄曰：“天地之大，尚有缺陷，何况乎人！”老叟曰：“天地有何缺陷？”三缄曰：“天不满东南，天之缺也；地不满西北，地之缺也。”老叟曰：“天地之缺，天地若不忧其缺。吾人之缺，则欲不忧而不能。”三缄曰：“如何？”老叟曰：“吾躬今岁七十有三，膝下一子染疾在榻，一切极贵药饵，吾所不辞，殊累月经年，总不能起。有子如此，亦如无矣，岂非不满人意乎？”三缄曰：“汝子何疾？”老叟曰：“全身软弱，寸步不行。”三缄曰：“恐孽病耳，待吾一观。”老叟欣然，当将三缄导入子之寝所。三缄遍视，别无所见，惟鱼鳞禽兽纷纷不一，绕榻悲啼。视已言曰：“汝子猎好山水耶？”老叟曰：“罗水族，罹山禽，所得极多。吾家食足衣丰，皆由此而至也。”三缄曰：“伤生太众，孽结于斯。汝子能改过自新，永不为山水之猎，自然起榻无疾矣。”其子在榻泣曰：“今得高人指点，父速与儿焚香告天，自兹已后，不惟牲禽弗丧，而且买物释放，以赎前衍。”三缄曰：“汝既能存此心，吾将汝体抚摩一遍，汝自能行。”老叟闻之，代子告天后，请三缄近榻为之抚摩。果于诘朝其疾忽瘳，行动如昔。家人同喜，厚设肴馔，以款师徒。
　　留住二日，天色开霁，师徒告辞老叟，向故里而归。
　　又行三里途程，来至一江，江水汪洋，波翻白练，师徒至此，舟楫全无。三缄问狐疑曰：“是江横隔，如何能过耶？”狐疑曰：“暂在江岸歇息片时，谅有舟楫前来，师徒过渡。”三缄曰：“且待行人问之，看有别途可归桑梓否。”待之已久，忽有宿云渡外宿云山中洞内一鹿，修数百年道行不能飞升，无事乘风空中四顾，瞥见清气一缕在宿云渡下或降或升。老鹿知有仙子临凡，直到其间视之，见三人挺立岸上。老鹿暗计：“既属仙子，胡以中有一妖部，一凡胎乎？吾欲向前指以过渡之地，奈彼换胎入世，尚待琢磨躯壳，造功以成；欲不指之，彼又待渡甚切。”踌躇片刻，转思：“机缘相聚，何妨与彼方便，以造吾功。”于是按下风车，化为老人，持杖而至。
　　狐疑见一老人至此，急急上前，揖而询曰：“老人何往？”老人曰：“欲过江耳。”狐疑曰：“奈无舟楫何？”老人曰：“此渡原无舟楫也。”狐疑曰：“既无舟楫，焉能过之？”老人曰：“自有过处焉。”狐疑曰：“老人其能导吾师徒一过江乎？”老人曰：“汝欲过江，可随吾来。”狐疑言于三缄，遂尾老人后。老人行路甚缓，师徒亦缓缓随之。老人曰：“此江名『宿云渡』，每当水涨，其流极险，又兼江内有一毒蛟，常常拥水破舟，以资吞噬，故将古渡抛却，寂然无舟。”三缄曰：“毒蛟肆虐，何不除去，以免害及舟人。”老人曰：“此蛟猾甚，深潜水底，绝不一露。舟楫来此，舟破人沉，渺无形影。
　　世人以为水险流急，尸随浪去，而不知毒蛟噬人，即在无形中也，孰得而除之！”三缄曰：“此渡无舟，何地始有？”老人曰：“前面三十里许，村人相助，选其水浅者竖一杠焉。”三缄曰：“天色不待，乌能得历乎？”老人曰：“天色昏黑，不妨止宿吾家，待吾来朝再导汝于此地。”三缄曰：“汝所居者何村？”老人曰：“家寒无产，居一石穴已数十年矣。”三缄曰：“可有子孙乎？”老人曰：“妻室且无，安有子孙。”三缄曰：“老人仙洞历此几何？”老人曰：“由渡而上，宿云山中即是。”三缄师徒即同老人登山上岭，果见一洞宽敞如厢。
　　师徒入得洞中，老人奔走不停，煮黍以待。
　　次早师徒未起，老人已先起而呼之曰：“天晓矣，道长欲过此渡，速随吾来。”师徒闻呼，起而随行。行约廿余里，遥见江中一杠，横于水面。师徒到此，由杠过渡，拜谢老人。老人向三缄而言曰：“吾非人类，乃老鹿也，修炼多年，未成正果。昨夜窃闻仙官肩任阐道，广收徒众。兹之指此迷途者，以吾有心欲拜门墙耳。”三缄喜，赐以道号曰“破迷道人”。道号赐已，复嘱之曰：“吾今归里，不便携汝偕行，俟西北云游，汝来吾舍，一同登山涉水，以造外功。”老鹿聆言，不胜欢欣，问明里居，拜舞而去。



                        


第五十九回    南龙郡妖害三缄　北雁山诗警七窍


　　三缄师徒自破迷道人辞去，又向故里而归，夜宿晓行，来至李家村前。已是春初景况，游蜂蝴蝶，飞舞花间，鸡犬桑麻，俨然在目。师徒行行止止，足力已疲，正思寻一所在以息肩，忽听山磬一声，铿然落韵。三缄翘首望去，遥见丛林一带，建阁高耸于翠微之中。访诸行人，行人曰：“是乃奎星阁也。”三缄曰：“内有住持乎？”行人曰：“仅二道士，一老一少，住兹久矣。”师徒得此野阁，喜不自胜，迤逶而来，不久已至。
　　老道询明来历，设斋以待。三缄师徒遂于此歇肩焉。
　　又说南龙郡七窍衙内，赤鲤、毒龙、老蛟、虾妖等在署执事，究有疑案，皆决于四妖，合郡人民，无不敬服。兹逢春社，四妖无事，园内赏花。灵宅真人驾得彩云，坠于花台之上。四妖见是师尊至此，欢欣拜舞，跪于其前。问安已毕，灵宅子曰：“尔辈在衙，徒消永日，不思所以诛三缄乎？”四妖曰：“师命弟子助七窍官阶，以为他年阻彼阐道之路，故七窍事事皆吾等剖明，官升三品。但惜圣恩尚未逮耳。”灵宅子曰：“师昨云游，见得三缄现住奎星阁内。师特来此命尔四人前去诛之，以免岁月迟延，难消师恨。”四妖曰：“师既有命，弟子敢不遵从？”灵宅子曰：“尔等至阁，务须隐身不露，乘机而作。
　　如能诛得三缄者，为首功。”四妖听命，各将妖风驾着，向奎星阁而投。
　　恰遇复礼子、正心子、诚意子奉紫霞命，查访三缄行为若何，搭肩乘云，正在空际。诚意子曰：“南面有黑云四朵，其气甚烈，不识何妖？”复礼子闻说，即与正心子高立云头望之，但听风声怒号，烈气可畏。复礼子曰：“是妖非凡，必有所为而去。吾等将车高驾，盖于黑云之上，视彼何往，再作踌躇。”正心子曰：“此言正合吾意。”遂将云车向上驱之，与黑云相映而行。行到奎星阁前，黑云冉冉，接连坠下。复礼子曰：“是阁清气时升，必是三缄在内，而四妖暗怀毒念以诛之者。吾等亦化凡人，入此阁中，看彼如何举乎？”正心子曰：“如是，事不宜迟。”当即按下云车，化作三叟，徐徐入阁，宿于东厢。
　　夜方二更，三缄师徒造彼内功，各坐榻上。毒龙生性暴烈，见三缄趺坐，原形化出，张牙舞爪，恨不一口而吞。老蛟曰：“彼已到兹，待到更深方可。”毒龙性不能忍，毁门直入，以扑三缄。复礼子见之，忙施仙法，在三缄头上现出烈火，直烧毒龙。老蛟从侧而前，向三缄一珠抛去。赤鲤潜近身后，一锤打来。诚意子亦显仙法，抛一宝巾，裹定蛟珠。正心子现一铁盆，将锤托着。虾妖乘势双钳齐举，狐疑以双刀架之。毒龙腾空击之以爪，无奈猛火势烈，飞身而遁。复礼子驱动猛火，随后追逐。
　　毒龙一步一趋，竟投灵宅子洞内。灵宅子望见毒龙烂额焦头，声声叫苦，忙踏坎卦，以口吹去。片刻，大雨如注，猛火被水而熄。雨止而燃，举目视之，乃复礼子在于洞外，大驱猛火。灵宅子怒目吼曰：“复礼子不在洞中修道，来此胡为？”复礼子曰：“吾奉师命护卫三缄，可恨毒龙一败再败，不知进退，胆敢仍蹈故辙，以背天律，吾是以略驱猛火，焚彼妖躯。
　　灵宅真人不思卫道，反与妖部为伍，成何体面？吾不念尔为师叔，毒龙诛后，并诛尔躬！”灵宅子闻言，怒如雷发，向复礼子一铁塔飞来。复礼子躲过身儿，化作青气，望东而隐。灵宅子见彼遁去，转回洞府，取灵丹以活毒龙。
　　赤鲤之锤被正心子铁盆托定，极力脱却，抽身便走。正心子铁盆扭转，翻盖赤鲤头上。赤鲤愈走愈重，直向师洞而奔。
　　正心子急驱铁盆，一时重若泰山，当将赤鲤压着。方欲刺以斩妖仙剑，适逢灵宅子乘云半空，见赤鲤头顶铁盆，事在危急，于是手扭离火，足踏巽门，向铁盆一吹，化为乌有。正心子吼曰：“灵宅子，妖物何恩于尔，护卫如斯？吾不看师叔之情，仙法略施，必丧尔躯于雷火！”灵宅子怒曰：“小小道童，敢在吾前夸弄海口。尔且站定，看吾仙宝！”正心子举目一视，乃一铁塔从空下坠。知不能敌，化道赤气向南而逃。
　　老蛟抛下宝珠，已被诚意子仙巾兜着，真言念动，珠反飞转，乱打老蛟。老蛟身被数伤，将自己宝器收之不得，无可为计，向洞奔回。灵宅子趋出洞门，飞一利剪，仙巾被剪剪碎，坠地纷纷。将巾剪余，其剪直向诚意子当头剪下。诚意子化成白气，亦向西逃。
　　惟狐疑持着双刀与虾妖力战不已。虾妖曰：“吾与尔鏖战良久，力已惫矣，暂息片刻可乎？”狐疑曰：“可。”遂各停斗，歇于松荫。虾妖曰：“尔有何道法，敢与吾战？”狐疑曰：“论吾道法，一说出时恐将尔灿头胆骇破矣！”虾妖曰：“尔且言之。”狐疑曰：“呼风唤雨，遣将驱雷，毋庸说得，以不足为奇也。吾化虽小，力能倒海翻江。那年东海龙王与吾角力，吾将海水一口哈干。”虾妖曰：“哈干后见些什么？”狐疑曰：“吾见海水汪洋，怕内面有甚骇人处。岂知其间尽属邃穴陡坑，为藏蛟藏虾之地。无涯阔海，被吾一眼看透焉。龙王与吾讲情，求还海水。吾言还水不难，但于海中要寻一心爱物儿方可。龙王曰：『尔能还吾海水，海中诸物任尔要之。』遂请吾到海遍处搜寻。将海寻遍，无一物可爱。左顾右盼，见一大虾，约大数斛，暗思：『此虾多肉，携回家去，可以饱食两餐。』当言于龙王，持虾上岸，还了海水。刚欲移步，此虾忽吐人言。”虾妖曰：“所言者何？”狐疑曰：“彼言：『饶了小虾性命，异日虾孙虾子必报尔恩。』吾心恻然，将彼放入海中。自今看来，此虾毫无信实。二次哈干海水，断断不饶。”虾妖曰：“彼何无信实耶？”狐疑曰：“如尔系吾当年所释老虾孙子，尚与吾躬角力，非无信实乎？”虾妖曰：“尔不言有此恩德于吾家，吾不知晓，自此不与尔战，以报前恩足矣。”言讫，向狐疑叩了头儿，乘风回洞，见赤鲤、毒龙同老蛟皆呻吟不绝。灵宅子各予丹一粒以饮之，曰：“为师将尔精神团聚，再复此仇。尔等各回南龙，以伺机变。”四妖唯唯，拜辞灵宅，复向南龙而去焉。
　　其时，七窍未见四人在署已二日矣，密遣人役遍访弗得，以为远去异地，常带愁容。珠莲问曰：“郎君近日体不安乎？”七窍曰：“未也。”珠莲曰：“郎君既安，何以愁容如是？”七窍以四人不在衙内言之。珠莲曰：“郎君毋虑，彼于明日定归也。”七窍曰：“夫人命彼他往乎？”珠莲曰：“妾未命之。
　　彼常言于婢妇，远逝三日即返，妾故知其归期。”果于诘朝，四人陆续归署。七窍询其所往，皆以探亲异地为词。即命设筵衙内，同酌畅饮之际，突然堂鼓冬冬，役吏入而禀曰：“外有村叟四五来衙叫冤。”七窍当出堂，将呈细阅，言：北雁山下，有死尸三人，一女二男，皆无其首。阅已，问之村叟曰：“可见有人在兹斗殴否？”村叟曰：“无之。”七窍曰：“尔等怎知此地有死尸耶？”村叟曰：“今日晨刻，闻行人呼之，而始知也。”七窍曰：“行人为谁？”村叟曰：“闻呼后，民等出视，则呼者已去。及到山麓，果见三尸纵横，不知杀之者为何人，亦不知起衅者为何事，故来具禀，祈大人察之。”七窍曰：“尔等先归，吾乘舆即至。”村叟同起，急急言旋。七窍乘舆，竟向此山进发。
　　珠莲蚌妇见七窍已去，呼四妖入内，问：“所干之事如何？”四妖将取败情由详述一遍。蚌妇曰：“灵宅真人何不施彼仙法以诛三缄？”四妖曰：“三缄而今有群仙护持，一时难以诛得耳。”珠莲见其个个负伤，嘱以静养勿动。四妖出，珠莲私谓蚌母曰：“三缄此子，乃吾等寇仇。俟七窍官品大时，将合天下之习道者，概行除尽，看彼之道阐以何人？”言罢，痛恨不止。
  </div>
  <div class="pagination">
   <a href="绣云阁_page19.html">
    上一页
   </a>
   <span>
    ...
   </span>
   <a href="绣云阁_page15.html">
    15
   </a>
   <a href="绣云阁_page16.html">
    16
   </a>
   <a href="绣云阁_page17.html">
    17
   </a>
   <a href="绣云阁_page18.html">
    18
   </a>
   <a href="绣云阁_page19.html">
    19
   </a>
   <span class="current-page">
    20
   </span>
   <a href="绣云阁_page21.html">
    21
   </a>
   <a href="绣云阁_page22.html">
    22
   </a>
   <a href="绣云阁_page23.html">
    23
   </a>
   <a href="绣云阁_page24.html">
    24
   </a>
   <a href="绣云阁_page25.html">
    25
   </a>
   <span>
    ...
   </span>
   <a href="绣云阁_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
