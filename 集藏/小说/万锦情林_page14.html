<!DOCTYPE html>
<html>
<head>
    <meta charset="UTF-8">
    <title>万锦情林 - 第 14 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万锦情林 - 第 14 页/共 39 页</h1>
    <div class="content">　　送僧出山
　　松翠侵衣屐印苔，杖藜几度此徘徊？
　　山僧忘却山中好，去入红尘不再来。
　　咏鹤
　　远辞华表傍玄关，别却浮丘伴懒残。
　　金磬数声秋日晚，双飞带得白云还。
　　赠僧
　　一瓶一钵一袈裟，几卷《楞严》到处家。
　　坐稳蒲团忘出定，满身香雪坠昙华。
　　布袋和尚
　　童子牵衣也不管，放下布袋打鼾睡。
　　萦缠只是贪嗔痴，解脱无过戒定慧。
　　毛女图
　　衣纫槲叶不须裁，萝月秋悬宝镜开。
　　鹤背几随王母去，蛾眉曾识祖龙来。
　　蟠桃结子三回熟，若木为薪十度摧。
　　回首同时金屋伴，重泉玉匣葬寒灰！
　　落叶
　　万片霜红照日鲜，飞来阶下覆苔砖。
　　等闲不遣僧童扫，借与山中鹿眠。
　　方丈巢燕
　　花正开，雨霁春欲回，缉垒成双到，穿帘作对来。
　　飞上下，上下去又还，白门辞王谢，出入傍禅关。
　　仲梵定，长廊清昼静，远近雏学飞，呢喃语堪听。
　　栖寺好，画栋雕梁巢莫保，秋去春复来，永伴山僧老。
　　山中四景
　　门径苔深客到稀，游丝低逐软红飞。
　　松梢零落飘金粉，童子枝头晒衲衣。
　　风敲窗竹惊僧定，鸟触残花坠涧香。
　　《圆觉》半函看已了，纫针自补旧衣裳。
　　几点归鸦几杵钟，纷纷凉月在孤峰。
　　清霜独染千林树，明月漫山一片红。
　　十笏房清百衲温，名香长是夜深焚。
　　道人爱看梅梢月，吩咐山童莫掩门。
　　师一日忽升堂，命侍者召袁秀才来，告之曰："秀才，腊月三十日到矣。"逊曰："某亦知之。"师即唱偈示之曰：
　　万法千门总是空，莫思啸月更吟风。
　　这遭打个翻筋斗，跳入毗卢觉海中。
　　逊言下大悟，亦作二偈以答师，曰：
　　泉石烟霞水木中，皮毛虽异性灵同。
　　劳师为说无生偈，悟到无生始是空。
　　万种喽罗林大节，千般伎俩木巢南。
　　从今踏破三生路，有甚禅机更要参？
　　唱讫，端坐而化。师集大众曰："此人有异，汝等不可草草，须要谛视。"僧乃群聚细观，则一猿也。师始为说前事，众皆嗟异！举火荼毗之际，师亲摩其顶曰："二百年后，还汝受用。"至宋南渡末，有民家妇，怀妊将产，梦猿入室，而诞一男，貌与猿肖。及长，不乐婚娶，坚求出家，父母从之，送入龙济为僧，名宗鍪。其后道价高重，虎侍猿随，变幻神奇，不可胜述，世称为肉身菩萨。果能重修梵宇，大转法轮，如吉之螺山接待庵、永宁桥，皆其所建。号支云，丛林称为支云鍪禅公。有语录十卷，文集四卷，其《蛇秽说》，尤行四方。迨今龙济奉为重开山祖师。忌日，犹有群虎绕塔之异。后人以鍪生时许之，正协修公所记，亦神矣哉！
【天致续缘记】
　　昔一秀才，姓徐名成，字文先。年方十九岁，系南直隶人。父为河南开封府知府，致仕还乡而丧。母刘氏，寡居，止生成。生母弟刘琳，亦进士出身，为广西副使，亦致仕回家身死。其妻黄氏，寡居，止生一女，名怀娘，年方二十春。配嫁一婿，名全节，家贫无度，为人不学诗书，不知礼义，往京常年商。怀娘自嫁之后，朝夕不乐。一日长叹，作一诗云：
　　自怨奴命薄，花发不分明。
　　情言从心乐，地府觅知人。
　　怀娘朝夕悲怨不题。却说成生，忽思怀娘美貌，自随任数载，未得相会，欲寻戏之。即同仆出，以访友为由，发仆回家，自至全宅，入见怀娘。怀娘在窗下绣花，见生至，起身答礼曰："先生贵干降舍，妾夫出外未回，有失远迎矣。"生答曰："因访友欲回，便过贵门。忝在亲爱，故敢造拜。"女呼曰："可奉憩少刻。"梅香持茶至，二人坐至一时，各无一语。生自思："今者，其夫未在，若不以言挑之，缘何得就。"生故作长叹曰："小生命薄，鸯鸟失雌，比翼不全，大不幸也。何似贤姊，双双于飞，夫妇两全，此天缘何其偏乎。"怀娘知其意而不答。生即起身，扯其衣而言曰："今者造府，非因访友而来。实作其由，而慕姊矣。"怀娘曰："汝父妾父皆系姑舅之亲。一旦不念先人，狂行此事，宁忘父而不孝也。宜速退，勿待妾夫知之不便，两有所害。"生听其言，放手长叹曰："生有昼夜之思，未得一会。今日天意就吾，使吾至此。只求一时之情，谁想贤姊不允，则其进退两难。"遂袖中取出手帕，欲行自缢。怀娘急止之曰："勿如此，妾有一言。"生听见急丢手帕，近前抱之，以问其详。怀恐其死，无奈，只推"且退，后会有期，切勿如此"。生自思："此回若不为之，更待何期。"色兴如狂，将怀娘抱于怀内，半推半就，软软温存，扶起金莲，玉体全偎。当芙蓉露滴之时，如恍若梦中魂魄矣。雨住云开，怀娘低头不语。生问曰："今已事偕，贤姊不悦者何？"怀娘长叹曰："妾自嫁之后，夫虽贫困，未敢不守闺庭，失身于人矣。妾之名节，尽为兄丧。君其可怜，切勿再至漏泄。倘妾夫知之，妾名扫地，君颜何存？虽共兄交，其心虑此，故有不乐之意也。"言罢泪下，生跪而言曰："既蒙辱爱，一交犹如魂梦。今则就辞，何其绝人之速耶。乞贤姊见怜，思一刻之爱，念百日之情。果若辞之，生归即于泉下矣。"言罢，泪如雨下。怀娘亦泪而答曰："草木尚自知春，妾岂无情，一交绝矣。惟恐他人知之，两不其便。倘兄不弃，容妾以书候会可乎？"生启揖曰："若有此情，生死难忘。"二人眼目送情，相辞而别。怀娘转至绣房独作一绝云：
　　别郎何日更相逢？犹恐相思路不通。
　　一刻恩情如线系，从此心挂梦魂中。
　　怀娘作诗罢，修书一封，唤梅香曰："你明日与我持此手帕，内书一纸，去姑娘家，递与徐先生，勿使漏矣。"梅香领命而去。
　　却说成生，回至书馆，如有所失。正不悦之间，忽听敲门，言有书至。成生开门见是梅香，问："小姐安在？"梅香答云："有书在此。"生接之，曰："倘能久会，不忘付书之人。"梅香微晒，答曰："只恐过溪不识捎书人矣。"言罢即去。生览书云：
　　大秋元情郎徐先生文几。妾本贱流，忽遇仙郎错爱，未敢执辞，遂即付躯于兄也。自恨欢会未终，掩泪握别。四目流盼，百计无可奈何。奈何。妾瞻恩之后，安保其能再见兄矣。欲约重会，恐傍切窃，忧患无以决也。但垂首瞑目，骨化形销，君弦再续，则为魂中怨鬼，何怜代诉情乎。笔尖未落，血泪先流。惟君挂思，妾死无憾。草草冒渎。小妹刘怀娘衽拜
　　生览书毕，叹曰："真女状元也，何期缘会之迟。"忘食失寐，心思怀娘，意想其书。欲复回书，又无人送，进退不决。
　　一日，复至怀门，入见怀娘。怀娘曰："妾寸楮奉达，嘱君切勿复至。倘若夫回知之则何处之。"生答云："华翰示教，生亦知之。奈别之后，魂梦中情在芳卿左右。大旱，一勺之水能济救乎？望贤姊见怜，小生须死九泉中，敢不荷恩思报。"怀娘恐久坐邻人知见，只推"且退，后会有期"。生又曰："前者蒙爱今日不允，生必死矣。"紧紧抱定。怀娘无答，只得与生再交。贴胸交股，春风生绣榻，溶溶露滴牡丹花；檀口香腮，淡淡云生芳草。效鸳鸯之交颈，比鸾凤之和鸣，亦不足其万一矣。展转之际，白露滴裙边，各乐通宵而散。生欲辞归，怀娘跪扯其衣而言曰："妾瞻兄之情爱，故致丧身失节。前者一会，本欲尽兄之情，谁度兄不能止。妾叹非缘，兄必不能至此也。妾想，终有一日，夫必知之。幸为日后之图，万一不然，妾必死矣，如之奈何？奈何？"言罢，泪如雨下。生亦泪而答曰："贤姊千金之躯，为我而弃，犹当铭肝镂骨，以报子之恩矣。岂肯负姊之情耶。后日纵使名登金榜，誓不再续。倘天从人心愿，久得与贤姊同效于飞，是生幸也。"怀娘方才止泪，两人相别。怀娘回至绣房，作诗云：
　　二遇春色乱芳心，牵惹风流入梦深。
　　心猿意马从今荡，哀情谁代诉知音。
　　却说全节为商，过湖被盗，落水而死。家童全贵，回家报知。当日，怀娘心思成生，悲之未切，止作一诗，叹云：
　　阎君何事逼人忙，怜妾婚姻不合当。
　　知玉蕴藏今逢价，故使夫君落水伤。
　　诗毕，忧忧成病，不过数日，遂作一柬帖，唤梅香送至成生馆中。生别怀娘月余，未能一会。正思之间，忽见梅香至，生问曰："小姐夫亡，曾问生否？"梅香答云："为君相思，身加病矣。昨日作一柬，呼唤小婢送至贵馆，览之便见明白。"梅香付之而去。成生开柬览云：
　　辱爱下小妹刘怀娘衽拜文先情郎徐先生文几：叨蒙不弃，今幸冤家已亡，此天从人愿也。妾不能效红叶寄情，伏乞兄寻冰人，纳聘见母，谋谐凤侣，长夜双眠，良辰对坐，乃妾一生之大幸。倘无弃旧之心，翌日慨然枉顾，别有一论，实出妾之愿矣。幸毋他辞，仰望仰望。
　　成生览毕，喜不自胜。天明复至怀娘室。怀娘携手而入，问曰："君今到此为何喜上颜也？必有他故。"生答云："蒙示教，许托媒之事，故有此喜。"怀娘曰："妾之言，切勿漏矣，兄今至此，妾亦知之。欲思再交矣。"生悦曰："此矢心也。"二人遂至寝室，罗裙解带，玉脸斜偎，檀口轻轻津送，挠足谈情。云收雨散之后，方才下马。怀娘曰："此回共君乐否？"生曰："多蒙厚爱。虽死不能忘也。"二人同喜同欢，徘徊不忍分别。红轮西坠，生辞归。怀娘扯其手曰："托媒之事休忘。"生曰："何敢忘也。"二人笑别。
　　生归家，日思难舍，怀娘之意，又无一媒，可去怀母家说其事。如之奈何？正思之间，却想到一人，亦姓刘，名办，字承立。备白金一百两，使琴童送去他家，托作一媒。作书云：
　　侍教生徐成顿首拜，刘老先生大人台下：久思奉清论，渴想丰采，有怀如昨矣。兹者，闻盛族令妹名怀娘者，有西子之淡妆，守文君之新寡。不佞欲求续偶，无得冰人执伐。故遣小价造府，聊奉白金百两，以作贽见之仪。托公于怀母处，一言玉成。倘若成就，后当重谢。余情不宣。成生再顿首
　　刘办接白金及书，对琴童曰："你可拜上相公，吾即领命，来日自至怀宅言之，后当回报。"琴童听了，告别而去。办到怀宅，见怀母言曰："小子有一言进告，未知允否？"怀母曰："有何见教？"办曰："今令婿作古，令爱青春无嗣，何不早嫁一人，以成尊夫人之幸也。倘若不嫁，可不耽搁令爱青年，而误美貌乎！日月逝矣。"怀母答曰："此言是也，奈当年错嫁愚婿，老身失望。今无门第相当之人，又无中老身之意者，安可嫁哉。"刘办曰："既如此，有一人矣。"怀母问曰："是谁？"办答曰："此人年方十九，正与令爱同庚，青春年少，才学过人。先年娶妻早丧，今尚未娶。其人系夫人令甥徐成者，可乎？"怀母答曰："成先生可好，待问小女，然后回话。"怀娘早接在家，于屏风后听见。急出而言曰："愿嫁成生。"怀母即许年冬毕姻。办曰："勿得戏言。"怀母曰："姻缘契合，何有戏也。"刘办辞退，对成生说："其事已谐，约有本月娶亲。"生喜之不胜，恨不得挥太阳于咸池，催光阴如梭急。
　　不觉到吉日，即娶亲过门。侍奉慈萱，双双欢乐。光阴似箭，正遇大比之年。成生同妻登堂，辞母赴科。怀娘唤梅香斟酒饯行，赠诗一首云：
　　含泪持杯别，返步守闺春。
　　愿君攀丹桂，勿撇室中人。
　　夫妻于长亭分别，徐生至省温习经书，届期入试。乡中会第，联登二甲进士。衣锦还乡，双双拜母，接岳母来家，同享富贵。此谓天从人愿重续奇缘耳。
【斐秀娘夜游西湖记】
　　话说南宋理宗皇帝宝庆二年春三月初，在临安府万松岭上，有个太尉，姓裴名朗，字士明，年五十岁，为人淳善，博览群书，琴棋音乐，靡不精通。夫人高氏，年四十岁，无子，止生一女，年方十五，小字秀娘，生得端严美貌，倾城国色，好似西施重再活，犹如仙子降人间，聪明伶俐，琴棋书画，诗词歌赋，女工针黹，无所不通。太尉夫人惜似心头之气，爱如掌上之珠。有个侍女名阿香，年十二岁，日则同行同伴，夜则小姐床前打铺，寸步不离。这小姐性格温和，礼上爱下，凡府中侍婢奶娘，无有不敬，不在话下。
　　却说涌金门外西湖之上，里有六条小桥，外有六条大桥。那水港通南北二山，山水灌溉，下培田禾。这两湖第一桥名曰映波桥，第二桥名曰锁澜桥，第三桥名曰望仙桥，第四桥曰压堤桥，第五桥名曰东浦桥，第六桥名曰跨虹桥。这每条大桥上，高宗天子常夜游于西湖之上，至晚不回宫。就在六条桥亭子内宿，至晓回宫。那六条桥上各建一座亭子，朱红栏杆，绿油飞槛，雕檐各立牌额一面，因此称为夜游湖，不问官员士庶，俱许游赏，与民同乐。这临安府城内开铺店坊之人，日间无工夫去游西湖，每遇佳节之日，未牌时分，打点酒樽食品，俱出涌金门外，雇倩画舫或小划船，呼朋唤友，携子提孙，公子王孙，佳人才子，俱去夜游，有多少密约偷期之事。名人游至三更以后，去那六条桥亭子上歇宿。时人称为"西湖里点灯东湖里明"，说不尽西湖美景。有篇《折桂令》词，单道西湖好处，其词云：
　　苏公堤上，今古堪夸。春夏秋冬，四季奢华。潋艳湖光，冥蒙山色，掩映朝霞。　　紫陌上垂杨系马，断桥边流水人家。画舫撑棹，翠袖罗裳，韵悠悠笙歌嘹亮，醉醺醺笑语喧哗。
　　却说裴太尉一日见街坊上王孙公子，雕鞍骏马，佳人才子，香车暖轿，来来往往，纷纷嚷嚷，俱出郊外踏青。太尉回府，夫人出来迎接，至后堂坐下，夫人问太尉："今日是三月十五日，来日是清明令节之辰，我欲同太尉往外闲走一遭，游赏西湖则个。不知太尉心下如何？"太尉道："我今日特地在内推事早回，要明日早告假往北山玉泉寺前拜扫先茔化纸。夫人可吩咐厨下侍婢，打点肴馔，及女孩儿同往一游可乎！"夫人大喜，随即吩咐毕。次早，太尉入内告假回来，与夫人、小姐同出涌金门外下船，望西湖第三桥泊岸。太尉、夫人、小姐上了轿，同往玉泉寺中佛殿上烧香已毕，又同至玉泉池边看金鱼，往来出没。其日游玩佳人才子，不计其数，惟秀娘小姐猛见人丛中有一少年，生得眉清目秀，齿白唇红，如潘安重出世，似宋玉再还魂，年约二十，青春丰采。这小姐目不转睛，细视那少年书生，即心中忖道："世上有如此美貌书生，使奴异日偕得如此少年，平生愿足。"欲向前问其居址姓氏，争奈双亲在旁，心虽爱慕，恨不能一语，正心中怏悒间。
　　却说那少年，乃东城褚家塘刘员外的儿子，名唤刘澄，字清之。其日外祖家上坟，请生闲玩同往。当日见小姐目不转睛，乃四目相射，徘徊不舍。
　　却说裴太尉与夫人、小姐上了轿，回至船边下轿，坐在船中，倚栏观看。端的好个西湖，胜似蓬莱三岛，古人有篇词道羡：
　　西湖到处矜夸。聒耳笙歌，满目繁华。十里湖光，六桥风月，三竺烟霞。　观才子流觞泛，看游人荷插纷华。迭竹分茶，问柳寻花。描不成九曲高峰，画不尽十万名家。
　　话分两头。却说这刘澄，因在玉泉寺见了那小姐，遂乃潜踪，远远跟至湖边。见一号船开往湖中游玩，远诈身已不快，乃告外祖曰："儿欲先回。"外祖曰："既同来，何故自回。"生曰："奈生染微恙，欲募划船先回。"外祖众人挽留不住，生乃别离了大船，雇一只小船，吩咐船家，可远远跟着那只太尉的画舫而行。
　　却说裴太尉船中鼓乐喧天，笙歌聒耳，太尉、夫人、小姐三位三棹，宴饮之间，遥见南北峰西湖景致，心中大喜。太尉开怀畅饮，至申牌时分，酩酊大醉，卧于船中。吩咐夫人："今日天晚，如若入城不得，就在船上宿了。待我酒醒，今夜月光，我与夫人夜游湖。"夫人领诺，不在话下。
　　这刘生跟着画舫，迤逦而行，见大船泊在雷峰塔下，乃访问舟人，太尉姓甚名谁。舟人曰："乃殿下都太尉裴相公与夫人、小姐也。今太尉酒醉，吩咐待太尉酒醒，要乘夜月游湖。"刘生乃恳告小船上人曰："我有银子一两与你，你可上岸买些酒肴果品下船。我和你跟太尉大船夜游湖则个。"舟人大喜，即上岸买办下船，与刘生共饮之间，见一轮明月当空，已是一更时分，正值十六日夜，天气清高，月明如昼，山光湖水，一派清奇。
　　却说小姐正在大船之中，举目遥望，碧天似镜，皓月如银；六桥亭上，灯火荧煌，四顾湖中，大船小船，有数千艇。见一小船，止离大船丈余水面。船上坐着个少年，莫非玉泉观鱼者乎？细视良久，果是那生也。小姐无计奈何，乃口缀一词，名《诉衷情》：
　　乍逢两下想留心，妾意尚沉吟。游赏勤，心费尽，划地两离分。亲间阻，怎许情？今宵望，重相见，除非是梦中。
　　词罢，欲歌之，使此生知奴意有在也，恐母详之，乃以手击栏杆，歌古诗一绝，诗曰：
　　湖光潋滟晴便好，山色空□雨亦奇。
　　若把西湖比西子，淡妆浓抹两相宜。
　　歌其诗而声清韵美，这刘生听得，不觉手舞足蹈而止曰："天生如此美女，人才奇绝，既歌此诗，必有情意，若得为夫妇，实出望外。"遂命移舟相近画舫边，听其歌词。这小姐见生移舟傍船，其心益深，不能一诉衷曲，乃取核桃一枚，以袖中白绫汗巾裹之，问天买卦曰："妾若得此生为夫，此桃核投之于生怀，若不得谐和，此桃核投之于水中。"遂乃掷之，果入生怀中。生拱手称谢，已而开视，则双桃也。生遂取袖中香罗锦帕包核桃一枚，复投之于小姐大船上来，小姐急拾锦帕，揣入怀中，心甚喜悦，曰："彼我有情，故相随至此，月光之下，有如蚌吸月之势，两下相望，各自有心，安能一会？"正犹犹豫豫相看之时，太尉命舟人移动画舫，复往清波门而去。刘生亦随而行，比天明登岸，其刘生自乃上岸，心中难舍，第事不由己，悒怏而回，不在话下。
　　却说裴太尉、夫人、小姐回府，小姐入于香闺之内，坐了半晌，心下郁郁不乐，缘此日则忘餐，夜则废寝，思思想想，心心念念，尽都为着那生。
　　时值七月七夕，太尉与夫人、小姐在后花园中穿针乞巧。饮宴之间，小姐想那牛郎织女之事，忽然情兴，乃回房中，取那生香罗锦帕见之，将文房四宝至香案上，乃作诗一首以解闷怀，诗曰：
　　忆昔清明事偶然，投桃报桃两情牵。
　　重逢七夕添新恨，独对孤星犯旧垣。
　　织女有心求月老，牛郎无路遘天缘。
　　几时共夸河桥会，不负当初到玉泉。
　　诗罢，掷笔于地，涕泣哽咽，和衣而卧，比天明，至午牌不起。阿香禀知夫人，夫人见说女儿有病不起，便至床前问道："我儿，昨晚乞巧未完回房，不想我儿身体不安。"道罢出房去了。当晚太尉回府中，夫人备说女儿有病之事，"不知因何，自清明游湖回家，情思不乐，针指懒拈，没情没绪，面容憔悴，不知有何缘故？"太尉次日请太医院医官看治，诊其脉息，太医谓太尉曰："令爱小姐贵恙，乃七情伤感，以致如此，某以药治之，自然平稳。"不想小姐卧病不起，一月有余，服药无效，饮食少进，问佛无灵，夫人甚慌，每日在房中看视，不在话下。
　　这小姐思慕那生，日夕不安，恹恹害倒。自思曰："枉服药剂，若要痊安，除非遂奴心上之人。"勉强起来，将笔砚至床前，调词二首，名寄《西江月》：
　　强对妆台开鉴，容颜瘦比黄花。玉泉观景转回家，整日不饮不茶。　　不为闲花野草，休耽浪酒闲茶。西湖夜遇少年郎，放这冤家不下。
　　写罢，将词折就四方，压在砚池底下，依前上床睡了。
　　又过了两日，太尉因见女儿病症沉重，自与夫人同至房中看视，夫人问曰："你如今或要什么，可对父母说知，可行即行，以遂我儿之心；你若含糊不肯明言，恐丧性命，悔之不及。"小姐只是微哂而已。太尉坐在房中，无甚事，猛然将砚匣一推，忽见四方折纸在下，把来展开观看，却是小姐写的那篇词。太尉看毕，即对夫人曰："是我为父的不是，早知不教孩儿去游湖也。好夫人，你看他写下这般言语。"夫人亦看了，乃对小姐言曰："我儿，你可宽心，我便对爹爹说，教人去访问那少年是何人家，在于何处居住，就使人求亲。我儿放心将息，父母止有我儿，不可执迷，殒了身躯。"道罢，同太尉出房，至后堂商议，叫过府里掌事王虞候至面前，备细说小姐之事，"你可去问湖上小船舟人，说三月十六日夜游湖，在雷峰塔下，小船上少年书生，姓甚名谁，那里居住，问得明白，速来回话。"
　　王虞候领了台旨，迤逦行到涌金门外，寻那当日载裴太尉画船舟人，寻得姓钱名大，其人说，那日载少年的是胡小二船。虞候乃同钱大去寻胡小二，问他"三月十六日夜雇你小船夜游湖那少年是何人家之子。"胡小二思量了半晌，乃言："我听他说是褚家塘织缎子机房刘员外之子，你要知仔细，可去褚家塘打听，便知详细。"王虞候别了二人，自去褚家塘，到处问刘员外机房，诈称织缎子为名，直寻到他家。见了刘员外，叙礼毕，假织缎匹银两定下。待茶毕，少间，忽见一少年出，年可十六七岁，美貌清奇。乃问刘员外："此少年何人也？"员外曰："此我第二子刘澄也。"王虞候又问曰："令郎曾有婚配否？"员外曰："媒说颇多，未得其谐。"道罢，王虞候遂告别，回至裴太尉府中伺候。太尉回府，少顷，坐下，便问王虞候："你去打听其事若何？"王虞候将前事一一告复太尉道："这刘员外次子刘澄，年一十六岁，未有婚配。端的生得眉清目秀，丰标出格，若赘此子为婿，十分相称。"太尉听了，吩咐王虞候："不可对别人说，待我商量。"王虞候自退。
　　裴太尉入后堂，对夫人细说此事。夫人乃言："既是刘员外之次子，他家织机大户，可以相对。"又曰："太尉，你今心下若何？"太尉道："依孩儿之心，成了此事，若不依孩儿心性，倘有不测，如之奈何！"夫人曰："太尉既肯成就，即便使官媒去他家议亲。"太尉出厅，叫王虞候去寻两个官媒婆至府中。少刻，媒婆至，夫人命入后堂，太尉说："我夫人止有一个小姐，年方一十五岁，你今与我到褚家塘刘员外家说，要赘他次子刘澄为婿。"赏了官媒三杯酒，便令前去，来日傍速回说。
</div>
    <div class="pagination">
<a href="万锦情林_page13.html">上一页</a><span>...</span><a href="万锦情林_page9.html">9</a><a href="万锦情林_page10.html">10</a><a href="万锦情林_page11.html">11</a><a href="万锦情林_page12.html">12</a><a href="万锦情林_page13.html">13</a><span class="current-page">14</span><a href="万锦情林_page15.html">15</a><a href="万锦情林_page16.html">16</a><a href="万锦情林_page17.html">17</a><a href="万锦情林_page18.html">18</a><a href="万锦情林_page19.html">19</a><span>...</span><a href="万锦情林_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
