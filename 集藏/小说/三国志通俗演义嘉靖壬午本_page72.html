<!DOCTYPE html>
<html>
 <head>
  <meta charset="utf-8"/>
  <title>
   三国志通俗演义嘉靖壬午本 - 第 72 页/共 88 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三国志通俗演义嘉靖壬午本 - 第 72 页/共 88 页
  </h1>
  <div class="content">
   魏折长安承露盘
　　却说欲去东吴为使者，乃南阳安众人也，姓宗，名预，字德艳音焰，官任参军、右中郎将。后主大喜，预奏曰：“臣虽不才，愿往东吴为使。”蒋琬亦奏曰：“须得此人方可。”后主准奏，即命宗预往东吴为使去了。

　　却说宗预星夜径到金陵，入见吴主孙权。礼毕，只见左右人皆着素衣。权作色而言曰：“吴、蜀以为一家，卿主何故西增白帝之守也？”预曰：“臣以为东益巴丘之戍，西增白帝之守，皆事势宜然，俱不足以相问也。”权大喜而笑曰：“蜀人此等，真俊杰耳，不亚于邓芝。”乃唤宗预曰：“朕闻丞相新亡，日每流涕，宗族官僚尽皆挂孝。朕恐魏人乘丧取蜀，故增巴丘守兵万人，以为救援，别无他意也。”预顿首拜谢。权曰：“朕既许以同盟，安有背义之理？”预曰：“天子因丞相新亡，特命臣赴陛下前报丧也。”权取金鈚箭一枝，折之为誓曰：“朕，吴国之君，若负前盟，绝灭子孙！”又命使赍香帛奠仪，入川致祭。

　　宗预拜别吴主，径还成都，入见后主，礼毕奏曰：“吴主因丞相新亡，亦自流涕，令诸葛瑾合家挂孝。恐魏人乘虚而入，故设巴丘之守。两国通好，已后并无违誓。”后主大喜，重赏宗预，厚待吴使去讫。遂依孔明遗言，加蒋琬为丞相、大将军、录尚书事；加费袆为尚书令，同理丞相事；加吴懿为车骑将军，假节、督汉中；姜维为辅汉将军、平襄侯，总督诸处人马，同吴懿出屯汉中，以防魏兵。其余将校，各有封赏。

　　杨仪见不委用，口出怨言曰：“昔日丞相新亡之时，我若将全师投魏，不致如此受寂寞也！”近臣闻知，奏与后主。后主急召蒋琬等商议。费袆出班奏曰：“向者，杨仪于丞相前累谮魏延，因此逼反，人皆知之。”后主大怒，即将杨仪下狱勘问，招成，欲斩之。蒋琬奏曰：“仪虽有罪，但日前随丞相曾立功劳，未可斩之，当废为庶民。”后主从之，遂贬杨仪赴汉中嘉郡为民。仪羞惭至甚，自刎而死。自此两川太平。姜维屯积粮草以为二十年之计，乃蜀汉建兴十三年。

　　却说魏主曹叡，时青龙三年，蜀、吴二国皆不兴兵，封司马懿为太尉，总督军马，安镇诸边。懿拜谢回洛阳去讫。魏主在许昌，大兴土木，建盖宫殿，三年已完；又来洛阳盖造朝阳殿、太极殿，又筑总章观，俱高十丈；又立崇华殿、青霄阁、凤凰楼、九龙池，命博士马钧监造，不拘财力，但要极其华丽，皆以金玉妆饰，雕梁画栋，碧瓦金砖，重重锦绣，件件鲜明，光辉耀日。选天下巧匠三万余人，民夫三十余万，不分昼夜而造。遇有不便者，公卿大夫负土搬砖起造。人民号泣，怨声不绝。司徒董寻上表谏曰：

　　伏自建安以来，野战死亡；或门殚户尽；虽有存者，遗孤老弱。若今宫室狭小，当广大之，犹宜随时，不妨农务。况作无益之物耳。其朝阳殿、太极殿、总章观、崇华殿、青霄阁、凤凰楼、九龙池，此皆圣明之所不兴也，其功三倍于殿宇。陛下既尊群臣，显以冠冕，被以文绣，载以华舆，所以异于小人。今陛下使以穿方举土，面目垢黑，衣冠了鸟，沾体涂足，毁国之光，以崇无益，甚非谓也。孔子曰：“君使臣以礼，臣事君以忠。”无忠无礼，国何以立？臣知言出必死；而自比于牛之一毛，生既无益，死亦何损？秉笔流涕，心与世辞。臣有八子，臣死之后，累陛下矣！将奏沐浴，以待命终。

　　魏主览毕，大怒曰：“司徒董寻不怕死也！”左右奏曰：“于法当斩之。”曹叡曰：“朕见此人素有忠义，今且废为庶人。再有妄言者，枭首示众！”

　　遂将董寻贬为民，乃召马钧问曰：“朕所建高台峻阁，欲与神仙往来，以求长生不老之方。”钧奏曰：“陛下曾闻汉武帝所建柏梁台乎？”叡曰：“朕未知其详，卿试言之。”钧曰：“汉朝二十四代，惟武帝享国最久，眉寿极高，服天上日精月华之气也。于长安宫中建一台，名曰‘柏梁台’；上立一铜人，手捧一盘，名曰‘承露盘’，接三更时分北斗所降沆音亢瀣音解之水，其名曰‘天浆’，又曰‘甘露’。用美玉为屑，调和服之，自然反老还童，而无百病矣。”

　　叡大喜，即命马钧引一万人星夜径到长安，令人夫搭起木架，周围上柏梁台去。先拆铜人，不移时间，用五千人连绳引索，旋环而上。马钧下令，教人先拆了铜人金盘。多人并力拆下铜人来，只见铜人潸然泪下。众皆大惊。忽然台边一阵狂风起处，飞砂走石，急若骤雨，一声响亮，就如天崩地裂，闻于四远。其台高二十丈，铜柱圆十围，即时倾折，压死千余人。钧尽皆将尸焚之，独取铜人并金盘回洛阳，入见魏主，献上铜仙人、承露盘，细奏其事。魏主问曰：“铜柱安在？”钧奏曰：“约重百万斤，不能易至。”叡令人打碎铜柱，运来洛阳，又铸两个铜人，号为“翁仲”，列于司马门外；又铸铜龙凤两个：龙高四丈，凤高三丈余，立在殿前。又于上林苑中，栽种奇花异木，蓄养俊禽灵兽。又选美女千余人为宫娥。少傅杨阜上表谏曰：

　　臣闻尧尚茅茨而万国安其居，禹卑宫室而天下乐其业；及至殷、周，或堂崇三尺，度以九筵耳。古之圣帝明王，未有宫室之高丽，以雕弊百姓之财力者也。桀作璇室、象廊，纣为倾宫、鹿台，以丧其社稷；楚灵以筑章华而身受其祸；秦始皇作阿房而殃及其子，天下叛之，二世而灭。夫不度万民之力，以从耳目之欲，未有不亡者也。陛下当以尧、舜、禹、汤、文、武为法则，夏桀、殷纣、楚灵、秦皇为深诫。高高在上，实监后德。慎守天位，以承祖考，巍巍大业，犹恐失之。不夙夜敬止，允恭恤民，而乃自暇自逸，惟宫台是侈是饬，必有颠覆危亡之祸。《易》曰：“丰其屋，蔀音剖其家，窥其户，阗其无人。”王者以天下为家，言丰屋之祸，至于家无人也。方今二虏合从，谋危宗庙，十万之军，东西奔赴边境，无一日之娱；农夫废业，民有饥色。陛下不以为忧，而营作宫室，无有已时。使国亡而臣可以独存，又不言也；君作元首，臣为股肱，存亡一体，得失同之。《孝经》云：“天子有争臣十人，虽无道不失其天下。”臣虽驽怯，敢忘争臣之义？言不切至，不足以感陛下。陛下不察臣言，恐皇祖烈考之祚，将坠于地。使臣身死有补万一，则死之日犹生之年也。谨叩棺沐浴，伏俟重诛。瑾具表以闻。

　　魏主曹叡看讫大怒，扯碎表章，叱武士推出内门之外，欲上辇幸上林苑。

　　忽一人披头散发，身挂纸钱，跪于辇前。叡视之，乃太子舍人，沛国人，姓张，名茂，字彦林。茂手擎表章而谏。叡下辇，复坐于殿上，开表视之。其表曰：

　　臣闻陛下，天之子也；百姓吏民，亦陛下之子也。今夺彼以与此，亦无以异于夺兄之妻妻弟也，于父母之恩偏矣。又诏书得以生口年纪颜色与妻相当者自代，故富者则倾家尽产，贫者举假贷贳，贵买生口以赎其妻；县官以配士为名而实内之掖庭，其丑恶乃出与士。得妇者未必喜，而失妻者必有忧，或穷或愁，皆不忘。夫君有天下而不得万姓之欢心者，鲜不危殆。且军旅在外数万人，一日之费非但千金，举天下之赋以奉此役，犹将不给；况复有掖庭非员无录之女，椒房母后之家，赏赐横与，内外交引，其费半军。昔汉武帝好神仙，信方士，掘地为海，封土为山，赖是时天下为一，莫敢与争者耳。自汉末衰乱以来，四十五载，马不舍鞍，人不释甲，每一交战，血流遍野，疮痍号哭之声，于今未已。犹有强寇在边，图危魏室。陛下不战战业业，念崇节约，而乃奢靡是务，中尚方作玩弄之物，后园建承露之盘，快耳目之观，然亦足以骋寇仇之心矣。惜乎！舍尧、舜之节俭，而为汉武帝之侈事，臣窃为陛下不取也。愿陛下沛然下诏，为万机之父母，恤妻子之饥寒，问民之疾而除其所恶，实仓廪，缮甲兵，恪恭以临天下。诚如是，则吴贼面缚，蜀虏舆榇，不待诛以自伏，太平之路可计日而待也。陛下何劳神思于海表，军旅高枕，战士备员？今群公皆缄口结舌，臣不敢不上瞽言，以尽人臣之职也。臣年五十，常恐至死无以报国，是以投躯殁身，冒昧圣听，伏惟陛下开天地之明，察肝胆之谏。沐浴候诛，谨表以闻。

　　却说魏主曹叡览毕表文，勃然大怒曰：“张茂只是一中书令，敢出狂言来讥朕耶？”叱武士推出斩之。茂厉声大骂曰：“无道昏君！早晚必为虏矣！”言讫斩之。须臾，献首于殿下。叡令遍示多官已毕，乃召马钧催造高台铜仙人，承露盘；又于丹墀内铸一大油鼎，日日以火熬油，但有谏者烹之。因此文武官僚并无一人敢言，皆至司马懿府中细言其事。懿曰：“魏室已尽矣！切莫谏耶！”多官因此各散。

　　却说魏主曹睿将青龙五年改为景初元年，有皇后毛氏，乃河内人也；先年叡为平原王时，出入同辇，及即帝位，宠为后妃；太和元年，立为皇后；后叡因宠郭夫人，将毛后目不正视。郭夫人极有颜色，聪慧，叡甚敬之，日每取乐，月余不出宫闼。是岁春三月，上林苑中百花争放，叡同郭夫人到御花园中赏玩，于花萼楼上饮酒。郭夫人问曰：“何不请毛皇后同乐？”叡曰；“若彼在，朕涓滴之水不能下咽喉也。”遂令宫娥四壁把守，不令毛后知道。

　　却说毛皇后见叡一月余日不入正宫，是日引十余个宫人，闲来翠花楼上消遣，只听的乐声嘹亮，乃问曰：“何处动乐？”一宫官启曰：“乃圣上与郭夫人于御花园中赏花饮酒。”毛皇后闻之，心中烦恼不已，遂回宫安歇。次日，毛皇后引宫官乘小车出宫游戏，正迎见魏主于曲廊之间，乃笑曰：“陛下昨日赏玩北园，其乐不浅也！”叡大怒，叱宫官即将毛皇后绞死，遂捉昨日侍奉之人到一齐杀之，乃立郭夫人为皇后。

　　却说郭皇后一日与叡饮酒，乃问杀宫娥之故。叡曰：“朕令左右不许教毛氏知之，毛氏知之，必因此辈泄漏，朕故尽皆杀矣。”时景初二年春正月，有长安飞报紧急军情，乃幽州刺史毋丘俭上表，报称辽东公孙渊举众造反，自称号为燕王，改元绍汉元年，建造宫殿，设立官职，见今兴兵入寇，摇动北方。叡闻知大惊，即聚文武官僚商议起兵，退公孙渊之策。未知何人敢领此重任破敌？毕竟如何，且听下回分解。 

司马懿退公孙渊
　　却说幽州刺毌丘俭，表称公孙渊造反，自号为燕王，改元绍汉元年，兴兵入寇。渊乃辽东公孙度之孙，公孙康之子也。建安十二年，曹操赶袁尚，未到辽东，康斩袁尚首级献操，操遂封康为襄平侯；然后康故。康有二子：长曰晃，次曰渊。二子皆幼。康弟公孙恭继职。曹丕时封恭为车骑将军、襄平侯。后太和二年，渊长大，文武兼备，性刚强，好厮杀，复夺其位。曹叡封渊为扬烈将军、辽东太守。后孙权遣张弥、许晏赍金玉珍宝，封渊为燕王。渊惧中原，乃斩张、许二人，送首与魏。叡加渊为大司马、乐浪公。一向渊心不足，与众商议，自号为燕王，改元绍汉元年。有副将贾范谏曰：“主公未可如此。中原以爵加封，不为卑贱；今若背反，实为不祥。又兼司马仲达善能用兵，诸葛武侯尚且不得取胜，何况主公乎？”渊大怒，叱左右缚了贾范。即时有参军伦直谏曰：“贾范之言是也。圣人云：‘祸福将至，善，必先知之；不善，必先知之。’国中累见怪异之事，主公岂不察乎？近有犬戴巾帻，身披红衣，上屋作人行，一不祥也。城南乡民造饭，饭甑之中有一小儿蒸死于内，二不祥也；襄平北市中，忽陷一地穴，涌出一块肉，周围数尺，有头有面，有眼有耳，有口有鼻，却无手足，往来之人，刀箭不能伤，亦不知何物。卜者占之曰：‘有形不成，有口无声；国家亡灭，故现其形。’有此三者，皆不祥之兆也。孔子云：‘国家将兴，必有祯祥；国家将亡，必有妖孽。’主公当避凶就吉；今若背反，必丧身矣！”公孙渊勃然大怒，叱武士绑贾范、伦直斩于市曹。急令大将军卑衍为元帅，杨祚为先锋，起辽兵十五万，抢掠乡村，杀人放火。

　　因此边官报知魏主曹叡。叡闻知大惊，急召太尉司马懿入朝计议曰：“公孙渊背反，如之奈何？”懿奏曰：“臣部下马步军四万，足可破此贼矣。”叡曰：“卿兵少路远，恐难收复？”懿曰：“兵不在多，设奇用智，渊必破矣。臣托陛下之洪福，渊乃唾手而擒，陛下何足虑栽？”叡曰：“卿料公孙渊将何御之？”懿曰：“弃城预走，为上计也；守辽东拒大军，其为次也；坐守襄平而不动身，其为下计，必被臣所擒也。”叡曰：“三者，卿当用何计？”懿曰：“能料彼我，必能胜也。公孙渊乃愚浊匹夫，岂肯弃城而走？必然先拒辽东，后守襄平，安得逃出臣之度也？”叡曰：“此去往复几时？”懿曰：“四千里之地，往百日，攻百日，还百日，休息六十日，如此一年足矣。”叡曰：“倘吴、蜀入寇，如之奈何？”懿曰：“臣已定下守御之策，陛下勿得忧也。”叡大喜，即命司马懿兴师，征讨公孙渊。懿辞朝出城，引原领战将并本部军马而去。

　　却说魏先锋胡遵，引前部兵到辽东界下寨，人报知公孙渊。渊令卑衍，杨祚分兵八万，屯于辽隧，音坠，地名。围堑二十余里，环绕鹿角，甚是严密。胡遵令人飞报司马懿。懿笑曰：“此势不与交战，正欲老吾兵也。若攻之，正堕其计。辽东贼众太半在此，其巢空虚。吾等可弃此处，只奔襄平；贼必往救，却于中途破之，必获全功矣。”众皆从之，遂勒兵从小路，大张旌旗，转山南迤逦而去。

　　却说卑衍与杨祚商议曰：“若魏兵来攻，休与交战，弓弩炮石，未可妄发。今魏兵千里而来，人多粮少，难以久住，粮尽必自退；待退动时，却出奇兵击之，司马懿一鼓而可擒也。昔司马懿于渭南坚守，孔明乃死；今日正与此理相同。我等与孔明复仇，岂不美哉？”言未毕，忽报魏兵往南去了。卑衍大惊曰：“彼知吾襄平军少，去袭老营也。若襄平有失，我等守此处无益矣。”遂拔寨随后而来。

　　却说司马懿暗留千余人，扮作土民，哨探消息，忽见辽兵赶来，飞报司马懿。懿笑曰：“彼知吾取襄平，拔寨赶来，中吾计矣！”乃令夏侯霸、夏侯威各引一军伏于济水之滨：“如辽兵到，两下齐出。”二人受计正行，果遇卑衍、杨祚追至济水。忽然一声炮响，两边鼓噪摇旗，魏兵杀出，左有夏侯霸、右有夏侯威，一齐杀来。卑、杨二人大惊，又不知背后多少魏兵，只得望前奔走。前面又被司马懿引兵杀回。三路夹攻，辽兵大败，死者无数，降者甚多。卑、杨二人死战得脱，引败兵奔走，前至首山，正逢公孙渊兵到，合兵一处，又来与魏兵交战。卑衍出马辱骂曰：“汉贼休使诡计！汝敢决战否？”夏侯霸纵马挥刀来迎二人。战有数合，夏侯霸一刀斩卑衍于马下，辽兵大乱，霸引兵掩杀将来。公孙渊引败兵奔入襄平城去，闭门坚守不出。魏兵四面围合。

　　时值秋雨连绵，一月不止，平地水深三尺，运粮船自辽河口直至襄平城下，魏兵皆在水中，军心惊疑。左都督裴景入帐告曰：“雨水不住，营中泥泞，军不可停，请移于前面山上。”懿大怒曰：“我岂不知泥泞！捉公孙渊在迩，安可移营也？切不许惑我军心。再要移营者斩之！”裴景喏喏而退。少顷，右都督仇连又来告曰：“军土怯水，乞怜移了营寨。”懿大怒曰：“吾军令已发，推出斩之！”枭首于辕门上。因此军心安静。

　　懿令南寨人马暂退二十里下寨，纵城内军民出城樵采柴薪，牧放牛马。有司马陈珪问曰：“先前太尉攻上庸之时，兵分八路，八日皆至城下，遂生擒孟达而成大功；今带甲四万，数千里而来，不令攻打城池，任教秋雨霖漓，又纵贼众樵牧。实不知太尉主何意也，愿乞教之。”懿大笑曰：“你虽为司马，不知兵法。昔日孟达粮多兵少，粮够一年；我军有四倍，粮不足一月。以一月之粮而敌一年之粮，安能长久？以四倍之兵而敌一倍之兵，岂不获胜也？不可不速战。吾故奋死相争，方才胜矣。今辽兵多，我兵少，贼饥我饱，何必攻之？任彼自走，待走动而擒之，无有不胜。我今放开一道，不绝彼之樵采，不掠彼之牛马，是容彼自走也，那时取胜，有何难哉？兵法云：‘兵者，诡道也；战者，逆德也。善因事变。’贼粮已尽，单恃水势，未肯束首而降。吾故作无能之事，以安贼心。今若取小利相击，贼必死战矣。吾料彼粮草将尽，不过旬日，天必晴明；待天晴时，并力攻之，城池可破，渊贼可擒矣。”众将皆拜曰：“此神武之算也！”于是司马懿遣人赴洛阳催粮。

　　却说魏主曹叡设朝，群臣奏曰：“近者秋雨连绵，一月不止，人马疲劳，可召回司马懿罢兵。”叡曰：“司马太尉善能用兵，临危制变，多有良谋，捉公孙渊计日而待。卿等何必忧也？”因此只运粮草，星夜而来。

　　却说司马懿在寨中，数日内果然天晴。是夜，懿出帐外仰观天文，忽见一星，其大如斗，流光长数丈，自首山东北坠于襄平东南。各营将士惊骇然曰：“此何吉凶也？”。懿见之大喜，乃聚将士曰：“五日之后，星落处必斩公孙渊矣。来日汝等并力攻城。”众将得令。

　　懿次日清晨晨引兵四面围合，筑土山，掘地道，立炮架，装云梯，日夜攻打不息，箭如急雨，射入城去。公孙渊在城中粮尽，皆宰马为食，人人暴怨，各无守心，欲斩渊首，献城归降。渊闻之，忧惊甚急，慌令相国王建、御史大夫柳甫往魏寨陈说请降。二人自城上系下，来告司马懿曰：“请太尉退二十里，我君臣自来投降。”懿大怒曰：“汝安敢轻视吾耶！”叱武士推出斩之，将首级付从人捎回，就令持檄文一道回见公孙渊。渊拆视之。檄曰：

　　魏征西大都督、太尉司马公檄下公孙渊：窃谓楚、郑列国，而郑伯由肉袒牵羊迎之。姑乃天子上公，而建、甫等欲孤解围退舍，岂得无礼耶！二人老耄，传言失指，已被吾斩之。若意有未已，可便遣年少有明决者来。稍有稽迟，悉皆诛戮！故檄。

　　公孙渊看毕大惊，乃与文武计议。有侍中卫演出曰：“臣愿往之。”渊分付曰如此如此。

　　演受命径到魏寨。司马懿升帐，聚多将列于两边。演膝行肘步，入寨跪于帐下，告曰：“愿太尉息雷霆之怒，罢虎狼之威，容开城门，克日先送世子公孙修为质当，然后君臣自缚来降。”懿曰：“军士大要有五，能战当战，不能战当守，不能守当走，不能走当降，不能降当死耳！汝等不降当死，不必送子为质当，可洗颈待诛！”叱卫演回报公孙渊。演抱头鼠窜而去，回见公孙渊，渊大惊，乃与公孙修密议停当，选下一千人马，是夜二更时分，开了南门，往东南而走。渊见无人，心中暗喜。行不到十里，忽听的山上一声炮响，鼓角齐鸣，一枝兵拦住，中央乃司马懿也；左有司马师，右有司马昭，二人大叫曰：“反贼公孙渊休走！”渊大惊，急拨回马，寻路欲走。早有胡遵兵到，左有夏侯霸、夏侯威，右有张虎、乐綝。渊举止失措，魏兵三路夹攻，四面围得铁桶相似。公孙渊父子，自缚受降。司马懿在马上指魏将言曰：“吾前夜丙寅日，见那星落于此处，今夜壬申日应矣。”众将以手加额曰：“太尉真神机也！”懿传令斩之，公孙渊父子对面受戮。司马懿勒兵，急来攻取襄平。毕竟如何，且听下回分解。 

司马懿谋杀曹爽
　　却说司马懿来取襄平，未及到城下时，此时先锋胡遵早已引兵入城。人民焚香拜投，魏兵尽皆入城。懿坐于衙上，将公孙渊宗族并同谋官僚人等，俱杀之，计首级七十余颗。出榜安民。人告懿曰：“贾范、伦直苦谏公孙渊不可反叛，被渊皆杀之。”懿遂封其墓而显荣其子孙，就将库内财物赏劳大军，班师回洛阳住扎。

　　却说魏主曹叡在许昌殿中，夜至三更，忽然一阵阴风而入，吹灭灯光，只见毛皇后引十数个宫人哭至榻前索命。叡因此得病。甚是沉重，宣侍中光禄大夫刘放、孙资，掌枢密院一切事务。叡嘱之曰：“凡有一切事务，二卿休误。”二人出内，叡召武帝子燕王曹宇为大将军，佐太子曹芳摄政。宇为人恭俭温和，未肯领此大任，坚辞曰：“臣才薄，不能当此重职也。”叡召刘放、孙资曰：“朕皇叔不肯任之，当复如何？”二人曰：“燕王自知无才，不敢承命。”叡：“宗族之内，何人可以？”二人久得曹真之惠，乃保奏曰：“惟曹子丹之子曹爽可也。”叡从之。一人又奏曰：“若用曹爽，当遣燕王归还本处，然后才可行之。”叡曰：“传朕旨意，教他去罢。”刘放曰：“须得陛下手诏。”叡曰：“朕不能写矣。”放近御榻前，强执叡手写毕，遂赍出大言曰：“有天子手诏，免燕王等之爵，归还本土，限即日出国就行；若无诏，不许入朝。”燕王涕泣而去。遂立曹爽为大将军，总摄朝政。魏主曹叡病渐危急，令使持节召司马懿还朝。懿戎装受命，径到许昌，入见魏主。叡曰：“朕忍死待卿，今日得见，死无恨矣！”懿顿首奏曰：“臣在途中，闻陛下圣体不安，恨不能肋生两翼，飞行至阙，省视陛下。今日幸睹龙颜，臣愿殒身补报！”叡宣郭皇后，太子齐王曹芳，大将军曹爽，侍中刘放、孙资等，皆至御榻之前。叡执司马懿之手曰：“昔日刘玄德在白帝城病危，以幼主刘禅托孤与诸葛孔明，孔明因此竭尽忠诚，至死方休。朕幼子曹芳，年方八岁，不堪理掌社稷。幸太尉及宗兄元勋旧臣，效伊尹、周公，协力相辅，则宗庙生灵之幸甚也！”且说曹芳在于御榻之前，曹叡唤芳曰：“仲达与朕一般，尔日后重宜敬之。”遂命懿携芳近前。芳乃抱懿颈不放。叡曰：“太尉记之，不可误也！”言讫，潸然泪下。懿顿首涕泣。众皆伤感。魏主昏沉，口不能言，只以手指太子，须臾而卒。在位十三年，寿三十六岁，时景初三年春正月下旬也。晋史官陈寿评曰：

　　明帝沉毅，任心而行，盖有君人之至概焉。于时百姓凋弊，四海分崩，不先聿修显祖，阐拓洪基，而遽追秦皇、汉武，宫馆是营，格之远猷，其殆疾乎！

　　后孙盛论曰：

　　闻之长老，魏明帝沉毅好断，优礼大臣，开容善直，虽犯颜极谏，无所催戮，而其人君之量，如此伟也。然不思建德垂风，不固维城之基，至使大权偏据，社稷无卫，悲夫！

　　却说魏主卒于嘉福殿，司马懿、曹爽扶太子齐王曹芳即皇帝位，时年八岁。芳字兰卿，乃叡乞养之子，秘在宫中，无人知之。于是曹芳谥父为明帝，葬于高平陵；尊郭皇后为皇太后；改元正始元年。此时司马懿与曹爽辅政。

　　爽尊懿如父，一应大事必先启知。爽字昭伯，自幼出入宫中。明帝见爽谨慎，甚是爱敬，故托以大事，乃骨肉之亲也。爽门下有客五百人，内五人皆是浮华之人，明帝在日，爽皆不用。爽初秉政，此人复来辅助。那五人：一人姓何，名晏，字平叔，南阳人也；一人姓邓，名飏，字玄茂，亦南阳人也，乃邓禹之后；一人姓李，名胜，字公昭，亦南阳人；一人是姓丁，名谧，字彦靖，乃沛国人也；一人姓毕，名轨，字昭先，乃东平人也。又有大司农桓范，字元则等数人。此辈皆以谄谀事爽，因此个人并得荣贵。于是何晏来告爽曰：“主公大权，不可委托他人，若仍前委托，必成祸矣。”爽曰：“司马公与吾同受先帝托孤之命，安忍废乎？”晏曰：“昔日先公与仲达同破蜀兵之时，累受此人之气，因而致死。主公如何不察也？”爽忽然省悟，遂与多官计议停当，入奏魏主曹芳曰：“司马懿功高德重，可加为太傅。”芳年幼无主张，皆出曹爽之心，遂加司马懿为太傅，兵权皆归于爽。爽命弟曹羲为中领军，曹训为武卫将军，曹彦为散骑常侍侍讲；三弟各引三千御林军，任其出入禁宫。又用何晏、邓飏、丁谧为尚书，毕轨为司隶校尉，李胜为河南尹：此五人日夜与爽干事。天下奇士投于曹爽门下者，不计其数。司马懿知其党逆，乃推病不出，二子亦皆退职闲住。

　　却说曹爽每日与何晏等饮酒作乐，凡用衣服器皿，与朝廷无异。各处进贡玩好奇珍之物，先取上等者入己，然后方许进宫。佳人美女，充满府院。有黄门张当，谄佞事爽，私选先帝侍妾七八人，送入爽府中答应；又送善歌舞良家子女三四十人，为家乐。又诈传圣旨，刷选美女，任意送入府中；又建重楼画阁；又造金玉器皿，用巧匠千万人昼夜工作。

　　却说何晏与邓飏曰：“先帝时有一人，深明《易》理，乃神卜管辂也。”飏曰：“吾夜间得一梦，正欲求卜。”遂召管辂至。晏令坐。飏曰：“我连日夜间，常梦青蝇数十个，落在鼻上，请公卜之。”何晏亦曰：“据我人物，可做三公否？”辂曰：“元、恺辅舜，宣慈惠和；周公佐周，坐而待旦，故能流光六合，万国咸宁。此乃履道休祥，非卜签之所明也。今二公身居侯位，职重山岳，怀德者鲜，畏威者众，殆非小心翼翼多福之仁。又鼻者艮，此天中之山，高而不危，所以长守贵也。今青蝇臭恶而集之焉。位峻者颠，轻豪者亡，不可不思害盈之数，盛衰之期。是故山在地中曰谦，雷在空中曰壮；谦则哀多益寡，壮者非礼不履。未有损已而不光大，行非而不伤败。愿二公上追文王六爻之旨，下思尼父彖象之义，然后三公可至，青蝇可驱也。”邓飏勃然大怒曰：“此老生常谈也！”辂曰：“老生者见不生，常谈者见不谈也。”遂拂袖而去。二人大笑曰：“真狂客也！”辂到家与舅言之。舅大惊责怪曰：“何、邓二人威权甚重，天下之人谁不惧之？汝安敢出此言也！”辂曰：“吾与死人说话，何足惧之！”舅曰：“汝何以知之？”辂曰：“邓飏行步，筋不束骨，脉不制肉，起立倾倚，若无手足，此为‘鬼躁’之相。何晏视候，魂不守宅，血不华色，精爽烟浮，容若槁木：此为‘鬼幽’之相。二人皆非遐福之相也，早晚粉骨碎身，累及三族，何足畏也！”其舅大骂辂为狂子而去。

　　却说曹爽与何晏、邓飏每日饮酒，心中烦绪，常出畋猎。其弟曹羲谏曰：“今兄每日作乐，以威势加于天下，非长久之计也。又出外畋猎，倘被人谋害，悔之何及？”爽叱之曰：“兵权在吾手中，谁敢造意耶？”羲泣泪而退。司农桓范亦谏，不听。何晏曰：“今司马仲达推病不出，主公何不思之？”爽笑曰：“量此老夫，何足道哉！”此时魏幼主曹芳，改正始十年为嘉平元年，除李胜为荆州刺史。

　　却说曹爽一向专权，久不会仲达，未知其病虚实，遂令李胜来拜辞仲达，就探消息。胜径到太傅府下，早有门吏报入。司马懿与二子曰：“此乃曹爽使来打听吾病之也。”懿就去冠散发，上床拥被而坐；又令二婢扶策，方请李胜入府。胜至床前拜曰：“一向不见太傅，谁想如此？今天子命为荆州刺吏，特来拜辞。”懿佯答曰：“并州近胡，好为之备。”胜曰：“除荆州刺史，非‘并州’也。”懿笑曰：“你方从并州来？”胜曰：“乃汉上荆州耳。”懿大笑曰：“你从荆州来也？”胜曰：“太傅如何病得这等了？”左右曰：“主公耳聋。”胜曰：“乞纸笔一用。”左右取纸笔付胜。胜写毕，呈上，懿看之，笑曰：“吾病的耳聋了。此去荆州建功，可以保重，保重！”言讫，以手指口。侍婢进汤，懿将口就之，汤流满襟。胜佯哭曰：“众言太傅旧风举发，果然如此。”懿作哽噎之声曰：“吾今衰老病笃，死在旦夕矣！二子不肖，请君教之。君若见大将军，千万看觑二子！”言讫，倒在床上，声嘶气涩。李胜拜辞仲达，回见曹爽，细言其事。爽大喜曰：“此老即今只有余气也，形色已离，乃泉下之人，不足虑哉！”

　　却说司马懿见李胜去了，遂起身与二子曰：“李胜此去，回报消息，曹爽等辈再不疑忌我矣。只待他出城畋猎之时，方可图之。”于是曹爽请魏主曹芳去谒高平陵，祭祀明帝坟墓。大小官僚皆随驾出城。爽引三弟并心腹人何晏等，及御林军护驾正行，司农桓范叩马谏曰：“主公总万机典禁之兵，不宜兄弟皆出。倘有奸细之人闭其城门，当如之何？”爽以鞭指而叱之曰：“谁敢如此？再勿乱言！”当日，司马懿见爽出城，心中大喜，即起旧日手下破敌之人，并家将千余人，引二子上马，径来谋杀曹爽。未知性命胜败毕竟如何？ 

司马懿父子秉政
　　却说司马懿见曹爽同弟曹羲、曹训、曹彦，并心腹何晏、邓飏、丁谧、毕轨、李胜等一班牙爪，及御林军尽随幼主曹芳出城，谒明帝墓，就去畋猎。懿闻之大喜，即到省中，令司徒高柔，假以节钺行大将军事，先据曹爽营；又令太仆王观行中领军事，据曹羲营。懿引旧官入宫，奏郭太后，言爽专背先帝托孤之恩，奸雄乱国，可以废之。郭太后大惊曰：“天子在外，如之奈何？”懿曰：“臣有奏天子之表，诛奸臣之计。太后勿忧。”太后惧怕，只得从之。懿曰：“今日扫除国贼，生灵幸甚矣！”急令太尉蒋济、尚书令司马孚，一同写表，遣黄门赍出城外，径至帝前申奏。懿自引大兵，据武库。早有人报知曹爽家。其妻刘氏急出厅前，唤守府官军问曰：“今主公在外，仲达起兵何意？”有守门将潘举曰：“夫人勿惊，我去问之。”乃引弓弩手数十人，登楼望时，正见司马懿引兵过府前。举令人一齐射之，懿不得过。忽一般将孙谦在后止之曰：“不可射之。此乃天下之事，未能知也！”连止三次，举方不射。须臾，司马昭护父司马懿而过时把定武库；懿引兵出城屯于洛河，守住浮桥。

　　且说曹爽手下司马鲁芝见城中事变，来与参军辛敞辛毗之子商议曰：“今仲达如此变乱，主公在外，不知当复何如？”敞曰：“可引本部兵出城去见天子。”芝曰：“然。”。辛敞入后堂，见其姐辛宪英。宪英曰：“汝有何事，慌速如此？”敞告曰：“天子在外，太傅起兵出城，闭了城门，必夺天下也。”宪英曰：“司马公非夺天下也，乃杀曹将军耳。”敞惊曰：“此事未知如何？”宪英曰：“曹将军非司马公之对手，必然败矣。”敞曰：“今鲁司马教我同去，未知可去否？”宪英曰：“别人有事，尚且救之，何况汝之主人乎？不宜久停，便可出城助之。”辛敞从其言，乃与鲁司马引十数骑，斩关夺门而出。人急报司马懿。懿恐桓范亦走，急令人召之。

　　却说恒范与子商议，子曰：“车驾在外，不如南出。”范曰：“然。”乃上马至平昌门，城门已闭，把门将乃桓范旧吏司蕃也，范袖中取出一竹版，曰：“太后有诏，可即开门。”司蕃曰：“请诏验之。”范叱之曰：“汝是吾故吏，何敢如此！”蕃只得开门放之。范出的城外，唤司蕃曰：“太傅造反，汝可速随吾去，却才假诏也。”蕃大惊，急纵步追之不上而回。人报知司马懿。懿大惊曰：“‘智囊’往矣！如之奈何？”蒋济曰：“‘驽马恋栈豆’，必不能用也。”懿曰：“然。”又召许允、陈泰曰：“汝可去见曹爽，说太傅别无他事，只是削汝兄弟兵权而已。”许、陈二人去了。又召殿中校尉尹大目至，令蒋济作书，与目持去见爽。懿分付曰：“知汝与曹爽契厚，可领此任。汝见曹爽，说吾与蒋济指洛水为誓，只因兵权之事，别无他故。”尹大目依令而去。

　　却说曹爽正飞鹰走犬之际，忽报城内有变，太傅有表。爽大惊，几乎落马。黄门官捧表，跪于天子之前。爽接表拆封，令近臣读之。表曰：

　　征西大都督、太傅臣司马懿，诚惶诚恐，顿首谨表：臣昔从辽东还，先帝诏陛下与秦王及臣等秦王乃曹询也升御床，把臣臂，深以后事为念。臣言“太祖、高祖亦嘱臣以后事，此自陛下所见，无所忧苦；万一有不如意，臣当死以奉明诏”。黄门令董箕并才人侍疾等，皆所闻之。今大将军曹爽背弃顾命，败乱国典；内则僭拟，外专威权；破坏诸营，尽据禁兵；群官要职皆置所亲，殿中宿卫、历世旧人皆复斥出，欲置新人以树私计，根据槃互，纵恣日甚。外既如此，又以黄门张当为都监，专共交关；看察至尊，伺候神器；离间二宫，伤害骨肉；天下汹汹，人皆危惧。且陛下但为寄坐，岂得久安？此非先帝诏陛下及臣升御床之本意也。臣虽朽迈，敢忘往言？昔赵高极意，秦氏以灭；吕、霍早断，汉祚永世。此乃陛下之大鉴，臣受命之时也。太尉臣济、尚书令臣孚等，皆以爽为有无君之心，兄弟不宜典兵宿卫，奏永宁宫。皇太后令，敕臣如奏施行。臣辄敕主者及黄门令，罢爽、羲、训吏兵，以侯就第，不得逗留以稽车驾；敢有稽留，便以军法从事。臣辄力疾将兵屯于洛水浮桥，伺察非常。谨表上闻，伏干圣听。

　　魏幼主曹芳听毕，乃与曹爽曰：“太傅之言是也，卿如何裁处？”爽手足失措，回顾二弟曰：“如之奈何？”曹羲曰：“劣弟亦曾谏兄，兄执迷不听，致有今日之祸。司马懿谲诈无比，孔明尚不能及，何况我兄弟乎？不如自缚见之，以免一死。”
  </div>
  <div class="pagination">
   <a href="三国志通俗演义嘉靖壬午本_page71.html">
    上一页
   </a>
   <span>
    ...
   </span>
   <a href="三国志通俗演义嘉靖壬午本_page67.html">
    67
   </a>
   <a href="三国志通俗演义嘉靖壬午本_page68.html">
    68
   </a>
   <a href="三国志通俗演义嘉靖壬午本_page69.html">
    69
   </a>
   <a href="三国志通俗演义嘉靖壬午本_page70.html">
    70
   </a>
   <a href="三国志通俗演义嘉靖壬午本_page71.html">
    71
   </a>
   <span class="current-page">
    72
   </span>
   <a href="三国志通俗演义嘉靖壬午本_page73.html">
    73
   </a>
   <a href="三国志通俗演义嘉靖壬午本_page74.html">
    74
   </a>
   <a href="三国志通俗演义嘉靖壬午本_page75.html">
    75
   </a>
   <a href="三国志通俗演义嘉靖壬午本_page76.html">
    76
   </a>
   <a href="三国志通俗演义嘉靖壬午本_page77.html">
    77
   </a>
   <span>
    ...
   </span>
   <a href="三国志通俗演义嘉靖壬午本_page73.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
