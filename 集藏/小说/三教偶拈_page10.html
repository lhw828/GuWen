<!DOCTYPE html>
<html>
 <head>
  <meta charset="utf-8"/>
  <title>
   三教偶拈 - 第 10 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三教偶拈 - 第 10 页/共 11 页
  </h1>
  <div class="content">
   后相从者四人：
　  曾亨，字典国，泗水人，骨秀神慧。孙登见而异之。乃潜心学道，游于江南，居豫章之丰城真阳观，闻真君道法投于门下。
　  时荷，字道阳，钜鹿人，少出家，居东海沐阳院奉仙观，修老子之教。因入四明山，遇神人，授以抬息导引之术，颇能辟谷，亦能役使鬼神。慕真君名，徒步踵门，愿充弟子。
　  甘战，字伯武，丰城人，性喜修真，不求闻达，径从真君学道。
　  施岑，字太玉，沛郡人。其父施朔仕吴，因移居于九江赤鸟县。岑状貌雄杰，勇健多力，时闻真君斩蛟立功，喜而从之。真君使与甘战各持神剑，常侍左右。
　  这弟子十人，不被炭妇染污，真君嘉之。凡周游江湖，诛蛟斩蛇，时刻相从，即异时上升诸徒也。其余被炭妇所污者，往往自愧而去。今炭妇市犹在。真君谓施岑、盱烈曰：“目今妖孽为害，变化百端，无所定向，汝二人可向鄱阳湖中，追而寻之。”施、盱欣然领命，仗剑而去。夜至鄱阳湖中，登石台之上望之。今饶河口有眺台，俗呼为钓台，非也，此盖施盱眺望妖蜃出没之所耳。其时但见一物隐隐如蛇，昂头摆尾，横亘数十里。施岑曰：“妖物今在此乎？”即拔剑挥之，斩其腰。至次日天明视之，乃蜈蚣山也。至今其山断腰仙迹犹在。施岑谓盱烈曰：“黑夜吾认此山以为妖物，今误矣，与汝尚当尽力追寻。”
　  却说孽龙精被真君杀败，更伤了二子，并许多族类，咬牙嚼齿，以恨真君，聚集众族类，商议欲往小姑潭求老龙报仇。众蛟党曰：“如此甚好。”孽龙乃奔入小姑深潭底。那潭不知有几许深。谚云：“大姑阔万丈，小姑深万丈。”所以叫做小姑潭。那孽龙到万丈潭底，只见：
　  水泛泛漫天，浪层层拍岸。江中心有一座小姑山，虽是个中流砥柱，江下面有一所老龙潭，却似个不朽龙宫。那龙宫盖的碧磷磷鸳鸯瓦，围的光闪闪孔雀屏，垂的疏朗朗翡翠帘，摆的弯环环虎皮椅。只见老龙坐在虎椅之上，龙女侍在堂下，龙兵绕在宫前，夜叉立在门边，龙子龙孙列在阶上。真个是江心渺渺无双景，水府茫茫第一家。
　  说那老龙出处，他原是黄帝荆山铸鼎之时，骑他上天。他在天上贪毒，九天玄女拿着他送与罗堕阇尊者，尊者养他在钵盂里养了千百年，他贪毒的性子不改，走下世来，就吃了张果老的驴，伤了周穆王的八骏。朱坪漫心怀不忿，学就个屠龙之法，要下手捉他，他又藏在巴蜀地方，一人家后园之中，橘子里面。那两个着棋的老儿，想他做龙脯，他又走到葛陂中来，撞着费长房打一棒，他就忍着疼，奔走华阳洞去。那晓得吴绰的斧子，又厉害些，当头一劈，受了老大的亏苦，头脑子虽不曾破，却失了项下这一颗明珠，再也上天不得。因此上拜了小姑娘娘，求得这所万丈深潭，盖造个龙宫，恁般齐整。却说那孽龙奔入龙宫之内，投拜老龙哭哭啼啼，告诉前情，说道许逊斩了他的儿子，伤了他的族类，苦苦还要擒他。言罢，放声大哭。那龙宫大大小小，那一个不泪下。老龙曰：“兔死狐悲，物伤其类。许逊既这等可恶，待我拿来与你复仇。”孽龙曰：“许逊传了谌母飞步之法，又得了玉女斩邪之剑，神通广大，难以轻敌。”老龙曰：“他纵有飞步之法，飞我老龙不过。他纵有斩邪之剑，斩我老龙不得。”于是即变作个天神模样，三头六臂，黑脸獠牙。则见：
　  身穿着重重铁甲，手提着利利钢叉，头戴着金盔闪闪耀红霞，跨着奔奔腾腾的骏马，雄纠纠英风直奋，威凛凛杀气横加。一心心要与人报冤家，古古怪怪的好怕。
　  那老龙打扮得这个模样，巡江夜叉，宁宫将卒，人人喝彩，个个称奇，道：“好一个装束。”孽龙亦摇身一变，也变作天神模样，你看他怎么打扮，则见：
　  面乌乌赵玄坛般黑，身挺挺邓天王般长。手持张翼德丈八长枪，就好似斗口灵官的形状。口吐出葛仙真君腾腾火焰，头放着华光菩萨的闪闪豪光。威风凛凛貌堂堂，不比前番模样。
　  那孽龙打扮出来，龙宫之内，可知人人喝彩，个个夸奇。两个龙妖一齐打个旋风，奔上岸来。老龙居左，孽龙居右，蛟党列成阵势，准备真君到来迎敌。不在话下。
　  施岑与盱烈，从高阜上一望，见那妖气弥天。他两个少年英勇，也不管他势头来得大，也不管他党类来得多。就擎手中宝剑，跳下高阜来，与那些妖怪大杀一场。施盱二人，虽传得真君妙诀，终是寡不敌众，三合之中，抵挡不住，败阵而走。老龙与孽龙随后赶杀，施岑大败，回见真君，具说前事。真君大怒，遂提着两口宝剑，命甘战、时荷二人同去助阵，驾一朵祥云径奔老龙列阵之所。那孽龙见了，自古仇人相见，分外眼睁，就提那长枪，径来刺着真君。老龙亦举起钢叉径来叉着真君。好一个真君，展开法力，将两口宝剑左遮右隔，只见：
　  这一边挥宝剑，对一枝长枪，倍增杀气；那一边挥宝剑，架一管钢叉，顿长精神。这一边砍将去，就似那吕梁泻下的狂澜，如何挡抵；那一边斫将去，就似那蜀山崩了的土块，怎样支撑。这一边施高强武艺，杀一个鹘人鸦群；那一边显凛烈威风，杀一个虎奔羊穴。这一边用一个风扫残红的法子，杀得他落花片片坠红泥；那一边使一个浪滚陆地的势儿，杀得他尘土茫茫归大海。真个是拨开覆地翻天手，要斩兴波作浪邪。
　  二龙与真君混战未分胜败，忽翻身腾在半空，却要呼风唤雨，飞沙走石，来捉真君。此时真君已会腾云驾雾，遂赶上二龙，又在半空中杀了多时，后落下平地又战。那些蛟党见真君法大，二龙渐渐抵挡不住，一齐掩杀过来。时荷甘战二人，乃各执利剑，亦杀入阵中。你看那师徒们，横冲直撞，那些妖孽，怎生抵敌得住。那老龙力气不加，三头中被真君伤了一头，六臂中被真君断了一臂，遂化阵清风去了。孽龙见老龙败阵，心中慌张，恐被真君所捉，亦化作一阵清风，望西而去。其余蛟党，各自逃散，有化作螽斯，在麦陇上逼逼剥剥跳的；有化作青蝇，在棘树上嘈嘈杂杂闹的；有化作蚯蚓，有水田中扭扭屹屹走的；有化作蜜蜂，在花枝上扰扰嚷嚷采的；有化作蜻蜓，在云霄里轻轻款款飞的；有化作土狗子，不做声不做气，躲在田旁下的。彼时真君追赶妖孽，走在田旁上经过，忽失了一足，把那田旁踹开，只见一道妖气迸将出来。真君急忙看时，只见一个土狗子躲在那里。真君将剑一挥，砍成两截，原来是孽龙第五子也。后人有诗叹曰：
　  自笑蛟精不见机，苦同仙子两相持。
　  今朝挥起无情剑，又斩亲生第五儿。
　  却说真君斩了孽龙第五子，急忙追寻孽龙，不见踪影，遂与二弟子且回豫章。吴君谓真君曰：“目今蛟党还盛，未曾诛灭，孽龙有此等助威添势，岂肯罢休，莫若先除了他的党类，使他势孤力弱，一举可擒，此所谓射人先射马之谓也。”真君曰：“言之有理。”遂即同施岑、甘战、陈勋、盱烈、钟离嘉群弟子，随己出外追斩蛟党。犹恐孽龙精溃其郡城，留吴君、彭抗在家镇之。于是真君同群弟子，或登高山，或往穷谷，或经深潭，或诣长桥，或历大湖等处，寻取蛟党灭之。
　  真君一日至新吴地方，忽一蛟变成一水牛，欲起洪水，淹没此处人民。嘘气一口，涨水一尺，嘘气二口，涨水二尺。真君大怒，挥剑欲斩之。那蛟孽见了真君，魂不附体，遂奔入潭中而去。真君即立了石碑一片，作镇蛟之文以禁之。其文曰：
　  奉命太玄，得道真仙。劫终劫始，先地先天。无量法界，玄之又玄。勤修无遗，白日升仙。神剑落地，符法升天。妖邪丧胆，鬼精逃潜。
　  其潭至今名曰镇龙潭，石碑犹存。
　  一日，真君又行至海昏之上，闻有巨蛇据山为实，吐气成云，长有数里，人畜在气中者，即被吞吸，江湖舟船，多遭其覆溺，大为民害。施岑登北岭之高而望之，见其毒气障天，乃叹曰：“斯民何罪，而久遭其害也。”遂禀真君，欲往诛之。真君曰：“吾闻此畜，妖气最毒，搪突其气者，十人十死，百人百亡，须待时而往。”良久，俄有一赤乌飞过。真君曰：“可矣。”言赤乌报时，天神至，地神临，可以诛妖。后于其地立观，名候时观，又号赤乌观。且说那时真君引群弟子前至蛇所。其蛇奋然跃出深穴，举首高数十丈，眼若火炬，口似血盆，鳞似金钱，口中吐出一道妖气。则见：
　  冥冥蒙蒙，比蚩尤迷敌的大雾；昏昏暗暗，例元规污人的飞尘。飞去飞来，却似那汉殿宫中结成的黑块；滚上滚下，又似那太山岩里吐出的顽云。大地之中，遮蔽了峰峦岭岫；长空之上，隐藏了日月星辰。弥弥漫漫，涨将开千有百里；霏霏拂拂，挡着了十无一生。正是妖蛇吐气三千丈，千里犹闻一阵腥。
　  真君呼一口仙气，吹散其气，率弟子各挥宝剑。乡人摩旗擂鼓，呐喊振天相助。妖蛇全无惧色，奔将过来。真君运起法雷，劈头打去，兼用神剑一指，蛇乃却步。施岑、甘战二人，奋勇飞步纵前，施踏其首，甘踹其尾。真君先以剑劈破其颡，陈勋再引剑当中腰斩之，蛇腹遂尔裂开，忽有一小蛇自腹中走出，长有数丈。施岑欲斩之，真君曰：“彼母腹中之蛇，未曾见天日，犹不曾加害于民，不可诛之。”遂叱曰：“畜生好去，我放汝性命，毋得害人。”小蛇惧怯，奔行六七里，闻鼓噪之声，犹反听而顾其母。此地今为蛇子港。群弟子再请追而戮之，真君曰：“既放其生而又追戳之，是心无恻隐也。”蛇子遂得入江。今有庙在新建吴城，甚是灵感。宋真宗敕封灵顺昭应安济惠泽王，俗呼曰小龙王庙是也。大蛇既死，其骨聚而成洲，今号积骨洲。真君入海昏经行之处，皆留坛靖，凡有六处。通侯时之地为七：一曰进化靖，二曰节奏靖，三曰丹符靖，四曰华表靖，五曰紫阳靖，六曰霍阳靖，七曰列真靖，其势布若星斗之状，盖以镇压其后也。其七靖今皆为宫观，或为寺院。巨蟒既诛，妖血污剑，于是洗磨之，且削石以试其锋，今新建有磨剑池，试剑石犹在。真君谓诸徒曰：“蛟党除之莫尽，更有孽龙精通灵不测，今知我在此，若伺隙溃我郡城，恐吴、彭二人莫能慑服，莫若弃此而归。”施岑是个勇士，谓曰：“此处妖孽甚多，再寻几日，杀几个回去却好。”真君曰：“吾在外日久，恐吾郡蛟党又聚作一处，可速归除之。”于是悉离海昏而行。海昏乡人感真君之德，遂立生祠，四时享祭。不在话下。
　  且说孽龙精果然深恨真君，乘其远出，欲将豫章郡滚成一海，以报前仇。遂聚集败残蛟党，尚有七八百余。孽龙曰：“昨夜月离于毕，今夜酉时，主天阴晦暝，风雨大作。我与你等，趁此机会，把豫章郡一滚而沉，有何不可。”此是正是午牌时分，吴君猛与彭君抗恰从西山高处，举目一望，只见妖气漫天，乃曰：“许师往外诛妖，不想妖气尽聚于此。”言未毕，忽见豫章郡社伯并土地等神来见吴君，说孽龙又聚了八百余蛟党，欲搅翻江西一郡，变作沧海，只待今夜酉牌时分风雨大作之时，就要下手。有等居民，闻得此信，皆来小神庙中，叩头磕脑；叫小神保他。我想江西不沉却好，若沉了时节，正是泥菩萨落水，自身难保，还保得别人。伏望尊仙怎生区处。”吴君听说此事，侄吃了一大惊，遂与彭君急忙下了山头。吴君谓彭君曰：“尔且仗剑一口，驱使神兵，先往江后巡逻。”彭君去了。吴君乃上了一座九星的法坛，取过一个五雷的令牌，仗了一口七星的宝剑，注上一碗五龙吐的净水，念了几句“乾罗恒那九龙破秽真君”的神咒，捏了一个三台的真诀，步了一个八卦的神罡。乃飞符一道，径差年值功曹，送至日宫太阳帝君处投下，叫那太阳帝君把这个日轮儿缓缓的沉下，却将酉时翻作午时，就要如鲁阳挥以长戈，即返三舍，虞公指以短剑，却转几分的日子。又飞符一道，径差月值功曹，送太阴星君处投下，叫那太阴星君，把这个月轮儿缓缓的移上，却将亥时翻作酉时，就要团团离海角渐渐出云衢，此夜一轮满，清光何处无。又飞符一道，径差日值功曹，送至风伯处投下，叫那风伯今晚将大风息了，气不要吹嘘，万窍不要怒叫，切不可过江掇起龙头浪，拂地吹开马足尘，就树撮将黄叶落，入山推出白云来。又飞符一道，径差时值功曹，送雨师处投下，叫那雨师，今晚收了雨脚，休得要点点滴滴打破芭蕉，淋淋漓漓洗开苔藓，颓山黑雾倾浓墨，倒海冲风泻急湍，势似阳侯夸要溟海，声如项羽战章邯。又飞符一道，差那律令大神，径至雷神处投下，叫那雷神，今晚将五雷藏着，休得要驱起那号令，放出那霹雳，轰轰烈烈，使一鸣山岳震，再鼓禹门开，响激天关转，身从地穴来。又飞符一道，差着急脚大神，送至云师处投下，叫他今晚卷起云头，切不可氤氤氲氲，遮掩天地，渺渺漠漠，蒙蔽江山，使那重重翼凤飞层汉，叠叠从龙出远波，太行游子思亲切，巫峡襄王入梦多。吴君遣符已毕，又差那社伯等神火速报知真君，急回豫章郡，慑伏群妖，毋得迟误。吴君调拨已毕，遂亲自仗剑，镇压群蛟。不在话下。
　  却说孽龙精只等待日轮下去，月光上来的酉牌时分，就呼风唤雨，驱云使雷，把这豫章一郡滚沉。不想长望短望，日头只在未上照耀，叫他下去，那日头就象似缚了一条绳子，再也不下去。孽龙又招那月轮上来，这月轮就相似有人扯住着他，再也不上来。孽龙怒起，也不管酉时，就命取蛟党，大家呼着风来。谁知那风伯遵了吴君的符命，半空中叫道：“孽龙，你如今学这等歪，却要放风，我哪个听你。”孽龙道：“雷公雷公，我往日唤你，少可有千百声，今日半点声气不做，敢害哑了？”雷神道：“我倒不害哑，只是你今日害癫。”孽龙见雷公不响，无如之奈，只得叫声：“云师快兴云来。”那云师遵了吴君的符命，把那千岩万壑之云，只卷之退藏于密，那肯放之弥于六合。只见玉宇无尘，天清气朗。那云师还在半空中唱一个“万里长空收暮云”耍子哩。孽龙见云师不肯兴云，且去问雨师讨雨。谁知两师亦遵了吴君的符命，莫说是千点万点洒将下来，就是半点儿也是没有的。孽龙精望日日不沉，招月月不上，呼风风不至，唤雨雨不来，驱雷雷不响，使云云不兴，直激得怒从心上起，恶向胆边生，遂谓众蛟党曰：“我不要风云雷雨，一小小豫章郡终不然滚不成海。”遂耸开鳞甲翻身一转，把那江西章江门外，就沉了数十余丈。吴君看见，即忙飞起手中宝剑，驾起足下祥云，直取孽龙。孽龙与吴君厮战，彭君亦飞剑助敌，在江西城外大杀一场。孽龙招取党类，一涌而至。在上的变成无数的黄蜂，扑头扑脑乱下，在下的变成滚滚的长蛇，遍足乱绕。孽龙更变作个金刚菩萨，长又长，大又大，手执金戈与吴君彭君混战。好一个吴君，又好一个彭君，上杀个雪花盖顶，战住狂蜂，下杀个枯树盘根，战住长蛇，中杀个鹞子翻身，抵住孽龙。自未时杀起，杀近黄昏。忽真君同着诸弟子到来，大喝一声：“许逊在此，孽畜敢肆害么？”诸蛟皆有惧色。孽龙见了真君，咬定牙根，要报前仇，乃谓群蛟曰：“今日遭此大难，我与尔等生死存亡，在此一举。”诸蛟踊跃言曰：“父子兄弟，当拚命一战。胜则同生，败则同死。”遂与孽龙精力战真君。怎见得厉害：
　  愁云蔽日，杀气漫空，地覆天翻，神愁鬼哭。仙子无边法力，妖精许大神通。一个万丈潭中孽怪，舞着金戈；一个九重天上真仙，飞将宝剑。一个棱棱层层，甲鳞竦动；一个变变化化，手段高强。一个呵一口妖气，雾涨云迷；一个吹一口仙风，天清气朗。一个领蛟子蛟孙，战真仙，恰好似八十万曹兵鏖赤壁；一个同仙徒仙弟，收妖孽，即好似二十八汉将闹昆阳。一个翻江流扰海水，重重叠叠涌波涛；一个撼乾枢摇坤轴，烈烈轰轰运霹雳。一个要为族类报了冤仇，一个要为生民除将祸害。正是两边齐角力，一样显神机。到头分胜败，毕竟有雄雌。
　  
　  却说孽龙精奋死来战真君，真君正要拿住他，以绝祸根。那些蛟党，终是心中惧怯。真君的弟子们各持宝剑或斩了一两个的，或斩了三四个的，或斩了五六个的，喷出腥血一片通红。周广一剑，又将孽龙的第二子斩了。其余蛟党一个个变化走去，只有孽龙与真君独战，回头一看蛟党无一人在身旁，也只得跳上云端，化一阵黑风而走。真君急追赶时，已失其所在，乃同众弟子回归。真君谓吴猛曰：“此番若非君之法力，数百万生灵尽葬于波涛中矣。”吴君曰：“全仗尊师杀退蛟孽，不然弟子亦危也。”
　  却说孽龙屡败，除杀死族类外，六子之中，已杀去四子。众蛟党恐真君诛己，心怏怏不安，尽皆变去，只有三蛟未变。三蛟者，二蛟系孽龙子，一蛟系孽龙孙，藏于新建洲渚之中。其余各变形为人，散于各郡城市镇中，逃躲灾难，一日有真君弟子曾亨，入于城市，见二少年状貌殊异，鞠躬长揖，向曾亨问曰：“公非许君高门乎？”曾亨曰：“然”。既而问少年曰：“君是何人也？”少年曰：“仆家居长安，累世崇善。远闻许公深有道术，诛邪斩妖，必仗神剑，愿闻此神剑有何功用？”曾亨曰：“吾师神剑，功用甚大，指天天开，指地地裂，指星辰则失度，指江河则逆流。万邪不敢挡其锋，千妖莫能撄其锐。出匣时，霜寒雪凛；耀光处，鬼哭神愁。乃天赐之至宝也。”少年曰：“世间之物，不知亦有何物可挡贤师神剑，而不为其所伤。”曾亨戏谓之曰：“吾师神剑，惟不伤冬瓜、葫芦二物耳。其余他物，皆不能挡也。”少年闻言，遂告辞而去。曾亨亦不知少年乃是蛟精所变也。蛟精一闻，冬瓜、葫芦之言，尽说与党类知悉，真君一日以神剑授弟子施岑、甘战，令其遍寻蛟党诛之。蛟党以甘、施二人追寻甚紧，遂皆化为葫芦、冬瓜泛满江中。真君登秀峰之巅，运神光一望，乃呼施岑、甘战谓曰：“江中所浮者，非葫芦冬瓜，乃蛟精余党也。汝二人可履水内斩之。”于是施岑、甘战飞步水上，举剑望葫芦乱砍。那冬瓜、葫芦乃是轻浮之物，一砍即入水中，不能得破。正懊恼之间，忽有过往大仙在虚空中观看，遂令社伯之神，变为一八哥鸟儿在施岑、甘战头上叫曰：“下剔上，下剔上。”施岑大悟，即举剑自下剔上，满江蛟党约有七百余性命，连根带蔓悉无噍类。江中碧澄澄流水，变为红滚滚波涛。只有三蛟未及变形者，因而获免。真君见蛟党尽诛，遂封那八哥鸟儿头上一冠，所以至今八哥儿头上皆一冠。真君斩尽蛟党，后人有诗叹曰：
　  神剑棱棱辟万邪，碧波江上砍葫瓜。
　  孽龙党类思翻海，不觉江心杀自家。
　  且说孽龙精所生六子，已诛其四，蛟党千余，俱被真君诛灭，只有第三子与第六子并有一长孙，藏于新建县洲渚之中，尚得留命。及闻真君尽诛其蛟类，乃大哭曰：“吾父未知下落，今吾等兄弟六人，传有子孙六七百，并其族类，共计千余，今皆被许逊剿灭，只留我兄弟二人并一侄在此。吾知许逊道法高妙，岂肯容我叔侄们性命，不如前住福建等处，逃躲残生，再作区处。”正欲起行，忽见真君同弟子甘战、施岑猝至，三蛟急忙逃去。真君见一道妖气冲天而起，乃指与甘、施二人曰：“此处有蛟党未灭，可追去除之，以绝其根。”真君遂与甘、施二人，飞步而行，蹑踪追至半路，施岑飞剑斩去一尾，追至福建延平府，地名□洋九里潭，其一蛟即藏于深潭之中。真君召乡人谓曰：“吾乃豫章许逊，今追一蛟精至此，伏于此潭。吾今将竹一根，插于潭畔石壁之上，以镇压之，不许残害生民。汝等居民，勿得吹去。”言毕，即将竹插之，嘱曰：“此竹若罢，许汝再生，此竹若茂，不许再出。”至今潭畔，其竹母若凋零，则复生一笋，成竹替换复茂，今号为“许真君竹”，至今其竹一根在。往来舟船，有商人见其蛟者，其蛟无尾。更有一蛟被真君与甘、施二人赶至福建建宁府崇安县。有一寺名怀玉寺，其寺有一长老，法名全善禅师。在法堂诵经，忽见一少年走入寺中，哀告曰：“吾乃孽龙之子，今被许逊剿灭全家，追赶至此，望贤师怜悯，救我一命，后当重报。”长老曰：“吾闻豫章许逊道法高妙，慧眼通神，吾此寺中何处可躲？”少年曰：“长老慈悲为念，若肯救援小人，小人当化作粟米一粒，藏于贤师掌中，待许逊到寺，贤师只合掌诵经，方保无事。”长老允诺。少年即化为粟米一粒，入于长老掌中躲讫。真君与甘战、施岑二人，赶入寺中，谓长老曰：“吾乃豫章许逊，赶一蛟精至此。今在何处，可令他出来见我。”长老也不答应，只管拿掌拱手，口念真经。真君不知藏在长老掌中，遍寻不见，遂往寺外前后各处寻之，并不见踪迹。施岑曰：“想蛟精去矣，吾等合往他处寻赶。”
　  却说蛟精以真君去寺已远，乃复化为少年，拜谢长老曰：“深蒙贤师活命之恩，无可报答，望贤师吩咐寺中，着令七日七夜，不要撞钟擂鼓，容我报答一二。”长老依言，吩咐师兄师弟，徒子徒孙等讫。及至三日，只见寺中前后狂风顿起，冷风飕飕，土水自动。长老大惊，谓僧众曰：“吾观孽龙之子，本是害人之物，得我救命，教我等七日七夜不动钟鼓，今只三日，风景异常，想必是他把言语哄我。若不打动钟鼓，莫说望他报恩，此寺反遭其害，那时悔之晚矣。”于是即令僧众撞起那东楼上华钟。那钟儿响了一百单八声，荣荣汪汪，正是梵王宫里鲸声吼，商客舟中夜半闻。又打起那西楼上画鼓，那鼓儿响了一个三起三煞，叮叮咚咚，正是俨若雷鸣云汉上，恍疑鼍吼海涛中。那蛟精闻得钟鼓之声，吃了一惊，即转身又化为少年，回到寺中，来见长老言曰：“吾前日吩咐寺中七日勿动钟鼓，意欲将寺门外前后高山峻岭，滚成万亩良田，报答我师活命之恩。今才三日，只将高山上略荡得平些，滚有泉出，未及如数，而吾师即动钟鼓，其故何也？”长老以狂风顿起，山动地动为对。那少年不胜叹息。长老乃令人往寺外前后观之，但见高峻之处皆荡得坦平，滚滚泉流不竭。至今怀玉寺中，不只千顷平坦良田，盖亦蛟精报恩所致。
　  却说真君离了寺门，遍寻不见蛟精，乃复回高处望之。只见妖气还在寺中，乃与甘、施二人，又来寺中寻觅。其蛟精知真君复来，即先化为一僧，拜辞长老，言曰：“吾族中有众千余，皆被许逊诛灭，兄弟六人已亡其四，吾父又未知存亡何如。吾今悔改前非，修行悟道。”言毕，垂泪而别。真君果复至寺中，只见妖气出外，遂乃蹑迹追至建阳，地名叶墩。遥见一僧，知是蛟精所变，乃令甘、施二弟子追赶至近，甘、施意欲斩之，真君连忙喝住曰：“不可，此物虽是害人，今化为僧，量必改恶迁善。”遂叱曰：“孽畜，我今赦汝前去，汝务要从善修行，勿害生民。吾有谛语，吩咐与汝，劳心记着：‘逢湖则止，逢仰则住。’”吩咐已毕，遂纵之而去。甘战叱曰：“孽畜，我师父饶了你性命，再不要害人。”施岑亦叱曰：“孽畜，你若不遵我师父谛语，再若害人，我擒汝就如反掌之易。”那僧含羞乱窜而去，脱离了叶墩地方，来至一村，前有一山，遇一牧童，其僧乃问曰：“此处是何地方？”牧童答曰：“此处地方贵湖，前面一山，名曰仰山。”僧闻牧童之言，乃大喜曰：“适间承真君吩咐，逢湖则止，逢仰则住。今到此处，合此二意，可以在此居住矣。”遂憩于路旁水田之间，其中间泉水，四时不竭，此地名龙窟，后乃名离龙窟。龙僧即于仰山修行，法名古梅禅师。遂建一寺，名仰山寺。其寺当时乏水，古梅将指头在石壁上乱指，皆有泉出，其寺田粮亦广，至今犹在。真君即于叶墩立一观，名曰真君观，遥与仰山相对，以镇压之。其观至今犹存。
　  却说真君又追一蛟精，其蛟乃孽龙第一子之子，孽龙之长孙也。此蛟直走到福州南台躲避，潜其踪迹，真君命甘、施二弟子，遍处寻索。乃自立于一石上，垂纶把钓，忽觉钓丝若有个扯住一般。真君乃站在石上用力一扯，石遂裂开。石至今犹在，因名为钓龙石。只见扯起一个大螺，约有二三丈高大。螺中有一女子现出。真君曰：“汝妖也。”那女子双膝跪地，告曰：“妾乃南海水侯第三女，闻尊师传得仙道，欲求指教修真之路，故乘螺舟特来相叩。”真君乃指以高盖山可为修炼之所。且曰：“此山有苦参、甘草，上有一井，汝将其药投于井中，日饮其水，久则自可成仙。”遂命女子复入螺中，用巽风一吹，吹螺舟浮于水面，直到高盖山下。女子乘螺于此，此螺化为大石，至今犹在。遂登山采取苦参、甘草等药，日于井中投之，饮其井泉。后女子果成仙而去。至今其乡有病者，汲井泉饮之，其病可愈。却说施岑、甘战回见真君，言蛟精无有寻处。真君登高山绝顶以望，见妖气一道，隐隐在福州城开元寺井中喷出，乃谓弟子曰：“蛟精已入在井中矣。”遂至其寺中，用铁佛一座，置于井上压之。其铁佛至今犹在。真君收伏三蛟已毕，遂同甘战、施岑复回豫章再寻孽龙诛之。后人有诗叹曰：
　  迢迢千里□南闽，寻觅蛟精驾雾云。
　  到处留名留异迹，今人万古仰真君。
　  却说孽龙既不能滚沉豫章，其族党变为瓜葫，一概被真君所灭，所生六子，斩了四子，只有二子一孙，犹未知下落。越思越恼，只得又往入扬子江中，见了火龙父亲，哭诉其事。火龙曰：“四百年前，孝悌明王传法与兰公，却使兰公传法与谌母，谌母传法与许逊。吾知许逊一生，汝等有此难久矣，故我当时就令了鼋师，统领虾兵蟹将要问他追了金丹宝鉴、铜符铁券之文，谁知那兰公将我等杀败。我彼时少年精壮，也奈何兰公不得。今日有许多年纪，筋力憔悴，还奈得许逊何，这凭你自去。”孽龙叹曰：“今人有说，父不顾子的世界，果然果然。”火龙骂曰：“畜生，我满眼的孙子，今日被你不长进，败得一个也没了，还来怨我父亲。”遂打将孽龙出来。孽龙见父亲不与他做主，遂在江岸上放声大哭，惊动了南海龙王熬钦第三位太子。彼时太子领龙王钧旨，同巡江夜叉全身披挂，手执钢刀，正在此巡逻长江，认得是火龙的儿子，即忙问曰：“你在此哭甚事？”孽龙道：“吾族党千余，皆被许逊诛灭，父亲又不与我作主，我今累累然若丧家之狗，怎的由人不哭。”太子曰：“自古道家无全犯，许逊怎么就杀了你家许多人，他敢欺我水府无人么？老兄且宽心，待我显个手段，擒他报取冤仇。”孽龙道：“许逊传了谌母飞步之法，仙女所赐宝剑，其实神通广大，难以轻敌。”太子曰：“我龙宫有一铁杵，叫做如意杵，有一铁棍，叫做如意棍。这个杵，这个棍，欲其大就有屋桶般大，欲其小只如金针般小，欲其长就有三四丈长，欲其短只是一两寸短，因此名为如意。此皆父王的宝贝。那棍儿被孙行者讨去，不知那猴子打死了千千万万的妖怪，只有这如意杵儿，未曾使用，今带在我的身边，试把来与许逊弄一弄。他若挡抵得住，真有些神通。”孽龙问道：“这杵是那一代铸的？”太子道：“这杵是乾坤开辟之时，有一个盘古王，凿了那昆仑山几片棱层石，架了一座的红炉，砍了广寒宫一株婆娑树，烧了许多的黑炭，取了须弥山几万斤的生铁，用了太阳宫三昧的真火，叫了那炼石的女娲，炼了七七四十九个日头。却命着雨师洒雨，风伯扇风，太乙护炉，祝融看火，因此上炼得这个杵儿，要大就大，要小就小，要长就长，要短就短。且此杵有些妙处，抛在半空之中，一变十，十变百，百变千，千变万，更会变化哩。”孽龙问曰：“如今那铁杵放在那里？”太子即从耳朵中拿将出来，向风中晃一晃，就有屋桶般大，晃两晃，就有竹竿般长。孽龙大喜曰：“这样东西，要长就长，要大则大，那许逊有些法力，尚可挡抵一二，徒弟们皆是后学之辈，禁得几杵。”夜叉见太子欲与孽龙报仇，乃谏曰：“爷爷没有钧旨，太子怎敢擅用军器，恐爷爷知道，不当稳便。”太子曰：“吾主意已定，你肯辅我，便同去，如不肯辅我，任你先转南海去罢。”夜叉不肯相助，自去了。那太子杀奔豫章，要拿许逊，与孽龙报仇。却怎生打扮，则见：
　  重叠叠“鳖甲”坚固，整齐齐“海带”飞斜，身骑着“海马”号三花，好一似“天门冬”将军披挂，走起了磊磊落落“滑石”，飞将来溟溟漠漠“辰砂”，索儿绞的是“天麻”，要把“威灵仙”拿下。
　  却说真君同着弟子甘战、施岑等，各仗宝剑，正要去寻捉孽龙，忽见龙王三太子叫曰：“许逊，许逊，你怎么这等狠心，把孽龙家千百余人，一概诛戮？你敢小觑我龙宫么？我今日与你赌赛一阵，才晓得我的本事。”真君慧眼一看，认得是南海龙王的三太子，喝曰：“你父亲掌管南海，素称本分，今日怎的出你们不肖儿子。你好好回去，免致后悔。”太子道：“你杀人之父，人亦杀其父，杀人之兄，人亦杀其兄。孽龙是我水族中一例之人，我岂肯容你这等欺负。”于是举起钢刀就望真君一砍，真君亦举起宝剑来迎，两个大杀一场。则见：
　  一个是九天中神仙领袖，一个是四海内龙子班头。一个的道法精通，却会吞云吸雾；一个的武艺惯熟，偏能掣电驱雷。一个呼谌母为了师傅，最大神通；一个叫龙王做了父亲，尽高声价。一个飞宝剑前挑后剔，光光闪闪，就如那大寒陆地凛严霜；一个抛铁杵，直撞横冲，□□珰珰，就如那除夜人家烧爆竹。真个是棋逢敌手，终朝胜负难分。却原来阵遇对头，两下高低未辨。
　  真君与那太子刀抵剑，剑对刀，自巳牌时分，战至午时，不分胜负。施岑谓众道友曰：“此龙子本事尽高，恐师父不能拿他，可大家一齐掩杀。”那太子见真君弟子一齐助战，遂在耳朵中取出那根铁杵来，晃了两三晃，望空抛起。好一个铁杵，一变作十，十变作百，百变作千，千变作万，半天之中，就如那纷纷柳絮颠狂舞，滚滚蜻蜒上下飞，满空撞得乒乓响，恰是潘丞相公子打擂槌。你看那真君的弟子们，才把那脑上的杵儿撇开，忽一杵在脑后一打，才把那脑后的杵儿架住，忽一杵在心窝一笃，才把心窝的杵儿一抹，忽一杵在肩膀上一锥。那些弟子们怕了那杵，都败阵而走。好一个真君，果有法术，果有神通，将宝剑望东一指，杵从东落，望西一指，杵从西开，望南一指，杵从南坠，望北一指，杵从北散。真君虽有这等法力，争奈千千万万之杵，一杵去了，一杵又来，却未能取胜。忽观世音菩萨，空中闻得此事，乃曰：“敖钦龙王十分仁厚，生出这个不肖儿子，助了蛟精。我若不去收了他如意杵宝贝，许逊纵有法力，无如之何。于是驾起祥云在半空之中，解下身上罗带，做成一个圈套儿丢将起来，把那千千万万之杵尽皆套去。那太子见有人套去他宝贝，心下慌张，败阵而走。孽龙接见，问曰：“太子与许逊征战得大胜否？”太子曰：“我战许逊，正在取胜之际，不想有一妇人，使一个圈套，把我那宝贝套去了，我今没处讨得。”孽龙曰：“套宝贝者，非是别人，乃是观世音菩萨。”言未毕，真君赶至。孽龙望见，即化一阵黑风走了。太子心中不忿，又提着手中钢刀，再来交战。此是败兵之将，英勇不加，两合之中，被真君左手一剑，架开钢刀，却将右手一剑，来斩太子。忽有人背后叫曰：“不可，不可。”真君举眼一看，见是观音，遂停住宝剑。观音曰：“此子是敖钦龙王的第三子，今无故辅助孽龙，本该死罪，奈他父亲素是仁厚，今我在此，若斩了此子，龙王又说我不救他，体面上不好看。”真君方才罢手。
　  却说那巡江夜叉，回转龙宫，将太子助孽龙之事，一一禀知龙王。龙王顿足骂曰：“这畜生恁的不肖！”彼时东海龙王敖顺，西海龙王敖广，北海龙王敖润，同聚彼处亦曰：“这畜生今日去战许逊，就如那葛伯与汤为仇。辅助孽龙，就如那崇侯助纣为虐，容不得他。”敖钦曰：“这样儿子，要他则甚。”遂取过一只利剑，敕旨一道，令夜叉将去叫太子自刎而亡。夜叉领了敕旨，赍了宝剑，径来见着三太子。太子闻知其故，唬得魂不附体，遂跪求观音，收道：“善菩萨，没奈何，到我父王处讨过这次。”观音道：“只怕你父亲难饶你死罪。你不如到蛇盘谷中鹰愁涧躲避，三百年后等唐三藏去西天取经，罚你变做个骡子，径往天竺国驮经过来，那时将功赎罪。我对你父亲说过，或可留你。”太子眼泪汪汪，拜辞观世音，往鹰愁涧而去。观音复将所收铁杵付与夜叉，教夜叉交付与龙王去讫。真君亦辞了观音，回转豫章。不在话下。
　  却说观音菩萨，别了真君，欲回普陀岩去，孽龙在途中投拜，欲求与真君讲和，后当改过前非，不敢为害，言辞甚哀。观音见其言语恳切，乃转豫章，来见真君。真君问曰：“大圣到此，复有何见谕？”观音曰：“吾此一来，别无甚事，孽龙欲与君讲和，今后改恶迁善，不知君允否？？真君曰：“他既要讲和，限他一夜滚百条河，以鸡鸣为止。若有一条不成，吾亦不许。”观音辞真君而去。弟子吴猛谏曰：“孽畜原心不改，不可许之。”真君曰：“吾岂不知，但江西每逢春雨之时，动辄淹浸，吾欲其开成百河，疏通水路耳，非实心与之和也。吾今吩咐社伯，阻挠其功，勿使足百条之数，则其罪难免，亦不失信于观音矣。”却说孽龙接见观音，问其所以。观音将真君所限之事，一一说与。孽龙大喜，是夜用尽神通，连滚连滚恰至四更。社伯扣计其数，已滚九十九条。社伯心慌，乃假作鸡鸣，引起众鸡皆鸣。孽龙闻得大惊，自知不能免罪，乃化为一少年，未及天明，即遁往湖广，躲避去讫。真君至天明，查记河数，只欠一条，鸡声尽鸣，乃知是社伯所假也，遂令弟子计功受赏。真君急寻孽龙之时，已不知其所在，后来遂于河口立县，即今之南康湖口县是焉。
　  却说孽龙遁在黄州府黄冈县地方，变作个少年的先生求馆。时有一老者姓史，名仁，家颇饶裕，有孙子十余人，正欲延师开馆。孽龙至其家，自称豫章曾良，闻君家有馆，特来领教。史老见其人品清高，礼貌恭敬，心窃喜之，但不知其学问何如，遂谓曰：“敝乡旧俗，但先生初来者或考之以文，或试之以对，然后启帐。卑老有一对，欲领尊教何如？”孽龙曰：“愿闻。”史老曰：“曾先生腰间加一点，鲁邦贤士。”孽龙曰我就把令孙为对，遂答曰：“史小子头上着一横，吏部天官。”史老见先生对得好，不胜之喜，乃曰：“先生高才邃养，奈寒舍学俸微少，未可轻屈。”孽龙道：“小子借寓读书，何必计利。”史老遂择日启馆，叫诸孙俱贽见之仪，行了拜礼，遂就门下授业。孽龙教授那些生徒，辨疑解惑，读书说经，明明白白，诸生大有进益。不在话下。
　  却说真君以孽龙自滚河以后，遍寻不见，遂同甘战、施岑二人，径到湖广地面，寻觅踪迹。忽望妖气，在黄冈县乡下，姓史的人家。乃与二弟子径往其处，至一馆中，知是孽龙在此，变作先生，教训生徒。真君乃问其学生曰：“先生那里去了？”学生答云：“先生洗浴了。”真君曰：“在那里洗浴？”学生曰：“在涧中。”真君曰：“这样十一月天气，还用冷水洗浴？”学生曰：“先生是个体厚之人，不论寒天热天，常要水中去浸一浸，若浸得久时，还有两三个时辰才回来。”真君乃与弟子坐在馆中，等他回时，就下手拿着。忽举头一看，见柱壁上有对联云：
　  赵氏孤儿，切齿不忘屠岸贾。
　  伍员烈士，鞭尸犹恨楚平王。
　  又壁上题有诗句云：
　  自汉年来运不济，子孙零落却无遗。
　  心怀东海波澜阔，气压西江草树低。
　  怨处咬牙思旧恨，豪来挥笔记新诗。
　  男儿不展风云志，空负天生八尺躯。
　  真君看诗对已毕，大惊，谓弟子曰：“此诗此对，皆是复仇之诗，若此孽不除，终成大患。汝等务宜勉力擒之。”言未毕，忽史老来馆中，看孙子攻书。时盛冬天气，史老身上披领羊裘，头上戴顶暖帽，徐徐而来。及见真君丰姿异常，连忙施礼，问曰：“先生从何而来？”真君曰：“小生乃豫章人，特来访友。”史老谓孙子曰：“客在此，何不通报。”遂邀真君与二弟子至家下告茶。茶毕，史老问真君姓名。真君曰：“小生姓许，名逊。此二徒，一姓施名岑，一姓甘名战。”史老曰：“闻得许君者，法术甚妙，诛灭蛟精，敢是足下否？”真君曰：“然。”史老遂下拜。真君以其年老，连忙答礼。史老问曰：“仙驾临此，欲何为？”真君曰：“尊府教令孙者，乃孽龙精也，变形于此。吾寻踪觅迹，特来擒之。”史老大惊曰：“怪道这个先生无问寒天暑天日从涧中洗浴，浴水之处，往时浅浅的，今成一潭，深不可量。”真君曰：“老翁有缘，幸遇小生相救，不然今日是个屋舍，后日是个江河，君家且葬鱼腹矣。”史老曰：“此蛟精怎的拿他？”真君曰：“此孽千变万化，他若提防于我，擒之不易。幸今或未觉，纵要变时，必资水力，可令公家凡水缸水桶洗脸盆及碗盏之类，皆不可注水，使他变化不去，我自然拿了他。”史老吩咐已毕，孽龙正洗浴回馆。真君见了，大喝一声：“孽畜走那里去？”孽龙大惊，却待寻水而变，遍处无水，惟砚池吸一点余水未倾，遂从里面变化而去，竟不知其踪迹。后人有诗叹曰：
　  堪叹蛟精玄上玄，墨池变化至今传。
　  当时或肯心归正，却有金书取上天。
　  史老见真君赶去孽龙，甚是感谢，乃留真君住了数日，极其款曲。真君曰：“此处孽龙居久，恐有沉没之患，汝可取杉木一片过来，吾书符一道，打入地中，庶可以镇压之。”真君镇符已毕，感史老相待殷勤，更取出灵丹一粒，点石一片，化为黄金约有三百余两，相谢史老而去。施岑曰：“孽龙今不知遁在何处，可从此湖广上下，遍处寻觅诛之。”真君曰：“或此孽瞰我等在此，又往豫章，欲沉郡城土地，未可知也。莫若且回家中，觅其踪迹。如果不在，再往外获之未晚。”于是师徒们一路回归。
　  却说孽龙精砚池变去，又化为美少男子，逃往长沙府。闻知刺史贾玉家生有一女，极有姿色，怎见得：
　  眉如翠羽，肌如凝脂，齿如瓠犀，手如柔荑，脸衬桃花瓣，鬟堆金凤丝。秋波湛湛妖娆态，春笋纤纤娇媚姿。说甚么汉苑王嫱，说甚么吴宫西施，说甚么赵家飞燕，说甚么杨家贵妃。柳腰微摆鸣金珮，莲步轻移动玉肢。月里嫦娥难比此，九天仙子怎如斯。
　  孽龙遂来结拜刺史贾玉。贾玉问曰：“先生何人也？”答曰：“小人姓慎，名郎，金陵人氏，自幼颇通经典，不意名途淹滞，莫能上达。今作南北经商之客耳。因往广南贩货，得明珠数斛，民家无处作用，特来献与使君，伏望笑留。”贾使君曰：“此宝乃先生心力所求，况汝我萍水相逢，岂敢受此厚赐。”再三推拒，慎郎献之甚切，使君不得已而受之。留住数日，使君见慎郎礼貌谦恭，丰姿美丽，琴棋书画，件件皆能，弓矢干戈，般般惯熟，遂欲以女妻之。那个郎鞠躬致谢，复将珍宝厚贿使君亲信之人，悉皆称慎郎之德，使君乃择吉日，将其女与慎郎成亲。不在话下。却说慎郎在贾府成婚以后，岁遇春夏之时，则告禀使君，托言出游江湖经商买卖，至秋冬之时，则重载船只而归，皆是奇珍异宝。使君大喜曰：“吾得佳婿矣。”盖不知其为蛟精也。所得资财宝货，皆因春夏大水，覆人舟船，抢人财宝，装载而归。慎郎入赘三年，复生一子，一日慎郎寻思起来不胜忿怒曰：“吾家世居豫章，子孙族类一千余众，皆被许逊灭绝，破我巢穴，使我无容身之地。虽然潜居此地，其实怨恨难消。今既岁久，谅许逊不复知有我也。我今欲回豫章，大兴洪水，溃没城郡，仍灭取许逊之族，报复前仇，方消此恨。”言罢，来见使君。使君问曰：“贤婿有何话说？”慎郎曰：“方今春风和暖，正宜出外经商，特来拜辞岳丈而去。家中妻子，望岳丈看顾。”使君曰：“贤婿放心前去，不必多忧。若得充囊之利，早图返棹。”言罢，分别而去。
　  时晋永嘉七年，真君与其徒甘战、施岑周览城邑，遍寻蛟孽。三年间，杳无踪迹，已置之度外去了，不想这孽龙自来送死。忽一日，道童来报，有一少年子弟，丰姿美貌，衣冠俊伟，来谒真君。真君命入，问曰：“先生何处人也？”少年曰：“小生姓慎，名郎，金陵人氏。久闻贤师有斡旋天地之手，慑伏孽龙之功，海内少二，寰中寡双，小生特来过访，欲遂识荆之愿，别无他意。”真君曰：“孽精未除，徒负虚名，可愧，可愧！”真君言罢，其少年告辞而出。真君送而别之。甘、施二弟子曰：“适间少年，是何人也？”真君曰：“此孽龙也。今来相见，探我虚实耳。”甘、施曰：“何以知之？”真君曰：“吾观其人妖气尚在，腥风袭人，是以知之。”甘、施曰：“既如此，即当擒而诛之，何故又纵之使去也。”真君曰：“吾四次擒拿，皆被变化而去，今佯为不知，使彼不甚提防，庶可随便擒之耳。”施岑乃问曰：“此时不知逃躲何处，吾二人愿往杀之。”真君举慧眼一照，乃曰：“今在江浒，化为一黄牛，卧于郡城沙碛之上。我今化为一黑牛，与之相斗。汝二人可提宝剑，潜往窥之，候其力倦，即拔剑而挥之，蛟必可诛也。”言罢，遂化一黑牛，奔跃而去。真个：
　  四蹄坚固如山虎，两角峥嵘似海龙。
　  今向沙边相抵触，神仙变化果无穷。
　  真君化成黑牛，早到沙碛之上，即与黄牛相斗。恰斗有两个时辰，甘、施二人，蹑迹而至，正见二牛相斗。黄牛力倦之际，施岑用剑一挥，正中黄牛左股，甘战亦挥起宝剑，斩及一角。黄牛奔入城南井中，其角落地。今马当相对，有黄牛洲。此角日后成精，常变牛出来害取客商船只。不在话下。
　  却说真君谓甘、施曰：“孽龙既入井中，谅巢穴在此。吾遣符使吏兵导我前进，汝二人可随我之后，蹑其踪迹，探其巢穴，擒而杀之，以绝后患。”言罢，真君乃跳入井中，施、甘二人亦跳入井中。符使护引真君前进，只见那个井，其口上虽是狭的，到了下面，别是一个乾坤。这边有一个孔，透着那一个孔，那边有一个洞，透着那一个洞，就似杭州城二十四条花柳巷，巷巷相穿，又似龙窟港三十六条大湾，湾湾相见。常人说道：“井中之蛙所见甚小。”盖未曾到这个所在，见着许大世界。真君随符使一路而行，忽见有一样物件，不长不短，圆圆的相似个擂槌模样。甘战拾起看时，乃是一车辖，问于真君曰：“此井中怎的有此车辖？”真君曰：“昔前汉有人，姓陈，名遵，每大会宾客，辄闭了门，取车辖投于井中，虽有急事不得去，必饮罢，才捞取车辖还人。后有一车辖，再捞不起，原来水荡在此处来了。”又行数里，忽见有一个四方四角，新新鲜鲜的物件。施岑捡将起来一看，原来是个印匣儿，问于真君。真君曰：“昔后汉有宦官张让，劫迁天子，北至河上，将传国玉玺投之井中，再无人知觉。后洛阳城南骊宫井，有五色气一道，直冲上天。孙坚认得是宝贝的瑞气，遂命人浚井，就得了这一颗玉玺。玺便得去，却把这个匣儿遗在这里。”又得数里，忽见有一物件，光闪闪，白净净，嘴弯弯，腹大大的。甘战却拾将起来一看，原来是个银瓶。甘战又问于真君。真君曰：“曾闻有一女子吟云：‘石上磨玉簪，玉簪欲成中央折，井底引银瓶，银瓶欲上丝绳绝。’想这个银瓶，是那女子所引的，因断了绳子，故流落在此。”符使禀曰：“孽龙多久遁去，真仙须急忙追赶，途路之上且不要讲古。”真君于是命弟子趱步而行。只见水族之中，见了的，唬得魂不附体。鲇鱼儿只把口张，团鱼儿只把颈缩，虾子儿只顾拱腰，鲫鱼儿只顾摇尾。真君都置之不问。却说那符使引真君再转一弯抹一角，正是行到山穷水尽处。看看在长沙府贾玉井中而出。真君曰：“今得其巢穴矣。”遂辞了符使而去，自来抓寻。却说孽龙精既出其井，仍变为慎郎，入于贾使君府中。使君见其身体狼狈，举家大惊，问其缘故，慎郎答曰：“今去颇获大利，不幸回至半途，偶遇贼盗资财尽劫，又被杀伤左额左股，疼痛难忍。”使君看其刀痕，不胜隐痛，即令家童请求医士疗治。真君乃扮作一医士，命甘、施二人扮作两个徒弟跟随。这医士呵：
　  道明贤圣，药辨君臣。遇病时，深识着望闻问切；下药处，精知个功巧圣神。戴唐巾，披道服，飘飘扬扬。摇羽扇，背葫芦，潇潇洒洒。诊寸关尺三部脉，辩邪审痼，奚烦三折肱；疗上中下三等人，起死回生。只是一举手。真个是东晋之时，重生了春秋扁鹊，却原来西江之地，再出着上古神农。万古共称医国手，一腔都是活人心。
　  却说真君扮了医士，贾府童仆见了，相请而去。进了使君宅上，相见礼毕，使君曰：“吾婿在外经商，被盗贼杀伤左额左股，先生有何妙药，可以治之，容某重谢。”
　  真君曰：“宝剑所伤，吾有妙方，手到即愈。”使君大喜，即召慎郎出来医治。当时蛟精卧于房中，问童仆曰：“医士只一人么？”童仆曰：“兼有两个徒弟。”蛟精却疑是真君，不敢轻出。其妻贾氏催促之曰：“医人在堂，你何故不出？”慎郎曰：“你不晓事，医得我好，也是这个医士，医得不好，也是这个医士。”贾氏竟不知所以。使君见慎郎不出，亲自入房召之。真君乃附使君之后，直至房中，嘱声叱曰：“孽畜，再敢走么？”孽龙计穷势迫，遂变出本形，蜿蜒走出堂下。不想真君先设了天罗地网，活活擒之。又以法水喷其三子，悉变为小蛟。真君拔剑并诛之。贾玉之女，此时亦欲变幻，施岑活活擒住。真君大惊。真君曰：“慎郎者，乃孽龙之精，尔女今亦成蛟，合受吾一剑。”贾使君乃与其妻跪于真君之前，哀告曰：“吾女被蛟精染，非吾女之罪，伏望怜而赦之。”真君遂给取神符，与贾女服之，故得不变。真君谓使君曰：“蛟精所居之处，其下即水。今汝舍下深不逾尺，皆是水泉。可速徙居他处，毋自蹈祸。”使君与家惊惶，遂急忙迁居高处。原住之地，不数日，果陷为渊潭，深不可测。今长沙府昭潭是也。施岑却从天罗地网中取出孽龙，欲挥剑斩之。真君曰：“此孽杀之甚易，擒之最难。我想江西系浮地，下面皆为蛟穴。城南一井，其深无底，此井与江水同消长。莫若锁此畜回归，吾以铁树镇之井中，系此孽畜于铁树之上，使后世倘有蛟精见此畜遭厥磨难，或有警惕，不敢为害。”甘战曰：“善。”遂锁了孽龙，径往豫章。于是驱使神兵铸铁为树，置之郡城南井中，下用铁索钩锁镇其地脉，牢系孽龙于树，且祝之曰：
　  铁树开花，其妖若兴，吾当复出。
　  铁树居正，其妖永除。水妖屏迹，城邑无虞。
　  又留记云：
　  铁树镇洪州，万年永不休。
　  天下大乱，此处无忧。天下大旱，此处薄收。
　  又元朝吴全节有诗云：
　  八索纵横维地脉，一泓消长定江流。
　  豫章胜地由天造，砥柱中天亿万秋。
　  真君又铸铁为符，镇于鄱阳湖中。又铸铁盖覆于庐陵元潭，今留一剑在焉。又立府靖于苕峣山顶，皆所以镇压后患也。
　  真君既擒妖孽，功满乾坤。时晋明帝太宁二年，大将军王敦，字处仲，出守武昌，举兵内向，次洞庭湖。真君与吴君同往说之，盖欲止敦而存晋室也。是时郭景纯亦在王敦幕府，因此三人得以相会。景纯谓真君曰：“公斩首蛟精，功行圆满，况曩时西山之地，灵气钟完，公不日当上升矣。”真君感谢。一日景纯同真君、吴君来谒王敦。敦见三人同至，大喜，遂令左右设宴款待。酒至半酣，敦问曰：“我昨宵得一梦，梦见一木破天，不知主何吉凶？”真君曰：“木上破天，乃未字也，公未可妄动。”吴君曰：“吾师之言，灼有先见，公谨识之。”王敦闻二君言，心甚不悦，乃令郭璞卜之。璞曰：“此数用克体，将军此行，干事不成也。”王敦不悦曰：“我之寿有几何？”璞曰：“将军若举大事，祸将不久。若遂还武昌，则寿未可量。”王敦怒曰：“汝寿几何？”璞曰：“我寿尽在今日。”王敦大怒，令武士擒璞斩之。真君与吴君举杯掷起，化为白鹤一双，飞绕梁栋之上。王敦举眼看鹤，已失二君所在。且说郭璞既死，家人备办衣衾棺椁，殓毕，越三日，市人见璞衣冠俨然，与亲友相见如故。王敦知之，不信，令开棺视之，果无尸骸，始知璞脱质升仙也。自后王敦行兵果败，遂还武昌而死，卒有肢解之刑，概不听三君之谏，以至于此。
　  再说吴君邀真君同下金陵，遨游山水。既而欲买舟上豫章，打头风不息。舟中人曰：“当此仲夏，南风浩荡，舟船难进，奈何？”真君曰：“我代汝等驾之，汝等但要瞑目安坐，切勿开眼窥视。”吴君乃立于船头，真君亲自把船，遂召黑龙二尾，挟舟而行。经池阳之地，以先天无极都雷府之印，印西崖石壁上，以辟水怪，今有印纹。舟渐渐凌空而起，须臾，过庐山之巅，至云霄峰。二君欲观洞府景致，故其船稍刮抹林木之表，戛戛有声。舟人不能忍，皆偷眼窥之。忽然舍舟于层峦之上，折桅于深涧之下。今号铁船峰，其下有断石，即其桅也。真君谓舟人曰：“汝等不听吾言，以至如此。今将何所归乎？”舟人恳拜，愿求济度之法。真君教以服饵灵药，遂得辟谷不饥，尽隐于紫霄峰下。二君乃各乘一龙，回至豫章，遂就旧时隐居，终日与诸弟子讲究真诠，乃作《思仙之歌》云：
　  天运循环兮，疾如飞。人生世间兮，欲何为。争名夺利兮，徒丘墟。风月滋味兮，有谁知。不如且进黄金卮，一饮一唱日沉西。丹砂养就玉龙池，小瓢世界宽无涯。世人莫道是愚痴，酩然一笑天地齐。
　  又作《八宝垂训》曰：
　  忠孝廉谨，宽裕容忍。忠则不欺，孝则不悖。
　  廉而罔贪，谨而勿失。修身如此，可以成德。
　  宽则得众，裕然有余。容而翕受，忍则安舒。
　  接人以礼，怨咎涤除。凡我弟子，动静勤笃。
　  念兹在兹，当守其独。有丧厥心，三官考戮。
　  却说天地水府三元三品三官大帝，及太白金星，因言真君原是玉洞天仙下降，今除荡妖孽，惠及生灵，德厚功高。其弟子吴猛等，扶同真君，共成至道，皆宜推荐，以至天庭。商议具表，奏闻玉帝。玉帝准奏，乃授许逊九天都仙大使，兼高明大使之职，封孝先王，远祖祖父，各有职位。先差九天采访使崔子文、段丘仲捧诏一道，谕知许逊，预示飞升之期，以昭善报。采访二仙捧诏下界，时晋孝武宁原二年甲戌，真君时年一百三十六岁。八月朔旦，见云仗自天而下，导从者甚众，降于庭中。真君迎接拜讫。二仙曰：“奉玉皇敕命，赐子宝诏，子可备香花灯烛，整顿衣冠，俯伏阶下，以听宣读。”诏曰：
　  上诏学仙童子许逊：卿在多劫之前，积修至道，勤苦悉备，天经地纬，悉已深通，万法千门，罔不师历。救灾拔难，除害荡妖，功济生灵，名高玉籍。众真推荐，宜有甄升，可授九州都仙大使，兼高明大使，孝先王之职。赐紫彩羽袍，琼旌宝节各一事。期以八月十五午时，拔宅上升。诏书到日，信诏奉行。
　  读罢，真君再拜，遂登阶受诏毕，乃揖二仙上坐，问其姓名。一仙曰：“余乃崔子文、段丘仲，俱授九天采访使之职。”真君曰：“愚蒙有何德，能感动天帝，更劳二仙下降？”二仙曰：“公修己利人，功行已满。昨者群真保奏，升入仙班，相迎在迩，先命某等捧诏谕知。”言毕，遂乘龙车而去。真君既得天书之后，门弟子吴猛等，与乡中耆老，及诸亲眷，皆知行期已近，朝夕会饮，以叙别情。真君谓众人曰：“欲达神仙之路，在先行其善，而后立其功。吾去后，一千二百四十年间，豫章之境，五陵之内，当出地仙八百余人。其师出于豫章，大阐吾教。以吾坛前松树枝垂覆拂地，郡江心中，忽生沙洲，掩过井口者，是其时也。”后人有言：“龙沙会合，真仙必出。”按龙沙在章江西岸畔，与郡城相对，事见《龙沙记》。潘清逸有《望龙沙》五言诗云：
　  五陵无限人，密视松沙记。
　  龙沙虽未合，气象已虚异。
　  昔时云浪游，半作桑麻地。
　  地形带江转，山势若连契。
　  是时八月望日，大营斋会，遍召里人，及诸亲友并门弟子，长少毕集。至日中，遥闻音乐之声，祥云缭绕，渐至会所。羽盖龙车，仙童彩女，官将吏兵，前后拥护。前采访使崔子文、段丘仲二仙又至。真君拜迎，二仙复宣诏曰：
　  上诏学仙童子许逊：功行圆满，已仰潜山司命官，传金丹于下界，返子身于上天，及家口厨宅，一并拔之上升。着令天下力士与流金火铃，照辟中间，无或散漫。仍封远祖许由，玉虎仆射，又封曾祖许琰，太微兵卫大夫，曾祖母太微夫人，其父许肃，封中岳仙官，母张氏封中岳夫人。钦此钦遵。诏到奉行。
　  真君再拜受诏毕。崔子文曰：“公门下弟子虽众，惟陈勋、曾亨、周广、时荷等外，黄仁览与其父，盱烈与其母，共四十二口，合当从行。余者自有升举之日，不得皆往也。”言罢，揖真君上了龙车，仙眷四十二口，同时升举。里人及门下弟子，不与上升者，不舍真君之德，攀辕卧辙，号泣振天，愿相随而不可得。真君曰：“仙凡有路可通，汝等但能遵行孝道，利物济民，何患无报耶？”真君族孙许简哀告曰：“仙翁拔宅冲升，后世无所考验，可留下一物，以为他日之记。”真君遂留下修行钟一口并一石函，谓之曰：“世变时，迁此即为陈迹矣。”真君有一仆名许大者，与其妻市米于西岭，闻真君飞升即奔驰而归。行忙车覆，遗其米于地上，米皆复生。今有覆米冈、生米镇犹在。比至哀泣，求其从行。真君以彼无有仙分，乃授以地仙之术，夫妇皆隐于西山。仙仗既举，屋宇鸡犬皆上升，惟鼠不洁，天兵推下地来，一跌肠出，其鼠遂拖肠不死。后人或有见之者，皆为瑞应，又坠下药臼一口，碾毂一轮。又坠下鸡笼一只，于宅之东南十里。又许氏仙姑，坠下金钗一股。今有许氏坠钗洲犹在。时人以其拔宅上升，有诗叹美云：
　  慈仁其羡许旌阳，惠泽生民耿不忘。
　  拔宅上升成至道，阳功阴德感苍苍。
  </div>
  <div class="pagination">
   <a href="三教偶拈_page9.html">
    上一页
   </a>
   <span>
    ...
   </span>
   <a href="三教偶拈_page5.html">
    5
   </a>
   <a href="三教偶拈_page6.html">
    6
   </a>
   <a href="三教偶拈_page7.html">
    7
   </a>
   <a href="三教偶拈_page8.html">
    8
   </a>
   <a href="三教偶拈_page9.html">
    9
   </a>
   <span class="current-page">
    10
   </span>
   <a href="三教偶拈_page11.html">
    11
   </a>
   <a href="三教偶拈_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
