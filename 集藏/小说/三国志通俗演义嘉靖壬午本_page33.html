<!DOCTYPE html>
<html>
 <head>
  <meta charset="utf-8"/>
  <title>
   三国志通俗演义嘉靖壬午本 - 第 33 页/共 88 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三国志通俗演义嘉靖壬午本 - 第 33 页/共 88 页
  </h1>
  <div class="content">
   献帝迁都幸许昌，纷纷四海生豪杰。 

　　曹操专权得天时，江东孙氏开洪业。 

　　孤穷玄德走天下，独居新野愁民厄。 

　　南阳卧龙有大志，腹内雄兵分正奇。 

　　只因徐庶临行语，茅庐三顾心相知。 

　　先生方年恰三九，收拾琴书离陇亩。 

　　先取荆州后取川，大展经纶补天手。 

　　纵横舌上鼓风雷，谈笑胸中焕星斗。 

　　龙骧虎视安乾坤，万古千年名不朽！ 

　　玄德与孔明同载而归新野，食则同桌，寝则共榻，终日议沦，心地开悦，共议天下之事。孔明曰：“曹操居冀州，作玄武池以练水军，必有侵江南之意。可密令人渡江，探听虚实，容作良筹。”玄德从之，使人往江东探听，未知还是如何？ 

孙权跨江破黄祖
　　却说孙权自建安五年孙策死后，据住江东，曹操表为讨虏将军，自承父兄之基业，广纳贤士，重用谋臣，开设宾馆于吴会，顾雍、张纮接待诸宾。连年以来，你我相荐，遂得数十人：一人乃彭城人也，姓严，名畯，字曼才。一人乃会稽山阴人也，姓阚，名泽，字德润。一人乃沛县竹邑人也，姓薛，名综，字敬文。一人乃汝阳南顿人也，姓程，名秉，字德枢。一人乃吴郡吴人也，姓朱，名桓，字休穆。一人乃吴郡吴人也，姓陆，名绩，字公纪。一人乃吴郡吴人也，姓张，名温，字惠恕。一人乃会稽乌伤人也，姓骆，名统，字公绪。一人乃吴郡乌程人也，姓吾，名粲，字孔休。一人乃襄阳人也，姓庞，名统，字士元，道号“凤雏先生”。此数人皆在江东，孙权礼敬甚厚。后舌战群儒有用。又得智将数人：一人乃汝阳富陂人也，姓吕，名蒙，字子明。一人乃吴郡吴人也，姓陆，名逊，字伯言。一入乃琅琊莒人也，姓徐，名盛，字文向。一人乃东郡发干人也，姓潘，名璋，字文珪。一人乃庐江安丰人也，姓丁，名奉，字承渊。文武数人，共相辅佐，由此江东人物，天下称之。 

　　时建安七年，曹操破袁绍，差使命往江东，命孙权令子入朝为官，以随大驾。权犹豫未决，引周瑜等诣吴夫人前议论。张昭曰：“欲遣赴许昌，是操锁诸侯之法也。若留其质，一听所使。如不令去，恐操兴兵来下江东，势必危矣。”周瑜曰：“非也。昔楚国初封于荆山之侧，不满百里之地，继嗣贤能，广土开境，立基于郢，遂据荆阳，至于南海，传业延祚，九百余年。今将军承父兄余资，兼六郡之众，兵精粮广，将士用命；铸山为铜，煮海为盐，境内富饶，人不思乱；泛舟举帆，朝发夕到，士风劲勇，所向无敌，有何逼迫，而欲送质？质—入，不得不与曹氏相首尾；与相首尾，则命召不得不往。如此，便见制于人也。极不过一侯印，仆从十余人，车数乘，马数匹，岂与南面称孤道寡同哉？不如勿遣，徐徐观其变。若曹氏率义兵以正天下，将军事之未晚。若图为暴＊＊乱，兵犹火也，不戢则将自＊＊焚。将军韬略抗威，以待天命，何送质之有！”权母曰：“公瑾之言是也。公瑾与伯符同年，小一月耳，我视之如子也。汝以兄事之，勿遣子为质。”自此，操有下南方之意。但正在北方讨贼，未有暇焉。 

　　时建安八年十一月，权引兵具舟，西伐黄祖，战于大江之中。祖军大败。权手下骁骑将军凌操，轻舟当先，杀入夏口，被甘宁一箭射死。凌操之子凌统，时年十五岁，奋力救父尸首而归。权见风色不利，遂收军还东吴。 

　　建安九年十二月，孙权弟孙翊为丹阳太守，为人性急，醉后鞭挞士卒。有丹阳大都督妫音圭览、郡丞戴员音云二人，常有杀翊之心，而未得便。翊性刚好勇，出入常带刀剑。妫览因见吴王孙权出讨山贼，却与翊从人边洪商议，谋杀孙翊。彼时诸将县令，皆在丹阳集＊＊会，设宴相待。翊妻徐氏极聪明，颜色美貌，更善卜易。是日，徐氏卜卦象大凶，不可会客。翊不听，遂与众大会。至晚筵散，翊素手送客，洪带刀跟到门外，掣刀砍死孙翊。妫览、戴员二人拿边洪，明正其罪，碎剐于市。二人乘势将翊家资侍妾，各各分之。览见徐氏美色，遂提刀入曰：“吾与汝夫报冤讫，汝当从我，不从则死。”徐氏曰：“夫死尚犹未舍。汝可待至晦日，设祭祀，那时除其夫孝，作亲不迟。”览容之。徐氏暗唤心腹旧将孙高、傅婴二人入府，泣告曰：“先夫在日，常言二公忠义，故不避羞，面告之。妫览、戴员二将谋杀夫主，只归罪于边洪，应用家资等件尽已分去。妫览又欲霸妾，妾已诈许，以安其心。欲得汝一面差人去报吴王，当一面设计以图二贼。望二将军想妾夫之面，雪此仇辱。特以哀告！”言毕，再拜。孙高、傅婴闻之，泣泪而答曰：“吾等昔日感府君恩遇，不即死难者，以死无益；欲思想计谋，计谋未就，不敢启夫人耳。今日之事，实夙夜之所怀也。愿报府君之冤耳！”徐氏遂令孙、傅二将，引心腹猛士二十余人共成其事。孙、傅先差人报知孙权。至晦日，孙、傅二将先伏藏于帷幕之中，徐氏于堂上哭泣祭祀。除服已毕，却于静室薰香沐浴，浓妆艳饰，言笑自若。妫览使人观之，回报甚喜。徐氏令婢接入，请览上坐，设席饮酒，言欲成亲。览饮半酣，徐氏复邀密室拜览。却才一拜，徐氏曰：“孙、傅二将军何在？”二将持刀跃出，览措手不及，杀死于地。随请戴员赴宴。员入内，未到厅堂，早被二将捉而杀之。徐氏乃复穿孝衣，就将妫览、戴员首级祭于夫灵之前，哭哀不己。吴王孙权自领军马星夜至丹阳，见徐氏已将妫览、戴员二贼家小灭门尽杀，余党不留一个，遂封孙高、傅婴为牙门将，令守丹阳；其余皆加赐金帛，殊其门户；取弟妇徐氏归家养老。江东人无问老小，皆称徐氏之德。后史官有诗赞曰： 

　　义节俱全守此身，报冤斩贼诈相亲。 

　　三分多少英雄辈，不及东吴一妇人！ 

　　东吴各处山贼，尽皆平复。大江之中，战船七千余只，拜周瑜为大都督，镇江东水陆军马。建安十二年冬十月，权母吴夫人病危，权入问安，吴夫人唤周瑜、张昭二人入。夫人曰：“我本吴地人也，幼亡父母，与弟吴景徙居钱塘，聘嫁孙坚，生四子。昔生长子孙策时，吾梦月入怀；后生次子孙权，又梦日入怀。令人卜之，言梦日月入怀，大贵也。不幸孙策早丧，今己将江东基业尽付与孙权耳。望汝等可扶持吾子，吾死不忧矣！今病危，嘱以后事，愿子布、公瑾早晚教诲孙权，勿使吾儿有失！江夏黄祖有累世之冤，不可不报。善保江东，以成万全之计也。”又嘱权曰：“汝之事子布、公瑾以师傅之道，切不可怠慢。吾妹在堂，如同我也，可宜恭敬。汝妹亦当恩养，可择佳婿以嫁之。汝若不听吾言，九泉之下，不相见矣！”言讫，遂终。具棺槨衣衾之美，严陈祭祀，众皆哀泣，葬于父之侧高陵。 

　　至建安十三年春，天气和暖，孙权、张昭、周瑜商议，去黄祖处报仇。张昭曰：“见居母丧，未及期年，不可动兵”周瑜曰：“报仇雪恨，何待期年？”权持疑末定。平北都尉、领广德长吕蒙入见，权曰：“子明至矣，必有事务。”蒙曰：“某把龙湫音啾水口，忽见江夏一舟傍岸，视之，人马十余，乃黄祖手下骁将。某问之，骁将曰：‘某姓甘，名宁，字兴霸，乃巴郡临江人也。’颇通书史。宁为吏，举计掾，被蜀郡丞屈之，弃官归家。少有气力，好游侠，招合轻薄少年，为之渠帅，聚众相随，挟持弓弩，身披重铠，腰带铜铃，纵横于江湖之中。人听铃响，尽皆避之。乃遂聚少年壮猛．英雄勇士八百余人作事，往来江中，劫掠下任官吏。更以西川锦作帆幔，左右人皆披锦绣，时人皆称为‘锦帆贼’。所到之处，如不接待，即放火杀人；若与交欢，则誓不相害。其后悔却前非，改过自新，引众人去投刘表。见表事势，终必无好，诚恐一朝土崩，并受其祸，遂欲投东吴，被黄租在夏口军不得过，羁留住。祖待之甚薄。后将军破祖时，祖已大败，却得甘宁之力救了。祖到夏口，待宁如初。他今经数年，有祖手下都督苏飞，累荐甘宁。黄祖曰：‘宁是劫江之贼，不可重用。’因此仇恨。苏飞知其意，乃置酒邀宁到家，厚礼待之，曰：‘吾荐公数次，奈何主将不能用。日月逾迈，人生几何，宜自远图，庶遇知己。’宁曰：‘虽有此志，未得其由。’飞曰：‘吾保你为邾县长，为去就之计，就与临时转宛乎。’宁因此得过夏口，欲投江东，诚恐恨而不留。某说主公求士如雨，安记旧仇耶？况兼各为其主，又何恨焉？遂折箭为誓以保之。宁遂召数百人，渡江来投主公，乞取钧鉴。”孙权大喜曰：“吾得兴霸之来，要破黄祖必矣！”遂命吕蒙引甘宁入见。参拜已毕，权曰：“吾得兴霸，大称心矣，岂有记恨之理也？君勿疑耳。愿定破黄祖之策。”宁曰：“今汉祚日危，曹操弥憍交，终为篡盗。南荆之地，山陵形便，江川流通，诚是国之西势也。宁已观刘表既虑不远，儿子又劣，非能承业传基者也。至尊当早图之，不可后于操；若迟缓，则操必图之矣。图之之计，宜先取黄祖。祖今年老，昏迈已甚；财谷并乏，左右欺弄；务于货利，侵求吏士，吏士心怨；舟船战具，顿废不修；怠于耕农，军无法伍。至尊今往，其势必破。一破祖军，鼓行而西，西据楚关，大势弥广，即渐图巴、蜀矣。”孙权闻之曰：“此乃金玉之论也！”便教周瑜领兵，安排战船，进攻黄祖。张昭曰：“不可。见今吴国虚空，若果军行，恐必有乱。”甘宁应声曰：“国家以萧何之任付君，君居守而忧乱，何以希慕古人乎？”孙权举酒劝宁曰：“兴霸今年行讨如此酒矣，决以付卿，卿但当勉建方略。令必克祖，则卿之功也，何疑张长史之言乎？”遂命周瑜为大都督，总水陆军兵；吕蒙为前部先锋；董袭、甘宁为副将；权自领兵后援，起兵十万，来破黄祖。 

　　早有细作探知，报来江厦。黄祖慌忙聚众商议，令苏飞为主将，陈就、邓龙为先锋，尽起江夏之兵以迎之。陈就、邓龙各引一队艨艟，截住沔口地名，其余小舟尽屯湾港内，艨艟上各设强弓硬弩千余张，并大索缚系定水面上。东吴兵至，数百小舟鸣鼓前进，艨艟上鼓响，弓弩齐发，兵不敢进。约退数里水面，甘宁与董袭曰：“事已至此，不容不进！”选小船百余只，每船军士五十人；二十人撑船；三十人各披全副衣甲，手执钢刀在前，不避矢石，直至艨艟傍边，砍断大索，艨艟遂横。甘宁飞上艨艟，砍死邓龙。陈就弃船而走。吕蒙看见，跳下小船，自举橹棹，直入船队。甘、董二将放火烧船。有艨艟余船，四散而走。陈就急待上岸，吕蒙舍命赶到跟前，一刀当胸砍翻。苏飞岸上引兵来迎。东吴诸将各要争功，一齐上岸，其势不可当抵。祖军大败。苏飞落荒而走，正遇东吴大将，姓潘，名璋，字文珪，匹马到来。手腕初交，挟飞于马上，径到船中，来见孙权。权怒目视之，曰：“汝等害吾父兄，万剐犹轻！”命左右槛车盛之：“待吾活捉黄祖，一发回江东往坟上享祭未迟。”先教监下苏飞，便催三军不分昼夜，攻打夏口，活捉黄祖。诸将得令，尽力向前。未知黄祖性命如何，且听下回分解。 

孔明遗计救刘琦
　　时建安十三年春正月，东吴诸将见甘宁成功，各自抖擞威风，来捉黄祖。 

　　却说黄祖在江中，船只尽陷，诸将皆休，情知守把不住，遂弃江夏，望荆州而走；正走之间，一声喊起，甘宁拦住。祖马上泣告曰：“我不曾轻视汝，汝何反吾？”宁叱之曰：“吾从汝数年，多负勤劳，累立功迹，汝以常人相待，吾岂容汝哉！”黄祖自知难免其祸，拨马而走。甘宁冲开士卒，直赶将来，指望活捉献功。只听得傍边喊声起处，数骑马赶来，宁视之，乃程普也。宁恐普夺了功劳，慌忙拈弓搭箭，背射黄祖。黄祖中箭，翻身落马。宁赶至，枭其首级，与程普合兵一处，回江口来见孙权，献黄祖首级。权亲采其发而恨之，掷之数次。众将言曰：“留回江东祭祖。”权命以木匣盛贮了，当重赏三军，升甘宁为都尉，令人守江夏。张昭曰：“孤城亦不可守也，且回江东。刘表必与祖报仇。坐而待之，必败刘表；表一败，则乘势而攻之，荆、襄可属东吴矣。”权从其言，遂弃江夏，众军下船而回。 

　　苏飞在槛车内，密使人告甘宁曰：“苏飞望将军垂救，事不宜迟。”宁曰：“飞若不言，吾岂忘之？”军已至呈会，权将苏飞、黄祖一同祭祀。宁径入府，顿首再拜。权问其故，宁大哭而告之曰：“某向日若不得苏飞，则骨填于沟壑矣，安得致命于将军麾下哉？今飞之罪理固当戮，望将军垂怜救命之恩，愿纳功名以赎飞命。”权曰：“今为君免，若走去奈何？”宁曰：“飞得免分裂之祸，受更生之赐，逐之尚且不去，何况自走乎？若飞但去，宁将首级纳于阶下，代飞之死。”权赦之，遂置酒大会文武。权将玉爵劝蒙曰：“今克黄祖，乃卿先斩陈就之功也。”蒙顿首谢之。加吕蒙为横野中郎将。遍封诸将己毕，见一人拔剑在手，于筵前大哭，直取甘宁。宁见来取，便将面前果桌以迎之。权自起身抱住。其人年二十一岁，身长八尺，力雄胆大，曾在江中遇祖巡江将张硕，其人不避刀箭，跳过船杀硕于江中，其余皆砍于水内，夺其巡船而还。权大惜之。吴郡余杭人也，姓凌，名统，字公绩。因甘宁一箭射死他父亲，今日相见，如何不报冤雪恨？权劝开曰：“兴霸射死你父亲，彼时各为其主，不容不尽力。今既在一处，便是弟兄，何必记仇？万事皆看吾之面皮。”统叩头流血，曰：“统自幼随父事主，恨不得肝胆涂地以报之。今遇杀父之仇，安得不赴命乎！”权与众官劝之。统欲与宁共决胜负，权加凌统承烈都尉。只就当日，拨五千兵，战船一百只，使甘宁领去镇守夏口，以避凌统。宁拜谢而去。东吴自此广造军需艨艟战船，分兵连络守把江岸；孙权令叔孙静引五千军守把吴会，将宗族分投镇守各处隘口；权自领大兵守柴桑郡即今之江州是也；周瑜向鄱阳湖教习水军，以防江北之势。 

　　话分两头。却说细作人回新野，报知刘玄德：“东吴破了黄祖，将黄祖头祭坟。见屯兵柴桑，其余宗亲分屯江岸各处隘口，未有渡江之意。”玄德正与孔明谈话间，忽刘表使人来请玄德议事。玄德曰：“此行若何？”孔明曰：“此是因江东破了黄祖，故请主公议定报仇之策也。正欲主公去走一遭，荆州九郡，沃野万里，用武之地，已在掌中矣。某与主公同往。”玄德留云长守新野，带张飞引五百军马，往荆州来。玄德在马上与孔明曰：“今见景升，何以当对？”孔明曰：“先当谢襄阳之罪。若令主公去征讨江东，切不可应允，但说容去新野收拾军马。”玄德遂听孔明之言。来到荆州，馆驿安下，已留张飞屯兵于城外，玄德与孔明来见刘表。礼毕，玄德请罪于阶下。表曰：“吾已尽知贤弟被害之事，欲斩蔡瑁首级以献贤弟，众人告免。”玄德曰：“非干蔡将军之事，皆下人所为也，再不必举矣。”表曰：“今失守江夏，黄祖全师危矣！故请汝议事。”玄德曰：“黄祖性暴，不能用人，以致有失。今若用兵南征，曹操北来，当复奈何？”表曰：“吾今年老多病，不能理事，贤弟可来替吾。吾死之后，弟便为荆州之主也。”玄德曰：“小弟安敢当此大任也。兄无复多言！”孔明以目视玄德。玄德曰：“容思良策，以保荆州。”遂辞回至驿中。孔明曰：“刘景升付荆州与主公，何以却之？”玄德曰：“备感景升之恩，未尝忘报，安忍乘其危而夺之？”孔明叹曰：“真仁慈之主也！” 

　　正商议间，忽报公子刘琦来见。玄德接入，琦泣拜曰：“继母不肯相容，性命只在旦夕矣！望叔父可怜而救之。”玄德曰：“此是贤侄家务事，吾将如之奈何？”孔明微笑。玄德求计于孔明，孔明曰：“此家务事，难以区画。”少时，玄德送刘琦出，附耳说之曰：“来日使孔明回礼，汝可告以如此如此。”琦谢而去。玄德夜卧，至五更推辞腹疼不己，使孔明去回答刘琦之礼。孔明遂行，至公子宅前下马，入见公子。公子拜迎，邀入后堂。茶罢，琦曰：“继母不容，请先生活命。”孔明曰：“客寄于此，不可言也。恐有泄漏不便，容当再叙。”孔明辞退。琦曰：“既承先生尊降，如何便回？必然见怪。请入密室，共饮数杯。”饮酒之后，琦又曰：“继母不容，请先生一言以活命。”孔明曰：“此非亮所敢谋者也。”便欲辞去。琦曰：“先生不言则己，何故相弃便行？”再举杯劝曰：“琦有一古书，愿先生教之。”孔明曰：“见在何处？”琦即引孔明登后阁。孔明求书观之，琦拜而泣曰：“继母不容，请先生一言活命！”孔明怒而便起身，见阁门口胡梯已去。琦告曰：“累求自安之策，先生末肯见教，恐他人之泄漏也。今日上不至天，下不至地，出君之口，入琦之耳，可以教之矣。”孔明辞曰：“‘疏不可间亲，新不可隔旧。’欲得全身远害，别当思之。”琦曰：“琦遇难，先生不教，是绝路也。请死于君前！”掣剑自刎。孔明急止之曰：“已有良计了。”琦拜曰：“请教。”孔明曰：“岂不知春秋时，晋国献公正妻生二子，长曰申生，次曰重耳。妻丧之后，宠爱骊姬，姬亦生一子。姬常谗谮于公，欲斩二子。献公思二子贤孝，不忍诛之。忽一日春浓，姬唤申生同游后园，乃令献公于楼上帘内窥之。姬以蜜涂于衣发之上，群蜂闻香，竞相飞来，落于身上，令太子扑赶。献公楼上望之，疑戏弄耳，心恨之。姬又诈言先后〔礻覃〕日除服祭名也，令二子往祭之。祭罢，欲分食祭物。左右曰：‘祭母之物，宜先奉上。’申生令人送之。姬暗将毒药埋于中，以供献公，姬却奏曰：‘食自外来，不可便食。’令喂犬试之，犬乃死。献公大怒，赐朝典，令太子死。重耳惊惧。逃窜于外邦一十九年，方免其难，后为晋文公。申生在内而亡，重耳在外而安。今公子何不效重耳乎？且江夏黄祖新亡，乏人守御，何不上言，乞屯兵此郡，以避其祸也。”刘琦再拜，谢指教之。后史官有诗曰： 

　　荆州兄弟两相猜，诸葛三含口不开。 

　　以使片言能救脱，至今犹在玉梯台。至今荆州有古迹见在也。 

　　刘琦教人取梯，送孔明于馆驿。孔明回，告玄德。玄德大喜。 

　　次日，刘琦上言，欲守江夏。表意未决，教请玄德共议。玄德曰：“江夏一郡，非亲人不可守，使刘琦去守极善。东南之事，兄父子当之；西北之事，备愿当之。”表曰：“近闻曹操于新邺郡作玄武池，以教水军，必有征南之意，弟宜防之。”玄德曰：“弟己知之，兄勿忧虑。”遂拜辞，回至新野。刘表令刘琦引兵三千，往江夏镇守。 

　　却说曹橾罢三公之职，自为丞相，以毛玠为东曹掾，崔琰为西曹掾，司马朗为主簿。朗字伯达，河内温人也，颖川太守司马隽之孙，京兆尹司马防之子。弟兄八人。次子司马懿，字仲达，操命为文学掾，并掌典选举之职。文官大备，乃聚武将，商议南征。夏侯惇进曰：“近闻刘备在新野，拜孔明为军师，每日教演士卒，必为心腹之患，可早图之。”操差夏侯惇为都督，于禁、李典为副将，领兵十万，直抵博望城，以窥新野之虚实，来擒刘备。未知还是如何？ 

诸葛亮博望烧屯
　　时建安十三年夏六月，夏侯惇欲领兵南征。荀彧谏曰：“刘备不可轻敌，更兼诸葛亮为军师，将军此去，必然有失。”惇曰：“吾视刘备如鼠辈耳，必擒之。”徐庶曰：“将军不可轻视刘玄德，今又得诸葛亮，如虎生翅。”操曰；“诸葛亮何如人也？”庶曰：“此人复姓诸葛，名亮，字孔明，道号‘卧龙先生’。上通天文，下晓地理；熟读韬略，有鬼神不测之机，非等闲之辈也。”操曰：“比公若何？”庶曰：“某乃萤火之光，他如皓月之明，庶安敢比亮哉！”此是徐庶惑军之计也，夏侯惇叱之曰：“元直之言谬矣。吾看诸葛如草芥耳，有何惧哉！吾若不一阵生擒刘备，活捉诸葛，愿献惇首与丞相！”操曰：“军无戏言。”惇曰：“愿责军令状。”操曰：“汝早报捷音，以慰吾心。”惇遂奋然而辞曹操，自引军登程。

　　却说新野刘备自得孔明，以师礼待之，有云长、张飞心中不悦，乃曰：“孔明年幼，有甚才学？兄长敬之太过！又未见他其实效验！”玄德曰：“吾得孔明，犹鱼得水也。汝弟兄不可复多言。”关、张见说，不言而退。玄德平生爱结帽。一日，有人送犛音犁牛尾至，玄德得尾而结之。孔明入见，正色而言曰：“明公无复有远志，但事此而己耶？”玄德遂投于地而言曰：“是何言也！吾暂忘忧耳。”孔明曰：“明公自度，比刘荆州若何？”玄德曰：“不及。”孔明又曰：“明公自度，比曹操若何？”玄德曰：“诚不如也。”孔明曰：“今皆不及，而明公之众不过数千人，以此待敌，万一曹兵至，当何以迎之？”玄德曰：“备正愁其事，未得良策。”孔明曰：“可招募民兵，以充其数，亮自教之，可待敌也。”玄德遂招新野之民三千余人，朝夕演教阵法，一进一退，不失其节。

　　忽报曹操差夏侯惇引兵十万，杀奔新野。关、张先知，张飞曰：“可着孔明前去迎敌便了。”正说之间，玄德请商议军机之事。关、张入见，玄德曰：“夏侯惇引兵十万，火急到来，如何迎敌？”云长踌蹰未决。张飞曰：“哥哥使‘水’去便了。”玄德常言：“吾得孔明，如鱼得水。”飞故言此也。玄德曰：“智赖孔明，勇须二弟，何须言也？”关、张出，玄德请孔明议事。玄德曰：“今夏侯惇引十万兵到来，何以迎之？”孔明日：“但恐二弟不肯宾服。如欲亮行兵，须假剑、印。”玄德即便付之。孔明聚集众将听令。张飞与云长曰：“听令去，别作理会。”孔明曰：“博望离此九十里，左有山，名曰豫山；右有林，名曰安林，可以埋伏军马。云长可引一千五百军，往豫山埋伏，只等彼军来到，放过休敌；其辎重粮草必在后面，但看南面火起，可纵兵出击，就焚其粮草。益德可引一千五百军，去安林背后山峪中埋伏。只看南面火起，便可出，向博望城旧屯粮草处，纵火掩之。关平、刘封可引五百军，预备引火之物，于博望坡后两边等候，至初更兵到，便可放火矣。去樊城取回子龙，令为前部，不要赢，只要输，把人马迤逦退后。主公自引一枝军马，以为救援。依汁而行，勿使有失。”关、张问孔明曰：“我等皆离县百里埋伏，你在何处？”孔明日：“我独自守县。”张飞大笑曰：“见其智也！我们都去厮杀，你在家里坐的，此是何理？”孔明曰：“剑、印在此，违令者必斩！”玄德曰：“岂不闻‘运筹帷幄之中，决胜千里之外’？兄弟不可违令。”张飞冷笑而去。飞与云长曰：“我们且看他的计应也不应，那时却来问他未迟。”二人去了。众皆未知孔明韬略，不肯宾服。子龙引军到了，孔明付计与子龙去毕，刘玄德问曰：“刘备若何？”孔明曰：“今日可引兵就博望山下屯住。来日黄 昏，敌军必到坡下，主公便弃走；放火为号，主公可复回掩杀，天明罢兵。亮与糜竺、糜芳引五百军守县。孙乾、简雍准备庆喜筵席，安排功劳簿。”派拨已定，玄德亦疑。

　　却说夏侯惇并于禁，李典，兵至博望，选一半精兵作前队，其余跟随粮草车行。是时，秋七月间，商飙音标徐起，人马趱行。巳牌时候，夏侯惇在前，望见尘头起处，便将人马摆成阵势。惇问曰：“此间何处？”乡导官答曰：“前面便是博望坡，后面乃是罗川口。”惇传令，教于禁、李典押住阵脚。惇亲自出马于阵前，副将同宗夏侯兰、护军韩浩及数十骑将，两势摆开。敌军到处，夏侯惇大笑。众将问曰：“将军何故笑耶？”惇曰：“吾笑徐庶在丞相面前，夸诸葛亮村夫为天上之人；今观他用兵，足可见之也。似此等军马为前部与吾作对，正如犬羊与虎豹斗耳。吾在丞相面前一时夸口，要活捉刘备、诸葛，今必应前言也。不可停住，汝与吾弟催促军马，星夜土平新野，吾之愿称也。”遂自纵马向前答话。新野之兵摆成阵势，子龙出马。惇骂曰：“刘备乃无义忘恩之徒！汝等军士正如孤魂随鬼耳！”子龙大骂曰：“汝等随曹操，鼠贼也！”夏侯惇大怒，拍马向前，来战子龙。两马交战，不数合，子龙诈败退走。夏侯惇赶将来。众军先退，北军掩杀将来，子龙押后阵抵当。约走十余里，子龙回马又战，不数合又走。韩浩拍马向前谏曰：“赵云诱敌，恐有埋伏。”惇曰：“敌军如此，虽十面埋伏，吾何惧哉！”赶到博望坡，一声炮响，玄德自引军一枝冲将过来，接应交战。夏候惇回顾韩浩曰：“此即埋伏之兵也！吾今晚不到新野，誓不罢兵！”催军前进掩杀。玄德、子龙抵当不住，迤逦退后便走。

　　天色已晚，浓云密布，又无月色，昼风不起，夜风不作；昼风既起，夜风必大。夏侯惇只顾催军赶杀，前面败军自认队伍而走。惇传令，趱后军掩杀。于禁、李典赶到窄狭处，两边都是芦苇。典与禁曰：“欺敌者必败。”禁曰：“敌军甚猥音苇，不足畏也！”李典曰：“南道路狭，山川相逼，树木丛杂，恐使火攻。”于禁曰：“曼成之言是也。吾速近前跟都督，你止住后军。”李典勒回马，大叫：“后军慢行！”人马走发，那里拦当得住。于禁骤马大叫：“前军都督且住！”夏侯惇正走之间，见于禁从后军而来，便问如何。禁曰：“愚意度之，南道路狭，山川相逼，树木丛杂，恐使火攻。”夏侯惇猛省，言曰：“文则之言是也。”却欲回马，只听背后喊声震起，早望见一派火光烧着，随后两边芦苇亦着，四面八方尽皆是火，狂风大作，人马自相践踏，死者不计其数。夏侯惇冒烟突火而走，背后子龙赶来，军马拥并，如何得退？

　　且说李典急奔回博望城时，火光中一军拦住，当先一将乃关云长也。李典纵马军混战，夺路而走。夏侯惇、于禁见粮草车辆一带火着，便投小路而走。夏侯兰、韩浩来救粮草，正遇张飞。交马数合，飞一枪刺夏侯兰死于马下，韩浩夺路走脱。只杀到天明，方收军，杀的尸横遍野，血流成河。后史官有诗曰：

　　博望烧屯用火攻，纶巾羽扇笑谈中。

　　浓烟扑面山川黑，烈焰飞来宇宙红。

　　不致夏侯夸勇力，故教诸葛显威风。

　　直须惊碎曹瞒胆，初出茅庐第一功！

　　夏侯惇收拾败军而回许昌。

　　却说孔明收军，关、张二将上马说：“孔明真英杰也！”行不数里，见一辆车，糜竺、糜芳两边簇拥，约有五百军，视之，乃孔明也。二将下马，拜伏于车前。须臾，玄德、赵云、刘封、关平等皆至，收聚众军，粮草数百车，分赏将士，班师回。孙乾引新野父老出城迎接，望尘遮道，拜舞雀跃而喜曰：“吾属全生，皆使君得贤人之功也！”回至县中，孔明曰：“夏侯惇虽然败去，曹操必自引兵矣！”玄德曰：“似此奈何？”孔明曰：“亮有一计，可敌操兵。”未知如何？ 

献荆州粲说刘琮
　　却说玄德问孔明求保全之计。孔明曰：“新野小县，不可久居。近闻荆州刘景升病在危笃，借此郡以图安身，兵精粮足，可以抗拒曹操也。”玄德曰：“公之言甚善，奈何备感景升之恩，安忍图之！”孔明日：“今若不取，后悔何及！”玄德曰：“吾宁死不忍作无义之人。”众皆嗟叹不己。孔明曰：“且理会军伍事。”

　　却说夏侯惇回至许昌，面缚见操，跪于阶前请死。操乃就教解缚，请上厅问其故。惇曰：“某至博望坡下遇敌军，欲尽力取刘备，被诸葛亮用火攻；火起处，自相残害，十伤四五。”操曰：“汝自幼用兵，岂不知狭处用火攻也？”惇曰：“于禁曾言，悔之不及！”操问于禁，禁将前言以答之。操曰：“文则固如此高才，堪任大将军矣。”后来水淹七军，折去许多人马，只因此起也。遂厚赏之。操曰：“吾心上所忧乃刘备与孙权矣，余皆不足介意。吾今有精锐之众百万，不乘此时扫平江南，失其机会也。”便传令：“起军五十万，曹仁、曹洪为先锋；张辽、张郃为第二队；夏侯惇．夏侯渊为第三队；于禁、李典为第四队；吾为主将，统文武大将为第五队：各引军十万。”又令许褚乃为折冲将军，引三千军在先锋之前，所到之处，逢山开路，遇水叠桥。选日出师，必然得胜。荀彧等守许昌。选定在建安十三年秋七月末旬丙午日出师。时大中大夫孔融上言谏曰：“荆州刘表、新野刘备，皆汉室宗亲，又不曾侵犯境界，反背朝廷。江东孙权虎距六郡，更有大江之险，不易取也。今若兴无义之师，损军折民，大失天下之望。”操叱之曰：“刘备数侮于吾，是吾心腹之大患。刘表养之，必为反背。孙权逆命，安得不讨之耶？再谏，必斩！”孔融出府长叹曰：“以不仁征伐至仁，安有不败乎！”时有御史大夫郗虑之从者闻之，告与虑。虑常被孔融侮慢，心甚恨之，入见操曰：“丞相知孔融欲反乎？”操曰：“公试言之。”虑曰：“融寻常戏侮丞相，知否？略举其一二，以正其罪。丞相下令禁酒，融上言：‘天有酒旗之星，地列酒泉之郡，人有旨酒之德。故唐、尧不饮千锺，无以成其圣。且桀、纣皆好色而亡国，今世何不禁其婚姻耶？’此融之深讥丞相耳。又常记，一日丞相问妲己之事，融对曰：‘武王伐纣，以妲己赐周公。’丞相以融学博，谓书中所纪，深信之。后又问之，有云：‘妲己却被武王斩之。’丞相又问，融曰：‘以今时度之，想必当初如此矣。’时融看丞相何如人耶？曾与祢衡互相称赞。衡赞融曰‘仲尼不死’，融赞衡曰‘颜回复生’。向者衡之辱丞相，乃融之使也。此皆不足论。且融与刘备、刘表甚厚，常常音信往来。融又对孙权使讪谤朝廷，潜通消息。此可见大逆不道之情也。”曹操闻之，大怒曰：“御史之言是也。可唤此贼，斩之于市！”遂命廷尉来捉孔融。融二子正在家对坐弈棋，左右急报曰：“尊君被廷尉执去赴杀场，二公子何故不起？”二子曰：“岂有巢毁而卵不破者乎？”言未毕，廷尉又至，尽捉融家老小斩之，灭夷其族，号令融父子尸首于市。京兆脂习伏尸而哭曰：“文举舍我而死，吾何独生乎？”有人报知曹操，操欲杀之。荀彧曰：“某闻脂习常谏孔融曰：‘公刚直太过，必羅世患。’乃义人也，不可杀。”操赦之。习乃收融父子尸首，并皆葬之。后魏文帝以习有栾右之节，加中散大夫。又深好融文辞，每叹曰：“扬、班俦也。”募天下有上融文章者，辄赏以金帛。所著诗、颂、碑文、议论、六言、策文、表檄、教令、书记等，凡二十五篇。后史官怜孔融之才，而作赞曰：

　　孔融居北海，豪气贯长虹。坐上客长满，樽中酒不空。

　　文华绝世大，词语侮曹公。脂习怜刚直，收尸解送终。

　　论曰：

　　昔谏议大夫郑昌有言：“山有猛兽者，藜藿为之不采。”是以孔父正色，不容杀虐之谋；《公羊传》曰：孔父正色立朝，则人不敢过。而致难于君者，可谓义形于色也。平仲立朝，有纾盗齐之望。纾，音舒，解也。盗齐，谓田常也。一旦杀齐君，而盗其国。若夫文举之高志直情，其足以动义慨而忤雄心。故使移鼎之迹，事隔于人存；“移鼎”，谓迁汉之鼎。“人存”，谓曹操在，不待篡位也。代终之规，启机于身后也。“代终”，谓代汉祚之终也。“身后”，谓曹丕受禅也。夫严气正性，覆折而已。岂其负园委屈，可以每其生哉！园，即勛郑逋璺矗絼团无棱角也。每，贪也。懔懔焉，皓皓焉，其与昆玉秋霜比质可也。

　　曹橾令五队军马先发三队，次第而行。
  </div>
  <div class="pagination">
   <a href="三国志通俗演义嘉靖壬午本_page32.html">
    上一页
   </a>
   <span>
    ...
   </span>
   <a href="三国志通俗演义嘉靖壬午本_page28.html">
    28
   </a>
   <a href="三国志通俗演义嘉靖壬午本_page29.html">
    29
   </a>
   <a href="三国志通俗演义嘉靖壬午本_page30.html">
    30
   </a>
   <a href="三国志通俗演义嘉靖壬午本_page31.html">
    31
   </a>
   <a href="三国志通俗演义嘉靖壬午本_page32.html">
    32
   </a>
   <span class="current-page">
    33
   </span>
   <a href="三国志通俗演义嘉靖壬午本_page34.html">
    34
   </a>
   <a href="三国志通俗演义嘉靖壬午本_page35.html">
    35
   </a>
   <a href="三国志通俗演义嘉靖壬午本_page36.html">
    36
   </a>
   <a href="三国志通俗演义嘉靖壬午本_page37.html">
    37
   </a>
   <a href="三国志通俗演义嘉靖壬午本_page38.html">
    38
   </a>
   <span>
    ...
   </span>
   <a href="三国志通俗演义嘉靖壬午本_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
