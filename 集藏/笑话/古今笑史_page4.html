<!DOCTYPE html>
<html>
<head>
    <meta charset="UTF-8">
    <title>古今笑史 - 第 4 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今笑史 - 第 4 页/共 50 页</h1>
    <div class="content">倪云林名瓒，元镇其字也。性好洁。文房拾物，两僮轮转拂尘，须臾弗停。庭前有梧桐树，旦夕汲水揩洗，竟至槁死。尝留友人宿斋中，虑有汙损，夜三四起，潜听焉。微闻嗽声，大恶之，凌晨令童索痰痕，不得，童惧笞，拾败叶上有积垢似痰痕以塞责。倪掩鼻闭目，令持弃三里外。其寓邹氏日，邹塾师有婿曰金宣伯，一日来访。倪闻宣伯儒者，倒屣迎之。见其言貌粗率，大怒，掌其颊。宣伯愧忿，不见主人而去。邹出，颇怪之。倪曰：“宣伯面目可憎，语言无味，吾斥去之矣！”初张士诚弟士信，闻倪善画。使人持绢，侑以重币，欲求其笔。倪怒曰；“倪瓒不能为王门画师！”即裂去其绢。士信深衔之。一日，士信与诸文士游太湖，闻小舟中有异香。士信曰：“此必一胜流。”急傍舟近之，乃倪也。士信大怒，即欲手刃之。诸人力为营救，然犹鞭倪数十。倪竟不吐一语。后有人问之，曰：“君被窘辱而一语不发，何也？”倪曰：“一说便俗。”
或又言：元镇因香被执，囚于有司，每传食，命狱卒举案齐眉。卒问其故，不答。旁曰：“恐汝唾沫及饭耳！”卒怒，锁之溺器侧。众虽为祈免，愤哽竟成脾泄。今人以太祖投之厕中，谬也。
又闻倪元镇嗜茶，其用果按者名“清泉白石”，非佳客不供。有客请见且弥月矣，倪鉴其诚，许之。客丰神飘洒，倪甚欣洽，命进此茶。客因渴，再及而尽。倪便停盏入内，终不出。客请其故。倪曰：“遇清泉白石，不徐徐赏味，定非雅士。”又倪有清秘阁，人所罕到；有白马，极护惜。会母病，请葛仙翁诊视。时天雨，葛要以白马相迎。既乘马，乱行泥淖中，人马俱污。及门，先求登清秘阁。倪不敢拒，葛蹑屐而上，喷唾狼籍，古玩书籍翻覆殆遍。倪自是遂废此阁，终身不登。或云倪有仙骨，葛以此破其迂僻，冀得度世，惜乎其不悟也。
倪元镇于女色少所当意。一日眷金陵赵歌姬，留宿别业，心疑不洁，俾之浴。既登榻，以手自顶至踵，且扪且嗅。扪至阴，复俾浴。凡再四，东方既白，不复作巫山之梦。
同时杨廉夫耽好声色，每会间，见歌儿足小，即脱其鞋，载盏行酒，谓之“金莲杯”。一日与倪会饮，杨脱妓鞋传觞。倪怒，翻案而起。杨亦色变，席遂散。后二公竟不复面。
恶妇人
梁萧詧恶见妇人，虽相去数步，亦云“遥闻其臭”。
世间逐臭之人又何多也！
《朝野异闻》载何、颜学问
嘉、隆间，讲学盛行，而楚人颜山农之说最奇，谓“贪财好色，皆从性生，天机所发，不可阏之，第勿留滞胸中而已”。门人罗汝芳成进士，戒且勿廷对。罗不从。明年遇之淮上，笞之十五，挟以游。罗唯唯惟命。后至南都，以挟诈人财事发，捕之官，笞五十，不哀祈，亦不转侧，困囹圄且死。罗力救之，得出。出则大詈不已，谓“狱我者尚知我，而汝不知我也！”罗亦唯唯。
何心隐者，其才高于颜山农，而狠幻过之。尝言：“天地一杀机也。尧不能杀舜，舜不能杀禹，故以天下让。汤、武能杀桀、纣，故得天下。”少尝师事山农。山农有例：师事之者，必先殴三拳，而后受拜。心隐既事山农，察其所行，意甚悔。一日，值山农之淫于村妇也，匿隐处，俟其出而扼之，亦殴三拳，使拜削弟子籍。
按颜谪戍归，八十余尚无恙，而何竟为张江陵所杀，幸与不幸耳。然江陵未相时，访耿御史，坐席未暖而去。何从屏后窥之，便谓“此人能杀我”，亦异矣哉！
陈公戒酒
南京陈公镐善酒。督学山东时，父虑其废事，寓书戒之。乃出俸金，命工制一大碗，可容二斤许，镌八字于内，云：“父命戒酒，止饮三杯。”士林传笑。
按：公为山东提学时，夜至济阳公馆。庖人供膳无箸，恐公怒责，公略不为意。或请启门外索，弗许。庖人乃削柳条为箸。公曰：“礼与食孰重？”竟不夜餐。亦迂介之士也。子犹曰：“簠簋始于土硎，安知削柳非箸之始乎？迂儒不知礼意，但立异取名耳。不然，胡不并三杯戒之？”
浴酒
石裕造酒数斛，忽解衣入其中，恣沐浴而出，告子弟曰：“吾平生饮酒，恨毛发未识其味。今日聊以设之，庶无厚薄。”
洞天圣酒
虢国夫人就屋梁悬鹿肠，其中结之，有宴则解开，于梁上注酒，号“洞天圣酒”。
杨希古佞佛
杨希古性迂僻，酷嗜佛法。尝设道场于第，每凌旦，辄入其内，以身俯地，俾僧据其上，诵《金刚经》三遍。
暴城隍
万历己丑，苏郡大旱。时石楚阳为守，清惠素闻，祷雨特切。乃舁城隍于雩坛，与之对坐，去盖暴烈日中。神像皴裂，而石感暑疾几殆。《狯园》谓江公铎，误也，

项王庙
《夷坚支（疑为夷坚志）》：和州士人杜默，累举不成名，性英傥不羁。因过乌江，入谒项王庙。时正被酒沾醉，才炷香拜讫，径升偶坐，据神颈，拊其首而恸，大声语曰：“大王有相亏者。英雄如大王，而不能得天下；文章如杜默，而进取不得官！”语毕，又大恸，泪如迸泉。庙祝畏其获罪，扶掖以出，秉烛检视神像，垂泪亦未已。
以愤王遇歌豪，正如重歌“拔山”，那得不泪！石介作“三豪诗”，谓杜默歌豪，石曼卿诗豪，欧阳永叔文豪。
李状元刺
相传马状元铎母，马氏妾也。嫡妒不容，再嫁同邑李氏，复生一子，名马，后亦中状元。上喜其文，御笔于马旁加其字，名李骐。越三日，胪传凡三唱，无应者。上曰：“即李马也。”骐乃受诏。每投刺，“骐”字黑书“马”。朱书“其”。
相传徐髯翁受武宗知遇，曾以御手凭其左肩，遂制一龙爪于肩上，与人揖，只下右手。亦怪事也。
一母生二状元，奇哉！宋陈尚书与潘荣之交厚。潘无子，陈有妾宜子，乃以借之，即了翁之母也。未几，潘生子名良贵，其母遂往来两家焉。一母生二名儒，亦前所未有。
诗文好怪
罗玘为文，率奇古险怪。居金陵时，每有撰造，必栖踞乔木之颠，霞思天想。或时闭坐一室，客于隙间窥，见其容色枯槁，有死人气。都穆乞伊考志铭，铭成，语穆曰：“我为此铭暝去四五度矣！”
怪道志铭多说鬼话！
刘几有文名。欧公知贡举，得几卷，曰：“天地轧，万物茁，圣人发。”公续之曰：“秀才刺，试官刷！”以朱笔直勒之。
卢仝号玉川子，诗体与马异俱尚险怪。二人“结交诗”云：“同不同，异不异，是谓大同而小异。”
亭馆奇名
江西右谕萧大山，好奇之士，名其堂曰“堂堂堂”，轩曰“轩轩轩”，亭曰“亭亭亭”。陈越经江西，萧邀饮，遍历亭馆以观其匾。至一洞，因戏之曰：“何不云‘洞洞洞’？”萧为不怿。
晒腹书
郝隆七月七日出日中仰卧。人问其故，答曰：“我晒书。”
东坡谓晨饮为“浇书”。李黄门谓午睡为“摊饭。”
解语神柩
苗耽进士尝自外游，归途疾甚，不堪登升。适有辇棺而回者，以其价贱，即就而寝息其中。至洛东门，阍者不知其中有人，诘其来由。耽谓其讶己，徐答曰：“衣冠道路得病，贫不能致他物相与，无怪也！”阍者曰：“吾守此三十年矣，未尝见有解语神柩！”
陆舟
张思光给假东去。世祖问：“卿往何处？”答云：“臣陆处无屋，舟居非水。”后日，上以问其从兄思曼。思曼曰；“融近东出，未有居止，权牵小船于岸上住。”
 
痴绝部第三
子犹曰：虎头三绝，痴居一焉。痴不可乎？得斯趣者，人天大受用处也！碗大一片赤县神州，众生塞满，原属假合，若复件件认真，争竞何已？故直须以痴趣破之。过则骄，不及则愚，是各有不受用处。若夫妒、爱、贪、嗔，还以认真受诸苦恼。至痴而恶焉，则畜生而已矣。毋为鸱吓，毋为螳怒；不望痴福，且违痴祸。集《痴绝》第三。
痴趣
陶渊明日用铜钵煮粥为食，遇发火，则再拜曰：“非有是火，何以充腹？”
贾岛常以岁除，取一年所得诗，祭以酒，曰：“劳吾精神，以是补之。”
方镕隐天门山，以棕榈叶拂书，号曰“无尘子”，月以酒脯祭之。
韩退之尝登华山巅，穷极幽险，心悸目眩，不能下，发狂号哭，投书与家人别。华阴令百计取之，方能下。
便知心术胜章子厚。
张旭大醉，以头濡墨而书。
苏州痴
苏人好游。袁中郎诗云：“苏人三件大奇事，六月荷花二十四，中秋无月虎丘山，重阳有雨治平寺。”
此正苏州人一生大正经处。
米颠事
米元章知无为军，见州廨立石甚奇，命取袍笏拜之，呼曰“石丈”。言事者闻而论之，朝廷传以为笑。或语芾曰：“诚有否？”芾徐曰：“吾何尝拜！乃揖之耳。”
宋徽宗在艮岳，召米芾至，令书一大屏，指御案间端砚，使就用之。芾书成，即捧砚跪请曰：“此砚经臣濡染，不堪复以进御。”上大笑，因以赐之。
只痴进，不痴出。
米元章一帖云：“承借剩员，其人不名，自称曰‘张大伯’。是何老物，辄欲为人父之兄？若为大叔，犹之可也。”
米元章尝为书画学博士，后迁礼部员外郎，数遭白简，逐出。一日，以书抵蔡京，诉其流落，且言“举室百指，行至陈留，独得一舟如许大”，遂画一艇于行间。京哂焉。时弹文正谓其颠，而芾又历告诸执政，自谓“久任中外，并被大臣知遇，举主累数十百，皆用吏能为称首，一无有以颠蒙者。”世遂传《米老辩颠帖》。
东坡在维扬，一日设客，皆名士。米元章亦在座，酒半，忽起曰：“世人皆以芾为颠。愿质之子瞻！”公答曰：“吾从众！”
唯不自谓痴，乃真痴。今则痴人比比是矣。饰痴态以售其奸，借痴名以宽其谤，此又古人中所未有也。
米芾好奇，葬其亲润州山间，不封不树。尝自诧于人，言莫有知其穴者。有王相者，素与米游，甚狎，独知之。米一日与客游山，因至墓所，周览之次，相忽溲于草间。米色变，意甚怒，然业己讳之，竟不敢止相。
米芾方择婿，会建康段拂，字去尘。芾择之曰：“既拂矣，又去尘，真吾婿也！”以女妻之。
去髯
郭恕先放旷不羁，尤不与俗人伍。宋太宗闻其名，召赴阙，馆于内侍者窦神兴舍。恕先长髯而美，一日忽尽去之。神兴惊问其故，曰：“聊以效颦。”
畏痴
涓石梁性畏，见己之影，以为鬼也，惊而死。
陆念先生平畏鬼，畏水，畏狗。夜寝必拥持一人乃安，不然亦与连榻，不得远去数武。近道未尝就舟，适远当渡阔处，则洪饮取醉，重衾蒙首，闷卧艎中。或故牵之出，即狂呼哀鸣，不啻就死。行街市中，见犬必避人后。或闻狺狺声，辄狂奔无地。欲访客，必令一人前驱卫之。徐声远寓韩氏园，庭蓄驯鹤。陆诣徐，偶应门无人，立俟户外良久，徐始觉。因调之曰：“公畏鹤如狗，奈天下笑何？”
骄痴
顾长康体中痴黠各半，矜伐过实。诸少年因相称誉，以为戏弄。为散骑常侍，与谢瞻连省。夜于月下长咏，自云“得先贤风制“。瞻每遥赞之，长康弥自力忘倦。瞻将眠，语捶脚人令代。恺之不觉有异，遂讽咏达旦。
捶脚人何必不如白家老妪，得他赞亦自好。
子美善郑广文，尝以《花卿》及《姜楚公画鹰歌》示郑。郑曰：“足下此诗可以疗疾。”他日郑妻病，杜曰：“尔但言‘子璋骷髅血模糊，手提掷还崔大夫’。如不瘥，即云‘观者徒惊帖壁飞，画师不是无心学’。未间，更有‘昔日太宗拳毛騧，近时郭家狮子花’。如又不瘥，虽和、扁不能为矣！”
顾恺之以一厨画寄桓玄。玄发厨后窃之，而缄闭如故。后恺之来启，已空，笑曰：“妙画通灵，变化去矣！”
喜得句
葑门老儒朱野航，颇攻诗。馆于王氏，与主人晚酌罢，主人入内。适月上，朱得句云：“万事不如杯在手，一年几见月当头。”喜极发狂，大叫叩扉，呼主人起。举家皇骇，疑是火盗。及出问，始知，乃取酒更酌。
一酒也，先生赏诗，主人压惊。
闽人周朴，性喜吟诗。每遇景物，搜奇抉思，日旰忘返，苟得句，则欣然自快。时适野，逢一负薪者，忽持之，厉声曰：“我得之矣！句云‘子孙何处为闲客，松柏被人伐作薪。’”樵夫矍然惊骇，掣臂弃薪而走。遇徼卒，疑樵者为偷儿，执而讯之。朴徐往告卒曰：“适见负薪，因得句耳。”卒乃释之。一士人欲戏之，一日跨驴于路，见朴来，故欹帽掩面，吟朴旧诗云：“禹力不到处，河声流向东。”朴闻，遽随其后。士促驴而去，略不顾。行数里，追及，语曰：“仆诗‘河声流向西’，非‘向东’也。”士人颔之而己。闽中传以为笑。
太史公
山人某姓者，自负其才，傍无一人。途中闻乞儿化钱声甚凄惋，问曰：“如此哀求，能得几何？若叫一声‘太史公爷爷’，当以百钱赏汝。”乞儿连唤三声，某倾囊中钱与之，一笑而去。乞儿问人云：“太史公是何物，值钱乃尔？”
金老童
乌程金生，七十余犹应童子试，为文鄙俚，而高自矜期，人见之无不笑者，因诒之云：“凡文章，令人赞美，尚非其至；若奇快之极，不禁欢笑。古名人之笔，赞美有之，其能发人笑者，即王、唐不数数也！”金信之，自是有笑其文者，金亦随之抚掌。尝对人云：“吾某文为某某先生所笑。”以此自炫焉。遇缙绅，辄拜称门生，冀其荐达。缙绅亦利其呈课，以为笑端。适陈令经正试士，缙绅预言老童之状，令独标其名为一案，召语之曰：“汝的是奇才，不愧案首。惜汝齿长，留作来生未了事可也。”金逢人辄道令之知而不举，以为忌才，欲持卷讼之学道。众言：“令惜汝才，奈何仇之？”苦谕乃止。
余亲见此老数艺，犹记其“牛羊父母”题破云：“二兽归二亲，弟肆杀兄论也。”“校人烹之”破云：“校人方畜鱼之命，而必熟之焉。”又自言：“曾诣友人家，值会课，题为‘闵子骞冉伯牛’。众方搁笔，苦于难破，吾破之曰：‘四贤中二贤，德行中可取也。’友人见我二‘中’字切题，喜极，无不笑倒者。”
愚痴
顾恺之痴信小术。桓玄尝以一柳叶绐之，曰：“此蝉翳叶也。以自蔽，人不见己。”恺之引叶蔽己，玄佯眯而溺之。恺之信玄不见己，受溺而珍叶焉。
裴令公性慕禅林，往往挂衲，所生子女，多名“师女”、“僧儿”。潜令婢妾承事禅师，留其圣种。
则天内宴甚乐，河内王懿宗忽起奏曰；“臣急告君，子急告父！”则天大惊，引前问之。对曰“臣封物承前府家自征，近敕州县征送，大有损折。”则天怒曰：“朕诸亲会饮甚欢，汝是亲王，为三百户封，几惊杀我！”敕令曳下。
黄鲁直有痴弟，畜漆琴而不御，虫虱入焉。鲁直嘲之曰：“龙池生壁虱。”而未有对。鲁直之兄大临，见床下以溺器畜生鱼，问之，其弟也。大呼曰：“可对‘虎子养溪鱼’。”
昆山孙嘿斋名云，进士。乃孙性騃，己破家尽矣，唯余两坐杌。一日见携鳖过者，欲买而无钱，以一杌与换之。其人将杌售邻家，得米二斗。邻家意欲成对。其人曰：“易耳。”乃复以鳖往换。孙顿足曰：“何不早来，果有一杌，适已碎作薪，煮鳖矣！”
妒痴
李益有妒痴，闲妻妾过虐，每夜撒灰扃户，以验动静。
据小说：李十郎负霍小玉，其痴疾乃霍为祟而然。
昆山陈梧亭言：其邑某秀才亦有痴疾，而性更迂缓。夜在家，尝伏暗处，俟其妻过，据前拥之。妻惊呼，则大喜曰；“吾家出一贞妇矣！”一日，唤土工甚急，继之以怒。工方为大家治屋，屡辞不获，乃舍而就之。问何造作，指门内壁间一隙曰：“为塞此。”工愠曰：“拨忙而来，宜先其急者。”答曰：“汝何知？此隙虽小，间壁有瘦长汉，尽可钻入，吾是以汲汲也！”又岁中藏橘，腐溃不可食，乃携于桥栏上，每双数而掷之河中。人问曰：“既弃，何数为？”答曰：“虽弃物，亦要一见数目。”
爱痴
尾生与女子期于梁。女子不来，水至不去，抱梁柱而死。
万世情痴之祖。
</div>
    <div class="pagination">
<a href="古今笑史_page3.html">上一页</a><a href="古今笑史.html">1</a><a href="古今笑史_page2.html">2</a><a href="古今笑史_page3.html">3</a><span class="current-page">4</span><a href="古今笑史_page5.html">5</a><a href="古今笑史_page6.html">6</a><a href="古今笑史_page7.html">7</a><a href="古今笑史_page8.html">8</a><a href="古今笑史_page9.html">9</a><span>...</span><a href="古今笑史_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
