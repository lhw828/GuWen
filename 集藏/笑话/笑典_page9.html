<!DOCTYPE html>
<html>
<head>
    <meta charset="UTF-8">
    <title>笑典 - 第 9 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>笑典 - 第 9 页/共 39 页</h1>
    <div class="content">谢承书曰：公沙穆尝养猪，猪有病，使人卖之于市。语之言，如售，当告买者言病，贱取其直，不可言无病欺人，取贵价也。’卖猪者到市即售，亦不言病，其直过价。穆怪之，问其故，赍半直追以还买猪人。告语言，猪实病，欲贱卖，不图卖者相欺，乃取贵直’。买者言卖买私约，亦复辞钱不取。穆终不受钱而去也。”(《方术列传》注)

颇能令人见鬼耳

刘根者，颍川人也，隐居嵩山中。诸好事者，自远而至，就根学道。太守史祈以根为妖妄，乃收执诣郡，数之曰：汝有何术，而诬惑百姓？若果有神，可显一验事，不尔，立死矣。”根曰：“实无它异，颇能令人见鬼耳。”祈曰：促召之，使太守目睹，尔乃为明。”根于是左顾而啸，有顷，祈之亡父祖近亲数十人，皆返缚在前，向根叩头曰：小儿无状，分当万坐。”顾而叱祈曰：汝为子孙，不能有益先人，而反累辱亡灵，可叩头为吾陈谢。”祈惊惧悲哀，顿首流血，请自甘罪坐。根嘿而不应，忽然俱去，不知所在。(《方术列传》)

遽如许

后曹操出近郊，士大夫从者百许人，左慈乃为赍酒一升，脯一斤，手自斟酌，百官莫不醉饱。操怪之，使寻其故，行视诸垆，悉亡酒脯矣。操怀不喜，因坐上欲收杀之。慈乃却入壁中，霍然不知所在，或见于市者，又捕之。而市人皆变形与慈同，莫知谁是。后人逢慈于阳城山头，因复逐之，遂走入羊群。操知不可得，乃令就羊中告之曰：不复相杀，本试君术耳。”忽一老羝屈前两膝，人立而言曰：遽如许？”即竞往赴之，而群羊数百，皆变为羝，并屈前膝，人立云：遽如许？”遂莫知所取焉。(同上)

寺人严峻往从问受

典论曰：初，俭至之所，伏苓贾暴贵数倍。议即安平李覃，学其辟，食伏苓，饮寒水，寒中泄利，殆至殒命。后甘始来，众人无不鸱视狼顾，呼吸吐纳。军祭酒弘农董芬，为之过差，气闭不通，良久乃苏。左慈到，又竞受其补导之术。至寺人严峻，往从问受，奄竖真无事于斯术也。人之逐声，乃至于是也。”(同上注)

便辍讲而还

初，乡佐尝众中辱周党，党久怀之，后读春秋，闻复言雠之义，便辍讲而还，与乡佐相闻，期斗日。既交刃，而党为乡佐所伤，困顿。乡佐服其义，舆归养之，数日方苏，既悟而去。自此敕身修志，州里称其高。(《逸民列传》)

夺牛翁乃徵君也

韩康，博士公车连徵，不至。桓帝乃备玄纟熏之礼，以安车聘之。使者奉诏造康，康不得已，乃许诺。辞安车，自乘柴车，冒晨先使者发，至亭，亭长以韩徵君当过，方发人牛修道桥，乃见康柴车幅巾，以为田叟也，使夺其牛，康即释驾与之。有顷，使者至，夺牛翁乃徵君也，使者欲奏杀亭长，康曰：此自老子与之，亭长何罪？”乃止。康因道逃遁，以寿终。(同上)

味不存口

戴良少诞节，母喜驴鸣，良尝学之，以娱乐焉。及母卒，兄伯鸾居庐啜粥，非礼不行。良独食肉饮酒，哀至乃哭。而二人俱有毁容。或问良曰：子之居丧，礼乎？”良曰：然。礼所以制情佚也，情苟不佚，何礼之论？夫食旨不甘，故致毁容之实，若味不存口，食之可也。”论者不能夺之。(同上)

三国志

遂肥不能动

博物志曰：时京邑有一人，失其姓名，食兼十许人，遂肥不能动。其父曾作远方长吏官，徙送彼县，令故义传供食之，一二年中，一乡中辄为之俭。”(《魏志帝纪》注)

自谓侯身

明悼毛皇后，河内人也，黄初中，以选入东宫，明帝时为平原王，进御有宠，出入与同舆辇，及即帝位，以为贵嫔。太和元年，立为皇后。后父嘉，拜骑都尉。后弟曾郎中。后进嘉为奉车都尉，曾骑都尉，宠赐隆渥。顷之，封嘉博平乡侯，迁光禄大夫，曾驸马都尉，嘉本典虞车工，卒暴富贵，明帝令朝臣会其家饮宴，其容止举动甚蚩鎚，语辄自谓“侯身”，时人以为笑。(《后妃传》)

守此足以毕老

董卓筑坞，高与长安城埒，积为三十年储，云：事成，雄据天下；不成，守此足以毕老。”(《董卓传》)

绞粪汁饮之乃解

典略曰：李莈数设酒请郭，或留止宿，妻惧与莈婢妾奸而夺己爱，思有以离间之。会莈送馈，妻乃以豉为药。将食，妻曰：食从外来，倘或有故。”遂摘药示之，曰：一栖不二雄，我固疑将军之信李公也。”他日，莈复请，大醉。疑莈药之，绞粪汁饮之乃解。于是遂生嫌隙，而治兵相攻。(同上注)

欲作陷冰丸

九州春秋曰：初平中，焦和为青州刺史，黄巾寇暴，和不能，然军器尚利，战士尚众，而耳目侦逻不设，恐动之言妄至，望寇奔走，未尝接风尘，交旗鼓也。欲作陷冰丸沉河，令贼不得渡，祈群神，求用兵必利，蓍筮常陈于前，巫祝不去于侧，入见其清谈干云，出则浑乱，命不可知，州遂萧条，悉为邱墟也。(《吕布臧洪传》注)

自号为伯

英雄记曰：公孙瓒统内外，衣冠子弟有材秀者，必抑困，使在穷苦之地，或问其故，答曰：‘今取衣冠家子弟及善士富贵之，皆自以为职当得之，不谢人善也。’所宠遇骄恣者，类多庸儿，若故卜数师刘纬台、贩缯李移子、贾子乐何当第三人，与之定兄弟之誓，自号为伯，三人者为仲、叔、季，富皆巨亿。或取其女以配己子。常称古者曲周灌、婴之属以譬也。”(《公孙瓒传》注)

兔不从

典略曰：眭固字白兔，既杀杨丑，军屯射犬，时有巫诫固曰：将军字兔，而此邑名犬，兔见犬，其势必惊，宜急移去。’兔不从，遂战死。”(《张杨传》注)

太傅患不可复济

魏末传曰：曹爽等令李胜辞宣王，并伺察焉。宣王见胜，胜自陈无他功劳，横蒙时恩，当为本州诣阁拜辞，不悟加恩，得蒙引见。宣王令两婢侍边持衣，衣落，复上指口，言渴求饮，婢进粥，宣王持杯饮粥，粥皆流出沾胸，胜愍然为之涕泣，谓宣王曰：今主上尚幼，天下恃赖明公，然众情谓明公方旧风疾发，何意尊体乃尔。”宣王徐更宽言，才令气息相属，说：年老沈疾，死在旦夕，君当屈并州，并州近胡，好善为之，恐不复相见，如何？”胜曰：当还忝本州，非并州也。”宣王乃复阳为昏谬曰：君方到并州，努力自爱。”错乱其辞，状如荒语，胜复曰：当忝荆州，非并州也。”宣王乃若微悟者，谓胜曰：懿年老意荒忽，不解君言。今还为本州刺史，盛德壮烈，好建功勋。今当与君别，自顾气力转微，后必不更会，因欲自力，设薄主人，生死共别。令师昭兄弟结君为友，不可相舍去，副懿区区之心。”因流涕哽咽，胜亦长叹，答曰：辄当承教，须待命。”胜辞出，与爽等相见，说：太傅语言错误，口不摄杯，指南为北。又云：吾当作并州’，吾答言当还为荆州，非并州也。徐徐与语，有识人时，乃知当还为荆州耳。又欲设主人祖送，不可舍去，宜须待之。”更向爽等垂泪云：太傅患不可复济，令人怆然。”(《曹真传》注)

以易饼耳

魏略曰：丁谧父裴，字文侯。初，裴随太祖，太祖以裴乡里，特饶爱之。裴性好货，数请求犯法，辄得原宥，参典军校尉，总摄内外，每所陈说，多见从之。建安末，太祖征吴，裴随行，自以

家牛羸困，乃私易官牛，为人所白，被收送狱夺官。其后，太祖问裴曰：文侯印绶所在？’裴亦知见戏，对曰：以易饼耳。’太祖笑，顾谓左右曰：东曹毛掾，数白此家，欲令我重治，我非不知此人不清，良有以也。我之有裴，譬如人家有盗狗，而善捕鼠，盗虽有小损，而完我囊贮。’遂复裴官，听用如初。”(同上注)

二虎衔雷公

世语曰：初，曹爽梦二虎衔雷公，雷公若二升鰕，放著庭中，爽恶之，以问占者灵台丞马训，曰：忧兵。”训退告其妻曰：爽将以兵亡，不出旬日’”。(同上注)

取笔蹋坏之

魏略苛吏传：王思性少信，时有吏父病笃，近在外舍，自白求假，思疑其不实，发怒曰：世有思妇病母者，岂此谓乎？’遂不与假。吏父明日死，思无恨意，其为刻薄类如此。思又性急，尝执笔作书，蝇集笔端，驱去复来，如是再三。思恚怒，自起逐蝇，不能得，还取笔掷地，蹋坏之。”(《梁习传》注)

掘地求钱

魏略苛吏传：又有高阳刘类，历位宰守，苛慝尤甚，以善修人事，不废于世。嘉平中，为弘农太守，吏二百余人，不与休假，专使为不急，过于轻重，辄脁其头，又乱杖挝之，牵出复入，如是数四。乃使人掘地求钱，所在市里，皆有孔穴。”(同上注)

二狗逐猪

魏略苛吏传：刘类尝案行，宿止民家，民家二狗逐猪，猪惊走，头插栅间，号呼良久。类以为外人吏擅共饮食，不复征察，便使伍百曳五官掾孙弼入，顿头责之，弼以实对，类自愧不详，因托问以他事。”(同上注)

大应称诺

魏略曰：游楚为人短小而大声，自为吏，初不朝觐，被诏登阶，不知仪式。帝令侍中赞引，呼‘陇西太守前’，楚当言‘唯’，而大应称‘诺’。帝顾之而笑，遂劳勉之。”(《张既传》注)

著孚绔去

魏略曰：贾逵世为著姓，少孤家贫，冬常无绔，过其妻兄柳孚宿，其明无何，著孚绔去。故时人谓之通健。”(《贾逵传》注)

须髯悉张

初，苏则及临淄侯植闻魏氏代汉，皆发服悲哭。文帝闻植如此，而不闻则也。帝在洛阳，尝从容言曰：吾应天受禅，而闻有哭者，何也？”则为见问，须髯悉张，欲正论以对，侍中傅巽掐则曰：不谓卿也。”于是乃止。(《苏则传》注)

执虎子

魏略曰：旧仪，侍中省起居，故俗谓之执虎子。始苏则同郡吉茂者，是时仕甫历县令，迁为冗散，茂见则嘲之曰：仕进不止，执虎子。’则笑曰：我诚不能效汝蹇蹇驱鹿车驰也。’”(《苏则传》注)

号为阿九

</div>
    <div class="pagination">
<a href="笑典_page8.html">上一页</a><span>...</span><a href="笑典_page4.html">4</a><a href="笑典_page5.html">5</a><a href="笑典_page6.html">6</a><a href="笑典_page7.html">7</a><a href="笑典_page8.html">8</a><span class="current-page">9</span><a href="笑典_page10.html">10</a><a href="笑典_page11.html">11</a><a href="笑典_page12.html">12</a><a href="笑典_page13.html">13</a><a href="笑典_page14.html">14</a><span>...</span><a href="笑典_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
