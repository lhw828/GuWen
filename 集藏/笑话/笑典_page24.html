<!DOCTYPE html>
<html>
<head>
    <meta charset="UTF-8">
    <title>笑典 - 第 24 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>笑典 - 第 24 页/共 39 页</h1>
    <div class="content">崔赡性简傲，以才地自矜，所与周旋，皆一时名望。在御史台，恒宅中送食，备尽珍羞，别室独冫食，处之自若。有一河东人士，姓裴，亦为御史，伺赡食，便往造焉，赡不与交言，又不命匕箸，裴坐观赡食罢而退，明日，自携匕箸，恣情饮啖，赡谓曰：我初不唤君食，亦不共君语，遂能不拘小节。昔刘毅在京口，冒请鹅炙，岂亦异是，君定名士。”于是每与之同食。(同上)

敝衣冠骑驴而至

崔聘聘陈还，授员外散骑侍郎，以聋，常得无事，一醉辄八日。越国公杨素时方贵幸，重门地，为子玄纵娶其女为妻，聘礼甚厚，亲迎之始，公卿满坐，素令骑迎之。敝衣冠骑驴而至，素推令上坐，礼甚倨，言又不逊，素忿然拂衣而起，竟罢坐。后数日，方来谢，素待之如初。诏授易州刺史，或言其未合，乃追停。语人曰：易州刺史何必胜道义。”(同上)

实痴实昏终得保存

王嶷字道长，魏孝文初为南部尚书，在任十四年，时南州多事，讼者填门，嶷性懦缓不断，终日昏睡。李讠斤、邓宗庆等号为明察，而二人终见诛戮，余十数人，或出或免，唯嶷卒得自保。时人语曰：实痴实昏，终得保存。”后封华山公，入为内都大官，卒。(《王宪列传》)

任马所之

王昕字元景，太尉汝南王悦辟为骑兵参军。旧事，王出则骑兵武服，持刀陪从，昕耻之，未尝肯依行列。悦好逸游，或驰骋信宿，昕辄弃还。后乃令骑兵在前，手为驱策，昕舍辔高拱，任马所之，左右言其诞慢，悦曰：府望唯在此贤，不可责也。”悦数散钱于地，令诸佐争拾之，昕独不拾，悦又散银钱以目昕，乃取其一。(同上)

我骂之极深

王昕雅好清言，词无浅俗。在东莱时，获杀其同行侣者，诘之未服，昕谓曰：彼物故不归，卿无恙而反，何以自明？”邢邵后见文襄说此言，以为笑乐。昕闻之，诣邵曰：卿不识造化。”还谓人曰：子才应死，我骂之极深。”顷之，又被谤。左迁阳平太守，在郡有称绩，文襄谓人曰：王元景殊获我力，由吾数戏之，其在吏事，遂为良二千石。”(同上)

以手撩胸而退

百官尝赐射，王中的，当得绢，为不书箭，有司不与。陶陶然曰：我今段可谓武有余文不足矣。”无子，齐孝昭帝将赐之妾，使小黄门就宅宣旨，皇后相闻妻，令妻答，妻终不言，以手撩胸而退，帝闻之笑。(同上)

亦是留连之一物

王性闲澹寡欲，虽王事鞅掌，而雅操不移。在并州虽戎马填门，未尝以事物为累，良辰美景啸咏遨游，登临山水，以话燕为事，人士谓之“方外司马”。诣晋祠赋诗曰：日落应归去，鱼鸟见留连。”忽有相王使召，不时至，明日，丞相西阁祭酒庐思道谓曰：昨被召已，朱颜得无以鱼鸟致怪？”缓笑曰：昨晚陶然，颇以酒浆被责，卿辈亦是留连之一物岂直在鱼鸟而已。”及晋阳陷败，与同志避周兵东北走，山路险回，惧有土贼，而温酒服膏，曾不一废，每不肯疾去，行侣尤之，曰：莫尤我，我行事若不悔，久作三公矣。”(同上)

我马尚在

王鰑字秀高，少立名行，为士友所称。遭母忧居丧，有至性，儒缓亦同诸兄。尝从文宣北征，乘黑马，旦蒙霜气，遂不复识，自言失马，虞侯为求觅不得，须臾日出，马体霜尽，系在幕前，方云：我马尚在。”为司徒掾，在府听午鼓，蹀躞待去，群寮嘲之曰：王七思归何太疾？”季高曰：“大鹏始欲举，燕雀何啾唧。”嘲者曰：谁家屋当头，铺首浪游逸。”于是喧笑，季高不复得言。(同上)

打像为誓

封述厚积财产，一无分馈，虽至亲密友，贫病困笃，亦绝于拯济，朝野物论甚鄙之。外貌方整，而不免请谒，回避进趣，颇致嗤骇。前妻河内司马氏，一息为娶陇西李士元女，大输财聘，及将成礼，犹竞悬违，述忽取所供养像对士元打像为誓，士元笑曰：封公何处常得应急像，须誓便用。”一息娶范阳卢庄之女，述又经府诉云：送骡乃嫌脚跛，许田则云碱薄，铜器又嫌古废。”皆为癑啬所及，每致纷纭。(《封懿列传》)

自许膏腴

宋弁字义和，西河介休人也。高祖恭，始家于广平列人焉。弁性矜好伐，自许膏腴，孝武以郭祚晋魏名门，从容谓弁曰：卿固当推郭祚之门。”弁笑曰：臣家未肯推祚。”帝曰：卿自汉魏以来，既无高官，又无俊秀，何得不推？”弁曰：臣清素自立，要尔不推。”侍臣出后，帝谓彭城王勰曰：弁人身自不恶，乃复欲以门户自矜，殊为可怪。”(《宋隐列传》)

被处分为高崇妻

宋颖字文贤，位魏郡太守，纳货刘腾，腾言之，以为凉州刺史。颖前妻亡后十五年，颖梦见之，拜曰：新妇今被处分为高崇妻，故来辞君。”泫然流涕，及旦，见崇言之，崇后数日而卒。(同上)

断兵手以水浇之

宋鸿贵为定州北平府参军，送戍兵于荆州，坐取兵绢四百匹，兵欲告之，乃斩兵十人。又疏凡不达，见律令有枭首罪，乃生断兵手，以水浇之，然后斩决，寻坐伏法。时人哀兵之苦，笑鸿贵之愚。(同上)

又号齐须公

许美须，下垂至带，省中号长鬣公，齐文宣尝因酒酣，提须称美，以刀截之，唯留一握。惧，因不复敢长，人又号“齐须公”。(《许彦列传》)

瞎虎

谷楷有干局，稍迁奉车都尉，眇一目，性甚严忍，前后奉使，皆以酷暴为名，时人号曰：瞎虎。”累迁城门校尉，卒。(《谷浑列传》)

阴毛拂踝

郦范解青州还京也，夜梦阴毛拂踝，他日说之，时齐人有占梦者史武进云：公豪盛于齐下矣，使君临抚东秦，道光海岱，必当重牧全齐，再禄营邱矣。”范笑答曰：吾将为卿必验此梦。”后果如言。(《郦范列传》)

问龙所在

源师字践言，幼得名，明辩有识悟，尤以吏事自许。仕齐为尚书左外兵郎中，又摄祠部，后属孟夏，以龙见请雩，时高阿那肱为录尚书事，谓为真龙出见，大惊喜，问龙所在，云作何颜色。师整容云：此是龙星初见，依礼当雩祭郊坛，非谓真龙，别有所降。”阿那肱忿然作色曰：汉儿多事，强知星宿，祭事不行。”师出，窃叹曰：国家大事，在祀与戎，礼废也，其能久乎，齐亡无日矣。”(《源贺列传》)

戾手臂

刘昶好犬马，爱武事，入魏历纪，犹布衣皂冠，同凶素之服。然呵骂僮仆，音杂夷夏，虽在公坐，诸王每侮弄之，或戾手砫臂，至于痛伤，笑呼之声，闻于御听；孝文每优假之，不以怪同。(《刘昶列传》)

有规检祢衡

邢邵尝戏卢询祖曰：卿少年才学富盛，戴角者无上齿，恐卿不表。”对曰：询祖初闻此言，实怀惕惧，见丈人苍苍在鬓，差以自安。”邵甚重其敏赡。既有口辩，好臧否人物，众共嫉之，言其淫于从妹。宗人思道谓曰：大夏何为招四海议？”询祖曰：骨肉还相残，何况执玉帛者？”万国与思道俱为北州人俊，魏收扬誉思道，而以询祖为不及。询祖谓人曰：见未能高飞者，借其羽毛，知逸势冲天者，翦其翅翮。”既诸毁谤日至，素论皆薄其为人。长广太守邢子广曰：询祖

有规检祢衡，思道无冰眣文举。”(《卢观列传》)

并求敕浩注礼传

著作令史闵湛郄鉽性巧佞，为崔浩信待，见浩所注诗书论语及易，遂上疏曰：马郑王贾，不如浩之精微，请收藏境内诸书，班浩所注，并求敕浩注礼传。”浩亦荐湛有著作才。(《高允列传》)

夜常久语不寝

高慎字仲密，前妻吏部郎中崔暹妹，为慎弃。暹时为齐文襄委任，乃为暹高嫁其妹，礼夕，亲临之。慎后妻赵郡李徽伯女也，艳且慧兼工书记，善骑乘。慎之为沧州，甚重沙门显公，夜常久语不寝。李氏患之，眐之于慎，遂被拉杀。文襄闻其美，挑之，不从，衣尽破裂。李以告慎，慎由是积恨，且谓暹眐己为御史中尉，遂罕所纠劾，多行纵舍。神武嫌责之，弥不自安，出为北豫州刺史，遂据武牢降西魏，妻子尽见禽，文襄盛服见其妻乃从焉。(同上)

以儿投鼎中

高昂字敖曹，其母张氏，始生一男，二岁，令婢为汤，将浴之。婢置而去，养猿系解，以儿投鼎中，烂而死。张使积薪于村外，缚婢及猿焚杀之，扬其灰于漳水，然后哭之。昂性似其母。(同上)

今被压竟知为人否

高昂兄乾求博陵崔圣念女为婚，崔氏不许，昂与兄往劫之，置女村外，谓兄曰：何不行礼？”于是野合而归。乾及昂等并劫掠，父次同常系狱中，唯遇赦乃出。次同语人曰：吾四子皆五眼，我死后岂有人与我一锹土邪？”及次同死，昂大起冢，对之曰：老公子生平畏不得一锹土，今被压，竟知为人否？”(同上)

祭河伯

神武以高昂为西南道大都督，径取商洛。昂渡河，祭河伯曰：河伯水中之神，高敖曹地上之虎，行经君所，故决酹。”(同上)

性好为诗

高昂尝诣相府，欲直入，门者不听，昂怒引弓射之，神武知而不责。性好为诗，言甚鄙陋，神武每容之。(同上)

持一壶酒往光州劝之

高季式豪率好酒，又恃举家勋功，不拘检节。与光州刺史李元忠生平游款，在济州夜饮，忆元忠，开城门，令左右乘驿马持一壶酒往光州劝之。朝廷知而容之。兄慎叛后，少时解职。黄门郎司马消难，左仆射子如之子，又是神武土胥，势盛当时，因退食暇，寻季式酣歌，留宿旦日，重门并关，消难固请去，季式曰：君以地势胁我邪？”消难拜谢请出，终不见许，酒至不肯饮，季式索车轮括消难颈，又更索一车轮自括颈，引满相劝，消难不得已，笑而从之，方俱脱车轮，更留一宿，及消难出，方具言之。(同上)

</div>
    <div class="pagination">
<a href="笑典_page23.html">上一页</a><span>...</span><a href="笑典_page19.html">19</a><a href="笑典_page20.html">20</a><a href="笑典_page21.html">21</a><a href="笑典_page22.html">22</a><a href="笑典_page23.html">23</a><span class="current-page">24</span><a href="笑典_page25.html">25</a><a href="笑典_page26.html">26</a><a href="笑典_page27.html">27</a><a href="笑典_page28.html">28</a><a href="笑典_page29.html">29</a><span>...</span><a href="笑典_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
