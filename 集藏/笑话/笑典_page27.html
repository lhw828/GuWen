<!DOCTYPE html>
<html>
<head>
    <meta charset="UTF-8">
    <title>笑典 - 第 27 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>笑典 - 第 27 页/共 39 页</h1>
    <div class="content">骑牛从军

王诵弟衍字文舒，名行器艺，亚于诵，位光禄大夫、廷尉卿、扬州刺史、大中正、度支七兵二尚书、太常卿，出为散骑常侍、西兖州刺史，为朱仲远所禽，以其名望不害，令骑牛从军，久乃见释，还洛，孝静初，位侍中，卒敕给东园秘器，赠尚书令司徒公，谥曰文献。(《王肃列传》)

卢八问讯刘二

齐文宣崩，文士并作挽歌，杨遵彦择之，员外郎卢思道用八首，刘逖用二首，余人多者不过三四，中书郎李戏逖曰：卢八问讯刘二。”逖衔之。乾明元年，兼员外散骑常侍，使策梁主萧庄，还兼三公郎中。武成时，和士开宠要，逖附之，正授中书侍郎，入典机密，时李献赋，言天保中被谗，逖摘其文奏曰：诽谤先朝大不敬。”武成怒，大加鞭朴，逖喜，复前恨曰：高捶两下，执鞭一百，何如呼刘二时。”(《刘芳列传》)

黄扁瓜少师

郭祚为侍中金紫光禄大夫，并州大中正，迁尚书右仆射，领太子少师，曾从幸东宫，魏明帝幼弱，祚持一黄扁瓜出奉之。时应诏左右赵桃弓与御史中尉王显迭相唇齿，深为帝所信，祚私事之，时人谤祚者号为桃弓仆射，黄扁瓜少师。(《郭祚列传》)

下殿就视而答

淮南太守杨纟林，尝与十余人同来谒见，隋炀帝问谒者大夫张乾威曰：其首立者为谁？”乾威下殿就视而答曰：淮南太守杨纟林。”帝谓乾威曰：卿为谒者大夫，而乃不识参见人，何也？”乾威对曰；臣非不识杨纟林，但虑不审所以，不敢轻对。石建数马足，盖慎之至。”帝甚嘉之。(《张彝列传》)

牛象斗于江南

魏孝昌之后，天下多务，世人竞以吏工取达，文学大衰，司州中从事宋游道以公断见知，时与通直常侍邢昕嘲谑，昕谓之曰：世事同知文学外。”游道有惭色。兴和中，以本官副李象使于染，昕好忤物，人谓之牛，是行也，议者谓之牛象斗于江南。(《邢峦列传》)

买黄纸写而送之

袁翻祖莹，位望通显，文笔之美，见称先达，以邢邵藻思华赡，深共嫉之。每洛中贵人拜职，多凭邵为谢章表，尝有一贵胜，初授官，大事宾食，翻与邵俱在坐，翻意主人托其为让表，遂命邵作之，翻甚不悦，每告人云：邢家小儿常客作表章，自买黄纸，写而送之。”邵恐为翻所害，乃辞以疾。(同上)

昼入内阁为狗所吠

邢子才有斋不居，坐卧恒在一小屋，果饵之属，或置之梁上，宾至下而取啖。天姿质素，特安异同，士无贤愚，皆能倾接。对这或解衣觅虱，且与剧论。有书甚多，而不甚雠校，见人校书，笑曰：何愚之甚，天下书至死读不可鮂，焉能始复校此？”日思误书，更是一适。妻弟李季节，才学之士，谓子才曰：世间人多不聪明，思误书，何由能得？”子才曰：若思不能得，便不劳读书。”与妇甚疏，未尝内宿，自云：尝昼入内阁，为狗所吠。”言毕便抚掌大笑。性好论赏，又不能闲，独公事归休，恒须宾客自伴。(同上)

说思安被害之苦

定州流人解庆宾史弟，坐事俱徒扬州，弟思安背役亡归，庆宾惧后役追责，规绝名贯，乃认城外死尸，诈称其弟为人所杀，迎归殡葬，颇类思安，见者莫辨。又有女巫阳氏，自云见鬼，说思安被害之苦，饥饿之意。庆宾又诬疑同军兵苏显甫李盖等所杀，经州讼之，二人不胜楚毒，各自疑引，狱将决竟，侍中都督江西诸军事李崇疑而停之，密遣二人非州内所识者，伪从外来，诣庆宾告曰：仆住在北州，比有一人见过寄宿，夜中共语，疑其有异，便即诘问，乃云是流兵背役，姓解字思安，时欲送官，苦见求及，称有兄庆宾今住扬州相国城内，嫂姓徐，君脱矜悯，为往告报，见申委屈，家兄闻此，必重相报，今但见质，若往不获，送官何晚，是故相造，指申此意，君欲见顾几何，当放贤弟，若其不信，可见随看之。”庆宾怅然失色，求其少停。此人具以报崇，摄庆宾问

之，伏引，更问盖等，乃云自诬，数日之间，思安亦为人缚送，崇召女巫视之，鞭笞一百。(《李崇列传》)

善用三短

李谐为人短小六指，因瘿而举颐，因跛而缓步，因謇而徐言，人言李谐善用三短。(同上)

艺眉有效然后树须

李庶生而天阉，崔谌调之曰：教弟种须，以锥鮂刺作孔，插以马尾。”庶曰：先以此方，回施贵族，艺眉有效，然后树须。”世谓谌门有恶疾，以呼沱为墓田，故庶言及之。邢子才在傍大笑。(同上)

窃言羊车鹿车何所迎

李若聪敏，颇传家业，风采词令，有声邺下。坐兄庶事徒临海，乾明初追还，后兼散骑常侍，大被亲狎，加仪同三司。若性猾稽，善讽诵，数奉旨咏诗，并使说外间世事可笑乐者，凡所话言，每多会旨。尝在省中趋而前却，对答学奏事之象，和士开闻而奏之。齐武成帝每狎弄之，武成以斛律金旧老，每朝赐羊车上殿，金曾使人奏启，若为舍人，误奏云在阙下，诏命出羊车，若重思，知金不至窃言羊车鹿车何所迎。帝闻亦笑而不责。又帝于后园讲武，令若为吴将，皇后皆出，引若当前，观其进止俯仰，事罢，遣使谢之，厚加赏赐。韩长鸾等忌恶之，密眐其短，坐免官，未几，诏复本官。隋开皇中，卒于秦王府谘议。(同上)

百三郡国诗

魏太和中，崔光依宫商角徵羽本音而为五韵诗，以赠李彪，彪为十二次诗以报光，光又为百三郡国诗以答之，国别为卷，为百三卷焉。(《崔光列传》)

并以刀剑自卫

崔僧深坐兄僧与沙门法秀谋反，徒薄骨律镇，后位南青州刺史，元妻房氏，生子伯马伯骥，后薄房氏，纳平原杜氏，与俱徒，生四子，伯凤祖龙祖螭祖虬。僧深得还之后，绝房氏，遂与杜氏及四子寓青州。伯马伯骥与母房居冀州，虽往来父间，而心存母氏，孝慈之道，顿阻一门。僧深卒，伯马奔赴，不敢入家，寄哭寺门。祖龙刚躁，与兄伯马讼嫡庶，并以刀剑自卫，若怨雠焉。(《崔亮列传》)

惜钱不买

崔和位平昌太守，家巨富，而性吝，埋钱数百斛。其母李春思堇，惜钱不买。子轨字启则，盗钱百万，背和亡走。(同上)

以身为婢

裴植母，夏侯道迁姊也，性甚刚峻，于诸子皆如严君，长成后非衣蝁不见，小有罪过，必束带伏门，经五三日乃引见之，督以严训，唯少子愆得以常服见之，旦之温。植在瀛州也，其母年逾七十，以身为婢，自施三宝布衣麻，手执箕帚，于沙门寺洒扫。植弟瑜粲行，并亦奴仆之服，泣涕而从，有感道俗，诸子各以布帛数百赎免，其母于是出家为比邱，入嵩高，积岁及还家。(《裴叔业列传》)

不以沾濡改节

裴粲曾诣清河王怿，下车始进，便属暴雨，粲容步舒雅，不以沾濡改节，怿乃令人持盖覆之，叹谓左右曰：何代无奇人。”性好释学，亲升讲座，虽持义未精，而风韵可重，但不涉经史，终为知音所轻。(同上)

仆白君

魏孝武初，裴粲出为骠骑大将军、胶州刺史，属时亢旱，士人劝令祷于海神，粲惮违众人，乃为祈请，直据胡床举杯曰：仆白君”。左右云：前后例皆拜谒。”粲曰：王岳视三公，四渎视诸侯，安有方伯致礼海神？”卒不肯拜。(同上)

岂有此理

裴粲为胶州，时青州叛贼耿翔寇乱三齐，粲唯高谈虚论，不事防御之术，翔乘其无备，掩袭州城，左右白言贼至，粲云：岂有此理？”左右又言已入州门，粲乃徐云：耿王可引上厅事，其余部众，且付城人。”寻为翔害，送首于梁。(同上)

纵闻亦不解

柳远字季云，性粗放，无拘检，时人或谓之柳癫。好弹琴，耽酒，时有文咏。魏孝武初，除仪同开府参军事，放情琴酒之间，每出行返，家人或问消息，答云：无所闻，纵闻亦不解。”后客游卒。(同上)

大饮溺衣如此

夏侯道迁不聘正室，唯有子数人，长子，字元廷，历镇远将军、南兖州大中正。性好酒，居丧不戚，醇醪肥鲜，不离于口，沽买饮啖，多所费用。父时田园货卖略尽，人间债犹数千余匹，谷食至常不足，弟妹不免饥寒。初，道迁知好酒，不欲传授国封，未亡前，忽梦见征虏将军房世宝至其家厅事，与其父坐，屏人密言，心惊惧，谓人曰：世宝为官，少间必击我也。”寻有人至云：官呼郎。”随召即去，遣左右杖之二百，不胜楚痛大叫，良久乃悟，流汗彻于寝具。至明，前京城太守赵卓诣之，见其衣湿，谓曰：卿昨夜当大饮，溺衣如此。”乃具陈所梦。先是旬余，秘书监郑道昭暴病卒，闻谓卓曰：人生何常，唯当纵饮。”于是昏酣遂甚，梦后二日，不能言，针之乃得语，而犹虚劣，俄闷而死。洗浴者视其尸体，大有杖处，青赤隐起，二百下许。赠钜鹿太守。初，与南人辛谌庾遵江文遥等，终日游聚，酣饮之际，恒相谓曰：人生局促，何殊朝露，坐上相看，先后间耳，脱有先亡者，于良辰美景，灵前饮宴，倘或有知，庶共歆飨。”及亡后，三月上已，诸人相率至灵前，仍共酌饮。时日晚天阴，室中微暗，咸见在坐，衣服形容，不异平昔，时执杯酒，似若献酬，但无语耳。家客雍僧明心有畏恐，披帘欲出，便即僵仆，状若被殴。从兄欣宗云：今是节日，诸人忆弟畴昔之言，故来共饮，僧明何罪而被嗔责？”僧明便悟，而欣宗鬼语，如平生，并怒家人，皆得其罪，又发阴私窃盗，咸有次绪。(《夏侯道迁列传》)

令观者改容也

李元护为齐州刺史，三年卒，病前月余，京师无故传其凶问，又城外送客亭柱，有人书曰：“李齐州死。”纲佐饯别者，见而拭之，后复如此。元护妾伎十余，声色自纵，情欲既甚，支骨稍消，须长二尺，一时落尽，及将亡，谓左右曰：吾尝以方伯簿伍至青州，士女属目，若丧过东阳，不可不好设仪卫，哭泣尽哀，令观者改容也。”家人遵其诫。(《李元护列传》)

每自称六十九

傅永后为南兖州刺史，年逾八十，犹能驰射盘马奋稍，常讳言老，每自称六十九，还京，拜光禄大夫，卒赠齐州刺史。(《傅永列传》)

以斧斫出之于坎

傅永妻贾氏既葬永于东清河，永昔营宅兆葬父母于旧乡，贾于此强徙之，与永同处，永宗亲不能抑。葬已数十年矣，棺为桑枣根所束，去地尺余，甚为周固，以斧斫出之于坎，时人咸怪。(同上)

吾昨夜梦

傅融南徙渡河，家于磐阳，为乡闾所重，性豪侠，有三子，灵庆灵根灵越，并有才力，融以自负，谓足为一时之雄，尝谓人曰：吾昨夜梦有一骏马，无堪乘者，人曰：何由得人乘？’有一人曰：唯傅灵庆堪乘此马。’又有弓一张，亦无人堪引，人曰：唯有傅灵根可弯此弓。’又有数纸文书，人皆读不能解，人曰：唯有傅灵越可解此文。’”融谓其三子文武才干，以驾驭当世，常从容谓乡人曰：汝闻之不鬲之子有三灵，此图谶文也。”好事者然之，故豪勇士多相归附。(《傅竖眼列传》)

身服布裳而婢妾纨绮

</div>
    <div class="pagination">
<a href="笑典_page26.html">上一页</a><span>...</span><a href="笑典_page22.html">22</a><a href="笑典_page23.html">23</a><a href="笑典_page24.html">24</a><a href="笑典_page25.html">25</a><a href="笑典_page26.html">26</a><span class="current-page">27</span><a href="笑典_page28.html">28</a><a href="笑典_page29.html">29</a><a href="笑典_page30.html">30</a><a href="笑典_page31.html">31</a><a href="笑典_page32.html">32</a><span>...</span><a href="笑典_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
