<!DOCTYPE html>
<html>
<head>
    <meta charset="UTF-8">
    <title>文心雕龙义证 - 第 21 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文心雕龙义证 - 第 21 页/共 231 页</h1>
    <div class="content">至于光武之世〔一〕，笃信斯术〔二〕，风化所靡，学者比肩〔三〕，沛献集纬以通经〔四〕，曹褒撰谶以定礼〔五〕，乖道谬典〔六〕，亦已甚矣。

〔一〕　《校注》：「『于』，唐写本无。按此为承上叙述之辞，『
于』字不必有，当据删。」

〔二〕　《训故》：「《东观汉记》：光武避正殿读谶，坐庑下，浅露，中风，苦咳也。」

　　　　　　《集注》：「《后汉书光武帝纪》：『建武十七年二月乙亥晦，日有食之。』注：『《东观记》曰：上以日食避正殿，读图谶，多御坐庑下，浅露，中风发疾，苦眩甚。左右有白大司马史，病苦如此，不能动摇，自强从公。出乘以车，行数里，病差。』《景丹传》：『世祖即位，以谶文用平狄将军孙咸行大司马。』注：『《
东观记》载谶文曰「孙咸征狄」也。』……《郑兴传》：『帝尝问兴郊祀事曰：吾欲以谶断之，何如？兴对曰：臣不为谶。帝怒曰：卿之不为谶，非之耶？兴惶恐曰：臣于书有所未学，而无所非也。帝意乃解。』《桓谭传》：『是时，帝方信谶，多以决定嫌疑。……其后有诏会议灵台所处，帝谓谭曰：吾欲谶决之。何如？谭默然良久曰：臣不读谶。帝问其故，谭复极言谶之非经。帝大怒曰：桓谭非圣无法。将下斩之。谭叩头流血，良久乃得解。』」《时序》篇有云：「自哀平陵替，光武中兴，深怀图谶，颇略文华。」

　　　　　　《注订》：「《后汉书光武帝纪》：「宛人李通等，以图谶说光武云：刘氏复起，李氏为辅。』又：『光武先在长安时，同舍生强华，自关中奉《赤伏符》曰：刘秀发兵捕不道，四夷云集龙斗野，四七之际火为主。』又中元元年：『是岁初起明堂、灵台、辟雍，乃北郊兆域，宣布图谶于天下。』谶，符命之书。谶，验也，言为王者受命之征验也。据是知东汉之世，所以笃信斯术，其原起如是。」

〔三〕　《集释稿》：「《毛诗序》：『风，风也，教也；风以动之，教以化之。』」

　　　　　　《后汉书方术传序》：「汉自武帝颇好方术，天下怀协道艺之士，莫不负策抵掌，顺风而屈焉。后王莽矫用符命，及光武尤信谶言，士之赴趋时宜者，皆骋驰穿凿，争谈之也。……自是习为内学，尚奇文，贵异数，不乏于时矣。」李贤注：「内学，谓图谶之书，其事秘密，故称内。」《缀补》：「《艺文类聚》二十、《御览》四百二并引《申子》：『千里有贤者，是比肩而立也。』《战国策齐策》：『千里而一士，是比肩而生。』」

　　　　　　《申鉴俗嫌》篇：「世称纬书仲尼之作也。」明黄省曾注：「光武之世，笃信斯术，学者风靡；是以桓谭张衡辈，常发其虚伪矣。」

〔四〕　《玉海》卷六十三引此文，于本句下注云：「《沛王通论》。」《训故》：「《后汉书》：沛献王辅，光武之子，好经书，善说《京氏易》、《孝经》、《论语》传及图谶，作《五经论》，时号之曰《沛王通论》。」按此见《沛献王辅传》。

　　　　　　《时序》篇：「沛王振其《通论》。」

〔五〕　唐写本「撰」作「选」。《校注》：「按唐写本是。『选谶』，即《后汉书》本传所谓『杂以《五经》谶记之文』之意。若作『
撰』，则非其指矣。」

　　　　　　《校证》：「唐写本『撰』作『选』，古通。《史记司马相如传》：『历撰列辟。』集解引徐广曰：『撰，一作选。』是其证。又何允中本、日本活字本、冈本『撰』作『制』。」桥川时雄：「撰、选两是。」

　　　　　　梅注：「褒字叔通。」又「褒，鲁国薛人。后汉章和元年，帝令小黄门持班固所上叔孙通《汉仪》十二篇，敕褒依礼条正，乃次序礼事，杂以《五经》谶记之文，撰次天子至于庶人冠婚吉凶始终制度，以为百五十篇。」按此见《后汉书曹褒传》。

　　　　　　朱X先等笔记：「先有今文学派，后有纬书，故以之通经定礼。」

〔六〕　斯波六郎：「沛献与曹褒事，足可证后汉之『乖道谬典』。」

是以桓谭疾其虚伪〔一〕，尹敏戏其深瑕〔二〕，张衡发其僻谬〔三〕，荀悦明其诡诞〔四〕，四贤博练，论之精矣〔五〕。

〔一〕　《玉海》卷六十三引，于此句下注云：「谭上疏：『巧慧小才伎数之人，矫称谶记。』」

　　　　　　《训故》：「《后汉书》：桓谭字君山，沛国相人，宋弘荐为议郎给事中。时光武信谶，多以决定嫌疑。谭上疏以巧慧小才伎数之人，增益图书，矫称谶记，以欺误人主，宜抑远之。」

　　　　　　范注：「《后汉书桓谭传》载谭论谶事，录之如左：『是时帝方信谶，多以决定嫌疑。……谭复上疏曰：「凡人情忽于见事而贵于异闻，观先王之所记述，咸以仁义正道为本，非有奇怪虚诞之事。盖天道性命，圣人所难言也。自子贡以下，不得而闻，况后世浅儒，能通之乎？今诸巧慧小才伎数之人，增益图书，矫称谶记，以欺惑贪邪，诖误人主，焉可不抑远之哉！臣谭伏闻陛下穷折方士黄白之术，甚为明矣；而乃欲听纳谶记，又何误也！其事虽有时合，譬犹卜数只偶之类，陛下宜垂明听、发圣意，屏群小之曲说，述《五经》之正义，略雷同之俗语，详通人之雅谋。」帝省奏，愈不悦。』」

〔二〕　《校证》：「何校黄注并云：『戏，疑作巇。』（纪本误『
●』）案《鬼谷子》有《抵巇》篇。巇，罅也，此黄改字所本。寻《
后汉书儒林传》：『敏因其阙文增之曰：「君无口，为汉辅。」』此所谓戏也。《谐讔》篇：『谬辞抵戏。』《时序》篇：『戏儒简学』，用法正与此同，无事献疑也。」

　　　　　　《训故》：「《后汉书》：尹敏，字幼季，南阳人。历官谏议大夫。」

　　　　　　《札记》：「案『戏』字不误。《后汉书儒林传》曰：『帝以敏博通经记，令校图谶，使蠲去崔发所为王莽箸录次比。敏对曰：谶书非圣人所作，其中多近鄙别字，颇类世俗之辞，恐疑误后生。帝不纳。敏因其阙文增之曰：君无口，为汉辅。帝见而怪之，召敏问其故。敏对曰：臣见前人增损图书，敢不自量，窃幸万一。帝深非之。』此文所谓戏，即增阙事也。」

　　　　　　《玉海》卷六十三引此，句下注云：「敏曰：『谶书非圣人所作，颇类世俗之辞。』」

　　　　　　「深瑕」，唐写本作「浮假」。

　　　　　　《校释》：「盖敏欲开悟光武，使知图谶本前人浮伪之所，不可信，故戏增阙文也。」

　　　　　　赵万里《校记》：「案此文与上句『桓谭疾其虚伪』相对成文，则唐本作浮假是也。」

　　　　　　斯波六郎：「『戏其深瑕』不可解。唐写本作『浮假』，当从之。『浮假』者，无根据之意也。……『君无口』，实为『尹』。」

　　　　　　《校注》：「按唐写本是。『浮假』，谓其虚而不实也。《丽辞》篇：『浮假者无功。』亦以『浮假』连文。」

〔三〕　《玉海》卷六十三引此句，注云：「衡以图纬虚妄，非圣人之法，上疏宜禁绝之。」

　　　　　　《训故》：「《后汉书》：张衡字平子，南阳西鄂人。永和初，迁侍中。衡以刘向父子领校秘书，并无谶记，成、哀之后，始闻之，殆必虚伪之徒，要取世资者为之。」

　　　　　　《后汉书张衡传》：「初，光武善谶，及显宗、肃宗，因祖述焉。自中兴之后，儒者争学图纬，兼复附以妖言。衡以图纬虚妄，非圣人之法，乃上疏曰：『……立言于前，有征于后，故智者贵焉，谓之谶书。谶书始出，盖知之者寡。……成、哀之后，乃始闻之。《尚书》尧使鲧理洪水，九载绩用不成，鲧则殛死，禹乃嗣兴。而《春秋谶》云：「共工理水。」凡谶皆云黄帝伐蚩尤，而《诗谶》独以为蚩尤败，然后尧受命。《春秋元命苞》中有公输班与墨翟，事见战国，非春秋时也。又言别有益州。益州之置，在于汉世，其名三辅诸陵，世数可知。至于图中讫于成帝，一卷之书，互异数事。圣人之言，埶无若是，殆必虚伪之徒，以要世取资。往者侍中贾逵擿谶互异三十余事，诸言谶者皆不能说。……此皆欺世罔俗，以昧埶位，情伪较然，莫之纠禁。且律历、卦候、九宫、风角，数有征效，世莫肯学，而竞称不占之书，譬犹画工恶图犬马而好作鬼魅，诚以实事难形，而虚伪不穷也。宜收藏图谶，一禁绝之，则朱紫无所眩，典籍无瑕玷矣。』」

　　　　　　斯波六郎：「『僻谬』，意为不合于经典之伪语。张衡在上顺帝请禁绝图谶书中，从《春秋谶》、《诗谶》、《春秋元命苞》等书中列举具例，以指摘其不合经典，相互矛盾之处。」

〔四〕　唐写本「诞」作「托」。

　　　　　　《玉海》卷六十三引此语作「诡诞」，下注云：「《申鉴俗嫌第三》：『世称纬书仲尼之作，臣悦叔父爽辨之，盖发其伪也。』」

　　　　　　《训故》：「《后汉书》：荀悦，字仲豫，颍川人，历官秘书监。悦《申鉴俗嫌》篇云：『世称纬书仲尼之作，臣叔父爽辨之，盖发其伪也。有起于中兴之前终张之徒之作乎。』」《校注》：「『诡托』即『终张之徒之作』之意。应……改『诞』为『托』。」

　　　　　　刘师培《谶纬论》（见乙巳年《国粹学报》文篇）：「
或以灾祥验行事，或以星象示废兴（见《春秋演孔图》、《诗纬》、《春秋文耀钩》、《春秋运斗枢》诸书）。四始五际（齐诗说），已失经义之真；六甲九宫（《春秋合诚图》），遂启杂占之学。是则前知自诩，格物未明，易蹈疑众之诛，允属诬天之学。复有仓圣四目，虞舜重瞳，丹凤含书（皆见《春秋元命苞》），赤龙纪瑞（《诗含神雾》），白云覆孔子之居，赤血辨鲁门之字（见《春秋演孔图》），亦复说邻荒谬，语类矫诬。此尹敏所由致疑，而君山所由耻习也。」

〔五〕　唐写本「论」字无。

　　　　　　《讲疏》：「上文所举『沛献集纬以通经，曹褒撰谶以定礼』乃东汉学者承受西汉今文经学杂糅阴阳谶纬的影响，此节所举桓谭、尹敏、张衡、荀悦四贤之『博练』，乃是继承刘歆古文经学的精神。」

　　　　以上为第三段，论纬书非孔子之作，又可分为四节：
　　　　「原夫图箓之见」至「序录而已」十四句，言孔子仅序录前圣符命。

　　　　　　「于是伎数之士」至「朱紫乱矣」十二句，言伎数之士多伪造纬书，是以真伪纷杂，难以区别。

　　　　「至于光武之世」至「亦以甚矣」八句，述后汉纬书之盛。
　　　　「是以桓谭疾其虚伪」至「论之精矣」六句，列举后汉四贤对纬书的批判。

若乃羲、农、轩、皞之源〔一〕，山渎锺律之要〔二〕，白鱼赤乌之符〔三〕，黄银紫玉之瑞〔四〕，事丰奇伟，辞富膏腴〔五〕，无益经典，而有助文章〔六〕。

〔一〕　范注：「轩皞之皞，当指少皞。《左传》昭公十七年：『郯子曰：我高祖少皞挚之立也，凤鸟适至，故纪于鸟，为鸟师。』」

　　　　　　《集释稿》：「陶渊明《饮酒》诗：『羲农去我久。』羲、农有见于纬书者：『伏羲、女娲、神农为三皇。』（《文选东都赋》注引《春秋元命苞》）又：『伏者，别也；羲者，献也，法也。伏羲德洽上下，天应之以鸟兽文章，地应之以龟书，伏羲乃则象作《易卦》。神者，信也；农者，浓也。始信耒耜，教民耕种，其德浓厚如神，故为神农也。』（《御览》卷七八引《礼含文嘉》）又：『
有神人，名石耳，苍色大眉，戴玉理，驾玉龙，出地辅，号神农，始立地形，甄度四海，东西九十万里，南北八十一万里。』（《御览》卷七八引《春秋命历序》）轩皞亦有见于纬书：『轩辕氏以土德王，天下始有堂室，高栋深宇，以避风雨。』（《御览》卷七九引《春秋内事》）又：『黄帝师于风后，风后善于伏羲氏之道，故推衍阴阳之事。』（《后汉书张衡传》注引《春秋内事》）又：『炎帝号曰大庭氏，传八世，合五百二十岁；黄帝一曰帝轩辕，传十世，二千五百二十岁；次曰帝宣，曰少昊，一曰金天氏，则穷桑氏，传八世，五百岁。』（《礼记祭法》正义引《春秋命历序》）按炎帝即神农，《
左传》昭公十八年正义：『先儒旧说皆云，炎帝号神农氏，一曰大庭氏。』（参顾颉刚：《三皇考》）」

　　　　　　这是说纬书里保留了伏牺、神农、轩辕黄帝、少皞帝挚等的传说来源。

</div>
    <div class="pagination">
<a href="文心雕龙义证_page20.html">上一页</a><span>...</span><a href="文心雕龙义证_page16.html">16</a><a href="文心雕龙义证_page17.html">17</a><a href="文心雕龙义证_page18.html">18</a><a href="文心雕龙义证_page19.html">19</a><a href="文心雕龙义证_page20.html">20</a><span class="current-page">21</span><a href="文心雕龙义证_page22.html">22</a><a href="文心雕龙义证_page23.html">23</a><a href="文心雕龙义证_page24.html">24</a><a href="文心雕龙义证_page25.html">25</a><a href="文心雕龙义证_page26.html">26</a><span>...</span><a href="文心雕龙义证_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
