<!DOCTYPE html>
<html>
<head>
    <meta charset="UTF-8">
    <title>文心雕龙义证 - 第 191 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文心雕龙义证 - 第 191 页/共 231 页</h1>
    <div class="content">　　　　　　《礼记乐记》：「乐者，音之所由生也，其本在人心之感于物也。是故……其乐心感者，其声啴以缓。」又：「凡音者，生人心者也。情动于中，故形于声，声成文谓之音。是故治世之音安以乐，其政和。」

　　　　　　《校释》：「陶唐世质，民谣朴野，及虞廷赓歌，有雍容之美，乃心乐声泰之文，此一变也。」

至大禹敷土，「九序」咏功〔一〕，成汤圣敬，「猗欤」作颂〔二〕。逮姬文之德盛，《周南》勤而不怨〔三〕；大王之化淳，《邠风》乐而不淫〔四〕。幽厉昏而《板》《荡》怒〔五〕，平王微而《黍离》哀〔六〕。故知歌谣文理〔七〕，与世推移〔八〕，风动于上，而波震于下者也〔九〕。

〔一〕　《书禹贡》：「禹敷土，随山刊木，奠高山大川。」马注：「敷，分也。」蔡传：「分土别地，以为九州岛也。」「九序咏功」，见《原道》篇。「敷」是分布治理。《明诗》篇：「及大禹成功，九序惟歌。」「九功惟叙，九叙惟歌」，语见《伪古文尚书大禹谟》。「九功」指水、火、金、木、土、谷、正德、利用、厚生。

〔二〕　黄注：「郑康成《诗谱》：汤受命定天下，后世有中宗、高宗者，此三主有受命中兴之功，时有作诗颂之者。商德之坏，武王伐纣，封纣兄微子启为宋公，七世至戴公时，大夫正考父校商之名颂十二篇于周太师，以《那》为首，其首章曰：『猗欤那欤！』」

　　　　　　范注：「《诗商颂长发》：『汤降不迟，圣敬日跻。』笺曰：『汤之下士尊贤甚疾，其圣敬之德日进。』《商颂那》篇首句曰：『猗与那与！』传曰：『猗，叹辞；那，多也。』」

〔三〕　《训故》：「《诗小序》：『《关雎》、《麟趾》之化，王者之风，故系之《周南》，言化自北而南也。」范注：「勤而不怨，谓《周南汝坟》之诗。《汝坟序》曰：『《汝坟》，道化行也。文王之化行乎汝坟之国，妇人能闵其君子，犹勉之以正也。』」孔疏：「臣奉君命，不敢惮劳，虽则勤苦，无所逃避，是臣之正道，故曰勉之以正也。」

　　　　　　斯波六郎：「《春秋左氏传》襄公二十九年：『吴公子札来聘，……请观于周乐，使工为之歌《周南》《召南》，曰：「美哉！始基之矣，犹未也。然勤而不怨矣。」』杜注：『《周南》《召南》，王化之基。犹有商纣，未尽善也。未能安乐，然其音不怨怒。』」杜奉符《燕学记言》：「《论语》记载言《关雎》乐而不淫，《
关雎》为《周南》首篇，而与季子称《邠风》之言相同。又季子称《
周南》曰：始基之矣，犹未也。夫云始基，当远溯至公刘太王二君之时，以农事教天下，致王业，《邠风七月》之诗是也。『勤而不怨』，最适宜于称《邠风》；『始基之矣』，亦宜公刘太王之世。又《
左传》载歌乐次第，唯《豳风》《秦风》与相传《诗经》之次不合，其它皆恰合无间。岂『乐而不淫』之《豳风》，非今见之《邠风》乎？勤而不怨之《周南》《召南》，非今传之《周南》《召南》乎？或者季子孔子之言皆称叹于诗歌之声，未可就诗义以求之也。」《注订》：「勤而不怨，谓《葛覃》、《卷耳》、《芣卫》、《汝坟》诸诗，范注谓《汝坟》一章者非。」

〔四〕　「大王」元刻本、弘治本均作「太王」。黄注：「《诗谱》：豳者，后稷之曾孙曰公刘者，自邰而出，所徙戎狄之地名。至商之末世，太王又避戎狄之难，而入处于岐阳。成王之时，周公避流言之难，出居东都，思公刘太王居豳之职，忧念民事至苦之功，以比序己志。后成王迎而反之。太史述其志，主于豳公之事，故别其诗以为豳国变风焉。」按此见《诗豳谱》。范注：「乐而不淫，谓《东山》四章乐男女之得及时也。」

　　　　　　斯波六郎：「《左传》襄公二十九年：『为之歌《豳》曰：美哉，荡乎，乐而不淫，其周公之东乎？』」案《东山》第四章写男女婚姻事。

　　　　　　《注订》：「《豳风》乐而不淫者，谓《七月》《东山》之诗，《七月》述农田之乐而不及于私，《东山》述远征之归，有室家之好，而情止乎礼，皆乐而不淫意也。」

〔五〕　《训故》：「《诗小序》：《板》，凡伯刺厉王也。《荡》，召穆公伤周室大坏也，厉王无道，天下荡荡，无纲纪文章，故作是诗也。」范注：「《板》《荡》皆厉王时诗，此云幽厉，盖连类言之。」

　　　　　　郑玄《诗谱序》：「自是而下，厉也，幽也，政教尤衰，周室大坏。《十月之交》、《民劳》、《板》、《荡》，勃尔俱作，众国纷然，刺怨相寻。」

〔六〕　《训故》：「《诗黍离》传：周既东迁，大夫行役至于宗周，过故宗庙宫室，尽为禾黍，闵周室之颠覆，彷徨不忍去，故赋其所见。」范注：「《王风黍离》序曰：《黍离》，闵宗周也。周大夫行役，至于宗庙，过故宗庙宫室，尽为禾黍，闵周室之颠覆，彷徨不忍去而作是诗也。」

〔七〕　《附会》篇：「总文理，统首尾。」「文理」，谓文章理路。

〔八〕　《斟诠》：「《楚辞渔父》：『圣人不凝滞于物而能与世推移。』案《淮南子》『倏忽变化，与物推移』，高注：『推移，转易也。』有演变之意。」

〔九〕　《校证》：「『也』字原无。范云：『者下当有也字。』案范说是，今据补。」《校注》：「郝懿行云：『按「者」下疑有「也」字。』按郝说是。当据增。」

　　　　　　范文澜《文心雕龙讲疏》：「历代文学之兴衰，与政治有密切关系。故彦和云：『歌谣文理，与世推移；风动于上，而波震于下。』案此篇所举，自春秋以前，皆属歌谣之类。盖诗歌本以言志，古人风俗素朴，心有所感，动辄形诸吟咏，初未有如后世之长篇累牍，下笔千百言者。况彼时竹简繁重，刀削为劳；言志写情，尤以诗歌为利便；故论上古文学，诗实足以代表之。」

　　　　　　刘绶松《古典文学理论中的风格问题》：「文学风格与时代的关系，刘勰大致认为表现在两个方面。第一，文章的风格与世道的治乱有关。……由于周初的政治『德盛』『化淳』，所以便出现了『勤而不怨』、『乐而不淫』的诗风；到了平王东迁前后，民生雕敝、宗国残破的现实，又使得当时的诗歌有了愤怒和哀怨的情调。我们今天虽然不完全同意刘勰对某些诗的分析，但他从文学与时代的关系上来探讨作家作品的风格，却是应该肯定的。」（《红旗》一九六二年六期）

　　　　　　由于厉王幽王的昏愦，引起《诗经》中《板》《荡》等诗篇那样激怒的风格；由于平王东迁，国势衰微，引起《黍离》诗那样哀伤的风格。于是作者得出初步结论说：「故知歌谣文理，与世推移」，意思是说歌谣的写作思路，是随着时代的推移而变化的。但底下紧接着说：「风动于上而波震于下者」，这就显示出儒家的自上而下的「风化论」：上面有什么样的政治，下面就有什么样的波动。

　　　　　　《校释》：「三代之文，由咏功颂德，变而为刺淫讥过，此二变也。」

春秋以后，角战英雄〔一〕，《六经》泥蟠〔二〕，百家飙骇〔三〕。方是时也，韩魏力政〔四〕，燕赵任权，五蠹六虱〔五〕，严于秦令〔六〕，唯齐楚两国，颇有文学。

〔一〕　「角战」，犹角逐。「角」，竞争较量。

〔二〕　黄注：「班固《答宾戏》：泥蟠而天飞者，应龙之神也。」《校注》：「按《法言问神》篇：『龙蟠于泥，蚖其肆矣。』」李轨注：「龙蟠未升。」言《六经》不用，如龙之蟠屈于泥涂。

〔三〕　「飙骇」，言如风起云涌。喻百家争鸣。

〔四〕　郭注：「力政，即力征，谓强力征伐。……《礼记王制》《汉书五行志》作『力政』。《国语吴语》作『力征』。」《诸子》篇：「逮及七国力政，俊乂蜂起。」

〔五〕　《诸子》篇：「至如商韩，六虱五蠹，弃孝废仁，轘药之祸，非虚至也。」注见《诸子》篇义证。

〔六〕　《校证》：「汪本、畲本、两京本、王惟俭本『秦』作『奏』，《诗纪》别集一同。」按元刻本、弘治本均作「严于奏令」。何批秦改奏。按「秦」字是。秦尚法制，用商鞅、韩非，所以说严于秦令。《奏启》篇说：「秦始立奏，而法家少文，观王绾之奏勋德，辞质而义近；李斯之奏骊山，事略而意径；政无膏润，形于篇章矣。」

齐开庄衢之第〔一〕，楚广兰台之宫〔二〕，孟轲宾馆〔三〕，荀卿宰邑〔四〕，故稷下扇其清风〔五〕，兰陵郁其茂俗〔六〕，邹子以谈天飞誉，驺奭以雕龙驰响〔七〕，屈平联藻于日月〔八〕，宋玉交彩于风云〔九〕。观其艳说，则笼罩雅颂〔一○〕。故知炜烨之奇意〔一一〕，出乎纵横之诡俗也〔一二〕。

〔一〕　《史记孟子荀卿列传》：「驺奭者，齐诸驺子，亦颇采驺衍之术以纪文。于是，齐王嘉之，自如淳于髡以下皆命曰列大夫，为开第康庄之衢，高门大屋尊宠之。」正义：「开第康庄之衢，言为诸子起第于要路也。」

〔二〕　《训故》：「兰台，见《夸饰》篇『景差』注。」范注：「
《文选风赋》：『楚襄王游于兰台之宫，宋玉景差侍。』」「广」，扩充。「兰台」，在今湖北锺祥县东。

〔三〕　《诸子》篇：「孟轲膺儒以磬折。」《孟子公孙丑下》：「孟子将朝王，王使人来曰：寡人如就见者也。」赵岐注：「孟子虽仕齐处师宾之位，以道见敬。……王欲见之，先朝，使人往谓孟子云，『寡人如就见』者，若言就孟子之馆相见也。」「宾馆」，宾于馆，指作客于齐。

〔四〕　梅注：「《史记》：荀卿，赵人，年五十始来游学于齐。齐襄王时，而荀卿最为老师。齐人或谗荀卿，荀卿乃适楚，而春申君以为兰陵令，因家兰陵。于是推儒墨道德之行事兴坏，序列着数万言而卒。因葬兰陵。」兰陵在今山东枣庄市东南旧峄县。

〔五〕　《训故》：「《史记孟子传》：自邹衍与齐之稷下先生，如淳于髡、慎到、环渊、接子、田骈、驺奭之徒，各著书言治乱之事，以干世主，岂可胜道哉！索隐曰：稷，齐之城门也，谓齐之学士集于稷门之下也。」

　　　　　　梅注：「《史记》：齐王开第康庄之衢，高门大屋。览天下诸侯宾客，言齐能致天下贤士。自驺衍与齐之稷下先生，如淳于髡、慎到、环渊、接子、田骈、驺奭之徒，各著书言治乱之事。」

　　　　　　《斟诠》：「《史记田敬仲世家》：『宣王喜文学，游说之士，自如邹衍、淳于髡、田骈、接子、慎到、环渊之徒七十六人，皆赐列第，为上大夫，不治而议论，是以齐稷下学士大盛，且数百人。』于此可见稷下诸子讲学风气之盛矣。」

〔六〕　范注：「刘向《荀子叙》：『兰陵多善为学，盖以孙卿也。长老至今称之。曰，兰陵人喜字为卿，盖以法孙卿也。』」「郁」，积累。「茂」，美。此谓兰陵受了荀卿的感化而蔚成美俗。

　　　　　　《诸子》篇：「三年问丧，写乎荀子之书，此纯粹之类也。」又：「研夫孟荀所述，理懿而辞雅。」《才略》篇：「荀况学宗，而象物名赋，文质相称，固巨儒之情也。」

〔七〕　《注订》：「《汉书艺文志》：『《邹子》四十九篇。』注：名衍，齐人，为燕昭王师，居稷下，号谈天衍。」《诸子》篇：「邹子养政于天文。」《训故》：「谈天、雕龙，见《诸子》篇。」《史记孟子荀卿列传》：「邹衍之术迂大而闳辩；奭也文具难施。……故齐人颂曰：谈天衍，雕龙奭。」集解：「刘向《别录》曰：邹衍之所言，五德终始，天地广大，书言天事，故曰谈天衍。驺奭修衍之文饰，若雕镂龙文，故曰雕龙奭。』」《序志》篇：「岂取驺奭之群言雕龙也。」

〔八〕　范注：「《史记屈原列传》：『推此志也，虽与日月争光可也。』」「藻」，辞藻。此句亦可解为屈原赋在描写时往往言及日月。如《离骚》有「日忽忽其将暮。吾令羲和弭节兮」，「折若木以拂日兮」，「前望舒使先驱兮」。羲和，日御。望舒，月御。

〔九〕　范注：「《文选》有宋玉《风赋》、《高唐赋》（《高唐赋》「朝云」）。」《才略》篇：「屈宋以《楚辞》发采。」

　　　　　　《斟诠》：「宋玉有《风赋》赋大王雄风与庶人雌风之悬殊，又有《高唐赋》赋云气之变化无穷。」

〔一○〕《斟诠》：「笼罩，覆盖之意。《文选》夏侯湛《东方朔画赞》：『<哂豪杰，笼罩靡前。』铣曰：『朔皆笼罩在于心胸也。』」

〔一一〕「炜烨」，光彩灿烂。《文选》陆机《文赋》：「说炜而谲诳。」「炜」，一作暐。「烨」，一作晔。

〔一二〕《校释》：「『故知暐烨之奇意，出乎纵横之诡俗』二句，深得屈宋文体流变之故，与实斋章氏论战国文体出于行人辞命之说，可谓旷世同调。屈子亦近纵横家也。」刘勰认为文学风格不仅受政治的影响，也受社会风气的影响。战国时期，由于纵横家的诡辩之风，影响到文学方面，则形成诙诡离奇讲求藻采的风格。所以说：「故知暐烨（光彩焕发）之奇意，出乎纵横之诡俗也。」

　　　　　　《文心雕龙讲疏》引刘申叔曰：「《汉志》所载，诗赋首列屈原，而唐勒宋玉次之。其学皆源于古诗，虽体格与《三百篇》渐异，然屈原诸人，皆长于辞令，有行人应对之才。西汉诗赋，其见于《汉志》者，如陆贾、严助之流，并以辩论见称，受命出使，是诗赋虽别为一略，然实纵横家之派别矣。」

　　　　　　《斟诠》：「章学诚《校雠通义》云：『古之赋家者流，原本《诗》《骚》，以出入战国诸子。假说问对，《庄》《列》寓言之遗也；恢廓声势，苏张纵横之体也；排比谐隐，《韩非储说》之属也；征材聚事，《吕览》叙辑之义也。』」

　　　　　　以上为第一段，指出文学和时代的关系，并论述从尧舜到战国的文学发展。

</div>
    <div class="pagination">
<a href="文心雕龙义证_page190.html">上一页</a><span>...</span><a href="文心雕龙义证_page186.html">186</a><a href="文心雕龙义证_page187.html">187</a><a href="文心雕龙义证_page188.html">188</a><a href="文心雕龙义证_page189.html">189</a><a href="文心雕龙义证_page190.html">190</a><span class="current-page">191</span><a href="文心雕龙义证_page192.html">192</a><a href="文心雕龙义证_page193.html">193</a><a href="文心雕龙义证_page194.html">194</a><a href="文心雕龙义证_page195.html">195</a><a href="文心雕龙义证_page196.html">196</a><span>...</span><a href="文心雕龙义证_page192.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
