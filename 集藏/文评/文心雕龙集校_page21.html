<!DOCTYPE html>
<html>
 <head>
  <meta charset="utf-8"/>
  <title>
   文心雕龙集校 - 第 21 页/共 51 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文心雕龙集校 - 第 21 页/共 51 页
  </h1>
  <div class="content">
   而赢是非之尤。
「赢」，黄本作「嬴」。范校：「顾校作『赢』。」范注：「『嬴』当作『赢』。赢，贾有余利也。韩愈不敢作史，恐赢得是非之祸尤耳。」《校证》：「『赢』，旧本皆如此，梅本、黄本作『嬴』，不可从。」《校注》：「『嬴』，元本、弘治本、活字本、汪本、畲本、张本、两京本、王批本、何本、训故本、凌本、合刻本、梁本、天启梅本、秘书本、谢钞本、别解本、增订别解本、清谨轩本、尚古本、冈本、王本、张松孙本、郑藏钞本、崇文本作『赢』。四库本剜改作『赢』。冯舒校作『赢』。按『赢』字是。《续文选》、《古论大观》、《文通》引亦作『赢』，不误。赢，受也；《左传》襄公三十一年杜注。担负也。《汉书刑法志》颜注。」《考异》：「按：作『赢』是。」按赢嬴相通。《荀子非相》篇：「缓急嬴绌。」杨倞注：「嬴，余也。嬴绌，犹言伸屈也。」《史记天官书》：「岁星赢缩。」索隐：「《天文志》曰：凡五星早出为赢，赢为客；晚出为缩，缩为主人。五星赢缩，必有天应见杓也。」嬴绌与赢缩义同。又二字皆有胜义。惟赢从贝，有获利义，用诸此处为优。

  
   
 诸子第十七


　　诸子者，入道见志之书。太上立德，其次立言。百姓之群居，苦纷杂而莫显；君子之处世，疾名德之不章。唯英才特达，则炳曜垂文，腾其姓氏，悬诸日月焉。昔【者】、力牧、伊尹，咸其流也。篇述者，盖上古遗语，而战代所记者也。至鬻熊知道，而文王咨询，余文遗事，录为《鬻子》。子自肇始，莫先于兹。及伯阳识礼，而仲尼访问，爰序道德，以冠百氏。然则鬻惟文友，李实孔师，圣贤并世，而经子异流矣。
　　逮及七国力政，俊乂蠭起。孟轲膺儒以磬折，庄周述道以翱翔，墨翟执俭确之教，尹文课名实之符，野老治国于地利，驺子养政于天文，申商刀锯以制理，鬼谷唇吻以策勋，尸（狡）【佼】兼总于杂术，青史曲缀以街谈，承流而枝附者，不可胜筭。并飞（辨）【辩】以驰术，餍禄而余荣矣。
　　暨于暴秦烈火，势炎昆（岗）【冈】，而烟燎之毒，不及诸子。逮汉成（普）【留】思，子政雠校，于是《七略》芬菲，【九】流鳞萃（止），杀青所编，百有八十余家矣。迄至魏晋，作者间出，（讇）【谰】言兼存，璅语必录，类聚而求，亦充箱照轸矣。然繁【辞】虽积，而本体易总，述道言治，枝条五经。其纯粹者入矩，踳驳者出规。礼记月令，取乎吕氏之纪；三年问丧，写乎荀子之书；此纯粹之类也。若乃汤之问棘，云（蛟）【蚊】睫有雷霆之声；惠施对梁王，云蜗角有伏尸之战；列子有移山跨海之谈，淮南有倾天折地之说，此踳驳之类也。是以世疾诸【子】，混洞虚诞。按《归藏》之经，大明迂怪，乃称羿毙十日，姮娥奔月。殷（汤）《【易】》如兹，况诸子乎！至如商、韩，六虱五蠹，弃孝废仁，（辕）【轘】药之祸，非虚至也。公孙之白马孤犊，辞巧理拙，魏牟比之（鸮鸟）【井鼃】，非妄贬也。昔东平求诸子《史记》，而汉朝不与。盖以《史记》多兵谋，而诸子杂诡术也。然洽闻之士，宜撮纲要，览华而食实，弃邪而采正，极睇参差，亦学家之壮观也。
　　研夫孟、荀所述，理懿而辞雅；管、晏属篇，事核而言练；列御寇之书，气伟而采奇；邹子之说，心奢而辞壮；墨翟、随巢，意显而语质；尸佼、尉缭，术通而文钝；鹖冠绵绵，亟发深言；鬼谷渺渺，每环（其）【奥】义；情辨以泽，文子擅其能；辞约而精，尹文得其要；慎到析密理之巧，韩非着博喻之富，吕氏鉴远而体周，淮南泛采而文丽，斯则得百氏之华采，而辞气（文）之大略也。若夫陆贾《（典）【新】语》，贾谊《新书》，扬雄《法言》，刘向《说苑》，王符《潜夫》，崔寔《（正）【政】论》，仲长《昌言》，杜夷《幽求》，（咸）【或】叙经典，或明政术，虽摽论名，归乎诸子。何者？博明万事为子，适辨一理为论，彼皆蔓延杂说，故入诸子之流。
　　夫自六国以前，去圣未远，故能越世高谈，自开户牖。两汉以后，体势浸弱，（难）【虽】明于坦途，而类多依采。此远近之渐变也。嗟夫！身与时舛，志共道申，摽心于万古之上，而送怀于千载之下，金石靡矣，声其销乎！
　　赞曰：（大）【丈】夫处世，怀实挺秀。辨雕万物，智周宇宙。立德何隐，含道必授。条流殊述，若有区囿。


集　校

诸子者，入道见志之书。
「入」，范校：「铃木云：《玉海》作『述』。」《校证》：「《玉海》五三『入』作『述』。」《校注》：「按以下文『述道言治』证之，《玉海》所引盖是。」《考异》：「按：下文言篇述者，又『子自肇始，莫先于兹，』则《玉海》引作『述』者为有据矣。下又云，『述道言治』，尤可证，作『述』是。」《补正》：「按元本作『入』，《子苑》三四引同。是『入』字不误。《玉海》所引盖涉下文『庄周述道以翱翔』及『述道言治』而误。未可从也。」按《孔丛子荅问》：「夫设教之言。驱群俗使人入道而不知其所以者也。」《老子指归》卷三《天下有始篇》：「故人能入道，道亦入人，我道相入，沦而为一。」《论衡问孔》篇：「子路入道虽浅，犹知事之实。」《别通》篇：「故入道弥深，所见弥大。」《宋书礼志一》：「（李辽上表）使油然入道，发剖琢之功。」《后汉书郭林宗传》：「谢甄字子微，汝南召陵人也。与陈留边让并善谈论，俱有盛名。每共候林宗，未尝不连日达夜。林宗谓门人曰：『二子英才有余，而并不入道，惜乎！』」例多，不徧举。作「入」是， 「道言惟微」， 盖难述者也。
太上立德，其次立言。
《校注》：「『言』，活字本作『事』。按此出《左传》襄公二十四年，作『事』非是。」《补正》：「《子苑》引作『言』，可证。」按《左传》襄公二十四年：「太上有立德。其次有立功，其次有立言。」孔颖达疏：「老、庄、荀、孟、管、晏、孙、吴之徒，制作子书，……皆是立言者也。」作「言」是，活字本作「事」，或因立功而误欤！
则炳曜垂文。
《校注》：「按『曜』当作『耀』。已详《原道》篇『繇辞炳曜』条。《后汉书刘瑜传》：『（上书）上法四七，垂文炳耀。』」按曜耀通。
昔力牧伊尹，咸其流也。
「昔」后元本乃一墨钉，黄本作「风后」。黄校：「元脱，曹补。」《校证》：「『后』字原脱，梅据曹补，徐校亦补。案元本、传校元本、两京本、王惟俭本『昔风后力牧伊尹』句作『昔者力牧伊尹』，无『风后』二字，冯本『风后』二字作一墨钉。」《汇校》：「『风后』，（元）本作墨钉，仅一字位置。」《补正》：「按元本作『昔□力牧伊尹』，两京本、胡本、训故本作『昔者力牧伊尹』；《子苑》引同。是此文原只作『昔者力牧伊尹』，『风』字系误衍，『后』字乃臆补。」按《汉书艺文志》兵、阴阳家有《风后》十三篇，自注：「图二卷，黄帝臣依托也。」又道家有《力牧》二十二篇，自注：「六国时所作，托之力牧。力牧，黄帝相。」又道家有《伊尹》五十一篇，自注：「汤相。」小说家有《伊尹说》二十七篇，自注：「其语浅薄，似依托也。」则此处从黄本补「风后」亦可。从训故本补「者」字。
而战代所记者也。
「代」，黄本作「伐」。纪评：「『战伐』当作『战国』。」《札迻》十二：「『战伐』，元本作『战代』(冯本、活字本并同)。纪云：『战伐当作战国。』案元本是也。《铭箴》、《养气》、《才略》三篇，并有『战代』之文。纪校非。」《校证》：「『战代』原作『战伐』，谢钞本『战』脱一字。……案孙说是，今改。」《校注》：「郝懿行云：『按伐疑代字之讹。盖《风后》《力牧》诸篇，皆六国人依托也。』……按郝、孙说是。弘治本、汪本、畲本、张本、两京本、王批本、胡本、训故本、天启梅本、别解本、尚古本、冈本并作『代』，未误。」《补正》：「《子苑》引同，当据改。」《考异》：「按：战代为《文心》常语，黄本误，作『代』是。」
子自肇始，莫先于兹。
纪评：「『子自』当作『子之』。」范注：「『子自』当作『子目』，谓子之名目也。」《校注》：「《玉海》、《汉书艺文志考证》六引并作『诸子肇始，莫先于斯』。周子义《子汇》鬻子题辞引同。按王氏所引，未必是《文心》之旧；然今本『自』字实误。」《注订》：「今传《鬻子》，据《四库提要》所云：『疑即小说家之《鬻子说》也。』然《汉志》所注，是为文王师，在子类其书最古，故彦和首举。故曰：『子自肇始』也。『子自』二字不误，纪说及诸本皆以意为之改订；言自者，明其所从来也。其肇始之由，莫先于《鬻子》也。」《考异》：「按：若从范注改为『子目』，似专论书故称目，则失之胶柱乎，不可从。又按杨校引《玉海》作『诸子肇始』，但上文只举鬻子一人，则又不可言『诸』矣，子自肇始，或子之肇始，皆为可从。」《义证》：「沈岩录何校本『自』改『氏』。」引《汉书艺文志考证》卷六《道鬻子二十二篇》：「刘向《别录》云：『鬻子名熊，封于楚。』刘勰曰：『鬻熊知道，而文王咨谋，诸子肇始，莫先于斯。』」清周广业《意林注》卷一《鬻子》：「案《文心雕龙诸子》篇云：『鬻熊知道，而文王咨询。……子氏肇始，莫先于兹。』政言熊为诸子之权舆也。然曰录其遗文，则固非自熊手矣。」按元本、黄本均作「自」，二字重音，读颇不顺，然其意自通，谓子从此肇始也。
然则鬻惟文友。
《义证》：「梅注『文』下注『王』字。」
而经子异流矣。
《校证》：「元本、传校元本无『流』字。」《义证》：「按两京本无『流』字，元刻本、弘治本均有『流』字。」按有「流」字是。
尸狡兼总于杂术。
「狡」，黄本作「佼」，黄校：「元作『狡』，柳改。」《校证》：「『佼』元作『狡』，梅据柳改，王惟俭本作『佼』，不误。」《校注》：「两京本、何本、胡本、训故本、梁本、谢钞本、别解本、尚古本、冈本并作『佼』。柳改是也。」《补正》：「《子苑》引同。」《考异》：「按：尸子名佼、鲁人，见《汉志》，本篇两引尸佼，作『佼』是。」按范注：「《汉志》杂家《尸子》二十篇。自注：『名佼，鲁人，秦相商君师之。鞅死，佼逃入蜀。』」又引汪继培辑《尸子》序曰：「《汉书艺文志》杂家《尸子》二十篇。隋唐志并同。宋时全书已亡。王应麟《汉志考证》云：『李淑《书目》存四卷。《馆阁书目》止存二篇，合为一卷。其本皆不传。章怀太子注《后汉书》（《宦者吕强传》）谓《尸子》书二十篇。十九篇陈道德仁义之纪，一篇言九州岛险阻水泉所起。刘向序《荀子》，谓《尸子》著书非先王之法，不循孔氏之术，刘勰又谓其「兼总杂术」，「术通而文钝」。今原书散佚，未究大恉。』」作「佼」是，从黄本改。
青史曲缀以街谈。
「以」，范校：「铃木云：《玉海》作『而』。」《校证》：「《玉海》三七『以』作『于』。」《义证》：「按作『于』是。」《校注》：「按《汉书艺文志诸子略》：『小说家者流，盖出于稗官，街谈巷语，道听途说者之所造也。』《青史子》入小说家，故云『曲缀以街谈。』」按作「以」通，毋需改。
并飞辨以驰术。
「辨」，黄本作「辩」。《校注》：「『辩』，元本、弘治本、汪本、畲本、张本、两京本、王批本、何本、合刻本、梁本、秘书本、别解本、清谨轩本、尚古本、冈本、四库本、王本、郑藏钞本、崇文本作『辨』。按作『辨』非是。《文选》孔融《荐祢衡表》：『飞辩骋辞。』潘岳《夏侯常恃诔》『飞辩摛藻』，并作『辩』。逢行珪《鬻子序》：『驰术飞辩者矣。』语即出此，尤为切证。」按《类聚》卷十九引晋苏彦《语箴》曰：「逮于三季，奔竞兹彰，雷动风骇，飞辩云翔。」卷四十六引晋卢谌《太尉刘公诔》曰：「摛藻云浮，飞辩盆溢。」作「辩」是，从黄本改。
暨于暴秦烈火，势炎昆岗。
「岗」，黄本作「冈」。《校注》：「元本、弘治本、活字本、汪本、畲本、两京本、何本、胡本、秘书本、文溯本、王本、崇文本作『岗』。按岗为冈之俗体。当以作『冈』为正。《才略》篇『璇玉产于昆冈』，元本、弘治本等亦作『岗』。《书》伪《胤征》：『火炎昆冈，玉石俱焚。』枚传：『山脊曰冈。昆山出玉。言火逸而害玉。』」按「岗」为后起字，从黄本改。后《才略》篇「璇玉产于昆冈」亦改，不复出校。 
逮汉成普思。
「普」，黄本作「留」，黄校：「一作『普』。」《校证》：「『留思』旧作『普思』。梅六次本作『留思』，黄本从之。张松孙本作『留意』。《读书引》十及吴校作『恩』。」《汇校》：「按『汉成留思』即汉成帝留意搜求之谓，作『留思』是。」按《楚辞九叹忧苦》：「留思北顾，涕渐渐兮。」王逸注：「言己所以留精思，常北顾而视郢都，想见乡邑，思念君也，故涕渐渐而下流。」《淮南子人间训》：「而不留思尽虑于成事之内。」《后汉书马援传》：「朱勃诣阙上书曰：惟陛下留思竖儒之言。」又《郑兴传》：「兴因上疏曰：今陛下高明而群臣惶促，宜留思柔克之政，垂意《洪范》之法。」又《杨赐传》：「赐复上疏曰：惟陛下慎经典之诫，……留思庶政。」《三国志魏书陈思王传》：裴注：「修答曰：伏惟君侯，少长贵盛，体旦、发之质，有圣善之教。远近观者，徒谓能宣昭懿德，光赞大业而已，不谓复能兼览传记，留思文章。」又《吴书张温传》：「骆统表理温曰：然以殿下之聪叡，察讲论之曲直，若潜神留思，纤粗研核，情何嫌而不宣，事何昧而不昭哉？」《晋书阮籍传》：「籍能属文，初不留思。」又《干宝传》：「性好阴阳术数，留思京房、夏侯胜等传。」此作「留思」是，从黄本改。
子政雠校。
「校」，黄本同。《校注》：「按王批本作『挍』。《时序》篇亦有『子政雠校于六艺』语，忽又作『校』，前后不一律，此当亦各本改作『校』。雠校字本作校，《集韵》始有『挍』字。」
于是七略芬菲，流鳞萃止。
「流鳞萃止」，黄本作「九流鳞萃」。范校：「黄云：活字本无『九』字，『萃』下有『止』字。」《校证》：「『九流鳞萃』旧作『流鳞萃（日本活字本误卒）止』，梅六次本改。黄本、张松孙本、崇文本并从之。案梅改是。《才略》篇亦有『鳞萃』之文。」《校注》：「元本、弘治本、活字本、汪本、畲本、张本、两京本、王批本、何本、胡本、训故本、万历梅本、凌本、合刻本、梁本、秘书本、谢钞本、汇编本、别解本、尚古本、冈本、古论大观，并作『流鳞活字本误作『麟』萃止』。天启梅本『九流』二字品排刻，『萃』下空一格。四库本剜改作『九流鳞萃』。按『九流鳞萃』与上句『七略芬菲』相对，诸本皆误。《才略》篇有『辞翰鳞萃』语（《文选》张衡《西征赋》『鸟集鳞萃』，《古文苑》张衡《温泉赋》『士女晔其鳞萃』。）」《考异》：「梅本、凌本、黄本并作『九流鳞萃』。按：『九流鳞萃』，与上句『七略芬菲』为偶，梅本是。」《义证》引《玉海》卷五十三页三下：「梁刘勰云：《七略》派流，诸子鳞萃。」按《汉书艺文志》：「凡诸子百八十九家，四千三百二十四篇。诸子十家，其可观者，九家而已。」又《叙传下》：「刘向司籍，九流以别。爰着目录，略序洪烈。」此「九流」所由来也。从黄本改。
百有八十余家矣。
《校证》：「清谨轩钞本、《古论大观》三七无『矣』字。」
讇言兼存。
「讇」，黄本作「谰」，黄校：「谰与譋同，元作『讇』，朱改。」黄注：「《艺文志》：《谰言》十篇。注：不知作者。《广韵》：谰言，逸言也。」范注：「《说文》言部『谰』或作『譋』。」《校证》：「『谰』原作『讇』，梅从朱改，王惟俭本、徐校本亦作『谰』。」《考异》：「按：诬言相加谓之谰，或作譋，从朱改是。」《汇校》：「按作『谰』是。」按从黄本改。
璅语必录。
《校证》：「『璅』冯本、汪本、畲本作『　』，徐校作『璅』。」
亦充箱照轸矣。
范注：「《韩诗外传》（五）：『成王之时，有三苗贯桑而生，同为一秀，大几满车，长几充箱。』（舆中载物，形如箱箧，因谓之车箱。）『照轸』，疑当作『被轸』。释僧佑《出三藏记集杂录序》曰：『书序之繁，充车而被轸矣。』《说文》：『轸，车后横木也。』充箱被轸，犹言车不胜载。」《校注》：「按『照轸』自通，无烦改字。《韩诗外传》十：『魏王曰：若寡人之小国也，尚有径寸之珠，照车前后十二乘者十枚。』」《补正》：「『照轸』喻杂着繁多。《子苑》作『照轸』，王批本同。」《义证》：「『照轸』，照车，指文彩。」按作「被轸」义长，盖上文「谰言兼存，璅语必录，类聚而求」者，乃论其繁也。且「照轸」与「充箱」不称。惜无版本依据，未便径改。又按《义证》谓「照轸」 指文彩者，疑非。
然繁虽积。
黄本「繁」下有「辞」字。黄校：「谢补。」《校证》：「『辞』字原脱，谢补『文』字，徐补『辞』字，梅本云：『谢补辞字。』非也。王惟俭本亦有『辞』字。《古论大观》作『言』。」《义证》：「按元刻本无『辞』字，弘治本、冯舒校本、王惟俭本均有『辞』字。《四库全书考证》引『积』作『赜』。」《校注》：「按张本、何本、训故本、梁本、谢钞本、别解本、尚古本、冈本并有『辞』字。文溯本剜增『辞』字。谢补是也。」
此踳驳之类也。
《校注》：「『驳』，弘治本、汪本、畲本、张本、两京本、王批本、何本、梅本、凌本、合刻本、秘书本、谢钞本、汇编本、别解本、清谨轩本、尚古本、冈本、四库本、王本、张松孙本、郑藏钞本、崇文本作『驳』；《喻林》八九引同。按诸本是也。《说文》马部：『驳，马色不纯。』又『驳，獣、如马，倨牙，食虎豹。』是二字义别。『踳驳』字当作『驳』明矣。《庄子天下》篇：『其道舛驳』，《文选魏都赋》李注引司马云：『踳，读曰舛，乖也；驳，色杂不同也。』是司马彪本『舛』作『踳』。《说文》舛为部首，重文作『踳』。」《考异》：「按：『驳』字是，下文『踳驳之类也』正同。」《义证》：「《玉海》卷五十三页三下引踳作『蹖』。『踳驳』，舛谬杂乱，驳杂。左思《魏都赋》：『非醇粹之方壮，谋踳驳于王义。』」按《文选》（上海古籍版）卷六左思《魏都赋》：「非醇粹之方壮，谋踳驳于王义。」李善注：「班固云：不变曰醇，不杂曰粹。《庄子》曰：惠施多方，其书五车，其道踳驳。言恶也。……司马彪《庄子注》曰：踳，读曰舛。舛，乖也。驳，色杂不同也。」《类聚》卷三十六引梁刘孝标《山栖志》曰：「行藏纷纠，显晦踳驳。」驳驳音同通假，毋需改。参见《史传》篇「偏驳不伦」条。
云蛟睫有雷霆之声。
「蛟」，黄本作「蚊」。《校证》：「冯本、汪本、畲本『蚊』误『蛟』。冯校：『蛟，谢本作文。』」《汇校》：「按：《列子汤问》：『江浦之间生么虫，其名曰焦螟，群飞而集于蚊睫，弗相触也……』为彦和所本，作『蚊』是。」按《列子汤问》篇《汇校》所引后云：「唯黄帝与容成子居空峒之上，同斋三月，心死形废，徐以神视，块然见之，若嵩山之阿，徐以气听，砰然闻之，若雷霆之声。」作「蚊」是，从黄本改。
是以世疾诸混洞虚诞。
「洞」，黄本作「同」，黄校：「一作『洞』。」纪评：「『是以』句有讹脱。」范校：「铃木云：诸本作『洞』。」范注：「『诸』下脱一『子』字。『混同』，疑当作『鸿洞』。鸿洞，相连貌，谓繁辞也。《汉书扬雄传》：『雄见诸子各以其知舛驰，大氐诋訾圣人，即(王念孙曰：即，犹或也)为怪迂析辩诡辞，以挠世事，虽小辩，终破大道而或众，使溺于所闻而不自知其非也。』」《校证》：「『世疾诸子，混洞虚诞』，原本无『子』字，何校云：『诸下疑脱子字。』《读书引》有，今据补。王惟俭本『子』作空白。黄注本『洞』改『同』，谢删此七字。纪云：『是以句有讹脱。』……案范说脱『子』字，与《读书引》暗合。下文云：『按《归藏》之经，大明迂怪，乃称羿毙十日，姮娥奔月。殷易如兹，况诸子乎？』上下文正相照应。」《补正》：「按何、范谓『诸』下脱一『子』字是；《读书引》十有『子』字。范谓『混同』当作『鸿洞』则非。元本、弘治本、活字本、汪本、畲本、张本、两京本、何本、胡本、王批本、训故本、梅本、凌本、合刻本、梁本、秘书本、谢钞本、别解本、增订别解本、清谨轩本、冈本、尚古本、文津本、王本、张松孙本、郑藏钞本、崇文本并作『混洞』。《子苑》、《古论大观》引同。黄氏改『洞』作『同』，非也。『混洞虚诞』四字平列而各明一义。『混』谓其杂，『洞』谓其空，『虚』谓其不实，『诞』谓其不经，皆就踳驳方面言。若作『鸿洞』，则为联绵词，与『虚诞』二字不类矣。」《考异》：「按：『诸』下称『子』字，范说是，《史记苏秦传》：『虚喝洞疑。』『洞』字是。」《汇校》：「按：『子』字当有。」按从《校证》补。
乃称羿毙十日。
「毙」，黄本作「弊」。范校：「铃木云：『弊』当作『毙』，《玉海》及诸本作『毙』。」《校证》：「『毙』，旧本及《玉海》三五皆如此作，黄本改作『弊』。王惟俭本作『彃』。案《辨骚》篇：『夷羿彃日』，唐写本『彃』作『毙』，是彦和引用此事，前后正复作『毙』。不必妄意改作。」《校注》：「『弊』，《玉海》引作『毙』。元本、弘治本、活字本、汪本、畲本、张本、两京本、何本、胡本、梅本、凌本、合刻本、梁本、秘书本、谢钞本、汇编本、别解本、清谨轩本、尚古本、冈本、文津本、王本、张松孙本、郑藏钞本、崇文本同。文溯本剜改作『毙』。郝懿行改『弊』为『毙』。《经义考》卷一引作『毙』。按『毙』字是。已详《辨骚》篇『夷羿彃日』条。」《补正》：「《子苑》引此文作『毙』，未误。」《考异》：「按：《楚辞》元作『彃』，别本作『毙』，黄本作『弊』非。」
姮娥奔月。
「姮」，黄本作「嫦」。范校：「铃木云：《玉海》作『常』，嘉靖本作『姮』。」《校注》：「『嫦』，《玉海》引作『常』。元本、弘治本、活字本、汪本、畲本、张本、两京本、何本、胡本、训故本、合刻本、谢钞本、别解本、清谨轩本、尚古本、冈本、文溯本、王本、郑藏钞本、崇文本作『姮』。文津本剜改作『嫦』。按《玉海》引是也。『常娥』字本作『常』；《归藏》：『昔常娥以不死之药奔月。』（《文选》《月赋》注、《宣贵妃诔》注、《祭颜光禄》文注、《御览》九八四引）或作『恒』。《淮南子览冥》篇：『譬若羿请不死之药于西王母，恒娥窃以奔月。』（此高诱注本，许慎注本则作常。）后人以其为羿妻，乃加女旁为『嫦』与『姮』耳。」《考异》：「按：嫦娥之作恒娥，见《淮南子览冥训》，羿请不死之药于王母，恒娥窃以奔月，后以避汉文讳，易『恒』为『常』，见《汉书地理志》张晏注，则恒娥为嫦娥矣，『姮娥』《说文》皆无其字，盖俗体也，姮音恒，见《广韵》。」按《类聚》卷一引张衡《灵宪》曰：「姮娥奔月，是为蟾蜍。」卷四引宋颜延之《为织女赠牵牛诗》曰：「婺女俪经星，姮娥栖飞月。」卷五引梁刘孝威《苦暑诗》曰：「月丽姮娥影，星含织女光。」卷五十五引陈徐陵《玉台新咏序》曰：「金星与婺女争华，麝月与姮娥竞爽。」卷七十引梁刘缓《镜赋》曰：「世间好镜自无多，唯闻一个比姮娥。」《晋书挚虞传》：「（挚虞）作《思游赋》。其辞曰：扰毚兔于月窟兮，诘姮娥于蓐收。」《文选》卷二十一郭景纯：「姮娥扬妙音，洪崖颔其颐。」可知「姮娥」乃江左常言。杨说虽是，《汇校》据改，则非，字必《说文》，则古书多废矣！
殷汤如兹，况诸子乎。
「汤」，黄校：「疑作易。」范注：「《周礼（春官）》太卜掌三《易》之法。一曰《连山》，二曰《归藏》，三曰《周易》。郑注：『夏曰《连山》，殷曰《归藏》。』《归藏》为殷代之《易》，『殷汤』当作『《殷易》』。《汉志》不载《归藏》。《御览》六百八引桓谭《新论》云：『《归藏》四千三百言。』严可均《全上古三代文》十五辑得八百四十六字，兹录其两条：『昔者羿善射，彃十日，果弊之（弊应作毙）。』『昔常娥以西王母不死之药，服之，遂奔月，为月精。』」《校证》：「『易』原作『汤』，黄叔琳云：疑作『易』。范注云云。案黄校范说是。今据改。」《考异》：「按：毙日奔月之说，皆据《归藏》，则『汤』为『易』之误，作『易』是。」按从《校证》改。
至如商韩。
《校证》：「《古论大观》『韩』下有『之』字。」
辕药之祸。
「辕」，黄本作「轘」。《校证》：「冯本、汪本、畲本、张之象本、两京本、王惟俭本、『轘』误『辕』。」《考异》：「按：『辕』误，车裂为『轘』也。」按黄注：「《左传》杜预注：车裂曰轘。《商君传》：秦孝公卒，太子立，公子虔之徒告商君欲反，秦惠王车裂商君以徇。」又：「《史记》：秦攻韩，韩王遣非使秦，李斯使人遗非药，使自杀。」（《义证》按此见《老庄申韩列传》）范注：「《说文》：『轘，车裂人也。』」从黄本改。
魏牟比之鸮鸟。
黄本同。黄注：「按《列子》所述，魏公子牟正深悦公孙龙之辨，所谓『承其余窍者也』。《庄子秋水》篇则异是。龙问牟：『吾自以为至达已，今闻庄子之言，无所开吾喙，何也？』公子牟有埳井之鼃谓东海之鳖之喻。是『鸮鸟』当作『井鼃』矣。」范校：「黄云：案冯本作枭。」《校证》：「『鸮』冯本作『枭』。黄注云云。案《史记鲁仲连传》正义引《鲁连子》：『鲁仲连往请田巴曰：先生之言，有似枭鸣。』彦和盖涉彼而误。」《校注》：「谢钞本『鸮』作『枭』。按『井鼃』与『鸮鸟』之形音不近，恐难致误。以其字形推之，疑『鸟』当作『鸣』，写者偶脱其口旁耳。《说苑谈丛篇》：『枭逢鸠。鸠曰：子将安之？枭曰：我将东徙。鸠曰：何故？枭曰：乡人皆恶我鸣，以故东徙。鸠曰：子能更鸣可矣，不能更鸣，东徙犹恶子之声。』是枭与鸮同之鸣声，固为人所恶已。（《易林蛊之恒》：『枭鸣室北，声丑可恶。』）《鲁连子》：『齐辩士田巴，辩于狙丘，议于稷下，毁五帝，罪三王，訾五伯，离坚白，合同异，一日服千人。有徐劫者，其弟子曰鲁仲连，……往请田巴曰：……国亡在旦夕，先生奈之何！若不能者，先生之言，有似枭鸣，出声而人恶之。愿先生勿复言！田巴曰：谨闻命矣。』《史记鲁仲连传》正义、《御览》四六四又九二七引。彼仲连之讥田巴，儗以枭鸣，则魏牟之比公孙，或亦乃尔。盖皆厌其詹詹多言，不切实用，而方以鸮鸣之可恶也。」《考异》：「按：黄注以《庄子秋水》篇为据是也，『鸮鸟』或为舍人之误引，以《史记》鲁仲连语归之魏牟耳。」按田巴「毁五帝，罪三王，訾五伯」，故鲁仲连以枭鸣比之；若公孙白马孤犊之论，仅辞巧理拙，无益时用而已，类之鸮鸟，不其过乎！疑黄说近是。《庄子秋水》篇：「公孙龙问于魏牟曰：『龙少学先王之道，长而明仁义之行；合同异，离坚白；然不然，可不可；困百家之知，穷众口之辩：吾自以为至达已。今吾闻庄子之言，汒然异之。不知论之不及与？知之弗若与？今吾无所开吾喙，敢问其方。』公子牟隐机太息，仰天而笑曰：『子独不闻夫埳井之鼃《释文》：「鼃，本又作蛙。」《说文》：「鼃，虾蟆也。」《汉书武帝纪》：「秋，鼃、虾蟆鬬。」颜注：「鼃，黾也，似虾蟆而长脚，其色青。」又《东方朔传》：「水多鼃鱼。」颜注：「鼃，即蛙字也。」乎？谓东海之鳖曰：吾乐与！出跳梁乎井干之上，入休乎缺甃之崖。赴水则接腋持颐，蹶泥则没足灭跗。还虷蟹与科斗，莫吾能若也。且夫擅一壑之水，而跨峙埳井之乐，此亦至矣。夫子奚不时来入观乎？东海之鳖左足未入，而右膝已絷矣。于是逡巡而却，告之海曰：夫千里之远，不足以举其大；千仞之高，不足以极其深。禹之时，十年九潦，而水弗为加益；汤之时，八年七旱，而崖不为加损。夫不为顷久推移，不以多少进退者，此亦东海之大乐也。于是埳井之蛙闻之，适适然惊，规规然自失也。且夫知不知是非之竟，而犹欲观于庄子之言，是犹使蚊负山，商蚷驰河也，必不胜任矣。且夫知不知论极妙之言，而自适一时之利者，是非埳井之鼃与？且彼方跐黄泉而登大皇，无南无北，奭然四解，沦于不测；无东无西，始于玄冥，反于大通。子乃规规然而求之以察，索之以辩，是直用管窥天，用锥指地也，不亦小乎？子往矣！且子独不闻夫寿陵余子之学于邯郸与？未得国能，又失其故行矣，直匍匐而归耳。今子不去，将忘子之故，失子之业。』公孙龙口呿而不合，舌举而不下，乃逸而走。」（此据中华书局版王先谦《庄子集解》）其辞戏谑意多，与仲连语田巴者不同。依黄说，据《庄子》改。
鬼谷眇眇。
「眇眇」，范校：「铃木云：嘉靖本、王本、冈本作『渺渺』。」《考异》：「按：渺、眇音同。渺训水长，眇训深远。《庄子庚桑楚》：『藏其身也，不厌深眇而已矣。』与下文『每环奥义』旨合，作『眇』是。」
每环其义。
「其」，黄本作「奥」。《校证》：「冯本、汪本、畲本、王惟俭本、《古论大观》『奥』作『其』。」《校证》：「冯本、汪本、畲本、《古论大观》『奥』作『其』。」《义证》：「元刻本、冯舒校本、两京本、张之象本，『奥』均作『其』。」《汇校》：「按作『奥』是，与上『眇眇』相承。」按作「奥义」义长，与上「深言」相俪。《晋书潘尼传》：「（尼）上《释奠颂》。其辞曰：微言奥义。」微言即深言也。从黄本改。
吕氏鉴远而体周，淮南泛采而文丽。
《校注》：「按『泛采』二字当乙，始能与上句之『鉴远』相俪。采泛，谓淮南王书采摭广泛也。」《考异》：「按，杨校云云，殊误。」《汇校》：「按杨说有理，从其乙。」按《文心》遣辞，有句与句对者，有句中自相对者，其微妙处，恨难逢解人耳。此乃句中相对。又《后汉书律历志中》：「议者不以成数相参，考真求实，而泛采妄说。」其用「泛采」与此同。毋需改。
而辞气文之大略也。
黄校：「（气下）疑脱。」范校：「铃木云：梅本『气』字下空二格。」《义证》：「按梅本『气』字下空二格，无『文』字。」范注：「『文』疑是衍字。《论语泰伯》篇『曾子曰：出辞气，斯远鄙倍矣。』郑玄注曰：『出辞气能顺而说之，则无恶戾之言入于耳。』彦和谓循此则得诸子之顺说，不至为鄙倍之言所误也。」《校证》：「『气』下原有『文』字。……案范说是。『文』盖『之』字之误衍，《章表》篇『原夫文章之为用也』，『之』原作『文』，是其证。《明诗》篇『此其大略也』、《杂文》篇『此立体之大要也』、《诏策》篇『此诏策之大略也』、《奏启》篇『亦启之大略也』、《议对》篇『此纲领之大要也』、《体性》篇『才气之大略哉』，与此句法正相同，今据删。」《校注》：「『气』下，黄校云：『疑脱。』此沿梅校。徐围去『文』字。《古论大观》无『文』字。范文澜云：『文，疑是衍字。』按无『文』字是。『文』盖『之』之误，《章表》篇『原夫章表之为用也』，元本等误『之』为『文』，是其例。而原有『之』字亦复书出，遂致辞语晦涩。《诏策》篇『此诏策之大略也』，《体性》篇『才气之大略哉』，句法与此相同，可证。」《考异》：「按：『文』字衍。」按据范说从《校证》删。
若夫陆贾典语。
《札迻》十二：「案『典』当作『新』。《新语》十二篇，今书具存。《史记》贾本传及《正义》引《七录》并同，皆不云『典语』。《隋书经籍志》儒家云：『梁有《典语》十卷，吴中夏督陆景撰。』（亦见马总《意林》）与陆贾书别。彦和盖偶误记也。」《校证》：「『新』原作『典』，今据王惟俭本改。」《校注》：「按『典』孙诒让谓当作『新』是也。训故本正作『新』。文溯本剜改为『新』。」《考异》：「按：『典语』非误，下有『新书』字，故上称『典语』。」按《史记陆贾列传》：「高帝谓陆生曰：『试为我着秦所以失天下，吾所以得之者何，及古成败之国。』陆生乃粗述存亡之征，凡着十二篇。每奏一篇，高帝未尝不称善，左右呼万岁，号其书曰《新语》。」正义：「《七録》云『《新语》二卷，陆贾撰』也。」《汉书艺文志》：「《楚汉春秋》九篇。陆贾所记。」又「《陆贾》二十三篇。」「陆贾赋三篇。」无《新语》。《隋书经籍志三》：「《新语》二卷，陆贾撰。」又：「《顾子新语》十二卷吴太常顾谭撰。」「《典语》十卷、《典语别》二卷，并吴中夏督陆景撰。」《文选》卷二十二颜延年《应诏观北湖田收诗》李善注：「陆景《典语》曰：飞车策马，横腾超进。」卷二十六王僧达《答颜延年诗》李善注：「陆景《典语》曰：清气漂于青云之上。」则此应作「新语」，然彦和论诸子成篇，其误不应如是，《考异》甚有理。然易与《典语》淆，从《校证》改。
崔寔正论。
「正」，黄本作「政」。《校证》：「『政』，汪本、畲本、张之象本、两京本、何允中本、日本活字本、梅本、梅六次本、陈本、锺本、梁本、王谟本、张松孙本、崇文本作『正』。何校作『政』。严可均《铁桥漫稿》五《崔氏政论叙》曰：『各书引见，或作政论，或作正论，或作本论，止是一书。』」按范注引《铁桥漫稿》五《崔氏政论叙》曰：「隋志法家《正论》五卷。汉大尚书崔实撰。旧唐志《政论》五卷。《意林》亦五卷。新唐志作六卷。各书引见或作政论，或作正论，又作本论，止是一书。……其本北宋时已佚失，故《崇文总目》不著录，《郡斋读书志》、《直斋书录解题》亦无之。《通志略》载有六卷，虚列书名，不足据。余从《群书治要》写出七篇，本传及《通典》各写出一篇，凡九篇。」《后汉书崔寔传》：「寔字子真，一名台，字符始。……桓帝初，……除为郎。明于政体，吏才有余，论当世便事数十条，名曰《政论》。指切时要，言辩而确，当世称之。」传论：「寔之《政论》，言当世理乱，虽鼌错之徒不能过也。」可知作《政论》是，然据颜铁桥所言，则亦有著录《正论》者，或肇始于彦和欤！从黄本、据《后汉书》、《隋书经籍志》卷三改。
咸叙经典。
「咸」，黄校：「一作『或』。」范注：「『咸』一作『或』，作『或』者是。」《校证》：「案王惟俭本作『或』。」《校注》：「按当从一本作『或』，始与下句一例。《训故》本正作『或』。天启梅本已改作『或』，张松孙本从之。」《考异》：「按：梅校作『或』是，余篇不一其例。」按从黄校改。
虽摽论名。
「摽」，黄本作「标」。《汇校》：「『摽』，《义证》作『标』。按作『标』是。」按《后汉书党锢传》：「海内希风之流，遂共相摽搒，指天下名士，为之称号。」李贤注：「摽搒犹相称扬也。『搒』与『牓』同，古字通。」摽字虽未注，而其通于标固不待言矣。下「摽心于万古之上」，黄本亦作「标」，毋需改。
适辨一理为论。
范注：「适，疑当作『述』。《论说》篇云：『述经叙理曰论。』」《校注》：「按『适』字未误。『适辨一理』与上句『博明万事』相对成文，以明子与论之研讨范围有所不同。『适』字读为『敌』，主也。见《诗卫风伯兮》毛传。」《义证》引斯波六郎：「案『适辨』与上句『博明』相对成文，不应妄改为『述辨』。」按《伯兮》：「自伯之东，首如飞蓬。岂无膏沐？谁适为容。」毛传：「适，主也。」又「适，都歴反。」杨说是。
体势浸弱。
「浸」，黄本作「漫」。范校：「谭校作『浸』；黄云：活字本、汪本作『浸』。」范注：「谭献校本改『漫』作『浸』，案谭改是也。」《校证》：「『漫』，冯本、汪本、畲本、张之象本、两京本、王惟俭本、《天中记》三七作『浸』。黄丕烈引活字本作『浸』，谭校作『浸』。」《补正》：「按谭校是。元本、弘治本，活字本、汪本、畲本、张本、两京本、训故本、四库本正作『浸』。《子苑》、《天中记》三七、《茹古略集》十五引，亦并作『浸』。《文选》陆倕《石阙铭》：『晋氏浸弱。』是『浸弱』连文之证。《乐府》篇亦有『自雅声浸微』语。」《考异》：「按：杨说可从。」按《汉书地理志下》：「周公始封，太公问：『何以治鲁？』周公曰：『尊尊而亲亲。』太公曰：『后世浸弱矣。』故鲁自文公以后，禄去公室，政在大夫，季氏逐昭公，陵夷微弱，三十四世而为楚所灭。」又《北齐书》帝纪第八《后主幼主》论：「始见浸弱之萌，俄观土崩之势。」作「浸弱」是，盖自陆贾、贾谊，迄仲长、杜夷，两汉诸子，确现浸弱之势。
难明于坦途。
黄本作「虽明乎坦途」，黄校：「『虽』『乎』二字符作『难』『于』，朱改。」《校证》：「『虽』『乎』二字，原作『难』『于』，梅据朱改。徐校同。王惟俭本、《诸子合雅》作『虽』『于』二字。」《校注》：「按朱改是也。《庄子秋水篇》篇：『明乎坦涂。』涂与途通。即此语之所自出。训故本、谢钞本、《茹古略集》作『虽明于』；别解本、清谨轩本、冈本作『虽明乎』。」《考异》：「按：朱改是，此本《庄子秋水》篇：明乎坦途。」按「难」乃「虽」之形误，用于此不合。从黄本改。
大夫处世。
「大」，黄本同。范校：「铃木云：当作『丈』。」《校证》：「『丈』原作『大』，王惟俭本，梅六次本作『丈』。锺本、梁本、日本刊本、张松孙本、崇文本俱从之。今据改。《程器》篇有『丈夫学文』语。」《校注》：「『大』，何本、训故本、凌本、合刻本、梁本、天启梅本、秘书本、别解本、尚古本、冈本、王本、张松孙本、郑藏钞本、崇文本作『丈』。张绍仁校作『丈』。按『丈』字是。《程器》篇亦有『丈夫』文。《后汉书张奂传》：『（奂）尝与士友言：大丈夫处世，当为国家立功边境。』又《陈蕃传》：『蕃曰：大丈夫处世，当埽除天下，安事一室乎！』《南齐书王秀之传》：『（荀）丕乃遗书曰：……丈夫处世，岂可寂漠恩荣！』《世说新语言语》篇：『（庞）士元从车中谓曰：吾闻丈夫处世，当带金佩紫。』并足资旁证。」《考异》：「按：丈夫成人之称，大夫仕者之称，此言处世是泛举，作『丈夫』是。」按从《校证》改。
  </div>
  <div class="pagination">
   <a href="文心雕龙集校_page20.html">
    上一页
   </a>
   <span>
    ...
   </span>
   <a href="文心雕龙集校_page16.html">
    16
   </a>
   <a href="文心雕龙集校_page17.html">
    17
   </a>
   <a href="文心雕龙集校_page18.html">
    18
   </a>
   <a href="文心雕龙集校_page19.html">
    19
   </a>
   <a href="文心雕龙集校_page20.html">
    20
   </a>
   <span class="current-page">
    21
   </span>
   <a href="文心雕龙集校_page22.html">
    22
   </a>
   <a href="文心雕龙集校_page23.html">
    23
   </a>
   <a href="文心雕龙集校_page24.html">
    24
   </a>
   <a href="文心雕龙集校_page25.html">
    25
   </a>
   <a href="文心雕龙集校_page26.html">
    26
   </a>
   <span>
    ...
   </span>
   <a href="文心雕龙集校_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
