<!DOCTYPE html>
<html>
<head>
    <meta charset="UTF-8">
    <title>文心雕龙集校 - 第 44 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文心雕龙集校 - 第 44 页/共 51 页</h1>
    <div class="content">浮轻有似于蝴蝶。
「蝴」，黄本作「胡」。《校证》：「『浮轻』，《御览》、《事文类聚》别集五作『轻浮』。」又：「『胡』，冯本、汪本、畲本、何允中本、日本活字本、梅本、凌本、梅六次本，锺本、梁本、日本刊本、四库本、王谟本、张松孙本、崇文本作『蝴』，《御览》、《事文类聚》同。」《义证》：「按元刻本亦作『蝴』。」《校注》：「『浮轻』，《御览》五九六引作『轻浮』；《事文类聚》别集五引同。按此『浮轻』与下文『永蛰』，皆承接上文，不应彼此差池。《金楼子》亦作『浮轻』。」按《庄子齐无论》：「昔者庄周梦为蝴蝶，栩栩然蝴蝶也。」《至乐》篇：「乌足之根为蛴螬，其叶为蝴蝶。」《释文》：「蝶音楪，即蛱蝶也。」《列子天瑞》篇同。《文选》卷二十九张协《杂诗》：「蝴蝶飞南园。」李善注：「《庄子》曰：庄周梦为蝴蝶，栩栩然。司马彪曰：蝶，蛱蝶也。」《晋书郭璞传》：「（《客傲》）故皋壤为悲欣之府，蝴蝶为物化之器矣。」《玉篇》：「蝶，蝴蝶。」《字汇》虫部：「蝶，蝴蝶。古惟单胡字，后人加虫。」唐代始有「蝴」字，此当以「胡」为正。
永蛰颇疑于昆虫。
《校证》：「『疑』，《金楼子》、《御览》、《事文类聚》作『拟』，古通。」《校注》：「『疑』，《金楼子》作『拟』，《御览》、《事文类聚》引同。按《汉书何武王嘉师丹传赞》：『董贤之爱，疑于亲戚。』颜注：『疑，读曰拟；拟，比也。』意舍人此文，原是『疑』字。《金楼子》等作『拟』，盖改引也。」《考异》：「按：疑、拟古通。《易文言》：『阴疑于阳。』疑、拟也。《集韵》云：『疑同拟。』《礼射义》：『而以大夫为贵宾为疑也。』疏：『疑、拟也。』是在下比拟于上也。」按《汉书食货志下》：「东置沧海郡，人徒之费疑于南夷。」颜注：「疑读曰儗。儗谓比也。」《礼记曲礼下》：「儗人必于其伦。」郑注：「儗犹比也，伦犹类也。比大夫当于大夫，比士当于士，不以其类，则有所亵。」孔疏：「儗，比也；伦，匹类也。凡欲比方于人，当以类相并，不得以贵比贱，则为不敬也。」疑与儗、拟并通。
施之尊极。
《义证》引《缀补》云：「《事文类聚》引『之』作『于』，义同。」
岂其当乎。
「其」，范校：「顾校作『有』。」《校证》：「《御览》、《事文类聚》『岂』作『不』，『当』作『岂』。顾校『其』作『有』。」《校注》：「《金楼子》作『不其嗤乎』。张绍仁『其』改『有』。按《御览》、《事文类聚》引并作『不其蚩与嗤通乎』，与《金楼子》合。」《考异》：「蚩、当皆通，此别本异文，两存为是。」《补正》：「按句首以『岂其』二字发端者，古籍中多有之。如《诗陈风衡门》二、三章仅八句，即有四句以『岂其』发端。可证改『其』为『有』之非。」按《校证》谓「当作岂」者误。据《校注》应是「当作蚩」，岂蚩形近，疑为排版之误。
反道若斯。
《校证》：「《文通》二五『道』作『古』。」《校注》：「按《杂文》篇：『自桓麟《七说》以下，左思《七讽》以上，……或文丽而义暌，或理粹而辞驳，……唯《七厉》叙贤，归以儒道。』则《七讽》之『说孝不从』，当是违反『儒道』。《原道》篇赞『炳耀仁孝』，《诸子》篇『至如商韩，六虱五蠹，弃孝废仁』，《程器》篇『黄香之淳孝』，足见舍人为重视『孝』者，故以『反道』评之。若作『古』，则非其指矣。」按《尚书大禹谟》：「反道败德。」孔传：「狎侮先王，轻慢典教，反正道，败德义。」《史记宋微子世家》：「毋反毋侧，王道正直。」集解：「马融曰：反，反道也。侧，倾侧也。」《吕氏春秋音初》篇：「君子反道以修德。」《汉书昭帝纪》：「诏曰：燕王迷惑失道，前与齐王子刘泽等为逆，抑而不扬，望王反道自新。」反道有二义，一为离弃正道，一为复归正道，此用《尚书》义。
若夫君子拟人，必于其伦。
《校注》：「《礼记曲礼下》：『儗人必于其伦。』郑注：『儗，犹比也。』是『拟』当作『儗』，始与《曲礼》合。《历代赋话续集》十四引作『儗』，盖意改也。」《考异》：「按：疑、拟、儗古皆通。《易系词上》：儗之而后言。」按《说苑奉使》：「仓唐曰：《礼》，拟人必于其伦，诸侯毋偶，无所拟之。」向宗鲁《说苑校证》：「《纪闻》引『拟』作『儗』，与《曲礼》合。」《晋书李重传》：「重奏曰：……然古之厉行高尚之士，或栖身岩穴，或隐迹丘园，或克己复礼，或耄期称道，出处默语，唯义所在。未可以少长异操，疑其所守之美，而远同终始之责，非所谓拟人必于其伦之义也。」《郗鉴传》：「鉴曰：拟人必于其伦。」《三国志魏书辛毗传》裴注：「臣松之以为拟人必于其伦，取譬宜引其类，故君子于其言，无所苟而已矣。」《类聚》卷十七引晋张敏《头责子羽文》曰：「且拟人其伦。」《说苑》后，多从「拟」，想《文心》亦是。
虽宁降无滥。
「降」，黄本作「僭」，黄校：「元作『降』，孙改。」《校证》：「『僭』原作『降』，梅据孙汝澄改。」《校注》：「按何本、梁本、谢钞本正作『僭』；《文通》引同。孙改是也。」《补正》：「《诗商颂殷武》：『不僭不滥』毛传：『赏不僭，刑不滥也。』」《考异》：「按：孙改是。」按《左传》襄公二十六年：「归生闻之：善为国者，赏不僭而刑不滥。赏僭，则惧及淫人；刑滥，则惧及善人。若不幸而过，宁僭无滥。」范注：「《左传》哀五年杜注：『僭，差也。滥，溢也。』」杨伯峻注：「僭、滥，如僭越，泛滥。皆过差而不当之义，此谓不当赏而赏，不当罚而罚。……此数语亦见《荀子致士》篇，当本之《左传》。」《荀子致士》篇：「赏不欲僭，刑不欲滥。赏僭则利及小人，刑滥则害及君子。若不幸而过，宁僭勿滥。与其害善，不若利淫。」与《左传》小异。《后汉书郭宠传》：「（宠）上疏曰：臣闻先王之政，赏不僭，刑不滥，与其不得已，宁僭不滥。」均作「僭」，从黄本改。
然高厚之诗，不类甚矣。
《汇校》：「『厚』字漫漶，据黄本补。」《校证》：「『厚』原作『原』，冯校云：『原当作厚。』黄注本改。」《校注》：「『厚』，元本、弘治本、活字本、汪本、畲本、张本、两京本、王批本、何本、胡本、训故本、梅本、凌本、合刻本、梁本、秘书本、谢钞本作『原』；《文通》引同。冯舒云：『原当作厚。』按黄氏改『原』为『厚』是。高厚之诗不类，见《左传》襄公十六年。」《考异》：「按：左襄十六年传：『齐高厚之诗不类。』黄本是。」按《左传》襄公十六年：「晋侯与诸侯宴于温，使诸大夫舞，曰：『诗歌必类。』齐高厚之诗不类。」杜注：「齐有二心故。」孔疏：「歌古诗，各从其恩好之义类，高厚所歌之诗，独不取恩好之义类，故杜云齐有二心。刘炫云：『歌诗不类，知有二心者，不服晋，故违其令。违其令，是有二心也。』」此作「厚」是。「原」乃其形误。
凡巧言易摽。
「摽」，黄本同，范注本、《校证》、《义证》均作「标」。按二字通。《管子侈靡》篇：「摽然若秋云之远。」尹知章注：「摽，高举貌。」《说文》木部：「标，木杪末也。」段注：「引伸之义曰标举。」《类聚》卷十六引齐王融《皇太子哀策文》曰：「暧徽仪而可慕，摽嗣子之纯心。」《文选》卷十二郭璞《江赋》：「标之以翠蘙，泛之以游菰。」李善注：「标，犹表识也。」亦其证。
依俙其旨。
「俙」，黄本作「希」。范注本、《校证》、《义证》同。《校证》：「两京本『希』作『稀』。」《义证》：「元刻本作『俙』。」《注订》：「『希』通『稀』。」《汇校》：「按『俙』，《说文》：『讼而相是也。』段注：『谓内争而外顺也。』当作希或稀。」按《王力古汉语字典》俙字条：「依俙同依稀。」《宋书王景文传》：「上诏答曰：……既非圣人，不能见吉凶之先，正是依俙于理，言可行而为之耳。」《南史王彧（字景文）传》同。《魏书刘昶传》：「使千载之后，我得髣像唐虞，卿等依俙元、凯。」《类聚》卷二十七引梁丘迟《还林赋》曰：「依俙子陵之钓，髣髴沧浪之歌。」卷三十八引陈阳慎《从驾祀麓山庙诗》曰：「依俙长安驿，萧条都尉城。」卷十一引后魏温子升《舜庙碑》曰：「龙驾帝服，盖依俙于慕舜；交鼓亘瑟，实髣髴于闻韶。」卷五十引宋颜延之《为齐景灵王世子临会稽郡表》曰：「此郡歌风蹈雅，既髣髴于淹中；春诵夏弦，实依俙于河上。」均其证。《汇校》改作「依稀」。
始有赏际奇至之言。
《校证》：「『始』，何允中本，日本活字本，锺本，梁本误『斯』。《文通》『赏』作『实』。案《文选》沈休文《宋书谢灵运传论》『讽高历赏』（此事黄侃所举），任彦升《王文宪集序》『缀赏无地』，谢灵运《拟魏太子邺中集诗序》『赏心乐事』，如此之等，上非故训，下异方言，相沿习用，不以为异；而当时骤读，颇费摸索，故彦和谓之情浇文讹也。《文通》作『实』，误。」范注：「此节所论，未得确解，聊引《世说新语》数事说之。赏际奇至（至疑当作致）或即如《文学》篇：『谢公因子弟集聚，问《毛诗》何句最佳。遏称曰：昔我往矣，杨柳依依，今我来思，雨雪霏霏。公曰：讦谟定命，远猷辰告。谓此句偏有雅人深致。』《诗》三百篇似不得单指一二句以为最佳，然各以己之所喜，谓有深致，似尚无大过。又如刘注引《郭璞别传》曰：『璞奇博德通，文藻粲丽，才学赏豫，足参上流。』又：『孙兴公作《庾公诔》。袁羊曰：见此张缓。于时以为名赏。』《晋书文苑顾恺之传》：『尝为《筝赋》成，谓人曰：吾赋之比嵇康琴，不赏者必以后出相遗；深识者亦当以高奇见赏。』六朝人好言赏，然如上例，似不应致讥。《明诗》篇云：『宋初文咏，争价一句之奇。』或其甚者，竟举一字以为赏。李谔上书谓『争一字之巧』，殆指此欤！」《校注》：「《文选》谢灵运《游南亭》诗『赏心唯良知』，又《邺中集诗序》『赏心乐事』，谢朓《之宣城出新林浦向板桥》诗『赏心于此遇』，沈约《游沈道士馆》诗『寄言赏心客』，任昉《王文宪集序》『缀赏无地』，并用赏字关心解之例。又按《汉书酷吏尹赏传》：『尹赏，字子心。』古人立字，展名取同义。是赏关心解，汉人已用矣。」《义证》引《斟诠》云：「赏际奇至，犹言『赏会奇致』，亦即『欣赏领会奇异情致』之意也。际，《说文》：『壁会也。』段注：『两墙相合之缝也。』《广雅释诂》四：『际，会也。』赏际，犹言赏会，《宋书谢弘微传》：『唯与族子灵运、瞻、曜、弘微，并以文义赏会。』『至』，与『致』通。《庄子外物》：『然则厕足而垫之致黄泉。』《释文》：『致，至也，本亦作至。』《礼记礼器》：『礼也者，物之致也。』郑注：『致之言至也。』奇致，犹言奇趣。《字汇》：『致，趣也。』《南史萧范传》：『招集文士，率意题章，亦时有奇致。』谢朓《敬亭山》诗：『要欲追奇趣，即此陵丹梯。』」又引《注订》云：「赏际奇至，此言文成当赏鉴之际，而有惊奇高至之感，至犹致也。」
终无抚叩酬即之语。
「酬即」，黄校：「谢云：（即）当作『酢』。」范校：「铃木云：冈本作『即酬』。」《校证》：「『有』原作『无』，铃木云：『当作有。』案作『有』义长，今据改。」又：「『即』，谢云：『当作酢。』《文通》作『酢』。案《文选》谢灵运《南楼望所迟客》云『即事怨睽携』，沈休文《钟山诗应西阳王教》云『即事既多美』，谢玄晖《敬亭山诗》云『即此陵丹梯』，当即彦和所指，不当作『酢』。日本刊本『即』移『酬』上。」《札记》：「『无』当作『有』。『赏际奇至』『抚叩酬即』二语，今不知所出。用『赏』者，如沈休文《宋书谢灵运传论》之『讽高历赏』。用『抚』者，如傅季友《为宋公修张良庙教》之『抚事弥深』。」范注：「『抚叩酬酢』，或即如《言语》篇：『顾司空未知名，诣王丞相。丞相小极，对之疲睡。顾思所以叩会之。因谓同坐曰：昔每闻元公（顾荣）、道公协赞中宗，保全江表，体小不安，令人喘息。丞相因觉，谓顾曰：此子珪璋特达，机警有锋。』单举一字，指以为情，或即如《排调》篇：『庾园客诣孙监，值行，见齐庄在外，尚幼而有神意。庾试之曰：孙安国何在？即答曰：庾稗恭家。庾大笑曰：诸孙大盛，有儿如此。又答曰：未若诸庾之翼翼。还语人曰：我故胜，得重唤奴父名。』注引《孙放别传》曰：『放应机制胜，时人仰焉。』《说文》：『赏，赐有功也。』《广雅释诂》三：『抚，持也。』」《义证》：「《斟诠》作『终有抚叩即酬之语」』校云：『即酬』原倒作『酬即』，据铃木引冈本乙正。『抚叩即酬』，犹言随机叩问，即口酬答也。抚，读如『抚今思昔』之抚。《说文》：『抚，一曰揗也。』《说文》『揗』字段注：『《广雅释诂》曰：循，顺也。今人抚循字，古盖作揗。』《说文通训定声》：『揗，叚借为循。』揗、顺皆随义。酬即酬酢，有应对之义。《苍颉篇》：『主答客曰酬，客酬主人曰酢。』《易系辞上》：『是故与酬酢。』注：『酬酢，犹应对也。』沈约《与范述曾》诗：『仰酬睿旨。』……谢灵运《应旸》诗：『调笑辄酬答，嘲谑无惭沮。』抚，《广雅释诂》训持。而执，持也，见《诗简兮》『左手执钥』句郑笺。《广雅释诂》亦训持。《汉书食货志》：『轻微易藏，在乎把握。』是抚之本训为执持掌握也。」《校释》：「『始有赏际奇至之言』二句，颇难索解。观下文独标『赏』『抚』二字，用相诋诃，则晋人文中，或有『赏际奇至』『抚叩酬酢』等词，舍人病其用字讹义，致意义依希。然以锡赉作心解之意，用执握指情理为言，乃文家引申本义而用之之法，初不必为瑕累。盖一字初本一义，及文家转相引申，而后数义一字。如都本先王宗庙所在地，而《诗》有『洵美且都』，则以为都闲矣；《史记》有『姣冶娴都』，则以为都雅矣。盖都城为人物萃荟之地，才质闲美者众，异于他方，故引申为闲雅之义。……以此论彼，事同一例，不得曰『雅颂未闻』也。」《校注》：「按《文选》傅亮《为宋公修张良庙教》『微管之叹，抚事弥深』，又『抚事怀人』，谢灵运《从游京口北固应诏》诗『抚志惭场苗』，颜延之《宋文皇帝元皇后哀策文》『抚存悼亡』，并用『抚』字预情理之例。」骆鸿凯《文选学余论》二《指瑕》：「按用『赏』者，《文选》如沈休文《宋书谢灵运论传》之『讽高历赏』，任彦升《王文宪集序》之『缀赏无地』（谢灵运《拟魏太子邺中集诗序》亦有「赏心」之语）。用『抚』者，如傅季友《为宋公修张良庙教》之『抚事怀人』，《为宋公求加赠刘前将军表》之『抚事永念』。用『即』者，如谢灵运《南楼中望所迟客》之『即事怨睽携』，沈休文《游钟山诗》之『即事既多美』，谢玄晖《敬亭山诗》之『即此陵丹梯』。此类上非故训，下异方言，后人沿习，不以为异。而当时骤读，颇费摸索。谓之『情讹』『文浇』，非过语也。」《考异》：「按：抚叩即酬，相对而言，冈本为长。」按此二句颇难解，故备引诸家之说。《毛诗小大雅谱》郑笺：「饮之而有币酬，即飨所用。」即同卽，《卫风氓》：「匪来贸丝，来卽我谋。」郑笺：「匪，非；卽，就也。此民非来买丝，但来就我，欲与我谋为室家也。」《说文》：「卽，卽食也。」段注：「卽当作节，《周易》所谓节饮食也。节食者，检制之使不过。故凡止于是之词谓之卽，凡见于经史言卽者，皆是也。《郑风》毛传：卽，就也。」「酬卽」与上句「奇至」对文，《考异》谓与「抚叩」相对而言，非是。又按《校证》依铃木、黄侃说改「无」为「有」，验之下文，近是，从改。
雅颂未闻。
《校注》：「此段专就文字训诂言，『颂』，疑当作『颉』。雅谓《尔雅》，颉谓《仓颉篇》也。」《补正》：「按此段专就文字训诂言，与《诗》之雅颂无关。『颂』乃『颉』之误。已详《练字》篇『并贯练雅颂』条。」
至乃比语求蚩。
「蚩」，范校：「铃木云：冈本作『媸』。」《校证》：「何允中本、日本活字本、锺本、梁本、日本刊本『蚩』作『媸』。」《考异》：「按：蚩、媸互通。陆机《文赋》：『姘蚩好恶。』蚩即媸也。」按蚩、媸、嗤互通。《说文》无媸字，字本作蚩。说见上。又：《校释》：「『比语』，按诸本皆作『比』，疑切字之误，下言反音，词异义同，皆指其时反切之学也。」
若排人美辞。
「排」，黄校：「王本作『掠』。」《校证》：「『排』王惟俭本作『掠』。吴云：疑作『采』。」《补正》：「『排』，黄校云：『王本即训故本作掠。』文溯本剜改为『掠』。何焯云：『排，疑作采。』吴翌凤校同。按《说文》手部：『排，挤也。』《广雅释诂三》：『排，推也。』其训与此均不惬，当以作『掠』为是。《左传》昭公十四年：『己恶而掠美为昏。』杜注：『掠，取也。』诂此正合。若作『排』，则与下几句文不属矣。」《义证》引斯波六郎云：「作『掠』者应从。」《考异》：「按：排、推也，掠、取也。左昭十四年《传》：『掠美为昏。』从『掠』是。」按《说文》无掠字，新附有之，云：「夺取也。」又手部：「排，挤也。」「抵，挤也。」段注：「抵，排而相距也。」《南齐书王僧虔传》：「僧虔宋世尝有书诫子曰：……吾在世，虽乏德素，要复推排人间数十许年，故是一旧物，人或以比数汝耳。」疑此作「排」亦通。然不及从「掠」字义长。从王惟俭本改。
西京赋称中黄育获之畴。
《校证》：「『俦』原作『畴』，日本刊本作『俦』，案《文选西京赋》：『乃使中黄之士，育获之俦。』字正作『俦』，今据改正。」按俦通畴。《说文》田部：「畴，耕治之田也。从田，象耕田之形。」段注：「耕者，犁也，犁其田而治之，其田曰畴。……许谓耕治之田为畴，耕治必有耦，且必非一耦，故贾逵注《国语》曰：一井为畴。杜预注《左传》曰：并畔为畴。并畔则二井也。引申之，高注《国策》、韦注《汉书》：畴，类也。王逸注《楚辞》：二人为匹，四人为畴。张晏注《汉书》：等也。如淳曰：家业世世相传为畴。考《国语》：人与人相畴，家与家相畴。《战国策》曰：夫物各有畴。《汉书》曰：畴人子弟。王粲赋：显敞寡畴。曹植赋：命畴啸侣。盖自唐以前无不用从田之畴，绝无用从人之俦。训类者，此古今之变，不可不知也。杨倞注《荀卿》乃云畴当为俦矣。」《说文》人部：「俦，翳也。」段注：「翳者，华盖也，引伸为凡覆蔽之称。按《玉篇》：俦，直流切，侣也。又大到切，翳、隐蔽也。《广韵》尤韵：俦，侣也。直由切。号韵：俦，隐也，徒到切。是俦有隐蔽之训，而其音与畴侣绝不同。与翿、纛音同，由其义相近也。翳义废而侣义独行矣。然自唐以前用俦侣皆作畴，绝无作俦者。……畴亦类也。今或作俦矣。然则用俦者起唐初，以至于今。」《汉书车千秋传》：「上报曰：……曩者，江充先治甘泉宫人，转至未央椒房，[八]以及敬声之畴﹑李禹之属谋入匈奴，有司无所发，今丞相亲掘兰台蛊验，所明知也。」《叙传上》引班彪《王命论》：「燕雀之畴不奋六翮之用。」此作「畴」，或亦存古本之旧，《校证》据李善注《文选》改，非是。
而应邵释疋。
「邵」，黄本作「劭」。《校证》：「『劭』，冯本、汪本、畲本作『邵』。」《义证》：「按『邵』字当是从元刻本而误。」按从黄本改。
斯岂辩物之要哉。
「辩」，《校证》作「辨」。《义证》：「辩、辨通。」按《易同人》象辞：「君子以类族辨物。」孔疏：「辨物，谓分辨事物，各同其党，使自相同，不间杂也。」《未济》象辞：「君子以慎，辨物居方。」王弼注：「辨物居方，令物各当其所也。」孔疏：「君子见未济之时，刚柔失正，故用慎为德，辨别众物，各居其方，使皆得安其所，所以济也。」《文选》卷四左思《三都赋序》：「且夫任土作贡，《虞书》所著；辩物居方，《周易》所慎。」李善注：「《周易》曰：君子以慎，辩物居方。」是二字相通之证。又《易系辞下》：「开而当名辨物，正言断辞，则备矣。」阮元《挍勘记》：「石经岳本闽监毛本同，释文出辩物，钱本亦作辩。」
车两而马疋。
范注：「《周礼地官小司徒》：『乃经土地，而井牧其田野。九夫为井，四井为邑，四邑为丘，四丘为甸，四甸为县，四县为都，以任地事而令贡赋。凡税敛之事。』郑注引《司马法》曰：『六尺为步，步百为畮，畮百为夫，夫三为屋，屋三为井，井十为通，通为匹马。』正义曰：『三十家使出马一匹，故曰通为匹马。』今存《风俗通》无释匹之文。《艺文类聚》九十三引《风俗通》云：『马一匹，俗说相马比君子，与人相匹。或曰，马夜行，目明照前四丈，故曰一匹。或曰度马纵横，适得一匹。或说马死卖得一匹帛。或云，《春秋》左氏说，诸侯相赠乘马束帛，束帛为匹，与马相匹耳。』案此皆与量首数蹄说未合。《说文》：匹，四丈也。《汉书食货志》：布帛广二尺二寸为幅，长四丈为匹。《尚书牧誓》：『戎车三百两。』传：『车称两。』《风俗通》：『车有两轮，故称为两；犹履有两只，亦称为两。』段玉裁注《说文》匹字云：『凡言匹敌匹耦者，皆于二端或两取意（二丈为一端，二端为两，每两为一匹）。凡言匹夫匹妇者，于一两成匹取意。两而成匹，判合之理也，虽其半亦得云匹也。马称匹者，亦以一牝一牡离之而云匹，犹人言匹夫也。』案本篇『疋』字皆当作『匹』。《孟子告子》：『力不能胜一匹雏。』孙奭《音义》云：『匹，丁公著作疋。』是也。疋即匹字之讹，盖汉隶匹有变八为小而作『』者，见武荣冯绲等碑，故俗又讹为疋。且以匹为匹偶之匹，疋为丈疋之疋，则尤讹也。」《校注》：「按《书牧誓序》：『武王戎车三百两。』孔传：「车称两。」《诗召南鹊巢》：『百两御之。』毛传：「百两，百乘也。」此车称『两』之证。《易中孚》爻辞：『马匹亡。』《书文侯之命》：『马四匹。』此马称『匹』之证。《广韵》五质：『匹，俗作疋。』活字本『疋』作『匹』，下同。」按《说文》疋部：「疋，足也。上象腓肠，下从止。《弟子职》曰：段注：《弟子职》，《管子》书篇名，《汉艺文志》已列于《孝经》十一家。是其单行久矣。问疋何止。段注：谓问尊长之卧足当在何方也。古文以为《诗》大疋（雅）字。段注：雅各布本作疋，误。此谓古文叚借疋为雅字，古音同在五部也。亦以为足字。段注：此则以形相似而叚借，变例也。或曰胥字。段注：此亦为同音叚借，如府吏胥徒之胥，径作疋可也。一曰：疋，记也。段注：记下云疋也，是为转注，后代改疋为疏耳。此与足也别一义。」今本《管子》止作趾。《说文》匸部：「匹，四丈也。」《汉书食货志》：「布广二尺二寸为幅，长四丈为匹。」疋本无匹义，后因与匹形近，讹为匹。
两称目。
黄本句前有「疋」字，黄校：「元脱，杨补。」《校证》：「『疋』原脱，梅据杨补。王惟俭本有。」《校注》：「『疋』，黄校云：『元脱，杨补。』此沿梅校。徐校沾『疋』字。按张本、何本、谢钞本正有『疋』字，未脱。」《考异》：「按：杨补是。」《义证》：「按元刻本、弘治本无（第二）『疋』字。」《汇校》：「『疋两』承上『车两而马疋』而言，『疋』字当有。」此从黄本补「疋」字。
则虽单为疋矣。
《校证》：「凌本谓『元脱杨补』者为此『疋』字，误。」
盖车贰佐乘。
《校注》：「按此文淆次，当乙作『车乘贰佐』，始能与下句『马俪骖服』相对。『车乘贰佐』者，谓车乘有贰车、佐车也。」按范注：「《礼记少仪》：『乘贰车则贰，佐车则否。贰车者，诸侯七乘，上大夫五乘，下大夫三乘。』郑注：『贰车佐车，皆副车也。朝祀之副曰贰；戎猎之副曰佐。』」疑杨说近是。
疋夫疋妇，亦配义也。
「也」，黄本作「矣」，范校：「顾校作『也』。」《校证》：「两京本、王惟俭本、顾校本『矣』作『也』。《演繁露》十四引此句作『如匹夫匹妇之称匹是也』，字亦作『也』。何校『矣』改『也』。」《补正》：「『矣』，元本、弘治本、活字本、汪本、畲本、张本、两京本、训故本、四库本作『也』。冯舒校『矣』作『也』。何焯、顾广圻校同。按『也』字是。既与上『则虽单为疋矣』句避复，语气亦较胜。《演繁露》十四引此二句作『如匹夫匹妇之称匹是也』。是所见本即作『也』，当据改。」
夫辨言而数蹄。
「辨」，黄本作「辩」，「数」下有「筌」字，黄校：「（言）一作『疋』，（筌）一作『首』。」范注：「夫辩言而数筌蹄，应依一作『辩匹而数首蹄。』」《校释》：「范文澜注谓『应依一作辩匹而数首蹄』，是也。」《校证》：「『疋』原作『言』，徐校作『疋』，梅六次本改『疋』。今从之。『首』字，冯本、汪本、畲本、王惟俭本脱，徐补『首』字。他本作『筌』字。锺本、梁本、梅六次本、日本刊本作『首』字，今从之。」《校注》：「黄校云：『（言）一作疋，（筌）一作首。』万历梅本作『夫辩言而数筌蹄』，校云：『（筌）一作首。』天启梅本作『夫辩疋而数首蹄』，校云：『（首）元作筌。』何本、凌本、梁本、秘书本、谢钞本、冈本、尚古本、崇文本作『夫辩言而数首蹄』。弘治本、活字本、汪本、畲本、两京本、胡本、训故本作『夫辩言而数蹄』，脱一『首』字。徐校补「首」字。按《大戴礼记小辩》篇：『《尔雅》以观于古，足以辩言矣。』上文有『量首数蹄』语，则作『夫辩言而数首蹄』是也。」《考异》：「按：上文有『或量首数蹄』，此从『首』是。」《补正》：「王批本作『夫辩言而数筌』。」《义证》：「按元刻本作『夫辨言而数蹄』。辨、辩通。」按上文云：「而应劭释疋，或量首数蹄，斯岂辩物之要哉！」可证「首」字应有，且与下句「阉尹」相俪。「辨疋」乃合「释疋」与「辩物」言之，作「辨言」者非是。从《校证》改、补。
可以无惭于千载也。
「惭」，黄本作「惭」。范校：「铃木云：梅本、闵本、冈本作『愧』。」《校证》：「何允中本、日本活字本、凌本、锺本、梁本、王谟本、冈本、崇文本『惭』作『愧』。」《补正》：「『惭』，何本、凌本、合刻本、梁本、冈本、尚古本、王本、崇文本作『愧』。按以《祝盟》篇『所贵无惭』及《事类》篇『无惭匠石矣』例之，作『愧』非是。《养气》篇有『或惭凫企鹤』语。」《义证》：「按元刻本作『惭』。」《考异》：「按：惭、惭一字，惭、愧一义也。」按《说文》愧作媿，在女部：「媿，惭也，从女，鬼声。愧，媿或从耻省。」段注：「惭下曰：媿也。二篆为转注。」
虽有隽才。
「隽」，黄本作「儁」。《校证》：「冯本、汪本、畲本、两京本『儁』作『隽』。」《义证》：「按元刻本正作『隽』。」按《说文》隹部：「隽，肥肉也。从弓，所以射隹。」段注：「隽，鸟肥也。各本作肥肉也。今依《广韵》。《广韵》不云《说文》，然必《说文》善本也。不言鸟则字何以从隹。……惟野鸟味可以言隽，故从弓。」《玉篇》：「隽，鸟肥也。」《汉书蒯通传》：「通论战国时说士权变，亦自序其说，凡八十一首，号曰《隽永》。」颜注：：「隽音字兖反。隽，肥肉也。永，长也。言其所论甘美，而义深长也。」通儁，《国语郑语》：「秦仲、齐侯，姜、嬴之隽也。」《左传》庄公十一年：「得儁曰克。」孔疏：「克，训胜也。战胜其师，获得其军内之雄儁者，故云得儁曰克。」《释文》：「儁音俊，本或作俊。」阮元《挍勘记》：「得儁曰克，淳熙本、足利本儁作隽。《释文》云：『本或作俊。』诸本皆作儁。案《汉书陈汤传》注引作『俊』。《玉篇》云：『儁同俊。』」是二字或有互用者。


  

  
  
   
  

养气第四十二

　　昔王充著述，制《养气》之篇，验己而作，岂虚造哉！夫耳目鼻口，生之役也；心虑言辞，神之用也。率志委和，则理融而情畅；钻砺过分，则神疲而气衰；此性情之数也。夫三皇辞质，心绝于道华；帝世始文，言贵于敷奏；三代春秋，虽沿世弥缛，并适分胸臆，非牵课才外也。战代枝诈，攻奇饰说；汉世迄今，辞务日新，争光鬻采，虑亦竭矣。故淳言以比浇辞，文质悬乎千载；率志以方竭情，劳逸差于万里；古人所以余裕，后进所以莫遑也。
　　凡童少鉴浅而志盛，长艾识坚而气衰，志盛者思锐以胜劳，气衰者虑密以伤神，斯实中人之常资，岁时之大较也。若夫器分有限，智用无涯，或渐凫企鹤，沥辞镌思，于是精气内销，有似尾闾之（波）【泄】；神志外伤，同乎牛山之（木）【伐】；怛惕之盛疾，亦可推矣。
至如仲任置砚以综述，（敬）【叔】通怀笔以专业，既暄之以岁序，又煎之以日时，是以曹公惧为文之伤命，陆云叹用思之困神，非虚谈也。
　　夫学业在勤，故有锥股自厉；（志）【至】于文也，则【有】申写郁滞；故宜从容率情，优柔适会。若销铄精胆，蹙迫和气，秉牍以驱龄，洒翰以伐性，岂圣贤之素心，会文之直理哉！
且夫思有利钝，时有通塞，沐则心覆，且或反常，神之方昏，再三愈黩。是以吐纳文艺，务在节宣，清和其心，调畅其气，烦而即舍，勿使壅滞，【意得】则舒怀以命笔，理伏则投笔以之卷怀，逍遥以针劳，谈笑以药勌，常弄闲于才锋，贾余于文勇，使刃发如新，凑理无滞，虽非胎息之万术，斯亦卫气之一方也。
　　赞曰：纷哉万象，劳矣千想。玄神宜宝，素气资养。水停以鉴，火静而朗。无扰文虑，郁此精爽。


集　校：

夫三皇辞质。
《校注》：「『皇』，两京本、胡本作『王』。按『王』字非是。《孝经》纬《援神契》：『三皇无文。』《周礼地官》保氏贾疏引。是其证。」
战代枝诈。
「枝」，范校：「铃木云：冈本作『技』。」《校证》：「『枝』两京本、王惟俭本、日本刊本作『技』。徐校作『谲』。」《补正》：「『枝』，两京本、胡本、训故本、冈本作『技』。徐校『枝』作『谲』。按『枝』与『技』于此均费解，与『谲』之形亦不近，恐非舍人之旧。疑当作『权』。权，俗作权。盖初由权作权，后遂讹为枝或技耳。此云『权诈』，正如《谐隐》篇『盖意生于权谲』之权谲然也。《说文》言部：『谲，权诈也。』《诗大序》孔疏：『谲者，权诈之名。』杨雄《尚书箴》：『秦尚权诈。』《类聚》四八引。《论衡定贤》篇：『以权诈卓谲，能将兵御众为贤乎？是韩信之徒也。』《汉书刑法志》：『春秋之后，灭弱吞小，并为战国。……雄桀之士因势辅时，作为权诈以相倾覆，吴有孙武，齐有孙膑，魏有吴起，秦有商鞅，皆禽敌立胜，垂着篇籍。当此之时，合从连衡，转相攻伐，代为雌雄。……世方争于功利，而驰说者以孙、吴为宗。』《抱朴子外篇仁明》：『曩六国相吞，豺虎力兢，高权诈而下道德。』并以『权诈』连文，可证。又按刘向《战国策书录》『是故始皇因四塞之固，……并有天下，杖于谋诈之弊。』『枝』或技，岂『杖』之误欤？以其形最近，姑附识于此。」《考异》：「按：技、枝形近而讹，从『技』是。即《庄子天下》篇所谓各得一察之旨。」《义证》引《斟诠》云：「谓战国时代纵横游谈，竞尚妍巧诡诈也。技，《说文》：『巧也。』……技诈，犹言巧诈。《韩非子说林上》：『故曰巧诈不如拙诚。』」郭注：「『技』原作『枝』，今依冈本校改。技枝形近致讹。《庄子养生主》『技经肯綮之未尝』，彼文技字则枝字之讹，可证也。」《汇校》：「按：『枝』字校议纷纭，但见于版本者唯枝与技耳。『技』义较长，今从郭说，据冈本改。」按《说文》木部：「枝，木别生条也。」段注：「艹部曰：茎，枝主也。干与茎为艹木之主，而别生条谓之枝，枝必岐出也。故古枝岐通用。」岐字亦作歧，岔路也。枝诈谓诈伪旁出，若枝条之离于本干，岐径之偏于大道也。义通，毋需改。《校注》谓宜从「权」或「杖」，与上文之「辞质」不对，非是。郭注从冈本改「技」，亦不及「枝」字义长。《易系辞下》：「中心疑者其辞枝。」孔疏：「枝，谓树枝也。中心于事疑惑，则其心不定，其辞分散，若闲枝也。」
若夫器分有限。
《校证》：「『器』，何允中本、日本活字本、凌本作『气』，涉下文『精气』而误。」按作「器」是。《魏书萧宝寅传》：「器分定于下，爵位悬于上。」《北史王昕传》：「语其器分，何因到此？」《南史韦叡传》论：「其器分有在，隆名岂虚得乎？」均其证。
有似尾闾之波。
《校证》：「『波』两京本作『泄』。《文通》二一无『有』字。」《补正》：「『波』，两京本、胡本作『泄』。按『泄』字盖出后人妄改，不如『波』字义长。《均藻》四引作『波』。」《补正》：「按『泄』同『泄』字是。《玉篇》水部：『泄，又思列切。漏也。泄，同上。』《广韵》十七薛：『泄，漏泄也。……亦作泄。』上句言『销』，下句言『泄』，文意始合；声律亦谐。作『波』非是。《文选》嵇康《养生论》：『或益之以畎浍，而泄之以尾闾。』李注引司马彪（《庄子注》）曰：『尾闾，水之从海水出者也。一名沃燋，在东大海之中。尾者，在百川之下，故称尾。闾者聚也，水聚族之处，故称闾也。』李翰周注：『畎浍，细流也。尾闾，海水泄处也。言人之服药，所益如细流之进，而多泄其精，如尾闾之泄。』」按《庄子秋水》篇：「天下之水，莫大于海，万川归之，不知何时止而不盈；尾闾泄之，不知何时已而不虚。」成玄英疏：「尾闾者，泄海水之所也；在碧海之东，其处有石，阔四万里，厚四万里，居百川之下尾而为闾族，故曰尾闾。海水沃着即焦，亦名沃焦也。」《释文》：「尾闾，崔云：海东川名。司马云：泄海水出外者也。」《抱朴子内篇论仙》：「但以升合之助，不供锺石之费，畎浍之输，不给尾闾之泄耳。」泄本作泄。此作「泄」字是，与《庄子》合，且下句「木」字两京本、胡本作「伐」，亦相俪。从两京本改。
同乎牛山之木。
《校证》：「『木』，两京本作『伐』。《文通》无『乎』字。」《校注》：「『木』，两京本、胡本作『伐』。按『伐』字亦出后人妄改。」《考异》：「按：上言『波』，下言『木』，实字相偶，从『木』是。牛山之木，见《孟子告子上》。」《补正》：「按『伐』字是。『伐』与上句之『泄』皆动词。《孟子告子上》：『孟子曰：牛山之木尝美矣，以其郊于大国也，斧斤伐之，可以为美乎？是其日夜之所息，雨露之所润，非无萌蘖之生焉，牛羊又从而牧之，是以若彼濯濯也。人见其濯濯也，以为未尝有材焉，此岂山之性也哉？……亦犹斧斤之于木也，旦旦而伐之，可以为美乎？……故苟得其养，无物不长，苟失其养，无物不消。』赵注：『牛山，齐之东南山也。邑外谓之郊。息，长也。濯濯，无草木之貌。牛山未尝盛美，以在国郊，斧斤牛羊使得不得有草木耳，非山之性无草木也。』」此作「伐」是，说见上。后文亦有「伐性」语。从两京本改。
怛惕之盛疾。
「盛」，黄校：「一作『成』。」范校：「铃木云：嘉靖本（怛）作『恒』。」《校证》：「张之象本『怛』误『恒』。『盛』，梅六次本改『成』，『成』、『盛』古通。」范注：「《说文》：『怛，憯也。』《毛诗匪风》：『中心怛兮。』传云：『怛，伤也。』《文选》嵇康《幽愤诗》：『怛若创痏。』《说文》：『惕，惊也。』《一切经音义》七：『惕，怵惕，悚惧也。』怛惕有迫促伤害之义，『盛』一作『成』，是。」《校注》：「『怛』，张本作『恒』。『盛』，黄校云：『一作成。』天启梅本改『成』。按『恒』字误。《史记文帝纪》：『（十七年）忧苦万民，为之怛惕不安。』是『怛惕』连文之证。『盛』读平声，在器中曰盛。《史记文帝纪》集解引应劭注。『怛惕盛疾』，犹言疾在怛惕之中，即忧能伤人之意也。天启梅本改『成』，非是。」《义证》：「《注订》：『怛惕者伤害心性，违养气之道，以致有盛疾之累，盛作成亦通。怛音达。』……《斟诠》改为『怛惕之成疾』，释云：『谓忧伤劳瘁而成疾病也。』」《考异》：「按：『怛惕』见《孟子》。『恒』字形近而讹，梅本是。又按成、盛古通。左宣二年传：宣子盛服将朝。注：盛、音成、本或作成。」按《文选》卷十八马融《长笛赋》：「听簉弄者，遥思于古昔，虞志于怛惕，以知长戚之不能闲居焉。」李善注：「簉弄，盖小曲也。《说文》曰：簉，倅字如此。毛苌传曰：怛怛惕惕，忧劳也。」《类聚》卷二十八引曹植《感节赋》：「内纡曲而潜结，心怛惕以中惊。」亦「怛惕」连文之证。《吕氏春秋先己》篇：「松柏成，而涂之人已荫矣。」高诱注：「成，盛。」
敬通怀笔以专业。
「敬」，黄本作「叔」，黄校：「元作『敬』，孙无挠改。」《校证》：「『叔』原作『敬』，梅据孙汝澄改。案王惟俭本正作『叔』不误。」《校注》：「按训故本、谢钞本正作『叔』。孙改是也。」《考异》：「梅本注云：『叔元作敬，孙无挠改。』按：敬通，冯衍字；叔通，曹褒字。因褒传有沈吟专思之语，从孙是。」按《后汉书曹褒传》：「曹褒字叔通，鲁国薛人也。父充，持《庆氏礼》，……褒少笃志，有大度，结发传充业，博雅疎通，尤好礼事。常憾朝廷制度未备，慕叔孙通汉礼仪，昼夜研精，沈吟专思，寝则怀抱笔札，行则诵习文书，当其念至，忘所之适。」有「怀抱笔札」语，黄本是，从改。
既暄之以岁序。
《斟诠》改「暄」作「晅」，注云：「晅，《集韵》：『许元切，日气也。』《易说卦》传：『日以烜之。』……《释文》：『烜，干也。』而干有干燥、干涸、干耗、干竭诸义，此处可作『销耗』解。《左传》僖十五年：『外强中干。』注：『外虽有强形，而内实干竭。』」（《义证》引）。按《南齐书东夷传》：「四时暄暖，无霜雪。」暄，暖也。义通，毋需改。
夫学业在勤，故有锥股自厉。
此二句黄本作「夫学业在勤，功庸弗怠，故有锥股自厉，和熊以苦之人」，范校：「黄云：案冯本与元刻无『功庸弗怠』及『和熊以苦之人』二句。」范注：「卢文弨《抱经堂文集》十四《文心雕龙辑注书后》：『《养气篇》故有锥股自厉和熊以苦之人。案下六字吴本无，当本脱四字，不学者妄增成之，而忘其年代之不合也。』《新唐书柳仲郢传》：『母韩善训子，故仲郢幼嗜学，尝和熊胆丸，使夜咀咽以助勤。』」《校释》：「按卢校是。」《校证》：「两京本、何允中本、日本活字本、凌云本、梅六次本、锺本、梁本、日本刊本、王谟本、黄注本、张松孙本、崇文本『故有锥股自厉』句上，有『功庸弗怠』一句四字，句下有『和熊以苦之人』一句六字。卢云：『按下六字，吴本无。当本脱四字，不学者妄增成之，而忘其年代之不合也。』案卢说是，传校元本、汪本、畲本、张之象本、梅本、冯校本等，正无此二句，今据删。」《校注》：「『功庸弗怠』、『和熊以苦之人』二句，元本、弘治本、活字本、汪本、畲本、张本、王批本、万历梅本、谢钞本、汇编本、文津本无。何焯云：『和熊，唐人事。此后人谬增。』按两京本、何本、胡本、训故本、天启梅本夹行沾刻有此二句，以后各本从之。寻绎文意，实不必有，确出后人谬增。」《义证》：「沈岩批：何本无『和熊』六字。」《考异》：「『功庸』四字似原脱。六朝文体及四六，率双起双收，无『功庸』句『则不免夔足之讥。下面『和熊』句以原缺，后人妄加，典引失时。……王校删『功庸』二句，而存『锥股』句非是。」
志于文也，则申写郁滞。
纪评：「『志』当作『至』。」《校证》：「王惟俭本『志』作『至』。纪云：『志当作至。』『志于文也』句下，两京本有『舍气无依』一句四字。」又：「『有』字原阙，今据两京本补。又两京本『则有申写郁滞』句下有『玄解顿释之辈』一句六字。」《校注》：「何焯云：『志疑作至。』纪昀说同。两京本、胡本『也』下有『舍气无依』四字；『滞』下有『玄解顿释之辈』六字。按何、纪说是。训故本正作『至』。《乐府》篇『精之至也』，唐写本误『至』为『志』；《史传》篇『子长继志』，元本等又误『志』为『至』。是『至』『志』二字易淆误之证。两京本、胡本多出二句，亦为后人妄增。」《考异》：「纪评云：『志当作至。』逦评似有未安，因志字、是由上学业中单提文章一项，均言志也。」《汇校》：「按：作『至』是。」又：「『有』字当有，与上句俪。」按从《汇校》改补。
调畅其气。
《校证》：「『调』，何允中本、日本活字本、凌本、日本刊本、王谟本作『条』。案《书记》篇有『条畅』语。」《校注》：「『调』，何本、凌本、别解本、冈本、尚古本、王本、郑藏钞本、崇文本作『条』。按以《书记》篇『故宜条畅以任气』例之，作『条』是。《文选》王褒《四子讲德论》：『进者乐其条畅。』《古文苑》刘歆《遂初赋》：『玩琴书以条畅兮。』并以『条畅』为言。《嵇中散集琴赋》：『清和条昶。』昶与畅同。亦可证。」按《风俗通义正失》篇：「俗说：夔一足而用精专，故能调畅于音乐。」《世说新语赏誉》：「王子敬语谢公：公故萧洒。谢曰：身不萧洒，君道身最得，身正自调畅。」刘孝标注：「《续晋阳秋》曰：安宏雅有气，风神调畅也。」《容止》：「王丞相见卫洗马，曰：居然有羸形，虽复终日调畅，若不堪罗绮。」《轻诋》：「王北中郎不为林公所知，乃着论《沙门不得为高士论》，大略云：高士必在于纵心调畅。」《南史何敬容传》：「敬容接对宾朋，言词若讷，酬答二宫，则音韵调畅。」《隋书音乐志下》：「古者人君食，皆用当月之调，以取时律之声。使不失五常之性，调畅四体，令得时气之和。」《庄子逍遥游》郭庆藩《集释》：「唐释湛然《止观辅行传弘决》引王瞀夜云：消摇者，调畅逸豫之意。」则「调畅」乃江左之常语。《说文》言部：「调，和也。」《新语道基》：「调气养性，仁者寿长。」亦其证。
则舒怀以命笔。
《汇校》：「（元本）『则舒怀』前有一空位，黄本作『意得则舒怀』。」《校证》：「『意得』两京本作『理镕』，冯本墨钉。」《补正》：「『意得』，两京本作『理镕』；《子苑》三二引同。按『理镕』与下句『理伏』重出一字，非是。王批本作『意得』。」按从黄本补。
常弄闲于才锋。
《校证》：「张松孙本『闲』作『闲』。」《义证》引《斟诠》云：「谓掉弄闲情之际显露才华锋铓也。」
贾余于文勇。
</div>
    <div class="pagination">
<a href="文心雕龙集校_page43.html">上一页</a><span>...</span><a href="文心雕龙集校_page39.html">39</a><a href="文心雕龙集校_page40.html">40</a><a href="文心雕龙集校_page41.html">41</a><a href="文心雕龙集校_page42.html">42</a><a href="文心雕龙集校_page43.html">43</a><span class="current-page">44</span><a href="文心雕龙集校_page45.html">45</a><a href="文心雕龙集校_page46.html">46</a><a href="文心雕龙集校_page47.html">47</a><a href="文心雕龙集校_page48.html">48</a><a href="文心雕龙集校_page49.html">49</a><span>...</span><a href="文心雕龙集校_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
