<!DOCTYPE html>
<html>
<head>
    <meta charset="UTF-8">
    <title>文心雕龙集校 - 第 13 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文心雕龙集校 - 第 13 页/共 51 页</h1>
    <div class="content">「呪」，范校：「孙云：唐写本作『祝』。」《汇校》：「按：作『祝』较胜。」按从唐写本改
若夫臧洪歃辞，气截云蜺。
「歃辞」，范校：「孙云：唐写本作『唾血』。」校证：「唐写本『歃辞』作『唾血』。『唾』乃『歃』误。」又「唐写本『气』作『辞』。何允中本、日本活字本、清谨轩钞本、日本刊本、王谟本『截』作『绝』。」《斟诠》：「唐写本『歃』作『喢』，字通。《后汉书冯衍传 》：『喢血昆阳。』唐写本行书如此。」《考异》：「唐写本『歃辞』作『唾血』。按：歃、《说文》歃血也，盟者以血口一旁曰歃血，《史记平原君传》：『王当歃血而定从。』通作喢，《后汉冯衍传》：『喢血昆阳。』古人无作唾血者，唐写本误。」《合校》：「赵云：唐写本『歃辞』作『唾血』，『气』作『辞』。』案：唐写本实作『若夫臧洪歃血辞截云蜺』。歃通作喢。《后汉书冯衍传 》：『喢血昆阳。』唐写本歃写作，乃喢字，欬唾字别作『』，见《辨骚》篇，知此篇乃喢字，非唾字也。」《校注》：「唐写本『歃辞』作『唾血』，『气』作『辞』。按《后汉书臧洪传》：『洪乃摄衣升坛，歃血而盟。』《三国志魏书臧洪传》：『（洪）亲登坛，歃血而盟。』则此当作『歃血』。《谷梁传》桓公三年范注：『不歃血而誓盟。』《释文》：『歃，本又作喢。』唐写本盖先由『歃』作『喢』，后遂讹作『唾』耳。元明以来各本因脱去『血』字，故移『辞』字属上，而增一『气』字以弥缝其阙，于文殊不辞矣。幸有唐写本可资订正。」《校释》：「此文当作『臧洪歃血，辞绝云蜺』。」《义证》：「按『气截云蜺』之『气』指辞气而言，核诸《后汉书 》原文，说亦可通。而且『气截云蜺』与下文『精贯霏霜』形成对偶。」《汇校》：「唐写本『歃』写作『』，乃『喢』字；『喢』与『歃』通。」按《三国志魏书臧洪传》：「洪乃升坛，操盘歃血而盟。《后汉书臧洪传》（中华书局点校本）：「洪乃摄衣升坛，操血而盟。」无「盘歃」二字。又《与陈琳书》云：「昔张景明升坛歃血，奉辞奔走。」……洪辞气慷慨，涕泣横下，闻其言者，虽卒伍厮养，莫不激扬，人思致节。」《后汉书臧洪传》》：「洪辞气慷慨，闻其言者，无不激扬。」「辞气」乃分言，歃血之辞与胸中之正气耳。今本亦通。从唐写本改。
而无补于晋汉。
范校：「孙云：唐写本无『于』字。」《合校》：「唐写本『晋汉』作『汉晋』。」《校证》：「『汉晋』原作『晋汉』，今从唐写本乙正。」《校释》：「唐写本『晋汉』互乙，……是。」《校注》：「『于』，唐写本无。按唐写本是。『无补晋汉』与『反为仇雠』文正相对。」《考异》：「按：古人于时序倒置，始例有二，皆见于《离骚》。一曰：『汤禹之祗敬』，一曰：『汤禹俨而求同』；所以然者，先举近以及远，亦行文之便而已。称『晋汉』本《离骚》，两从可也。」按作「汉晋」义长，从唐写本删、改。
反为仇雠。
《合校》：「唐写本『反』上有『而』字。」《校证》：「唐写本『晋』（误，应为反）下有『而』字，两『而』字当衍其一。」
故知信不由衷，盟无益也。
《校注》：「『不由』，唐写本作『由不』。按唐写本误倒，非是。《左传 》隐公三年：『君子曰：信不由中，衷与中通质无益也。』《左传 》桓公十二年：『君子曰：苟信不继，盟无益也。』」《合校》：「赵云：『不由』作『由不』。』案：唐写本乙倒，实作『不由』。杨又袭赵而误。」
奖忠孝。
范校：「孙云：唐写本（奖下）有乎字。」
共存亡，戮心力。
范校：「孙云：唐写本无『共』字，无『心』字。」《合校》：「唐冩本作『存亡戮力』。」
指九天以为正。
《校注》：「『正』，文章辨体汇选」四十引作『证』。《楚辞离騒》：『指九天以为正兮。』王注：『指，语也；九天，谓中央八方也；正，平也。』又《九章惜诵》：『指苍天以为正。』《宋书武帝纪》：『上诉苍天以为正。』并其证。贾子《新书耳痹》篇『指九天而为证。』其『证』字亦误。」
切至以敷辞。
《合校》：「唐冩本『辞』作『词』。」
然非辞之难。
《合校》：「唐冩本『辞』作『词』。」
处辞为难。
《校证》：「何允中本、日本活字本、清谨轩钞本、日本刊本『处』误『虞』。」
宜在殷鉴。
「在」，范校：「孙云：唐写本作『存』。」《校证》：「『存』原作『在』，从唐写本改。」《校注》：「按『在』『存』二字形近，每易淆误，此当以唐写本作『存』为长。」《考异》：「按：唐写本是。」按《诗大雅荡》：「殷鉴不远，在夏后之世。」此彦和立言所本，言存语义轻，言在语义重，作「在」是。
毖祀钦明。
「钦明」，范校：「孙云：唐写本作『唾血』。」《合校》：「案唐写本实作『秘祀喢血』。」范注：「《尚书洛诰》：『予冲子夙夜毖祀。』孔传：『言我童子徒早起夜寐，慎其祭祀而已。』唐写本『钦明』作『唾血』，非是。」《校证》：「『唾』亦『歃』误。」《义证》：「唐写本『毖』作『秘』。」《考异》：「按：唐写本误。」《校注》：「『祀』，活字本作『祝』。『钦明』，唐写本作『唾血』。按《书洛诰》：『毖祀于上下。』又《洛诰》：『予冲子夙夜毖祀。』孔传均训毖为慎。此『毖祀』二字所本。活字本作『祝』，非是。『钦明』疑为『方明』之误。篇中有『方明』之文。此句本统言祝与盟二者，『毖祀方明』即慎祀上下四方神明之意。于祝于盟，均能关合。作『钦明』，既不惬洽；若据唐写本之『唾血』改为『喢血』，则又不能施之于祝矣。」按元本与黄本同，文义自通，毋需改作。《尚书尧典》：「钦明文思安安。」《尔雅释诂下》：「钦，敬也。」《正义》：「照临四方谓之明。」「毖祀钦明，祝史惟谈」，乃对上文「羣言务华，而降神务实，……此其大较也」数句而言，谓祀以敬慎为明，祝以华彩为谈也，故后文紧接「立诚在肃，修辞必甘」以畅之。舍人文心，环曲如是，诚如太史公《五帝纪》所言：「非好学深思，心知其意，固难为浅见寡闻道也。」
立诚在肃。
「立」，范校：「顾校作『意』。」《校证》：「顾校、谭校『立』作『意』。案顾、谭校不可从。『修辞立诚』，乃《易干文言》文，彦和此文本之。上文『修辞立诚』，『感激以立诚，切至以敷辞』，并作『立』，可证。」《校注》：「『立』，活字本作『意』。按『立诚』二字，篇中两见，且与『修辞』或『敷辞』对举，，故此句亦以『修辞』为对。作『意诚』非是。」
修辞必甘。
《合校》：「唐冩本『辞』作『词』。」
绚言朱蓝。
《校证》：「『言』，何（焯）云：『疑作焉。』」
所贵无惭。
范校：「顾校『贵』作『责』。」《校注》：「『贵』，活字本作『责』。按『责』为『贵』之行误。篇中『凡群言发华，而降神务实，修辞立诚，在于无媿』云云，即『所贵无惭』之意。」
　　

  
   
 铭箴第十一


　　昔帝轩刻舆几以弼违，大禹勒笋簴而招谏，成汤盘盂，着日新之规，武王户席，题必戒之训，周公慎言于金人，仲尼革容于欹器，（则）【列】（先）圣鉴戒，其来久矣。（故）铭者，（铭）【名】也，观器必（也）【名焉】，正名审用，贵乎（盛）【慎】德。盖臧武仲之论铭也，曰：「天子令德，诸侯计功，大夫称（代）【伐】。」夏铸九牧之金鼎，周勒肃慎之楛矢，令德之事也；吕望铭功于昆吾，仲山镂绩于庸器，计功之义也；魏颗纪勋于景（铭）【锺】，孔悝表勤于卫鼎，称（代）【伐】之类也。若乃飞廉有石（廓）【椁】之锡，灵公有（蒿）【夺】里之谥，铭发幽石，吁可怪矣。赵灵勒迹于番（禺）【吾】，秦昭刻（传）【博】于华山，夸诞示后，吁可（茂）【笑】也！详观众例，铭义见矣。
　　至于始皇勒岳，政暴而文泽，亦有疏通之美焉。若班固《燕然》之勒，张昶《华阴》之碣，序亦盛矣。蔡邕【之】铭，思（独冠）【烛】古今。（侨）【桥】公之（箴）【钺】，吐纳典谟；朱穆之鼎，全成碑文：溺所长也。至如敬通杂器，准矱（戒）【武】铭；而事非其物，繁略违中。崔骃品物，赞多戒少；李尤积篇，义俭辞碎。蓍龟神物，而居博奕之（中）【下】；衡斛嘉量，而在臼杵之末；曾名品之未暇，何事理之能闲哉！魏文《九宝》，器利辞钝。唯张（采）【载】《剑阁》，其才清采，迅足骎骎，后发前至，（勒铭）【诏勒】岷汉，得其宜矣。
　　箴者，【针也】，所以攻疾防患，喻箴石也。斯文【之】兴，盛于三代。夏商二箴，余句颇存。及周之辛甲，百官箴【阙，唯《虞箴》】一篇，体义备焉。迄至春秋，微而未绝。故魏绛讽君于后羿，楚子训民于在勤。战（伐）【代】已来，弃德务功，铭辞代兴，箴文（委）【萎】绝，至扬雄稽古，始范《虞箴》，【作】《卿尹》《州牧》廿五篇。及崔胡补缀，总称《百官》，指事配（生）【位】，鞶鉴（可）【有】征，（信所）【可】谓追清风于前古，攀辛甲于后代者也。至于潘勖《符节》，要而失浅；温峤《（傅）【侍】臣》，博而患繁；王济《国子》，引（广事）【多而事寡】；潘尼《乘舆》，义正【而】体芜；凡斯继作，鲜有克衷。至于王郎《杂箴》，乃置巾履，得其戒慎，而失其所施。观其约文举要，宪章（戒）【武】铭，而水火井竃，繁辞不（巳）【已】，志有偏也。
　　夫箴诵于官，铭题于器，名（目）【用】虽异，而警戒实同。箴全御过，故文（质确）【资确】切；铭兼褒赞，故体贵弘润；其取事也必（覆）【核】以辨，其摛文也必简而深，此其大要也。然矢言之道盖阙，庸器之制久沦，所以箴铭（异）【寡】用，罕施【后】代。惟秉文君子，宜酌其远大焉。
　　赞曰：铭实表器，箴惟德轨。有佩于言，无鉴于水。秉兹贞厉，（敬言）【警】乎【立】履。义典则弘，文约为美。


集　校

昔帝轩刻舆几以弼违。
「昔帝轩」，范校：「孙云：《御览》五百九十引作『轩辕帝』。铃木云：《玉海》作『黄帝』，无『昔』字。」《附校》：「『帝轩』作『轩辕帝』，『几』字无。」范注：「《汉书艺文志》道家载《黄帝铭》六篇。蔡邕《铭论》曰：『黄帝有巾几之法。』《后汉书朱穆传》：『古之明君，必有辅德之臣，规谏之官，下至器物，铭书成败，以防遗失。』注曰：『黄帝作巾儿之法。』《路史疏仡纪》载黄帝《巾几之铭》曰：『毋翕弱，毋俷德，毋违同，毋傲礼。毋谋非德，毋犯非义。』诸书均作巾几，无作舆几者。留存《事始》：『《文心》曰：轩辕舆几，与弼不逮，即为箴也。』留存，唐人，引《文心》作『舆几』，是彦和本作『舆几』，别有所本也。宋胡宏《皇王大纪》亦谓帝轩作舆几之箴，以警晏安。」《校证》：「『昔帝轩』《御览》五九0作『昔轩辕帝』，《玉海》三一作『黄帝』，《事始》、《事物纪原》四、《事物原始》、《山堂肆考》角三六作『轩辕』。」又：「『以弼违』，《事始》、《事物纪原》、《事物原始》、《山堂肆考》作『以弼不逮』。案《谐讔》篇亦有『弼违』语，此疑出高承臆改。」《义证》：「《玉海》卷三十一：『《皇王大纪》：黄帝作《舆几之箴》以警宴安，作《金几之铭》以戒逸欲。」《校注》：「《事始》引作『轩辕舆几以弼不逮』；《事物纪原》集类四、《事物考》二引同。宋本《御览》五百九十引作『昔轩辕帝刻舆以弼违』，钞本《御览》『帝』作『常』，余同。活字本《御览》作『昔轩辕刻舆以弼违』。喜多本、鲍本《御览》作『昔轩辕帝刻舆几以弼违』。按诸书所引，皆有脱误。《帝王世纪》：『（黄帝）或曰帝轩。』《御览》七九引《中论治学》篇『帝轩闻凤鸣而调律』，《抱朴子内篇对俗》『帝轩候凤鸣以调律』，《文选》张衡《思玄赋》『会帝轩之未归兮』，又颜延之《赭白马赋》『昔帝轩陟位』，是称黄帝为『帝轩』之证。《书益稷》：『予违汝弼。』此『弼违』二字所自出。《谐隐》篇『其次弼违晓惑』，亦以『弼违』二字连文。『舆几』与下句『笋簴』相俪。唐写本作『昔帝轩刻舆几以弼违』，与今本正同。又按《国语楚语上》：『左史倚相曰：……在舆，有旅贲之规；……倚几，有诵训之谏。』韦注：『规，规谏也。诵训，工师所诵之谏，书之于几也。』李尤《几铭序》：『昔帝轩仁智恭恕，恐事之有阙，作倚几之法。』《书钞》一三三、《御览》七百一十引张华有《倚几铭》，见《书钞》一三三及《御览》七百一十引。据此，则『舆几』似为二物。」《考异》：「按：黄帝或称帝轩，见《帝王世纪》。」《补正》：「按唐冩本与今本同。是诸书所引，各有脱误。《书益稷》：『予违汝弼。』孔传：『我违道，汝当以义辅正我。』《史记夏本纪》作『予即辟，女匡拂予。』《晋书武帝纪》：『（泰始二年诏）择其能正色弼违，匡救不逮者。』又《郭璞传》：『（上疏）是以古之令主开纳忠谠，以弼其违。』 《谐隐》篇有『其次弼违晓惑』语。」
大禹勒笋簴而招谏。
「笋」，范校：「孙云：唐写本作『簨』。」《合校》：「唐写本『笋』作簨』，『而』作『以』。」《校证》：「《御览》『而』作『以』。」范注：「『笋』，唐写本作『簨』。《周礼春官典庸器》注引杜子春曰：『笋读如博选之选。横者为笋；从者为鐻。』《释文》：『鐻今或作簴。』」《校注》：「『笋』，唐本作『簨』。按笋、簨音同义通。《周礼春官典庸器》：『帅其属而设笋虡。』郑注：『设笋虡，视瞭当以悬乐器焉。』又《考工记梓人》：『梓人为笋簴。』郑注：『乐器所悬，横曰笋，植曰簴。郑司农（众）云：笋读为竹笋之笋。』《释文》：『虡，音巨。』《礼记明堂位》:『夏后氏之龙簨虡。』郑注：『簨虡，所以悬锺磬也。』『笋簴』、『笋虡』、『簨虡』，字异音同，其为悬锺磬之具一也。《鬻子》上《禹政》篇：『禹之治天下也，以五声听。门悬钟、鼓、铎、磬而置鼗，以待四海之士。为铭于簨簴曰：教寡人以道者击鼓，教寡人以义者击钟，教寡人以事者振铎，语寡人以忧者击磬，语寡人以讼狱者挥鼗。此之谓五声。』逢注：『（簨簴），悬乐器之具，刻铭于其上也。……此以上并刻铭于簨簴之文也。』今存古籍专言大禹刻铭招谏者，厥惟鬻子。故具录其文及注如上。」按《淮南子泛论训》：「禹之时，以五音听治，悬钟鼓磬铎置鼗，以待四方之士，为号曰：教寡人以道者击鼓，谕寡人以义者击钟，告寡人以事者振铎，语寡人以忧者击磬，有狱讼者摇鼗。当此之时，一馈而十起，一沐而三捉发，以劳天下之民，此而不能达善效忠者，则才不足也。」所载与《鬻子》相近。又按《周礼春官典庸器》：「掌藏乐器庸器。及祭祀。帅其属而设笋虡。陈庸器。飨食宾射亦如之。大丧。廞笋虡。」孙诒让《正义》：「笋虡皆以木为之，从横相持以悬乐器。……笋虡之制，盖树二植木为柎，上刻鸟兽以为饰，是为虡，以横木为格，上刻龙蛇以为饰，是为笋。笋之上，又有大版覆之，刻为锯齿，以白画之，是为业。锯齿卷然上出，可以悬纮，是为崇牙。以其上覆大版，旁树二木，望之与几相似，故《方言》曰：『几，其高者谓之虡。』郭注即谓笋虡，横笋之旁，更有璧翣之饰，植虡之下，则又有趺以镇之，使悬时不倾覆，其趺或以玉石为之，故《楚辞离騒》云『玉石兮瑶虡』，言以玉石为虡趺也。」言「笋虡」之制甚详，故节引于此。
武王户席，题必戒之训。
「戒」，范校：「孙云：唐写本作『诫』，《御览》亦作『诫』。」《考异》：「按：戒诫通。」《义证》：「《玉海》卷二○四《辞学指南》铭类：禹铭笋簴，汤铭于盘(铭者，名也，因其器名，书以为戒也)，武王闻丹书之言为铭十六。」按《大戴礼武王践阼》：「王闻《书》之言，惕若恐惧，退而为戒书。」卢辩注：「戒书者，讬于物以自警戒也。」《说文》戈部：「戒，警也。」言部：「诫，敕也。」命于人用「诫」，此处指武王镌铭以自警，则作「戒」是。
则先圣鉴戒。
「则先」，范校：「孙云：唐写本、《御览》『则』字无，『先』作『列』。」《校证》：「『则先圣』唐写本、《御览》作『列圣』，徐校亦云『列圣』。」《校注》：「按唐写本、《御览》是也。今本『则』字乃『列』之形误；『则圣鉴戒』，于文不辞，故又增『先』字以足之耳。《封禅》篇：『腾休明于列圣之上。』正以『列圣』连文。《宋书孝武帝纪》『（大明七年诏）列圣遗式』，又《谢庄传》『（奏改定刑狱）示列圣之恒训』，《南齐书海陵王纪》『（皇太后令）列圣继轨』，《文选》左思《魏都赋》『列圣之遗尘』，又颜延之《应诏燕曲水作诗》『业光列圣』，并其证。」按「列圣」乃中古常语。《宋书礼志三》：「是以重代列圣，咸由厥道。」《礼志五》：「盛皇留范，列圣垂制。」《乐志四》：「锺管腾列圣，彝铭贲重猷。」《谢庄传》：「亦列圣之恒训。」《南齐书刘善明传》：「又撰《贤圣杂语》奏之，托以讽谏。上答曰：『省所献《杂语》，并列圣之明规，众智之深轨。』」《梁书徐勉传》：「凡诸奏决，皆载篇首，具列圣旨，为不刊之则。」《北史尉元传》：「夫尊老尚更，列圣同致，钦年敬德，绵哲齐轨。」《乐府诗集》卷五十六《宋泰始歌舞曲辞圣祖颂》：「锺管腾列圣，彝铭贲重猷。」皆其证。从唐写本删、改。
故铭者，铭也，观器必也正名，审用贵乎盛德。
「铭也」，黄本作「名也。」范校：「孙云：唐写本『故』字无，『必也』作『必名焉』，『盛』作『慎』。」《校记》：「《御览》五九０引『盛』作『慎』，与唐本合。」范注：「唐写本作『铭者，名也，观器必名焉。正名审用，贵乎慎德。』《毛诗墉风定之方中》正义曰：『作器能铭者，谓既作器能为其铭。若栗氏为量，其铭曰，「时文思索，允臻其极。嘉量既成，以观四国。永启厥后，兹器维则。」是也。（案此铭见《考工记》。）《大戴礼》说武王盘盂几杖皆有铭，此其存者也。铭者，名也，所以因其器名而书以为戒也。』《礼记祭统》：『夫鼎有铭。铭者，自名也。自名以称扬其先祖之美而明着之后世者也。为先祖者，莫不有美焉，莫不有恶焉，铭之义称美而不称恶，此孝子孝孙之心也。……铭者，论譔其先祖之有德善功烈勋劳庆赏声名列于天下，而酌之祭器，自成其名焉。』注曰：『铭，谓书之刻之以识事者也。自名，谓称扬其先祖之德，着己名于下。』《释名释典艺》：『铭，名也。述其功美，使可称名也。』」《校证》：「冯本、汪本、畲本、两京本、何允中本、日本活字本、梅本、梅六次本、锺本、梁本、清谨轩钞本、日本刊本、崇文本『名』误作『铭』，《文通》亦误作『铭』。徐、冯俱校：『铭也，当作名也。』」又：「《御览》『盛』又作『慎』，《玉海》六0同，徐校亦同。」《校释》：「唐写本作『观器必名焉』为句，『正名』属下『审用』为句。是也。」《注订》：「铭，古通作名。《礼记祭统》：『鼎有铭，名者自名也。』加金旁者，以其题勒于钟鼎也。」《校注》：「唐写本作『铭者，名也，亲器必名焉。正名审用，贵乎慎德。』徐『盛』校『慎』。按唐写本仅『亲』字有误唐写本『观』皆作『亲』，余并是也。今本作『观器必也正名』，盖写者涉《论语子路》『必也正名乎』之文而误。后遂于『名』字下加豆。『盛』，《御览》、《玉海》六十引亦并作『慎』，与唐写本合。余同今本《法言修身》篇：『或问铭。曰：铭哉！铭哉！有意于慎也。』是铭之用，固在慎德矣。《颂赞》篇：『敬慎如铭。』亦可证。」《考异》：「按：应作『观器必也正名，审用贵乎慎德』。又按：杨校谓唐写本『观器』作『亲器』。又云『凡唐写本观之字均作亲字，』今检唐写本皆作『观』字无作『亲』者，杨于草书莫辨，乃有此失。」《合校》：「案：唐写本『观』旁『劝』旁草书皆与『亲』相似，实非误字。」按「故」字应据唐写本删，说见《明诗》篇「诗者持也」条。「盛」应作「慎」，《法言修身》：「或问『铭』。曰：『铭哉！铭哉！有意于慎也。』」李注：「叹美戒慎之至。」汪荣宝《义疏》：「《字林》云：『铭，题勒也。』《国语晋语》，韦注云：『刻器曰铭。』按：再言铭哉，是叹美之辞。《中庸》云：『是故君子戒慎乎其所不睹，恐惧乎其所不闻。』是戒、慎同义。《诗定之方中》，毛传云：『作器能铭。』孔疏云：『所以因其器名而书以为戒也。』《文心雕龙铭箴》云云，皆戒慎之义。」此「慎」字总上文而言，若作「盛」则不文矣。按唐写本此句义为：铭者，名也，器有可观，则必先正其名焉；名非空名，必审其用以名之，而器之用，则以慎戒其德者为贵焉。逻辑清晰，文意昭明，据唐写本删、改、补。
盖臧武仲之论铭也。
范校：「孙云：唐写本无『武』字。」《附校》：「『武』字有。」范注：「左襄十九年《传》：『季武子以所得于齐之兵作林锺，而铭鲁功焉。臧武仲谓季孙曰：非礼也。夫铭，天子令德，诸侯言时计功，大夫称伐。』」按此篇自帝轩迄王郎，所言人名颇多，臧武仲外，皆两字。《汉书》卷八十《宣元六王传》：「素有颜、冉之资，臧武之智，子贡之辩，卞庄子之勇。」「仲」字可省。唐写本无「武」字，似非。《考异》：「按：唐写本以下脱『曰天子令德，诸侯计功，大夫称伐』，三句，共十三字，王、杨二本均未校出。」
曰天子令德，诸侯计功，大夫称代。
「代」，黄本作「伐」。据左襄十九年传，「代」乃「伐」之形误，后「称代之类也」同。均从黄本改正。《合校》：「唐冩本此三句脱。」
夏铸九牧之金鼎，周勒肃慎之楛矢。
范校：「孙云：唐写本『鼎』字『矢』字无。《御览》亦无此二字。」范注：「左宣三年《传》：『楚子伐陆浑之戎，遂至于雒，观兵于周疆。定王使王孙满劳楚子。楚子问鼎之大小轻重焉。对曰：在德不在鼎。昔夏之方有德也，远方图物，贡金九牧，铸鼎象物，百物而为之备，使民知神奸。』《国语鲁语下》：『仲尼曰：昔武王克商，通道于九夷百蛮，使各以其方贿来贡。于是肃慎氏页楛矢石砮。先王欲昭其令德之致远也，以示后人，使永监焉。故铭其栝曰：肃慎氏之贡矢。』」按《论衡儒增》篇：「金鼎之器，安能辟奸？」《乱龙》篇：「禹铸金鼎象百物。」又《后汉书孔融传》：「昔肃慎不贡楛矢。」《晋书孙楚传》：「楚作书遗孙皓曰：『东夷献其乐器，肃慎贡其楛矢。』」此二字应有，一者与史传合，二者此前之舆几、笋簴、盘盂、户席、金人、欹器，此后之昆吾、庸器、景锺、卫鼎、石椁、夺里、番吾、华山（据本书校正）等，均二字相对，此不应更有异也。
魏颗纪勋于景铭。
「铭」，黄本作「钟」，黄校：「元作『铭』，曹改。」范校：「赵云：（唐冩本）『铭』作『钟』。」范注：「《国语晋语》七：『昔克潞之役，秦来图败晋功，魏颗以其身却退秦师于辅氏，亲止杜回。其勋铭于景锺。』（事在鲁宣公十五年，韦昭注『景锺，景公之锺。』）」《校证》：「『钟』原作『铭』，梅据曹改，徐校亦作『钟』。王惟俭本作『钟』。案唐写本、《御览》作『锺』。何校作『钟』，『锺』、『钟』古通。」《考异》：「按：钟锺古通，《国语晋语》：『其勋铭于景钟。』作钟是。」《校注》：「按曹改是。唐写本、何本、训故本、梁本、别解本、尚古本、冈本、清谨轩本、文溯本正作『钟』。《御览》、《玉海》六十又二百四引、王批本并作『锺』。《金石》例九、《文通》十二同。『锺』与『钟』通。」《合校》：「案：唐写本实作『锺』。」《汇校》：「按作『锺』是。」按从唐写本改。
若乃飞廉有石廓之锡。
「廓」，黄本作「椁」。范注：「《史记秦本纪》：『蜚廉为纣石北方（文有误。徐广曰：皇甫谧云：『作石椁于北方。』）还无所报，为坛霍太山。而报得石棺。铭曰：帝令处父，不与殷乱，赐尔石棺以华氏。死，遂葬于霍太山。』索隐曰：『言处父至忠，国灭君死，而不忘臣节，故天赐石棺以光华其族。事盖非实，谯周深所不信。』彦和意同谯周，故云可怪。石椁，当据《史记》作石棺。」《义证》引《斟诠》云：「『石北方』之『石』字当据《御览》及《渊鉴类函》改作使。处父，飞廉字。」《汇校》：「按：诸本均未作『棺』者，不必拘泥《史记》；惟『廓』，当作『椁』。」按：《说文》无椁字，《史记》亦作椁。《左传》定公元年：「范献子去其柏椁。」杜预注：「范献子代魏子为政，去其柏椁，示贬之。」杨伯峻注：「据《礼记丧大记》：人君以松木为椁，大夫以柏木为椁，士以杂木为椁。」则椁同椁，从黄本改作「椁」。
灵公有蒿里之谥。
范校：「赵云：（唐冩本）『蒿』作『旧』。」《附校》：「『蒿』作『夺』。」范注：「《庄子则阳》篇『狶韦曰：夫灵公也死，卜葬于故墓，不吉；卜葬于沙丘而吉。掘之数仞，得石椁焉。洗而视之，有铭焉。曰：不冯其子，灵公夺而里。夫灵公之为灵也久矣。』《博物志异闻》篇：『卫灵公葬，得石椁。铭曰：不逢箕子，灵公夺我里。』『蒿』唐写本作『旧』，疑『蒿』字不误。《玉篇》：『薧里，黄泉也，死人里也。』以蓬蒿字为蒿里，乃流俗所作。薧里之谥，犹言薧里中石椁已为灵公作谥耳。」《校证》：「『夺里』旧作『蒿里』，唐写本作『旧里』，《御览》作『夺里』。按《御览》作『夺里』，是。《庄子则阳》篇：……，事又见张华《博物志异闻》篇，……此即彦和所本，今据改。」《校注》：「按『夺』字是，『旧』盖『夺』之形误，『蒿』则写者。臆改。『夺里』见《庄子则阳》篇。《博物志》八文略同。」《义证》：「《玉海》卷六十引于本句下注云：『《庄子》。《博物志》：石椁铭云：灵公夺之我里。』」《考异》：「按：《庄子则阳》篇：『灵公夺里。』《御览》是。」按从《御览》改。
吁可怪矣。
范校：「孙云：唐写本『吁』作『噫』，『矣』作『也』；《御览》亦作『噫』、『也』。」按作「吁」与下文「吁可笑也」重，疑唐冩本、《御览》近是。
赵灵勒迹于番禺。
「禺」，黄本作「吾」，黄校：「元作『禺』，杨改。」《合校》：「唐写本『迹』作『迹』，『番禺』作『潘吾』。」《校记》：「案唐本是也，《御览》五九０引此文，亦作『潘吾』，张榜本《韩非子外储说左上》正作『潘吾』，与唐本合，番、潘通用。』《校证》：「『潘吾』原作『番禺』，梅据杨改，徐校亦作『潘吾』。按唐写本、《御览》作『潘吾』。《玉海》作『番禺』，原注引赵主父事作『潘吾』。」《校注》：「按《韩非子》道藏本、张榜本、赵用贤本并作『潘吾』，与唐写本合。『番』与『潘』音同得通。《广韵》二十二元：『番，翻、盘、潘三音。』杨改『禺』作『吾』是也。《金石例九》、《文通》十二引并作『番吾』。」《义证》引梅注云：「杨用修云：赵灵事见《韩非子》。番吾，山名，何物白丁，改作番禺。番禺在南海古岭，赵武灵何由至其地耶？按《韩子》：赵主父令工施钩梯而缘潘吾，刻踈人迹其上，广三尺，长五尺，而勒之曰：主父尝游于此。」按从唐写本、《御览》、黄本改。
秦昭刻传于华山。
「传」黄本作「博」，黄校：「元作『傅』，朱改。」《附校》：「『博』作『传』。」《校证》：「『博』原作『传』，梅据朱改。按唐写本、王惟俭本正作『博』。」《校注》：「按唐写本、训故本、谢钞本、并作『博』；《玉海》引同。《御览》亦误作『传』朱改是也。」按《韩非子外储说左上》：「秦昭王令工施钩梯而上华山，以松柏之心为博。箭长八尺，棊长八寸。而勒之曰：『昭王常与天神博于此矣。』」陈奇猷《韩非子新校注》：「博，同簙，《说文》云：『簙，局戏也，六箸，十二棊也。』《博雅》云：『博箸谓之箭。』」作「博」是，「传」乃「博」之形误，依唐写本、黄本改。
吁可茂也。
「茂」，黄本作「笑」，黄校：「元作『茂』；又作『戒』。」《合校》：「唐写本『茂』作『笑』。」《校记》：「案唐本是也，与《御览》五九0所引合，黄校同。」《校证》：「『笑』原作『茂』，梅据曹改。《文章缘起》注作『篾』。谢、徐俱云：『茂当作戒。』何校定作『戒』，按唐写本、《御览》作『笑』。」《校注》：「按曹学佺改『茂』为『笑』，见梅本，黄氏从之，是也。唐写本、何本、别解本、谢钞本、尚古本、冈本作『笑』；《御览》引同。《谐隐》篇『至魏文因俳说以着笑书』，元本、弘治本等亦误『笑』为『茂』，与此同。『笑』与『茂』草书形近。」《汇校》：「按作『茂』无义。」按从唐写本、《御览》、黄本改。
亦有疏通之美焉。
《合校》：「唐写本『有』作『其』。」
若班固燕然之勒。
范校：「孙云：唐写本无『若』字；《御览》『若』下有『乃』字。」
张昶华阴之碣。
范校：「孙云：唐写本『昶』作『旭』。」《附校》：「『昶』作『旭』。」范注「『张昶』，唐写本作『张旭』，《古文苑》十八载昶此文亦一作『张旭』。昶文又见《艺文类聚》七、《初学记》五。……昶字文舒，建安初为给事黄门侍郎。」《校注》：「按『旭』为『昶』形近之误。郭缘生《述征记》：『华山三庙前立碑，段煨所刻；其文，弘农张昶所造。』《书钞》一百二引《初学记》五引《文舒碑序》，标目亦误作张旭。各本皆然是张昶、张旭易误之证。《玉海》六十引作『昶』，未误。」《义证》：「《玉海》卷六十引于句下注云：见《古文苑》，《文选》注有张昶《华山堂阙铭》。」按《文选》卷二十二沈休文《游沈道士馆》诗李善注引「张昶《华山堂阙铭》曰：必云霄之路，可升而起。」《类聚》卷七载后汉张昶《西岳华山堂阙碑序》一文，则作「昶」是。
序亦盛矣。
《校证》：「《御览》『盛』作『成』。」
蔡邕铭思，独冠古今。
范校：「孙云：《御览》作『蔡邕之铭，思烛古今。」按《御览》近是。《类聚》卷二十七载蔡邕《述行赋》曰：「聊弘虑以存古，宣幽情而属词。」即「思烛古今」之义。《汉书董仲舒传》："习闻其号，未烛厥理．"颜注：「烛，照也．」《宋书符瑞志下》：「义恭上表曰：率由旧典，思烛前王。」此「思烛」连文之证。又《晋书卫恒传》：「恒善草隶书，为《四体书势》曰：……汉末又有蔡邕，采斯喜之法，为古今杂形，然精密闲理不如淳也。」《隋书江式传》：「表曰：左中郎将陈留蔡邕采李斯、曹喜之法，为古今杂形，诏于太学立石碑，刊载《五经》，题书楷法，多是邕书也。」则「古今」者，乃论其铭题之书也，后「桥公」「朱穆」云云，始论其铭文焉，其秩序井然如此，且「全成碑文，溺所长也」之断，亦非「独冠古今」之旨。今本「烛」「独」因形近而致误，不通，始增「冠」字，删「之」字。从《御览》改。
侨公之箴，吐纳典谟。
「侨」，黄本作「桥」，黄校：「元作『侨』，孙改。」「箴」，黄本作「钺」，黄校：「元作『箴』。」范校：「孙云：《御览》作『箴』。」《合校》：「唐写本『侨』作『桥』，『箴』作『钺』，『吐』上有『则』字。」《附校》：「『桥』作『橘』，『钺』作『箴』；『吐』上有『则』字，『谟』作『誉』。」《校证》：「『桥』原作『侨』，梅据孙登汝改。案唐写本、《玉海》正作『桥』。宋本《御览》、铜活字本《御览》作『橘』，即『桥』形近之误。」又：「『钺』原作『箴』，梅改作『铭』，黄注本改作『钺』，案黄改是，唐写本正作『钺』，今从之。」《校注》：「按唐写本正作『桥公之钺』；《玉海》引同，《御览》各本均误谢钞本、别解本、尚古本、冈本作『桥公之铭』，『桥』字尚未误。」《义证》：「《玉海》引于句下注云：《桥玄黄钺铭》见《艺文类聚》。」按《类聚》卷六十八载蔡邕《黄钺铭》，唐写本作「桥公之钺」是。据唐写本、黄本改。
至如敬通杂器，准矱戒铭。
范校：「孙云：唐写本『戒』作『武』。」《附校》：「『杂』作『新』；（准矱戒铭）作『矱准武铭』。」《校记》：「案唐本是也，当据改。」范注：「戒铭，唐写本作武铭，是。冯衍，字敬通。《全后汉文》二十辑衍铭文有《刀阳》、《刀阴》、《杖》、《车》、《席前右》、《席后右》、《杯》、《爵》等，盖拟《武王践阼》诸铭为之。」《校证》：「唐写本、《御览》『戒』作『武』。」《考异》：「按：从『武』是，本武王践阼诸铭而为之也。」《校注》：「按『武』字是。『武铭』者，武王所题席、机等十七铭（见《大戴礼记武王践阼》篇）也。冯衍所作多则效之，故云。」按《大戴礼记武王践阼》：「王闻书之言，惕若恐惧，退而为戒书。于席之四角为铭焉，于机为铭焉，于鉴为铭焉，……予一人所闻，以戒后世子孙。」其铭立义于戒，故曰「戒书」；且前文已云「武王户席，题必戒之训」，则戒铭，即武王之戒书也，亦通。从唐写本、《御览》改。
蓍龟神物，而居博奕之中。
范校：「孙云：唐写本『中』作『下』，《御览》亦作『下』。」《校注》：「按『中』字与上『繁略违中』复，作『下』是。《易系辞上》：『探赜索隐，钩深致远，以定天下之吉凶，成天下之亹亹者，莫大乎蓍龟。是故天生神物，圣人则之。』」《义证》：「按『下』字是。『下』与『末』相对成文。」按作「蓍龟居博奕之下」，始能与后句「曾名品之未暇，何事理之能闲」合，从唐写本、《御览》改。
衡斛嘉量，而在臼杵之末。
「臼杵」，范校：「孙云：唐写本作『杵臼』，《御览》亦作『杵臼』。」《补正》：「《易系辞下》：『断木为杵，掘地为臼，臼杵之利，万民以济。』此经书中以『臼杵』连文之最先见者。本文作『臼杵』，正与之同。其它典籍则相沿作『杵臼』，故唐冩本及《御览》引，均作『杵臼』也。」按《易系辞下》韩康伯注：「以小用而济物也。」《春秋繁露求雨》篇「臼杵于术。」《三国志魏书阮籍传》裴注：「苏门山有隐者，莫知名姓，有竹实数斛、臼杵而已。」《汉书》楚元王传：「胥靡之，衣之赭衣，使杵臼椎舂于市。」《南史宋本纪上》：「闻有杵臼声，往觇之，见童子数人皆青衣，于榛中捣药。」《类聚》卷三十一引梁陆倕《感知己赋赠任昉》曰：「识公沙于杵臼，拔孝相于无名。」「臼杵」「杵臼」两通。
曾名品之未暇。
《校证》：「清谨轩钞本、日本刊本、崇文本『品』作『器』。」
唯张采剑阁。
</div>
    <div class="pagination">
<a href="文心雕龙集校_page12.html">上一页</a><span>...</span><a href="文心雕龙集校_page8.html">8</a><a href="文心雕龙集校_page9.html">9</a><a href="文心雕龙集校_page10.html">10</a><a href="文心雕龙集校_page11.html">11</a><a href="文心雕龙集校_page12.html">12</a><span class="current-page">13</span><a href="文心雕龙集校_page14.html">14</a><a href="文心雕龙集校_page15.html">15</a><a href="文心雕龙集校_page16.html">16</a><a href="文心雕龙集校_page17.html">17</a><a href="文心雕龙集校_page18.html">18</a><span>...</span><a href="文心雕龙集校_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
