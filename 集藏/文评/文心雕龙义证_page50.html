<!DOCTYPE html>
<html>
<head>
    <meta charset="UTF-8">
    <title>文心雕龙义证 - 第 50 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文心雕龙义证 - 第 50 页/共 231 页</h1>
    <div class="content">
　　　　　　斯波六郎：「『牺盛』为『牺牲粢盛』之略。《尚书泰誓上》：『牺牲粢盛，既于凶盗。』（《春秋公羊传》桓公十四年何注：『黍稷曰粢，在器曰盛。』）《春秋左氏传》僖公五年：『《
周书》曰：黍稷非馨，明德为馨。』（《尚书君陈》同）」孔传：「所谓芬芳，非黍稷之气，乃明德之馨。」「明德」，美德。

〔六〕　唐写本「乎」作「于」。斯波六郎：「《春秋左氏传》襄公二十七年：『其祝史陈信于鬼神，无愧辞。』」「史」，原来掌管祭祀和记事。《左传》昭公二十年：「竭情无私，其祝史祭祀，陈信不愧。」

　　　　　　《注订》：「（以上）四句即所谓『美报兴焉』。虽备牺盛，必赖明德；虽事陈信，必具文辞。此祝文之要，为前半篇之纲领。以下溯祝文之始，及其沿革，此彦和述笔常法。」

　　　　　　范注：「《周礼春官》大祝……作六辞以通上下亲疏远近：一曰祠（祠者，交接之辞），二曰命（命，谓盟誓之辞），三曰诰（如盘庚将迁于殷，诰其世臣卿大夫，道其先祖之善功），四曰会（会，谓会同盟誓之辞），五曰祷（祷，贺庆言福祚之辞），六曰诔（诔，谓积累生时德行，以锡之命，主为其辞也）。彦和以祝盟连称，盖本于此。」

　　　　　　《校释》：「古者巫祝为联职。《周官春官》祝之属，有太祝、小祝、丧祝、甸祝；巫之属，有司巫、男巫、女巫。盖巫以歌舞降神，祝以文辞事神。《国语》谓聪明圣知者始为巫觋（见《
楚语》）。郑注《周官》，谓有文雅辞令者，始作大祝。是知二者乃先民之秀特，而文学之滥觞也。其后祝复与史同称。燕礼大射，皆称『祝史』。司马迁亦云：『文史星历，近乎卜祝之间。』盖古者通称掌文辞之官为史。祝以作六辞为职，亦择善为文辞者任之。故舍人释祝之名义，亦曰『祝史陈信，资乎文辞』也。」

　　　　　　《文体明辨序说》：「按祝文者，飨神之辞也。刘勰所谓『祝史陈信，资乎文辞』者是也。」

昔伊耆始蜡，以祭八神〔一〕，其辞云：「土反其宅，水归其壑，昆虫毋作，草木归其泽〔二〕。」则上皇祝文〔三〕，爰在兹矣。舜之祠田云〔四〕：「荷此长耜〔五〕，耕彼南亩，四海俱有〔六〕。」利民之志，颇形于言矣。

〔一〕　《礼记郊特牲》：「伊耆氏始为蜡。蜡也者，索也。岁十二月合聚万物而索飨之也。」郑注：「伊耆氏，古天子号也。」《释文》：「或云即帝尧是也。」《礼记郊特牲》：「天子大蜡八。」《释文》：「蜡祭有八神：先啬一，司啬二，农三，邮表畷四，猫虎五，坊六，水庸七，昆虫八。」「蜡」，为周代于每年农事完毕后举行的祭祀。一、先啬，祭神农；二、司啬，祭后稷；三、农，祭古时田官之神；四、邮表畷，祭始创田间庐舍、开道路、划疆界的人；五、祭猫虎，因其吃野鼠野兽，保护了禾苗；六、坊，祭堤坊；七、水庸，祭水沟；八、祭昆虫，以免虫害。

〔二〕　此四句见《礼记郊特牲》。郑注：「此蜡祝辞也。」正义：「土即坊也；反，归也；宅，安也。土归其宅，则得不崩。水，即水庸；壑，坑坎也。水归其壑，谓不泛滥。……昆虫毋作，谓不为灾。草，苔稗；木，榛梗之属也。当各归生薮泽之中，不得生于良田，害嘉谷也。」

　　　　　　唐写本「毋」作「无」。陈澔注：「土安则无崩圮，水归则无泛溢，昆虫谓螟蝗之属害稼者。作，起也。草木各归根于薮泽，不得生于耕稼之上也。『毋』『无』通。」

〔三〕　《文体明辨》：「此祝文之祖也。」「上皇」，上古帝王，指伊耆氏。

〔四〕　《校证》：「『祠』，王惟俭本作『祀』。」「祠」，祭祀。

　　　　　　范注：「《说文》：『祠，春祭曰祠，品物少，多文辞也。』《周礼春官》：『小宗伯祷祠于上下神。』注：『得求曰祠。』女祝：『凡内祷祠之事。』注：『报福丧祝以祭祀祷祠焉。』正义：『祈请求福曰祷，得福报赛曰祠。』」

〔五〕　宋罗泌《路史后纪》：「舜掘地财，取水利，股肱不居，故祠于田曰：『荷此长耜，耕彼南亩，四海俱有。』志利民也。乃作米廪，以教于国，以臧帝耤。」

　　　　　　《注订》：「舜之祠田云云：耜与亩协，类古歌辞，疑即祠田之文也。」

　　　　　　《易系辞下》：「斫木为耜，揉木为耒。」上古时代的翻土工具。按《困学纪闻》卷十《诸子》「舜祠田渔雷泽」条：「
《尸子》曰：『舜兼爱百姓，务利天下。其田（《太平御览》有「历山」二字）也，荷彼耒耜，耕彼南亩，与四海俱有其利。』……《文心雕龙（祝盟篇）》：『舜之祠田云：荷此耒耜，耕彼南亩，四海俱有。』谓之祠田，岂别有所据乎？」

〔六〕　唐写本「四」上有「与」字，是。

　　　　　　范注：「《札迻》十二：顾广圻校云：『《困学纪闻》卷十引《尸子》曰：舜兼爱百姓，务利天下。其田也，荷彼耒耜，耕彼南亩，与四海俱有其利。』案《尸子》文见《御览》八十一。『其田也』作『其田历山也』，无祠田之文，今无可考。」

　　　　　　按此处疑当作「『与四海俱有其利』，爱民之志，颇形于言矣」。「颇形于言矣」以上，纪评：「祝之缘起。」

至于商履〔一〕，圣敬曰跻〔二〕，玄牡告天，以万方罪己〔三〕，即郊禋之词也〔四〕；素车祷旱〔五〕，以六事责躬〔六〕，则雩禜之文也〔七〕。

〔一〕　《注订》：「商汤，字天乙，又名履也。」

〔二〕　范注：「《诗商颂长发》：『汤降不迟，圣敬曰跻。』笺云：『汤之下士尊贤甚疾，其圣敬之德日进。』」按正义：「其圣明恭敬之德日升。」

〔三〕　范注：「《论语尧曰》：『予小子履，敢用玄牡，敢昭告于皇皇后帝。有罪不敢赦，帝臣不蔽，简在帝心。朕躬有罪，无以万方；万方有罪，罪在朕躬。』孔安国注曰：『《墨子》引《汤誓》其辞若此。』孙诒让《墨子闲诂兼爱下》注云：『《论语尧曰》篇集解：孔安国云：「《墨子》引《汤誓》。」《国语周语》内史过引《汤誓》与此下文略同。韦注云：「《汤誓》，《商书》伐桀之辞也。今《汤誓》无此言，则散亡矣。」按孔安国引此作《汤誓》，或兼据《国语》文。《尚贤中》篇引《汤誓》，今书亦无之。』郝懿行曰：『案《白虎通三军三正》篇并引《论语》「予小子履」数语为汤伐桀告天之辞。』」

　　　　　　《注订》：「《书汤诰》：『敢用玄牡，敢昭告于上天神后。』又：『其尔万方有罪，在予一人。』」

〔四〕　「郊禋」，祭天。

〔五〕　范注：「《墨子兼爱下》：『汤曰：惟予小子履，敢用玄牡，告于上天后。曰：今天大旱，即当朕身履，未知得罪于上下，有善不敢蔽，有罪不敢赦，简在帝心，万方有罪，即当朕身，朕身有罪，无及万方。』此文与《汤誓》大略相同。据《墨子》意，则汤祷旱之辞也。《吕氏春秋顺民》篇：『汤克夏而正天下，天大旱，五年不收，汤乃以身祷于桑林，曰：「余一人有罪，无及万夫，万夫有罪，在余一人。无以一人之不敏，使上帝鬼神伤民之命。」于是翦其发，●其手，以身为牺牲，用祈福于上帝。民乃甚说，雨乃大至。』」

　　　　　　范注：「《说文》：『祷，告事求福也。』《周礼春官》小宗伯：『祷祠于上下神。』注云：『祈福曰祷。』『大祝作六辞，五曰祷。』注云：『祷，贺庆言福祚之辞。』《礼记檀弓》：『君子谓之善颂善祷。』注云：『祷，求福也。』……是祷与祈一也。」

〔六〕　唐写本「责」下衍「人」字。梅注：「汤以六事自责，曰：政不节欤？民失职欤？宫室崇欤？女谒盛欤？苞苴行欤？谗夫昌欤？」

　　　　　　范注：「《尸子》：『汤之救旱也，乘素车白马，着布衣，婴白茅，以身为牲，祷于桑林之野。』（《艺文类聚》八十二、《初学记》九引）《荀子大略》篇载其祷辞曰：『政不节与？使民疾与？何以不雨至斯极也？宫室荣与？妇谒盛与？何以不雨至斯极也？苞苴行与？谗夫兴与？何以不雨至斯极也？』（《公羊解诂》二引《韩诗传》、《说苑君道》篇、《御览》八十三引《帝王世纪》略同。）」

　　　　　　《说苑君道》篇：「汤之时大旱七年，雒坼川竭，煎沙烂石。于是使人持三足鼎，祝山川，教之祝曰：政不节耶？使人疾耶？苞苴行耶？谗夫昌耶？宫室营耶？女谒盛耶？何不雨之极也？盖言未已，而天大雨。」

　　　　　　《校注》：「按《荀子（大略篇）》《说苑（君道篇）》所载汤祷旱之辞，均未标有六事二字。《后汉书锺离意传》：『
上疏曰：「……昔成汤遭旱，以六事自责。」』（李注引《帝王世纪》同。）」

〔七〕　唐写本「则」作「即」。梅注：「《说文》：祷雨为雩，祷晴为禜。《左传》：龙见而雩。雩，旱祭也。又云：雪霜风雨之灾，则禜之。禜，禳也。」

　　　　　　范注：「《说文》：『雩，夏祭乐于赤帝，以祈甘雨也。』又：『禜，设绵蕝为营，以禳风雨、雪霜、水旱、疠疫于日月星辰山川也。』」

　　　　　　《注订》：「《论语先进》：『风乎舞雩。』《周礼春官》司巫：『若国大旱，则帅巫而舞雩。』注云：『雩，旱祭也。』禜音咏，又音营，祭名。《左传》昭元年：『山川之神，则水旱疫疠之灾，于是乎禜之。日月星辰之神，则雪霜风雨之不时，于是乎禜之。』又按禜，许氏《说文》本《左氏》昭元之传。」

及周之太祝，掌六祝之辞〔一〕，是以庶物咸生，陈于天地之郊；旁作穆穆，唱于迎日之拜〔二〕；夙兴夜处，言于祔庙之祝〔三〕；多福无疆，布于少牢之馈〔四〕；宜社类禡〔五〕，莫不有文〔六〕。所以寅虔于神祇〔七〕，严恭于宗庙也。

〔一〕　「祝」，范注引孙云：「唐写本作祀。」《校证》亦谓唐写本作「祀」，实则唐写本作「祝」。《周礼春官》：「太祝，掌六祝之辞，以事鬼神，祈福祥，求永贞。一曰顺祝，二曰年祝，三曰吉祝，四曰化祝，五曰瑞祝，六曰筴祝。」郑司农云：「顺祝，顺丰年也；年祝，求永贞也；吉祝，祈福祥也；化祝，弭灾兵也；瑞祝，逆时雨，宁风旱也；筴祝，远罪疾也。」按又见蔡邕《独断》。

〔二〕　《大戴礼记公符》第七十九：「皇皇上天，照临下土；集地之灵，降甘风雨；庶物群生，各得其所，靡今靡古，维予一人某，敬拜皇天之祜（《祭天辞》）。……维某年某月上日，明光于上下，勤施于四方，旁作穆穆。惟予一人某敬拜迎日于东郊（《迎日辞》）。」又按《尚书洛诰》：「惟公德，明光于上下，勤施于四方，旁作穆穆。」「庶物」，即万物。「旁」，溥，广大。「穆穆」，美好。意为用「光明普照」等语来拜迎日出。

〔三〕　唐写本「处」作「寐」，「祝」作「祀」。《斟诠》：「『
祀』原作『祝』，形近而误。」范注：「《仪礼士虞礼》：『明日以其班祔，用嗣尸。（卒哭之明日也。班，次也。《丧服小记》曰：祔必以其昭穆。用嗣尸，谓从虞至祭惟用一尸而已。）曰：孝子某孝显相，（称孝者，吉祭，显相，助祭者也。）夙兴夜处，小心畏忌不惰，其身不宁，（不宁，悲思不安。）用尹祭（尹，祭脯也。）嘉荐普淖，（嘉荐，醢也。普淖，黍稷也。）普荐溲酒，适尔皇祖某甫，以隮祔尔孙某甫。尚飨。』」

　　　　　　《注订》：「祔庙──《说文》：『后死者合食于先祖。』又合葬亦曰祔。」

　　　　　　《释名释丧制》：「又祭曰祔，祭于祖庙，以后死孙祔于祖也。」

〔四〕　范注：「《仪礼少牢馈食礼》：『尸执以命祝。（命祝以嘏辞。）卒命祝，祝受以东北，面于尸西，以嘏于主人曰：皇尸命工祝，承致多福无疆于女孝孙。来女孝孙，使女受禄于天，宜稼于田，眉寿万年，勿替引之。』（替，废也。引，长也。）」

　　　　　　《仪礼少牢馈食礼》：「少牢馈食之礼。」郑玄注：「羊、豕曰少牢，诸侯之卿大夫祭宗庙之牲。」「布」，布陈、陈述。「少牢之馈」，诸侯的卿大夫用少牢到祖庙去祭已死的祖和父的祭礼。荐祭品于神及祖先曰「馈」。

〔五〕　梅注：「《礼记》：『天子将出征，宜于社。』郑玄注云：『宜，祭名。』《诗》：『是类是禡。』注：『师祭也。』师出征伐，类于上帝，禡于出征之地。」

　　　　　　《礼记王制》：「天子将出征，类乎上帝，宜乎社，造乎祢，禡于所征之地。」郑注：「类、宜、造皆祭名，其礼亡。禡，师祭也，为兵祷。」陈澔注：「禡，行师之祭也。」《注订》：「
宜、社、类、禡，皆祭名。宜，《尔雅释天》：『起大事，动大众，必先有事乎社而后出，谓之宜。』社，《说文》：『地主也。』又《礼记郊特牲》：『社，祭土。』类，《虞书》：『肆类于上帝。』谓非常祀也。禡，《说文》：『师行所止。』恐有慢其神，下而祀之，曰禡。音骂。」

〔六〕　《校注》：「《周礼春官大祝》：『大师宜于社，造于祖，设军社类上帝，国将有事于四望；及军归，献于社，则前祝。』郑玄注：『前祝者，王出也，归也，将有事于此神；大祝居前，先以祝辞告之。』舍人所谓『有文』者，即指祝辞言之也。」

〔七〕　斯波六郎：「『虔』疑当作『畏』，《尚书无逸》：『严恭寅畏，天命自度。』盖彦和所本。」《斟诠》：「寅虔，谓寅畏虔诚也。」

　　　　　　《文体明辨序说》「祝文」类：「厥后虞舜祠田，商汤告帝，周礼设太祝之职，掌六祝之辞。春秋以降，史辞寖繁，则祝文之来尚矣。考其大旨，实有六焉：一曰告，二曰修，三曰祈，四曰报，五曰辟，六曰谒。用以飨天地、山川、社稷、宗庙，五祀群神，而总谓之祝文，其辞亦有散文、俪语之别也。」
</div>
    <div class="pagination">
<a href="文心雕龙义证_page49.html">上一页</a><span>...</span><a href="文心雕龙义证_page45.html">45</a><a href="文心雕龙义证_page46.html">46</a><a href="文心雕龙义证_page47.html">47</a><a href="文心雕龙义证_page48.html">48</a><a href="文心雕龙义证_page49.html">49</a><span class="current-page">50</span><a href="文心雕龙义证_page51.html">51</a><a href="文心雕龙义证_page52.html">52</a><a href="文心雕龙义证_page53.html">53</a><a href="文心雕龙义证_page54.html">54</a><a href="文心雕龙义证_page55.html">55</a><span>...</span><a href="文心雕龙义证_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
