<!DOCTYPE html>
<html>
<head>
    <meta charset="UTF-8">
    <title>文心雕龙义证 - 第 178 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文心雕龙义证 - 第 178 页/共 231 页</h1>
    <div class="content">
〔二〕　《校注》：「按《左传》僖公二十四年：『窃人之财，犹谓之盗；况贪天之功，以为己力乎？』」

〔三〕　黄注：「《春秋》：『盗窃宝玉大弓。』《左传》杜氏注：『盗谓阳虎也。宝玉，夏后氏之璜；大弓，封父之繁弱。』」《校注》：「按黄范两家注均止引《春秋经》定公八年『盗窃宝玉大弓』以注，于义未备。当再引九年『得宝玉大弓』句，『终非其有』之意始明。」

　　　　　　《春秋经》定公八年：「盗窃宝玉大弓。」杜注：「盗谓阳虎也。……宝玉，夏后氏之璜；大弓，封父之繁弱（弓名）。」《左传》定公八年：「阳虎劫公与武叔，以伐孟氏。……阳氏败。阳虎脱甲，如公宫，取宝玉大弓以出。」九年：「夏，阳虎归宝玉大弓。」杜注：「无益近用，而只为名，故归之。」《左传会笺》：「阳虎取本国之重器，将以赂外国以求容，徐思其不义之甚，故归之。」

　　　　　　《陔余丛考》卷四十「窃人著述」条：「顾宁人谓：昔人著述，往往自藏其名而托之于古人，如张霸『百二尚书』之类（见《日知录》卷十八）。今人则好窃人诗文以为己作，此诚风尚之愈变愈下也。然昔人亦有窃人著作者，蔡邕疏云：『今待诏之士，或窃成文，虚冒姓氏。』（见《后汉书蔡邕传》）是汉末已有此风。《世说》：『向秀注《庄子》未竟而卒，郭象遂窃为己注。』（《文学》篇）刘勰亦云：『排人美词，以为己力，宝玉大弓，终非己有。』」

〔四〕　《训故》：「《庄子》：将为胠箧、探囊、发匮之盗而为守备，则必摄缄縢，固扃鐍，此世俗之所谓知也。」范注：「《庄子胠箧》篇：『将为胠箧、探囊、发匮之盗而为守备，……然而巨盗至，则负匮揭箧担囊而趋。』造文之士，能杼轴己怀，不相剽贼，斯免瑕累矣。」《庄子集释》引《释文》：「揭，《三苍》云：举也，担也，负也。」「揭箧」，是把箱子扛走，比喻全文剽窃。

〔五〕　范注：「世远者太轻，时用者为尤，谓窃取古辞，是轻薄无行；掠取时说，将自招咎尤。」

　　　　　　《指瑕》篇对于剽窃别人的辞句也是极端反对的。别人的文章无论多么好，抄来终归不是自己的，无论是全抄或者「旁采」，都是盗窃行为。

　　　　　　清袁守定《时文蠡测》第三十四则「言不可袭人之词」：「《曲礼》曰：『毋剿说。』言不可揽取他人之言以为己有也。刘舍人曰：『全写则揭箧，彷采则探囊。』袭人之词，古人至比之为盗，可不戒哉！」

　　　　　　《注订》：「此言掠人美词，以为己力之非，剽窃古人者嫌轻浮，剽窃时人者类盗贼，其过为尤甚焉。」

　　　　　　《校释》：「蹈袭依仿之风，东汉以后为最盛（仲长统《昌言》已有「窃他人之记以成己说，为学士三奸之一」之论）。能者为之，是为与古人争胜，劣者则不免于剽窃之讥矣。此舍人所以有『揭箧』『探囊』之论也。」

　　　　　　斯波六郎：「案范氏『轻』释为轻薄，『尤』释为咎尤，但『轻』与『尤』应解为比较窃取罪之轻重之意。如此『然』字亦有着落。」

　　　　　　黄叔琳评：「尝疑韩昌黎云：『惟古于词必己出，降而不能乃剽贼，后皆指前公相袭。』所谓必己出者，将如何？非比杜撰之比也。然不杜撰，恐又入于相袭矣。昌黎谓樊绍述『文从字顺』，果可信乎？」

　　　　　　以上为第三段，举出宋齐以来文章方面的毛病，一是字义依稀，二是语音犯忌，三是掠人美辞。

若夫注解为书，所以明正事理；然谬于研求，或率意而断〔一〕。《
西京赋》称中黄育获之俦〔二〕，而薛综谬注，谓之阉尹〔三〕，是不闻执雕虎之人也〔四〕。

〔一〕　范注：「纪评曰：『此条无与文章，殊为汗漫。』案《论说篇》云：『若夫注释为词，解散论体，离文虽异，总会是同。』据此，注解为文，所以明正事理，尤不可疏忽从事，贻误后学。何晏见王弼《老子注》，乃以所注作《道德二论》，郭象注《庄子》，亦即以意阐发，无异单篇之论，注与论本可通也。彦和于本篇特为指说，殊存微意，纪氏讥之，未见其可。」

　　　　　　《注订》：「注解为书，当即文章之类，若专就辞章而言，亦不可废。……故纪说当再详也。」

〔二〕　《校证》：「『俦』原作『畴』，日本刊本作『俦』，案：《文选西京赋》：『乃使中黄之士，育获之俦。』字正作『俦』，今据改正。」

〔三〕　《训故》：「李善《文选》注：『《尸子》曰：中黄伯曰：余左执太行之獶而右搏雕虎。《战国策》：范雎说秦王曰：乌获之力焉而死，夏育之勇焉而死。』」按此见《秦策三》。梅注：「中黄，国名，多出勇力之士。」《札记》：「按今本《西京赋》薛综注，删去阉尹之说。」范注：「张衡《西京赋》『乃使中黄之士，育获之俦。』李善注：『《尸子》曰：……而死。』案薛综未见此说，当为李善所删去。」薛综，字敬文，三国吴人。《西京赋》李注：「旧注是者因而留之，并于篇首题其姓名。其有乖谬者，臣乃具释，并称臣善以别之。他皆类此。」今《文选》薛注无「阉尹」句，此善因注有未是，从而去之也。《校注》：「张云璈《选学胶言》（卷二《西京赋》薛综注条）、梁章巨《文选旁证》（卷三《西京赋》「中黄之士」条）并谓今《文选》薛注无阉尹之说，盖为李善删去。」

　　　　　　《斟诠》：「薛综之注『中黄之士』为『阉尹』，盖涉中黄门而误。《汉书百官公卿表》：『诸仆射署长，中黄门皆属焉。』注：『中黄门，奄人，居禁中，在黄门之内给事者也。』而不知中黄为人名，中黄门为少府之属官，一字之差，谬以千里焉。……阉尹，亦作奄尹，主领宦竖之官。《吕氏春秋仲冬纪》：『命阉尹。』注：『阉，宫官。尹，正也。』」

〔四〕　《校释》：「注解之文，亦论说之一体。舍人《论说》篇言之甚明，故此篇申论瑕疵，举谬解之例。纪评诋其『无与文章』，乃后世文士辨体未精之见也。汉儒通经识字，训解古书，多本师说，精确者固多，固陋墨守之失，亦在所不免。他若诸子之解诂，辞赋之注释，事出文士，匪由经师，则其失尤多。舍人此篇，亦但举一隅以示例耳。」

又《周礼》井赋，旧有疋马〔一〕；而应劭释疋，或量首数蹄〔二〕，斯岂辩物之要哉〔三〕！

〔一〕　范注：「《周礼地官》小司徒：『乃经土地，而井牧其田野。九夫为井，四井为邑，四邑为丘，四丘为甸，四甸为县，四县为都，以任地事，而令贡赋。凡税敛之事。』郑注引《司马法》曰：『
六尺为步，步百为亩，亩百为夫，夫三为屋，屋三为井，井十为通，通为匹马。』《正义》曰：『三十家使出马一匹，故曰通为匹马。』」

〔二〕　《校证》：「『劭』，冯本、汪本、畲本作『邵』。」按：「邵」字当是从元刻本而误。范注：「今存《风俗通》无释匹之文。《艺文类聚》九十三引《风俗通》云：『马一匹，俗说相马比君子，与人相匹。或曰：马夜行，目明照前四丈，故曰一匹。俗说度马纵横，适得一匹。或说马死卖得一匹帛。或云《春秋》左氏说，诸侯相赠乘马束帛，束帛为匹，与马相匹耳。』（惠栋《九曜斋笔记》卷一引「匹」作「疋」，此处作「诸侯相赠，乘马束帛；帛为疋，与马之相疋耳」。又曰：「今《风俗通》无此语，非全书也。」）按此皆与量首数蹄说未合。《说文》：『匹，四丈也。』《汉书食货志》：『
布广二尺二寸为幅，长四丈为匹。』」

〔三〕　「辩」字《校证》作「辨」。「辩」、「辨」通。

原夫古之正名，车两而马疋〔一〕，疋两称目〔二〕，以并耦为用。〔三〕

〔一〕　范注：「《尚书牧誓》：『戎车三百两。』传：『车称两。』《风俗通》：『车有两轮，故称为两；犹履有两只，亦称为两。』段玉裁注《说文》匹字云：『凡言匹敌匹耦者，皆于二端或两取意（二丈为一端，二端为两，每两为一匹）。凡言匹夫匹妇者，于一两成匹取意。两而成匹，判合之理也，虽其半亦得云匹也。马称匹者，亦以一牝一牡离之而云匹，犹人言匹夫也。』案本篇『疋』字皆当作『匹』。《孟子告子》：『力不能胜一匹雏。』孙奭《音义》云：『匹，丁公著作疋。』是也。『疋』即『匹』字之讹，盖汉隶『匹』有变『●』为『小』而作『●』者，见武荣冯绲等碑，故俗又讹为『
疋』。且以『匹』为『匹偶』之『匹』，『疋』为『丈疋』之『疋』，则尤讹也。」

　　　　　　《斟诠》：「正名，谓辩定事物之名称。《论语子路》：『必也正名乎。』注：『正百事之名。』」

〔二〕　《校注》：「『疋』，黄校云：『元脱，杨补。』……按张本、何本、谢钞本正有『疋』字，未脱。」按元刻本、弘治本无第二「疋」字。郭注：「『目』作动词用。『匹两称目』，谓马以匹称之，车以辆目之也。」是「称目」犹称谓。

〔三〕　《斟诠》：「『并』，正字作『并』，《说文》：『并，并也，从二立。』耦，两人也。《考工记匠人》『二耜为耦』疏：『
两人耕为耦。』案凡二人皆为耦。《左氏襄公二十九年传》：『射者三耦。』杜注：『二人为耦。』」牟注：「《风俗通义》：『车一两，谓两两相与为体也。原其所以言「两」者，箱辕及轮，两两而耦，故称「两」耳。』（《艺文类聚》卷七十一）」

盖车贰佐乘〔一〕，马俪骖服〔二〕，服乘不只，故名号必双，名号一正，则虽单为疋矣〔三〕。疋夫疋妇〔四〕，亦配义矣〔五〕。

〔一〕　范注：「《礼记少仪》：『乘贰车则贰，佐车则否。贰车者，诸侯七乘，上大夫五乘，下大夫三乘。』郑注：『贰车佐车，皆副车也。朝祀之副曰贰；戎猎之副曰佐。』」梅：「乘，去声。」

　　　　　　《校注》：「此文淆次，当乙作『车乘贰佐』，始能与下句『马俪骖服』相对。『车乘贰佐』者，谓车乘有贰车、佐车也。」

〔二〕　《诗经郑风大叔于田》：「叔于田，乘乘黄，两服上襄，两骖雁行。」郑笺：「两服，中央夹辕者。襄，驾也。」正义曰：「《小戎》云：『骐骝是中，騧骊是骖。』骖中对文，则骖在外；外者为骖，则知内者为服。」

　　　　　　《斟诠》：「『俪』，字本作『丽』，谓并马也。……案『俪』与『骈』，古多连用。《说文》：『骈，驾二马也。』段注：『并马谓之俪驾，亦谓之骖。』『马俪骖服』谓驾车用的成对的马有骖马有服马。」

〔三〕　《校证》：「凌本谓『元脱杨补』者为此『疋』字，误。」黄注：「《左传》：『匹夫无罪。』……正义曰：『士大夫以上则有妾媵，庶人惟夫妇相匹。其名既定，虽单亦通。故书传通谓之匹夫匹妇也。』按《易中孚》象曰：『马匹亡。』谓四与初绝，如马之亡其匹也。可证训匹之义，正与匹夫匹妇一例。」

　　　　　　宋程大昌《演繁露》卷十四「马匹」：「马以匹为数，自古言匹马，皆一匹也。《文侯之命》有『马四匹』，不知当时何指？《韩诗外传》谓：『马夜行，目光所及，与匹练等；或曰匹，言价与匹帛等。』不知孰是？因读刘勰《文心雕龙》，其说为长。」

　　　　　　清周广业《意林注》卷四：「《文心雕龙》云：『古名车以『两』，马以『匹』者，车贰佐乘，马匹骖服，……匹夫匹妇，犹此义也。』案古者士以上皆有妾媵，惟庶人无之。夫妇合而成家，古举匹为名。因之呼单丁只妻亦云匹。」

　　　　　　《注订》：「《楚辞怀沙》：『独无匹兮。』注：『
双也。』故双又曰匹，只亦曰匹。《孟子》：『以先于匹夫者。』注：『一夫也。』」

　　　　　　《斟诠》：「《左氏桓公十年传》：『匹夫无罪。』……《说文通训定声》：『匹者先分而后合。故双曰匹，只亦曰匹，犹独曰特，配亦曰特也。曰：上古质朴，衣服短狭，二人衣裳，惟共享匹，故曰匹夫匹妇也。』」

〔四〕　《注订》：「《说苑》：『汤武失其民，则为匹夫。』或曰：『上古质朴，衣服短狭，二人衣裳惟共一匹，故曰匹夫匹妇也。』段氏释匹之说本此。」

〔五〕　黄注：「《尔雅释诂》：『匹，合也。』疏：『匹者，配合也。』」范注：「《白虎通》：『匹，偶也，与其妻为偶，阴阳相成之义也。』」《注订》：「配义者，有配合之义也，故虽单而言匹。」《校证》：「两京本、王惟俭本、顾校本『矣』作『也』。《演繁露》十四引此句作『如匹夫匹妇之称匹是也』，字亦作『也』。何校『矣』改『也』。」

　　　　　　《校注》：「『矣』，元本、弘治本、活字本、汪本、畲本、张本、两京本、训故本、四库本作『也』。冯舒校『矣』作『
也』（何焯校同）。按『也』字是。既与上『则虽单为疋矣』句避复，语气亦较胜。」

夫车马小义，而历代莫悟〔一〕；辞赋近事，而千里致差〔二〕；况钻灼经典〔三〕，能不谬哉！

〔一〕　郭注：「两句指应劭释『两』释『匹』。」

〔二〕　《校注》：「《礼记经解》：『《易》曰：「君子慎始，差若毫厘，缪以千里。」』《史记自序》：『《易》曰：「失之毫厘，差以千里。」』集解引徐广曰：『今《易》无此语，《易纬》有之。』（按见《易干凿度》）」郭注：「两句指薛综注《西京赋》。」

〔三〕　「钻灼」，古卜法。钻龟里甲使薄，然后燃荆焞以灼所钻处，使兆坼见于表面，凭之以定吉凶。《仪礼士丧礼》：「楚焞置于燋，在龟东。」郑注：「楚，荆也。荆焞所以钻灼龟者。」后人混钻灼为一事，引申而为钻研之义。

</div>
    <div class="pagination">
<a href="文心雕龙义证_page177.html">上一页</a><span>...</span><a href="文心雕龙义证_page173.html">173</a><a href="文心雕龙义证_page174.html">174</a><a href="文心雕龙义证_page175.html">175</a><a href="文心雕龙义证_page176.html">176</a><a href="文心雕龙义证_page177.html">177</a><span class="current-page">178</span><a href="文心雕龙义证_page179.html">179</a><a href="文心雕龙义证_page180.html">180</a><a href="文心雕龙义证_page181.html">181</a><a href="文心雕龙义证_page182.html">182</a><a href="文心雕龙义证_page183.html">183</a><span>...</span><a href="文心雕龙义证_page179.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
