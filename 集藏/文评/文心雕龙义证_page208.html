<!DOCTYPE html>
<html>
<head>
    <meta charset="UTF-8">
    <title>文心雕龙义证 - 第 208 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文心雕龙义证 - 第 208 页/共 231 页</h1>
    <div class="content">
〔四〕　范注：「祢衡作《鹦鹉赋》，文无加点，辞采甚丽，是思锐于为文也。」按《神思》篇：「祢衡当食而草奏。」《书记》篇：「
祢衡代书，亲疏得宜。斯又尺牍之偏才也。」「有偏美」，谓各有偏长。《后汉书祢衡传》：「（刘）表尝与诸文人共草章奏，并极其才思。时衡出，还见之，开省未周，因毁以抵地。表怃然为骇。衡乃从求笔札，须臾立成，辞义可观。」

〔五〕　《诏策》篇：「潘勖《九锡》，典雅逸群。」《风骨》篇：「昔潘勖《锡魏》，思摹经典，群才韬笔，乃其骨髓峻也。」

〔六〕　《魏志王朗传》：「朗着《易》、《春秋》、《孝经》、《周官》传，奏、议、论、记，咸传于世。」《奏启》篇：「王朗节省，甄毅考课，亦尽节而知治矣。」《校注》：「按《铭箴》篇：『
至于王朗杂箴，乃置巾履，得其戒慎，而失其所施。观其约文举要，宪章《武铭》，而水火井灶，繁辞不已，志有偏也。』此云『致美于序铭』，盖指其『宪章《武铭》』诸作而言。」

然自卿渊已前，多役才而不课学〔一〕；雄向已后，颇引书以助文；〔二〕此取与之大际〔三〕，其分不可乱者也。

〔一〕　《校证》：「『役』原作『俊』，今从《史通杂说下》引改。」《校注》：「按『俊』字于义不属，当是『役』之形误。《左传》成公二年：『以役王命。』杜注：『役，事也。』此当作『役』，而训为事。《史通杂说下》篇：『昔刘勰有云：「自卿渊已前，多役才而不课学；向雄已后，颇引书以助文。」』是所见本未误。」「课」，考验。

〔二〕　《校证》：「『雄向』《史通》作『向雄』。」

　　　　　　《事类》篇：「观夫屈宋属篇，号依诗人，虽引古事，而莫取旧辞。唯贾谊《鵩赋》，始用《鹖冠》之说：相如《上林》，撮引李斯之书，此万分之一会也。及扬雄《百官箴》，颇酌于《诗》《书》；刘歆《遂初赋》，历叙于纪传，渐渐综采矣。至于崔班张蔡，遂捃摭经史，华实布濩，因书立功，皆后人之范式也。……夫以子云之才，而自奏不学，及观书石室，乃成鸿采。……夫经典沉深，载籍浩瀚，实群言之奥区，而才思之神皋也。扬班以下，莫不取资。」按此数语论文章运用典故始于扬刘。

　　　　　　赵西陆《评范文澜文心雕龙注》：「言文章用典之所始也。《史通杂说》篇引此『雄向』作『向雄』，且申其义云：『近史所载，亦多如是。故虽有王平所识，仅通十字；霍光无学，不知一经。而述其言语，必称典诰。良由才乏天然，故事资虚饰者矣。』」这几句话总论两汉作家的倾向说：司马相如、王褒以前的作品，多凭役使才情，而不讲求学问；从扬雄刘向以后的作品，就讲究引用古书来助长文采了。可见才华和学问是两回事，汉朝前期和后期的作家是各有偏向的。

〔三〕　《事类》篇：「学贫者迍邅于事义，才馁者劬劳于辞情，此内外之殊分也。」郭注：「『取与之大际』，谓创作倾向的大限。」

　　　　　　以上为第二段，评论两汉作家。

魏文之才，洋洋清绮〔一〕，旧谈抑之，谓去植千里。然子建思捷而才俊〔二〕，诗丽而表逸〔三〕。子桓虑详而力缓，故不竞于先鸣；〔四〕而乐府清越〔五〕，《典论》辩要〔六〕，迭用短长，亦无懵焉〔七〕。但俗情抑扬，雷同一响〔八〕，遂令文帝以位尊减才，思王以势窘益价，未为笃论也〔九〕。

〔一〕　《尚书伊训》：「圣谟洋洋，嘉言孔彰。」传：「洋洋，美善。」「清绮」，清畅绮丽。

〔二〕　「俊」，「俊」的异体字。《淮南子泰族训》：「故智过万人者谓之英，千人者谓之俊。」《文选》曹植《与杨德祖书》题下李注引《典略》曰：「临淄侯以才捷爱幸。」

　　　　　　《魏志陈思王植传评》：「陈思文才富艳，足以自通后叶。」鱼豢《魏略武诸王传》论曰：「植之华采，思若有神。」（《魏志任城王等传》注引）《神思》篇：「子建援牍如口诵。」《诗品上》：「陈思之于文章也，譬人伦之有周孔，鳞羽之有龙凤。……故孔氏之门如用诗，则公干升堂，思王入室。」

　　　　　　《三国魏志陈思王植传》：「太祖尝视其文，谓植曰：『汝倩人耶？』植跪曰：『言出为论，下笔成章，顾当面试，奈何倩人？』时邺铜爵台新成，太祖悉将诸子登台，使各为赋。植援笔立成，可观，太祖甚异之。」

〔三〕　《章表》篇：「陈思之表，独冠群才。」

〔四〕　梅注：「子桓，曹丕字。」斯波六郎：「《春秋左氏传》襄公二十一年：『然臣不敏，平阴之役，先二子鸣。』杜注：『十八年晋伐齐，及平阴，州绰获殖绰郭最，故自比于鸡斗胜而先鸣也。』」

　　　　　　《魏志文帝纪》评：「文帝天资文藻，下笔成章，博闻强识，才艺兼该。」《诗品中》评魏文帝：「所计百许篇，率皆鄙质如偶语。」

　　　　　　王世贞《艺苑卮言》卷三：「曹公莽莽，古直悲凉。子桓小藻，自是乐府本色。子建天才流丽，虽誉冠千古，而实逊父兄。何以故？材太高，辞太华。」

　　　　　　王夫之《姜斋诗话夕堂永日绪论》第三十条：「建立门庭，自建安始。曹子建铺排整饰，立阶级以赚人升堂，用此致诸趋赴之客，容易成名。伸纸挥毫，雷同一律。子桓精思逸韵，以绝人攀跻，故人不乐从，反为所掩。子建以是压倒阿兄，夺其名誉。实则子桓天才骏发，岂子建所能压倒耶？故嗣是而兴者，如郭景纯、阮嗣宗、谢客、陶公，乃至左太冲、张景阳，皆不屑染指建安之羹鼎，视子建蔑如矣。」又第三十二条：「曹子建于子桓，有仙凡之隔。而人称子建，不知有子桓，俗论大抵如此。」《夕堂永日绪论外编》：「试取曹子桓《典论论文》……读之，古人作文字，研虑以悦心，精严如此。」

〔五〕　《校注》：「按《礼记聘义》：『叩之，其声清越以长。』郑注：『越，犹扬也。』」「清越」，清新激越。《乐府》篇：「
至于魏之三祖，气爽才丽，宰割辞调，音靡节平。观其《北上》众引，《秋风》列篇，或述酣宴，或伤羁戍，志不出于淫荡，辞不离于哀思，虽三调之正声，实《韶》《夏》之郑曲也。」

〔六〕　《序志》篇：「《典论》密而不周。」冯舒校本「辩」作「
辨」。

　　　　　　《典论》，《新唐书艺文志》列儒家，五卷，今佚，其中只有《论文》一篇独完。此处主要指《典论论文》。「辩要」，辩析扼要。

〔七〕　「懵」，懵然无知。萧子显《南齐书文学传论》：「建安一体，《典论》短长互出。」《典论论文》批评建安七子，能从短长两方面着眼。其论应玚则曰「和而不壮」；论刘桢则曰「壮而不密」；论孔融则曰「体气高妙，有过人者，然不能持论，理不胜辞」；论王粲则曰「长于辞赋，……然于他文未能称是」。「无懵」，谓能识别清楚。

〔八〕　《礼记曲礼》：「毋雷同。」注：「雷之发声，物无不同时应者。」

〔九〕　《缀补》：「《汉书董仲舒传》：『至向曾孙龚，笃论君子也。』」「笃论」，确当的评论。范注：「锺嵘列思王于上品，文帝于中品。《明诗》篇曰：『兼善则子建仲宣。』是彦和之意，亦以子建诗优于文帝也。而乐府清越，《典论》辩要，则亦特有所长，不得一概抑之。彦和此说，诚是笃论。」

　　　　　　《校释》：「今试举二曹之长短，以验舍人之言。锺嵘《诗品》，列子建于上品，谓：『其源出于《国风》，骨气奇高，词采华茂，情兼雅怨，体被文质，粲溢今古，卓尔不群。』又曰：『陈思之于文章，譬人伦之有周孔。』其推许之至如此。其论子桓，则列之中品，谓：『其源出于李陵，颇有仲宣之体，则所计百许篇，率皆鄙直如偶语，惟「西北有浮云」十余首，殊美赡可翫，始见其工。不然，何以诠衡群彦，对扬厥弟？』此论与舍人不同，殆即本篇所指『
俗情抑扬』乎？由今观之，文帝才丽而思放，思王藻深而情郁；藻丽乃当世之同风，放、郁则二家之殊致。然放者易流，郁者难尽；放者通侻近诞，郁者善感弥真，此陈思之所以能得人之同情也。本篇『位尊减才，势窘益价』二语，最足说明此故。而锺评抑子桓太甚，故舍人独持异议。察舍人之意，谓二子亦互有短长，所异者，子建『思捷而才俊』，子桓『虑详而力缓』，以捷俊较详缓，得名自易。初魏武甚爱子建，几有夺嫡之事，殆即以此。《魏志任城陈萧王传评》注引鱼豢《典略武诸王传论》曰：『余览植之华彩，思若有神。以此推之，太祖之动心，良有以也。』而子桓之所以终得继体，或亦其处虑详密所致欤？此盖从二人才性而概论之也。至其论文帝，则以辩要许其《典论》，以清越赞其乐府；论思王，则以诗篇兼善，比于仲宣，以章表体赡，冠于群才。所谓『迭用短长』，语尤斟酌。」

仲宣溢才，捷而能密〔一〕，文多兼善〔二〕，辞少瑕累〔三〕，摘其诗赋，则七子之冠冕乎〔四〕！

〔一〕　《校证》：「徐云：『溢字误，疑作清。』又云：『疑「异」才。』」《考异》：「『溢才犹才溢也。』溢字不误。」魏文帝《
与吴质书》：「仲宣独自善于辞赋，惜其体弱，不足起其文。至于所善，古人无以远过。」《魏志粲传》引《典略》曰：「粲才既高，辩论应机。」

　　　　　　范注：「《文选》曹植《王仲宣诔》曰：『强记洽闻，幽赞微言；文若春华，思若涌泉；发言可咏，下笔成篇。』」《神思》篇：「仲宣举笔似宿构。」《体性》篇：「仲宣躁竞，故颖出而才果。」《论说》篇：「仲宣之《去伐》，……并师心独见，锋颖精密，益论之英也。」

　　　　　　《魏志王粲传》：「初粲与人共行，读道边碑。人问曰：『卿能闇诵乎？』曰：『能。』因使背而诵之，不失一字。观人围棋，局坏，粲为覆之；棋者不信，以帊盖局，使更以他局为之，用相比校，不误一道，其强记默识如此。性善算，作《算术》，略尽其理。善属文，举笔便成，无所改定，时人常以为宿构。然正复精意覃思，亦不能加也。着诗、赋、论、议垂六十篇。」

〔二〕　《明诗》篇：「兼善则子建仲宣。」

〔三〕　《论说》篇：「傅嘏王粲，校练名理。」

〔四〕　黄注：「魏文帝《典论》：今之文人，鲁国孔融文举，广陵陈琳孔璋，山阳王粲仲宣，北海徐干伟长，陈留阮瑀元瑜，汝南应玚德琏，东平刘桢公干，斯七子者，于学无所遗，于辞无所假，咸以自骋骥騄于千里，仰齐足而并驰。」「摘」，选取。范注：「《诗品》云：『陈思以下，桢称独步。』又云：『公干升堂，思王入室。』而称仲宣为『在曹、刘间，别构一体，方陈思不足，比魏文有余』。仲伟与彦和小有出入。」

琳瑀以符檄擅声〔一〕；徐干以赋论标美〔二〕；刘桢情高以会采；〔三〕应玚学优以得文〔四〕；路粹杨修，颇怀笔记之工〔五〕；丁仪邯郸，亦含论述之美〔六〕：有足算焉〔七〕。

〔一〕　《檄移》篇：「陈琳之《檄豫州》，壮有骨鲠，虽奸阉携养，章实太甚，发丘摸金，诬过其虐，然抗辞书衅，皦然露骨矣。敢指曹公之锋，幸哉免袁党之戮也。」《章表》篇：「琳瑀章表，有誉当时；孔璋称健，则其标也。」

　　　　　　《书记》篇：「符者，孚也。征召防伪，事资中孚。三代玉瑞，汉世金竹，末代从省，易以书翰矣。」陈琳有《为曹洪与魏文帝书》，《文选》载琳《檄豫州》、《檄吴将校部曲》。

　　　　　　《书记》篇：「魏之元瑜，号称翩翩。」《神思》篇：「阮瑀据●而制书。」《时序》篇：「元瑜展其翩翩之乐。」

　　　　　　《典论论文》：「琳瑀之章表书记，今之隽也。」又《与吴质书》：「孔璋章表殊健。」

　　　　　　《魏志王粲传》：「太祖并以琳、瑀为司空军谋祭酒，管记室，军国书檄，多琳瑀所作也。」

〔二〕　《诠赋》篇：「伟长博通，时逢壮采。」《明诗》篇：「王、徐、应、刘，望路而争驱。」曹丕《与吴质书》：「伟长独怀文抱质，恬淡寡欲，有箕山之志，可谓彬彬君子矣。着《中论》二十余篇，成一家之言，辞义典雅，足传于后。」范注：「《全三国文》五十五《中论序》曰：『君之性常欲损世之有余，益俗之不足，见辞人美丽之文，并时而作，曾无阐弘大义，敷散道教，上求圣人之中，下救流俗之昏者。故废诗赋颂铭赞之文，着《中论》之书二十二篇。』」《典论论文》：「干之《玄猿》、《漏卮》、《圆扇》、《橘赋》，虽张、蔡不过也。」

〔三〕　范注：「《文选》谢灵运《拟魏太子邺中集诗序》：『刘桢卓荦偏人，而文最有气，所得颇经奇。』」按《书记》篇：「公干笺记，丽而规益，子桓弗论，故世所共遗。若略名取实，则有美于为诗矣。」《明诗》篇：「偏美则太冲公干。」《体性》篇：「公干气褊，故言壮而情骇。」《典论论文》：「刘桢壮而不密。」曹丕《与吴质书》：「公干有逸气，但未遒耳。」沈谦：「刘桢才情高妙而能会合辞采。」

　　　　　　《斟诠》：「所谓壮、逸、卓荦、有气、真骨、高风，皆情高之表现。」

　　　　　　牟注：「皎然《诗式邺中集》：『邺中七子，陈王最高。刘桢辞气，偏正得其中。不拘属对，偶或有之。语与兴驱，势逐情起，不由作意，气格自高，与《十九首》其流一也。』因不为文作，而是『势逐情起』，就能『以情会文』，『气格自高』。此论与刘勰足相发明。」

〔四〕　范注：「《文选》文帝《与吴质书》：『德琏常斐然有述作之意，其才学足以著书。』」按《时序》篇：「德琏综其斐然之思。」《序志》篇：「应论华而疏略。」沈谦：「应玚学识优越而得丰赡文理。」

　　　　　　牟注：「应玚和陈琳、徐干等，都同时死于建安二十二年（二一七）的一次大疫，所以著书未成。仍『得文』不少。应玚现存十多篇赋和几篇书论，诗六首。」

〔五〕　范注：「《魏志王粲传》注：『粹后为军谋祭酒，与陈琳、阮瑀等典记室，诬奏孔融而杀之（见《奏启》篇）。融诛之后，人睹粹所作，无不嘉其才而畏其笔也。』又《陈思王植传》注引《典略》曰：『杨修，字德祖，建安中举孝廉，除郎中；丞相请署仓曹属主簿。是时军国多事，修总知内外，事皆称意。』」
</div>
    <div class="pagination">
<a href="文心雕龙义证_page207.html">上一页</a><span>...</span><a href="文心雕龙义证_page203.html">203</a><a href="文心雕龙义证_page204.html">204</a><a href="文心雕龙义证_page205.html">205</a><a href="文心雕龙义证_page206.html">206</a><a href="文心雕龙义证_page207.html">207</a><span class="current-page">208</span><a href="文心雕龙义证_page209.html">209</a><a href="文心雕龙义证_page210.html">210</a><a href="文心雕龙义证_page211.html">211</a><a href="文心雕龙义证_page212.html">212</a><a href="文心雕龙义证_page213.html">213</a><span>...</span><a href="文心雕龙义证_page209.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
