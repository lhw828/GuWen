<!DOCTYPE html>
<html>
<head>
    <meta charset="UTF-8">
    <title>文心雕龙义证 - 第 164 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文心雕龙义证 - 第 164 页/共 231 页</h1>
    <div class="content">　　　　　　《札记》：「且夫文章之事，才学相资，才固为学之主，而学亦能使才增益。故彦和云：『将赡才力，务在博见。』然则学之为益，何止为才裨属而已哉。然浅见者临文而踌躇，博闻者裕之于平素，天资不充，益以强记，强记不足，助以钞撮，自《吕览》《淮南》之书，《虞初》百家之说，要皆探取往书，以资博识。……惟论文用事，非可取办登时，观天下书必遍而后为文，则皓首亦无操觚之事。故凡为文用事，贵于能用其所尝研讨之书，用一事必求之根据，观一书必得其绩效，期之岁月，浏览益多，下笔为文，何忧贫窭？若乃假助类书，乞灵杂纂，纵复取充篇幅，终恐见笑大方。盖博见之难，古今所共，俗学所由多谬，浅夫视为畏途，皆职此之由矣。」

　　　　　　黄春贵：「为文用典，必须平日餐经馈史，霍然有怀，然后振翰操纸，自可信手拈来，左右逢源。舍是虽殚思苦虑，不能益其胸之所本无，犹探珠于渊而渊本无珠，抇玉于山而山本无玉，虽竭渊夷山以求之，无益也。……故用典之法，首在广博涉猎，以充实见闻。《神思》篇曰：『积学以储宝。』又曰：『难易虽殊，并资博练。若学浅而空迟，才疏而徒速，以斯成器，未之前闻。』……可知先天之才力固然重要，而后天之学养，更不可缺，唯有两者相辅相成，庶几乎才富学博，乃成鸿采。故《杂文》篇赞曰：『伟矣前修，学坚才饱，负文余力，飞靡弄巧。』杜甫所谓『读书破万卷，下笔如有神』，亦即此意。」

〔七〕　《慎子知忠》：「粹白之裘，盖非一狐之皮也。」「粹」一作「狐」，「皮」一作「腋」。《意林》二引《慎子》作：「狐白之裘，非一狐之掖。」

〔八〕　范注：「《淮南子说山训》：『天下无粹白狐，而有粹白之裘，掇之众白也。善学者，若齐王之食鸡，必食其跖，数十而后足。』高诱注曰：『跖，鸡足踵也，喻学取道众多然后优。』彦和语即本《淮南》文。《淮南》又本《吕氏春秋用众》篇。『数千』似当作『数十』，数千不将太多乎！」

　　　　　　《校注》：「按古人为文，恒多夸饰之词，舍人于前篇言之备矣。如鸡跖数千，即为太多，则所谓周游七十二君者，其国安在？白发三千丈者，其长谁施耶？《吕氏春秋用众》篇：『善学者，若齐王之食鸡也，必食其跖（与跖同）数千而后足。』是舍人此文，本《吕子》也。且本篇立论，务在博见，故谓『狐腋非一皮能温，鸡跖必数千而饱』；皆喻学者取道众多，然后优也。」

是以综学在博〔一〕，取事贵约〔二〕，校练务精，捃理须核〔三〕，众美辐辏〔四〕表里发挥〔五〕。刘劭《赵都赋》云〔六〕：「公子之客，叱劲楚令歃盟〔七〕；管库隶臣，呵强秦使鼓缶〔八〕。」用事如斯，可称理得而义要矣〔九〕。

〔一〕　《吟窗杂录》卷三十七：「诗有四贵，综学贵博，取事贵要，校练贵精，捃理贵核。」黄叔琳批：「徒博而校练不精，其取事捃理不能约核，无当也。」

〔二〕　《校注》：「『约』，《吟窗杂录》三七作『要』。按『要』字非是。《孟子离娄下》：『孟子曰：博学而详说之，将以反说约也。』袁准《正书》：『学莫大于博，行莫过于约。』（《御览》六一二引）并以『博』与『约』对举。」

　　　　　　《杂记》：「吴翌亭云：文之至者，问学不可不勤，见闻不可不广。而至于字里行间，却不专以繁征博引为此中之长技。自古能文之士，固有力破万卷，博及群书，而下笔之时，乃不见有一字，此乃融化痕迹，而纳之于神味之中，为文家之上乘。盖作文之道，与数典异。数典之长，惟恐其不详尽，苟一有不及，即不免●陋之讥。行文者惟有所弃，而后能有所取。所取愈广，则其所弃亦愈多。故精华既集，则糟粕自除，臭腐能蠲，则神奇益显。若论诸体之中，惟有考据一门，不得不以援引旧闻为事。然其一篇佳处，亦全在断制数语。古人所谓读书得间者，此类是也。」

〔三〕　《考异》：「综学、取事、校练、捃理，四句一贯，故下言众美，指此四事也，从『理』是。」

　　　　　　《斟诠》：「校练，考校简选也。《三国志魏志锺会传》注：『弼与锺会善，会论议以校练为家。』」

　　　　　　祖保泉《〈事类〉谈屑》解这四句说：「博学是前提；所见不博，则没有多少典故可出之于笔下。在文中用典要简约；堆垛典故，则文章必然流于滞涩。选择要精确，要完全符合表情达意的要求，否则必然产生乖谬。由典故所表明的道理，应该经过核实是合用的，否则将无益于『据事以类义，援古以证今』。」

　　　　　　黄海章《刘勰的创作论和批评论》：「所谓『约』、『
精』、『核』，即是去其糟粕，取其精华。如果多叙细事，多用僻典，『以一事不知为耻，以字字有来历为高』，则文章变成『事类统编』，毫无生意。」用典，光是个书篓子还不行，还要善于选取事例典故。「是以综学在博，取事贵约，校练务精，捃理须核」，就是说积累学问要博，但用典时贵在少而精，选取的事理须经过考核，要精练。

〔四〕　《校注》：「『辏』，元本、弘治本、汪本、张本、两京本、训故本、四库本作『凑』。按『凑』字是，已详《书记》篇『诡丽辐辏』条。」「辐凑」，聚集。

〔五〕　《校证》：「『挥』，汪本、畲本、张之象本、何允中本、日本活字本、梅本、凌本、梅六次本、锺本、梁本、四库本、王谟本、张松孙本作『辉』。徐校作『挥』。」元刻本「挥」作「辉」。何焯校「辉」改「挥」。按「辉」字义长。

　　　　　　黄春贵：「吾人于充实见闻，多识前言往行之余，固应知所抉择，衡情酌理，适得其要，则用典之际，不致缪讹矣。……故为文用典，当以情义为主，择事类之宜者佐之，斯为美善。」

〔六〕　元刻本、弘治本「劭」作「邵」，「云」上有「客」字。《
校证》：「何允中本、日本活字本、凌本，『赋』上有『客』字，崇文本『赋』上有『无』字；汪本、畲本、张之象本、两京本、梅本、锺本、梁本……四库本『赋』下有『客』字，王谟本『赋』下有『有』字。梅六次本剜去『客』字，冯校云：『「客云」，「客」字疑衍。』而黄注本、张松孙本从之，是也。」《训故》：「《魏志》：刘劭，字孔才，尝作《赵都赋》，明帝美之。」按此见《刘劭传》。范注：「严可均《全三国文》三十二辑《赵都赋》佚文漏辑此条。」

〔七〕　范注：「公子之客，谓平原君之客毛遂迫楚王定盟。」梅注：「《史记》：平原君与楚合从，言其利害，日出而言之，日中不决。毛遂按剑历阶而上，谓平原君曰：『从之利害，两言而决耳。今日出而言从，日中不决，何也？』楚王谓平原君曰：『客何为者也？』平原君曰：『是胜之舍人也。』楚王叱曰：『胡不下！吾乃与而君言，汝何为者也？』毛遂按剑而前曰：『王之所以叱遂者，以楚国之众也，今十步之内，王不得恃楚国之众也。合从者为楚，非为赵也。吾君在前，叱者何也？』谓楚王之左右曰：『取鸡狗马之血来！』毛遂奉铜盘而跪，进之楚王曰：『王当歃血而定从，次者吾君，次者遂。』遂定从于殿上。」「歃血」，订盟者饮牲口之血以示诚意。

〔八〕　梅注：「《史记》：秦王使使者告赵王，欲与王为好会于西河外渑池。赵王遂行。蔺相如从，遂与秦王会渑池。秦王饮酒酣曰：『寡人窃闻赵王好音，请奏瑟。』赵王鼓瑟。秦御史前书曰：『某年月日，秦王与赵王会饮，令赵王鼓瑟。』蔺相如前曰：『赵王窃闻秦王善为秦声，请奉盆缶秦王，以相娱乐。』秦王怒不许。于是相如前进缶，因跪请秦王，秦王不肯击缶。相如曰：『五步之内，相如请得颈血溅大王矣！』左右欲刃相如，相如张目叱之，左右皆靡。于是秦王不怿，为一击缶。相如顾召赵御史书曰：『某年月日，秦王为赵王击缶。』」按此见《蔺相如列传》。

　　　　　　《礼记檀弓下》：「（赵）文子……所举于晋国管库之士七十有余家。」郑注：「管库之士，府史以下，官长所置也。举之于君，以为大夫士也。」

　　　　　　黄注：「《左传》：『舆臣隶，隶臣僚。』注：『隶，谓隶属于吏也。』」按此见昭公七年。

　　　　　　《训故》：「按相如本宦者缪贤舍人，故云管库隶臣。」

〔九〕　《沧浪诗话诗法》六：「不必太着题，不必多使事。」陶明浚《诗说杂记》论使事云：「不欲多使事者，因事不易使，如将兵者多多益善，非有淮阴之才，万不能胜任。要须以情义为主，以事类为佐，乃能操纵在我，进退自如。咏物之作，非专用典也，必求其婉言而讽，小中见大，因此及彼，生人妙语，乃为上乘也。咏古之作，非专使事也。必了然古今之成败兴衰之所由，发潜德之幽光，诛奸佞于已死，垂为鉴戒，昭示无穷也。」

　　　　　　纪评：「此一段言择欲精。」

故事得其要，虽小成绩，譬寸辖制轮，尺枢运关也〔一〕。或微言美事，置于闲散〔二〕，是缀金翠于足胫，靓粉黛于胸臆也〔三〕。

〔一〕　黄注：「《文子》：『五寸之关，能制开阖，所居要也。』」

　　　　范注引孙蜀丞曰：「黄以周辑《子思子》卷六云：『终年为车，无一尺之轸，则不可以驰。』黄以周云：『《淮南子缪称训》云：「终年为车，无三寸之，不可以驱驰；匠人斲户，无一尺之楗，不可以闭藏。」即取《子思子》之文而少变之。』『三寸』，当作『一寸』，《文心雕龙事类》篇『寸辖制轮，尺枢运关』，即其义也。」

　　　　宋晏殊《类要》卷三十二《譬喻语》引作：「故为文用事，虽小成绩。譬寸辖制轮，尺枢运阏。」

　　　　《斟诠》：「《淮南缪称》所云寸辖尺楗，即彦和此二语所本。辖，轴端键也。」

　　　　「枢」，门上的转轴。枢轴为机关运转的中轴，所以说「尺枢运关」。「楗」是门闩，与此处不合。

〔二〕　《校证》：「张之象本『闲』作『闲』。冯本、汪本、畲本、张之象本、两京本脱『散』字。王惟俭本作『闲□』。」按元刻本即脱「散」字。

　　　　刘歆《移书让太常博士》：「及夫子没而微言绝，七十子卒而大义乖。」「微言」，精微之言。

〔三〕　杨慎《丹铅续录》卷六《杂识》「翠足粉胸」条：「刘勰云：『缀金翠于足跗，靓粉泽于胸臆。』以喻失其所施也。」「靓」，《玉篇》：「妆饰也。」

　　　　《校注》：「《史记相如传》（《上林赋》）：『靓庄刻饬。』集解引郭璞曰：『靓庄，粉白黛黑也。』」

　　　　以上为第三段，说明才与学的关系，强调才与学必须「表里相资」，并进而论述博见、博学的必要性。

凡用旧合机，不啻自其口出〔一〕；引事乖谬，虽千载而为瑕〔二〕。陈思，群才之英也〔三〕。《报孔璋书》云〔四〕：「葛天氏之乐，千人唱，万人和〔五〕，听者因以蔑《韶》《夏》矣。」〔六〕此引事之实谬也〔七〕。

〔一〕　斯波六郎：「《尚书秦誓》：『人之彦圣，其心好之，不啻如自其口出。』」

　　　　《颜氏家训文章》篇：「沈隐侯曰：文章当从三易：易见事，一也；易识字，二也；易读诵，三也。邢子才常曰：沈侯文章用事，不使人觉，若胸臆语也，深以此服之。祖孝征亦尝谓吾曰：沈诗云『崖倾护石髓』，此岂似用事耶？」

　　　　宋周辉《清波杂志》「为文当从三易」条：「沈隐侯曰：古儒士为文，当从三易：易见事，一也；易识字，二也；易诵读，三也。邢子才曰：沈隐侯文章用事不使人觉，若胸臆语，深以此服之。杜工部作诗，类多故实，不似用事者。是皆得作者之奥。樊宗师为文奥涩不可读，亦自名家。才不逮宗师者，固不可效其体。刘勰《文心雕龙》论之至矣。」

　　　　《斟诠》：「《文心情采》篇：『虎豹无文，则鞹同犬羊；犀兕有皮，而色资丹漆。』前二句檃括《论语颜渊》『文犹质也，质犹文也。虎豹之鞹，犹犬羊之鞹』句。后二句檃括《左传》宣二年『使其骖乘谓之曰：牛则有皮，犀兕尚多，弃甲则那？役人曰：从其有皮，丹漆若何』句。彦和据此，重新缀辑，使与『质待文也』句相融会，而用旧合机，不啻自其口出也。」

　　　　黄春贵：「大约用典之佳者，贵能推陈出新，无异于出自一己之创作，譬如水中着盐，运化无迹，不使人觉。文章乃日新之物，若食古不化，拾人牙慧，一派陈腔滥调，岂不令人生厌！故原本古事成辞，用典时却须重加铸造，别出心裁。否则邯郸学步，未得古人之旨，亦忘自我之能矣。……夫善纫者无隙缝，工绘者无渍痕，用典若斯，紧着题意，融化而不涩，用事而不为事使，则面目精神，方能一新。《史记》用古人语，《汉书》用《史记》文，而其面目精神，则《史记》也，《汉书》也，非古人也。」

〔二〕　「引事」二句：一旦引用错了，千百年后也洗刷不掉。

　　　　朱星：「刘氏又提出要用的合机，正是贵约、得要、合机三原则。合机即不失真。……当时还须用的妥贴自然，不勉强，不晦僻。有时为了求对，往往勉强凑数，这在大作家也有时不免。如庾信《
小园赋》中『心则历陵枯木，发则睢阳乱丝』，按《宋书五行志》、应劭《汉官仪》均记豫章郡有樟树久枯而忽更荣茂，又《吕氏春秋》记墨子见染素丝而叹，『乱丝』当作『素丝』，以喻白发，又不说墨子而说睢阳，因睢阳故属宋国，而墨子是宋人，如此转折用典，实嫌隐晦。又历陵枯木乃枯而复生，今只取其枯木，则不如另换一事以喻心如枯木。这是用事不妥贴之处。因此用事的要求还须合适，即不牵强；须通晓，不晦僻。不晦僻，实分不晦不僻，不僻即用平常经史上事，不用稗史杂书上的事；不晦是虽可含蓄写，但不可太过份，搞成晦塞不可通。如《魏伯子论文》上记载一人喜用典，把请人指正一语改『指正』为『斧正』，继思『斧正』易解，于是改为『郢正』，因《庄子》上有郢人善运斧。如此求隐，故作拐弯，就使人不解了。……到齐梁极弊之际，为文者下笔即是骈俪双数，不敢用只字单句，同时又是对对用事，不用事好象带了孝太素了似的，甚至不管写的什么，都要用事，这决非刘氏的意思。」

　　　　《颜氏家训文章》篇：「自古宏才博学，用事误者有矣。百家杂说，或有不同，书傥湮没，后人不见，故未敢轻议之，今指知决纰缪者，略举一两端以为诫。《诗》云：『有鷕雉鸣。』又曰：『
雉鸣求其牡。』毛传亦曰：『鷕，雌雉声。』又云：『雉之朝雊，尚求其雌。』郑玄注《月令》亦云：『雊，雄雉鸣。』潘岳赋曰：『雉鷕鷕以朝雊。』是则混杂其雄雌矣。《诗》云：『孔怀兄弟。』孔，甚也；怀，思也：言甚可思也。陆机《与长沙顾母书》述从祖弟士璜死，乃言『痛心拔脑，有如孔怀』。心既痛矣，即为甚思，何故言『
有如』也？观其此意，当谓亲兄弟为『孔怀』。《诗》云『父母孔迩』，而呼二亲为『孔迩』，于义通乎？《异物志》云：『拥剑状如蟹，但一●偏大尔。』何逊诗云『跃鱼如拥剑』，是不分鱼蟹也。《汉书》：『御史府中列柏树，常有野鸟数千栖宿其上，晨去暮来，号朝夕鸟。』而文士往往误作乌鸢用之。《抱朴子》说项曼都诈称得仙，自云『仙人以流霞一杯与我饮之，辄不饥渴』。而简文诗云『霞流抱朴』，亦犹郭象以惠施之辨为庄周言也。《后汉书》：『囚司徒崔烈以锒铛锁。』锒铛，大锁也，世间多误作金银字。武烈太子亦是数千卷学士，尝作诗云：『银锁三公脚，刀撞仆射头。』为俗所误。」

〔三〕　《指瑕》篇：「陈思之文，群才之俊也。」

〔四〕　范注：「陈思《报孔璋书》佚。」

〔五〕　梁玉绳《史记志疑》卷三十四「《司马相如传》听葛天氏之歌，千人唱，万人和」条附案：「《文心雕龙事类》篇曰：『陈思《报孔璋书》云：……致斯缪也。』余谓千唱万和，此赋乃总承上文，非专言葛天，谬在陈思，不在相如。」

〔六〕　《韶》，舜乐；《夏》，禹乐。
</div>
    <div class="pagination">
<a href="文心雕龙义证_page163.html">上一页</a><span>...</span><a href="文心雕龙义证_page159.html">159</a><a href="文心雕龙义证_page160.html">160</a><a href="文心雕龙义证_page161.html">161</a><a href="文心雕龙义证_page162.html">162</a><a href="文心雕龙义证_page163.html">163</a><span class="current-page">164</span><a href="文心雕龙义证_page165.html">165</a><a href="文心雕龙义证_page166.html">166</a><a href="文心雕龙义证_page167.html">167</a><a href="文心雕龙义证_page168.html">168</a><a href="文心雕龙义证_page169.html">169</a><span>...</span><a href="文心雕龙义证_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
