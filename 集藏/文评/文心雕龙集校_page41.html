<!DOCTYPE html>
<html>
<head>
    <meta charset="UTF-8">
    <title>文心雕龙集校 - 第 41 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文心雕龙集校 - 第 41 页/共 51 页</h1>
    <div class="content">众美辐辏。
《校证》：「『辏』冯本、张之象本、何允中本作『凑』，古通。」《校注》：「『辏』，元本、弘治本、汪本、张本、两京本、王批本、训故本、四库本作『凑』。按『凑』字是，已详《书记》篇『诡丽辐辏』条。」《考异》：「按：凑辏古通，说见前。」
表里发辉。
「辉」，黄本作「挥」。《校证》：「『挥』，汪本、畲本、张之象本、何允中本、日本活字本、梅本、凌本、梅六次本、锺本、梁本、四库本、王谟本、张松孙本作『辉』。徐校作『挥』。」《考异》：「按：从『挥』是，说见前。」《义证》：「元刻本『挥』作『辉』。何焯校『辉』改『挥』。按『辉』字义长。」《汇校》：「辉挥同音而误，作『挥』是。」按《三国志蜀书郄正传》：「（《释讥》）终扬光以发辉也。」《文选》卷五十六潘岳《杨荆州诔并序》：「散璞发辉。」《魏书阳固传》引《演赜赋》：「始楼桑而发辉兮。」辉从光，此不及「发挥」义长。《易干》文言：「六爻发挥，旁通情也。」孔疏：「发，谓发越也；挥，谓挥散也。言六爻发越挥散，旁通万物之情也。」《释文》：「挥本亦作辉。」《说卦》：「发挥于刚柔而生爻。」 韩康伯注：「刚柔发散，变动相和。」《释文》：「发挥，音辉。郑云：扬也。王廙韩云：散也。」《文选》卷七潘岳《藉田赋》：「表朱玄于离坎，飞青缟于震兑。中黄晔以发挥，方彩纷其繁会。」从黄本改。
刘邵赵都赋客云。
「邵」，黄本作「劭」，无「客」字。《义证》：「元刻本、弘治本『劭』作『邵』，『云』上有『客』字。」《校证》：「何允中本、日本活字本、凌本『赋』上有『客』字，崇文本『赋』上有『无』字；汪本、畲本、张之象本、两京本、梅本、锺本、梁本、谢钞本、日本刊本、四库本『赋』下有『客』字，王谟本『赋』下有『有』字。梅六次本剜去『客』字，冯校云：『客云，客字疑衍。』而黄注本、张松孙本从之，是也。」《校注》：「『劭』，元本、弘治本、活字本、汪本、张本、两京本、王批本、何本、胡本、别解本、尚古本、冈本、王本、郑藏钞本作『邵』。梁本、清谨轩本作『卲』。按《丹铅总录》卷四刘卲之卲从卩不从：『刘卲，字孔才。宋庠曰：卲，从卩。高也。故字孔才。《扬子》周公之才之卲按今《法言修身篇》文异。是也。《三国志》作劭，或作邵，从邑，皆非，不叶孔才之义；从卩为卲，乃叶。』宋说见《人物志》卷尾。则此当依梁本、清谨轩本改作『卲』。」按《三国志魏书刘劭传》：「刘劭，字孔才，广平邯郸人也。……尝作《赵都赋》，明帝美之，诏劭作许都、洛都赋。时外兴军旅，内营宫室，劭作二赋，皆讽谏焉。」《文选》卷六左思《魏都赋》李善注：「《冀州图》，邺西北鼓山，山上有石鼓之形，俗言时自鸣。刘邵《赵都赋》曰：神钲发声。俗云：石鼓鸣，则天下有兵革之事。」卷十二木华《海赋》李善注：「刘劭《赵都赋》曰：其东则有天浪水府，百川是理。」卷十四颜延之《赭白马赋》李善注：「刘邵《赵都赋》曰：良马则飞兔、奚斯、常骊、紫燕。」三十四曹植《七启》：「挥袂则九野生风，慷慨则气成虹蜺。」李善注：「刘邵《赵郡（误，应为都）赋》曰：煦气成虹蜺，挥袖起风尘。文与此同，未详其本也。」卷五十五陆机《演连珠》第三十八李善注：「刘邵《赵都赋》曰：巨鳌冠山，陵鱼吞舟，吸潦吐波，气成云雾。」《类聚》卷六十一引魏刘邵《赵都赋》。徧检羣书，无作「刘卲」者，此当以《魏志》为是。又「客」字涉下而衍。均从黄本改正。
或微言美事置于闲。
黄本「闲」后有「散」字。《校证》：「张之象本『闲』作『间』。冯本、汪本、畲本、张之象本、两京本脱『散』字。王惟俭本作『闲□』。」《义证》：「按元刻本即脱『散』字。」《汇校》：「『散』字当有。」按《宋书孔觊传》：「其后职任闲散。」从黄本补。
奏陶唐之舞。
范注：「《文选》司马相如《上林赋》：奏陶唐氏之舞，听葛天氏之歌，千人唱，万人和，山陵为之震动，川谷为之荡波。」《校释》：「『陶唐』乃『阴康』之误。《史记相如传》同。师古注曰：『陶唐当为阴康，传写字误耳。』梁玉绳《史记志疑》卷三十四曰：『人表有阴康氏』，《吕氏春秋》：『阴康作舞。』按梁说是也。今《文选》亦误作陶唐。」《义证》：「陶唐氏即尧。……按《史记》《文选》既作陶唐，则彦和所见亦同，不必据颜师古注改作阴康。」按《义证》是。
乃相如接人。
「接人」，黄校：「疑当作『推之』二字。」纪评：「『接人』二字，疑为『增入』之讹。」范校：「黄云：案冯本『接人』校『推之』。」《补注》：「篇中『接人』乃『接入』之讹。古人引书，据前人引申之说，并为本书，此例多有。」范注：「案似作『推之』为是。」《校证》：「『推之』原作『接人』，梅云：『当作推之二字。』崇文本作『推之』，今据改。徐校作『接之』。」《考异》：「梅本疑作『推之』者，据下文『推三成万』而言也。纪评疑作『增入』者，据上文『唱和千万人』而言也。俱可以通，姑两存之。」按从《校证》改。
庇足同一智，生理合异端。
《校证》：「日本刊本、崇文本『智』误『致』。本集『合异』作『各万』。」范注：「陆机《园葵》诗二首，《文选》载其一首，彦和所引诗本集载之，作『庇足同一智，生理各万端』，『合异』当是『各万』之误。」《《补正》：「『合异端』，《艺文类聚》卷八十二引作『各万端』。按士衡诗多偶句，《类聚》所引是也。作『各万端』，始能与『同一智』相俪。《园葵诗》二首，《文选》载其第一首；《四部丛刊》影印《陆士衡文集》，《小万卷楼丛书》所刻《陆平原集》，亦各祇有第一首。舍人此文所举者，应属第二首。今检《诗纪》卷三十五及《汉魏六朝百三家集》卷四十九，《园葵诗》二首俱在。其第二首第六句，正作『生理各万端。』与《类聚》所引合。当据改。」汇校》：「按范说是，当据本诗更正。」按据本集及《类聚》改。 
则引事为谬。
《义证》：「『引事为谬』，梅本『为』字旁墨注一『实』字。」
斯又不精之患。
《校证》：「《诗纪》别集十一『又』作『文』。」按作「又」是。
曹仁之谬高唐。
范注：「《文选》有陈琳《为曹洪与魏文帝书》。『曹仁』当是『曹洪』之误。书云：『盖闻过高唐者，效王豹之讴。』李善注引《孟子》淳于髡曰：『昔王豹处淇，而河西善讴；绵驹处高唐，而齐右善歌。』彦和讥曹洪之谬高唐，谓绵驹误作王豹也。文帝答洪书佚（李善注《为曹洪与文帝书》引两条）。其中当有嘲辞。」《校证》：「『曹洪』原作『曹仁』。……案范说是，今改。」校释》：「范文澜注……谓『仁』当作『洪』，然实陈代曹作，彦和未加分别．」《义证》引骆鸿凯《文选学》云：「今按此文本孔璋为曹洪作，故彦和即以为曹洪耳．」《校注》：「按上文明言『夫以子建明练，士衡沈密，而不免于谬』，故此承之曰：『曹仁(当作洪)之谬高唐，又曷足以嘲哉！』意即曹洪非子建士衡之比，其谬绵驹为王豹，固无足嘲也．似与曹丕答洪书之是否有嘲辞无关．」《考异》「按：范注是。」按从《校证》改。
文梓共采。
「采」，黄本作「采」。范校：「顾校作『采』。」《校证》：「『采』顾本作『采』。」《考异》「按：从『采』是。」 


  
  
   
  

练字第三十九


　　夫文象列而结绳移，鸟迹明而书契作，斯乃言语之体貌，而文章之宅宇也。苍颉造之，鬼哭粟飞；黄帝用之，官治民察。先王声教，书必同文，輶轩之使，纪言殊俗，所以一字体，总异音。《周礼》保（章）氏，掌教六书。秦灭旧章，以吏为师。及李斯删籀而秦篆兴，程邈造隶而古文废。
　　汉初章律，明着厥法，太史学童，教试六体；又吏民上书，字谬辄劾；是以马字缺画，而石建惧死，虽云性慎，亦时重文也。至孝武之世，则相如譔篇。及宣成二帝，征集小学，张敞以正读传业，扬雄以奇字纂训，并贯练《雅》《（颂）【颉】》，总阅音义，鸣笔之徒，莫不洞晓。且多赋京苑，假借形声；是以前汉小学，率多玮字，非独制异，乃共晓难也。暨乎后汉，小学转踈，复文隐训，臧【否】太半。
　　及魏代缀藻，则字有常检，追观汉作，翻成阻奥。故陈思称：「扬马之作，趣幽旨深，读者非师传不能析其辞，非博学不能综其理。」岂直才悬，抑亦字隐。自晋来用字，率从简易；时并习易，人谁取难。今一字诡异，则群句震惊；三人弗识，则将成字妖矣。后世所同晓者，虽难斯易；时所共废，虽易斯难；趣舍之间，不可不察。
　　夫《尔雅》者，孔徒之所（慕）【纂】，而诗书之襟带也；《苍颉》者，李斯之所辑，而鸟籀之遗体也；《雅》以渊（渊诰）【源诂】训，《颉》以苑囿奇文，异体相资，如左右肩股，该旧而知新，亦可以属文。若夫义训古今，兴废殊用，字形单复，妍蚩异体，心既托声于言，言亦寄形于字，讽诵则（续）【绩】在宫商，临文则能归字形矣。
　　是以缀字属篇，必须练择：一避诡异，二省联边，三权重（幽）【出】，四调单复。诡异者，字体瓌怪者也。曹摅诗称「岂不愿斯游，褊心恶（）【】呶」。两字诡异，大疵美篇，况乃过此，其可观乎！联边者，半字同文者也。状貌山川，古今咸用，施于常文，则鉏铦为瑕，如不获免，可至三接，三接之外，其字林乎！重出者，同字相犯者也。《诗》《（验）【骚】》适会，而近世忌同，若两字俱要，则宁在相犯。故善为文者，富于万篇，贫于一字，一字非少，相避为难也。单复者，字形肥瘠者也。瘠字累句，则纤踈而行劣；肥字积文，则黯（默）【黕】而篇闇；善酌字者，（叁）【参】伍单复，磊落如珠矣。凡此四条：虽文不必有，而体例不无。若值而莫悟，则非精解。
　　至于经典隐暧，方册纷纶，简蠹帛裂，三写易字，或以音讹，或以文变。子思弟子，于穆不（祀）【似】者，音讹之异也。晋之史记，三豕渡河，文变之谬也。《尚书大传》有「别风淮（两）【雨】」，《帝王世纪》云「列风淫雨」。别列淮淫，字似潜移。淫列义当而不奇，淮别理乖而新异。傅毅制诔，已用「淮雨」；【元长作序，亦用「别风」】；固知爱奇之心，古今一也。史之阙文，圣人所慎，若依义弃奇，则可与正文字矣。
　　赞曰：篆隶相镕，苍雅品训。古今殊迹，妍蚩异分。字靡（异）【易】流，文阻难运。声画昭精，墨采腾奋。


集　校

练字第三十九。
范注：「《章句》篇以下，《丽辞》《比兴》《夸饰》《事类》四篇所论，皆属于句之事。而四篇之中，《事类》属于《丽辞》，以《丽辞》所重在于事对也。《夸饰》属于《比兴》，以比之语味加重则成夸饰也。《练字》篇与上四篇不相联接，当直属于《章句》篇。《章句》篇云『积字而成句；』又云『句之清英，字不妄也；』练训简，训选，训择，用字而出于简择精切，则句自清英矣。」
夫文象列而结绳移。
「文象」，《校释》：「按各本皆如此，疑当作『爻象』。《易系辞下》曰：『八卦成列，象在其中矣；因而重之，爻在其中矣。』此言圣人因八卦象可治民事，故以易结绳。下句始及造文字之事，疑『文』乃『爻』字形误。」《校注》：「按许慎《说文解字序》：『仓颉之初作书，盖依类象形，故谓之文。……文者，物象之本。』（此六字原脱，段依《左传》宣公十五年孔疏补）『文象』二字，盖出于此。」《义证》：「按全文均与爻象无关，且『爻』字亦于板本无据，不当改。『文象』，文字形象，即最初之象形文字。」按《后汉书襄楷传》：「楷自家诣阙上疏曰：臣闻皇天不言，以文象设教。」《晋书乐志下钓竿》：「日月有征兆，文象兴二皇．」《宋书乐志四》同。《类聚》卷五十五《经典》引《尚书璇玑钤》曰：「《尚书》篇题号，尚者上也。上天垂文象，布节度书也，如天行也。」卷五十八引晋傅玄《笔赋》曰：「染芳松之淳烟，写文象于纨素。」卷九十一引晋傅玄《山鸡赋》曰：「惟南州之令鸟，兼坤离而体珍。被黄中之正色，敷文象以饰身。」《文选》卷三十六王融《永明九年策秀才文》之五李善注：「司马彪《续汉书》，永平诏曰：《春秋保干图》云：……旋玑不正，文象不稽。」此均「文象」连文之证，《校释》所疑，非是。
周礼保章氏，掌教六书。
黄本无「章」字，黄校：「张本有『章』字。」《校释》：「按诸本作『保章氏』，误。保章氏世守天文之变，与保氏异职，其误无疑。」《校证》：「旧本『保』下俱有『章』字，黄注本删。案掌教六书，此《地官》保氏职，黄本删是。」《补正》：「『保』下，黄校云：『张本有章字。』按元本、弘治本、活字本、汪本、畲本、两京本、何本、胡本、王批本、梅本、凌本、合刻本、梁本、秘书本、谢钞本、汇编本、清谨轩本、尚古本、冈本、文津本、王本、张松孙本、郑藏钞本、崇文本亦并有『章』字；文溯本剜去『章』字。《子苑》四三、《文通》二三引同。皆非也。『教以六书』见《地官》保氏，非保章氏也。」《考异》：「按：《周礼》、保氏：『掌谏五恶，而养国之道，乃教之六艺、五曰六书。』本无章字，此衍文也。」按《周礼地官司徒下》：「保氏，掌谏王恶，养国子以道，乃教之六艺。……五曰六书。」《汉书艺文志》：「古者八岁入小学，故周官保氏掌养国子，教之六书。谓象形﹑象事﹑象意﹑象声﹑转注﹑假借，造字之本也。」颜注：「保氏，地官之属也。保，安也。」《周礼春官宗伯下》：「保章氏，掌天星，以志星辰日月之变动，以观天下之迁，辨其吉凶。」二氏异职，掌教六书者乃保氏而非保章氏也。从黄本删。
及李斯删籀而秦篆兴。
《校证》：「『及』，纪本误『乃』。」《校注》：「按芸香堂本误『及』为『乃』，翰墨园本、思贤讲舍本同。非是。」《补正》：「《子苑》引作『及』。」
汉初章律。
「章」，黄本作「草」。《校证》：「『草』，旧本俱作『章』，黄注本改。」《补正》：「『草』，元本、弘治本、活字本、汪本、畲本、张本、两京本、何本、胡本、王批本、梅本、凌本、合刻本、梁本、秘书本、谢钞本、汇编本、清谨轩本、王本、张松孙本、郑藏钞本、崇文本作『章』。《子苑》、《文通》引同。按『章』字非是。《汉书艺文志》：『汉兴，萧何草律，颜注：草，创造之。亦着其法。』舍人此文所本也。」《考异》：「按：萧何草律见汉志。黄本是。」《汇校》：「按章、草形近致误。」按《汉书艺文志》：「汉兴，萧何草律，亦着其法，曰：『太史试学童能讽书九千字以上，乃得为史。』又以六体试之，课最者以为尚书、御史、史书令史。」《后汉书陈宠传》：「宠奏曰：……秦为虐政，四时行刑，圣汉初兴，改从简易。萧何草律，季秋论囚，俱避立春之月。」李贤注：「草谓创造之也。」此黄本改字所本。又按《汉书刑法志》：「汉兴，高祖初入关，约法三章曰：杀人者死，伤人及盗抵罪。蠲削烦苛，兆民大说。其后四夷未附，兵革未息，三章之法不足以御奸，于是相国萧何攈摭秦法，取其宜于时者，作律九章。」《论衡谢短》篇：「法律之家，亦为儒生。问曰：『《九章》，谁所作也？』……或曰：『萧何也。』 诘曰：『……案今《九章》象刑，非肉刑也。……而云《九章》萧何所造乎？』……萧何律有九章。」《论衡校释》：「《刑法志》：『萧何攈摭秦法，取其宜于时者，作律九章。』《唐律疏议》曰：『李悝集诸国刑典，造法经六篇，一盗法，二贼法，三囚法，四捕法，五杂法，六具法。商鞅传授，改法为律。汉相萧何更加悝所造户、兴、厩三篇，谓《九章》之律。』据此，则萧何《九章》律，为盗律，贼律，囚律，捕律，杂律，具律，户律，兴律，厩律也。」《类聚》卷二十二引魏应玚《文质论》曰：「且高帝龙飞丰沛，虎据秦楚，唯德是建，唯贤是与：陆郦摛其文辩，良平奋其权谞；萧何创其章律，叔孙定其庠序；周樊展其忠毅，韩彭列其威武。明建天下者，非一士之术；营宫庙者，非一匠之矩也。」柳赟《唐律疏义序》：「自魏文侯以李悝为师，造法经六篇，至汉萧何定加三篇，总谓九章律，而律之根荄已见。」「章律」，盖指萧何所创之九章律也。
太史学童，教试六体。
王更生《文心雕龙范注驳正》：「按『教试』应移在『学童』之前，于文法始合，征《汉书艺文志》小学家序，当乙正。又『六体』为『八体』，乃浅人据今本《汉志》之误字而改，据王先谦《汉书补注》引李赓芸征《说文叙》应订正。」李曰刚《斟诠》亦称：「『教试』原倒在『学童』下，于文法不合，征《汉书艺文志》小学家序乙正。又『八体』原作『六体』，乃浅人据今本《汉志》之误字而改，据王先谦《汉书补注》引李赓芸征《说文叙》订正。《补注》：『李赓芸曰：《说文叙》云：学僮十七以上始试，讽籀书九千字，乃得为吏，又以八体试之。此『六』乃『八』之误。据《说文叙》言：王莽时甄丰改定古文有六体。萧何时止有八体，无六体也。先谦曰：六当为八，李说是也。上文（指《汉志》小学家书目「八体六技」）明言八体，是班氏非不知有八体者，且此数语与《说文序》吻合，不应事实歧异，浅人见下六体字（此释亡新所定六体，上所云六伎也）而妄改也。』刚按王引李说甚精，应从之。」（以上均引自《义证》）。按《说文叙》：「自尔秦书有八体，一曰大篆，二曰小篆，三曰刻符，四曰虫书，五曰摹印，六曰署书，七曰殳书，八曰隶书。汉兴有草书。尉律：学僮十七已上始试，讽籀书九千字，乃得为史（各本作「吏」，今依《魏书江式传》改正），又以八体试之，郡移太史并课，最者以为尚书史，书或不正，辄举劾之。」《魏书术艺江式传》：「延昌三年三月，式上表曰：周礼八岁入小学，保氏教国子以六书：一曰指事，二曰象形，三曰谐声，四曰会意，五曰转注，六曰假借。盖是史颉之遗法也。……隶书者，始皇使下杜人程邈附于小篆所作也，以邈徒隶，即谓之隶书。故秦有八体：一曰大篆，二曰小篆，三曰刻符书，四曰虫书，五曰摹印，六曰署书，七曰殳书，八曰隶书。汉兴，有尉律学，复教以　书，又习八体，试之课最，以为尚书史。吏民上书，省字不正，辄举劾焉。」《文选》卷五十九沈约《齐故安陆昭王碑文》：「穷六义于怀抱，究八体于毫端。」李善注：「《汉书》：八体六技。韦昭曰：一曰大篆，二曰小篆，三曰刻符，四曰虫书，五曰摹印，六曰署书，七曰殳书，八曰隶书。」《广弘明集》二十引萧绎《简文帝法宝联璧序》：「大秦之籍，非符八体；康居之篆，有异六爻。」疑作「八体」为是。又按《汉书艺文志》：「萧何草律，亦着其法，曰：太史试学童能讽书九千字以上，乃得为史。又以六体试之。……六体者，古文﹑奇字﹑篆书﹑隶书﹑缪篆﹑虫书，皆所以通知古今文字，摹印章，书幡信也。」《周书艺术赵文深传》：「太祖以隶书纰缪，命文深与黎季明、沈遐等依说文及字林刊定六体，成一万余言，行于世。」亦以「六体」为言，此或为彦和所本。又「太史学童，教试六体」与「汉初章律，明着厥法」相俪，汉初后省一之字，太史后省一于字耳，义通，毋需改。《斟诠》求之过甚，非是。
虽云性慎。
《义证》：「王应麟《汉书艺文志考证》卷四《小学》：字或不正，辄举劾。原注：『刘勰云：马字缺画，而石建惧死。虽云性谨，亦时重文也。』」《校注》：「『慎』，《汉书艺文志考证》四引作『谨』，按王氏避宋孝宗讳改『慎』为『谨』，非所见本有异也。《体性》篇『学慎始习』，王氏亦引『慎』为『谨』。」
及宣成二帝。
范注：「《汉书艺文志》：『武帝时，司马相如作《凡将篇》，无复字。』《说文序》曰：『孝宣皇帝时，召通《仓颉》读者，（《艺文志》：《仓颉》多古字，俗师失其读，宣帝时，征齐人能正读者，张敞从受之。）张敞从受之。凉州刺史杜业，沛人爰礼，讲学大夫秦近亦能言之。孝平皇帝时，征礼等百余人，令说文字未央廷中。以礼为小学元士。黄门侍郎扬雄采以作《训纂篇》。』（《艺文志》：至元始中，征天下通小学者以百数，各令记字于庭中，扬雄取其有用者，以作《训纂篇》。）《汉书扬雄传赞》：『刘棻尝从雄学作奇字。』据《艺文志》及《说文序》张敞正读在孝宣时，扬雄纂《训》在孝平时。此云宣成二帝，疑『成』是『平』之误。」《校释》：「范文澜注疑『成』是『平』之误，是也」。《义证》引《注订》云：「范注谓『成』是『平』之误，非是。此言征集小学始自宣、成，非指某人某时言也。」《考异》：「汉自孝宣至孝平，颇重小学，张敞、扬雄诸作皆在此时。历孝宣、元、成、平诸帝，作辍不一。《汉志》所载，未必为全。而本文所指，概言其略，故曰宣、成。」按《考异》是，此乃概括言之，未可胶柱而鼓，刻舟以求也。
征集小学。
《校证》：「何允中本、日本活字本、凌本、锺本、梁本、清谨轩钞本、日本刊本、王谟本、崇文本，『集』作『习』。」《校注》：「『集』，何本、凌本、梁本、清谨轩本、尚古本、冈本、王本、郑藏钞本、崇文本、作『习』；《历代赋话续集》十四引同。按《汉书艺文志》：『至元始中，征天下通小学者以百数，各令记字于庭中。』《说文解字序》：『孝平时，征（爰）礼等百余人，令说文字未央廷中。』则作『习』非也。」《补正》：「《子苑》引作『集』。」按《汉书艺文志》》：「征天下通小学者以百数，各令记字于庭中。」作「征集」是。《后汉书韦义传》：「数上书顺帝，陈宜依古典，考功黜陟，征集名儒，大定其制．」《宋书礼志四》：「成帝咸康三年，国子祭酒袁瓌、太常冯怀又上疏。……疏奏，帝有感焉．由是议立国学，征集生徒，而世尚庄、老，莫肯用心儒训．」均其旁证。又按《南齐书》卷五十九：「（荆州刺史豫章王嶷与广香书）除难剿寇，岂俟征习！」《校勘记》：「『征习』南监本作『召集』，殿本、局本作『征集』。」是此二字易讹之证。
并贯练雅颂。
范注：「『并贯练雅颂』，『颂』是『颉』字之误。下文云：『雅以渊源诂训，颉以苑囿奇文。』」《校释》：「范注『颂』乃『颉』误。是。即后文之《尔雅》《苍颉》。」《义证》引《注订》云：「雅颂为三百篇略词，贯练雅颂者，犹言熟习而上本雅颂。且雅颂为通辞，范注云：『颂』是『颉』之误。以下文『雅以』『颉以』为说，是误解下文也。『雅以』者，指《尔雅》而言，『颉以』者，指《苍颉》一篇而言，与此无涉。」《补正》：「按本段专论小学，『雅颂』二字于此不伦类，『颂』当作『颉』始合。『雅』谓《尔雅》，『颉』谓《仓颉篇》也。下文『雅以渊源诂训，颉以苑囿奇文』，正以《雅》与《颉》对举；赞中『仓雅品训』，亦以《仓颉篇》与《尔雅》连文。皆『颂』为『颉』之误切证。『雅颂』与小学无关。当据改。传写者盖不习见『雅颉』连文，而妄改为『雅颂』。」按范注是。从《汇校》改。
鸣笔之徒。
「鸣」，黄本作「鸿」，黄校：「元作『鸣』，朱改。」《校证》：「『鸿』原作『鸣』，梅据朱改作『鸿』。徐校同。」《考异》：「按：鸣，鸠之善鸣者也；鸣笔，言文之善者也。假笔墨以出之故曰鸣笔。韩退之曾本之为文，是征鸣字之用较鸿为长，朱改非是。」按《说文》鸟部：「鸣，鸟声也。」段注：「引伸之凡出声皆曰鸣。」 鸣笔，以笔鸣之也，后文「心既托声于言，言亦寄形于字」即此义。此乃概乎言之，论前汉作文之士也。若从黄本作「鸿笔」则所论窄矣。原文自通，毋需改。
臧太半。
黄本「臧否太半」，黄注：「《东京赋》注：凡数三分有二为太半。」范注本作「臧否大半」，范注：「臧否大半，大疑是亦字之误，谓后汉之文，有深于小学者，有踈于小学者，臧否各半也。」《校证》同范注本，《义证》因之，并注云：「元刻本无『否』字。『大』作『太』」按《楚辞七谏怨世》：「年既已过太半兮，然埳轲而留滞。」王逸注：「輡轲，不遇也。言己年已过五十，而輡轲沈滞，卒无所逢遇也。埳，一作轗，一作輡．」《史记项羽本纪》：「汉有天下太半。」集解：「韦昭曰：凡数三分有二为太半，一为少半。」太通大。《广雅释诂一》：「太，大也。」《说文》水部泰注：「凡言大而以为形容未尽，则作太。」「否」字应据黄本补。《左传》隐公十一年：「凡诸侯有命，告则书，不然则否。师出臧否，亦如之。虽及灭国，灭不告败，胜不告克，不书于策。」杜注：「臧否，谓善恶得失也。」
读者非师传不能析其辞。
《校注》：「『传』，凌本、秘书本、张松孙本、崇文本作『傅』。梅本作「傅」。按作『傅』非是。《三国志魏志国渊传》：『《二京赋》，博物之书也。世人忽略，少有其师，可求能读者从受之。』足与此相发。」按黄本、范注本、《义证》均作「传」，惟《校证》作「傅」，未出校。《文选》卷四十三刘歆《移书让太常博士》：「《尚书》初出于屋壁，朽折散绝，今其书见在，时师传读而已。」此作「传」是。
非博学不能综其理。
《校证》：「冯本、汪本、畲本，『综』误『缥』，徐校作『综』。」
岂直才悬，抑亦字隐。
《校证》：「锺本、梁本、清谨轩钞本、崇文本『直』误『真』。」《校注》：「『直』，何本、秘书本、清谨轩本、尚古本、冈本、崇文本作『真』；《历代赋话续集》引同。按『真』字误。《诏策》篇：『岂直取美当时，亦敬慎来叶矣。』亦以『岂直』连文。」按《战国策魏四》：「安陵君受地于先王而守之，虽千里不敢易也，岂直五百里哉？」例多，不徧举，作「直」是。
后世所同晓者，虽难斯易。
《义证》引斯波六郎云：「铃木先生《校勘记》曰：『后字可疑。』谨案：『后』疑『然』字之误。盖与《指瑕》第四十一『然世远者太轻，时同者为尤矣』句法同。」按铃木所疑近是。
时所共废，虽易斯难。
《校注》：「按以上文『后世所同晓者，虽难斯易』例之，『废』下，合补『者』字。」《补正》：「『废』下，疑脱『者』字。」
孔徒之所慕。
「慕」，黄本作「纂」，黄校：「元作『慕』，许改。」《校证》：「『纂』原作『慕』，梅据许改。徐校同，王惟俭本作『纂』。」《校注》：「按何本、训故本、清谨轩本作『纂』；《文通》引同。许改徐校是也。」《考异》：「按：许改是。」《汇校》：「按：《尔雅》为儒家经典《十三经》之一，作『纂』是。」范注：「张揖《进广雅表》曰：『昔在周公制礼以导天下，着《尔雅》一篇以释其义。今俗所传三篇，或言仲尼所增，或言子夏所益，或言叔孙通所补，或言沛郡梁文所考。皆解家所说，先师口传，疑不能明。』《西京杂记》：『扬子云曰，《尔雅》者，孔子门徒游、夏之俦，所记以解释六艺者也。』郑玄《驳五经异义》曰：『玄之闻也，《尔雅》者，孔子门人所作，以释六艺之旨，盖不误也。』」《义证》引《斟诠》云：「案：依近世诸家考证，大致以周公作《释诂》造其端，七十子又为解释六经而增加《释言》、《释训》等篇，秦汉间经师更递相补益而成书。」按从黄本改。
苍颉者，李斯之所辑。
「苍」，黄本作「仓」。《校注》：「『仓』，元本、弘治本、汪本、畲本、张本、两京本、王批本、何本、合刻本、梁本、清谨轩本、尚古本、冈本、四库本、王本、郑藏钞本、崇文本作『苍』。『仓』与『苍』音同得通。然此与篇首『苍颉造之』及赞中『苍雅品训』前后不一律，应改其一。」按苍通仓，苍颉、仓颉古书均有其征，说见前，《校注》求之过甚，非是。
而鸟籀之遗体也。
范注：「『鸟籀』当作『史籀』。《艺文志》云：『《苍颉》七章者，秦丞相李斯所作也。文字多取《史籀篇》。』《说文序》亦云：『斯作《仓颉篇》，取《史籀》大篆。』《仓颉》所载皆小篆，而鸟虫书别为一体，以书幡信，与小篆不同。」《校注》：「按『鸟』字不误。『籀』，即《史籀》简称，『鸟』盖指苍颉初作之书言。《说文序》云：「黄帝之史仓颉，见鸟兽蹏迒之迹，……初造书契。」《吕氏春秋君守》篇：「苍颉作书。」高注：「苍颉生而知书，写仿鸟迹，以造文章。」舍人谓之『鸟籀』，正如许君之云『古籀』《说文序》云：「今叙篆文，合以古籀。」然也。《情采》篇『镂心鸟迹之中』，亦以『鸟迹』代替文字。且此文与上相俪，上云『诗书襟带』，此云『鸟籀遗体』，词性相同；若作『史籀』，则奇觚矣。《说文序》云：『及宣王太史籀着大篆十五篇，与古文或同或同二字，据《系传》本增或异。……斯作《仓颉篇》，……皆取史籀大篆，或颇省改。』或之云者，不尽然之词，是大篆中存有古文之体，而《苍颉篇》亦必有因仍之者。《汉志》云：『文字多取《史籀篇》。』则《苍颉》所载，不尽为小篆，又可知矣。故舍人槩之曰：『鸟籀之遗体也。』鸟虫书自别为一体，许君列为亡新时六书之一，虽未着其缘起，然厕于佐书之后见《说文序》，其为后起无疑；舍人岂不是审，而置于史籀之上哉！」《义证》引《注订》云：「范注云：『鸟籀当作史籀。』非是。彦和辞旨在述李斯辑作，遵所沿习，鸟篆与籀书，皆古之遗文也。『多取』与『取』之为言，略述其所本也。且斯之所作，统小篆言之，其中秦六体之书皆所包括，故此并言『鸟籀』为是。」
雅以渊渊诰训。
黄本作「雅以渊源诂训」。《校证》：「『诂』旧本作『诰』，冯校云：『诰当作诂。』何校本、黄注本改。」《义证》：「按元刻本作『雅以渊渊诰训』。弘治本『诂』作『诰』。」《考异》：「按：黄本是。」《汇校》：「按元刻本文乖不可解，『诰』乃『诂』之形误，次『渊』字涉上而衍，又脱『源』字。此言《尔雅》为训诂之渊源，下云《仓颉》为奇文之苑囿。当从黄本改正。」按《高僧传释慧叡传》：「音译诰训，殊方异义，无不必晓。」汤用彤《高僧传校注》卷七：「三本、金陵本、《洪音》『诰』作『诂』。」是此二字易讹之证。《后汉书桓谭传》：「博学多通，徧习五经，皆诂训大义，不为章句。」李贤注：「《说文》曰：『诂，训古言也。』章句谓离章辨句，委曲枝派也。」《贾逵传》：「逵数为帝言古文《尚书》与经传《尔雅》诂训相应，诏令撰欧阳、大小夏侯尚书古文同异。逵集为三卷。」《文选》卷四左思《三都赋序》：「聊举其一隅，摄其体统，归诸诂训焉。」《尔雅》有《释诂》、《释训》篇。黄本是，从改。
妍蚩异体。
「蚩」，黄本作「媸」。《校注》：「『媸』，元本、弘治本、汪本、畲本、张本、王批本、训故本、梅本、凌本、秘书本、谢钞本、文溯本、王本、张松孙本、郑藏钞本作『蚩』。两京本作媸（由其字体偏左推之，盖原止作蚩，后乃加女旁。）按作『蚩』是。已详《声律》篇『是以声画妍蚩』条。」《补正》：「《子苑》引作『蚩』。」按《文选》卷十七陆机《文赋》：「夫放言遣辞，良多变矣，妍蚩好恶，可得而言。」李善注：「文之好恶，可得而言论也。范晔《后汉书》，赵壹《刺世疾邪》曰：孰知辩其妍蚩。《广雅》曰：妍，好也。《说文》曰：妍，慧也。《释名》曰：蚩，痴也。《声类》曰：蚩，騃也。然妍蚩亦好恶也。」《世说新语巧艺》：「顾长康画人，或数年不点目精。人问其故，顾曰：四体妍蚩，本无关于妙处，传神写照，正在阿堵中。」蚩通媸，《说文》无媸字，以蚩为正。《抱朴子内篇塞难》：「妍媸有定矣，而憎爱异情，故两目不相为视焉。」王明《校释》：「孙校：媸，藏本作蚩。」
讽诵则续在宫商。
「续」，黄本作「绩」。《校证》：「『绩』旧本作『续』，徐校作『绩』，梅六次本、黄注本、张松孙本、崇文本改『绩』。」《义证》：「按元刻本、弘治本『绩』作『续』，沈岩临何焯校本『续』改『绩』。」《考异》：「按：从『绩』是。」按作「绩」是。《宋书》卷六十三《沈勃传》：「忠绩在朝。」可为旁证。从黄本改。
必须练择。
「练」，《校证》作「拣」，并云：「『拣』原作『练』，徐云：『练当作拣。』案《广博物志》二九正作『拣』，今据改。」《补正》：「按《埤苍》：『练，择也。』《文选七发》李注引。是『练』字未误。徐说非。董氏盖以意改。」《义证》引《缀补》云：「案『练择』复语，『练』借为『柬』，《尔雅释诂》：『柬，择也。』字亦作拣，《广雅释诂》：『拣，择也。』」《考异》：「按：『练』字不误。《前汉礼乐志》：『练时日。』练者选也。王校非。」按《盐铁论复古》篇：「今者广进贤之途，练择守尉，不待去盐铁而安民也。」王利器《盐铁论校注》：「张之象本，沈延铨本、金蟠本『练』作『拣』。案练拣音义同，《六韬》有《选将练士》篇，《韩非子和氏》篇：『以奉选练之士。』《吕氏春秋爱类》篇：『选卒练士。』又《七月纪》：『简练桀隽。』《淮南子道应》篇：『选练甲卒。』《文选月赋》注：『练，择也。」王氏明于彼而喑于此，非是。
三权重幽。
「幽」，黄本作「出」，黄校：「元作『幽』，钦愚公改。」《校证》：「《吟窗杂录》三七『权』作『推』。」又「『出』原作『幽』，谢云：『一作出。』梅据钦叔阳改『出』，徐校同。案王惟俭本、《吟窗杂录》正作『出』。」《校注》：「『出』，黄校云：『元作幽，钦愚公改。』此沿梅校。两京本、何本、训故本、谢钞本作『出』；《文通》引同。《吟窗杂录》三七、《广博物志》、《唐音癸签》四并有此文，均作『出』。按钦改是。」《考异》：「按：从『出』是。」《汇校》：「按『重幽』不辞，作『出』是。」按后文云「重出者，同字相犯者也」，此作「出」是。又按《类聚》卷三十五引魏繁钦《愁思赋》曰：「潜白日于玄阴，翳朗月于重幽。」《汇校》谓「重幽」不辞，非是。从黄本改。
曹摅诗称。
《校证》：「『摅』，纪本误作『据』。《才略》篇谓：『曹摅清靡于长篇。』即其人也。」《补正》：「『摅』，芸香堂本作『据』。翰墨园本、思贤讲舍本同。按萧齐前诗家无曹据其人；元明各本亦无作『曹据』者。『据』字当为写刻之误。此与《才略》篇谓：『曹摅清靡于长篇。』之曹摅，应是一人。《三国志魏书曹休传》裴注引《文士传》曰：『（曹）肇孙摅，字颜远。少厉志操，博学，有才藻。……大司马齐王冏辅政，摅与齐人左思俱为记室督从中郎。』《书钞》六九引、唐修《晋书良吏摅传》略同。《诗品》中：『季伦石崇字颜远，并有英篇。』其诗丁福保《全晋诗》卷四据《文选》及《文馆词林》辑得七首，惜漏此二句。」《考异》：「按：曹摅、晋人，字颜远。作『据』非。」按《文选》卷二十九录曹摅《思友人诗》，李善注：「臧荣绪《晋书》曰：曹摅，字颜远，谯国人。笃志好学，参南国中郎将，迁高密王左司马。流人王逌等寇掠城邑，摅与战，军败而死。」作「据」非是。
褊心恶呶。
「」，黄本作「」。《义证》：「呶，喧哗声。」引《注订》云：「音哄，又音匈，众言也。《荀子解蔽篇》：『以为。』又作哅哅。」又引《斟诠》：「『』或作『讻』，与『哅』同。《荀子解蔽》：『掩耳而听者，听漠漠而以为哅哅。』注：『哅哅，喧声也。』」《汇校》：「，讯之古文，问也。《诗小雅》：『召彼故老，讯之占梦。』传曰：『讯，问也。』『』，《韵会小补》：『本作讻』，众言也。《荀子解蔽篇》：『以为。』『』、『』义别，作『』是。」按从黄本改。
则鉏铦为瑕。
「鉏铦」，黄本作「龃龉」，黄校：「元作『鉏铦』，朱改。」《校证》：「『龃龉』原作『鉏铦』，梅据朱改，徐校同。」《补正》：「『龃龉』，黄校云：『元作鉏铦，朱改。』此沿梅校。何焯『铦』改『铻』。黄丕烈所校元本作『鉏铻』。按元本、弘治本、汪本、畲本、张本、两京本、胡本、训故本作『鉏铦』。『铦』乃『铻』之残误。《楚辞九辩》：『圆凿而方枘兮，吾固知其鉏铻而难入。』《文选》吕延济注：『鉏铻，相距貌。』《玉篇》齿部：『龃，床吕切，龃龉。龉，牛莒切，齿不相值也。』《广韵》八语：『龉，龃龉，不相当也；或作鉏铻。』是『鉏铻』即『龃龉』也。」《义证》引《注订》云：「《说文》：『齿不相值曰龃龉。』音咀语。」《考异》：「按：朱改是。龉又从金。」按《义证》引清袁守定《占毕丛谈》卷五《谈文》云：「刘舍人论文……有忌联边之说，联边者，半字同文，如江淮河汉是也。」鉏铦均为农具，亦半字同文，用于此处，通。义为：半字同文者，状貌山川，则古今咸用，施于常文；则「鉏铦」之类，两字连文，亦为瑕矣。上论「诡异」，取「呶」以例之；此论「联边」，取「鉏铦」以例之，正相应。若从黄本作「龃龉」，龃龉已为瑕，则后之「瑕」字安施？不如径作「则为龃龉」，前后均四字句，岂非更合文法乎！学者因习见龃龉，又龃龉同鉏铻，以为鉏铦乃鉏铻之误，非是也。
同字相犯者也。
</div>
    <div class="pagination">
<a href="文心雕龙集校_page40.html">上一页</a><span>...</span><a href="文心雕龙集校_page36.html">36</a><a href="文心雕龙集校_page37.html">37</a><a href="文心雕龙集校_page38.html">38</a><a href="文心雕龙集校_page39.html">39</a><a href="文心雕龙集校_page40.html">40</a><span class="current-page">41</span><a href="文心雕龙集校_page42.html">42</a><a href="文心雕龙集校_page43.html">43</a><a href="文心雕龙集校_page44.html">44</a><a href="文心雕龙集校_page45.html">45</a><a href="文心雕龙集校_page46.html">46</a><span>...</span><a href="文心雕龙集校_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
