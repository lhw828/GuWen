<!DOCTYPE html>
<html>
 <head>
  <meta charset="utf-8"/>
  <title>
   文心雕龙集校 - 第 19 页/共 51 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文心雕龙集校 - 第 19 页/共 51 页
  </h1>
  <div class="content">
   「思」，黄校：「元作『忠』，谢改。」《校证》：「『思』原作『忠』，梅据谢改。徐校同。」《校注》：「按谢改是。谢钞本、《讔语》二引，正作『思』。」《考异》：「按：谢改是，忠不可弄也。」
夫观古之为隐。
黄本同。《校注》「『夫观』二字当乙。《诠赋》篇『观夫荀结隐语』，《史传》篇『观夫左氏缀事』，《比兴》篇『观夫兴之托谕』，《事类》『观夫屈宋属篇』，《才略》『观夫后汉才林』，并作『观夫』，可证。」《汇校》：「按杨说是，据其乙正。」按「夫观」连文，古书常见。《论衡说日》篇：「夫观冬日之出入。」《淮南子泰族训》篇：「夫观逐者于其反也。」《汉书艺文志》：「夫观景以谴形。」杨说虽近理，然《汇校》据改，则过矣。
抟髀而抃笑哉。
「抟」，黄本作「搏」。《校注》：「『搏』，弘治本、汪本、张本、两京本作『抟』。按作『抟』非是。《史记李斯传》：『夫击瓮叩缻弹筝，搏髀而歌呼呜呜快耳目《文选谏逐客书》无「目」字，是者，真秦之声也。』此『搏髀』二字所本。搏，犹拊也。《庄子在宥》篇『鸿蒙方将拊髀雀跃而游。』《乐府》篇亦有「拊髀雀跃」语。」按《类聚》卷十九引《晏子》曰：「齐景公置酒泰山，公四望，喟然叹，泣数行，曰：『寡人将去此堂国者而死耶？』左右泣者三人，晏子搏髀仰天大笑曰：『乐哉今之饮也！』公怒曰：『子笑何也？』对曰：『臣见怯君一，谀臣三，是以大笑。』公惭。」此当为彦和所本。又《史记冯唐列传》：「上既闻廉颇、李牧为人，良说，而搏髀曰：『嗟乎！吾独不得廉颇、李牧时为吾将，吾岂忧匈奴哉！』」作「搏髀」是。抟音团，《说文》：「抟，圜也。」《集韵》：「谓以手圜之。」用之于髀，不切。从黄本改。
然文辞之有谐隐。
「隐」，黄本作「讔」。《校证》：「汪本、畲本、张之象本、两京本、王惟俭本『讔』作『隐』。」《汇校》：「按作『讔』是，与篇名『谐讔』合。」按《晋书郭璞传》：「（璞）乃着《客傲》，其辞曰：进不为谐隐，退不为放言。」此处当以「谐隐」为是，下文「譬九流之有小说」，均指《汉书艺文志》而言，《隐书》十八篇盖亦说家者流也。为应题而改，诚所谓胶柱而鼓瑟矣。
则髡袒而入室，旃孟之石交乎。
纪评：「『袒而』，疑作『朔之』。」范注：「纪说是。淳于髡、东方朔，滑稽之雄，故云然。」《考异》：「按：『髡袒』本《史记滑稽列传》中有『罗襟尽解』而言也。」《义证》：「自上文观之，朔与枚皋『无所匡正』，惟旃、孟能『抑止昏暴』。是朔、皋同类，而朔不可与髡、旃、孟并列。」按《史记滑稽列传》：「罗襦襟解，微闻芗泽。」乃谓同席之女，非谓髡也。《考异》所言非是。又按旃、孟虽能抑止昏暴，但本体不雅，其流易弊，故一降而为东方朔、枚皋。枚皋以赋见长，因见视如倡，亦有悔矣。而朔「文辞不逊，高自称誉」《汉书》本传。《汉书东方朔赞》：「刘向言少时数问长老贤人通于事及朔时者，皆曰朔口谐倡辩，不能持论，喜为庸人诵说，故令后世多传闻者。而杨雄亦以为朔言不纯师，行不纯德，其流风遗书蔑如也。然朔名过实者，以其诙达多端，不名一行，应谐似优，不穷似智，正谏似直，秽德似隐。非夷、齐而是柳下惠，……其滑稽之雄乎！」可证朔之滑稽实非枚皋可比。秦前髡其尤，两汉朔为雄，非髡孰能匹之！纪疑近是，且作「髡袒而入室」与「旃孟之石交」相对，文颇不顺，周振甫《注释》从纪说改之，惜未明其所据。袒、朔形近易讹。今改「袒」为「朔」字。
虽有丝麻，无弃菅蒯。
《校注》：「『菅』，弘治本、汪本、畲本、两京本、文津本作『管』。文溯本剜改作『菅』。按『管』字误。《左传》成公九年：『诗曰：虽有丝麻，无弃菅蒯。』杜注：『逸诗也。』」《斟诠》引《左传会笺》：「菅似茅，滑泽无毛，韧宜为索，沤及晒尤善。蒯亦菅之类。《史记孟尝君传》：『又蒯缑。』注：『蒯，茅之类，可为绳。』夫丝可为帛，麻可为布，菅蒯皆草，可为粗用者。言虽有精细之物，然粗物亦不可弃也。」按作「菅」是。

  
   
 史传第十六


　　开辟草昧，岁纪绵邈，居今识古，（具）【其】载籍乎！轩辕之世，史有苍颉，主文之职，其来久矣。《曲礼》曰：「史载笔。」【史者，使也；执笔】左右，使之记（已）【也】。【古】者左史记（事者）【言】，右史（记言）【书事】（者）。言经则《尚书》，事经则《春秋》。唐虞流于典谟，（商夏）【夏商】被于诰誓。洎周命惟新，姬公定法，紬三正以班历，贯四时以联事，诸侯建邦，各有国史，彰善瘅恶，树之风声。自平王微弱，政不及雅，宪章散紊，彝伦攸斁。夫子闵王道之缺，伤斯文之坠，静居以叹凤，临衢而泣麟，于是就大师以正《雅》《颂》，因鲁史以修《春秋》，举得失以表黜陟，征存亡以（摽）【标】劝戒；褒见一字，贵踰轩冕；贬在片言，诛深斧钺。然睿旨（存亡）幽（隐）【秘】，经文婉约，丘明同时，实得微言，乃原始要终，创为传体。传者，转也；转受经旨，以授其后，实圣文之羽翮，记籍之冠冕也。
　　【及】至从横之世，史职犹存。秦并七王，而战国有策。盖录而弗叙，故（节）【即】简而为名也。汉灭嬴项，武功积年，陆贾稽古，作《楚汉春秋》；爰及太史谈，世惟执简；子长继（至）【志】，甄序帝绩。比尧称典，则位杂中贤；法孔题经，则文非元圣。故取式《吕览》，通号曰纪，纪纲之号，亦宏称【也】。故本纪以述皇王，（列传）【世家】以总侯伯，【列传以录卿士】，《八书》以铺政体，《十表》以谱年爵，虽殊古式，而得事序焉。尔其实录无隐之旨，博雅弘辩之才，爱奇反经之尤，条例蹖落之失，叔皮论之详矣。及班固述汉，因循前业，观（司马）【史】迁之辞，思实过半。其《十志》该富，赞序弘丽，儒雅彬彬，信有遗味。至于宗经矩圣之典，端绪丰赡之功，遗亲攘美之罪，征贿鬻笔之愆，公理辨之究矣。
　　观夫左氏缀事，附经间出，于文为约，而氏族难明。及史迁各传，人始区详而易览，述者宗焉。及孝惠委机，吕后摄政，（班史）【史班】立纪，违经【失】实，何则？庖牺以来，未闻女帝者也。汉运所值，难为后法。牝鸡无晨，武（三）【王】首誓；妇无与国，齐桓着盟；宣后乱秦，吕氏危汉，岂唯政事难假，亦名号宜慎矣。张衡（同）【司】史，而惑同迁固，元（年二）【帝王】后，欲为立纪，缪亦甚矣。寻子弘虽伪，要当孝惠之嗣；孺子诚微，实继平帝之体；二子可纪，何有于（三）【二】后哉？
　　至于《后汉》纪传，发源《东观》。袁张所制，偏驳不伦。薛谢之作，疏谬少信。【若】司马彪之详实，华峤之准当，则其冠也。及魏代三雄，记传互出。《阳秋》《魏略》之属，《江表》《吴录》之类，或激抗难征，【或】疏阔寡要。唯陈寿《三志》，文质辨洽，荀张比之于迁固，非妄（至）誉也。
　　【至】于晋代之书，系乎著作。陆机肇始而未备，王韶续末而不终，（于）【干】宝述纪，以审正得序；孙盛《阳秋》，以约举为能。按《春秋》经传，举例发凡。自史汉以下，莫有准的。至邓（）【粲】《晋纪》，始立条例。又（撮略）【摆落】汉魏，宪章殷周，虽湘川曲学，亦有心典谟。及安国立例，乃邓氏之规焉。
　　原夫载籍之作也，必贯乎百（姓）【氏】，被之千载，表征盛衰，殷鉴兴废，使一代之制，共日月而长存，王霸之迹，并天地而久大。是以在汉之初，史职为盛，郡国文计，先集太史之府，欲其详悉于体国（必）【也】。阅石室，启金匮，抽裂帛，检残竹，欲其博练于稽古也。是立义选言，宜依经以树则；劝戒与夺，必附圣以居宗；然后诠评昭整，苛滥不作矣。然纪传为式，编年缀事，文非泛论，按实而书，岁远则同异难密，事积则起讫易疏，斯固总会之为难也。或有同归一事，而数人分功，两记则失于复重，偏举则病于不周，此又铨配之未易也。故张衡摘史班之舛滥，傅玄讥《后汉》之尤烦，皆此类也。
　　若夫追述远代，代远多伪，公羊高云：「传闻异辞。」荀况称：「录远略近。」盖文疑则阙，贵信史也。然俗皆爱奇，莫顾实理。传闻而欲伟其事，录远而欲详其迹，于是弃同即异，穿凿旁说，旧史所无，我书则传，此讹滥之本源，而述远【之】巨蠹也。至于记编同时，【时】同多诡，虽定哀微辞，而世情利害。勋劳之家，虽庸夫而尽饰；迍败之士，虽令德而（常）嗤【埋】（理欲），吹霜（喷）【喣】露，寒暑笔端，此（入）【又】同时之枉，可【为】叹息者也。（欲）【故】述远则诬矫如彼，记近则回（邢）【邪】如此，（折）【析】理居正，唯素心乎！
　　若乃尊贤隐讳，固尼父之圣旨，盖纤瑕不能玷瑾瑜也；奸慝惩戒，实良史之直笔，农夫见莠，其必锄也；若斯之科，亦万代一准焉。至于寻繁领杂之术，务信（弁）【弃】奇之要，明白头讫之序，品酌事例之条，晓（某）【其】大纲，则众理可贯。然史之为任，乃弥纶一代，负海内之责，而赢是非之尤。秉笔荷担，莫此之劳。迁固通矣，而历诋后世。若任情失正，文其殆哉！
　　赞曰：史肇轩黄，体备周孔。世历斯编，善恶偕总。腾褒裁贬，万古魂动，辞宗丘明，直归南董。


集　校

具载籍乎。
「具」，黄本作「其」。《校证》：「元本、冯本、汪本、畲本『其』误『具』，徐校作『其』。」《汇校》：「按：作『其』是，『具』乃『其』之形误。」按从黄本改。
史有苍颉。
「苍」，黄本作「仓」。《校注》：「『仓』，元本、弘治本、活字本、汪本、畲本、张本、两京本、王批本、何本、胡本、合刻本、梁本、别解本、增订别解本、清谨轩本、尚古本、冈本、四库本、王本、郑藏钞本、崇文本作『苍』；胡震亨《续文选》十二同。按《说文解字叙》：『黄帝之史仓颉。』《广韵》十二《唐》仓下云：『又姓，黄帝史官仓颉之后。』是『仓颉』字本应作『仓』。《韩非子五蠹》篇、《吕氏春秋君守》篇又作『苍』。仓苍互作，盖以其音同得通也。」按《荀子解蔽》篇：「好书者众矣，然而仓颉独传者，壹也。」《论衡感虚》篇：「传书言：仓颉作书，天雨粟，鬼夜哭。」《别通》篇：「夫《仓颉》之章，小学之书，文字备具。」《顺鼓》篇：「仓颉作书，奚仲作车，可以前代之时无书、车之事，非后世为之乎？」《汉书武五子传赞》：「是以仓颉作书，止戈为武。」《汉书扬雄传赞》：「史篇莫善于《仓颉》。」《类聚》卷五十八引晋成公绥《故笔赋》曰：「有仓颉之奇生，列四目而兼明，慕羲氏之画卦，载万物于五行，乃发虑于书契。」《晋书卫恒传》：「恒善草隶书，为《四体书势》曰：黄帝之史，沮诵、仓颉，眺彼鸟迹，始作书契。纪纲万事，垂法立制，帝典用宣，质文着世。」又《索靖传》：「作《草书状》，其辞曰：仓颉既生，书契是为。」《北史江式传》：「式表曰：臣闻伏羲氏作而八卦形其画，轩辕氏兴而灵龟彰其彩。古史仓颉览二象之爻，观鸟兽之迹，别创文字，以代结绳，用书契以维事。宣之王迹，则百工以叙；载之方册，则万品以明。迄于三代，厥体颇异，虽依类取制，未能殊仓氏矣。」则作「仓」亦是，然终不及「苍」用为繁，例多，不徧举。且本书《练字》篇「苍颉造字」、「苍雅品训」，黄本亦作「苍」。《汇校》据杨说从黄本改作「仓」，非是。
曲礼曰：「史载笔」左右。
黄本作「曲礼曰：史载笔左右。史者，使也；执笔左右。」黄校：「（后）八字符脱，按胡孝辕本补。」范校：「铃木云：（前『左右』）二字疑衍，闵本、王本、冈本无。」范注：「《礼记曲礼上》：『史载笔，士载言。』无『左右』二字，此衍文当删。」《附校》：「八字有。」《校证》：「『史载笔』下，梅本有『左右』二字。何允中本、日本活字本、凌本、清谨轩钞本、日本刊本、王谟本俱无。案梅本『左右』二字，此涉下文『执笔左右』而误衍；何允中本无之，是也，今据删。」又：「『史者使也，执笔左右』二句八字原脱，梅按胡孝辕本补。按《御览》六○三正有此八字。」《校注》：「郝懿行云：『按「左右」二字疑衍。』按郝说是。何本、凌本、合刻本、梁本、别解本、增订别解本、清谨轩本、尚古本、冈本、王本、郑藏钞本、崇文本并无『左右』二字；秘书本、梅庆生天启二年重修本『左右』二字无，空两格（当是刻后剜去者）。《续文选》、《文章辨体汇选》四八三引同。《曲礼上》原无左右二字，此盖涉下文误衍。」又「黄校云：『八字符脱，按胡孝辕本疑即胡氏《续文选》补。』此沿梅校。按此八字当有。《御览》六百三、《文章辨体汇选》引，正有此八字；何本、凌本、合刻本、梁本、别解本、增订别解本、谢钞本、清谨轩本、尚古本、冈本、文溯本、王本、郑藏钞本、崇文本并同。」《考异》：「按：『左右』衍，下补八字是。」《汇校》：「按：此八字不可缺，据《御览》补。」按据《御览》补「史者，使也；执笔」六字。
使之记已。
「已」，黄本作「也」，黄校：「元作『已』，按胡本改。」《附校》：「『也』作『也』，不作『已』。」《校证》：「『也』原作『已』，梅据胡孝辕本改。案《御览》正作『也』。」《汇校》：「按：作『也』是，『已』为『也』之形误。」按从《御览》、黄本改。
者左史记事者，右史记言者。
黄本作：「古者，左史记事者，右史记言者。」黄校：「（古）元脱，孙补。」范校：「孙云：《御览》六百三引无两『者』字。」范注：「二『者』字疑衍。」《附校》：「『古』字有，（后）作『左史记言，右史书事。』」《校注》：「按《汉书艺文志》：『左史记言，右史记事，事为《春秋》，言为《尚书》。』《礼记玉藻》：『动则左史书之，言则右史书之。』左右所记，与班相反。《申鉴时事》篇：『左史记言，右史记动，动为《春秋》，言为《尚书》。』言动之分，则与班同。《中论虚道》篇：『左史记事，右史记言。』言事之别，又与班异。孰是孰非，难定于一。然以《御览》所引验之，舍人殆原宗《汉志》说；今本或写者据《玉藻》改也。两『者』字当据《御览》删。」《校证》：「『左史记言，右史书事』，原作『左史记事者，右史记言者』，今据《御览》改。《汉书艺文志》：『左史记言，右史记事，事为《春秋》，言为《尚书》。』《礼记玉藻疏》引《六艺论》：『右史记事，左史记言。』荀悦《申鉴时事》篇：『左史记言，右史记动，动为《春秋》，言为《尚书》。』此彦和所本。浅人习见《玉藻》『动则左史书之，言则右史书之』之文，径改此书。而不知《玉藻》『左』『右』字，今亦互讹，黄以周《礼书通故》三四官四，辨之究矣。」《考异》：「按：《御览》是。」按「古」字当有，从《御览》、黄本补。后二句从《御览》删、改。
言经则尚书，事经则春秋。
《附校》：「无两『则』字，秋下有『也』字。」《校证》：「《御览》无两『则』字。『也』字原无，据《御览》补。」
商夏被于诰誓。
《校证》：「『夏商』原作『商夏』，今乙正。」《校注》：「『商夏』，谢钞本、文溯本作『夏商』。按作『夏商』是。《铭箴》篇『夏商二代』，《诔碑》篇『夏商已前』，并未倒其时序，此亦应尔。」《考异》：「按：商夏本《离骚》之汤禹、说见前，王校改正为『夏商』非。」按《尚书周书周官》：「夏商官倍，亦克用乂。」《礼记文王世子》：「虞夏商周。」《史记太史公自序》：「至于夏商。」刘向《战国策书录》：「夏商失序。」《汉书叙传》：「虞夏商周。」《类聚》六十四引后汉张超《灵帝河间旧庐碑》曰：「中结轨乎夏商。」均作「夏商」，无作「商夏」者。从《校证》改。
洎周命惟新。
「洎」，黄本作「自」，黄校：「汪本作『洎』。」「惟」，黄本作「维」。《校证》：「『洎』原作『自』，元本、冯本、汪本、张之象本、两京本、王惟俭本、谭校本作『洎』，今据改。『自』与下文『自平王微弱』字复。」《校注》：「按此文紧承上『唐虞流于典谟，夏商被于诰誓』二句，作『洎』是。『洎』，及也。《文选》张衡《东京赋》薛综注。元本、弘治本、活字本、张本、两京本、王批本、胡本、训故本、文溯本、亦并作『洎』；《续文选》同。『维』，元本、弘治本、汪本、畲本、张本、两京本、王批本、何本、合刻本、梁本、清谨轩本、尚古本、冈本、文津本、王本、郑藏钞本、崇文本作『惟』；《续文选》同。《诗大雅文王》：『周虽旧邦，其命维新。』则作『维』是也。《封禅》篇『固维新之作也』，亦作『维』。《奏启》篇之『唯新日用』，《时序》篇『武帝惟新』，二『惟』字当改作『维』。」《考异》：「按：惟维互通，六经中惟、维、唯三字互通，率作语辞，累见《毛诗》、《左传》、《论语》均如此。又训独也。朱子云：『惟以心思也。唯从口应辞也，古皆通用。』杨校云、《奏启》篇之『唯新日用』，《时序》篇『武帝惟新』，二『惟』字当改作『维』。按据杨校则六经中可改者多矣，殊非。」按《孟子滕文公上》：「《诗》云：『周虽旧邦，其命惟新。』文王之谓也。」则作「惟新」，非自彦和始。
紬三正以班历。
「历」，黄本作「历」。《校注》：「『历』，元本、弘治本、汪本、畲本、张本、两京本、王批本、何本、合刻本、梁本、秘书本、谢钞本、汇编本作『历』；《续文选》同。按『历』字《说文》所无，新附有当以作『历』为是。」《考异》：「按：历历互通，古文作麻，北宋小字本《说文》日部：『麻象也，从日麻声。』《史记》率作历，五经中历历互见，杨校非。」按《易革》：「君子以治历明时。」王弻注：「历数时会，存乎变也。」《大戴礼记曾子天圆》：「圣人慎守日月之数，以察星辰之行，以序四时之顺逆，谓之历；截十二管，以宗八音之上下清浊，谓之律也。律居阴而治阳，历居阳而治阴。律历迭相治也，其间不容发。」又《史记历书》：「紬绩日分。」索隐：「紬绩者，以言造历算运者，犹若女工缉而织之也。」此当为彦和「紬」之所本。则作「历」义长。《隋书文帝纪》：「班历于突厥。」
夫子闵王道之缺。
黄本「夫子」前有「昔者」二字，黄校：「二字从《御览》增。」「纪评曰：「『昔者』二字不必增。」范校：「黄云：案冯本无『昔者』，校云：『夫子上《御览》有昔者二字。』铃木云：诸本皆无『昔者』二字。」《附校》：「『昔者』二字有；『闵』作『慜』。」《校证》：「『昔者』二字原无，冯校云：……何校同。冯本、日本刊本、黄本俱从《御览》增。案《史略》五亦有此二字。」又：「『缺』《史略》作『阙』。」《考异》：「按：从《御览》增『昔者』是；慜，《广韵》聪也，与闵别。《正字通》，慜闵互通者非，《御览》作『慜』者非。」《义证》引金毓黻《文心雕龙史传篇疏证》：「本文『昔者』二字，潮阳郑氏据《御览》增入，今通行本无之。愚意应从通行本，文义乃顺。」按纪说是。上文叙唐虞、夏商、周之姬公、平王，次及夫子，何「昔者」之有。
于是就大师以正雅颂。
「大师」，黄本作「太师」。《附校》：「『太』作『大』。」《校注》：「『太』，《御览》六百四、《史略》五引作『大』；弘治本、活字本、汪本、张本、两京本、王批本、《续文选》、文津本同。按『大』字是，读若泰。《论语八佾》作『大』。」《补正》：「《三国志魏书文帝纪》：『（黄初二年诏）昔仲尼资大圣之才，……因鲁史而制《春秋》，就太师而正《雅》《颂》。』范宁《春秋谷梁传序》：『于是就大师而正雅颂，因鲁史而修《春秋》。……举得失以彰黜陟，明成败以着劝诫。』」《考异》：「按：大、太古通，经史太率作大，如大极、大宰，论语大庙、大师皆读如太也。」
征存亡以摽劝戒。
「摽」，黄本作「标」。《校注》：「『摽』当改作『标』。」《汇校》：「『摽』，《御览》作『标』。按作『标』是。」按摽标通，毋需改。
然睿旨存亡幽隐，经文婉约。
「存亡」，黄校：「二字衍。（隐）胡本作『秘』。」范校：「孙云：《御览》六百四作『然叡旨幽秘，经文婉约』。」范注：「『存亡』二字衍，应删。」《校证》：「『睿旨』下原有『存亡』二字，徐云：『《御览》作「睿旨幽秘，经文婉约」，无「存亡」二字，为是。』梅云：『二字衍。』黄丕烈云：『案冯本（指冯舒校本）「存亡」校云：「各本衍此二字，功甫本无。」此亦误衍，《御览》亦无。』案《史略》亦无此二字，今据删。」又：「『隐』胡孝辕本、《御览》、《史略》作『秘』。」《校注》：「按《御览》、《史略》引并作『然叡旨幽秘』，是也。『存亡』二字，盖涉上文误衍。《续文选》无『存亡』二字。」按《北齐书文宣帝纪》：「图谍潜蕴，千祀彰明，嘉祯幽秘，一朝纷委。」从《御览》删、改。
丘明同时。
范校：「孙云：《御览》（时）作『耻』。」《校注》：「『时』，《御览》、《史略》引作『耻』。徐云：『时当作耻。』按《史记十二诸侯表序》：『（孔子）故西观周室，论史记旧闻，兴于鲁而次春秋。……鲁君子左丘明惧弟子人人异端，各安其意，失其真，故因孔子史记具论其语，成《左氏春秋》。』《汉书艺文志》：『仲尼思存前圣之业，……以鲁周公之国，礼文备物，史官有法，故与左丘明观其史记，……丘明恐弟子各安其意，以失其真，故论本事而作传，明夫子不以空言说经也。』杜预《春秋左氏传集解序》：『左丘明受经于仲尼。』据此，当作『时』无疑，故继云『实得微言』也。《御览》、《史略》引作『耻』者，盖涉《论语公冶长》『左丘明耻之，丘亦耻之』之文而致误耳。《文章辨体汇选》引作『时』。」按杨说是。
转受经旨。
《附校》：「『受』作『授』。」《考异》：「按：受，承也，《论语》：『君子不可以不知而可大受也。』授、付也。《诗郑风》（缁衣）：『还予授子之粲兮。』《御览》非。」
以授其后，实圣文之羽翮，记籍之冠冕也。
「其」，黄本作「于」。《校证》：「元本、冯本、汪本、畲本、张之象本、两京本、王惟俭本『于』作『其』。冯校云：『《御览》作其。』」又：「《史通六家》篇用此文，作：『传者，转也；转受经旨，以授后人，信圣人之羽翮，而述者之冠冕也。』」
至从横之世。
黄本「至」前有「及」字，黄校：「『及』字从《御览》增。」《校证》：「『及』字原无，何校本、黄本从《御览》增。冯校云：『至上《御览》有及字。』案《史略》有『及』字。」《汇校》：「《御览》作『及至纵横之世』。按：有『及』字较胜。『从』字亦当据《御览》改。」按从、纵通。《楚辞天问》：「天式从横。」王逸注：「言天法有善恶阴阳从横之道。」又《哀时命》：「冠崔嵬而切云兮，剑淋离而从横。」《九怀匡机》：「菌阁兮蕙楼，观道兮从横。」《九怀尊嘉》：「余悲兮兰生，委积兮从横。」《史记吴起列传》：「破驰说之言从横者。」《苏秦列传》：「夫衡人者。」索隐：「衡人即游说从横之士也。东西为横，南北为从。秦地形东西横长，故张仪相秦，为秦连横。」《汉书艺文志》：「右从横十二家，百七篇。从横家者流，盖出于行人之官。孔子曰：『诵《诗》三百，使于四方，不能颛对，虽多亦奚以为？』又曰：『使乎，使乎！』言其当权事制宜，受命而不受辞。此其所长也。及邪人为之，则上诈谖而弃其信。」又《叙传》：「嚣问彪曰：『往者周亡，战国并争，天下分裂，数世然后乃定，其抑者从横之事复起于今乎？将承运迭兴在于一人也？愿先生论之。』对曰：周之废兴与汉异。昔周立爵五等，诸侯从政，本根既微，枝叶强大，故其末流有从横之事，其势然也。」则作「从」亦是，从《御览》补「及」字。
盖录而弗叙，故节简而为名也。
「节」，黄本作「即」。范校：「孙云《御览》（弗）作『不』，无『而』字。」《附校》：「『弗叙』作『不序』，『而』字无。」《校注》：「《御览》、《战国策校注后叙》、《史略》引，『弗』作『不』；下『而』字无。『即』，元本、弘治本、汪本、畲本、张本、两京本、何本、胡本、梅本、凌本、合刻本、梁本、秘书本、谢钞本、别解本、增订别解本、清谨轩本、尚古本、冈本、王本、张松孙本、郑藏钞本、崇文本作『节』。冯舒校改『节』为『即』，王批本、四库本剜改为『即』。按《史通六家》篇：『夫谓之策者，盖录而不序，故即简以为名。』文即本此。『弗』『不』义同。下『而』字当有，《史通》『以』字可证；元本等作『节』，乃形近之误。《续文选》作『即』。」按从黄本改。
爰及太史谈。
范校：「孙云：《御览》无『太』字。」《校注》：「《御览》、《史略》引无『太』字；《续文选》同。按无『太』字是。称司马谈为史谈，与称司马迁为史迁同。」按《史记太史公自序》：「故太史谈云『予之先人，周之太史』，盖或得其实也。」则作「太史谈」亦通，毋需改。
子长继至。
「至」，黄本作「志」，黄校：「元作『至』，胡改。」范校：「孙云：《御览》作『志』。」《校证》：「『志』原作『至』。梅据胡孝辕本改，冯校云：『至《御览》作志。』案《史略》亦作『志』。」《校注》：「按《御览》、《史略》引，正作『志』。何本作『志』。《礼记中庸》：『夫孝者。善继人之志，善述人之事者也。』『继志』二字出此。」《考异》：「按：『志』字是，言子长继父志为书也。」按《礼记学记》：「善教者，使人继其志。其言也约而达，微而臧，罕譬而喻，可谓继志矣。」《三国志魏书明帝纪》：「盖子以继志嗣训为孝。」又按《史记太史公自序》：「子迁适使反，见父于河洛之间。太史公执迁手而泣曰：『余先周室之太史也。自上世尝显功名于虞夏，典天官事。后世中衰，绝于予乎？汝复为太史，则续吾祖矣。今天子接千岁之统，封泰山，而余不得从行，是命也夫，命也夫！余死，汝必为太史；为太史，无忘吾所欲论著矣。且夫孝始于事亲，中于事君，终于立身。扬名于后世，以显父母，此孝之大者。夫天下称诵周公，言其能论歌文武之德，宣周邵之风，达太王王季之思虑，爰及公刘，以尊后稷也。幽厉之后，王道缺，礼乐衰，孔子修旧起废，论诗书，作春秋，则学者至今则之。自获麟以来四百有余岁，而诸侯相兼，史记放绝。今汉兴，海内一统，明主贤君忠臣死义之士，余为太史而弗论载，废天下之史文，余甚惧焉，汝其念哉！』迁俯首流涕曰：『小子不敏，请悉论先人所次旧闻，弗敢阙。』」作「志」是，从《御览》、黄本改。
甄序帝绩。
范校：「孙云：《御览》作『续』。」《校注》：「『绩』，宋本《御览》六百四引作『续』，合字本、喜多本、鲍本并作『绩』。按绩、绩古今字。然以《封禅篇赞》『封勒字绩』例之，则此亦当作『绩』，前后始能一律。」《校证》：「《史略》、明钞本《御览》、铜活字本《御览》『绩』作『续』。宋本《御览》误作『续』。」《考异》：「按：绩、《玉篇》功也，通作绩。」
则文非元圣。
黄本同，《义证》作「玄圣」。《校证》：「『玄圣』，原作『元圣』，今改。说已详《原道》篇。」《义证》引《疏证》：「《后汉书班彪传》附子固《典引》篇，有曰：『故先命玄圣，使缀学立制。』注：『玄圣，谓孔丘也。《春秋演孔图》曰：孔子母征在梦感黑帝而生，故曰玄圣。』……《春秋》为孔子所作，故可题以经号。《史记》之文，由迁所作，不敢比拟孔子，故曰：『文非玄圣。』按明刊本及今本皆作『元圣』者，盖由清人讳『玄』而改。」按《尚书汤诰》：「聿求元圣，与之戮力。」则此处作「元圣」亦通。
亦宏称。
黄本句后有「也」字，黄校：「元脱，谢补。」范校：「孙云：《御览》有『也』字。」《校证》：「『也』字原脱，梅据谢补。徐校亦补。按王惟俭本、《御览》、《史略》正有『也』字。」《校注》：「按谢补是也。《御览》、《史略》引，正有『也』字。张本、何本、训故本、梁本、谢钞本亦并有之；《续文选》同。」《汇校》：「按：有『也』字语胜。」按据《御览》、黄本补。
故本纪以述皇王，列传以总侯伯。
范注：「《史记》本纪十二，世家三十，列传七十，书八，表十，共一百三十篇。本篇不言世家，恐有脱误。疑当据班彪《史记论》作：『本纪以述帝王，（《史记》首列五帝本纪。三皇本纪，司马贞补撰。）世家以总公侯，（《自序》谓三十辐，共一毂，此总字所取义。）列传以录卿士。』文始完具。」《义证》引《疏证》：「班彪《略论》云：『司马迁序帝王则曰本纪，公侯传国则曰世家，卿士特起则曰列传。』彪以本纪、世家、列传三者并举，当为刘勰所本。……盖本书文有脱误使然，否则『列传以总伯侯』，语不可通。又遗世家而不举，果何说耶？」《考异》：「按：范注可从。」按《后汉书班彪传》：「其《略论》曰：……太史令司马迁采《左氏》、《国语》，删《世本》、《战国策》，据楚、汉列国时事，上自黄帝，下讫获麟，作本纪、世家、列传、书、表百三十篇。……序帝王则曰本纪，公侯传国则曰世家，卿士特起则曰列传。」《史通世家》篇：「司马迁之记诸国也，其编次之体，与本纪不殊。盖欲抑彼诸侯，异乎天子，故假以他称，名为世家。」《汉书》「不为世家，惟纪、传而已」《略论》者，盖秦汉以降，已无如齐楚之诸侯也。联系后文「叔皮论之详矣」，则此处实应据《略论》补之。且「列传以总侯伯」与《史记》体例不合。依范注改。惟「伯」字应留，伯为五等爵之三，且春秋五伯，《史记》亦入《世家》。
博雅弘辨之才。
《校证》：「『辩』冯本、两京本、王惟俭本、清谨轩钞本作『辨』。」
观司马迁之辞。
范校：「孙云：《御览》作『史迁』。」《校释》：「『司马迁』《御览》作『史迁』是。」《校注》：「『司马迁』，《御览》、《史略》引作『史迁』；《续文选》同。按作『史迁』是也。下文正作『史迁』。《封禅》篇『是史迁八书』，《书记》篇『观史迁之报任安』，《时序》篇『于是史迁寿王之徒』，《知音》篇『乃称史迁著书』，并作『史迁』，可证。」《考异》：「按：从《御览》是。」按从《御览》改。
遗亲攘美之罪。
「美」，范校：「孙云：《御览》作『善』。」按美亦善也。
及史迁各传，人始区详而易览。
《校注》：「梅庆生天启二年重修本『始』下有区别二字（品排刻，当系就原版剜改）。按今本语意欠明，确有脱文。以《论说》篇『八名区分』、《序志》篇『则囿别区分』例之，『区』下当补一『分』字，并于『分』下加豆。」《校释》：「『区』下有脱字，天启本补『别』字，疑当是『分』字。」
班史立纪违经实。
黄本「实」前有「失」字，黄校：「元脱，朱补。」《校注》：「按『班史』二字当乙。『史』谓史迁，『班』谓班固。下文『故张衡摘史班之舛滥』，正作『史班』。训故本未倒，当据正。」《校证》：「『史班立纪，并违经失』。此二句原作『班史立纪，违经实』，梅据朱于『经』下补『失』字，徐校同。张之象本第二句作『并违经失』，王惟俭本作『史班立纪，并违经实』，义较长，今从之。」《义证》：「按仍以作『违经失实』为长。」按从杨说乙，据黄本补。
武三首誓。
「三」，黄本作「王」。《汇校》：「按：『三』为『王』之残。」按范注：「《尚书牧誓》：『王曰，古人有言曰，牝鸡无晨，牝鸡之晨，惟家之索。』」作「王」是，从黄本改。
张衡同史。
「同」，黄本作「司」。《校证》：「元本、冯本、汪本、张之象本、两京本『司』作『同』，涉下句而误。」《考异》：「按：『司』字是。」《汇校》：「按：『司』是，『同』『司』形近致误。」按《汉书叙传下》：「刘向司籍，九流以别。」又《隋书经籍志三》：「古者司史，历记前言往行、祸福存亡之道。」又《后汉书张衡传》：「及为侍中，上疏请得专事东观，收捡遗文，毕力补缀。又条上司马迁、班固所叙与典籍不合者十余事。又以为王莽本传但应载篡事而已，至于编年月，纪灾祥，宜为元后本纪。」可为张衡司史之证，从黄本改。
而惑同迁固。
黄校：「黄云：案冯本或校云『或』谢本作『惑』。」《校证》：「元本、冯本、汪本、畲本、张之象本、两京本作『或』。」《考异》：「按：『惑』字是，此讥平子欲为元后立纪也。」
元年二后。
「年二」，黄本作「帝王」，黄校：「元作『年二』，孙改。」范注引铃木虎雄《校勘记》：「案梅本作『元平二后』。校云：『元作帝王，孙改。』张本亦作『平二』，嘉靖本作『年二』，『年』疑『平』字之讹。」《校证》：「『元平二后』，原作『元年二后』，梅从孙汝澄改为『元帝王后』，其六次本，又改作『元平二后』，张松孙本同，今从之。铃木亦云：『年疑平字之讹。』」《义证》引《疏证》：「篇中『元帝王后』一语，别本作『元平二后』，意谓『帝王』二字与『平二』近似而讹。然《张衡传》明言宜为《元后本纪》，自不含平后在内，别本似不可从。」《校注》：「按孙改与《后汉书张衡传》合。谢钞本作『元帝皇后』，冯舒校『皇』为『王』。」按《汉书元后传》：「及王莽之兴，由孝元后历汉四世为天下母，飨国六十余载，群弟世权，更持国柄，五将十侯，卒成新都。位号已移于天下。」又《外戚传下》：「孝平王皇后，安汉公太傅大司马莽女也。……后立岁余，平帝崩。莽立孝宣帝玄孙婴为孺子，莽摄帝位，尊皇后为皇太后。三年，莽即真，以婴为定安公，改皇太后号为定安公太后。……及汉兵诛莽，燔烧未央宫，后曰：『何面目以见汉家！』自投火中而死。」平后母仪天下日浅，不足以与元后比。《后汉书张衡传》只言「宜为元后本纪」，当以黄本为是，若益以「平后」，彦和岂厚诬古人者哉。从黄本改。
何有于三后哉。
「三」，黄本作「二」。范注：「《校勘记》：『案上文『元帝王后』若正，此『二后』之『二』字宜作『王』；此二字若正，上文『帝王』宜作『平二』。元平二后，谓元帝平帝二皇后也。』」《校注》：「『二后』，元本、弘治本、活字本、汪本、张本、两京本、何本、胡本、合刻本、梁本、秘书本、谢钞本、别解本、增订别解本、尚古本、冈本作『三后』。徐校『三』为『二』；冯舒云：『三后当作二后。』按作『二后』是。铃木说，甚辨，其实非也。此乃总驳司马迁、班固、张衡之辞，『二后』即《史》《汉》所立《吕后本纪》之吕后，及张衡欲为《元后本纪》之元后。本段上文『寻子弘虽伪，要当孝惠之嗣；孺子诚微，实继平帝之体』，故以『二子可纪，何有于二后哉』作结语。既非专指王皇后一人，亦未包有平帝皇后在内也。」《考异》：「按：如『三』字是，似指吕后及元、平二后，如『二』字是，似指元、平二后；如『三』或作『王』字，则指元帝王后为是，若折衷而言，应从上文作『二后』为长也。」按《汉书王莽传上》：「平帝崩，……时元帝世绝，而宣帝曾孙有见王五人，列侯广戚侯显等四十八人，莽恶其长大，曰：『兄弟不得相为后。』乃选玄孙中最幼广戚侯子婴：年二岁，托以为卜相最吉，立之。」时元后尚在，则与吕后并为「二后」是。从黄本改。
袁张所制。
「制」，黄本作「制」。《校证》：「汪本、畲本、张之象本、两京本、王惟俭本『制』作『制』。」按《说文》刀部：「制，裁也。从刀，从未，未物成有滋味，可裁断，一曰止也。」段注：「衣部曰：裁，制衣也；制，裁衣也。此裁之本义。此云：制，裁也，裁之引伸之义。古多假折为制。……《鲁论》：片言可以制狱。古（古论语）作折狱。」《诗豳风东山》：「制彼衣裳。」《汉书叔孙通传》：「服短服，楚制。」颜注：「制，谓裁衣之形制。」二字同源。《文选》卷六十任昉《齐竟陵文宣王行状》：「公所制《山居四时序》言之已详。」此处作「制」义长。《王力古汉语字典》制字：「制多用于抽象制作、制裁。如《国语晋语》二：『因骄以制人家。』而制多用于具体制造。今简化为『制』。」
  </div>
  <div class="pagination">
   <a href="文心雕龙集校_page18.html">
    上一页
   </a>
   <span>
    ...
   </span>
   <a href="文心雕龙集校_page14.html">
    14
   </a>
   <a href="文心雕龙集校_page15.html">
    15
   </a>
   <a href="文心雕龙集校_page16.html">
    16
   </a>
   <a href="文心雕龙集校_page17.html">
    17
   </a>
   <a href="文心雕龙集校_page18.html">
    18
   </a>
   <span class="current-page">
    19
   </span>
   <a href="文心雕龙集校_page20.html">
    20
   </a>
   <a href="文心雕龙集校_page21.html">
    21
   </a>
   <a href="文心雕龙集校_page22.html">
    22
   </a>
   <a href="文心雕龙集校_page23.html">
    23
   </a>
   <a href="文心雕龙集校_page24.html">
    24
   </a>
   <span>
    ...
   </span>
   <a href="文心雕龙集校_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
