<!DOCTYPE html>
<html>
<head>
    <meta charset="UTF-8">
    <title>文心雕龙义证 - 第 80 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文心雕龙义证 - 第 80 页/共 231 页</h1>
    <div class="content">〔六〕　范注：「李君雁晴曰：『述同术，途也。』」
　　　　　　此谓各种流派的表达方式不同，各有各的区域园地。
　　论说　第十八
　　元王构《修词鉴衡》：「言其伦而析之者，论也。别嫌疑而明之者，辨也。度其宜而揆之者，议也。正是非而着之者，说也。」
　　刘师培《论文杂记》：「九家之中，凡能推阐义理，成一家之言者，皆为论体。儒家之中，如《礼记表记》、《中庸》各篇，皆论体也。即道家、法家、杂家、墨家之中，亦隐含论辩两体。宣口为说，发明经语大义亦为说。《汉志》于发明经义之文即附于本经之下。又贾谊《过秦论》三篇，亦列于《新书》，而《汉志》杂家复有《荆轲论》五篇，皆论体之列于子者也。」
　　「说」在此为游说，与后世所谓「论说文」之说是有区别的。
圣哲彝训曰经〔一〕，述经叙理曰论〔二〕。论者，伦也〔三〕；伦理无爽〔四〕，则圣意不坠〔五〕。
〔一〕　《书酒诰》：「聪明祖考之彝训。」传：「言子孙皆聪听父祖之常教。」
〔二〕　范注：「凡说解谈议训诂之文，皆得谓之为论；然古惟称经传，不曰经论；经论并称，似受释藏之影响。《魏晋释老志》曰：『释迦后数百年，有罗汉菩萨，相继着论，赞明经义，以破外道。皆傍诸藏部大义，假立外问，而以内法释之。』《隋书经籍志》以佛所说经为三部，又有菩萨及诸深解奥义，赞明佛理者，名之为论。彦和此篇，分论为二类：一为述经、传注之属；二为叙理、议说之属。八名虽区，总要则二。二者之中，又侧重叙理一边，所谓『论也者，弥纶群言，而研精一理者也』。」
〔三〕　范注：「《释名释典艺》：『论，伦也，有伦理也。』《说文系传》三十五：『应诘难，揭首尾，以终其事，曰论。论，伦也，同归而殊涂。』」
　　　　　　《玉海》卷六十二：「郑康成曰：论者纶也，可以经纶世务。」
〔四〕　范注：「伦，理也；爽，差失也。」
　　　　　　张相《古今文综》第一部第一编第一章《论文体制》：「论者伦也，义取伦理无爽，驰骤横决，良乖古谊。」
〔五〕　斯波六郎：「《论语子张》：『文武之道，未坠于地，在人。』」
　　　　　　以上几句话是说写论文要有条理，条理无误，纔能不失圣人的原意。《文选序》：「论则析理精微。」就是在论文中要把道理分析得精密细微。
昔仲尼微言，门人追记，故抑其经目，称为《论语》〔一〕；盖群论立名，始于兹矣〔二〕。自《论语》已前，经无「论」字〔三〕；《六韬》二论〔四〕，后人追题乎！
〔一〕　《校证》：「『抑』原作『仰』，今据《御览》改。《（仪礼）聘礼》疏引郑玄《论语序》：『《易》，《诗》，《书》，《礼》，《乐》，《春秋》，皆二尺四寸（原作「一尺二寸」，据《左传序》疏引郑氏《论语序》改）。《孝经》谦，半之；《论语》八寸策者，三分居一，又谦焉。』郑氏此文，正可说明《论语》谦，不敢称经之故。徐校『仰』作『押』，未是。『故抑其经目称为《论语》』九字，《事物纪原》四引作『目为《论语》』一句。」
　　　　　　《汉书艺文志》：「昔仲尼没而微言绝。」师古注：「精微要妙之言。」
　　　　　　范注：「《汉书艺文志》：『《论语》者，孔子应答弟子时人及弟子相与言而接闻于夫子之语也。当时弟子各有所记，夫子既卒，门人相与辑而论纂，故谓之《论语》。』《补注》引王先慎曰：『皇、邢二疏并云：「论，撰也。」群贤集定，故曰撰。郑注《周礼》云：「答述曰语。」以此书所载，皆仲尼应答弟子及时人之辞，故曰语；而在论下者，必经论撰，然后载之，以示非妄语也。』……『仰其经目』，疑当作『抑其经目』，谓谦不敢称经也。」
　　　　　　《春觉斋论文流别论》八：「然《论语》一书，出言为经，宋儒语录，即权舆于此。（或谓语录出之南宗诸僧，实则非是。）非复后人所作之论体。」
〔二〕　刘熙载《艺概文概》：「刘彦和谓群论立名，始于《论语》，不引《周官》『论道经邦』一语，后世诮之，其实过矣。《周官》虽有论道之文，然其所论者未详；《论语》之言，则原委俱在。然则论非《论语》奚法乎？」
　　　　　　蒋祖怡《文心雕龙论丛文心雕龙内容述评》：「《论语》之『论』，是『论纂』之『论』，不是『议论』之『论』或『辩论』之『论』。其实，论说之体，并不始于《论语》，而且《论语》中大半是记言记事，不纯粹是议论。刘氏因为『尊圣宗经』，把《论语》作为论说文的始祖，这种说法显然是很勉强的。」
〔三〕　晁公武《郡斋读书志》别集类上：「余尝题其后曰：世之词人，刻意文藻，读书多灭裂……今勰著书垂世，自谓梦执丹漆器，随仲尼南行，其自负不浅矣；观其《论说》篇称『《论语》以前，经无论字，《六韬》三（当作二）论，后人追题』，是殊不知《书》有『论道经邦』之言也。」（卷四上）
　　　　　　杨慎批：「按《书》云『论道经邦』，已有论字矣。」何焯云：「杨驳之是也。后《议对》篇即引『议事以制』。杨说本之晁子止《读书志》。」又云：「『论道经邦』唯见《古文尚书》，故彦和以为经无『论』字。」《日知录》卷二十四《司业》：「梁刘勰《文心雕龙》谓『《论语》以前，经无论字……』，今《周官》篇有『论道经邦』之语，盖梅赜古文之书其时未行。」
　　　　　　《补注》：「纪云：『观此，知古文《尚书》梁时尚不行于世，故不引「论道经邦」之文，然《周礼》却有「论」字。』详案《困学纪闻》卷十七：『《文心雕龙》云：「《论语》以前，经无论字。」晁子止云：不知《书》有「论道经邦」。』阎笺：『「论道经邦」乃晚出书《周官》篇，本《考工记》「或坐而论道」来。』案文达之评据此。又《纪闻》何笺云：『「论道经邦」本于古文《尚书》，未可以诋彦和。』又云：『刘彦和或不读《古文尚书》。』案此何氏为彦和左袒。何又云：『书中《议对》篇即引「议事以制」。』此则何氏卓见，可以证彦和不引『论道经邦』之疏。盖彦和本文士，于经学不甚置意，且当时并不知《古文尚书》为伪也。」
　　　　　　范注：「纪说误。顾广圻谓彦和屡引东晋古文，如《通变》篇、《议对》篇、《丽辞》篇、《事类》篇皆引之。案顾说是也。……案诸家皆误会彦和语意，遂率断为疏漏；其实『《论语》以前，经无论字』，非谓经书中不见『论』字，乃谓经书中无以论为名者也。上文云『群论立名』，下文云『《六韬》二论』，皆指书名篇名言之。」
〔四〕　《玉海》卷六十二页二十一下：「《文心雕龙》：『自《论语》以前，经无论字，《六韬》二论，后人追题。』注云：『《六韬》《霸典文论》、《文师武论》。』」
　　　　　　何焯批：「今之《六韬》，亦非本书，乃阮逸杂取古书所引伪撰而成。」
　　　　　　黄注：「《汉书艺文志》：《周史六弢》六篇。注：惠襄之间，或曰显王时，或曰孔子问焉。师古曰：『即今之《六韬》也，盖言取天下及军旅之事。』按《六韬》有《霸典文论》《文师武论》。」
　　　　　　范注：「《后汉书何进传》章怀注曰：『太公《六韬》篇：第一《霸典文论》，第二《文师武论》。』今本《文师》在《六韬》为第一篇，与章怀所举不合，亦无《文论》、《武论》之目，盖又非唐时之旧矣。」余嘉锡《古书校读法明体例第二》：「今本只作《文韬》《武韬》，故黄叔琳注不得其解。」
详观论体，条流多品〔一〕；陈政，则与议说合契〔二〕；释经，则与传注参体〔三〕；辨史，则与赞评齐行〔四〕；铨文，则与叙引共纪〔五〕。
〔一〕　《春觉斋论文流别论》八：「论之为体，包括弥广。议政，议战，议刑，可以抒己所见，陈其得失利病，虽名为议，实论体也。释经文，辨家法，争同异，虽名为传注之体，亦在在可出以议论。至于正史传后，原有赞评之格，述赞非论，仍寓褒贬，既名为评，亦正取其评论得失，仍论体也，不过名称略异而已。且唐、宋人之赠序、送序中语，何者非论？特语稍敛抑，而文集诗集之序，虽近记事，而一涉诗文利弊，议论复因而发。欧公至于记山水厅壁之文，亦在在加以凭吊，凭吊古昔，何能无言？有言即论。故曰，论之为体广也。」
〔二〕　范注：「《说文》：『论，议也。』《广雅释诂二》：『说，论也。』详本篇及《议对》篇。毛公注《诗》，安国注《书》，皆称为传。传即注也。贾逵曰：『论，释也。』《汉书》曰赞，《后汉书》曰论，《三国志》曰评，其实一也。」「契」，符契。「合契」，与合符同义。
〔三〕　《注订》：「传注之体可互参，盖其旨同，皆说经之义也。」
　　　　　　《斟诠》：「《博物志》：『上古去先师近，解释经文皆曰传，传师说也；后世去师远，或失其传，故谓之注，注下己意也。前者如左氏，公羊、谷梁之传《春秋》，后者如赵岐之注《孟子》、杜预之注《左传》，何休之注《公羊》。』」
〔四〕　梅注：「行音杭。」
　　　　　　《史通论赞》篇云：「《春秋左氏传》每有发论，假『君子』以称之。《史记》云『太史公』，既而班固《汉书》曰『赞』，荀悦《汉书》曰『论』，《东观汉纪》曰『序』，谢承《后汉书》曰『诠』，陈寿《三国志》曰『评』，王隐《晋史》曰『议』。其名万殊，其义一揆。」
　　　　　　郭注：「《颂赞》篇：『及迁史固书，托赞褒贬，约文以总录，颂体而论辞，又纪传后评，亦同其名。』足赞评与论同也。」
〔五〕　范注：「『铨』当作『诠』。《淮南》书有《诠言训》，高注曰：『诠，就也。』诠言者，谓譬类人事，相解喻也。史传多以譔为之。序，如《书序》，《诗序》，《序卦》，及班固《两都赋序》，皇甫谧《三都赋序》之属。引，未详。左思《吴都赋》注：『南音，征引也，商角征羽，各有引。』《诗行苇》笺云：『在前曰引。』正义：『引者，率引之义。』」
　　　　　　《校注》：「按后文『序者次事』即承此而言，『叙』『序』上下不同，应改其一。《定势》篇：『史论序注，则师范于核要。』则此『叙』当改『序』、《文章辨体总论》、《七修类 》二九引，并作『诠文则与序引共纪』。」《斟诠》：「本书《序志》：『夫铨序一文为易，弥纶群言为难。』用与此处同。」
　　　　　　明郎瑛《七修类稿》卷二十九《诗文类各文之始》：「论者，议也。《昭明文选》以其有二体：一曰史论，……一曰设论，……意恐过为之分。善乎刘勰曰：『陈政，则与议说合契，释经，则与传注参体；辨史，则与赞辞齐行；论文，则与序引共纪。』信夫。」
　　　　　　《注订》：「铨文者，权衡文章也。有所权衡，则论议兴而叙引为要，故言『铨文则序引共纪』也，『铨』字不误，范注从诠，非。」又：「叙与序同，引者，《吴都赋》注『商角征羽各有引。』《尔雅释诂》：『引，陈也。』《文选》有《典引》，注：引者，伸也。」牟注：「引指引言。《文体明辨序说》中讲『大略如序而稍为短简』，但认为『唐以前文章未有名「引」者』，班固的《典引》，宋代谢庄的《怀园引》等，都和作为文体的『序引』无关。陆云有《赠顾骠骑》二首：《有皇》、《思文》，都注：『八章，有引。』兹录其一：『《有皇》，美祈阳也。祈阳秉文之士，骏发其声，故能照明有吴，入显乎晋。国人美之，故作是诗焉。』（见《陆清河集》卷二）这正是如序而稍简的『引』。纪，纲目。」（《文心雕龙译注》）
　　　　　　《文体明辨序说》「论」类：「按勰之说如此。而萧统《文选》则分为三：设论居首，史论次之，论又次之。较诸勰说，差为未尽。然唯设论，则勰所未及。……详勰之说，似亦有未尽者，愚谓析理亦与议说合契，讽（讽人）寓（寓己意）则与箴解同科，设辞则与问对一致，必此八者，庶几尽之。故今……广未尽之例，列为八品：一曰理论，二曰政论，三曰经论，四曰史论（有评议、述赞二体），五曰文论，六曰讽论，七曰寓论，八曰设论。」
　　　　　　张相《古今文综》第一部第一编第一章《论之体制》：「昔者彦和诠论曰：『弥纶群言，研精一理。』载绎其谊，弥纶群言，则作法也；研精一理，则体制也。文事流别，析而弥增，体制之分，代孳异说，要之彦和政、经、史、文之别，卓哉名言，弗可易矣。兹约以今名，曰论理，曰论文，曰论政，曰论史。
　　　　　　「（甲）论理──述经叙理，是名为论。……大都义取阐发。子瞻《刑赏》（《刑赏忠厚之至论》），荆公《礼论》，抉摘经心，皆彦和所谓『释经则与传注参体』者与？
　　　　　　「（乙）论文──《文心雕龙》，抉微入奥，论文之着，此为绝唱，……伯仲之间，则子桓《典论》之《论文》矣。李文饶之作（李德裕《文章论》）为《谢灵运传论》而发，异同之致，与陆厥致隐侯书，足资参稽，下此张氏魏氏二家之论（宋张来《文论》，清魏禧《论文》）亦可观，斯皆彦和所谓『铨文则与叙引共纪』者也。……
　　　　　　「（丁）论史──古者史臣记载，乃有史论，萧《选》特标此目，大抵采自史书。后世之士，读书论世，间有造述，遂与史传别出，彦和所谓『辨史则与赞评齐行』者也。迄乎三苏，蔚为大观，骎骎乎自成一体矣。……
　　　　　　「（一）史传论──子长譔述《史记》，限以篇终，各着一论，既而班固曰赞，刘知几氏言之详矣。但马班论列，后世专名为赞，列入史赞类。」
故议者，宜言〔一〕；说者，说语〔二〕；传者，转师〔三〕；注者，主解〔四〕；赞者，明意〔五〕；评者，平理〔六〕；序者，次事〔七〕；引者，胤辞〔八〕；八名区分，一揆宗论〔九〕。
〔一〕　范注：「《礼记中庸》：『义者，宜也。』议，从言，义声，亦取宜意。《说文》：『议，语也。』段注曰：『议者，谊也；谊者，人所宜也，言得其宜之谓议。』」
〔二〕　范注：「说，即悦怿之悦；悦语，谓悦怿之语。」
〔三〕　范注：「《释名释书契》：『传，转也，转移所在，执以为信也。』王褒作《四子讲德》，而云作传，《文选》标为《四子讲德论》，是传亦称论之证。转师，谓听受师说，转之后生也。」「传者转师」就是转相师授，转相传授。
〔四〕　范注：「《仪礼》郑氏注正义曰：『注者，注义于经下，若水之注物。』《礼记曲礼》正义曰：『注者，即解书之名。』主解为注，以解释为主。」
〔五〕　范注：「赞，明也。见《颂赞》篇。」
〔六〕　范注：「《广雅释诂三》：『评，平也。』」《斟诠》：「平理，谓平量情理。」
〔七〕　范注：「『序』与『叙』音义同。《易艮》『言有序』，《文言》『与四时合其序』，《诗》『序宾以贤』，《仪礼燕礼》『序进』，《左宣十二年传》『内官序当以夜』，皆次第之意。陈先生曰：『《后汉书冯衍传》：「退而作赋，又自论曰。」自论，即自序也。』」
　　　　　　孙梅《四六丛话》卷十九「序」：「尝考《文心》论列诸体，独不及序；唯《论说》篇有『序者次事』一语，岂以序为议论之流乎？」
〔八〕　范注：「《说文》肉部：『胤，子孙相承续也。』胤有继续之义，引申为率引之义。《文选长笛赋》『曲胤之繁会丛杂』，《琴赋》『曲引向阑』，引与胤同义，故曰『引以胤辞』。」
　　　　　　张相《古今文综》第一部第一编第五章《序录之其余各体》：「引──《尔雅》：『引，陈也。』《诗行苇》笺：『在前曰引。』彦和有言：『叙引共纪。』又曰：『引者胤辞。』斯知叙引同体，由来已古。」
　　　　　　《斟诠》：「《尔雅释诂》：『胤，继也。』引伸为牵导之义。……胤辞，谓牵导篇辞。」
〔九〕　范注：「八名之中，传注为述经之论，叙引诠解文辞，当属此类。其余则皆叙理之论也。」《注订》：「八名虽异，皆宗于论，其理一揆也，即下文所谓『弥纶群言，而研精一理』者也。」
　　　　　　《书》孔安国序：「至于夏商周之书，虽设教不伦，雅诰奥义，其归一揆。」《释文》：「揆，……度也。」正义：「其所归趣，与坟典一揆，明虽事异坟典，而理趣终同，故所以同入《尚书》，共为事教也。」是「一揆宗论」谓根据同一准则，宗属于论。
论也者，弥纶群言〔一〕，而研精一理者也〔二〕。是以庄周《齐物》，以论为名〔三〕；不韦《春秋》，六论昭列〔四〕；至石渠论艺〔五〕，白虎讲聚，述圣通经〔六〕，论家之正体也〔七〕。
〔一〕　按《御览》作「论者，弥纶群言，而研精一理也」。
　　　　　　《序志》篇：「夫铨序一文为易，弥纶群言为难。」《总术》篇：「况文体多术，共相弥纶。」「弥纶」，包括统摄。《易系辞上》：「《易》与天地准，故能弥纶天地之道。」正义：「弥，谓弥缝补合；纶，谓经纶牵引。」
〔二〕　范注：「孙云：《御览》无『也』字。」黄校：「精，元脱、朱补。」《校注》：「按《御览》、《玉海》六二……引，并有『精』字，朱补是也。《书》伪孔传序：『研精覃思。』……夏侯湛《东方朔画赞》：『乃研精而究其理。』并以『研精』为言。」《文选序》：「论则析理精微。」这几句话的意思是说：作论的人要综合各家不同的意见，经过专门研究，而提出自己的看法来。严格来讲，这是不容易做到的，所以《序志》篇说：「弥纶群言为难。」《艺概文概》说：「论不使辞胜于理，辞胜理则以反人为实，以胜人为名，弊且不可胜言也。《文心雕龙论说》篇解『论』字有『伦理有无』（按应作「伦理无爽」）及『弥纶群言，研精一理』之说，得之矣。」
　　　　　　《论衡超奇》篇：「论说之出，犹弓矢之发也。论之应理，犹矢之中的。夫射以矢中效巧，论以文墨验奇，奇巧发于心，其实一也。」
　　　　　　《斟诠》：「研精，犹言精究，亦即研核精审之意。《三国蜀志谯周传》：『研精六经，尤善书理。』《尚书序》：『于是遂研精覃思，博考经籍。』孔疏：『于是研核精审，覃静思虑，以求其理。』」
〔三〕　《玉海》卷六十二于本句下注云：「《庄子》内篇《齐物论》第二。」
　　　　　　《补注》：「纪云：『物论二字相连，此以为论，似误。』钱辛楣同年（案钱说见《十驾斋养新录》卷十九）引王伯厚云：『《庄子齐物论》非欲齐物也，盖谓物论之难齐也。』邵子（诗）『齐物到头争』，恐误。按左思《魏都赋》：『万物可齐于一朝。』刘渊林注：『庄子有《齐物》之论。』刘琨《答卢谌书》：『远慕老庄之齐物。』《文心雕龙论说》篇：『庄周齐物，以论为名。』是六朝人已误以齐物二字连读。详案《庄子齐物论》郭象注：『夫自是而非彼，美己而恶人，物莫不皆然，是非虽异，而彼我均也。』正是齐物之意。六朝自有此读，故邵子宗之。其《观物外篇》云：『庄子《齐物》，未免乎较量。』亦读与诗同，非误也。文达、少詹，似皆未得其旨。」
〔四〕　《玉海》引于句下注云：「《吕氏春秋》六论三十六篇。」
　　　　　　黄注：「吕不韦辑《吕氏春秋》有《开春》、《慎行》、《贵直》、《不苟》、《似顺》、《士容》六论，凡三十六篇。」「昭」，明白。
　　　　　　《春觉斋论文流别论》八：「《吕氏春秋》是六论，亦各有篇目，不必专为一事。」
〔五〕　《玉海》引于句下注云：「《隋志》：《石渠礼论》四卷，戴圣撰。」
　　　　　　黄注：「《（汉书）翟酺传》：『孝宣论《六经》于石渠。』注：『宣帝诏诸儒讲《五经》于殿中，兼评《公羊》《谷梁》同异，上亲临决焉。时更崇《谷梁》，故此言六经也。石渠，阁名。』」
　　　　　　范注：「《汉书宣帝纪》：『甘露三年，诏诸儒讲《五经》同异，太子太傅萧望之等平奏其议，上亲称制临决焉。』《补注》引钱大昭曰：『时与议石渠者，可考见者凡二十三人，议奏之见于《艺文志》者，……凡一百六十五篇。《易》《诗》二经，独无议奏，班氏失载之耳。』《汉书瑕丘江公传》、《刘向传》、《韦玄成传》皆载讲经石渠事。《三辅故事》曰：『石渠阁在未央殿北，藏秘书之所。』」又正文夹注谓孙云：《御览》「至」下有「于」字。
〔六〕　《玉海》引于句下注云：「肃宗会诸儒讲论《五经》，作《白虎通德论》。」
　　　　　　《校证》：「『白虎讲聚，述圣通经』二句八字，原作『《白虎通》讲聚述圣言通经』十字，王惟俭本作『白虎讲聚，述圣□□通经』，今据《御览》、《玉海》改。」
　　　　　　《校注》：「『论艺』与『讲聚』相对为文。《时序》篇：『然中兴之后，群才稍改前辙，华实所附，斟酌经辞；盖历政讲聚，故渐靡儒风者也。』正指章帝会诸儒白虎观而言，其文亦作『讲聚』。今本『通』字，非缘《白虎通德论》之名，即涉下『通』字而误。『言』字亦涉上文而衍。《御览》及《玉海》六二引，并无『通』『言』二字，当据删。」
　　　　　　《训故》：「《后汉书》：章帝建初四年，诏诸王诸儒会白虎观、讲议《五经》同异。帝亲临称制，如石渠故事，命史臣着为《白虎通德论》。」
　　　　　　范注：「《后汉书章帝纪》：『建初四年冬十一月，……下太常、将、大夫、博士、议郎、郎官及诸生、诸儒会白虎观，讲议《五经》同异，使五官中郎将魏应承制问，侍中淳于恭奏，帝亲称制临决，如孝宣甘露石渠故事，作《白虎议奏》。』《班固传》：『天子会诸儒，讲论《五经》，作《白虎通德论》。』《儒林传》：『命史臣着为《通议》。』」
　　　　　　孙诒让《籀述林》卷四《白虎通义考》下：「窃尝以『白虎通义』、『白虎通德论』、『白虎通』三名详考之，而知『通义』为建初之原名，『通德论』为六朝人之题，『白虎通』为援引之省字也。……《文心雕龙论说》篇云：『石渠论艺，白虎通讲，述圣通经，（原注：「今本述上衍聚字，圣下衍言字，此依《御览》引删。」）论家之正轨也。』可证六朝时本，已有『通德论』之题。」
〔七〕　《玉海》卷六十二：「《文心雕龙》：……庄周《齐物》，以论为名；不韦《春秋》，六论昭列。石渠论艺，白虎讲聚；述圣通经，论家之正体也。」
　　　　　　《文心雕龙杂记》：「案述经叙理曰论，故云正体。」
及班彪《王命》〔一〕，严尤《三将》〔二〕，敷述昭情〔三〕，善入史体〔四〕。
〔一〕　《训故》：「《后汉书》：隗嚣据陇蜀，问班彪曰：往者周末，战国并争，天下分裂，意者纵横之事，复起于今乎？彪乃作《王命论》，以明神器不可妄觊，以讽之。」范注：「《后汉书班彪传》：『隗嚣拥众天水，彪乃避难从之。嚣问彪曰：「往者周亡，战国并争，天下分裂，数世然后定；意者从横之事复起于今乎？」……彪既疾嚣言，又伤时方艰，乃着《王命论》，以为汉德承尧，有灵命之符；王者兴祚，非诈力所致；欲以感之，而嚣终不寤。』《汉书叙传》及《文选》五十二载《王命论》。」
〔二〕　《玉海》卷六十二引此句，下注云：「《太平御览》引：严尤《三将论》，唐内杂家一卷。（按此见《新唐书艺文志》丙部，「内」疑丙字之误。）」
　　　　　　《训故》：「《通志》：严尤《三将军论》一卷。」
　　　　　　黄注：「《王莽传》：大司马严尤非莽攻伐四夷，数谏不从，着古名将乐毅、白起不用之意及言边事凡三篇，以风谏莽。」范注：「《汉书王莽传》下：『尤素有智略，非莽攻伐四夷，数谏不从，着古名将乐毅、白起不用之意及言边事凡三篇，奏以风谏莽。』《三将军论》佚。《全后汉文》六十一辑得两条。」
　　　　　　《校注》：「按《后汉书光武帝纪上》：『伯升又破王莽纳言将军严尤。』李注：『桓谭《新论》云：「庄尤，字伯石。」此言「严」，避明帝讳也。』则此文之称『严尤』乃沿汉避明帝讳而未改复者也。」
〔三〕　《斟诠》直解为「铺叙事义，曲昭情理」。
〔四〕　《斟诠》：「史体，史论之体也。」周注谓《王命论》指出汉高祖「其兴也有五：一曰帝尧之苗裔，二曰体貌多奇异，三曰神武有征应，四曰宽明而仁恕，五曰知人善任使」。
　　　　　　《文选学》引黄先生（侃）曰：「杨嗣复对唐文宗以为此文矫意以正贼乱，符谶非其所重（《旧唐书》百七十六），信然。盖嚣亦英杰，故徒可以天命吓之也。文则浩浩洋洋，风骨遒上。」
魏之初/，术兼名法〔一〕；傅嘏王粲〔二〕，校练名理〔三〕。
〔一〕　范注：「《三国魏志武帝纪》评曰：『太祖揽申商之法术，该韩白之奇策。』《国故论衡》中《论式》篇曰：『当魏之末世，晋之盛德，锺会、袁准、傅玄皆有家言，时时见他书援引，视荀悦、徐干则胜。此其故何也？老庄刑名之学，逮魏复作，故其言不牵章句，单篇持论，亦优汉世。……上施于政事，张裴《晋律》之序，裴秀地域之图，其辞往往陵轹二汉。……夫持论之难，不在出入风议，臧否人群，独持理议礼为剧。出入风议，臧否人群，文士所优为也。持理议礼，非擅其学莫能至。』」
　　　　　　《斟诠》：「晋泰始元年傅玄上疏有言：『近者魏武好法术，而天下贵刑名。』」
　　　　　　《中国中古文学史》第三课：「魏武治国，颇杂刑名，文体因之渐趋清峻。」朱X先等笔记：「《隋书经籍志》所列名家，皆臧否人物，与先秦名家有异。」
〔二〕　黄注：「《魏志》傅嘏，字兰石，常论才性同异，锺会集而论之。」按此见《傅嘏传》。范注：「《世说新语文学》篇：『锺会撰《四本论》。』刘孝标注曰：『四本者，言才性同，才性异，才性合，才性离也。傅嘏论同，李丰论异，锺会论合，王广论离。』」
　　　　　　《三国志傅嘏传》注引《傅子》曰：「嘏既达治好正，而有清理识要；好论才性，原本精微，能及之。司隶校尉锺会年甚少，嘏以明智交会。」
　　　　　　《世说文学》篇：「傅嘏善言虚胜，荀粲谈尚玄远，每至共语，有争而不相喻。裴冀州释二家之义，通彼我之怀，常使两情相得，彼此俱畅。（案：刘注引《荀粲别传》云：「粲到京邑，与傅嘏谈，嘏善名理，粲尚玄远。」）」《中古文学史》：「案嘏文载于《魏志》本传者，有《征吴对》、《难刘劭考课法》各篇。（《难劭考课法》语语核实，近于名法家言，是知嘏言名理，实由综核名实为基。）又，《艺文类聚》所引有《请立贵妃为皇后表》、《皇初颂》。其《才性论》不传。」
</div>
    <div class="pagination">
<a href="文心雕龙义证_page79.html">上一页</a><span>...</span><a href="文心雕龙义证_page75.html">75</a><a href="文心雕龙义证_page76.html">76</a><a href="文心雕龙义证_page77.html">77</a><a href="文心雕龙义证_page78.html">78</a><a href="文心雕龙义证_page79.html">79</a><span class="current-page">80</span><a href="文心雕龙义证_page81.html">81</a><a href="文心雕龙义证_page82.html">82</a><a href="文心雕龙义证_page83.html">83</a><a href="文心雕龙义证_page84.html">84</a><a href="文心雕龙义证_page85.html">85</a><span>...</span><a href="文心雕龙义证_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
