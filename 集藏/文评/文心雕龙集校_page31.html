<!DOCTYPE html>
<html>
<head>
    <meta charset="UTF-8">
    <title>文心雕龙集校 - 第 31 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文心雕龙集校 - 第 31 页/共 51 页</h1>
    <div class="content">　　符者，（厚）【孚】也。征召防伪，事资中孚。三代（王）【玉】瑞，汉世金竹，末代从省，易以书翰矣。
　　契者，结也。上古纯质，结绳执契；今羌胡征数，负贩记缗，其遗风欤！
　　券者，束也。明白约束，以备情伪，字形半分，故周称判书。古有铁券，以坚信誓。王褒《髯奴》，则券之（楷）【谐】也。
　　疏者，布也。布置物类，撮题近意，故小券短书，号为疏也。
　　关者，闭也。出入由门，关闭（由）【当】审；庶务在政，通塞应详。韩非云：「孙亶（四）【回】，圣相也，而关于州部。」盖谓此也。
　　刺者，达也。诗人讽刺，《周礼》三刺，事叙相达，若针之通结矣。
　　解者，释也。解释结滞，征事以对也。
　　牒者，叶也。短简编牒，如叶在枝，温舒截蒲，即其事也。议政未定，故短牒咨谋。牒之尤密，谓之为签。签者，（签）【纤】密者也。
　　状者，貌也。（礼）【体】貌本原，取其事实，先贤表谥，并有行状，状之大者也。
　　列【者】，陈也。陈列事情，昭然可见也。
　　辞者，舌端之文，通己于人。子产有辞，诸侯所赖，不可已也。
　　谚者，直语也。丧言亦不及（交）【文】，故吊亦称谚。廛路浅言，有实无华。邹穆公云：「囊漏储中。」皆其类也。《（太）【牧】誓》【曰】：「古人有言，牝鸡无晨。」《大雅》云：「人亦有言」，「惟忧用老」。并上古遗谚，《诗》《书》可引者也。至于陈琳谏辞，称「掩目捕雀」，潘岳哀辞，称「掌珠伉俪」，并引俗说而为文辞者也。夫文辞鄙俚，莫过于谚，而圣贤诗书，采以为谈；况踰于此，岂可忽哉！
　　观此（四）【众】条，并书记所总：或事本相通，而文意各异，或全任质素，或杂用文绮，随事立体，贵乎精要，意少一字则义阙，句长一言则辞妨，并有司之实务，而浮藻之所忽也。然才冠鸿笔，多踈尺牍，譬九方堙之识骏足，而不知毛色牝牡也。言既身文，信亦邦瑞，翰林之士，（恩）【思】理实焉。
　　赞曰：文藻条流，托在笔札。既驰金相，亦运木讷。万古声荐，千里应拔。庶务纷纶，因书乃察。


集　校

总为之书。
「之」，黄校：「一作『尚』。」《校证》：「『之』旧本作『尚』，何校本、黄本改。案《御览》五九五作『尚』。」《附校》：「『之』作『之』，不作『尚』。」《补正》：「按《御览》五九五引作『之』。何校黄改是也。」《义证》：「按元刻本此处缺页。明代各本俱作『盖圣贤言辞，总为《尚书》，《尚书》之为体，主言者也』。……义本可通，无烦改字．」《汇校》：「本篇自篇题起，迄『子产之谏范宣详观四书』之『四』字止，全部残佚；此段文字，据黄本补。但所佚正文计六行，每行二十字，应为一百二十字；而黄本文字仅一百十八字，有二字之差。」
书之为体。
范校：「铃木云：诸本『书』上有『尚』字。」《校证》：「旧本『书』上有『尚』字，何校本、黄本删。案《御览》无『尚』字。」《义证》：「此句如照《御览》删去『尚』字，亦可通。但在此句中，『书』仍指《尚书》而言。」
君子小人见矣。
范校：「铃木云：诸本『见』上有『可』字。」《校证》：「旧本『见』上有『可』字，何校本、黄本删。案《御览》无『可』字。」《校注》：「『见』上，弘治本、汪本、畲本、张本、两京本、王批本、何本、胡本、训故本、梅本、凌本、合刻本、秘书本、谢钞本、尚古本、冈本、四库本、王本、张松孙本、郑藏钞本、崇文本有『可』字；《书记洞诠》、《文章辨体汇选》六六引同。何焯云：『可，衍。』按《法言问神》篇原无『可』字，诸本非。《御览》五九五引，亦无之。黄氏从何焯说删去『可』字，是也。」
陈之简牍。
「陈」，范校：「孙云：明抄本《御览》五九五作『染』。」《校注》：「『陈』，宋本、钞本、活字本、喜多本《御览》引作『染』。按『染』字是。《陶渊明集感士不遇赋》：『此古人所以染翰慷慨。』又《闲情赋序》：『复染翰为之。』《文选》潘岳《秋兴赋序》：『于是染翰操纸，慷慨而赋。』又谢惠连《秋怀诗》『朋来当染翰。』沈约《梁武帝集序》：『时或染翰。』《类聚》十四引。萧统《文选序》：『飞文染翰。』可证『染』字为六朝文士所惯用。」《考异》：「按：从『染』为长。」按「陈之简牍」犹《礼记中庸》之「布在方策」也，毋需改。
取象于夬。
《校证》：「旧本『于』作『乎』，《御览》亦作『乎』，徐校本、黄本改。冯本『夬』作『史』。」《校注》：「『于』，《御览》引作『乎』；《书记洞诠》同。按元明各本亦皆作『乎』，与《御览》同。可见『于』字为黄氏误刻。」《考异》：「按：从『夬』是。」按《易系辞》：「上古结绳而治，后世圣人易之以书契，百官以治，万民以察，盖取诸夬。」韩康伯注：「夬，决也。书契所以决断万事也。」作「夬」是。「于」通「乎」。
书介弥盛。
「介」，范校：「孙云：《御览》五九五作『令』。」范注：「《左传》襄公八年：『亦不使一介行李。』杜注：『一介，独使也。』书介，犹言书使。」《考异》：「按：书介者，以书为绍介也。《史记鲁仲连传》：『胜请为绍介。』御览非。」
子家与赵宣以书。
「与」，范校：「孙云：明抄本《御览》作『吊』。」《校证》：「『与』《御览》作『吊』。」《考异》：「按：《左传》文十七年：『郑子家使执讯而与之书。』从『与』是。」按范注：《左传》「文公十七年，晋侯搜于黄父，（晋地名。）遂复合诸侯于扈。于是晋侯不见郑伯，以为贰于楚也。郑子家使执讯而与之书，以告赵宣子，（执讯，通讯问之官，为书与宣子。）」《义证》引《春觉斋论文流别论》十二：「『与书』二字，始见于此。」作「与」是，《御览》非。
巫臣之遗子反。
《校证》：「宋本《御览》、铜活字本《御览》『遗』作『责』。」《校注》：「『遗』，宋本、钞本、活字本、喜多本《御览》引作『责』。按书中有『尔以谗慝贪惏事君，而多杀不辜』之语，作『责』较胜。」《义证》：「郭注改『遗』为『责』。云：今依《御览》校改。若作『遗』，自与《左传》原文相符，疑刘彦和探遗书之意，改遗为责，与下文『谏范宣』为对文。」又引斯波六郎云：「宋刊本《御览》（五九五）『遗』作『责』为是，『责』与下句『谏』相对为文。」按《左传》成公七年：「楚围宋之役，师还，子重请取于申、吕以为赏田，王许之。申公巫臣曰：『不可。……』王乃止。子重是以怨巫臣。子反欲取夏姬，巫臣止之，遂取以行，子反亦怨之。及共王即位，子重、子反杀巫臣之族子阎、子荡及清尹弗忌，及襄老之子黑要，而分其室。……巫臣自晋遗二子书曰：『尔以谗慝贪惏事君，而多杀不辜；余必使尔罢于奔命以死。』」《史记晋世家》：「（成公）十六年，楚将子反怨巫臣，灭其族．巫臣怒，遗子反书曰：『必令子罢于奔命！』乃请使吴，令其子为吴行人，教吴乘车用兵．吴晋始通，约伐楚．」作「遗」是，谓使吴前留此书也。
又子服敬叔。
范注：「《礼记檀弓》下：『滕成公之丧，（鲁）使子叔敬叔吊，进书，子服惠伯为介。』郑注：『进书，奉君吊书。』此文『子服敬叔』应改为『子叔敬叔』，子为男子通称，叔是其氏，敬叔其谥也。子服惠伯是副使，非奉君吊书者。」《校证》：「『子叔敬叔』原作『子服敬叔』，……案范说是，今据改。」《考异》：「按：范改是。」按从《校证》改。
进吊书于滕君。
「滕」，范校：「孙云：明抄本《御览》作『知』。」《附校》：「『滕』作『滕』，不作『知』。」
固知行人挈辞。
「挈」，范校：「孙云：明抄本《御览》作『絜』。」《校证》：「《御览》『固』作『故』。」又：「『挈』，《御览》误『絜』。」《校注》：「『挈』，宋本、喜多本《御览》引作『絜』；《书记洞诠》同。活字本《御览》作『』。按《谷梁传》襄公十一年：『行人者，挈国之辞也。』范注：『行人，是传国之辞命者。』舍人语本此。作『絜』误。『』又由『絜』致误。」《义证》引《斟诠》云：「谷梁襄公十一年《传》：『楚人执郑行人良宵，行人者，挈国之辞也．』范宁注：『行人，是传国之辞命者．』杨疏：『旧解：挈犹传也．行人传国使会命，故云挈国之辞也．或以挈为举，谓传举国命之辞，理亦通耳．』案行人，《周礼》秋官之属，有大行人，小行人，掌朝觐聘问之事，汉大鸿胪属官有行人，其后无闻．」《考异》：「按：挈通絜，又通契。《史记》作絜，《汉书》作挈，见《张汤传》，杨校非。王校云，挈《御览》误絜，亦非。」按据《谷梁传》此作「挈」是。
多被翰墨矣。
《校证》：「《御览》无『矣』字。」
诡丽辐奏。
「奏」，黄本作「辏」。范校：「顾校作『凑』。」《校证》：「『凑』原作『辏』，顾校作『凑』。按王惟俭本、《御览》正作『凑』。今据改。」《补正》：「『辏』，宋本、钞本、喜多本、鲍本《御览》引作『凑』。汪本、张本、训故本、四库本同。顾广圻校作『凑』。按『凑』字是。《说文》水部：『凑，水上人所会也。』又车部：『毂，辐所凑也。』『辏』乃俗体，当作『凑』为正。」《考异》：「按：凑通辏，《史记张仪传》：『四通辐凑。』《前汉书叔孙通传》：『四方辐辏。』又按《说文》车部无辏字。《淮南主术训》：『羣臣辐辏，』凡四见。高注：若辐之凑毂，故曰辐辏。辏为后起字，因辐之连用，易水为车也，非俗体。」《义证》：「按《体性》篇：『得其环中，则辐辏相成。』《事类》篇：『众美辐辏，表里发挥。』『诡丽辐辏』与『众美辐辏』义同，是刘勰本习惯于用『辐辏』二字，不必改『辏』为『凑』。」《汇校》：「按：『奏』或是『凑』之残误。」按《淮南子主术训》作「辐凑。」「百官修同，羣臣辐凑。」高诱注：「羣臣归君，若辐之凑毂，故曰辐凑。」刘文典《淮南鸿烈集解》：「《韩子难篇》：『百官修通，羣臣辐凑。』即《淮南》所本。《管子任法》篇亦云：『羣君修通辐凑，以事其王。」又《要略》篇：「《主术》者，……使百官条通而辐辏。」可证凑、辏实通。《玉篇》：「辏，辐辏也。」《周髀算经》：「如辐辏毂。」《春秋繁露观德》篇：「至德以受命，豪英高明之人辐辏归之。」《汉书叔孙通传》：「四方辐辏。」又《游侠原涉传》：「衣冠慕之辐辏。」《颜氏家训风操》篇：「竞修笺书，朝夕辐辏。」均其证。从黄本改。
汉来笔扎。
「扎」，黄本作「札」。《汇校》：「『扎』，《御览》作『札』。按：《说文》：札，牒也。《集韵》：扎，拔也。『札』、『扎』义异，当作『札』。」按范注：「《说文》：『札，牒也。』《汉书郊祀志》：『卿有札书。』《司马相如传》：『上令尚书给笔札。』注：『札，木简之薄小者也。』《释名释书契》：『札，栉也。编之如栉齿相比也。』札与牍同。」作「札」是，从《御览》、黄本改。
辞气纷纭。
「气」，范校：「孙云：《御览》作『旨』。」《校释》：「鲍本《御览》五九五『气』作『旨』，是。」《校注》：「『气』，宋本、钞本活字本、喜多本《御览》引作『音』，鲍本作『旨』。又一明钞本同。按汉来笔札，原非一家，内容自为复杂，当以作『旨』为是。『音』乃『旨』之形误。」《义证》：「按『辞气』亦可通。《议对》篇：『辞气质素。』」按《三国志魏书曹爽传》：「（曹羲）著书三篇，陈骄淫盈溢之致祸败，辞旨甚切。」《夏侯玄传》裴注引《魏氏春秋》：「玄尝着乐毅、张良及本无肉刑论，辞旨通远，咸传于世。」《吴书孙贲传》裴注引《惠别传》：「（惠）为记室参军，专掌文疏，豫参谋议。每造书檄，……应命立成，皆有辞旨。」从「旨」义长。
东方朔之难公孙。
范校：「孙云：《御览》无『朔』字；明抄本《御览》（难）作『谒』。」《校证》：「《御览》无『朔』字；『难』作『谒』。何校亦删去『朔』字。」《校注》：「按《御览》所引是也。此云『东方』，与上句之『史迁』相俪。《谐讔》篇『于是东方、枚皐。』亦止称『东方』与『枚皐』对。《梁书文学下伏挺传》：『时仆射徐勉以疾假还宅，挺致书以观其意，曰：……近以蒲椠勿用，笺素多阙，聊效东方，献书丞相。』所隶盖为一事。惜朔之谒书已佚，其祥不可得知耳。」《考异》：「按：『谒』字非，见李详补注。」按范注：「《难公孙书》佚。《全汉文》二十五自《初学记》十八、《御览》四百十辑得东方朔《与公孙弘借车书》：『盖闻爵禄不相责以礼，同类之游，不以远近为叙。是以东门先生居蓬户空穴之中，而魏公子一朝以百骑尊宠之；吕望未尝与文王同席而坐，一朝让以天下半。大丈夫相知，何必抚尘而游，垂发齐年，偃伏以日数哉？』李详《黄注补正》云：『玩其辞气，似与公孙弘不协，疑即此书矣。』案《艺文类聚》九十六载弘《答东方书》佚文曰：『譬犹龙之未升，与鱼鳖为伍；及其升天，鳞不可覩。』或此即弘答朔之难书欤？」作「谒」是，欲谒之，故先为大言耳，与其上武帝书相类。从《御览》删、改。
志气盘桓。
「盘」，《义证》作「盘」。《校注》：「『盘』，宋本、钞本、倪本、喜多本《御览》引作『盘』；《书记洞诠》同。按以《颂赞》篇『盘桓乎数韵之辞』例之，作『盘』前后一律。」《考异》：「按：盘《说文》承盘也，或从金，或从皿。杨校非。」按《说文》：「盘，承盘也。」段注：「承盘者，承水器也。」《诗卫风考盘》：「考盘在涧，硕人之宽。」毛传：「盘，乐也。」朱熹集传：「盘，盘桓之意，言成其隐处之室也。」《史记屈原贾生列传》引《吊屈原赋》：「般纷纷其离此尤兮。」集解：「苏林曰：『般音盘。』孟康曰：『般音班。』或曰盘桓不去，纷纷构谗意也。」索隐：「般音班，又音盘，盘桓也。」《后汉书种岱传》：「（李燮上书）若不盘桓难进，等辈皆以公卿矣。」《宋书乐志四》：「盘桓北阙下，泣泪何涟如．」足证作「盘桓」亦通，毋需改。
留意辞翰。
「辞」，黄本作「词」。《校证》：「『词翰』《御览》作『翰辞』。」
赵至赠离。
「赠」，黄本作「叙」，黄校：「元作『赠』，王性凝改。」范校：「孙云：明抄本《御览》（至）作『壹』；《御览》（叙）作『赠』。顾校亦作『赠』。」《校证》：「『叙原作『赠』，《御览》亦作『赠』，梅据王嘉丞改。案《晋书赵至传》：『至与（嵇）康兄子蕃友善，及将远适，乃与蕃书叙离，并陈其志。』此王改所本。」《校注》：「按《御览》引作『赠』，弘治本、活字本、汪本、畲本、张本、两京本、王批本、胡本、训故本、《书记洞诠》、《尺牍新钞》、文津本同。文溯本剜改作『叙』。『赠』字自通，不必依唐修《晋书》本传改为『叙』也。」《考异》：「按：赵书非赠别之言，乃叙离之作，王校据本传改是。」《义证》：「按元刻本亦作『赠』。」按《文选》卷四十三赵景真《与嵇茂齐书》李善注曰：「《嵇绍集》曰：『赵景真与从兄茂齐书，时人误谓吕仲悌与先君书，故具列其本末。赵至，字景真，代郡人，州辟辽东从事。从兄太子舍人蕃，字茂齐，与至同年相亲。至始诣辽东时，作此书与茂齐。』干宝《晋纪》以为吕安与嵇康书。二说不同，故题云景真而书曰安。」五臣注：「翰曰：干宝《晋纪》云：吕安，字仲悌。时太祖逐安于远郡，在路作此书与嵇康也。《嵇绍集》云：赵景真与从兄茂齐书，时人误谓吕仲悌与先君书。时绍以太祖恶安，又康与安同诛，惧时所疾，故移于景真，实安作也。此仍曰赵至，从旧本耳。」明抄本《御览》作「赵壹」非。赠离犹赠别也，义通，毋需据本传改。
乃少年之激切也。
《校注》：「『切』，宋本、钞本、活字本、喜多本、鲍本《御览》引作『昂』。按『昂』字是。『昂』，古作『卬』，『切』乃『卬』之误。」《义证》：「《与嵇茂齐书》云：『若乃顾影中原，愤气云踊，哀物悼世，激情风烈。龙睇大野，虎啸六合，猛气纷纭，雄心四据。思蹑云梯，横奋八极，披艰扫秽，荡海夷岳。蹴昆仑使西倒，蹋太山令东覆。平涤九区，恢维宇宙，斯亦吾之鄙愿也。』可见其激昂之情。」按《校证》谓「《御览》激作昂」，误。《文选》卷十七傅毅《舞赋》：「嘳息激昂。」李善注：「《汉书》，王章妻谓章曰：今在困厄，不自激卬。如淳曰：激厉抗扬之意也。卬，我郎切。」作「切」亦通，盖其书非惟有少年之激昂，亦兼壮士之悲切焉。《汉书贾山传》：「其言多激切，善指事意。」《后汉书陈忠传》：「忠以诏书既开谏争，虑言事者必多激切，或致不能容，乃上疏豫通广帝意．」《李固传》：「明日重会公卿，（梁）冀意气凶凶，而言辞激切．」《三国志蜀书杨仪传》：「仪至徙所，复上书诽谤，辞指激切。」从《御览》改。
亲踈得宜。
《校证》：「『亲踈』王惟俭本作『踈密』。」按《后汉书文苑祢衡传》：「衡为（黄祖）作书记，轻重踈密，各得体宜。」疑王惟俭本近是。
斯又尺牍之偏才也。
「又」，黄校：「《御览》作『皆』。」范校：「孙云：明抄本《御览》『偏才』二字作『文』。」《校证》：「《御览》此句作『斯皆尺牍之文也』。」《考异》：「按：此句与『少年之激切也』为对文，《御览》非。」按作「偏才」是，与本传所著行迹合。
详总书体。
「总」，范校：「孙云：《御览》作『诸』。」《校释》：「《御览》『总』作『诸』，是。」按从《御览》改。详诸
言以散郁陶。
「言」，范校：「孙云：《御览》作『所』。」《校注》：「『言』，《御览》引作『所』。按『所』字是，『言』乃涉上句而误。」《校释》：「《御览》『言』作『所』，是。」按从《御览》改。
托风采。
「托」，范校：「孙云《御览》作『咏』。」《考异》：「按：『托』字为长，托者寄意而非涵咏也。」
故宜条畅以任气。
「条畅」，黄校：「《御览》作『涤荡』。」范校：「孙云：《御览》『故』作『固』。」《校证》：「何校云：『《御览》条畅作涤荡。』案《养气》篇有『条畅』语。（据何允中本等）」《校注》：「『条畅』，黄校云：『《御览》作涤荡。』按倪刻《御览》作『条畅』。按『涤荡』与『条畅』同，《淮南子泰族》篇：『拊循其所有而涤荡之。』《文子道原》篇作『条畅』，是其证。」《补正》：「《子苑》三二引作『条畅』。」按《礼记乐记》：「感条畅之气。」朱彬《礼记训纂》：「王氏念孙曰：『条畅，读为涤荡。涤荡之气，谓逆气也。』《史记乐书》及《说苑修文》篇并作『感涤荡之气』。」
优柔以怿怀。
「柔」，范校：「孙云：《御览》作『游』。」《考异》：「按：涤畅任气，所以尽情，优游怿怀，所以适意，从《御览》为长。」《校注》：「按『优游』与『优柔』于此均通。《养气》篇有『优柔适会』语。作『柔』前后一律。《大戴礼记子张问入官》篇：『优而柔之，使自求之。』」《义证》引《斟诠》云：「『优游』与『优柔』两词，义本相近，皆可用。……《左传序》：『优而柔之，使自求之。』孔疏：『优柔俱训为安，宽舒之意也。』舍人于《养气》篇云：『志于文也，则申写郁滞，故宜从容率情，优柔适会。』与此处用义同。」按《诗小雅白驹》：「慎尔优游，勉尔遁思。」又《大雅卷阿》：「优游尔休矣。」《楚辞九章惜往日》：「报大德之优游。」补注：「优游，大德之貌。」《礼记儒行》：「儒有博学而不穷，笃行而不倦；幽居而不淫，上通而不困。礼之以和为贵，忠信之美，优游之法，慕贤而容众，毁方而瓦合。其宽裕有如此者。」郑注：「优游之法，法和柔者也。」《文选》卷一班固《东都赋》：「于是百姓涤瑕荡秽，而镜至清。形神寂漠，耳目弗营。嗜欲之源灭，廉耻之心生。莫不优游而自得，玉润而金声。」李善注：「《杨雄集》曰：涤瑕荡秽而犹若然。……《淮南子》曰：至人之治也，除其嗜欲，优游委纵。又曰：吾所谓有天下者，自得而已。」「涤荡」与「优游」并用，或为彦和所本。
战国以前。
范校：「孙云：《御览》『战』上有『自』字。」《校证》：「《御览》『战』上有『自』字，『以』作『已』。」
其义美矣。
范校：「孙云：《御览》作『其辞义美哉』。」《校注》：「『其』下，宋本、钞本、喜多本、鲍本《御览》引有『辞』字。按《原道》篇『彪炳辞义』，《诏策》篇『辞义多伟』，《才略》篇『辞义温雅』，并以『辞义』为言。它书中『辞义』连文者甚多。此当据《御览》补『辞』字，文意始完备。」《校释》：「《御览》『其』下有『辞』字，是。」
而郡将奏笺。
范校：「铃木云：《御览》『奏』作『奉』，『笺』下有『也』字。」《校注》：「『奏笺』，宋本、钞本、喜多本《御览》引作『奉笺』。按公府曰『奏记』，郡将曰『奉笺』，正示其名品之异。《御览》所引是也。……《三国志魏志崔林传》：『文帝践阼，拜尚书，出为幽州刺史。北中郎将吴质统河北军事。涿郡太守王雄谓林别驾曰：吴中郎将上所亲重，国之贵臣也；杖节统事州郡，莫不奉笺致敬。』《宋书孔觊传》，『转署（衡阳王义季）记室，奉笺固辞。』是『郡将奉笺』，魏宋之世犹然。」按《宋书羊希传》：「益州刺史刘瑀，先为右卫将军，与府司马何季穆共事不平。季穆为尚书令建平王宏所亲待，屡毁瑀于宏。会瑀出为益州，夺士人妻为妾，宏使羊希弹之；瑀坐免官，瑀恨希切齿。有门生谢元伯往来希间，瑀令访讯被免之由。希曰：『此奏非我意。』瑀即日到宏门奉笺陈谢，云闻之羊希。希坐漏泄免官。」又《萧思话传》：「元凶弑立，以为使持节、监徐、青兖、冀四州、豫州之梁郡诸军事、徐兖二州刺史，将军如故。思话即率部曲还彭城，起义以应世祖。遣使奉笺曰。」《梁书任昉传》：「高祖克京邑，霸府初开，以昉为骠骑记室参军。……昉奉笺曰。」可证杨说近是。从《御览》改。
识表其情也。
「识表」，黄本作「表识」。范校：「孙云：《御览》作『识表』。」《补正》：「『表识』，《御览》引作『识表』；王批本、《子苑》、《文体明辨》二五、《书记洞诠》同。元本、弘治本、活字本、汪本、畲本、张本、两京本、胡本、谢钞本、训故本同。按《说文》竹部：『笺，表识书也。』此舍人说所本。笺与笺正俗字。当以作『表识』为是。」按《淮南子本经训》：「天地之大，可以矩表识也。」《史记汉武帝本纪》：「鼎大异于众鼎，文镂毋款识。」索隐：「韦昭云：款，刻也。按：识犹表识也。」从黄本改。
黄香奏笺于江夏。
「奏」，范校：「孙云：明抄本《御览》作『奉』。」《校注》：「奏，宋本、钞本、倪本、喜多本《御览》引作『奉』。按『奉』字是。说已见上。」按《汇校》上「郡将奏笺」从《御览》改，此未改。从《御览》改。
亦肃恭之遗式矣。
《校证》：「汪本、畲本、《尺牍新钞》『之』作『其』，谢、徐校作『之』。」
公干笺记，丽而规益。
《补正》：「『丽』上，《御览》引有『文』字。王批本同。按有『文』字，辞气较胜。当据增。」按有「文」字是，「文丽」与「规益」相俪。从《御览》补。
子桓弗论。
《校证》：「《御览》『弗』作『不』。」
陆机自理。
「理」，范校：「孙云：《御览》『理』作『叙』。」
笺之为善者也。
范校：「孙云：《御览》无『为』字。」《校注》：「『为』，《御览》引无，按『为』字于此实不应有，盖传写者涉下句而衍，当据删。」《考异》：「按：笺之善者也，与文之美也，表之英也，见《章表》篇。辞之善也，见《诏策》篇等，句法同，从《御览》是。」按从《御览》删。
清美以惠其才。
「美」，范校：「孙云：《御览》作『靡』。」《考异》：「按：『美』字是，《诗齐风（载驱）》：『美目清矣。』『清美』本此。」按《后汉书祭祀志上》刘昭补注引应劭《汉官》马第伯《封禅仪记》：「山南胁神泉，饮之极清美利人．」《类聚》卷第八十二引晋夏侯湛《芙蓉赋》曰：「味甘滋而清美。」《宋书刘延孙传》：「诏曰：故司徒文穆公延孙，居身寡约，家素贫虚，每念清美，良深凄叹。」《南史庾杲之传》：「杲之为卫将军长史。安陆侯萧缅与俭书曰：『盛府元僚，实难其选。庾景行泛渌水，依芙蓉，何其丽也。』时人以入俭府为莲花池，故缅书美之。历位黄门吏部郎，御史中丞，参大选。美容质，善言笑。尝兼侍中夹侍，柳世隆在御坐，谓齐武帝曰：『庾杲之为蝉冕所映，弥有华采，陛下故当与其即真。』上甚悦。王俭仍曰：『国家以杲之清美，所以许其假职。若以其即真，当在胡谐之后。』」《高僧传》八《释昙斐传》：「时余姚县有明庆比丘。与斐同时致誉。庆本姓郑氏。戒行严洁，学业清美。」《文选》卷十七陆机《文赋》：「诵先人之清芬。」李善注：「先民，谓先世之人，有清美芬芳之德而诵勉。」作「清美」是。
彪蔚以文其响。
元本作「其文□（黑钉）响」。《汇校》：「『其文□（黑钉）响』，《御览》作『以文其响』。詹瑛《义证》引《古今文综》：『兹本彦和之说，约以今名，析为两目：一曰陈述，敬而不慑，简而无傲，庶几上窥乎表者也；一曰议论，清美以惠其才，彪蔚以文其响，庶几下睨乎书者也。』按：今从《御览》改、补。」按黄本与《御览》同。
则有方术占试。
「试」，范校：「顾校作『式』。」《校证》：「『式』原作『试』，冯校云：『试当作式。』何校云：『试一作式。』顾校作『式』。案冯、顾校是。王惟俭本正作『式』，下文亦作『式』，今据改。」《补正》：「按作『式』始与下文合。冯说何、顾校是也。张本、王批本、训故本正作『式』。当据改。」《考异》：「按：从『式』是。」按从《校证》改。
则有关刺解牒。
「刺」，黄本作「剌」。「牒」，作「谍」。《校注》：「『剌』，何本、梅本、凌本、汇编本作『刺』。《书记洞诠》同。『谍』，元本、活子本、汪本、张本、两京本、王批本作『牒』；《振绮类纂》二引同。郝懿行改『牒』。张绍仁校同。按『剌』字误，当以各本改作『刺』。下同。『谍』当改作『牒』，始能与下文『牒者，叶也。短简编牒，……故短牒咨谋。牒之尤密』诸『牒』字一律。」《考异》：「按：从『牒』是。」《校证》：「『牒』，汪本、何允中本、日本活字本、梅本、凌本、梅六次本、锺本、梁本、清谨轩钞本、日本刊本、王谟本、张松孙本、纪本、崇文本作『谍』，据下文，作『牒』者是。」按《史记三代世表》：「余读谍记，皇帝以来皆有年数。稽其历谱谍终始五德之传，古文咸不同，乖异。夫子之弗论次其年月，岂虚哉！于是以《五帝系谍》、《尚书》集世纪黄帝以来讫共和为《世表》。」索隐：「（谍）音牒。牒者，纪系谥之书也。下云『稽诸历谍』，谓历代之谱。」又：「案：《大戴礼》有《五帝德》及《帝系》篇，盖太史公取此二篇之谍及《尚书》，集而纪黄帝以来为系表也。」可证「牒」通「谍」。
</div>
    <div class="pagination">
<a href="文心雕龙集校_page30.html">上一页</a><span>...</span><a href="文心雕龙集校_page26.html">26</a><a href="文心雕龙集校_page27.html">27</a><a href="文心雕龙集校_page28.html">28</a><a href="文心雕龙集校_page29.html">29</a><a href="文心雕龙集校_page30.html">30</a><span class="current-page">31</span><a href="文心雕龙集校_page32.html">32</a><a href="文心雕龙集校_page33.html">33</a><a href="文心雕龙集校_page34.html">34</a><a href="文心雕龙集校_page35.html">35</a><a href="文心雕龙集校_page36.html">36</a><span>...</span><a href="文心雕龙集校_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
