<!DOCTYPE html>
<html>
<head>
    <meta charset="UTF-8">
    <title>文心雕龙义证 - 第 86 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文心雕龙义证 - 第 86 页/共 231 页</h1>
    <div class="content">〔三〕　梅注：「《史记》：『仪相秦，为文檄告楚相曰：「始吾从若饮，我不盗而璧，若笞我。若善守女国，我愿且盗而城。」』」按此见《张仪列传》。索隐：「王劭按《春秋后语》云：『丈二尺檄。』许慎云：『檄，二尺书。』」范注：「按『丈』是『长』之误，二尺误倒。许慎云『檄，二尺书也』，当作尺二书也。『为檄』即传檄耳。《说文》：『檄，二尺书。』段玉裁注曰：『各本作二尺书，小徐《系传》已佚，见《韵会》者，作尺二书，盖古本也。李贤注《光武纪》曰：「《说文》以木简为书，长尺二寸，谓之檄，以征召也。」与《前汉书高帝纪》注同。……云尺二寸，与锴本合。』」
　　　　　　《玉海》卷二百三《辞学指南》「檄」类：「檄，军书也，祭公谋父所谓威责之令，文告之辞。东莱先生曰：『晋侯使吕相绝秦，檄书始于此。』然春秋之世，郑子家使执讯与书以告赵宣子，晋之边吏责郑，王使詹伯辞于晋，王子朝使告诸侯，皆未有檄之名。战国时，张仪为檄告楚相，其名始见。汉有羽檄，颜师古曰：『檄以木简为书，长尺二寸，有急加鸟羽，示速也。』《急就篇》注：『檄以木为之，长二尺。』《说文》亦云『二尺书』。李左车曰：『奉咫尺之书。』自相如之后，檄书见史策者不可胜纪。扬雄曰：『军旅之际，飞书驰檄，用枚皋，谓其文敏速也。』唐以前不用四六。」
〔四〕　《玉海》卷一八九《兵捷──露布（一）》：「《通典》：『后魏攻战告捷，欲天下闻知，乃书帛建于漆竿上，名为露布，自此始也。』」注：「《后汉鲍昱传》：『使封胡降檄。昱曰：当司徒露布。』注：『檄，军书，若今之露布也。』《李云传》：『露布上书。』注：『谓不封也。』又蜀汉露布天下，告谕伐魏。《魏志》注：『虞松从司马宣王征辽东，及破贼，作露布。』《世说》：『袁宏倚马前作露布。』后魏彭城王勰曰：『露布者，布于四海，露之耳目。』……《隋志》有《杂露布》十二卷，《杂檄文》十七卷，魏武帝《露布文》九卷。」
　　　　　　《玉海》卷二○三《辞学指南》「露布」类：「露布之名始于汉。按《光武纪》注：《汉制度》曰：『制诏三公皆玺封，尚书令印重封，露布州郡。』《祭祀志》注引《东观书》：『有司奏孝顺号露布，奏可。』又鲍昱诣尚书封胡降檄曰：『故事，通官文书不着姓，又当司徒露布。』李云露布上书，注谓『不封也』。魏改元景初，诏曰：『司徒露布，咸使闻知。』蜀汉建兴五年春伐魏诏曰：『丞相其露布天下。』此皆非将帅献捷所用。……然《文章缘起》曰：『汉贾洪为马超伐曹操作。』而《魏志》注谓『虞松从司马宣王征辽东及破贼作露布』。《隋志》有魏武帝《露布文》九卷。《世说》云：『桓温北征，令袁宏倚马前作露布，手不辍笔，俄成七纸。』则魏晋已有之。」按蔡邕《独断》：「制书者，制度之命也。……惟赦令、牍令，召三公诣朝堂受制书，司徒印封，露布下州郡。」
〔五〕　《校证》：「『露布者，盖露板不封』句，原无。《御览》、《容斋四笔》十、《玉海》、《事文类聚别集》七、《文章辨体目录》、《文体明辨》三○，《文通》五引此文俱作『露布者，盖露板不封，布诸视听也』。今据补。」《校注》：「按今本文意不足，当以《御览》等所引为是。《容斋续笔》十引作『露布者，盖露板不封，布诸观听也。』……又按『播』字，当依《御览》诸书作『布』。」
　　　　　　《封氏闻见记》：「露布，捷书之别名也。诸军破贼，则以帛书建诸竿上，兵部谓之露布。盖自汉以来有其名。所以名露布者，谓不封检而宣布，欲四方速知，亦谓之露版。」
　　　　　　《通鉴》卷二六九《后梁纪》四：「（晋）王命掌书记王缄草露布，缄不知故事，书之于布，遣人曳之。」胡三省注：「魏晋以来，每战胜，则书捷状，建之漆竿，使天下皆知之，谓之露布。露布者，暴白其事而布告天下；未尝书之于布，而使人曳之也。《文心雕龙》曰：『露布者，盖露板不封，布诸观听也。』」
　　　　　　《文章辨体诸儒论作文法》「露布」：「《文心雕龙》又云：『露布者，盖露板不封，布诸视听。』近世帅臣奏捷，盖本于此。」《文体明辨序说》：「按露布者，军中奏捷之辞也，书辞于帛，建诸漆竿之上，刘勰所谓『露板不封，布诸视听』者，此其义也。……露布之作，始于魏晋，而杜佑以为自元魏始，误矣。又按刘勰《檄移》篇云：檄或称露布。岂露布之初，告伐告捷，与檄通用，而后始专以奏捷欤？」
夫兵以定乱，莫敢自专〔一〕，天子亲戎〔二〕，则称恭行天罚〔三〕；诸侯御师，则云肃将王诛〔四〕。故分阃推毂〔五〕，奉辞伐罪〔六〕，非唯致果为毅〔七〕，亦且厉辞为武〔八〕。
〔一〕　《史记周本纪》：「武王自称太子发，言奉文王以伐，不敢自专。」
〔二〕　「亲戎」，谓亲自领兵。
〔三〕　《校注》：「『恭』，元本、弘治本、活字本、汪本、畲本、张本、两京本、训故本、合刻本、四库本作『龚』。……按『恭』、『龚』同音通假。《书甘誓》：『今予惟恭行天之罚。』《吕氏春秋先己》篇高注引作『龚』。伪《泰誓下》：『予一人恭行天罚。』《文选东都赋》李注引作『龚』。并其证。」
　　　　　　范注：「《白虎通论天子自出与使方伯之议》：『王法天诛者，天子自出者，以为王者乃天之所立，而欲谋危社稷，故自出，重天命也。犯王法，使方伯诛之。《尚书（甘誓）》曰：「今予惟恭行天之罚。」此言开自出伐扈也。《王制》曰：「赐之弓矢，乃得专伐。」谓诛犯王法者也。』」
〔四〕　《书甘誓》：「天用剿灭其命。」正义：「天子用兵，称恭行天罚；诸侯讨有罪，称肃将王诛：皆示有所禀承，不敢专也。」《校注》：「《书》伪《泰誓上》：『肃将天威。』」「将」，将命，奉命。此句谓奉帝王之意加以诛伐。
　　　　　　陈琳《檄吴将校部曲文》：「皆我王诛所当先加。」
〔五〕　《史记冯唐列传》：「臣闻上古王者之遣将也，跪而推毂，曰：阃以内者，寡人制之；阃以外者，将军制之。军功爵赏，皆决于外，归而奏之。」集解：「韦昭曰：此郭门之阃也。」正义：「阃……谓门限也。」「分阃推毂」，牟注：「《史记》之前的《六韬立将》、《淮南子兵略》中，都有这类说法。」《斟诠》：「毂为车轮中心之圆轴，推毂则车前进。」
〔六〕　《校注》：「《书》伪《大禹谟》：『肆予以尔众士，奉辞罚罪。』《文选》潘岳《西征赋》李注引作『伐罪』，与此同。」牟注：「《国语郑语》载周太史史伯向郑桓公说：『君若以成周之众，奉辞伐罪，无不克矣。』韦昭注：『桓公甚得周众，奉直辞，伐有罪，故必胜也。』」
〔七〕　《左传》宣公二年：「戎昭果毅以听之之谓礼。杀敌为果，致果为毅。」正义：「兵戎之事，明此果毅以听之之谓礼。能杀敌人，是名为果，言能果敢以除贼；致此果敢，乃名为毅，言能强毅以立功。」
〔八〕　《斟诠》：「厉辞为武，谓严肃号令，师旅兵众恪实顺从，莫敢违逆，是为威武。《左传》襄公三年魏绛所谓『师众以顺为武，军事有死无犯为敬』是也。」
使声如冲风所击〔一〕，气似欃枪所扫〔二〕，奋其武怒〔三〕，总其罪人〔四〕，征其恶稔之时〔五〕，显其贯盈之数〔六〕，摇奸宄之胆，订信慎之心〔七〕，使百尺之冲，摧折于咫书〔八〕，万雉之城，颠坠于一檄者也〔九〕。
〔一〕　黄注：「《（汉书）韩安国传》：『安国曰：冲风之衰，不能起毛羽。』注：『冲风，疾风之冲突者也。』」范注：「《史记韩安国（长孺）列传》：『冲风之末，力不能漂鸿毛，非初不劲，末力衰也。』」郭注：「《九歌河伯》：『冲风起兮横波。』注：『冲风，隧风。』」
〔二〕　黄注：「《史记天官书》：『紫宫左三星曰天枪。』所见之国，不可举事用兵。司马相如赋：『揽欃枪以为旌兮。』张揖曰：彗星为欃枪。」范注：「《尔雅释天》：『彗星为欃枪。』郭璞注：『亦谓之孛，言其形孛孛似扫彗。』《说文》：『彗，扫竹也。』」
　　　　　　《校注》：「《后汉书崔骃传》（崔篆《慰志赋》）：『运欃枪以电埽兮。』李注：『欃枪，彗也。』」
〔三〕　「武怒」，威怒。《左传》昭公五年：「奋其武怒，以报其大耻。」
〔四〕　《左传》僖公七年：「（管仲）对（齐侯）曰：『君若绥之以德，加之以训辞，而帅诸侯以讨郑，郑将覆亡之不暇，岂敢不惧？若摠其罪人以临之，郑有辞矣，何惧！』」杜注：「摠，将领也。子华（郑伯的儿子）奸父之命，即罪人。」《斟诠》：「摠，同总，聚束也。」此处「总其罪人」，谓率领敌人内部的反对派。
〔五〕　《校证》：「『征』原作『惩』，王惟俭本、《御览》作『征』，是。今据改。」《校释》：「征者，验也。『惩』乃『征』误。」按其余各本俱作「惩」，「惩」字不误，无烦改字。
　　　　　　范注：「稔，熟也。《文选》任昉《奏弹刘整》：『恶积衅稔。』」
　　　　　　《校注》：「曹丕《答曹洪书》：『今鲁罪兼苗桀，恶稔厉莽。』」《左传》昭公十八年：「苌弘曰：毛得必亡，是昆吾稔之日也。」杜注：「昆吾，夏伯也。稔，熟也。侈恶积熟，以乙卯日与桀同诛。」
〔六〕　范注：「《韩非子说林下》：『有与悍者邻，欲卖宅而避之。人曰：「是其贯将满矣，子姑待之。」答曰：「吾恐其以我满贯也。」遂去之。』」「贯」，穿；「盈」，满。「贯盈」，谓穿满了绳索，表示累积到极点，多指罪恶而言。《书泰誓上》：「商罪贯盈，天命诛之。」孔疏：「纣之为恶，如物在绳索之贯（串），一以贯之，其恶贯已满矣。……故上天命我诛之。」「数」，气数。《校注》：「伪孔传：『纣之为恶，一以贯之。』《左传》宣六年：『使疾其民以盈其贯。』」
〔七〕　《校注》：「《书舜典》：『寇贼奸宄。』孔传：『在外曰奸，在内曰宄。』《释文》：『宄，音轨。』《左传》成公十七年：『长鱼矫曰：乱在外为奸，在内为轨。』《释文》：『轨，一作宄。』」又：「『慎』，《御览》引作『顺』。……按『顺』字是。」「订」，安定。
〔八〕　范注：「《战国齐策五》：『千丈之城，拔之尊俎之间；百尺之冲，折之衽席之上。』《诗大雅皇矣》传曰：『冲，冲车也。』陆德明《释文》曰：『《说文》作。，阵车也。』正义曰：『冲者，从傍冲突之称。兵书有作冲车之法。《墨子》有《备冲》之篇。』《史记张仪列传》：『为文檄告楚相。』《集解》引徐广曰：『一作咫尺之檄。』『咫书』与下『一檄』对文。」「冲」，冲锋车。「咫」，古尺八寸。
〔九〕　黄注：「《公羊传》：雉者何？五板而堵，五堵而雉，百雉而城。一曰城高一丈曰堵，三堵曰雉。班固《西都赋》：『建金城之万雉。』」范注：「《左传》隐公元年杜注：『方丈曰堵，三堵曰雉。一雉之墙，长三丈，高一丈。』正义曰：『定十二年《公羊传》曰：「雉者何？五板而堵，五堵而雉。」何休以为堵四十尺，雉二百尺。……诸说不同，贾逵、马融、郑玄、王肃之徒为古学者，皆云雉长三丈，故杜依用之。』」
　　　　　　以上为第一段，叙檄之来源，释檄之名义及其作用。
观隗嚣之檄亡新，布其三逆〔一〕；文不雕饰，而辞切事明〔二〕，陇右文士〔三〕，得檄之体矣〔四〕。
〔一〕　《后汉书隗嚣传》：「更始立，崔、广等共推嚣为上将军。嚣既立，移檄告郡国。曰：故新都侯王莽，慢侮天地，悖道逆理。昔秦始皇毁坏谥法，以一二数欲至万世，而莽下三万六千岁之历，言身当尽此度。……是其逆天之大罪也。分裂郡国，断截地络。……发冢河东，攻劫丘垄。此其逆地之大罪也。……攻战之所败，苛法之所陷，饥馑之所夭，疾疫之所及，以万万计。其死者则露尸不掩，生者则奔亡流散，幼孤妇女，流离系虏。此其逆人之大罪也。」全文见《后汉书》本传。
　　　　　　《北堂书钞》一○三引《东观汉记》：「隗嚣故宰相府掾吏，善为文书，每上书移檄，士大夫莫不讽诵之也。」
　　　　　　宋张淏《云溪杂记》（见排印本《说郛》卷三十）「檄书露布所始」条：「《文章缘起》：『汉陈琳作檄曹操文。』谓檄文起于琳也。以《文心雕龙》考之，已有张仪檄楚书，隗嚣檄亡新文矣。又如司马相如《喻蜀文》，《文选》作《喻蜀檄文》。则檄不始于陈琳。」按此条又见宋许观《东斋纪事》（《龙威秘书》第五集）。
〔二〕　「辞切」，《校释》：「宋本《御览》作『意切』，是。」
〔三〕　《诏策》篇：「陇右多文士，光武加意于书辞。」按《后汉书隗嚣传》，「隗嚣，一字季孟，天水成纪人也。」注：「成纪，县名，故城在今秦州陇城县西北。」故称隗嚣为陇右文士。陇右，即陇西，今甘肃省陇山以西地区。
〔四〕　《春觉斋论文流别论》十：「自东汉讫于季汉，以隗嚣之檄新莽，陈琳之檄豫州为最。嚣文简括严厉，数莽逆天、逆地、逆人三大罪，而所谓逆人之罪，状莽之凶顽残贼，读之未有不动色者！至所谓炮烙醇酰之刑，则指烧杀陈良、终带等二十七人，又以董忠谋叛，收忠宗族，以醇酰、白刃、毒药、丛棘并一坎而埋之也；文中匪语不精，亦匪状弗肖，第未知当时出自何人手笔耳。」
陈琳之《檄豫州》〔一〕，壮有骨鲠〔二〕，虽奸阉携养〔三〕，章实太甚〔四〕，发丘摸金〔五〕，诬过其虐〔六〕；然抗辞书衅〔七〕，皦然露骨矣〔八〕。敢指曹公之锋〔九〕，幸哉免袁党之戮也。〔一○〕
〔一〕　梅注：「琳《为袁绍檄豫州》曰：操父嵩，乞丐携养，因赃假位，舆金辇璧，输货权门，窃盗鼎司，倾覆重器……续遇董卓，侵官暴国。于是……收罗英雄，弃瑕取用。故遂与操同谘合谋。……操遂承资跋扈，肆行凶慝，割剥元元，残贤害善。……爵赏由心，刑戮在口，所爱光五宗，所恶灭三族。……又特置发丘中郎将，摸金校尉，所过隳突，无骸不露。……乃欲摧挠栋梁，孤弱汉室，除灭忠正，专为枭雄。……幕府奉汉威灵，折冲宇宙，长戟百万，胡骑千群。奋中黄育获之士，骋良工劲弩之势。并州越太行……而角其前；荆州下宛叶，而掎其后。……若举炎火以ê飞蓬，覆沧海以沃熛炭，有何不灭者哉！」《献帝春秋》曰：「操平邺，谓琳曰：君昔为本初作檄书，但罪孤而已，何乃以及父祖乎？琳曰：矢在弦上，不得不发也。」《为袁绍檄豫州》见《文选》卷四十四。范注：「《三国魏志王粲传》：『陈琳，字孔璋，避难冀州，袁绍使典文章。袁氏败，琳归太祖。太祖谓曰：「卿昔为本初移书，但可罪状孤而已，恶恶止其身，何乃上及父祖邪？」琳谢罪。太祖爱其才而不咎。军国书檄，多琳瑀所作也。』裴注引《典略》曰：『琳作诸书及檄，草成，呈太祖。太祖先苦头风，是日疾发，卧读琳所作，翕然而起曰：「此愈我病。」数加厚赐。』」「豫州」，指刘备。时备归陶谦，谦表为豫州刺史。
　　　　　　《文选为袁绍檄豫州》李善注：「《魏氏春秋》曰：『袁绍伐许，乃檄州郡。』《魏志》曰：『琳避难冀州，袁本初使典文章，作此檄以告刘备，言曹公失德，不堪依附，宜归本初也。』」
　　　　　　《文选学义例第二》四《标题之误》引赵琴士《读书偶记》云：「今案《魏志陈琳传》并无此檄，告刘备以下数语，皆（李）善妄增。又案《后汉书》及《魏志袁绍传》，宣此檄时，已在备奔归绍之后。然则非独善注妄也，即昭明标题亦不当为《为袁绍檄豫州》。宋胡三省注《通鉴》，知善之说非也，乃泥于昭明此题，而云盖帝都许，许属颍州郡，豫州部属也，故《选》专以檄豫州为言。此似但见《文选》之题，而未细看陈琳之文，檄首一行云：『左将军领豫州刺史郡国相守』；左将军领豫州刺史非刘备而谁，乃以为指其地言耶？此檄末云：『即日幽、并、青、冀，四州并进，书到荆州，便勒见兵，与建忠将军协同声势，州郡各整戎马，罗络境外。』则非专檄豫州可知。裴松之《魏志》注云：『《魏氏春秋》载袁绍檄州郡文。』此为传其实。故余谓此当题为陈琳《为袁绍檄州郡讨操》。左将军豫州刺史下，郡国相守土，当有告字；如魏檄吴将校部曲云：『尚书令彧，告江东诸将校部曲也。』操檄吴托之彧，绍檄操托之备，皆倚以为重。二檄俱出陈琳之手，其体例同可知也。彧名而备不名者，尊帝室之胄，又或本有而传写遗落未可知也。」在本篇里也说「陈琳之檄豫州」，可见《为袁绍檄豫州》这个题目又不始于《昭明文选》了。
〔二〕　「骨鲠」，骨力。此文开合纵横，壮骇扬厉，气势很盛，故称。
〔三〕　黄注：「陈琳《檄（豫州）》：司空曹操祖父中常侍腾，与左悺、徐璜并作妖孽。父嵩乞丐携养，因赃假位，操赘阉遗丑，本无懿德。」曹操本姓夏侯，其父夏侯嵩为宦官曹腾养子，改姓曹。《校释》：「《御览》『虽』作『惟』，是。」
〔四〕　「章」谓揭露。《校证》：「『实』原作『密』。梅六次本、徐校本、张松孙本作『实』。按《御览》正作『实』，今据改。」《校注》：「按『实』字较胜。《左传》桓公二年：『郜鼎在庙，章孰甚焉。』语意与此同，可证。」
　　　　　　《考异》：「章，明也。章密者，犹揭其阴私也。密指其发丘摸金而言，章其不可告人之密也，故云太甚，密字是。」
〔五〕　《斟诠》：「陈琳檄文又云：『梁孝王先帝母昆，坟陵尊显，桑梓松柏，犹宜肃恭。而操帅将吏士，亲临发掘，破棺裸尸，掠取金宝。至今圣朝流涕，士民伤怀。操又特置发丘中郎将，摸金校尉，所过隳突，无骸不露。』」
〔六〕　意谓诬陷超过了曹操实际的暴虐。
〔七〕　《斟诠》：「抗辞书衅，谓高抗其言辞，书写他人之瑕隙也。抗辞，高尚其言辞也。抗辞，词出《汉书扬雄传》：『今吾子乃抗辞幽说，闳意眇指。』亦见应劭《风俗通义穷通》：『抗辞以拒其侮。』衅，瑕隙也。见《左传》桓八年『雠有衅，不可失也』杜注。」
〔八〕　《校释》：「露骨，旧校：『一作暴露。』按《御览》正作『暴露』。」
〔九〕　《校注》：「纪昀云：『指，当作撄。』……指字不误。《诗墉风蝃蝀》有『莫之敢指』语。纪氏盖泥于《孟子尽心下》篇『莫之敢撄』之文而为说耳。」
〔一○〕《春觉斋论文流别论》十：「陈琳本有两檄：一代尚书令彧檄吴将校部曲，一则代袁绍檄豫州。其文最着于时，寓严切于暇豫之中，疏罪案以详审之笔，自是文人极轨。两两相较，嚣则湍濑奔泻，一往无留；琳则长川大河，挹注不尽也。」
　　　　　　孙月峰评此文曰：「是平铺体格，中间一曹一袁，短长错出，以鼓其跌宕之势。机轴运用，亦在有意无意之间。」（见于光华《文选集评》）谭献云：「甚有仗义执言之风。绍势方盛，故无恭辞。」（同上）李兆洛云：「罪状皆实迹，故操见而骇。斡旋失策，仍多饰词，不觉瑕衅自露矣。」（骆鸿凯《文选学》引）
锺会檄蜀，征验甚明〔一〕；桓温檄胡，观衅尤切〔二〕：并壮笔也〔三〕。
〔一〕　梅注：「魏锺会檄蜀文曰：今主上圣德钦明，绍隆前绪，宰辅忠肃明允，劬劳王室，布政垂惠而万邦协和，施德百蛮而肃慎致贡。悼彼巴蜀，独为匪民。……是以命授六师，龚行天罚。……今边境乂清，方内无事，蓄力待时，并兵一向，而巴蜀一州之众，分张守备，难以御天下之师。……比年以来，曾无宁岁，征夫勤瘁，难以当子来之民。此皆诸贤所共亲见。……诚能深鉴成败，邈然高蹈，投迹微子之踪，措身陈平之轨，则福同古人，庆流来裔。」
　　　　　　《训故》：「《魏志》：锺会，字士季，繇之少子也。景元四年伐蜀，檄曰：蜀相壮见禽于秦，公孙述授首于汉，此皆诸贤所备闻也。明者见危于无形，智者规祸于未萌，岂晏安酖毒怀禄而不变哉！」按《魏志锺会传》：「姜维……与蜀将张翼、廖化等合守剑阁拒会。会移檄蜀将吏士民云云。」
　　　　　　《文选檄蜀文》李善注：「《魏志》：锺会，字士季，颍川人。少敏慧夙成，为秘书郎。迁镇西将军，后为司徒，谋反于蜀，为众兵所杀。」又：「《魏志》曰：景元四年，令锺会伐蜀，会至汉中，蜀大将姜维等守剑阁，拒会。会移檄蜀将吏。」
　　　　　　方伯海曰：「按此篇只将形势强弱，见蜀虽险不足恃，反复开示，以望其降，无一语指斥其君臣，与孔璋檄操文若檄权不同。所以然者，强国非用威，无以折敌人之气；弱国非用文，无以悦远人之心。蜀之立国，名义极正，加以先主、武侯治蜀，亦无事可以指斥也。文各有体，合此数篇读之，其理自见。」（见于光华《文选集评》）李兆洛云：「《檄豫州》最壮骇，而词惭以支；《檄吴》啴缓，如不欲战：皆中有戒心也。魏蜀强弱形见，故言之磊落，独得文诰体。」（骆鸿凯《文选学》引）
　　　　　　谭献云：「不事恢张，亦不加诋毁，搏捖一气，无不尽之辞。」（见于光华《文选集评》）
〔二〕　《校证》：「『温』原作『公』，据《御览》、徐校本改。」《校注》：「按上云『锺会』，此忽云『桓公』，似不伦类。……当以《御览》所引为是。」
　　　　　　《训故》：「《艺文类聚》：『桓温北伐，檄石勒曰：「胡贼石勒，暴肆华夏，齐民涂炭，……至使六合殊风，九鼎乖越。……寡人不德，忝荷戎重。……先顺者护赏，后伏者蒙诛。……此之风范，想所闻也。」』」按此见卷五十八。范注：「此文缺佚，故未见『观衅』之语。」「衅」，隙也。周注：「《晋书桓温传》：『石季龙死，温欲率众北征。』观衅，当指看到后赵石季龙死后发生内乱。」
〔三〕　《春觉斋论文流别论》十：「锺司徒檄蜀，桓司马檄胡，锺会雅而桓激。司徒文称武侯曰孔明，称姜维曰伯约而不名，以蜀为汉裔，非开罪于魏之比，魏拥立不正，故能喻蜀以祸福，不能责蜀以大义，用笔颇擅去取之能。石勒荼毒中原，天人同愤，桓温斥曰『胡贼』，非嫚骂也。勒非蜀汉之比，故行文虽激，不害于正。」
　　　　　　周注：「《檄蜀文》，锺会有灭蜀的信心，所以话说得强劲有力。……从檄中可以看出双方的形势。再像桓温《檄胡文》：『每惟国难，不遑启处，抚剑北顾，慨叹盈怀。』这里写出奔赴国难的激越心情，显示战争的正义性。」
　　　　　　以上为第二段，标举檄文之代表作品。
凡檄之大体，或述此休明〔一〕，或叙彼苛虐，指天时，审人事，算强弱，角权势〔二〕，标蓍龟于前验〔三〕，悬鞶鉴于已然〔四〕，虽本国信，实参兵诈〔五〕。谲诡以驰旨，炜晔以腾说〔六〕，凡此众条，莫之或违者也〔七〕。
〔一〕　《斟诠》：「休明，美善而清明也。《左氏宣公三年传》：『定王使王孙满劳楚子，楚子问鼎之大小轻重。对曰：德之休明，虽小，重也。』《史记秦始皇本纪》：『大义休明，乐于后世。』」
〔二〕　「审」，审察。「角」，较量。
　　　　　　《春觉斋论文流别论》十：「盖不斥人之罪案，不见己师之出于有名，不张己之兵威，莫望壮士之进而杀敌；且证以天时，审以人事，辨兴亡之理，论强弱之势，此檄文之要领也。」
〔三〕　《斟诠》：「蓍所以筮，龟所以卜。……《易系辞》云：『探赜索隐，钩深致远，以定天下之吉凶，成天下之亹亹者，莫大乎蓍龟。』」此句意谓利用以前的经验，来标示预卜的吉凶。
〔四〕　《校证》：「《玉海》『悬』作『垂』。」按「垂」字义胜。
　　　　　　《左传》庄公二十一年：「郑伯之享王也，王以后之鞶鉴与之。」杜注：「鞶带而以鉴为饰也。」此句意谓以已然之事来垂示鉴戒。
〔五〕　「国信」，国家的威信。《校注》：「《孙子军争》篇：『故兵以诈立。』」
〔六〕　「谲诡以驰旨」，用诡谲的方式来驰说意旨。《文赋》：「说炜晔而谲诳。」「炜晔」，光盛貌。此处有夸饰之意。
　　　　　　范注：「《御览》五百九十七引李充《翰林论》：『盟檄发于师旅。』又引充《起居诫》曰：『檄不切厉则敌心陵；言不夸壮则军容弱。』《一切经音义》十：『檄书者，所以罪责当伐者也。又陈彼之恶，说此之德，晓慰百姓之书也。』」
　　　　　　周注：「檄文当本于《吕相绝秦》，所谓『述此休明』，『叙彼苛虐』，『审人事，算强弱，角权势』，『虽本国信，实参兵诈』，这些，在《吕相绝秦》里都已具备了。那篇贬低秦国对晋国的帮助，夸大晋国对秦国的好处，强调诸侯的背离秦国，和晋国交好等都是。」
〔七〕　《校证》：「『莫之或违者也』，原作『莫或违之者也』，今从《御览》、徐校本乙正。」《校注》：「按《御览》所引是。《哀吊》篇『莫之或继也』，句法与此相同，可证。」《论语子路》篇：「如其善而莫之违也，不亦善乎！如不善而莫之违也，不几乎一言而丧邦乎！」此彦和所本。
　　　　　　《注订》：「众条，总上列诸说：一、『述此休明』，二、『叙彼苛虐』，三、『天时』，四、『人事』，五、『强弱』，六、『权势』，七、『标蓍龟』，八、『悬鞶鉴』；然总归之『兵诈』二字，是檄之用，故曰『莫或违之』也。」
　　　　　　《玉海》卷二○三引西山先生（真德秀）曰：「檄贵铺陈利害，感动人意。」纪评：「此一段语扼要领。」
　　　　　　《文镜秘府论论文体六事》，其四说：「魁张奇伟，阐耀威灵，纵气凌人，扬声骇物，宏壮之道也。……叙宏壮则诏檄振其响，诏陈王命，檄叙军容，宏则可以及远，壮则可以威物。……宏壮之失也诞。……制伤迂阔，辞多诡异，诞则成焉。（宏壮者，亦须准量事类，可得施言，不可漫为迂阔，虚陈诡异也。）」这一段话虽然是用诏檄两体来说明宏壮的风格，实际上这类风格可能对于檄更适用一些。但是《檄移》篇认为檄「实参兵诈」，可以「谲诡以驰旨」，而《文镜秘府论》则认为「辞多诡异」则成荒诞，因此不赞成「虚陈诡异」，二者似乎有点分歧。其实这里所说的「谲诡」，也有一定的限制，就是不能完全脱离事实，也就是《夸饰》篇所说的「夸而有节，饰而不诬」。
故其植义扬辞〔一〕，务在刚健〔二〕，插羽以示迅，不可使辞缓；〔三〕露板以宣众，不可使义隐〔四〕，必事昭而理辨，气盛而辞断，此其要也〔五〕。若曲趣密巧，无所取材矣〔六〕。又州郡征吏，亦称为檄〔七〕，固明举之义也〔八〕。
〔一〕　「植义」，立义，即安排内容。「扬」，传播。
〔二〕　李充《起居诫》：「檄不切厉则敌心陵，言不夸壮则军容弱。」《斟诠》：「所谓切厉夸壮，即所以务刚健也。」
　　　　　　《春觉斋论文流别论》十：「刘勰之论檄曰：『植义扬辞，务在刚健。』愚谓本无义愤，何由能刚？不衷公道，奚得称健？若隗嚣、桓温、骆宾王（指《讨武曌檄》）三家之文，可云近矣。人品固不足言，而文字实衷彝宪。」薛凤昌《文体论》：「气壮斯刚，理直斯健，知嫚骂无当也。」（商务版一七九页）
〔三〕　范注：「《汉书高帝纪》：『吾以羽檄征天下兵。』注：『有急事，则加以鸟羽插之，示速疾也。』《封氏闻见记》四引《魏武奏事》：『有警急，辄露版插羽。』」《演繁露》：「《魏武奏事》曰：『有急，以鸡羽插木檄，谓之羽檄。』」
〔四〕　《封氏闻见记》：「所以名露布者，谓不封检，露而宣布，欲四方速知。」《文章辨体序说》「檄」类：「大抵唐以前不用四六，故辞直义显。昔人谓檄以散文为得体，信乎！」
　　　　　　《魏书彭城王勰传》：「勰从征沔北，高祖令勰为露布。勰辞曰：臣闻露布者，布于四海，露之耳目。必须宣扬威略，以示天下。」其实檄文之「辞直义显」或「辞缓」「义隐」，和用不用四六是没有关系的。
〔五〕　《定势》篇：「符檄书移，则楷式于明断。」这几句话就是「明断」的具体说明。《春觉斋论文流别论》十：「檄移之文，『必事昭而理辨，气盛而辞断』，二语尽之矣。」
　　　　　　《册府元龟序》曰：「暴扬过恶，张皇威武，使忠义奋发，而邪谋沮坏。谕去就之理，陈逆顺之状，俾之改图易辙，转祸为福。诞告士民，使知不获已而用兵，非无名而黩武。」「事昭而理辨，气盛而辞断」，谓所举事例非常明白，所讲道理理由充足，语气旺盛，措辞决断。
〔六〕　《校证》：「何校『才』作『材』。铃木云：『才当作材。』案《文章缘起》注『才』误『裁』。」《论语公冶长》：「由也好勇过我，无所取才。」斯「才」字是。「曲趣密巧」二句谓如旨趣委曲而又细密纤巧，则无所取矣。
　　　　　　《玉海》卷二○三《辞学指南》「檄」类引李充《起居戒》云：「军书羽檄，非儒者之事，但家奉道法，言不及杀，语不虚诞；而檄不切厉，则敌心陵；言不夸壮，则军容弱。」又引西山先生（真德秀）曰：「露布贵奋发雄壮，少麤无害。不然则与贺胜捷表无异矣。」按真德秀所说的露布，和《文心雕龙》中所论的稍有区别。孙梅《四六丛话》卷二十四「檄露布」类说：「夫檄与露布，六朝不甚区别，故《文心》合而为一。唐宋以后，则檄文在启行之先，露布在克敌之后，名实分矣。至于敌忾，本属同途，故彦和以『皦然』为先，西山谓『少麤无害』。若达心而懦，无乃失辞；即美秀而文，犹为不称。必其胸藏武库，抵十万之甲兵；律中奇音，振五声之金石。」张相《古今文综》第五部第二编第三章「露布」类说：「揆其初制，檄移之属。彦和论檄云：『明白之文，或称露布。』斯知用在令下，非取奏御，故魏明帝有露布天下并班告益州文也。迄乎唐制，下之通上，其制有六，三曰露布，兵部奉以奏闻，乃为表奏之一体矣。」真德秀所说的露布，是就作为奏的露布来立论的。
〔七〕　黄注：「《王逊传》：逊为宁州刺史，未到州（按原文为「乃以逊为南夷校尉，宁州刺史。……逊未到州」），遥举董联为秀才。建宁功曹周悦谓联非才，不下版檄。」按此见《晋书》。又：「《刘吁传》：本州岛刺史张稷辟为主簿，主者檄召吁，乃挂檄于树而逃。」按此见《南史》。
　　　　　　范注：「《后汉书刘赵淳于等传序》：『中兴，庐江毛义少节（义字少节）家贫，以孝行称。南阳人张奉慕其名，往候之。坐定，而府檄适至，以义守令。义奉檄而入，喜动颜色。』李贤注曰：『檄，召书也。』……皆州郡征吏亦称为檄之证。郝懿行曰：『《汉书申屠嘉传》：「为檄召通。」是则公府征吏，亦称为檄。』」
〔八〕　《文体明辨序说》：「又州邦征吏，亦称为檄，盖取明举之义，而其词不存。」「明举」，公开荐举。
　　　　　　以上为第三段，讲檄文的写作特点和规格要求。
移者，易也〔一〕。移风易俗，令往而民随者也〔二〕。相如之《难蜀老》，文晓而喻博，有移檄之骨焉〔三〕。及刘歆之《移太常》，辞刚而义辨，文移之首也〔四〕。陆机之《移百官》，言约而事显，武移之要者也〔五〕。
〔一〕　范注：「《说文》：『移，禾相倚移也。』假借为迻。《广雅释诂三》：『移，●也。』《释诂四》：『转也。』《汉书律历志》：『寿王又移帝王录。』王先谦曰：『凡官曹平等不相临敬，则为移书。后汉文「移」字始见于此。』」
〔二〕　斯波六郎：「《礼记乐记》：『移风易俗，天下皆宁。』」
　　　　　　《注订》：「《广雅释诂三》：『移，避也。』此假借为『迻』也。《汉书扬雄传》注：『以物与人曰移。』又《安帝纪》注：『移，书也。』《韩延寿传》注：『移，犹传也。』此文移之所由来，盖引申而用之也。彦和『移风易俗』之释，因文生义，至为周洽焉。」
</div>
    <div class="pagination">
<a href="文心雕龙义证_page85.html">上一页</a><span>...</span><a href="文心雕龙义证_page81.html">81</a><a href="文心雕龙义证_page82.html">82</a><a href="文心雕龙义证_page83.html">83</a><a href="文心雕龙义证_page84.html">84</a><a href="文心雕龙义证_page85.html">85</a><span class="current-page">86</span><a href="文心雕龙义证_page87.html">87</a><a href="文心雕龙义证_page88.html">88</a><a href="文心雕龙义证_page89.html">89</a><a href="文心雕龙义证_page90.html">90</a><a href="文心雕龙义证_page91.html">91</a><span>...</span><a href="文心雕龙义证_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
