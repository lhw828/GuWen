<!DOCTYPE html>
<html>
<head>
    <meta charset="UTF-8">
    <title>文心雕龙辑注 - 第 2 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文心雕龙辑注 - 第 2 页/共 4 页</h1>
    <div class="content">　　祝盟第十
　　天地定位祀徧羣神【元作臣朱改】六宗既禋三望咸秩甘雨和风是生黍稷兆民所仰美报兴焉牺盛惟馨本于明徳祝史陈信资乎文辞昔伊耆【元作祁柳改】始蜡以祭八神其辞云土反【元作及许改】其宅水归其壑昆虫无作草朩归其泽则上皇祝文爰在兹矣舜之祠田云荷此长耜耕彼南畆四海俱有利民之志颇形于言矣至于商履圣敬日跻牡告天以万方罪巳即郊禋之词也素车祷旱以六事责躬则雩禜之文也及周之大祝掌六祝之辞是以庶物咸生陈于天地之郊旁作穆穆唱于迎日之拜夙兴夜处言于祔庙之祝多福无疆布于少牢之馈宜社类祃莫不有文所以寅防【许补】于神祗严恭于宗庙也春秋巳下黩祀谄祭祝币史辞靡神不至至于张老成室致善于歌哭之祷蒯聩临战获佑于筋骨之请虽造次颠沛必于祝矣若夫楚辞招魂可谓祝辞之组纚也汉之羣祀肃其防【一作百】礼既总硕儒之仪亦参方士之术所以秘祝移过异于成汤之心侲子敺疫【元作欧疾王改】同乎越巫之祝礼失之渐也至如黄帝有祝邪之文东方朔有骂之书于是后之谴呪务于善骂唯陈思诰咎【元脱曹补】裁以正义矣若乃礼之祭祀事止告飨而中代祭文兼赞言行祭而兼赞葢引神而作也又汉代山陵哀防流文周防盛姬内史执防然则防本书赠因哀而为文也是以义同于诔而文实告神诔首而哀末颂体而祝【一作呪】仪太史所作之赞因周之祝文也凡羣言发华而降神务实修辞立诚在于无媿祈祷之式必诚以敬祭奠之楷宜恭且哀此其大较也班固之祀蒙山祈祷之诚敬也潘岳之祭庾妇奠祭之恭哀也举彚而求昭然可鉴矣盟者明也骍旄白马珠盘玉敦陈辞乎方明之下祝告于神明者也在昔三王诅盟不及时有要誓结言而退周衰屡盟以及要契始之以曹沫终之以毛遂及秦昭盟夷设黄龙之诅汉祖建侯定山河之誓然义存则克终道废则渝始崇替在人呪何预焉若夫臧洪歃辞气截云蜺刘琨铁誓精贯霏霜而无补于晋汉反为仇讐故知信不由衷盟无益也夫盟之大体必序危机奬忠孝共存亡戮心力祈幽灵以取鉴指九天以为正感激以立诚切至以敷辞此其所同也然非辞之难处辞为难后之君子宜在殷鉴忠信可矣无恃神焉
　　赞曰
　　毖祀钦明祝史惟谈立诚在肃修辞必甘季代弥饰绚言朱蓝神之来格所贵无惭
　　六宗【书禋于六宗孔安国传一四时二寒暑三日四月五星六水旱汉郊祀志注六宗星辰风伯雨师司中司命一説云乾坤六子又一説天宗三日月星辰地宗三泰山河海或曰天地间防神也】三望【左传僖公三十一年卜郊不从乃免牲犹三望注望祭山川也】伊耆【礼记郊特牲伊耆氏始为蜡蜡也者嵗十二月合聚万物而索飨之也八神先啬一司啬二百种三农四邮表畷五猫虎六坊七水庸八】圣敬日跻【诗商颂长发篇】牡【见书汤誓】素车【尸子汤之救旱也素车白马布衣身婴白茅以身为牲祷曰政不节与民失职与苞苴行与防夫昌与宫室崇与女谒盛与】雩禜【左传龙见而雩注旱祭也又曰雪霜风雨之灾则禜之説文祷雨为雩祷晴为禜】太祝【周礼春官太祝掌六祝之辞以事神曰顺祝年祝吉祝化祝瑞祝防祝】庶物　迎日【大戴礼孝昭冠辞皇皇上天照临下土庶物羣生各得其所靡今靡古维予一人某敬拜皇天之祜又曰明光于上下勤施于四方旁作穆穆维予一人某敬拜迎于郊以正月朔日迎日于东郊】祔庙【仪礼明日以其班祔用嗣尸曰孝子某孝显相夙兴夜处小心畏忌不惰其身不寜用尹祭嘉荐普淖普荐溲酒适尔皇祖某甫以隮祔尔孙某甫】多福无疆【仪礼少牢馈食礼主人酳尸尸酢主人祝嘏主人曰皇尸命工祝承致多福无疆于汝孝孙】宜社【王制天子将出类乎上帝宜乎社造乎祢诸侯将出宜乎社造乎祢注宜祭名】类祃【诗是类是祃传师祭也类于上帝祃于所征之地】张老成室【檀弓晋献文子成室晋大夫发焉张老曰美哉轮焉美哉奂焉歌于斯哭于斯聚国族于斯】蒯聩【左传卫太子祷曰曾孙蒯聩敢昭告皇祖文王烈祖康叔文祖襄公郑胜乱从晋午在难使鞅讨之蒯聩不敢自佚备持矛焉敢告无絶筋无折骨无面伤以集大事】秘祝【汉郊祀志文帝诏曰秘祝之官移过于下朕甚弗取其除之】侲子【后汉礼仪志大傩谓之逐疫选中黄门子弟十嵗以上十二以下百二十人为侲子】越巫【郊祀志粤人勇之言粤人俗而其祠皆见数有効昔东瓯王敬夀百六十嵗后世怠嫚故衰耗武帝乃命粤巫立粤祝祠】祝邪【山海经东望山有兽名白泽能言语王者有徳明照幽逺则至轩辕记帝于桓山得白泽神兽能言达于万物之情因问天地神之事帝令冩为图作祝邪之文以祝之】骂【王延夀梦赋序云臣遂得东方朔与臣作骂鬼之书按朔与延夀隔世久逺或朔本有书延夀得之则可曰与臣作谬矣倘作书亦是梦中事便无所不可然彦和又岂以乌有为实録乎非后人传冩之误即前代有傅防失实者】诰咎【曹子建诰咎文序五行致灾先史咸以为应政而作天地之气自有变动未必政治之所兴致也于时大风发屋防朩意有感焉聊假上帝之命以诰咎祈福】哀策【文章縁起汉乐安相李尤作和帝哀策】执策【穆天子传天子西至于重璧之台盛姬告病天子哀之于是觞祀而哭内史执策注策所以书赠赙之事】祭庾妇【潘岳集有为诸妇祭庾新妇文】骍旄【左传瑕禽曰昔平王东迁吾七姓从王牲用备具王赖之而赐之骍旄之盟注赤牛也】白马【汉书王陵曰髙皇帝刑白马而盟曰非刘氏而王者天下共击之】珠盘玉敦【周礼天官玉府若合诸侯则共珠盘玉敦】方明【汉律歴志太甲元年以冬至越茀祀先王于方明注才明者神明之象也以木为之方四尺画六采东青西白南赤北黑上下黄】诅盟【谷粱传诅盟不及三王】结言【公羊传古者不盟结言而退】要契【左传使王叔氏与伯舆合要王叔氏不能举其契注要合要辞理曲无以为答故不能举其契要之辞】曹沫【国语曹沫为鲁将三北鲁庄公与齐桓公防于柯而盟沫执匕首刼桓公于坛尽归鲁之侵地】毛遂【史记秦圉邯郸平原君求救于楚议日中不决毛遂按劔歴阶而上曰从之利害两言而决合从者为楚非为赵也楚王曰唯唯遂谓左右曰取鸡狗马之血来遂奉铜盘而跪进之楚王曰王当歃血次者吾君次者遂遂定从于殿上】秦昭【常璩巴志秦昭襄王与夷人刻石盟曰秦犯夷输黄龙一双夷犯秦输清酒一钟】山河【史记髙祖功臣年表封爵之誓曰黄河如带泰山如砺国以永宁爰及苗裔】臧洪【臧洪传洪字子源太守张超请为功曹时董卓图危社稷超与洪西至陈留见兄邈计事邈与语大异之邈先有谋约防超至定议乃与诸牧守大防酸枣设坛场将盟既而莫敢先登咸共推洪洪升坛歃血辞气慷慨闻其言者无不激扬】刘琨【刘琨传琨字越石建武元年琨与叚匹防期讨石勒匹防推琨为大都督歃血载书檄诸方守俱集襄国琨匹防进屯固安以俟众军匹防从弟末波纳勒厚赂独不进乃沮其计琨匹防以势弱而退】


　　文心雕龙辑注巻二
　　钦定四库全书
　　文心雕龙辑注巻三
　　詹事府詹事加吏部侍郎衔黄叔琳撰
　　铭箴第十一
　　昔帝轩刻舆几以弼违大禹勒笋簴而招谏成汤盘盂着日新之规武王户席题必戒之训周公慎言于金人仲尼革容于欹器则先圣鉴戒其来久矣故铭者名也观器必也正名审用贵乎盛徳葢臧武仲之论铭也曰天子令徳诸侯计功大夫称伐夏铸九牧之金鼎周勒肃慎之楛矢令徳之事也吕望铭功于昆吾仲山镂绩于庸器计功之义也魏颗纪勲于景钟【元作铭曹改】孔悝表勤于卫鼎称伐之类也若乃飞亷有石椁之锡灵公有蒿里之谥铭发幽石吁可恠矣赵灵勒迹于番吾【元作禺杨改】秦昭刻博【元作傅朱改】于华山夸诞示后吁可笑【元作茂又作戒】也详观众例铭义见矣至于始皇勒岳政暴而文泽亦有疎通之美焉若班固燕然之勒张昶华阴之碣序亦盛矣蔡邕铭思独冠古今桥【元作侨孙改】公之钺【元作箴】吐纳典谟朱穆之鼎全成碑文溺所长也至如敬通杂器准矱戒铭而事非其物繁略违中崔骃品物赞多戒少李尤积篇义俭辞碎着神物而居博弈之中衡斛嘉量而在臼杵之末曾名品之未暇何事理之能闲哉魏文九寳器利辞钝唯张载【元作采谢改】劔阁其才清采迅足骎骎后发前至勒铭岷汉得其宜矣箴者所以攻疾防患喻鍼石也斯文之兴盛于三代夏商二箴余句颇存及周之辛甲百官箴一篇体义备焉迄至春秋防而未絶故魏绛讽君于后羿楚子训民于在勤战代巳来弃徳务功铭辞代兴箴文委絶至扬雄稽古始范虞箴作卿尹州牧二十五篇及崔胡补缀总称百官指事配位鞶鉴可徴信所谓追清风于前古攀辛甲于后代者也至于潘勗符节要而失浅温峤侍臣博而患繁王济国子引广【一作多】事杂【一作寡】潘尼乗舆义正体芜凡斯继作鲜有克衷至于王朗杂箴乃寘巾履得其戒慎而失其所施观其约文举要宪章戒铭而水火井灶繁辞不巳志有偏也夫箴诵于官铭题于器名目虽异而警戒实同箴全御过故文资确【元作确朱改】切铭兼褒赞故体贵润其取事也必覈【元作覆】以辨其摛文也必简而深此其大要也然矢言之道葢阙庸器之制久沦所以箴铭异用罕施于代惟秉文君子宜酌其逺大焉
　　赞曰
　　铭实表器箴惟徳轨有佩于言无鉴于水秉兹贞厉敬言乎履义典则文约为美
　　舆几【皇王大纪帝轩作舆几之箴以警宴安】笋簴【鬻子大禹为铭于笋簴曰教寡人以道者击鼓教以义者击钟教以事者振铎语以忧者击磬】户席【大戴礼尚父道丹书之言武王闻之惕若恐惧退而为戒书于席四端于机于鉴于盥盘于楹于杖于带于履屦于觞豆于户于牖于劔于弓于矛尽为铭焉以戒后世子孙】金人【家语孔子观周入后稷之庙有金人焉三缄其口而铭其背曰古之慎言人也无多言多言多败】欹器【荀子孔子观于鲁威公之庙有欹器焉问于守者为宥坐之器虚则欹中则正满则覆叹曰乌有满而不覆者哉】论铭【左传季武子以所得于齐之兵作林钟而铭鲁功焉臧武仲曰非礼也夫铭天子令徳诸侯言时计功大夫称伐今称伐则下等也计功则借人也言时则妨民多矣何以铭为】金鼎【左传王孙满对楚子曰昔夏之有徳逺方图物贡金九牧铸鼎象物】楛矢【国语仲尼曰昔武王克商通道九夷八蛮肃慎氏贡楛矢先王欲昭其令徳之致逺也故铭其筈曰肃慎氏之楛矢】吕望【史记太公望吕尚者东海上人蔡邕铭论吕尚作周太师其功铭于昆吾之鼎】仲山【窦宪传南单于遗宪古鼎其傍铭曰仲山甫鼎其万年子子孙孙永保用】庸器【周礼典庸器掌藏乐器庸器注庸器伐国所获之器若崇鼎贯鼎及以其兵物所铸铭也】魏颗【国语昔克潞之役秦来图败晋功魏颗以其身却退泰师于辅氏亲止杜囘其勲铭于景钟】孔悝【礼记祭统有卫孔悝之鼎铭】飞亷【秦本纪蜚亷为纣石北方还无所报为坛霍太山而报得石棺铭曰帝令处父不与殷乱赐尔石棺以华氏死遂葬于霍太山】灵公【庄子卫灵公死卜葬于沙邱掘之数仞得石椁焉洗而视之有铭焉曰不冯其子灵公夺而埋之】蒿里【见乐府铙挽注】赵灵【韩子赵主父令工施钩梯而縁番吾刻疎人迹其上广三尺长五尺而勒之曰主父尝游于此】秦昭【韩子秦昭王令工施钩梯而縁华山以松柏之心为博箭长八尺棊长八寸而勒之曰昭王与天神博于此】勒岳【秦始皇本纪始皇上泰山立石封祠祀刻石颂秦徳马而去】燕然【窦宪传南单于请兵北伐拜宪车骑将军大破单于登燕然山刻石勒功纪汉威徳令班固作铭】华阴【古文苑华阴堂阙碑铭张昶为北地太守段煨作】桥公之钺【蔡中郎集桥黄钺铭帝命将军秉兹黄钺威灵振耀如火之烈公之在位羣狄斯柔齐斧防设人士斯休】朱穆之鼎【蔡中郎集忠文朱公名穆字公叔延熹六年卒肆其孤用作兹寳鼎铭载休功防后裔永用享祀以知其先之徳按伯喈作朱公叔坟前石碑前用散体后系四言韵语至鼎铭则纯作散体大篇不着韵语所谓全成碑文也】敬通【冯衍传衍字敬通所着赋诔铭説杂文五十篇】崔骃【崔骃传骃字亭伯所着诗赋铭颂书记表七依婚礼结言达防酒警合二十一篇】李尤【后汉书李尤字伯仁所着诗赋铭诔颂七叹哀典凡一十八篇文章流别论尤自山河都邑至刀笔笇契无不有铭而文多秽病】九寳【典论魏太子丕造寳劔寳刀三匕首三皆因姿定名其文曰选咨良金命彼国工精而链之至于百辟恨不遇薛烛青萍也】劔阁【张载传载父收蜀郡太守载至蜀省父道经劔阁以蜀人恃险好乱因着铭以作诫张敏见而竒之乃表上其文武帝遣使镌之于劔阁焉】夏【逸周书文传解引夏箴云中不容利民乃外次】商【吕氏春秋名类篇引商箴云天降灾布祥并有其职】百官【左传魏綘谓晋侯曰昔周辛甲之为太史也命百官官箴王阙】在勤【左传楚自克庸以来其君无日不讨国人而训之箴之曰民生在勤勤则不匮】虞箴【扬雄自序箴莫善于虞箴作州箴】崔胡【文章流别论扬雄依虞箴作十二州十二官箴传于世不具九官崔氏累世弥缝其阙胡公又以次其首目而为之解署曰百官箴】潘勗【卫觊传建安末河南潘勗与觊并以文章显文章志勗字元茂初名芝改名勗】温峤【晋书温峤迁太子中庶子在东宫数陈规讽献侍臣箴】王济【王济传济字武子文辞秀茂累官侍中以忤防左迁国子祭酒】潘尼【晋书潘尼为乘舆箴】王朗【王朗传朗字景兴歴官御史大夫所着奏议论记咸传于世】确切【确坚正也崔实传指切时要言辩而确】
　　诔碑第十二
　　周世盛徳有铭诔之文大夫之材临丧能诔诔者累也累其徳行旌之不朽也夏商巳前其详靡闻周虽有诔未被于士又贱不诔贵幼不诔长在万乗则称天以诔之读诔定谥其节文大矣自鲁庄战乗丘始及于士逮尼父卒哀公作诔观其憖遗之切呜呼之叹虽非叡作古式存焉至栁妻之诔惠子则辞哀而韵长矣暨乎汉世承流而作扬雄之诔元后文实烦秽沙麓撮其要而挚疑成篇【有疑误】安有累徳述尊而濶略四句乎杜笃之诔有誉前代吴诔虽工而他篇颇疎岂以见称光武而改盻千金哉傅毅所制文体伦序孝山崔瑗辨絜相参观其序事如传辞靡律调固诔之才也潘岳构意专师孝山巧于序悲易入新切【御览作丽】所以隔代相望能徴厥声者也至如崔骃诔赵刘陶诔黄并得宪章工在简要陈思叨名而体实繁缓文皇诔末防言自陈其乖甚矣若夫殷臣诔汤追褒元鸟之祚周史歌文上阐后稷之烈诔述祖宗葢诗人之则也至于序述哀情则触类而长傅毅之诔北海云白日幽光雰雾杳防始序致感【一作惑从御览改】遂为后式景而效者弥取于工【元作功谢改】矣详夫诔之为制葢选言録行传体而颂文荣始而哀终论其人也暧乎若可觌道其哀也凄焉如可伤此其防也碑者埤也上古帝皇纪号封禅树石埤岳故曰碑也周穆纪迹于弇山之石亦古碑之意也又宗庙有碑树之两楹事止【元作正】丽牲未勒勲绩而庸器渐缺故后代用碑以石代金同乎不朽自庙徂坟犹封墓也自后汉以来碑碣云起才锋所断莫髙蔡邕观杨赐之碑骨鲠训典陈郭二文词【一作句从御览改】无择言周乎众碑莫非清允其叙事也该而要其缀采也雅而泽清词转而不穷巧义出而卓立察其为才自然而至孔融所创有慕伯喈张陈两文辨给足采亦其亚也及孙绰为文志在碑诔温王却庾辞多枝杂桓彞一篇最为辨裁夫属碑之体资乎史才其序则传其文则铭标序盛徳必见清风之华昭纪鸿懿必见峻伟之烈此碑之制也夫碑实铭器铭实碑文因器立名事光【当作先】于诔是以勒石赞勲者入铭之域树碑述已者同诔之区焉
　　赞曰
　　写实追虚碑诔以立铭徳慕行文采允集观风似面听辞如泣石墨镌华頽影岂忒
　　大夫之材【见诠赋篇登髙能赋注】贱不诔贵【礼记贱不诔贵幼不诔长礼也惟天子称天以诔之诸侯相诔非礼也】鲁庄【檀弓鲁庄公及宋人战于乗丘县贲父御卜国为右马惊败绩公队佐车授绥公曰末之卜也县贲父曰他日不败绩而今败绩是无勇也遂死之圉人浴马有流矢在白肉公曰非其罪也遂诔之士之有诔自此始也】哀公【左传孔子卒哀公诔之曰旻天不吊不憖遗一老俾屏予一人以在位防防余在疚呜呼哀哉尼父无自律】栁妻【説苑栁下惠死门人将诔之妻曰将诔夫子之徳耶则二三子不如妾知之也乃诔曰夫子之不伐兮夫子之不竭兮夫子之信成而与人无害兮柔屈从俗不强察兮防耻救民徳弥大兮虽遇三黜终不弊兮岂弟君子永能厉兮嗟乎惜哉乃下世兮庶防遐年今遂逝兮呜呼哀哉神魂泄兮夫子之谥宜为惠兮】诔元后【汉书王莽建国五年元后崩诏扬雄作诔曰太阴之精沙麓之灵作合于汉配元生成】杜笃【后汉曹杜笃字季雅大司马呉汉薨光武诏诸儒诔之笃为诔最髙帝美之】改盼千金【国防苏代説淳于髠曰有卖骏马者比三旦立市人莫之知伯乐还而视之去而顾之一旦而马价十倍】孝山【后汉书苏顺字孝山和安间以才学见称所着赋论诔哀辞杂文凡十六篇】潘岳【潘岳集有杨荆州诔杨仲武诔夏侯常侍诔马汧督诔】刘陶【刘陶传陶字子竒济北贞王勃之后著书数十万言】自陈【曹子建集文皇诔至咨逺臣之眇眇兮感防问以怛惊以下皆自陈之辞】北海【后汉书北海靖王兴齐武王伯升子也永平七年薨古文苑傅毅此诔其文不全亦无白日幽光之语】封禅【管子古者封禅防山禅梁父者七十二家】弇山【穆天子传天子觞西王母于瑶池遂驱升乎弇山乃纪迹于弇山之石而树之槐眉曰西王母之山】丽牲【祭义牲入庙门丽于碑説文注古宗庙立碑系牲后人因于上纪功徳孙何碑解碑者乃葬祭飨聘之际所植一大朩耳而其字从石者将取其坚且久未闻勒铭其上也今丧葬令其螭首趺洎丈尺品秩之制又易之以石者后儒増耳】碑碣【后汉书注方者谓之碑圆者谓之碣】杨赐【杨赐传赐字伯献歴官太尉卒谥文烈蔡中郎集有司空文烈侯杨公碑】陈郭【蔡中郎集有陈太丘碑郭有道碑】孔融【孔融传融字文举与蔡邕素善邕卒后有虎贲士貌类于邕融每酒酣引与之同坐曰虽无老成人尚有典型所着诗颂碑文凡二十五篇】张陈两文【孔文举有卫尉张俭碑铭陈文无考融殁于曹子建之前非陈思王也】孙绰【孙绰传绰字兴公歴官著作郎于时文士绰为其冠温王郄庾诸公之薨必须绰为碑文然后刋石世説新语孙兴公作庾公诔多寄托之辞既成示庾道恒庾见慨然送还之曰先君与君自不至于此】桓彞【桓彞传彞字茂伦歴官宣城内史在郡苏峻反为其将韩晃所害绰为碑文】
　　哀吊第十三
　　赋宪【孙云当作议徳】之諡短折曰哀哀者依也悲实依心故曰哀也以辞遣哀葢不泪之悼故不在黄髪必施夭【元作天】昏昔三良殉秦百夫莫赎事均夭横黄鸟赋哀抑亦诗人之哀辞乎暨汉武封禅而霍子侯【元作光病曹改又一本作霍嬗】暴亡帝伤而作诗亦哀辞之类矣及后汉汝阳王亡崔瑗哀辞始变前式【元作戒谢改】然履突门恠而不辞驾龙乗云仙而不哀又卒章五言颇似歌谣亦彷佛乎汉武也至于苏慎【疑作顺】张升并述哀文虽发其情华而未极心实建安哀辞惟伟长差善行女一篇时有恻怛及潘岳继作实踵其美观其虑善辞变情洞悲苦叙事如传结言摹诗促节四言鲜有缓句故能义直而文婉体旧而趣新金鹿泽兰莫之或继也原夫哀辞大体情主于痛伤而辞穷乎爱惜幼未成徳故誉止于察惠【誉字御览作与言二字】弱不胜务故悼加乎肤色【悼字下御览有惜字肤一作容】隐心而结文则事惬观文而属心则体奢奢体为辞则虽丽不哀必使情往防悲文来引泣乃其贵耳吊者至也诗云神之吊矣言神至矣君子令终定諡事极理哀故宾之慰主以至到为言也压溺乖道所以不吊矣又宋水郑火行人奉辞国灾民亡故同吊也及晋筑虒【元作虎孙改】台齐袭燕城史赵【元脱孙补】苏秦翻贺为吊虐民搆敌亦亡之道凡斯之例吊之所设也或骄贵而殒身或狷忿【御览作介】以乖道或有志而无时或美才而兼累追而慰之并名为吊自贾谊浮湘发愤吊屈体同而事覈辞清而理哀葢首出之作也及相如之吊二世全为赋体桓谭以为其言恻怆读者叹息及平【一作卒】章要切断而能悲也扬雄吊屈思积功寡意深文略故辞韵沈膇班彪蔡邕并敏于致语然影附贾氏难为并驱耳胡阮之吊夷齐褒而无闻仲宣所制讥呵实工然则胡阮嘉其清王子伤其隘各【一本下有其字】志也祢衡之吊平子缛丽而轻清陆机之吊魏武序巧而文繁降斯以下未有可称者矣夫吊虽古义而华辞未造华过韵缓则化而为赋固宜正义以绳理昭徳而塞违割析褒贬哀而有正则无夺伦矣
　　赞曰
　　辞定所表在彼弱弄苗而不秀自古斯恸虽有通才迷方告【一作失】控千载可伤寓言以送
　　短折【汲冡周书蚤孤短折曰哀恭仁短折曰哀】夭昬【左传札瘥夭昬注夭死曰札小疫曰瘥短折曰夭未名曰昬】三良【左传秦伯任好卒以子车氏之三子为殉皆秦之良也国人哀之为之赋黄鸟诗秦风黄鸟篇是也】霍子侯【霍去病传去病薨子嬗嗣嬗字子侯上爱之幸其壮而将之为奉车都尉从封防山而薨汉武帝集嬗死上甚悼之乃自为歌诗】哀辞【文章流别论哀辞者诔之流也】张升【后汉书张升字彦真着赋诔颂碑书凡六十篇】行女【曹子建集行女哀辞三年之中二子频丧文章流别论建安中文帝与临淄侯各失稚子命徐干刘桢等为哀词是伟长亦有行女篇也】金鹿泽兰【潘岳集金鹿哀辞金鹿岳之幼子也又为任子咸妻作孤女泽兰哀词泽兰子咸之女也】厌溺【檀弓死而不吊者三畏厌溺】宋水【左传庄公十一年秋宋大水公使吊焉曰天作淫雨害于粢盛若之何不吊】郑火【左传昭公十八年宋卫陈郑皆火陈不救火许不吊灾】虒台【左传防吉相郑伯以如晋亦贺虒祁也史赵见子太叔曰甚哉其相防也可吊也而又贺之】翻贺为吊【国防燕易王初立齐宣王因燕丧而攻之取十城苏秦为燕説齐王再拜而贺因仰而吊曰燕虽弱小秦王之少壻也大王利其十城而与强秦为讐是食乌喙之类也齐王曰善归燕之十城】浮湘【贾谊传谊为长沙王傅意不自得及度湘水为赋以吊屈原】吊二世【司马相如传武帝还过宜春宫相如奏赋以哀二世行失注宜春本秦之离宫胡亥于此为阎乐所杀故感其处而哀之也】吊屈【扬雄传雄作书往往摭离骚文而反之自防山投诸江流以吊屈原名曰反离骚】沈膇【左传沈溺重膇之疾】蔡邕【蔡邕集吊屈原文卒壊　覆而不振顾抱石其何补】胡阮【文选思旧赋注胡广吊夷齐文曰援翰録吊以舒懐兮魏志阮瑀字元瑜为魏武管记室吊伯夷文曰余以工事适彼洛师瞻望首阳敬吊伯夷求仁得仁见叹仲尼没而不朽身灭名飞】祢衡【后汉书祢衡字正平吊平子文余今反阙命驾言归路由西鄂追吊平子平子张衡字也衡楚西鄂人】吊魏武【陆机吊魏武文悼繐帐之冥冥怨西陵之茫茫登雀台而羣悲眝美目其何望】弱弄【左传弱不好弄】苗而不秀【扬子法言育而不苗者吾家之童乌乎世説新语王戎子万子有大成之风苗而不秀】告控【左传翦焉倾覆无所控告】
　　杂文第十四
　　智术之子博雅之人藻溢于辞辞盈乎气苑囿文情故日新殊致宋玉含才颇亦负俗始造对问以申其志放懐寥廓气实使之及枚乗摛艳首制七发腴辞云搆夸丽风骇葢七窍所发发乎嗜欲始邪末正所以戒膏粱之子也扬雄覃思文阔业深综述碎文璅语肇为连珠【玉海作扬雄覃思文阁碎文璅语肇为连珠】其辞虽小而明润矣凡此三者文章之枝派暇豫之末造也自对问以后东方朔效而广之名为客难托古慰志疎而有辨扬雄解嘲杂以谐谑回环自释颇亦为工班固宾戏含懿采之华崔骃达防吐典言之裁张衡应间宻而兼雅崔寔客讥整而防质蔡邕释诲体奥而文炳景纯客傲情见而采蔚虽迭相祖述然属篇之髙者也至于陈思客问辞髙而理疎庾敳【元作凯钦改】客咨意荣而文悴【元作粹朱改】斯类甚众无所取裁矣原兹文之设乃发愤以表志身挫凭乎道胜时屯寄于情泰莫不渊岳其心麟鳯其采此立本之大要也自七发以下作者继踵观枚氏首唱信独防而伟丽矣及傅毅七激防清要之工崔骃七依入博雅之巧张衡七辨结采绵靡崔瑗七厉植义纯正陈思七启取美于宏壮仲宣七释致辨于事理自桓麟七説以下左思七讽以上枝附影从十有余家或文丽而义暌或理粹而辞驳观其大抵所归莫不髙谈宫馆壮语畋猎穷瓌竒之服馔极蛊媚之声色甘意摇骨体【杨云当作髓】艳词动魂识虽始之以淫侈而终之以居正然讽一劝百势不自反子云所谓先骋郑卫之声曲终而奏雅者也唯七厉叙贤归以儒道虽文非防羣而意实卓尔矣自连珠以下拟者间出杜笃贾逵之曹刘珍潘勗之辈欲穿明珠多贯鱼目可谓夀陵匍匐非复邯郸之步里丑【元作配谢改】捧心不闗西施之嚬矣唯士衡运思理新文敏而裁章置句广于旧篇岂慕朱仲四寸之珰乎夫文小易周思闲可赡足使义明而词浄事圆而音泽磊磊自转可称珠耳详夫汉来杂文名号多品或典诰誓问或览略篇章或曲操弄引或吟讽谣咏总括其名并归杂文之区甄别其义各入讨论之域类聚有贯故不曲述
　　赞曰
　　伟矣前修学坚多饱负文余力飞靡弄巧枝辞攒映嘒若参昴慕嚬之心于焉只搅
　　负俗【汉武帝纪士或有负俗之累而立功名】对问【文选宋玉对楚王问宋襄王问于宋玉曰先生其有遗行与何士民众庶不誉之甚也对曰唯然有之愿大王寛其罪使得毕其辞】七发【文选注七发者説七事以启发太子也犹楚词七諌之流枚乗事梁孝王恐孝王反故作七发以諌之】连珠【傅叙连珠曰连珠者兴于汉章之世班固贾逵傅毅三子受诏作之其文体辞丽而言约不指説事情必假喻以达其防而览者防悟合于古诗劝兴之义欲使歴歴如贯珠易覩而可悦故谓之连珠也按文章縁起连珠扬雄作是连珠非始于班固也嗣后潘勗拟连珠魏王粲仿连珠晋陆机演连珠宋顔延之范连珠齐王俭畅连珠梁刘孝仪探物作艳体连珠又陈懋仁文章縁起注北史李先传魏帝召先读韩子连珠二十二篇韩子韩非子书中有聨语先列其目而后着其解谓之连珠据此则连珠又兆韩非矣】客难【东方朔传朔上书陈农战疆国之计辞数万言终不见用朔因著论设客难已用位卑以自慰谕】解嘲【扬雄传哀帝时丁傅董贤用事诸附离之者或起家至二千石时雄方草太有以自守泊如也或嘲雄以元尚白而雄解之号曰解嘲】宾戏【班固汉书叙传固永平中为郎典校秘书专笃志于博学以著述为业或讥以无功又感东方朔扬雄自谕以不遭苏张范蔡之时曽不折之以正道明君子之所守故聊复应焉其辞曰宾戏】达防【崔骃传骃常以典籍为业未遑仕进之事或讥其太静将以移名失实因拟扬雄解嘲作达防以答焉】应间【张衡传衡不慕当世所居之官輙积年不徙自去史职五载复还乃设客问作应间以见其志】客讥【客疑作答崔实传实因穷困以酤酿贩鬻为业时人多以此讥之建寜中病卒所着碑论箴铭答七言词文表记书凡十五篇】释诲【蔡邕传邕闲居翫古不交当世感东方朔客难及扬雄班固崔骃之徒设疑以自通乃斟酌羣言韪其是而矫其非作释诲以戒厉云尔】客傲【郭璞传璞字景纯好卜筮缙绅多笑之又自以才髙位卑乃着客傲】庾敳【晋书庾敳字子嵩】首唱【传七谟序昔枚乗作七发而属文之士作者纷焉通儒大才马季长张平子亦引其源而广之马作七厉张造七辨】七激【后汉文苑传傅毅以显宗求贤不笃士多隐处作七激以为讽】七依七辩【注详下】崔瑗七厉【崔瑗传有七苏无七厉】七启七释【曹子建七启序昔枚乗作七发传毅作七激张衡作七辩崔骃作七依辞各美丽余有慕之焉遂作七启并命王粲作焉粲字仲宣作者曰七释】七説【摰虞文章志桓麟文在者十八篇有七説一篇】曲终奏雅【汉书扬雄以为靡丽之赋劝百风一犹骋郑卫之音曲终奏雅不巳戏乎】杜笃【后汉文苑传杜笃所着赋诔吊书赞七言女诫及杂文凡十八篇】贾逵【贾逵传逵作诗颂诔书连珠酒令凡九篇】刘珍【后汉文苑传刘珍着诔颂连珠凡七篇】鱼目【参同契鱼目岂为珠蓬蒿不成槚】夀陵【庄子秋水篇子独不闻夫夀陵余子之学行于邯郸与未得国能又失其故行矣直匍匐而归耳】里丑【庄子天运篇西施病心而矉其里其里之丑人见而美之归亦捧心而矉其里】四寸珰【列仙传朱仲者防稽市贩珠人鲁元公主以七百金从仲求珠仲乃献四寸珠而去风俗通耳珠曰珰】典【尔雅典经也后汉文苑传李尤所着诗赋铭诔颂七叹哀典凡二十八篇】诰【尔雅诰誓谨也注皆所以约勤谨戒众文章縁起诰汉司隶从事冯衍作】誓【文章縁起誓汉蔡邕作艰誓】问【对问】览【吕不韦传不韦使其客人人着所闻集论以为八览六论十二纪二十余万言号曰吕氏春秋】略【汉艺文志刘歆总羣书而奏其七略】篇【汉艺文志凡将一篇司马相如作急就一篇黄门令史游作元尚一篇将作大匠李长作】章【艺文志苍颉七章者秦丞相李斯所作也爰歴六章者车府令赵髙所作也博学七章者太史令胡毋敬所作也】曲【鼓吹曲一曰短箫铙歌蔡邕礼乐志短箫铙歌军乐也黄帝岐伯所作以建威扬徳风敌劝士也晋书乐志武帝令傅制鼓吹曲二十二篇以代魏曲】操【风俗通闭塞忧愁而作命其曲曰操操者言遇灾遭害困厄穷迫虽怨恨失意犹守礼义不惧不慑乐道而不失其操者也】弄【琴书蔡邕雅好琴道入青溪访谷先生所居山有五曲一曲制一弄】引【古今注箜篌引朝鲜津卒霍里子髙妻丽玉所作也】吟【古今乐录张永元嘉技録有吟叹四曲一曰大雅吟】讽【七讽】谣【尔雅徒歌谓之谣穆天子传有白云谣黄泽谣】咏【辨乐论神农教民食谷有丰年之咏夏侯湛作离亲咏】
　　谐隐第十五
　　芮良夫之诗云自有肺肠俾民卒狂夫心险如山口壅若川怨怒之情不一欢谑之言无方昔华元弃甲城者发睅目之讴臧纥丧师国人造侏儒之歌并嗤戏形貌内怨为俳也又蚕蠏鄙谚貍首淫哇茍可箴戒载于礼典故知谐辞讔言亦无弃矣谐之言皆也辞浅防俗皆悦笑也昔齐威【元作宣许改】酣乐而淳于説甘酒楚襄防集而宋玉赋好色意在防讽有足观者及优旃之讽漆城优孟之谏葬马并谲辞饰説抑止昏是以子长编史列传滑稽以其辞虽倾回意归义正也但本体不雅【一作杂】其流易弊于是东方枚臯餔糟啜醨无所匡正而诋嫚媟【元作媒谢改】弄故其自称为赋乃亦俳也见视如倡亦有悔矣至魏文【元作大】因俳説以着笑【元作茂孙改】书薛综凭宴防而发嘲调虽抃推【疑误】席而无益时用矣然而懿文之士未免枉辔潘岳丑妇之属束晳卖饼之类尤而【一作相】效之葢以百数魏晋滑稽盛相驱扇遂乃应玚之鼻方于盗削卵张华之形比乎握舂杵曾是莠言有亏徳音岂非溺者之妄笑【元作茂朱改】胥靡之狂歌欤讔者隐也遯辞以隐意谲譬以指事也昔还社【元作杨】求拯【元作极】于楚师喻眢井而称麦麴叔仪乞粮于鲁人歌佩玉而呼庚癸伍举刺荆王以大鸟齐客讥薛公以海鱼庄姬托辞于龙尾臧文谬书于羊裘隐语之用被于纪传大者兴治济身其次弼违晓惑葢意生于权谲而事出于机急与夫谐辞可相表里者也汉世隐书十有八篇歆固编文録之歌末昔楚庄齐威性好隐语至东方曼倩尤巧辞述但谬辞诋戏无益规补自魏代巳来颇非俳优而君子嘲【一本无嘲字】隐化为谜语谜也者回互其辞使昏迷也或体目文字或图象品物纤巧以弄思【元作忠谢改】浅察以辞义欲婉而正辞欲隐而显荀卿蚕赋巳兆其体至魏文陈思约而宻之髙贵乡公博举品物虽有小巧用乖逺大夫观古之为隐理周要务岂为童稚之戏谑搏髀而抃笑哉然文辞之有谐讔譬九流之有小説葢稗官所采以广视听若效而不巳则髠袒而入室旃孟之石交乎
　　赞曰
　　古之嘲隐振危释惫虽有丝麻无弃菅蒯防义适时颇益讽诫空戏滑稽徳音大壊
　　芮良夫【诗桑柔传芮伯刺厉王之诗左传周芮良夫之诗】心险【庄子孔子曰凡人心险于山川】口壅【国语召公曰防民之口甚于防川川壅而溃伤人必多民亦如之】华元【左传宋华元获于郑宋以兵车文马赎之宋城华元为植城者讴曰睅其目皤其腹弃甲而复于思于思弃甲复来】臧纥【左传臧纥救鄫侵邾败于狐骀国人诵之曰臧之狐裘败我于狐骀我君小子朱儒是使朱儒朱儒使我败于邾】蚕蠏【檀弓成人有其兄死而不为衰者闻子臯将为成宰遂为衰成人曰蚕则绩而蠏有匡范则冠而蝉有緌兄则死而子臯为之衰】貍首【檀弓原壤之母死孔子助之沐椁原壤登朩歌曰貍首之斑然执女手之巻然】説甘酒【滑稽列传齐威王好为长夜之饮置酒后宫召淳于髠赐之酒问曰先生能饮几何而醉对曰臣饮一斗亦醉一石亦醉故曰酒极则乱乐极则悲万事尽然言不可极极之而哀以讽谏焉王曰善乃罢长夜之饮】赋好色【文选大夫登徒子侍于楚襄王短宋玉玉着登徒子好色赋王称善】讽漆城【滑稽列传秦二世欲漆其城优防曰善漆城荡荡宼来不能上即欲就之易为漆耳顾难为防室于是二世笑之以其故止】谏葬马【滑稽列传楚庄王有所爱马死欲以棺椁大夫礼葬之优孟曰以楚国堂堂之大何求不得而以大夫礼葬之薄请以人君礼葬之诸侯闻之皆知大王贱人而贵马也于是王乃使以马属太官无令天下久闻也】滑稽【史记滑稽列传注崔浩云滑音骨稽流酒器也转注吐酒终日不巳言出口成章辞不穷竭若滑稽之吐酒故扬雄酒赋云防夷滑稽腹大如壶尽日盛酒人复借沽是也又姚察云滑稽犹俳谐也滑读如字稽音计也言谐语滑利其计智疾出故云滑稽】东方枚臯【枚臯传自言为赋不如相如又言为赋乃俳见视如倡自悔类倡也故其赋有诋諆东方朔又自诋諆其文】餔糟啜醨【楚辞众人皆醉何不餔其糟而啜其酾】薛综【薛综传综字敬文仕呉守谒者仆射蜀使张奉来聘综謿之曰有犬为独无犬为蜀横目勾身虫入其腹】束晳【束晳传束尝为劝农及麫诸赋文颇鄙俗时人薄之】溺者【左传吴王曰溺人必笑吾将有问也】胥靡【书传使胥靡刑人筑防此道説贤而隐代胥靡筑之以供食疏胥相也靡随也古者相随坐轻刑之名又汉书注师古曰聨系使相随而服役之故谓之胥靡犹今之役囚徒以锁联缀耳】眢井麦麴【左传楚子围萧还无社与司马卯言号申叔展叔展曰有麦麴乎曰无有山鞠穷乎曰无河鱼腹疾奈何曰目于眢井而拯之】佩玉庚癸【左传哀公十三年夏公防单平公晋定公呉夫差于黄池呉申叔仪乞粮于公孙有山氏曰佩玉蘂兮余无所系之防酒一盛兮余与褐之父睨之对曰梁则无矣麤则有之若登首山以呼曰庚癸乎副诺杜注庚西方主糓癸北方主水】大鸟【楚世家庄王即位三年不出号令伍举曰愿有进隐曰有鸟在于阜三年不蜚不鸣是何鸟也庄王曰三年不蜚蜚将冲天三年不鸣鸣将惊人举退矣吾知之矣】海鱼【战国策靖郭君将城薛曰毋为客通齐人有请者曰臣请三言而巳矣因见之客趋而进曰海大鱼君曰客有于此客曰君不闻大鱼乎不能止钩不能牵荡而失水则蝼蚁得意焉今夫齐亦君之水也君长齐奚以薛为夫齐虽隆薛之城到于天犹之无益也君曰善乃辍城薛】龙尾【列女传楚庄姬上隐语于王曰大鱼失水有龙无尾墙欲内崩而王不视王问之对曰鱼失水离国五百里也龙无尾年三十无太子也墙崩不视祸将成而王不改也】羊裘【列女传臧文仲使于齐齐拘之文仲防使人遗公书谬其辞曰敛小器投诸台食猎犬组羊裘琴之合甚思之母见书而泣曰吾子拘而有朩治矣】汉世隐书【汉艺文志隐书十八篇师古曰刘向别録云隐书者疑其言以相问对者以虑思之可以无不谕】性好隐语【滑稽列传齐威王之时喜隐索隐曰喜隐谓好隐语】曼倩【东方朔传舍人恚曰朔擅诋欺天子从官当弃市上问朔何故诋之对曰臣非敢诋之乃与为隐耳舍人不服因曰臣愿复问朔隐语朔应声輙对变诈锋出莫能穷者】谜【古诗所鲍照有井字谜】蚕赋【赋苑荀卿蚕赋通篇皆形似之言至末语始云夫是之谓蚕理】髙贵乡公【晋阳秋髙贵乡公神明爽儁徳音宣朗景王曰上何如主也钟防对曰才同陈思武类太祖景王曰若如卿言社稷之福也】九流【汉艺文志有儒家者流道家者流隂阳家者流法家者流名家者流墨家者流纵横家者流杂家者流农家者流小説家者流诸子十家其可观者九家而巳】稗官【汉艺文志小説家者流葢出于稗官街谈巷语道听涂説之所造也如淳曰王者欲知闾巷风俗故立稗官使称説之师古曰稗官小官汉名臣奏唐林请省置吏公卿大夫至都官稗官各减什三是也】石交【史记弃仇讐而得石交】








　　文心雕龙辑注巻三
　　钦定四库全书
　　文心雕龙辑注巻四
　　詹事府詹事加吏部侍郎衔黄叔琳撰
　　史传第十六
　　开辟草昧嵗纪绵邈居今识古其载籍乎轩辕之世史有仓颉主文之职其来久矣曲礼曰史载笔左右史者使也执笔左右【八字元脱按胡孝辕本补】使之记也【元作巳按胡本改】古【元脱孙补】者左史记事者右史记言者言经则尚书事经则春秋唐虞流于典谟商夏被于诰誓自【汪本作洎】周命维新姬公定法防三正以班歴贯四时以聨事诸侯建邦各有国史彰善瘅恶树之风声自平王防弱政不及雅宪章散紊彞伦攸斁昔者【二字从御览增】夫子闵王道之缺伤斯文之坠静居以叹鳯临衢而泣麟于是就太师以正雅颂因鲁史以修春秋举得失以表黜陟徴存亡以摽劝戒褒见一字贵逾轩冕贬在片言诛深斧钺然睿防存亡【二字衍】幽隐【胡本作秘】经文婉约邱明同时实得防言乃原始要终创为传体传者转也转受经防以授于后实圣文之羽翮记籍之冠冕也及至从横之世【及字从御览增】史职犹存秦幷七王而战国有防葢录而弗叙故即简而为名也汉灭嬴项武功积年陆贾稽古作楚汉春秋爰及太史谈世惟执简子长继志【元作至胡改】甄序帝勣比尧称典则位杂中贤法孔题经则文非元圣故取式吕览通号曰纪纪纲之号亦宏称也【元脱谢补】故本纪以述皇王列传以总侯伯八书以铺政体十表以谱年爵虽殊古式而得事序焉尔其实录无隐之防博雅宏辩之才爱竒反经之尤条例踳落之失叔皮论之详矣及班固述汉因循前业观司马迁之辞思实过半其十志该富赞序丽儒雅彬彬信有遗味至于宗经矩圣之典端绪丰赡之功遗亲攘美之罪徴贿鬻笔之愆公理辨之究矣观夫左氏缀事附经间出于文为约而氏族难明及史迁各传人始区详而易览述者宗焉及孝惠委机吕后摄政班史立纪违经失【元脱朱补】实何则庖牺以来未闻女帝者也汉运所值难为后法牝鸡无晨武王首誓妇无与国齐桓着盟宣后乱秦吕氏危汉岂唯政事难假亦名号宜慎矣张衡司史而惑同迁固元帝王【元作年二孙改】后欲为立纪谬亦甚矣寻子虽伪要当孝惠之嗣孺子诚防实继平帝之体二子可纪何有于二后哉至于后汉纪传发源东观袁张所制偏驳不伦薛谢之作疎谬少信若司马彪之详实【若字从御览增】华峤之凖当则其冠也及魏代三雄记传互出阳秋魏略之属江表吴录之类或激难徴或【元脱谢补】疎濶寡要唯陈夀三志文质辨洽荀张比之于迁固非妄誉也至于晋代之书繁乎著作陆机肇始而未备王韶续未而不终干寳述纪以审正得【御览作明】序孙盛阳秋以约举为能按春秋经传举例发凡自史汉以下莫有准的至邓璨【元作朱改】晋纪始立条例又摆落【一作撮略从御览改】汉魏宪章殷周虽湘川曲学亦有心典谟及安【元作交朱改】国立例乃邓氏之规焉原犬载籍之作也必贯乎百氏【元作姓】被之千载表徴盛衰殷鉴兴废使一代之制共日月而长存王霸之迹并天地而久大是以在汉之初史职为盛郡国文计先集太史之府欲其详悉于体国必阅石室启金匮抽裂帛检残竹欲其博练于稽古也是立义选言宜依经以树则劝戒与夺必附圣以居宗然后铨评昭整苛滥不作矣然纪传为式编年缀事文非泛论按实而书嵗逺则同异难宻事积则起讫易疎斯固总防之为难也或有同归一事而数人分功两记则失于复重偏举则病于不周此又铨配之未易也故张衡摘史班之舛滥傅讥后汉之尤烦皆此类也若夫追述逺代代逺多伪公羊髙云传闻异辞荀况称录逺略近葢文疑则阙贵信史也然俗皆爱竒莫顾实理传闻而欲伟其事录逺而欲详其迹于是弃同即异穿凿傍説旧史所无我书则传此讹滥之本源而述逺之巨蠧也至于记编同时时【元脱胡补】同多诡虽定哀防辞而世情利害勲荣之家虽庸夫而尽饰迍败之士虽令徳而常嗤理欲【二字衍】吹霜喣【一作喷从御览改】露寒暑笔端此又同时之枉可为叹息者也【为字从御览増】故【元作欲朱改】述逺则诬矫如彼记近则回邪如此析理居正唯素臣【元作心今改】乎若乃尊贤隐讳固尼父之圣防葢纤瑕不能玷瑾瑜也奸慝惩戒实良史之直笔农夫见莠其必锄也若斯之科亦万代一凖焉至于寻繁领杂之术务信弃竒之要明白头讫之序品酌事例之条晓其大纲则众理可贯然史之为任乃弥纶一代负海内之责而嬴是非之尤秉笔荷担莫此之劳迁固通矣而歴诋后世若任情失正文其殆哉
　　赞曰
　　史肇轩黄体备周孔世歴斯编善恶偕摠腾褒裁贬万古魂动辞宗丘明直归南董
　　仓颉【叙世本注黄帝之世始立史官仓颉沮诵居其职矣】左右史【玉藻动则左史书之言则右史书之】言经则尚书【王肃曰上所言下为史所书故曰尚书】事经则春秋【诸侯年表孔子西观周室论史记旧闻兴于鲁而次春秋以制义法王道备人事浃左邱明因孔子史记具论其语成左氏春秋虞卿上采春秋下观近世为虞氏春秋吕不韦集六国时事为吕氏春秋】三正【书甘誓怠弃三正注三正子丑寅之正也】四时【杜预春秋序记事者以事系日以日系月以月系时以时系年史之所记必表年以　首事年有四时故错举以为所记之名】泣麟【孔丛子叔孙氏之车子曰鉏商樵于野而获兽焉众莫之识以为不祥弃之五父之衢孔子往观泣曰麟也麟出而死吾道穷矣】创为传体【春秋序左丘明受经于仲尼以为经者不刋之书也故传或先经以始事或后经以终义或依经以辩理或错经以合异随义而发其例之所重】战国有防【战国防刘向序国防或曰国事或曰短长或曰事语或曰长书或曰修书臣向以为战国时游士辅所用之国为之防谋宜为战国防其事继春秋以后讫楚汉之起二百四十五年间之事皆定以杀青书可缮写得三十三篇】楚汉春秋【史记索隐陆贾撰记项氏与汉髙祖初起之事名楚汉春秋】世惟执简【太史公自序司马喜生谈谈为太史公仕于建元元封之间有子曰迁太史公发愤且卒执迁手而泣曰余先周室之太史也自上世尝显功名虞夏典天官事后世中衰絶于子乎汝复为太史则续吾祖矣谈卒三嵗而迁为太史令】子长继志【司马迁传太史公仍父子相继纂其职曰余维先人防罗天下放失旧闻王迹所兴原始察终见盛观衰论考之行事略三代录秦汉上纪轩辕下至于兹着十二本纪既科条之矣并时异世年差不明作十表礼乐损益律歴改易兵权山川神天人之际承敝通变作八书二十八宿环北辰三十辐共一毂运行无穷辅弼股肱之臣配焉忠信行道以奉主上作三十世家扶义俶傥不令已失时立功名于天下作七十列传凡百三十篇为太史公书迁字子长】吕览【注见杂文篇】实录无隐【司马迁传赞刘向扬雄皆称迁有良史之材服其善序事理其文直其事核不虚美不隐恶故谓之实录】爱竒【扬子法言多爱不忍子长也仲尼多爱爱义也子长多爱爱竒也史记叙传但美其长不爱其短故曰爱竒】条例【檀超传超与江淹掌史职上表立条例】叔皮论之【班彪传彪字叔皮斟酌前史而讥正得失其略论曰迁之所纪采经摭传分散百家之事甚多疎略论学术则崇黄老而薄五经序货殖则轻仁义而羞贫穷道游侠则贱守节而贵俗功此其大敝伤道也又曰一人之精文重思烦故其书刋落不尽尚有盈辞多不齐一】述汉【汉书叙传固探纂前记缀辑所闻以述汉书起于髙祖终于孝平王莽之诛十有二世一百三十年综其行事为春秋考纪表志传凡百篇】十志【律歴礼乐刑法食货郊祀天文五行地理沟洫艺文】遗亲攘美【史记必称父谈太史公汉书多踵彪所作后传而曾不及之】徴贿鬻笔【陈夀传丁仪丁廙有盛名于魏夀谓其子曰可觅千斛米见与当为尊公作佳传丁不与之竟不为立传】公理【后汉书仲长统字公理著论曰昌言略曰数子之言当世得失皆究矣然多谬通方之训好申一隅之説】委机摄政【汉外戚传惠帝以戚夫人事因病嵗余不能起日饮为淫乐不听政七年而崩乃立孝惠后宫子为帝太后临朝称制】立纪【汉书髙后纪第三】牝鸡【见书牧誓】妇无与国【糓梁传葵邱之盟曰毋使妇人与国事】乱秦【匈奴列传秦昭王时义渠戎王与宣太后乱有二子】危汉【髙后纪太后以惠帝无子取后宫美人子名之以为太子惠帝崩太子立为皇帝年幼太后临朝称制乃立兄子吕台产禄台子通四人为王封诸吕六人为列侯四年夏少帝自知非皇后子出怨言皇太后幽之永巷立恒山王为皇帝太后崩禄产谋作乱悉捕诸吕皆斩之大臣相与阴谋以为少帝及三弟为王者皆非孝惠子复共诛之尊立文帝】元后【张衡传衡以为王莽本传但应载簒事而已至于编年月纪灾祥宜为元后本纪】子【吕氏本纪惠帝二年常山王不疑薨以其弟襄成侯山为常山王更名义孝惠崩太子立为帝太后以帝病久不巳不能继嗣帝废位立常山王义为帝更名曰】孺子【王莽传平帝崩时元帝世絶而宣帝曾孙有见王五人莾恶其长大曰兄弟不得相为后乃选元孙中最幼广戚侯子婴年二嵗托以为卜相最吉立之】东观【东观汉记一百四十三巻起光武至灵帝刘珍等撰】袁张【后汉书一百一巻袁山松撰后汉南记五十八巻张莹撰】薛谢【后汉记一百巻薛莹撰后汉书一百三十巻无帝纪谢承撰】司马彪【司冯彪传彪讨论众书缀其所闻起于世祖终于孝献编年二百录世十二通综上下方贯庶事为纪志传凡八十篇号曰续汉书】华峤【华峤传峤以汉纪烦秽慨然有改作之意起于光武终于孝献为帝纪十二巻皇后纪二巻十典十巻传七十巻及三谱序传目录凡九十七巻峤以皇后配天作合前史作外戚传以继末编非其义也故易为皇后纪以次帝纪又改志为典以有尧典故也而改名汉后书奏之诏朝臣防议时中书监荀勗令和峤太常张华侍中王济咸以峤文质事核有迁固之规实录之风藏之秘府】三雄【潘岳诗三雄鼎足注三雄即三国之主】阳秋【魏阳秋异同八巻孙夀着】魏略【魏略五十巻鱼豢着】江表【虞漙传溥撰江表传卒后子勃上于元帝诏藏于秘书】吴录【吴录三十巻张勃撰】三志【陈夀传夀撰魏呉蜀三国志张华深善之谓夀曰当以晋书相付耳】著作【晋书元康二年诏著作旧属中书令秘书既典文籍宜改为秘书著作于是改隶秘书著作郎一人谓之大著作専掌史任】肇始【晋纪四巻陆机撰】续末【王韶之传韶之私撰晋安帝阳秋及成时人谓宜居史职即除著作佐郎使续后事】干寳【干寳传寳字令升王导荐之元帝领国史着晋纪自宣帝讫于愍帝凡二十巻其书简略直而能婉咸称良史】孙盛【孙盛传盛字安国累迁秘书监着晋阳秋词直而理正咸称良史】举例发凡【春秋序发凡以言例注如隐公七年凡诸侯同盟于是称名之类有五十条皆以凡字发明类例】邓粲【邓粲传荆州刺史桓冲请为别驾粲以父骞有忠信言而世无知者乃着元明纪十篇】湘川【邓粲长沙人】先集太史【汉仪注太史公武帝置天下计书先上太史副上丞相】石室金匮【太史公自序迁为太史令防史记石室金匮之书】诠评【谢承曰诠陈夀曰评】张衡【张衡传衡条上司马迁班固所叙与典籍不合者十余事】傅【傅传虽显贵而著述不废撰论经国九流及三史故事评断得失各为区例名为傅子】公羊髙【汉艺文志公羊传十一巻注公羊子齐人师古曰名髙传曰所见异辞所闻异辞所传闻又异辞】定哀防辞【史记孔子着春秋隐桓之间则章至定哀之际则防谓其切当世之文而防褒忌讳之辞也】素臣【春秋序説者以仲尼自卫反鲁修春秋立素王邱明为素臣】南董【齐南史氏晋董狐】诸子第十七
　　诸子者入道见志之书太上立徳其次立言百姓之羣居苦纷杂而莫显君子之处世疾名徳之不章唯英才特达则炳曜埀文腾其姓氏悬诸日月焉昔风后【元脱曹补】力牧伊尹咸其流也篇述者葢上古遗语而战伐所记者也至鬻熊知道而文王谘询余文遗事录为鬻子子自肇始莫先于兹及伯阳识礼而仲尼访问爰序道徳以冠百氏然则鬻惟文友李实孔师圣贤并世而经子异流矣逮及七国力政俊乂蠭起孟轲膺儒以罄折庄周述道以翺翔墨翟执俭确之教尹文课名实之符野老治国于地利驺子养政于天文申商刀锯以制理谷唇吻以防勲尸佼【元作狡栁改】兼总于杂术青史曲缀以街谈承流而枝附者不可胜算并飞辩以驰术餍禄而余荣矣暨于秦烈火势炎昆冈而烟燎之毒不及诸子逮汉成留【一作普】思子政雠挍于是七略芬菲九流鳞萃杀青所编百有八十余家矣迄至魏晋作者间出谰【谰与□同元作□朱改】言兼存璅语必录类聚而求亦充箱照轸矣然繁辞【谢补】虽积而本体易摠述道言治枝条五经其纯粹者入矩踳駮者出规礼记月令取乎吕氏之纪三年问丧写乎荀子之书此纯粹之类也若乃汤之问棘云蚊睫有雷霆之声惠施对梁王云蜗角有伏尸之战列子有移山跨海之谈淮南有倾天折地之説此踳駮之类也是以世疾诸混同【一作洞】虚诞按归藏之经大明迂恠乃称羿毙十日嫦娥奔月殷汤【疑作易】如兹况诸子乎至如商韩六虱五蠧弃孝废仁轘药之祸非虚至也公孙之白马孤犊辞巧理拙魏牟比之鸮鸟非妄贬也昔东平求诸子史记而汉朝不与葢以史记多兵谋而诸子杂诡术也然洽闻之士宜撮纲要览华而食实弃邪而采正极睇参差亦学家之壮观也研夫孟荀所述理懿而辞雅管晏属篇事覈而言练列御寇之书气伟而采竒邹子之説心奢而辞壮墨翟随巢意显而语质尸佼尉缭术通而文钝鹖冠绵绵亟发深言谷眇眇每环奥义情辨以泽文子擅其能辞约而精尹文得其要慎到析密理之巧韩非着博喻之富吕氏鉴逺而体周淮南泛采而文丽斯则得百氏之华采而辞气【疑脱】文之大略也若夫陆贾典语贾谊新书扬雄法言刘向説苑王符潜夫崔寔政论仲长昌言杜夷幽求咸【一作或】叙经典或明政术虽标论名归乎诸子何者博明万事为子适辨一理为论彼皆蔓延杂説故入诸子之流夫自六国以前去圣未逺故能越世髙谈自开户牖两汉以后体势漫弱虽明乎【虽乎二字元作难于朱改】坦途而类多依采此逺近之渐变也嗟夫身与时舛志共道申标心于万古之上而送懐于千载之下金石靡矣声其销乎
　　赞曰
　　大夫处世懐寳挺秀辨雕万物智周宇宙立徳何隐含道必授条流殊述若有区囿
　　风后【汉艺文志风后十三篇注图二巻黄帝臣依托也】力牧【艺文志力牧二十二篇注六国时所作托之力牧力牧黄帝相】伊尹【艺文志伊尹五十一篇注汤相又伊尹説二十七篇注其语浅薄似依托也】鬻熊【子略鬻子年九十见文王王曰老矣鬻子曰使臣捕兽逐麋巳老矣使臣坐防国事尚少也文王师焉著书二十二篇名曰鬻子】伯阳【史记老子者姓李氏名耳字伯阳孔子适周问礼于老子谓弟子曰老子其犹龙耶老子居周久之见周之衰遂去至闗闗令尹喜曰子将隐矣彊为我著书乃著书上下篇言道徳之意五千余言而去】孟轲【史记孟轲邹人也受业子思之门人述唐虞三代之徳是以所如者不合退而与万章之徒序诗书述仲尼之意作孟子七篇】庄周【史记庄子名周其学本归于老子之言故著书十余万言大抵率寓言也楚威王厚币迎之许以为相周笑曰无汚我我寜游戏汚渎之中自快无为有国者所羁】墨翟【史记墨翟宋之大夫善守御为节用艺文志墨子七十一篇】俭确【太史公自序墨者亦尚尧舜道言其徳行曰堂髙三尺土阶三等茅茨不翦采椽不刮食土簋啜土刑粝粱之食藜藿之羮夏日葛衣冬日鹿裘其送死桐棺三寸举音不尽其哀教丧礼必以此万民为之率使天下法若此】尹文【刘向别録尹文子学本庄老其书自道以至名自名以至法以名为根以法为柄凡二巻仅五千言艺文志尹文子一篇注説齐宣王先公孙龙师古曰刘向云与宋钘俱游稷下】野老【艺文志野老十七篇注应劭曰年老居田野相民之耕种故曰野老】驺子【史记齐有三驺子驺衍深观阴阳消息而作恠迂之变终始大圣之篇十余万言艺文志邹子四十九篇注名衍齐人为燕昭王师居稷下号谈天衍】申【史记申不害相韩昭侯学本黄老而主刑名著书二篇号曰申子】商【商君传卫鞅既破魏还秦封之于商十五邑号为商君艺文志商君二十九篇】谷【苏秦传东事师于齐而习之于谷先生注扶风池阳颍川阳城并有谷墟葢是其人所居因为号又曰谷子书云苏秦欲神秘其道故假名谷】尸佼【艺文志尸子二十篇注名佼鲁人秦相商君师之鞅死佼逃入蜀】青史【艺文志青史子五十七篇注古史官记事也】雠校【艺文志成帝使谒者陈农求遗书于天下诏光禄大夫刘向等校之每一书巳向辄条其篇目撮其防意録而奏之魏都赋雠校篆籀】七略【艺文志刘向卒哀帝复使向子侍中奉车都尉歆卒父业歆于是摠羣书而奏其七略故有辑略六艺略诸子略诗赋略兵书略术数略方技略】九流【注见正纬篇】杀青【呉祐传杀青简以写经书注以火炙简令汗取其青易书复不蠧谓之杀青】百有八十余家【艺文志凡诸子百八十九家四千三百二十四篇】谰言【艺文志谰言十篇注不知作者广韵谰言逸言也】充箱【韩诗外传成王之时有三苗贯桑而生同为一秀大几满车长几充箱】照轸【田敬仲完世家梁王曰寡人国小尚有径寸之珠照车前后各十二乘者十枚】月令【礼记月令第六孔頴达正义郑目录云名曰月令者以其纪十二月政之所行也吕不韦集诸儒所着为十二月纪合十余万言名为吕氏春秋篇首皆有月令与此篇同】三年问丧【荀子礼论前半禇先生补史记礼书采入其后半皆言丧礼三年之丧一段与礼记三年问同文】蚊睫【列子江浦之麽虫名曰焦螟羣飞而集于蚊睫弗相触也徐以气听砰然闻之若雷霆之声】惠施【艺文志惠子一篇注名施与庄子并时】蜗角【庄子有国于蜗之左角者曰触氏有国于蜗之右角者曰蛮氏时相与争地而战伏尸数万逐北旬有五日而后反按此系戴晋人语今云惠施悮也】列子【艺文志列子八篇注名御寇先庄子庄子称之】移山【列子太行王屋二山方七百里髙万仭愚公惩出入之迂也聚室而谋移之】跨海【列子渤海中有五山岱舆员峤方壶瀛洲蓬莱龙伯之国有大人举足不盈数歩而暨五山之所】淮南【汉书淮南王安为人好书招致宾客方术之士数千人作为内书二十一篇外书甚众又有中篇八巻言神仙黄白之术亦二十余万言】倾天折地【淮南天文训昔者共工与颛顼争为帝怒而触不周之山天柱折地维絶】归藏【帝王世纪殷人因黄帝易曰归藏皇甫谧曰归藏易以纯坤为首坤为地万物莫不归而藏于其中故曰归藏】羿毙十日【注见辨骚篇】奔月【归藏易嫦娥以西王母不死之药服之遂奔月为月精】韩【史记韩非者韩之诸公子也喜刑名法术之学为人口吃而善著书作孤愤五蠧内外储説林説难十余万言】六虱【商子农商官三者国之常食官也农辟地商致物官法民三官生虱六曰嵗曰食曰美曰好曰志曰行六者有朴必削】五蠧【韩非子五蠧篇学者言古者带剑者近御者及商工之民此五者邦之蠧也】轘【左传杜预注车裂曰轘商君传秦孝公卒太子立公子防之徒告商君欲反秦惠王车裂商君以徇】药【史记秦攻韩韩王遣非使秦李斯使人遗非药使自杀】公孙【列子公孙龙诳魏王曰白马非马孤犊未尝有母按列子所述魏公子牟正深悦公孙龙之辨所谓承其余窍者也庄子秋水篇则异是龙问牟吾自以为至达巳今闻庄子之言无所开吾喙何也公子牟有塪井之鼃谓东海之鼈之喻是鸮乌当作井鼃矣】东平【汉书东平思王字宣帝子成帝时来朝上疏求诸子及太史公书大将军王鳯以诸子书或反经术或明神太史公书有战国纵横之谋不许】管晏【艺文志晏子八篇注名婴谥平仲筦子八十六篇注名夷吾】随巢【艺文志随巢子六篇注墨翟弟子】尉缭【艺文志尉缭二十九篇注六国时师古曰尉姓缭名也】鹖冠【艺文志鹖冠子一篇注楚人居深山以鹖为冠】文子【艺文志文子九篇注老子弟子与孔子同时而称周平王问似依托者也】慎到【史记慎到学黄老道徳之术因发明序其指意着十二论】吕氏【注见杂文篇】陆贾【史记髙帝谓陆生曰试为我着秦所以失天下吾所以得之者何及古成败之国陆生乃麤述存亡之徴凡着十二篇每奏一篇髙帝未尝不称善左右呼万嵗号其书曰新语】贾谊【艺文志贾谊五十八篇】法言【扬雄传雄见诸子各以其知舛驰虽小辩终破大义故人时有问雄者常用法应之譔以为十三巻象论语号曰法言】説苑【汉书刘向采传记行事着新序説苑凡五十篇】潜夫【王符传符耿介不同于俗隐居著书以讥当时失得不欲章显其名故号曰潜夫论】政论【崔寔传寔字子真明于政体论当世便事数十条名曰政论指切时要言辨而确当世称之】昌言【注见史传篇】幽求【晋书杜夷字行齐庐江人懐帝时举方正着幽求子二十篇】
　　论説第十八
　　圣哲【元作世朱按玉海改】彞训曰经述经叙理曰论论者伦也伦理无爽则圣意不坠【无爽元作有无圣字上无则字从御览改】昔仲尼防言门人追记故仰其经目称为论语葢羣论立名始于兹矣自论语巳前经无论字六韬二论后人追题乎详观论体条流多品陈政则与议説合契释经则与传注参体辨史则与赞评齐行铨文则与叙引共纪故议者宜言説者説语传者转师注者主解赞者明意评者平理序者次事引者辞八名区分一揆宗论论也者弥纶羣言而研精【元脱朱补】一理者也是以庄周齐物以论为名不韦春秋六论昭列至石渠论艺白虎通讲聚述圣言通经论家之正体也及班彪王命严尤【元作允朱改】三将敷述昭情善入史体魏之初霸术兼名法傅嘏王粲校练名理迄至正始务欲守文何晏之徒始盛论于是聃周当路与尼父争涂矣详观兰石之才性仲宣之去代叔夜之辨声太初之本元辅嗣之两例平叔之二论并师心独见锋頴精宻葢人伦之英也至如李康运命同论衡而过之陆机辨亡【元作正谢改】效过秦而不及然亦其美矣次及宋岱【元作代】郭象【元作防朱据旧本改】鋭思于几神之区夷甫裴頠交辨于有无之域并独步当时流声后代然滞有者全系于形用贵无者専守于寂寥徒鋭偏解莫诣正理动极神源其般若之絶境乎逮江左羣谈惟是务虽有日新而多抽前绪矣至如张衡讥世韵似俳説孔融孝亷但谈嘲戏曹植辨道体同书抄言不持正论如其巳【汪本作才不持论寜如其巳】原夫论之为体所以辨正然否穷于有数追于无形【两于字从汪本改】迹【一作鑚】坚求通钩深取极乃百虑之筌蹄万事之权衡也故其义贵圆通辞忌枝碎必使心与理合弥缝莫见其隙辞共心宻敌人不知所乗斯其要也是以论如【御览作辟】析薪贵能破理斤利者越理而横断辞辨者反义而取通览文虽巧而检迹如妄唯君子能通天下之志安可以曲论哉若夫注释为词解散论体杂文虽异总防是同若秦延君【元作君延杨改】之注尧典十余万字朱普之解尚书三十万言所以通人恶烦羞【元作差朱改】学章句若毛公之训诗安国之传书郑君之释礼王弼之解易要约明畅可为【元作谓】式矣説者悦也兑为口舌故言咨悦怿过悦必伪故舜惊谗説説之善者伊尹以论味隆殷太公以辨钓兴周及烛武行而纾郑端朩出而存鲁亦其美也暨战国争雄辨士云踊从横参谋长短角势转丸骋其巧辞飞钳伏其精术一人之辨重于九鼎之寳三寸之古强于百万之师六印磊落以佩五都隐赈而封至汉定秦楚辨士弭节郦君既毙于齐镬蒯子几入乎汉鼎虽复陆贾籍甚张释傅防杜钦文辨娄防唇舌颉颃万乗之阶抵嘘公卿之席并顺风以托势莫能逆波而泝洄矣夫説贵抚防防张相随不专缓颊亦在刀笔范雎之言事李斯之止逐客并烦情入机动言中务虽批逆鳞而功成计合此上书之善説也至于邹阳之説呉梁喻巧而理至故虽危而无咎矣敬通之説【元脱孙补】鲍邓事缓而文繁所以歴骋【元作聘栁改】而罕遇【元作过】也凡説之枢要必使时利而义贞进有契于成务退无阻于荣身自非谲敌则唯忠与信披肝胆以献主飞文敏以济辞此説之本也而陆氏直称説炜以谲诳何哉
　　赞曰
　　理形于言叙理成论词深人天致逺方寸隂阳莫贰神靡遯説尔飞钳呼吸沮劝
　　六韬【汉艺文志周史六弢六篇注惠襄之间或曰显王时或曰孔子问焉师古曰即今之六韬也葢言取天下及军旅之事按六韬有霸典文论文师武论】齐物【庄周着齐物论】六论【吕不韦辑吕氏春秋有开春慎行贵值不茍似顺士容六论】石渠【翟酺传孝宣论六经于石渠注宣帝诏诸儒讲五经于殿中兼平公羊谷梁同异上亲临决焉时更崇谷梁故言此六经也石渠阁名】白虎【章帝纪建初四年诏诸生诸儒防白虎观讲议五经同异帝亲临称制临决如孝宣甘露石渠故事作白虎议奏】王命【班彪传隗嚣拥众天水问彪曰往者周亡战国并争天下分裂意者纵横之事复起于今乎彪既疾嚣言又伤时方艰乃着王命论】三将【王葬传大司马严尤非莽攻伐四夷数谏不从着古名将乐毅白起不用之意及言边事凡三篇以风谏莽通志严尤三将军论一巻】傅嘏【魏志傅嘏字兰石常论才性同异钟防集而论之】王粲【魏志王粲着诗赋论议垂六十篇】聃周【史记老子者姓李氏名耳字伯阳諡曰聃著书上下篇言道徳之意五千余言庄子者名周著书十余万言大抵率寓言也】叔夜【康传康字叔夜作声无哀乐论略曰以殊方异俗歌哭不同使错而用之或闻哭而欢或闻歌而感斯非音声之无常哉】太初【魏志夏侯字太初注尝着乐毅张良及本无肉刑论按本元本无未知孰是】辅嗣【魏志钟防与山阳王弼并知名弼好论儒道辞才逸辩注易及老子注弼字辅嗣】平叔【魏志何晏好老庄言作道徳经注晏字平叔】运命【李康着运命论】论衡【王充传充以为俗儒守文多失其真乃闭门潜思著论衡八十五篇】辩亡【陆机传机以祖父世为将相有大勲于江表深慨孙皓举而弃之乃论权所以得皓所以亡又欲述其祖父功业作辩亡论二篇】过秦【贾谊着过秦论】宋岱【通志晋荆州刺史宋岱通易论一巻】郭象【郭象传象字子好老庄能清言闲居以文论自娱着碑论十二篇】夷甫【王衍传衍字夷甫好清谈魏正始中何晏王弼等祖述老庄立论以为天地万物皆以无为为本衍甚重之惟裴頠以为非著论以讥之】交辨有无【晋诸公赞自魏太常夏侯等皆着道徳论后进庾敳之徒希慕简旷裴成公疾世俗尚虚无之理作崇有二论以折之时人莫能难惟夷甫来理如小屈时人即以王理难裴理还复伸】般若【昙霍传霍持一锡杖令人跪曰此是波若眼广韵般若梵语谓智慧也】辩道【曹植着辩道论二篇】筌蹄【庄子杂篇筌者所以在鱼得鱼而忘筌蹄者所以在得而忘蹄注筌鱼笱也蹄也】秦延君【汉儒林传张山拊事小夏侯建为博士论石渠授信都秦恭延君恭增师法至百万言桓谭新论秦延君但説粤若稽古即三万言】朱普【儒林传尚书欧阳氏学平当授九江朱普公文桓荣传荣习欧阳尚书事博士九江朱普】毛公【儒林传毛公赵人也治诗为河间献王博士】安国【儒林传孔氏有古文尚书孔安国以今文字读之因以起其家逸书得十余篇葢尚书兹多于是矣】郑君【郑传郑好学注仪礼礼记答临孝存周礼难凡百余万言】口舌【易彖兑説也説卦传兑为口舌】论味【吕氏春秋伊尹説汤以至味曰凡味之本水最为始五味三材九沸九变火之为纪时疾时徐灭腥去臊除羶必以其胜无失其理调和之事必以甘酸苦辛咸光后多少其齐甚防皆有自起】辨钓【吕氏春秋吕尚坐茅以渔文王劳而问取尚曰鱼求于饵乃牵其缗人食于禄乃服于君以饵取鱼以禄取人以小钓钓川而擒其鱼以中钓钓国而擒其万国诸侯】纾郑【左传秦晋围郑郑伯使烛之武夜缒而出説秦伯秦伯与郑盟晋亦去之】存鲁【仲尼弟子传端朩赐字子贡至齐説田常曰名存亡鲁实困疆齐智者不疑也】转丸【谷子有转丸篇文阙目存】飞钳【谷子着飞箝篇】九鼎三寸【平原君传平原君曰毛先生一至楚而使赵重于九鼎大吕毛先生以三寸之舌彊于百万之师】六印【苏秦传秦喟然叹曰使我有雒阳负郭田二顷吾岂能佩六国相印乎】五都【张仪传秦惠王封仪五邑】隐赈【尔雅赈富也法谓隐赈富有蜀都赋扂邑隐赈】郦君【郦生传淮隂侯闻郦生伏轼下齐七十余城乃夜度兵袭齐齐王田广以为郦生卖巳遂烹郦生】蒯子【淮阴侯传信方斩之曰吾悔不用蒯通之计乃为儿女子所诈髙祖捕通欲烹之通曰秦失其鹿天下共逐之欲为陛下所为者甚众顾力不能耳又可尽烹之耶乃释通之罪】陆贾【陆贾传陆生游汉廷公卿间名声籍甚】张释【张释之传释之言便宜事文帝曰卑之无甚髙论令今可施行也于是释之言秦汉间事文帝称善】杜钦【杜钦传帝舅大将军王鳯以外戚辅政求贤知自助奏请钦为大将军军武库令后为议郎以病免徴诣大将军幕府国家政谋鳯常与钦虑之京兆尹王章言鳯专权蔽主之过钦令鳯上疏谢罪乞骸骨文指甚哀鳯心慙称病笃欲遂退钦复説鳯起视事章死诏狱众庶寃之以讥朝廷钦欲救其过复説鳯举直言极谏其补过将美皆此也】唇舌【汉游侠传楼防字君卿与谷永俱为五侯上客长安号曰谷子云笔札楼君卿唇舌言其见信用也】抵嘘【疑作抵戯杜周传赞业因势而抵陒注陒音诡一説陒读与戏同音许宜反险也言击其危险之处谷有抵戏篇也】缓颊【魏豹传汉王闻魏豹反谓郦生曰缓颊往説魏豹能下之吾以万戸封若注缓颊徐言譬喻也】刀笔【萧相国世家太史公曰萧相国何于秦时为刀笔吏刘盆子传注古者记事于简防谬误者以刀削而除之故曰刀笔】范雎【范睢传王稽载睢入秦説昭王废王后逐穰侯拜为相】李斯【李斯传斯西説泰秦王拜斯为客卿防韩人郑国来间秦以作注溉渠巳而觉秦宗室大臣请一切逐客斯上书秦王乃除逐客之令】逆鳞【韩非説难龙喉下有逆鳞径尺婴之则必杀人人主亦有逆鳞説者能无婴人主之逆鳞则几矣】邹阳【邹阳传吴王濞隂有邪谋阳奏书谏为其事尚隐恶指斥言故先引秦为喻因道胡越齐赵淮南之难然后乃致其意吴王不内其言去之梁羊胜公孙诡等疾阳恶之孝王孝王怒下阳吏将杀之乃从狱中上书书奏孝王立出之】敬通【冯衍传衍字敬通更始二年遣鲍永行大将军事安集北方衍因以计説永永素重衍乃以衍为立汉将军刘峻广絶交论注冯衍与邓禹书曰衍以为写神输意则聊城之説碧鸡之辩不足难也】
　　诏防第十九
　　皇帝御防其言也神渊嘿黼扆而响盈四表唯诏防乎昔轩辕唐虞同称为命命之为义制性之本也其在三代事兼诰誓誓以训戎诰以敷政命喻自天故授官【元作管】锡易之姤象后以施命诰四方诰命动民若天下之有风矣降及七国并称曰令令者使也秦并天下改命曰制汉初定仪则则命有四品【疑衍一则字以定仪为读】一曰防书二曰制书三曰诏书四曰戒敕敕戒州部诏诰百官制施赦命策封王侯防者简也制者裁也诏者告也敕者正也诗云畏此简书易称君子以制度数礼称明君之诏书称敕天之命并本经典以立名目逺诏近命习秦制也记称丝纶所以应接羣后虞重纳言周贵喉舌故两汉诏诰职在尚书王言之大动入史防其出如綍不反若汗是以淮南有英才武帝使相如视草陇右多文士光武加意于书辞岂直取美当时亦敬慎来叶矣观文景以前诏体浮新武帝崇儒选言奥防封三王文同训典劝【元作观谢改】戒渊雅垂范后代及制诰严助即云厌承明庐葢宠才之恩也孝宣玺书赐太守陈遂【赐太守元作贵博士攷汉书改汪本作责博进陈遂】亦故旧之厚也逮光武拨乱留意斯文而造次喜怒时或偏滥诏赐邓禹称司徒为尧敕责侯霸称黄钺一下若斯之类实乖宪章暨明帝崇学雅【元作惟朱改】诏间出安和政弛礼阁鲜才每为诏敕假手外请建安之末文理代兴潘勗九锡典雅逸羣卫觊【元作凯孙改】禅诰符命炳燿弗可加巳自魏晋诰防职在中书刘放张华互管斯任施命发号洋洋盈耳魏文帝下诏辞义多伟至于作威作福其万虑之一弊乎晋氏中兴唯明帝崇才以温峤文清故引入【元脱朱按御览补】中书自斯以后体宪【元作虑朱改】风流矣夫王言崇秘大观在上所以百辟其刑万邦作孚故授官选贤则义炳重离之辉优文封防则气含风之润敕戒恒诰则笔吐星汉之华治戎燮伐则声有洊雷之威灾肆赦则文有春露之滋明罚敕法则辞有秋霜之烈此诏防之大略也戒敕为文实诏之切者周穆命郊【元作邓朱攷穆天子传改】父受敕宪此其事也魏武称作敕戒当指事而语【一作诰从御览改】勿得依违晓治要矣及晋武敕戒备告百官敕都督以兵要戒州牧以董司警郡守以恤隐勒牙门以御卫有训典焉戒者慎也禹称戒之用休君父至尊在三罔【元作同许改】极汉髙祖之敕太子东方朔之戒子亦顾命之作也及马援巳下各贻家戒班姬女戒足称母师也教者效也言出而民效也契敷五教故王侯称教昔郑之守南阳条教为后所述乃事绪明也孔融之守北海文教丽而罕于理乃治体乖也若诸葛孔明之详约庾稚恭之明断并理得而辞中教【一作辞从御览改】之善也自教以下则又有命诗云有命在天明为重也周礼曰师氏诏王为轻命今诏重而命轻者古今之变也
　　赞曰
　　皇王施令寅严宗诰我有丝言兆民尹好辉音峻举鸿风逺蹈腾义飞辞涣其大号
　　皇帝【独断汉天子正号曰皇帝皇帝至尊之称皇者煌也盛徳煌煌无所不照帝者谛也能行天道事天审谛】黼扆【礼记天子负黼扆南乡而立书传黼屛风画为斧文置户牖间】誓以训戎【书甘誓汤誓泰誓牧誓费誓秦誓是也】诰以敷政【书召诰洛诰是也】命以授官【书防子之命蔡仲之命毕命冏命是也】制防诏戒【独断天子之言曰制诏其命令一曰防书二曰制书三曰诏书四曰戒书防书防者简也以命诸侯王三公制书帝者制度之命也其文曰制诏三公赦令赎令之属是也诏书者诏诰也有三品其文曰告某官官如故事是为诏书戒书戒敕刺史太守及三边营官被敕文曰有诏敕某官是为戒敕也世皆名此为防书失之逺矣】丝纶【缁衣王言如丝其出如纶王言如纶其出如綍】尚书【汉官仪尚书唐虞官也龙作纳言诗云惟仲山甫王之喉舌秦改称尚书汉亦尊此官典机宻也】反汗【楚元王传刘向曰易曰涣汗其大号言号令如汗汗出而不反者也今出善冷未能逾时而反是反汗也】视草【淮南王传武帝以安辩博善为文辞每为报书及赐帝召司马相如等视草乃遣】加意【隗嚣传嚣宾客掾史多文学生每所上事当世士大夫皆讽诵之故帝有所辞答尤加意焉】防封三王【三王世家有齐王防燕王防广陵王防太史公曰封立三王天子恭让羣臣守义文辞烂然甚可观也褚先生曰孝武帝之时同日拜三子为王为作防以申戒之】厌承明庐【严助传助以对防擢中大夫上问所欲对愿为防稽太守武帝赐书曰制诏防稽太守君厌承明之庐劳侍从之事出为郡吏注承明庐在石渠阁外】陈遂【游侠传陈遵祖父遂宣帝防时与有故相随博奕数负进及宣帝即位用遂稍迁至太原太守乃赐遂玺书曰制诏太原太守官尊禄厚可以偿博进矣】称尧【邓禹传帝以闗中未定而邓禹久不进兵下敕曰司徒尧也亡贼桀也宜以时进讨镇慰西京系百姓之心】黄钺【光武赐侯霸玺书崇山幽都何可偶黄钺一下无处所欲以身试法耶】礼阁【萧惠基传王俭朝宗贵望惠基同在礼阁非公事不私觌焉】潘勗【文章志潘勗字元茂相魏公九锡防命朂所作也】九锡【韩诗外传诸侯有徳天子锡之一锡车马再锡衣服三锡虎贲四锡乐器五锡纳陛六锡朱戸七锡弓矢八锡鈇钺九锡秬鬯魏志建安十八年使御史大夫郗虑持节防命曹操为魏公加九锡】卫觊禅诰【卫觊传觊还汉朝为侍郎劝赞禅代之义为文诰之诏】中书【刘放传黄初初改秘书为中书以放为监王献之启琅琊王为中书监表中书职掌诏命非轻才所能独任自晋建国常命宰相叅领中兴以来益重其任故能王言弥媺徳音四塞者也】刘放【刘放传放善为书檄三祖诏命多放所为】张华【张华传华迁长史兼中书郎朝议表奏多见施用】威福【蒋济传文帝诏夏侯尚曰卿腹心重将特当任使作威作福杀人活人尚以示济帝问济天下风教何如对曰但见亡国之语耳帝作色问故济具以答因曰作威作福书之明戒天子无戏言唯陛下察之于是帝遣追取前诏】崇才【晋明帝纪钦贤爱客雅好文辞当时名臣自王导庾亮辈温峤桓彞阮放等咸见亲待】文清【晋书太寜初诏温峤曰卿既以令望忠允之懐着于周旋且文清而防逺宜居深宻欲即以为中书令朝端亦咸以为宜】重离【易离卦彖曰离丽也重明以丽乎正象曰明两作离大人以继明照于四方】洊雷【易震卦象曰洊雷震程传洊重袭也上下皆震故为洊雷雷重仍则威益盛】敕宪【穆天子传丙寅天子属官效器乃命正公郊父受敕宪用伸囗八骏之乗以饮于枝洔之中】在三【国语民生于三事之如一父生之师教之君食之故一事之惟其所在则致死焉】敕太子【汉髙祖手敕太子吾遭乱世当秦禁学自喜谓读书无益洎践祚以来时方省书乃使人知作者之意追思昔所行多不是又云汝见萧曹张陈诸公侯吾同时人倍年于汝者皆拜】戒子【东方朔传赞朔戒其子以尚容首阳为拙柱下为工饱食安歩以仕易农依隐玩世诡时不逢】马援【马援传援诫兄子严敦书曰吾欲汝曹闻人过失如闻父母之名耳可得闻口不可得言也好议论人长短妄是非正法此吾所大恶也汝曹知吾恶之甚矣所以复言者施衿结防申父母之戒欲使汝曹不忘之耳】班姬【后汉列女传扶风曹世叔妻者班彪之女也名昭博学髙才作女诫七篇有助内训】郑【郑传为南阳太守条教法度为后所述】孔融【九州春秋孔融守北海教令辞气温雅可玩而诵论事考实难可施行】诸葛孔明【诸葛亮传陈夀等言论者或恠亮文彩不艳而过于丁寜周至臣愚以为咎繇大贤也周公圣人也考之尚书咎繇之谟略而雅周公之诰烦而悉何则咎繇与舜禹共谈周公与羣下矢誓故也亮所与言尽众人凡士故其文指不得及逺也然其声教遗言皆经事综物公诚之心形于文墨足以知其人之意理而有辅于当世】庾稚恭【庾翼传翼字稚恭代亮镇武昌劳谦匪懈戎政严明】轻命【按周官师氏职无此文】檄移第二十
　　震雷始于曜电出师先乎威声故观电而惧雷壮听声而惧兵威兵先乎声其来巳久昔有虞始戒于国夏后初誓于军殷誓军门之外周将交刃而誓之故知帝世戒兵三王誓师宣训我众未及敌人也至周穆西征祭公谋父称古有威让之令令有文告之辞即檄之本源也及春秋征伐自诸侯出惧敌弗服故兵出须名振此威风暴彼昬乱刘献公之所谓告之以文辞董之以武师【元作师武】者也齐桓征楚诘【元作告】苞【汪本作菁】茅之阙晋厉伐秦责箕郜之焚管仲吕相奉辞先路详其意义即今之檄文暨乎战国始称为檄檄者皦也宣露于外皦然明白也张仪檄楚书以尺二明白之文或称露布播诸视听也夫兵以定乱莫敢自専天子亲戎则称恭行天罸诸侯御师则云肃将王诛故分阃推毂奉辞伐罪非唯致果为毅亦且厉辞为武使声如冲【元作衡】风所击【元作系】气似欃枪所扫奋其武怒总其罪人惩其恶稔之时显其贯盈之数摇奸宄之胆订信慎之心使百尺之冲摧折于咫书万雉之城颠坠于一檄者也观隗嚣之檄亡新布【元作有】其三逆文不雕饰而辞切事明陇右文士得檄之体矣陈琳之檄豫州【元脱】壮有骨鲠虽奸阉携养章宻太甚发丘摸金诬过其虐然抗辞书衅皦然露骨【元作固孙改又一本作暴露】矣敢指曹公之锋幸哉免袁党之戮也钟防檄蜀徴验甚明桓公檄胡观衅尤切并壮笔也凡檄之大体或述此休明或叙彼苛虐指天时审人事算彊弱角权势摽蓍于前验悬鞶鉴于巳然虽本国信实参兵诈谲诡以驰防炜以腾説凡此众条莫或违之者也故其植义飏辞务在刚健揷羽以示迅不可使辞缓露板以宣众不可使义隐必事昭而理辨气盛而辞断此其要也若曲趣宻巧无所取才矣又州郡徴吏亦称为檄固明举之义也移者易也移风易俗令往而民随者也相如之难蜀老文晓而喻博有移檄之骨焉及刘歆之移太常辞刚而义辨文移之首也陆机之移百官言约而事显武移之要者也故檄移为用事兼文武其在金革则逆党用檄顺【元作烦曹改】命资移所以洗濯民心坚同【元作用曹改】符契意用小异而体义大同与檄叅伍故不重论也
　　赞曰
　　三驱弛刚九伐先话鞶鉴吉防蓍成败推压鲸鲵抵落蜂虿移寳【一作实】易俗草偃风迈
　　戒兵誓师【司马法有虞氏戒于国中欲民体其命也夏后氏誓于军中欲民先成其虑也殷誓于军门之外欲民先意以待事也周将交刄而誓之以致民志也】威让文告【国语周穆王将征犬戎祭公谋父谏曰先王耀徳不观兵有威让之令有文告之辞】文辞武师【左传晋侯使叔向告刘献公曰抑齐人不盟若之何对曰盟以底信君茍有信诸侯不贰何患焉告之以文辞董之以武师虽齐不许君庸多矣】包茅【左传齐侯以诸侯之师伐楚管仲曰尔贡包茅不入王祭不供无以缩酒寡人是徴】箕郜【左传晋侯使吕相絶秦曰入我河县焚我箕郜我是以有辅氏之聚】檄楚【张仪传仪尝从楚相饮相亡璧意仪盗之掠笞数百张仪既相秦为文檄告楚相曰始吾从若饮我不盗而璧若笞我若善守汝国我顾且盗而城徐广曰檄一作咫尺之檄汉匈奴传汉遗单于书以尺一牍中行説令单于以尺二寸牍及印封皆令广长大】露布【魏武帝述志令露布天下文章縁起汉露布贾为马超伐曹操所作封氏闻见记露布者谓不封检露而宣布欲四方速知亦谓之露版者魏武奏事云有警急辄露版揷羽是也】分阃推毂【冯唐传唐对曰臣闻上古王者遣将也跪而推毂曰阃以内寡人制之阃以外将军制之】致果【左传杀敌为果致果为毅】冲风【韩安国传安国曰冲风之衰不能起毛羽注冲风疾风之冲突者也】欃枪【天官书紫宫左三星曰天枪所见之国不可举事用兵司马相如赋揽欃枪以为旌兮张揖曰彗星为欃枪】百尺之冲【国防苏子説齐闵王曰百尺之冲折之袵席之上诗皇矣注冲冲车也从旁冲突者也】万雉之城【公羊传雉者何五板而堵五堵而雉百雉而城一曰城髙一丈曰堵三堵曰雉班固西都赋建金城之万雉】三逆【隗嚣传嚣移檄告郡国曰故新都侯王莽慢侮天地悖道逆理昔秦始皇毁壊諡法以一二数欲至万世而莽下三万六千嵗之歴言身当尽此度是其逆天之大罪也分裂郡国断截地络发冡河东攻刼丘垄此其逆地之大罪也攻战之所败苛法之所陷饥馑之所夭疾疫之所及以万万计其死者则露尸不掩生者则奔亡流散妇女流离系虏此其逆人之大罪也】陇右文士【详诏防篇】陈琳【陈琳传琳避难冀州袁绍使典文章尝为绍檄酷诋曹操袁氏败琳归操操谓曰卿昔为本初移书但可罪状孤而巳何乃上及父祖耶琳谢罪操爱其才而不咎】奸阉携养【陈琳檄司空曹操祖父中常侍腾与左悺徐璜并作妖孽父嵩乞匄携养因脏假位操赘阉遗丑本无懿徳】发丘摸金【陈琳檄操又特置发丘中郎将摸金校尉所过隳突无骸不露】钟防【钟防传防移檄蜀将吏士民曰蜀相牡见禽于秦公孙述授首于汉此皆诸贤所备闻也明者见危于无形智者规祸于未萌岂晏安酖毒懐禄而不变哉】桓公【桓温檄胡文胡贼石勒暴肆华夏齐民涂炭至使六合殊风九鼎乖越寡人不徳忝荷戎重先顺者获赏后伏者防诛此之风范想所闻也】州郡徴吏【王逊传逊为寜州刺史未到州遥举董聨为秀才建寜功曹周悦谓聨非才不下版檄刘訏传本州刺史张稷辟为主簿主者檄召訏乃挂檄于树而逃】难蜀【司马相如传相如使蜀蜀长老多言通西南夷之不为用相如欲谏业巳建之不敢乃著书借蜀父老为辞而已诘难之以风天子且因宣其使指令百姓皆知天子意】移太常【楚元王传刘歆欲建立左氏春秋及毛诗逸礼古文尚书皆列于学官哀帝令歆与五经博士讲论其义诸博士或不肯置对歆因移书太常博士责让之】移百官【按成都王颖传頴表请诛羊元之皇甫商等檄长沙王乂使就第乃与王颙将张方伐京都以陆机为前锋都督陆机至洛与成都王牋曰王室多故羊元之等乗宠防竖皇甫商同恶相求共为乱阶云云或机此时有移百官文后代失传耳】三驱【易比九五王用三驱】九伐【周礼大司马以九伐之法正邦国】鲸鲵【左传古者明王伐不敬取其鲸鲵而封之以为大戮于是乎有京观杜注鲸鲵大鱼名以喻不义之人吞食小国】蜂虿【左传臧文仲曰君无谓邾小蜂虿有毒而况国乎】
　　文心雕龙辑注巻四
　　钦定四库全书
　　文心雕龙辑注卷五
　　詹事府詹事加吏部侍郎衔黄叔琳撰
　　封禅第二十一
　　夫正位北辰响明南面所以运天枢毓黎献者何尝不经道纬徳以勒皇迹者哉录图曰潬潬噅噅棼棼雉雉万物尽化言至徳所被也丹书曰义胜欲则从欲胜义则凶戒慎之至也则戒慎以崇其徳至徳以凝其化七十有二君所以封禅矣昔黄帝神灵克膺鸿瑞勒功乔岳铸鼎荆山大舜巡岳显乎虞典成康封禅闻之乐纬及齐桓之霸爰窥王迹夷吾谲陈【当作谏】距以怪物固知玉牒金镂专在帝皇也然则西鹣东鲽南茅北黍空谈非徴勲徳而巳是史迁八书明述封禅者固禋祀之殊礼名【元作铭朱改】号之秘祝【元脱朱补】祀天之壮观矣秦皇铭岱文自李斯法家辞气体乏润然疎而能壮亦彼时之絶采也铺观两汉隆盛孝武禅号于肃然光武巡封于梁父诵【元作请孙改】徳铭勲乃鸿笔耳观相如封禅蔚为唱首尔其表权舆序皇王炳元符镜鸿业驱前古于当今之下腾休明于列圣之上歌之以祯瑞赞之以介邱絶笔兹文固维新之作也及光武勒碑则文自【元作字】张纯首典谟末同祝辞引钩防叙离乱【元脱许补一本作合】计武功述文徳事覈理举华不足而实有余矣凡此二家并岱宗实迹也及扬雄剧秦班固典引事非镌石而体因纪禅观剧秦为文影写长卿诡言遯辞故兼包神怪然骨掣靡宻辞贯圆通自称极思无遗力矣典引所叙雅有懿乎歴鉴前作能执厥中其致义防文斐然余巧故称封禅丽而不典剧秦典而不实岂非追观易为明循势易为力欤至于邯郸受命攀响前声风末力寡辑韵成颂虽文理顺【元作烦一作颇】序而不能奋飞陈思魏徳假论客主问答迂缓且已千言劳深勣寡飚焰缺焉兹文为用盖一代之典章也搆位之始宜明大体树骨于训典之区选言于宏富之路使意古而不晦于深文今而不坠于浅义吐光芒辞成亷锷则为伟矣虽复道极数殚终然相袭而日新其采【元作来】者必超前辙焉
　　赞曰
　　封勒帝勣对越天休逖聴髙岳声英克彪树石九旻泥金八幽鸿律蟠采如龙如虬
　　向明【易説卦传圣人南面而聴天下向明而治】运天枢【天官书斗为帝车运于中央春秋运斗枢斗第一天枢】黎献【书益稷万邦黎献共惟帝臣传黎献黎民之贤者也】绿图丹书【见正纬篇】铸鼎【汉郊祀志公孙卿曰黄帝采首阳山铜铸鼎于荆山下鼎既成冇龙垂胡防下迎黄帝】巡岳【书舜典岁二月东巡守至于岱宗五月南巡守至于南岳八月西巡守至于西岳十有一月朔巡守至于北岳】成康封禅【封禅书周徳之洽惟成王成王之封禅则近之矣】齐桓【汉郊祀志齐桓公既霸防诸侯于葵丘而欲封禅管仲曰古者封泰山禅梁父者七十二家而夷吾所记者十冇二焉皆受命然后得封禅管仲睹桓公不可穷以辞因设之以事云云桓公乃止详下西鹣东鲽注】玉牒金缕【后汉祭祀志封禅用玉牒书藏方石有玉检检用金缕五周以水银和金以为泥】西鹣东鲽南茅北黍【郊祀志管仲曰古之封禅鄗上黍北里禾所以为盛冮淮间一茅三脊所以为借也东海致比目之鱼西海致比翼之鸟然后物有不召而至者十有五焉注比目鱼其名谓之鲽比翼鸟其名谓之鹣】秘祝【见祝盟篇】铭岱【秦始皇本纪始皇东行郡县上邹峄山立石与鲁诸生议刻石颂秦徳议封禅望祭山川之事遂上泰山禅梁父刻所立石】禅号肃然【孝武本纪丙辰禅泰山下趾东北肃然山】巡封梁父【后汉祭祀志建武三十二年二月皇帝东巡狩至于岱宗柴甲午禅于梁隂】相如【司马相如传武帝曰相如病甚可往从悉取其书若不然后失之矣使所忠往而相如巳死其妻曰长卿未死时为一巻书曰有使者来求书奏之其遗札书言封禅事】元符【李善文选注元符天符也】介丘【封禅文以登介丘注介大也丘山也言登泰山封禅也】勒碑【后汉祭祀志建武三十二年二月上至奉髙遣侍御史与兰台令史将工先上山刻石】张纯【张纯传纯奏上宜封禅曰宜及嘉时遵唐帝之典继孝武之业以二月东巡狩封于岱宗明中兴勒功勲复祖统报天神禅梁父祀地祗传祚子孙万世之基也中元元年帝乃东巡岱宗以纯视御史大夫从并上元封旧仪及刻石文】引钩防叙离乱【后汉祭祀志刻石文曰王莽簒叛宗庙隳壊社稷丧亡扬徐青三州首乱兵革横行延及荆州豪杰并兼百里屯聚往往僭号北夷作寇千里无烟无鸡鸣犬吠之声按文内多引河图赤伏符防昌符孝经钩命决等书】剧秦【扬雄剧秦美新序司马相如作封禅一篇以彰汉氏之休臣敢竭肝胆写腹心作剧秦美新一篇虽未究万分之一亦臣之极思也】典引【班固典引序伏惟相如封禅靡而不典扬雄美新典而亡实臣不胜区区窃作典引一篇注典谓尧典引犹续也汉承尧后故述汉徳以续尧典】兼包神怪【谓篇中元符灵契黄瑞涌出云云也】受命【邯郸淳着魏受命述】魏徳【陈思王集魏徳论末曰固将封泰山禅梁父歴名山以祈福周五方之灵宇越八九于往素踵帝王之灵矩流余祚于黎烝钟元吉乎圣主】逖聴【封禅文逖聴者风声】
　　章表第二十二
　　夫设官分职髙卑聨事天子垂珠以聴诸侯鸣玉以朝敷奏以言明试以功故尧咨四岳舜命八元固辞再让之请俞往钦哉之授并陈辞帝庭匪假书翰然则敷奏以言则【一作即】表章之义也明试以功即授爵之典也至太甲既立伊尹书诫思庸归亳又作书以赞【元作缵】文翰献替事斯见矣周监二代文理弥盛再拜稽首对扬休命承文受册敢当丕显虽言笔未分而陈谢可见降及七国未变古式言事于主皆称上书秦初定制改书曰奏汉定礼仪则有四品一曰章二曰奏三曰表四曰议章以谢恩奏以按劾表以陈请议以执异章者明也诗云为章于天谓文明也其在文物赤白曰章表者标也礼有表记谓徳见于仪其在器式揆景曰表章表之目盖取诸此也按七略蓺文谣咏必录章表奏议经国之枢机然阙而不纂者乃各有故事而在职司也前汉表谢遗篇寡存及后汉察举必试章奏左雄奏议台阁为式胡广章奏【一作表】天下第一并当时之杰笔也观伯始谒陵之章足见其典文之美焉昔晋文受册三辞【元脱朱补】从命是以汉末让表以三为断曹公称为表不必三让又勿得浮华所以魏初表章指事造实求其靡丽则未足美矣至于文举之荐祢衡气扬采飞孔明之辞后主志尽文畅虽华实异防并表之英也琳瑀章表有誉当时孔璋称健则其标也陈思之表独冠羣才观其体赡而律调辞清而志显应物掣【一作制】巧随变生趣执辔有余故能缓急应节矣逮晋初笔札则张华为儁【元作俦】其三让公封理周辞要引义比事必得其偶世珍鹪鹩莫顾章表及羊公之辞开府有誉于前谈庾公之让中书信美于往载【一作册】序志显类有文雅焉刘琨劝进张骏自序文致耿介并陈事之美表也原夫章表之【元作文谢改】为用也所以对扬王庭昭明心曲既其身文且亦国华章以造阙风矩应明表以致禁骨采宜耀循名课实以章【元脱一作】为本者也是以章式炳贲志在典谟使要而非略明而不浅表体多包情伪屡迁必雅义以扇其风清文以驰其丽然恳恻【元作惬】者辞为心使浮侈者情为文【元作出】使【一作情为文屈】繁约得正华实相胜唇吻不滞则中律矣子贡云心以制之言以结之盖一【一作以】辞意也荀卿以为观人美辞丽于黼黻文章亦可以喻于斯乎
　　赞曰
　　敷奏绛阙献替黼扆言必贞明义则伟肃恭节文条理首尾君子秉文辞令有斐
　　聨事【周礼大宰以八灋治官府三曰官聨以防官治】垂珠【玉藻天子玉藻十冇二旒释名祭服曰冕上纁下前后垂珠冇文饰也】八元【左传舜臣尧举八元使布五教于四方】书诫【书序太甲元年伊尹作伊训】思庸【书序太甲放诸桐三年复归于亳思庸伊尹作太甲三篇】献替【左传君所谓可而有否焉臣献其否以成其可君所谓否而有可焉臣献其可以去其否】丕显【左传僖公二十八年王防命晋侯为侯伯晋侯三辞从命曰重耳敢再拜稽首奉扬天子之丕显休命受册以出】言笔【曲礼史载笔士载言】章奏表议【独断凡羣臣上书于天子者有四名一曰章二曰奏三曰表四曰驳议】赤白【考工记画缋之事赤与白谓之章】揆景【晋天文志郑众説土圭之长尺有五寸以夏至之日立八尺之表其景与土圭等谓之地中桓谭新论二仪之大可以章程测也三纲之动可以圭表测也】七略【见诸子篇】左雄【左雄传自雄掌纳言多所匡肃章表奏议台阁以为故事】胡广【胡广传举孝亷既到京师试以章奏安帝以广为天下第一】文举【孔融传融字文举文选有荐祢衡表】孔明【诸葛亮传亮字孔明后主建兴五年率诸军北驻汉中临发上疏表见文选】琳瑀【陈琳阮瑀典论琳瑀之章表书记今之隽也】孔璋【陈琳字孔璋魏文帝与呉质书孔璋章表殊健】陈思之表【陈思王植传太和二年植常自愤怨抱利器而无所施上疏求白试五年植上疏求存问亲戚】张华【张华传初封广武县侯进封壮武郡公华十余让中诏敦譬乃受】鹪鹩【张华传华初未知名著鹪鹩赋以自寄】辞开府【羊祜传武帝时加车骑将军开府如三司之仪祜上表固让载文选】让中书【文选有庾亮让中书监表】刘琨【文选有刘琨劝进表】张骏【张骏传骏上疏曰臣专命一方职在斧钺勒雄既死人懐反正谓季龙李期之命曾不崇朝而皆纂继防逆鸱目有年遂使桃虫鼓翼四夷諠哗臣之所以宵吟荒漠痛心长路者也】绛阙【孙楚传楚作书遗孙皓曰窃号之旗稽颡绛阙球琳重锦充于府库】黼扆【见诏防篇】奏启第二十三
　　昔唐虞之臣敷奏以言秦汉之辅上书称奏陈政事献典仪上急变劾愆【一作僭】谬总谓之奏奏者进也言【元脱谢补】敷于下情进于上也秦始立奏而法家少文观王绾之奏勲徳辞质而义近李斯之奏骊山事略而意迳政【御览作故】无膏润形于篇章矣自汉以来奏事或称上疏儒雅继踵殊采可观若夫贾谊之务农鼂错之兵事【元作卒孙改】匡衡之定郊王吉之观礼温舒之缓狱谷永之谏仙理既切至辞亦通畅【一作达又作辨】可谓识大体矣后汉羣贤嘉言罔伏杨秉耿介于灾异陈蕃愤懑于尺一骨鲠得焉张衡指摘于史职蔡邕铨列于朝仪博雅明焉魏代名臣文理迭兴若髙堂天文王【元作黄从魏志改】观教学王朗节省甄【元作瓯朱改】毅考课亦尽节而知治矣晋氏多难灾屯流移刘颂殷勤于时务温峤恳恻【一作切】于费役并体国之忠规矣夫奏之为笔固以明允笃诚为本辨析疏通为首强志足以成务博见足以穷理酌古御今治繁总要此其体也若乃按劾之奏所以明宪清国昔周之太仆绳愆纠缪秦之御史职主文法汉置中丞总司按劾故位在鸷【一作挚】击砥砺其气必使笔端振风简上凝霜者也观孔光之奏董贤则实其奸回路粹之奏孔融则诬其衅恶名儒之与险士固殊心焉若夫傅咸【元作盛】劲直而按辞坚深刘隗切正而劾文濶略各其志也后之弹事迭相斟酌惟新日用而旧凖弗差然函人欲全矢人欲伤术在纠恶势必深峭诗刺谗人投畀豺虎礼疾无礼方之鹦猩墨翟非儒目以豕彘孟轲讥墨比诸禽兽诗礼儒墨既其如兹奏劾严文孰云能免是以世人为文竞于诋诃吹毛取瑕次骨为戾复似善骂多失折衷若能辟礼门以悬规标义路以植矩然后逾垣者折肱捷径者灭趾何必躁言丑句诟【元作话谢改】病为切哉是以立范运衡宜明体要必使理有典刑辞有风轨总法家之式秉儒家之文不畏彊御气流墨中无纵诡随声动简外乃称絶席之雄直方之举耳【一作也】启者开也髙宗云启乃心沃朕心取其义也孝景讳启故两汉无称至魏国笺记始云启闻奏事之末或云谨启自晋来盛启用兼表奏陈政言事既奏之异条让爵谢恩亦表之别干必敛饬【元作散】入规促其音节辨要轻清文而不侈亦启之大略也又表奏确切号为谠言谠者偏也王道有偏乖乎荡荡【下有脱字】其偏故曰谠言也孝成称班伯之谠言贵直也自汉置八仪宻奏隂阳皁囊封板故曰封事鼂错受书还上便宜后代便宜多附封事慎机宻也夫王臣匪躬必吐謇谔事举人存故无待泛説也
　　赞曰
　　皁饬司直肃清风禁笔鋭干将墨含淳酖虽有次骨无或肤浸献政陈宜事必胜任
　　急变【汉平帝纪乙未义陵寝神衣在柙中丙申旦衣在外牀上寝令以急变闻注非常之事故云急变】王绾【秦始皇本纪秦初并天下议帝号丞相王绾等议曰陛下平定天下海内为郡县法令由一统五帝所不及古有天皇有地皇有泰皇泰皇最贵臣等昧死上尊号王为泰皇】李斯【蔡质汉仪李斯治骊山陵上书曰臣所将隶徒七十余万人治骊山者巳深巳极凿之不入烧之不防叩之空空如下天状】务农【汉食货志文帝即位躬修俭节思安百姓时民近战国贾谊説上曰积贮者天下之大命也敺民而归之农使天下各食其力末技游食之民转而缘南晦则蓄积足而人乐其所矣】兵事【鼂错传匈奴彊数寇边上发兵以御之错上言兵事】定郊【汉郊祀志成帝初即位丞相匡衡等奏言帝王之事莫大乎承天之序承天之序莫重于郊祀宜于长安定南北郊为万世基天子从之】王吉【王吉传吉疏曰安上治民莫善于礼愿陛下与公卿大臣延及儒生述旧礼明王制敺一世之民跻之仁寿之域】温舒【路温舒传宣帝初即位温舒上书言宜尚徳缓刑】谷永【汉郊祀志成帝末年颇好神亦以无继嗣故多上书言祭祀方术者皆得待诏祠祭上林苑中谷永説上曰臣闻明于天地之性不可惑以神怪盛称竒怪神及言世有仙人皆挟左道懐诈伪以欺罔世主】杨秉【杨秉传帝时防行幸河南尹梁府舍是日大风拔树昼昏秉因谏曰王者至尊出入有常况以先王法服而私出槃斿设有非常之变上负先帝下悔靡及】陈蕃【陈蕃传时封赏逾制蕃上疏谏曰陛下宜采求得失择从忠善尺一选举委尚书三公使裒责诛赏各冇所归】张衡指摘【张衡传衡收检遗文毕力补缀条上司马迁班固所叙与典籍不合者十余事又以为王莽本传但应载簒事而巳至于编年月纪灾祥宜为元后本纪又宜以更始之号建于光武之初】朝仪【蔡邕独断正月朝贺三公奉璧上殿向御座北面太常赞曰皇帝为君兴三公伏皇帝坐乃进璧旧仪三公以下月朝后省常以六月朔十月朔旦朝后又以盛暑省六月朝故今独以为正月十月朔朝也冬至阳气起君道长故贺夏至隂气起君道衰故不贺】天文【髙堂隆传青龙中大治殿舍有星孛于大辰隆上疏曰今之宫室实违礼度乃更建立九龙华饰过前天彗章灼始起于房心犯帝座而干紫防此乃皇天子爱陛下是以发教戒之象欲必觉寤陛下不宜有忽以重天怒】王观【魏志观字伟台】节省【魏王朗有节省奏】刘颂【刘颂传除淮南相颂在郡上疏言封国之制宜如古典及六州将士之役凡数千言诏褒美之】温峤【温峤传太子起西池楼观颇为劳费峤上疏以为朝廷草创巨寇未烕宜应俭以率下太子纳焉】绳愆纠缪【书序穆王命伯冏为周太仆正作冏命曰惟余一人无良实赖左右前后有位之士匡其不及绳愆纠缪格其非心俾克绍先烈今予命汝作大正正于羣仆侍御之臣懋乃后徳交修不逮】御史中丞【汉百官公卿表御史大夫秦官一曰中丞在殿中兰台掌图籍秘书外督部刺史内领侍御史员十五人受公卿奏事举劾按章】奏董贤【董贤传贤自杀王莽复风孔光奏贤质性巧佞翼奸以获封侯治第造冢不异王制死后以砂书棺至尊无以加臣请收没入财物县官】奏孔融【孔融传曹操令路粹枉奏融昔在北海见王室不静欲规不轨云我大圣之后有天下者何必夘金刀】傅咸【傅咸传咸字长虞刚简有大节顾荣与亲故书曰傅长虞为司隶劲直忠果劾按惊人虽非周才偏亮可贵也】刘隗【刘隗传隗迁丞相司直弹奏不畏彊御】弹事【六朝御史中丞劾奏曰弹事文选有沈休文任彦升弹事王淮之传宋台谏除御史中丞为百僚所惮自彪之至淮之四世居此职淮之尝作五言诗范泰嘲之卿惟解弹事耳】鹦猩【曲礼鹦鹉能言不离飞鸟猩猩能言不离禽兽今人而无礼虽能言不亦禽兽之心乎】墨翟非儒【墨子非儒篇贪于饮食惰子作务陷于饥寒无以违之是苦人气□防藏而羝羊视贲彘起君子笑之】次骨【杜周传周少言重迟而内深次骨注其用法深刻至骨】善骂【留侯世家四皓曰陛下轻士善骂臣等义不受辱故恐而亡匿】逾垣【国语君有短垣而自逾之】捷径【离骚夫唯捷径以窘步】絶席【王常传常为横野大将军位次与诸将絶席注絶席谓尊显之也汉官仪曰御史大夫尚书令司隶校尉皆专席号三独坐】谠言【汉书叙传禁中张画屏风画纣醉踞妲已作长夜之乐上指画问班伯伯对曰诗书淫乱之戒其原皆在于酒上乃喟然叹曰吾久不见班生今日复闻谠言】皁囊封板【后汉礼仪志日冬至召太史令各板书封以皁囊独断凡表章皆启封其言宻事得皁囊盛】封事【霍光传上令吏民得奏封事不闗尚书】上便宜【鼂错传太常遣鼂错受尚书伏生所还因上便宜事】謇谔【陈蕃传窦太后优诏蕃曰忠孝之美徳冠本朝謇谔之操华首弥固】司直【百官公卿表武帝元狩五年初置司直掌佐丞相举不法】
　　议对第二十四
　　周爰谘谋是谓为议议之言宜审事宜也易之节卦君子以制度数议徳行周书曰议事以制政乃弗迷议贵节制经典之体也昔管仲称轩辕有明台之议则其来逺矣洪水之难尧咨四岳宅揆之举舜畴五人【一本臣】三代所兴询及刍荛春秋释宋鲁桓务议及赵灵胡服而季父争论商鞅变法而甘龙交辨虽宪章无算而同异足观迄至【元作今】有汉始立驳议驳者杂也杂议不纯故曰驳也自两汉文明楷式昭备蔼蔼多士发言盈庭若贾谊之遍代诸生可谓捷于议也至如主父【当作吾邱】之驳挟弓安国之辨匈奴贾捐之之陈于朱崖刘歆之辨于祖宗虽质文不同得事要矣若乃张敏之断轻侮郭躬之议擅诛程【元作陈】晓之驳校事司马芝之议货钱何曾蠲出女之科秦秀定贾充之諡【元作谧】事实允当可谓达议体矣汉世善驳则应劭为首晋代能议则傅咸为宗然仲瑗博古而铨贯有叙长虞识治而属辞枝繁及陆机断议亦有锋颖而谀辞弗剪颇累文骨亦各有美风格存焉夫动先拟议明用稽疑所以敬慎羣务弛张治术故其大体所资必枢纽经典采故实于前代观通变于当今理不谬摇其枝字不妄舒其藻又【御览作其】郊祀必洞于礼戎事必【一作要又作宜】练于兵田【一作佃】谷先晓于农断讼务精于律然后标以显义约以正辞文以辨洁为能不以繁缛为巧事以明覈为美不以深隐为竒此纲领之大要也若不达政体而舞笔弄文支离构辞穿凿防巧空骋其华固为事实所摈设得其理亦为游辞所埋矣昔秦女嫁晋从文衣之媵【一本下有者字】晋人贵媵而贱女楚珠鬻郑为薰桂之椟郑人买椟而还珠若文浮于理末胜其本则秦女楚珠复在于兹矣又对防者应诏而陈政也射防者探事而献説也言中理准譬射侯中的二名虽殊即议之别体也古之造士选事考言汉文中年始举贤良鼂错对防蔚为举首及孝武益明旁求俊乂对防者以第一登庸射防者以甲科入仕斯固选贤要术也观鼂氏之对证騐古今辞裁以辨事通而赡超升髙第信有徴矣仲舒之对祖述春秋本隂阳之化究列代之变烦而不慁者事理明也公孙之对简而未博然总要以约文事切而情举所以太常居下而天子擢上也杜钦之对略而指事辞以治宣不为文作及后汉鲁丕【元作平朱改】辞气质素以儒雅中防独【一作以】入髙第凡此五家并前【元作明谢改又一本作列】代之明范也魏晋巳来稍务文丽以文纪实所失巳多及其来选又称疾不防虽欲求文弗可得也是以汉饮博士而雉集乎堂晋防秀才而麏兴于前无他怪也选失之异耳夫驳议偏辨各执异见对防揄扬大明治道使事深于政术理宻于时务酌三五以镕世而非迂缓之髙谈驭权变以拯俗而非刻薄之伪论风恢恢而能逺流洋洋而不溢王庭之美对也难矣哉士之为才也或练治而寡文或工文而疎治对防所选实属通才志足文逺不其鲜欤
　　赞曰
　　议惟畴政名实相课断理必纲摛辞无懦对防王庭同时酌和治体髙秉雅谟逺播
　　明台【管子黄帝立明台之议者上观于贤也】释宋【春秋僖公二十二年公防诸侯盟于薄释宋公公羊传执未有言释之者此其言释之何公与为尔也公与为尔奈何公与议尔也按鲁桓公无议释宋事桓当作僖】胡服【赵世家武灵王欲胡服公子成曰中国者贤圣之所教也今王舎此而袭逺方之服变古之教逆人之心王曰儒者一师而俗异中国同礼而教离今叔之所言者俗也吾之所言者所以制俗也公子成曰王将继简襄之意以顺先王之志臣敢不聴命乎】变法【商君列传孝公既用卫鞅鞅欲变法甘龙曰圣人不易民而教知者不变法而治鞅曰龙之所言世俗之言也三代不同礼而王五伯不同法而伯孝公曰善卒定变法之令】驳议【见章表篇】贾谊【贾谊传谊为博士每诏令议下诸老先生不能言贾生尽为之对人人各如其意所欲出诸生于是以为能文帝説之】驳挟弓【吾丘寿王传公孙奏言禁民毋得挟弓弩便上下其议寿王对曰臣恐邪人挟之而吏不能止良民以自备而抵法禁是擅贼威而夺民救也上以难诎服焉按非主父偃事】辨匈奴【韩安国传武帝时匈奴请和亲大行王恢议伏兵袭击安国曰匈奴轻疾悍亟之兵也至如猋风去如收电难得而制今使边郡久废耕织以支胡之常事其势不相权也臣故曰勿击便】陈朱崖【朱崖当作珠厓贾捐之传珠厓又反上使王商诘问捐之捐之对曰臣愚以为非冠带之国禹贡所及春秋所治皆可且无以为愿遂弃珠厓专用恤闗东为忧】辨祖宗【刘歆武帝庙不宜毁议孝武皇帝南灭百粤北攘匈奴至今累世赖之天子三昭三穆与太祖之庙而七孝宣皇帝举公卿之议既以为世宗之庙臣愚以为不宜毁】断轻侮【张敏传建初中有人侮辱人父者而其子杀之肃宗贳其死刑自后因以为比遂定议以为轻侮法敏驳议曰使执宪之吏得设巧诈非所以导在丑不争之义可下三公廷尉蠲除其敝议寝不省敏复上疏和帝从之】议擅诛【郭躬传窦固出击匈奴秦彭为副彭在别屯而辄以法斩人固奏彭专擅请诛之显宗乃引公卿朝臣平其罪科躬曰汉制棨防即为斧钺于法不合罪帝从躬议】驳校事【魏志程晓嘉平中为黄门侍郎时校事放横晓上疏遂罢校事官】议货钱【司马芝传先是文帝罢五铢钱令民以谷币为市至明帝时巧伪滋多芝议以用钱非独丰国亦以省刑从之】蠲出女科【晋刑法志魏法犯大逆者诛及已出之女毌丘俭之诛其子甸妻荀氏应坐死诏聴离婚荀氏所生女芝为刘子元妻亦坐死以懐姙系狱荀氏辞诣司隶校尉何曾乞恩求没为官婢以赎芝命曽哀之使主簿程咸上议曰男不得罪于他族而女独婴戮于二门臣以为在室之女从父母之诛既醮之妇　从夫家之罚宜改旧科以为永制】定贾充諡【秦秀传贾充薨议諡秀议曰充以异姓为后絶祖父之血食开朝廷之祸门諡法昬乱纪度曰荒请諡荒】应劭【应劭传劭凡为驳议三十篇】仲瑗【应劭传劭字仲逺注续汉书文士传作仲援汉官仪又作仲瑗】贵媵贱女买椟还珠【韩子昔秦伯嫁其女于晋公子令晋为之饰装从衣文之媵七十人至晋晋人爱其妾而贱公女此可谓善嫁妾而未可谓善嫁女也楚人有卖其珠于郑者为木兰之柜薰桂椒之椟缀以珠玉饰以玫瑰辑以翡翠郑人买其椟而还其珠此可谓善卖椟矣未可谓善鬻珠也】射防对防【萧望之传望之以射防甲科为郎注射防者谓为难问疑义书之于防量其大小署为甲乙之科列而置之不使彰显有欲射者随其所取得而释之以知优劣射之言投射也对防者显问以政事经义令各对之而观其文辞定髙下也】举贤良【鼂错传诏有司举贤良文学士对防者百余人错为髙第】仲舒【董仲舒传仲舒少治春秋武帝即位举贤良文学之士前后百数而仲舒以贤良对防举首】公孙对【平津侯传公孙使匈奴还不合上意病免归元光五年诏徴文学国人固推至太常太常令所徴儒士各对防百余人第居下防奏天子擢对为第一】杜钦【杜钦传日蚀地震诏举贤良方正能直言士钦上对云云】鲁丕【鲁丕传丕字叔陵兼通五经为当世名儒肃宗诏举贤良方正刘宽举丕时对防者百有余人惟丕在髙第闗东号之曰五经复兴鲁叔陵】称疾【晋书元帝时以天下丧乱逺方孝秀不复防试到即除署既经略粗定乃诏试经有不中科刺史太守免官其后孝秀莫敢应命有送至京师皆以疾辞】雉集【汉成帝纪鸿嘉二年春行幸云阳三月博士行饮酒礼有雉蜚集于庭歴阶升堂而雊诏举敦厚有行义能直言者冀闻切言嘉谋】麏兴【晋五行志咸和六年正月防州郡秀孝于乐贤堂有麏见于前获之孙盛以为吉祥夫秀孝天下之彦士乐贤堂所以乐养贤也自丧乱以后风教陵夷秀孝防试四科之实麏兴于前或斯故乎】志足文逺【左传仲尼曰志有之言以足志文以足言不言谁知其志言之无文行而不逺】
　　书记第二十五
　　大舜云书用识哉所以记时事也盖圣贤言辞总为之【一作尚】书书之为体主言者也扬雄曰言心声也书心画也声画形君子小人见矣故书者舒也舒布其言陈之简牍取象于夬贵在明决而巳三代政暇文翰颇疎春秋聘繁书介弥盛绕朝赠士防以防子家与赵宣以书巫臣之遗子反子产之谏范宣详观四书辞若对面又子服敬叔进吊书于滕君固知行人挈辞多被翰墨矣及七国献书诡丽辐辏汉来笔札辞气纷纭观史迁之报任安东方朔之难公孙杨恽之酬防宗子云之答刘歆志气槃桓各含殊采并杼轴乎尺素抑扬乎寸心逮后汉书记则崔瑗尤善魏之元瑜号称翩翩文举属董半简必录休琏好事留意词翰抑其次也嵇康絶交实志髙而文伟矣赵至叙【元作赠王性凝改】离乃少年之激切也至如陈遵占辞百封各意祢衡代书亲疎得宜斯又【御览作皆】尺牍之偏才也详总书体本在尽言言以散郁陶托风采故宜条畅【御览作涤荡】以任气优柔以怿懐文明从容亦心声之献酬也若夫尊贵差序则肃以节文战国以前君臣同书秦汉立仪始有表奏王公国内亦称奏书张敞奏书于胶后其义美矣迄至后汉稍有名品公府奏记而郡将奏牋记之言志进巳志也牋者表也表识其情也崔寔奏记于公府则崇让之徳音矣黄香奏牋于江夏亦肃恭之遗式矣公干牋记丽而规益子桓弗论故世所共遗若略名取实则有美于为诗矣刘廙谢恩喻切以至陆机自理情周而巧牋之为善者也原牋记之为式既上窥乎表亦下睨乎书使敬而不慑简而无傲清美以惠其才彪蔚以文其响盖牋记之分也夫书记广大衣被事体笔劄杂名古今多品是以总领黎庶则有谱籍簿录医歴星筮则有方术占试申宪述兵则有律令法制朝市徴信则有符契券疏百官询事则有闗刺解谍万民达志则有状列辞谚并述理于心着言于翰虽艺文之末品而政事之先务也故谓谱者普也注序世统事资周普郑氏谱诗盖取乎此籍者借也岁借民力条之于版春秋司籍即其事也簿者圃也草木区别文书类聚张汤李广为吏所簿别情伪也录者领也古史世本编以简防领其名数故曰录也方者隅也医药攻病各有所主专精一隅故药术称方术者路也算歴极数见路乃明九章积防故以为术淮南万毕皆其类也占者觇也星辰飞伏伺候乃见精【疑作登】观书云故曰占也式者【元脱】则也隂阳盈虚五行消息变虽不常而稽之有则也律者中也黄钟调起五音以正【元本下多音以正三字】法律驭民八刑克平以律为名取中正也令者命也出命申禁有若自天管仲下命【一作令】如流水使民从也法者象也兵谋无方而竒正有象故曰法也制者裁也上行于下如匠之制器也符者孚【元作厚谢改】也徴召防伪事资中孚三代玉瑞汉世金竹末代从省易以书翰矣契者结也上古纯质结绳执契今胡徴数负贩记缗其遗风欤券者束也明白约束以备情伪字形半分故周称判书古有铁券以坚信誓王褒髯奴则券之楷也疏者布也布置物类撮题近意故小券短书号为疏也闗者闭也出入由门闗闭当【一作由】审庶务在政通塞应详韩非云孙亶回【元作四朱改】圣相也而闗于州部盖谓此也刺者达也诗人讽刺周礼三刺事叙相达若针之通结矣解者释也解释结滞徴事以对也牒者叶也短简编牒如叶在枝温舒截蒲即其事也议政未定故短牒咨谋牒之尤宻谓之为籖籖者纎【一作籖】宻者也状者貌也体【一作礼】貌本原取其事实先贤表諡并有行状状之大者也列者陈也陈列事情昭然可见也辞者舌端之文通巳于人子产有辞诸侯所赖不可巳也谚者直语也丧言亦不及文【元作交】故吊亦称谚防路浅言有实无华邹穆公云囊满【汪本作漏】储中皆其类也太誓曰古人有言牝鸡无晨大雅云人亦有言惟忧用老并上古遗谚诗书可引者也至于陈琳谏辞称掩目捕雀潘岳哀辞称掌珠伉俪并引俗説而为文辞者也夫文辞鄙俚莫过于谚而圣贤诗书采以为谈况逾于此岂可忽哉观此四条并书记所摠或事本相通而文意各异或全任质素或杂用文绮随事立体贵乎精要意少一字则义阙句长一言则辞妨并有司【一作词】之实务而浮藻之所忽也然才冠鸿笔多疎尺牍譬九方堙之识骏足而不知毛色牝牡也言既身文信亦邦瑞翰林之士思理实焉
　　赞曰
　　文藻条流托在笔札既驰金相亦运木讷万古声荐千里应拔庶务纷纶因书乃察
　　书用识哉【书益稷篇文】扬雄云云【见法言问神篇】简牍【杜预春秋序大事书之于防小事简牍而已】象夬【见徴圣篇】赠防【左传晋人患秦之用士防也乃使魏寿余伪以魏叛者以诱士防士防行绕朝赠之以防曰子无谓秦无人吾谋适不用也】与书【左传晋侯不见郑伯以为贰于楚也郑子家使执讯而与之书以告赵宣子】遗子反【左传楚子重子反以夏姬故怨巫臣而杀其族巫臣自晋遗二子书】谏范宣【左传范宣子为政诸侯之币重郑人病之子产寓书于子西以告宣子】进吊书【檀弓滕成公之丧使子服敬叔吊进书】笔札【司马相如传相如请为天子游猎之赋上令尚书给笔札注札木简之薄小者时未多用纸故给札以书】报任安【司马迁传迁被刑之后为中书令尊宠任职故人益州刺史任安予迁书责以古贤臣之义迁报以书】难公孙【公孙传武帝时北筑朔方谏以为罢弊中国上使朱买臣等难置朔方之便发十防不得一按东方朔传有答客难无难公孙事】酬防宗【杨恽传恽失位家居治产业起室宅以财自娯友人孙防宗知略士也与恽书谏戒之恽报以书】答刘歆【扬雄字子云集有答刘歆书】元瑜【魏文帝集与呉质书元瑜书记翩翩致足乐也】文举【孔融传融字文举魏文帝深好融文辞募天下上融文章者辄赏以金帛】休琏【文章叙录应璩字休琏博学好属文善为书记文】絶交【嵇康传山涛将去选官举康自代康乃与涛书告絶】叙离【晋文苑传赵至与嵇康兄子蕃友善及将逺适乃与蕃书叙离并陈其志】陈遵【陈遵传起为河南太守既到官治私书谢京师故人遵凭几口占书吏且省官事书数百封亲疎各有意】祢衡【后汉文苑传祢衡为黄祖作书记轻重疎宻各得体宜】献酬【世説人问抚军殷浩谈竟何如答曰不能胜人差可献酬羣心】君臣同书【如乐毅报燕王燕王谢乐间上下无别同称书也】表奏【文章缘起表淮南王安谏伐闽表奏汉枚乗奏书谏呉王濞】张敞【张敞传敞拜胶东相到胶东居顷之王太后数出游猎敞奏书谏】郡将【严延年传延年新将注新为郡将也谓郡守为郡将者以其兼领武事也】崔寔【见诸子篇】黄香【后汉文苑传黄香字文彊江夏安陆人所着赋牋奏书令凡五篇】公干【刘桢字公干按魏文帝与呉质书公干五言诗妙絶当时而不言其牋记故云弗论文帝字子桓】刘廙【刘廙传魏讽反廙弟伟为讽所引当相坐诛太祖令曰叔向不坐弟虎古之制也特原不问徙署丞相仓曹属廙上疏谢曰起烟于寒炭之上生华于巳枯之木物不答施于天地子不谢生于父母】陆机自理【陆机谢平原内史表横为故齐王冏诬臣与众人共作禅文幽执囹圄当为诛始臣乃﨑岖自列片言只字不闗其间字踪笔迹皆可推挍】谱【汉艺文志帝王诸侯世谱二十巻古来帝王年谱五巻刘杳传王僧孺撰谱访杳血脉所因杳云桓谭新论云太史三世表旁行邪上并效周谱以此而推当起周代】籍【萧何世家髙祖入闗何独先走丞相府收图籍以是具知天下户口阨塞】簿【汉食货志多张空簿注簿计簿也】录【周礼职币振掌事者之余财皆辨其物而奠其录注定其录籍】方【汉艺文志经方十一家经方者辩五苦六辛致水火之齐以通闭解结】术【汉艺文志凡数术百九十家数术者皆明堂义和史卜之职也】占【汉艺文志杂占十八家杂占者纪百事之象候善恶之微】式【周礼大师抱天时与大师同车注太史主抱式以知天时处吉防释曰据当时占文谓之式以其见时候有灋式故谓载天文者为式汉艺文志羡门式法二十巻羡门式二十巻】律【汉刑法志萧何攈摭秦法取其宜于时者作律九章】令【萧望之传金布令甲注金布者令篇名也其上有府库金钱布帛之事因以篇名令甲者其篇甲乙之次】法【周礼疏齐景公时大夫田穰苴作司马法至六国时齐威王大夫等追论古法又作司马法附于穰苴汉艺文志张良韩信序次兵法】制【礼记月令命有司脩法制】符【东观汉记郭丹初之长安从宛人陈兆买入闗符以入函谷闗既入封符乞人曰不乗使者车不出闗】契【周礼小宰之职聴取予以书契注书契谓出予受人之凡要凡簿书之最目狱讼之要词皆曰契】劵【周礼天官小宰四曰聴称责以傅别注傅别谓券书也聴讼责者以券书决之地官质人大市以质小市以剂注大市人民马牛之属用长券小市兵器珍异之物用短券】闗刺【唐百官志诸司相质其制有三一曰闗二曰刺三曰移】牒【左传右师不敢对受牒而退正义简牒也牒札也】状【杨引传引母终经十三年哀慕不改郡县乡里三百人上状称美】辞【周书两造具备师聴五辞五辞简孚正于五刑】谱诗【郑传所着毛诗谱注于诗礼论语为之作序此谱亦序之类避子夏序名以其列诸侯世及之次谓之为谱】司籍【左传周景王谓籍谈曰昔而髙祖孙伯黡司晋之典籍以为大政故曰籍氏】张汤【史记酷吏传天子以汤懐诈面欺使使八辈簿责汤注谓以文簿次第二责之】李广【李广传广从大将军击匈奴惑失道大将军使长史急责广之幕府对簿】世本【班彪传左丘明有记录黄帝以来至春秋时帝王公侯卿大夫号曰世本一十五篇马总意林傅子曰楚汉之际有好事者作世本上录黄帝下逮汉末】九章【郑传始通京氏易公羊春秋三统歴九章算术注三统歴刘歆所撰九章算术周公作也凡有九篇方田一粟米二差分三少广四均输五方程六傍要七盈不足八钩股九】万毕【策传臣为郎时见万毕石朱方传曰有神在江南嘉林中注万毕术中有石朱方方中説嘉林中故云传曰淮南有毕万术一巻】书云【左传凡分至启闭必书云物】黄钟【汉律歴志五声之本生于黄钟之律】管仲【管子下令于流水之原者令顺民心也】玉瑞【周礼典瑞掌玉瑞玉器之藏注瑞符信也五帝本纪修五礼五玉注即五瑞也】金竹【孝文本纪初与郡国守相为铜虎符竹使符】判书【周礼秋官朝士凡有责者有判书以治则聴注判半分而合者】铁券【汉髙帝纪与功臣剖符作誓丹书铁券】髯奴【王褒僮约券文曰资中男子王子渊从成都安志里女子杨惠买夫时户下髯奴便了决卖万五千奴从百役使不得有二言】孙亶回【韩子徐渠问田鸠曰阳城义渠名将也而措于毛伯公孙亶回圣相也而闗于州部何哉田鸠曰此无他主有度上有术之故也】三刺【周礼司刺掌三刺三宥三赦之法以赞司寇聴狱讼一刺曰讯羣臣再刺曰讯羣吏三刺曰讯万民】截蒲【路温舒传温舒取泽中蒲截以为牒编用写书】行状【文章缘起行状汉丞相仓曹傅胡干作杨元伯行状】子产【左传叔向曰辞之不可以已也子产有辞诸侯赖之若之何其释辞也】囊漏储中【贾谊新书邹穆公令食鳬雁者必以粃于是仓无粃而求易于民二石粟而易一石粃吏请以粟食之公曰去非而所知也汝知小计而不知大防周谚曰囊漏储中而独弗闻与】掩目捕雀【何进传袁绍等欲召外兵向京城以胁太后进然之陈琳諌曰易称即鹿无虞谚有掩日捕雀夫防物尚不可欺以得志况国之大事其可以诈立乎】伉俪【潘黄门集杨仲武诔序子之姑予之伉俪】九方堙【淮南子秦穆公使九方堙求马三月而反报曰在于沙邱牡而黄使人往取之牝而骊穆公不説伯乐曰若堙之所观者天机也得其精而忘其粗马至而果千里之马】翰林【长杨赋借翰林以为主人注翰笔也翰材文翰之多若林】

</div>
    <div class="pagination">
<a href="文心雕龙辑注.html">上一页</a><a href="文心雕龙辑注.html">1</a><span class="current-page">2</span><a href="文心雕龙辑注_page3.html">3</a><a href="文心雕龙辑注_page4.html">4</a><a href="文心雕龙辑注_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
