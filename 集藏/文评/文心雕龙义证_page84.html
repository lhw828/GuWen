<!DOCTYPE html>
<html>
<head>
    <meta charset="UTF-8">
    <title>文心雕龙义证 - 第 84 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文心雕龙义证 - 第 84 页/共 231 页</h1>
    <div class="content">《记》称丝纶〔一〕，所以应接群后〔二〕。虞重纳言，周贵喉舌。〔三〕故两汉诏诰，职在尚书〔四〕。王言之大〔五〕，动入史策，其出如綍，不反若汗〔六〕。
〔一〕　范注：「《礼记缁衣》：『王言如丝，其出如纶；王言如纶，其出如綍。』注：『言言出弥大也。綍，引棺索也。』纶粗于丝，綍又大于纶。」陈皓注：「纶，绶也。疏云：如宛转绳。綍，引棺大索也。音弗。」
〔二〕　《斟诠》：「应接本可作应世接物解。彦和用此一词，另有涵义，所谓应者，下有所请示，而上指发之；接者，下有所建白，而上采纳之：上下和衷，则臣属自能献替可否，而主上亦便于推行兴革矣。」「群后」，谓诸侯。
〔三〕　《书舜典》：「命汝作纳言，夙夜出纳朕命，惟允。」孔传：「纳言，喉舌之官。听下言纳于上，受上言宣于下，必以信。」《诗大雅烝民》：「出纳王命，王之喉舌。」
〔四〕　黄注：「（应劭）《汉官仪》：尚书，唐虞官也。《书》曰：龙作纳言。《诗》曰：惟仲山甫，王之喉舌。秦改称尚书，汉亦尊此官，典机密也。」
　　　　　　范注：「《续汉书百官志》三：『尚书令一人。（本注曰：「承秦所置。」）尚书六人，侍郎三十六人。（本注曰：「主作文书起草。」）』刘昭《注补》曰：『《尚书》龙作纳言，出入帝命。应劭曰：今尚书官，王之喉舌。』」
〔五〕　《书咸有一德》：「万姓咸曰：大哉王言。」
〔六〕　《训故》：「《易涣》九五：『涣汗其大号；涣王居，无咎。』」王肃注：「王者出令，不可复返，喻如汗出不还。」
　　　　　　马国翰《目耕帖易》卷五：「《汉书刘向传》引《易》曰：『涣汗其大号。』言号令如汗，汗出而不反者也。出善令未能踰时而反，是反汗也。《北堂书钞》引王肃《易》注：『王者出令，不可复反，喻如身中汗出不可反也。』（见卷一百三）与刘说合。刘勰《文心雕龙》：『其出如綍，不反若汗。』亦用《汉书》义也。」
是以淮南有英才，武帝使相如视草〔一〕；陇右多文士，光武加意于书辞〔二〕；岂直取美当时，亦敬慎来叶矣〔三〕。
〔一〕　范注：「《汉书淮南王传》：『时武帝方好艺文，以安属为诸父，辨博善为文辞，甚尊重之。每为报书及赐，常召司马相如等视草乃遣。』」
　　　　　　《西京杂记》卷三：「扬子云曰：军旅之际，戎马之间，飞书驰檄，用枚皋；庙廊之下，朝廷之中，高文典策，用相如。」
〔二〕　黄注：「《隗嚣传》：嚣宾客、掾史多文学士。每所上事，当世士大夫皆讽诵之。故帝有所辞答，尤加意焉。」《注订》：「新莽末年，嚣据陇右也。」按《后汉书隗嚣传》：「隗嚣，字季孟，天水成纪人也。」注：「成纪，县名，故城在今秦州陇城县西北。」下句《斟诠》直解为「光武有所书答，亦特别留意修辞」。
〔三〕　《东观汉记》曰：「第五伦每见光武诏书，常叹曰：此圣主也。当何由一得见，快矣。」
观文、景以前，诏体浮杂〔一〕，武帝崇儒，选言弘奥〔二〕。策封三王，文同训典〔三〕；劝戒渊雅，垂范后代；及制诰严助〔四〕，即云厌承明庐〔五〕，盖宠才之恩也〔六〕。孝宣玺书〔七〕，责博于陈遂〔八〕，亦故旧之厚也。
〔一〕　「杂」原作「新」。铃木《校勘记》：「《御览》『新』作『杂』，『杂』字是也。」《校注》：「『浮杂』，盖谓文景以前诏书直言事状，不似武帝以后之以经典缘饰也。」
　　　　　　姚鼐《古文辞类纂序》：「汉至文景，意与辞俱美矣，后世无以逮之。光武以降，人主虽有善意，而辞气何其衰薄也！」看法与刘勰不同。
〔二〕　《史记儒林列传序》：「及汉兴，……尚有干戈，平定四海，亦未暇遑庠序之事也。孝惠、吕后时，公卿皆武力有功之臣。孝文时颇征用，然孝文帝本好刑名之言。及至孝景，不任儒者。……今上即位……武安侯田蚡为丞相，绌黄老刑名百家之言，延文学儒者数百人。……公孙弘为学官，悼道之郁滞，乃请曰：『……臣谨案：诏书律令下者，明天人分际，通古今之义，文章尔雅，训辞深厚，恩施甚美。小吏浅闻，不能究宣，无以明布谕下。』……制曰可。自此以来，则公卿士大夫士吏，斌斌多文学之士矣。」「弘奥」，广博深奥。
〔三〕　梅注：「《汉书》武帝子齐怀王闳、燕王旦，广陵王胥，同日立，皆赐策，各以国土风俗申戒焉。」按此见《武五子传》。
　　　　　　黄注：「《（史记）三王世家》有《齐王策》、《燕王策》、《广陵王策》。太史公曰：『封立三王，天子恭让，群臣守义，文辞烂然，甚可观也。』」
　　　　　　按《三王世家》末附褚先生曰：「盖闻孝武帝之时，同日而俱拜三子为王：封一子于齐，一子于广陵，一子于燕。各因子才力智能，及土地之刚柔，人民之轻重，为作策以申戒之。」「训典」，指《尚书》中的《伊训》、《尧典》等。
〔四〕　《校证》：「冯舒、黄丕烈俱云：『诰当作诏。』」范注：「黄校『诰』作『诏』，是也。」《校注》：「按『诏』字是。《汉制度》：『制书者，帝者制度之命，其文曰「制诏」。』（《御览》五九三引）《独断》：『制诏者，王者之言必为法制也（今本无，此据《文选》潘勖《册魏公九锡文》李注及《御览》五九三引）。』《汉书严助传》武帝赐书本作『制诏会稽太守』云云。」
〔五〕　黄注：「《（汉书）严助传》：助以对策擢中大夫。……上问所欲，对愿为会稽太守。武帝赐书曰：『制诏会稽太守：君厌承明之庐，劳侍从之事，出为郡吏。』注：承明庐在石渠阁外。」「厌承明庐」，不愿在朝内做官的意思。「承明庐」，汉代侍臣值宿的地方。
〔六〕　「宠才之恩」，指严助不愿做朝官而要求外任，汉武帝就因爱其才而拜他为会稽太守。
　　　　　　范注：「《汉书严助传》：『制诏会稽太守，君厌承明之庐，劳侍从之事。怀故土，出为郡吏。会稽东接于海，南近诸越，北枕大江，间者阔焉，久不闻问，具以《春秋》对，毋以苏秦从横。』」要严助引用《春秋》的褒贬善恶来回答，这是给他的荣誉。
〔七〕　《左传》襄公二十九年：「公还及方城，季武子取卞，使公冶逆，玺书追而与之。」杜注：「玺书，印封书也。」《史记秦始皇本纪》：「上病益甚，乃为玺书赐公子扶苏。」蔡邕《独断》：「玺者，印也，印者，信也。……卫宏曰：秦以前，民皆以金玉为印，……然则秦以来，天子独以印称玺，又独以玉，群臣莫敢用也。」
〔八〕　「责博于」，元刻本作「贵博士」，弘治本，汪本、畲本、张之象本，两京本，俱作「责博士」。梅本改作「赐太守」。孙诒让《札迻》十二：「孝宣玺书赐太守陈遂。注云：『赐太守，元作责博士，考《汉书》改。』……冯校云：『赐太守，元版作责博士，梅鼎祚所改也。当作责博进。』纪云：『当作偿博进，改为赐太守，似非。』案疑当作『责博于陈遂』。此陈遂负博进，玺书责其偿，《汉书》所载甚明。元本惟『于』字讹作『士』，『责博』二字则不误。梅黄固妄改，纪校亦误读《汉书》，皆不足为冯也。」
　　　　　　范注：「《汉书游侠传》：『陈遵祖父遂，字长子，宣帝微时与有故，相随博奕，数负进。及宣帝即位，用遂，稍迁至太原太守，乃赐遂玺书曰：「制诏太原太守：官尊禄厚，可以偿博进矣。妻君宁（遂之妻名）时在旁，知状。」遂于是辞谢，因曰：「事在元平元年赦令前。」其见厚如此。』荀悦《汉纪》云：『杜陵陈遂，字长子。上微时与游戏博奕，数负遂。上即位，稍见进用，至太原太守，乃赐遂玺书曰：「制诏太原太守，官尊禄重，可以偿博负矣。」』」
　　　　　　《校证》：「按孙说是。此陈遂昔负帝博赆，帝诏戏责其偿，故曰『妻君宁在旁知状』，遂亦知帝戏己，意图逃债，故谢曰：『事在元平元年赦命前』也。今据改。」钱大昕云：「『进』本作『赆』，指财货。」
光武拨乱，留意斯文，而造次喜怒，时或偏滥。诏赐邓禹，称司徒为尧〔一〕；敕责侯霸，称「黄钺一下」〔二〕。若斯之类，实乖宪章〔三〕。暨明、章崇学，雅诏间出〔四〕。和、安政弛〔五〕，礼阁鲜才〔六〕，每为诏敕，假手外请〔七〕。
〔一〕　「拨乱」，谓拨乱反正，指建立东汉。
　　　　　　梅注：「《后汉书》：光武以关中未定，邓禹久不进兵，下敕曰：『司徒，尧也；亡贼，桀也。长安吏人遑遑无所依归。宜以时进兵镇慰西京，系百姓之心。』（邓禹时为司徒）」按此见《邓禹传》。司徒本司籍田，负责征发徒役。西汉哀帝时丞相改称「大司徒」，东汉时改称「司徒」。
〔二〕　《训故》：「《后汉书》：司徒侯霸荐前梁令阎杨，杨素有讥议，帝常嫌之。既见霸奏，大怒，赐霸玺书曰：崇山、幽都何不偶！黄钺一下无处所。欲以身试法耶？」按此见《冯勤传》。李贤注：「崇山，南裔也。幽都，北裔也。偶，对也。言将杀之，不可得流徙也。《尚书》舜流共工于幽州，放驩兜于崇山。钺，斧也，以黄金饰之，所以戮人。」
〔三〕　《注订》：「指于邓禹不得称尧，于侯霸不得用黄钺也。」
〔四〕　《校证》：「『章』原作『帝』，今从《御览》改。此统明、章两朝言之。《时序》篇『明章』亦误作『明帝』，与此正同。」《校注》：「《隋书经籍志一》：『光武中兴，笃好文雅；明章继轨，尤重经术。』可资旁证。」
　　　　　　范注：「明帝，如永平二年《诏骠骑将三公》及《幸辟雍行养老礼诏》；章帝，如建初四年《使诸儒共正经义诏》，《令选高材生受古学诏》，皆所谓雅诏间出者。《御览》『帝』作『章』是也。」
　　　　　　周注：「《后汉书明帝纪》：永平十五年『幸孔子宅，祠仲尼及七十二弟子，亲御讲堂，命皇太子诸王说经』。永平三年诏：『比者水旱不节，边人食寡，政失于上，人受其咎。有司其勉顺时气，劝督农桑，去其螟蜮，以及蝥贼。详刑慎罚，明察单辞。夙夜匪懈，以称朕意。』又《章帝纪》：建初三年在白虎观会诸儒讲经。五年诏：『朕思迟直士，侧席异闻。其先至者，各以发愤吐懑。』间出，屡出，迭出。」
〔五〕　《训故》：「后汉和帝、安帝。」《校证》：「『和安』原作『安和』，今从《御览》乙正。」《校释》：「宋本《御览》作『和安』，是。按和帝先于安帝也。《时序》篇『自安和已下』，亦应乙转。」
〔六〕　「礼阁」，即礼闱，汉尚书省之称。
　　　　　　黄注：「《萧惠基传》：王俭朝宗贵望，惠基同在礼阁，非公事不私觌也。」按此见《南齐书》。
〔七〕　斯波六郎：「案彦和所谓『礼阁鲜才』之事，非谓外戚擅权。……《后汉书周荣传》：『永宁中尚书陈忠上疏荐（周）兴曰：臣等既愚闇，而诸郎多文俗吏，鲜有雅才，每为诏文，宣示内外，转相求请。』」
建安之末，文理代兴〔一〕，潘勖《九锡》，典雅逸群〔二〕。卫觊《禅诰》〔三〕，符采炳耀〔四〕，弗可加已。
〔一〕　《奏启》篇：「魏代名臣，文理迭兴。」「文理」，指文章条理，《中庸》：「文理密察。」
〔二〕　梅注：「《韩诗外传》：诸侯之有德，天子锡之。一锡车马，再锡衣服，三锡虎贲，四锡乐器，五锡纳陛，六锡朱户，七锡弓矢，八锡鈇钺，九锡秬鬯，谓之九锡。汉献帝时，曹操自为魏公，加九锡，勖为尚书郎，作文。」
　　　　　　黄注：「《魏志》：建安十八年，使御史大夫]虑持节策命曹操为魏公，加九锡。」
　　　　　　《风骨》篇：「昔潘勖锡魏，思摹经典，群才韬笔，乃其骨髓峻也。」《才略》篇：「潘勖凭经以骋才，故绝群于锡命。」
　　　　　　范注：「《汉书王莽传上》载张竦为陈崇草奏，称莽功德，列举多条。潘勖《册魏公九锡文》近拟竦文，远学《尚书》，自后大盗移国，莫不作九锡文，如涂附涂，而典赡雅饬，则无有及此者。《文选》三十五、《魏志武帝纪》载其文。」
　　　　　　《图书集成文学典》第一百四十卷《册书部纪事》引殷洪《小说》：「魏国初建，潘勖字符茂，为册命文，自汉武以来，未有此制，勖乃依商周，宪章唐虞，辞义温雅，与诰同风，于时朝士皆莫能措一辞。」
　　　　　　清谭献评潘勖文云：「所言不夸饰，渊乎茂乎，精神肌理与典诰相通，自是子云以后有数玮篇。」又云：「神完气足，朴茂渊懿，扬班俦也。」（见于光华《文选集评》）
〔三〕　梅注：「《魏志》卫觊，汉时为侍郎，劝赞禅代之义，为文诰之诏，册命曹丕。」
　　　　　　范注：「《三国魏志卫觊传》云：『顷之还汉朝，劝赞禅代之义，为文诰之诏。』案献帝诸禅诏引见《魏志文帝纪》注者，皆觊所作也。」又：「《隶释》十九载《魏文受禅表》，文有残缺，即彦和所云禅诰也。」
〔四〕　《校证》：「『符采』原作『符命』，徐云：『《御览》作「符采」，前《诠赋》篇有「符采相胜」之句，《原道》篇有「符采复隐」之句。』按徐说是。《宗经》篇有『符采相济』之句，《风骨》篇有『符采克炳』之句，今据改。」《校注》：「且『符采』指觊之辞翰言，若作『符命』，则非其旨矣。」
　　　　　　《校释》：「《御览》作『符采』是也。左思《蜀都赋》：『符采彪炳。』注：『符采，玉之横文也。』」按「符」为玉理，「采」为玉采，两相济胜。「炳曜」，光彩焕发。
自魏晋诰策，职在中书〔一〕，刘放、张华〔二〕，互管斯任〔三〕，施令发号〔四〕，洋洋盈耳〔五〕。魏文帝下诏，辞义多伟，至于作威作福，其万虑之一弊乎〔六〕！晋氏中兴，唯明帝崇才〔七〕，以温峤文清，故引入中书〔八〕。自斯以后，体宪风流矣〔九〕。
〔一〕　黄注：「《刘放传》：『黄初初，改秘书为中书，以放为监。』王献之《启琅琊王为中书监表》：中书职掌诏命，非轻才所能独任。自晋建国，常命宰相参领。中兴以来，益重其任。故能王言弥媺，德音四塞者也。」
　　　　　　范注：「《晋书职官志》：『中书监及令。……魏武帝为魏王，置秘书令，典尚书奏事。文帝黄初初，改为中书，置监令，以秘书左丞刘放为中书监，右丞孙资为中书令。监令盖自此始也。及晋因之，并置一人。』又：『中书侍郎一人，直西省，又掌诏令。』」
〔二〕　《三国魏志刘放传》：「刘放，字子弃。……黄初初，改秘书为中书，以放为监。……放善为书檄，三祖诏命有所招喻，多放所为。」
　　　　　　《晋书张华传》：「华学业优博，辞藻温丽，朗赡多通。……初未知名，着《鹪鹩赋》以自寄。……顷之，迁长史，兼中书郎，朝议表奏，多见施用。……数岁，拜中书令。……晋史及议礼宪章，并属于华，多所损益。当时诏诰，皆所草定。……惠帝即位，……拜右光禄大夫，开府仪同三司，侍中，中书监。」
〔三〕　范注：「『互管斯任』，当作『并管斯任』。《魏志刘放传评》：『刘放文翰，孙资勤慎，并管喉舌。』此并管语所本。」
　　　　　　斯波六郎：「案刘放魏之中书监，张华晋之中书监，故言『互管』。《魏志》评之『并管』，与此无关。」《校注》：「《玉海》（六四）引作『互管』，不误。」
〔四〕　「令」原作「命」。《校注》：「命，宋本……《御览》引作『令』。按『令』字是。《书》伪《冏命》：『发号施令，罔有不臧。』《赞》中『皇王施令』，亦可证。」
〔五〕　《论语泰伯》：「《关雎》之乱，洋洋乎盈耳哉。」朱注：「洋洋，美盛意。」
〔六〕　《三国魏志蒋济传》：「文帝即王位，……诏征南将军夏侯尚曰：『卿腹心重将，特当任使。恩施足死，惠爱可怀。作威作福，杀人活人。』尚以示济。济既至，帝问曰：『卿所闻见天下风教何如？』济对曰：『未有他善，但见亡国之语耳。』帝忿然作色而问其故，济具以答，因曰：『夫「作威作福」，《书》之明诫。「天子无戏言」，古人所慎。惟陛下察之！』于是帝意解，遣追取前诏。」
　　　　　　范注：「『弊』，当作『蔽』。」《斟诠》：「『弊』与『蔽』通。」
〔七〕　黄注：「《晋明帝纪》：钦贤爱客，惟好文辞，当时名臣，自王导、庾亮辈，温峤、桓彝、阮放等咸见亲待。」
〔八〕　范注：「明帝手诏以温峤为中书令云：『中书之职，酬对多方，斟酌礼宜，非唯文疏而已。非望士良才，何可妄居。卿既以令望，忠允之怀，着于周旋；且文清而旨远，宜居机密。今欲以卿为中书令，朝论亦咸以为宜。』」（《艺文类聚》四十八引檀道鸾《晋阳秋》。）
〔九〕　《校证》：「『宪』原作『虑』，梅据朱改，徐校同。按：《御览》正作『宪』。《辨骚》篇：『体宪于三代。』」
　　　　　　《斟诠》：「体谓文章之体制体格，宪有取法效法之意。」
　　　　　　以上为第二段：讲历代诏策的发展变化，并评论代表作家及其作品。
夫王言崇秘，大观在上〔一〕，所以百辟其刑〔二〕，万邦作孚〔三〕。故授官选贤，则义炳重离之辉〔四〕；优文封策，则气含风雨之润〔五〕；敕戒恒诰，则笔吐星汉之华〔六〕；治戎燮伐，则声存洊雷之威〔七〕；眚灾肆赦〔八〕，则文有春露之滋；明罚敕法〔九〕，则辞有秋霜之烈；此诏策之大略也〔一○〕。
〔一〕　「崇秘」，崇高神圣。《易观卦》彖辞：「大观在上。」正义：「观者，王者道德之美而可观也。谓大为在下所观，唯在于上。由在上既贵，故在下大观。」高亨《周易大传今注》：「大观，犹遍观也。在上，在君上之位。……象君在上俯临众臣民，是为『大观在上』。」
〔二〕　范注：「《周颂烈文》：『不显惟德，百辟其刑之。』郑注《礼记中庸》曰：『不显，言显也。辟，君也。言不显乎文王之德，百君尽刑之，谓诸侯法之也。』」
〔三〕　范注：「《大雅文王》：『仪刑文王，万邦作孚。』笺曰：『仪法文王之事，则天下咸信而顺之。』」朱注：「孚，信也。……惟取法于文王，则万邦作而信之矣。」
〔四〕　黄注：「《易离卦》彖曰：『离，丽也，重明以丽乎正。』象曰：『明两作离，大人以继明照于四方。』」
　　　　　　《易离卦》彖曰：「离，丽也。日月离乎天，百谷草木离乎土，重明以丽乎正，乃化成天下。」《周易大传今注》卷二：「本卦是二离相重，离为日，然则本卦卦象是日两作，即今朝日升，明朝日又升，相继不已，以照天下也。」
〔五〕　《校注》：「『风』，《御览》《玉海》引作『云』。按：《易系辞上》：『润之以风雨。』盖舍人所本。『云』字非。」
　　　　　　斯波六郎：「疑作『云』是。《诗召南殷其雷》毛传：『山出云雨，以润天下。』」「优文」，褒奖的文告。
　　　　　　周必大《宋文鉴序》：「典册诏诰，则欲温厚而有体。」
〔六〕　范注：「恒诰，谓可作常道之诏诰。《易恒卦》彖辞：『圣人久于其道，而天下化成。』」
　　　　　　「笔吐星汉之华」，意谓笔下吐露出银河群星的光华。
　　　　　　《注订》：「恒诰，常诰也：常用之诰，非常道之诰。」
〔七〕　黄注：「《易震卦》象曰：『洊雷震。』程传：洊，重袭也。上下皆震，故为洊雷，雷重仍则威益盛。」
　　　　　　《左传》成公十六年：「今两国治戎。」范注：「《大雅大明》：『燮伐大商。』传曰：『燮，和也。』笺曰：『协和伐殷之事。』《易震卦》象辞：『洊雷，震。君子以恐惧修省。』正义曰：『洊者，重也；因，仍也。雷相因仍，乃为威震也。』」「燮伐」，指会同作战。
　　　　　　《斟诠》：「治戎燮伐，犹言用兵声讨也。」《周易大传今注》卷四：「本卦卦象是二雷相重，即雷相继而作。」
〔八〕　《尚书舜典》：「眚灾肆赦。」孔传：「眚，过；灾，害，肆，缓……也。过而有害，当缓赦之。」正义：「《春秋》言肆眚者，皆谓缓纵过失之人，是肆为缓也，眚为过也。言小则恕之，大则宥之。』」蔡传：「肆，纵也。眚谓过误，灾谓不幸，若人有如此而入于刑，则直赦之也。」
　　　　　　孙梅《四六丛话》卷六「制敕诏册」类说：「为此者必深明乎帝王运世之原，默契乎日昃勤民之旨；宁朴而无华，宁简而无浮；选言于训诰之区，探赜乎皇唐之域。授官命职，备着激扬，闵雨忧农，如传喟息。使闻者有一见决圣之思，诵之动扶杖往观之慕，岂不休哉！」
　　　　　　《春觉斋论文流别论》九：「大抵策命自有程序，唯诏诰一门，非镕经铸史，持以中正之心，出以诚挚之笔，万不足以动天下。唐之兴元、奉天，均陆宣公当制，诏书所至，虽骄将悍卒，皆为流涕，孰谓官中文字不足以感人邪？」
　　　　　　以上的这些说明，大同小异，都是说诏策的风格要求典雅温润，诚挚感人，而又有严峻的威风。比较起来，还是《文心雕龙》说得更分明一些，更形象一些。
〔九〕　范注：「『明罚敕法』，《易噬嗑》象辞。」
　　　　　　《注订》：「《易噬嗑》象曰：『雷电，噬嗑，先王以明罚敕法。』明罚者，辨其罚也；法者，正其法也。」《斟诠》：「谓彰明其刑罚，以伸张王法也。」
〔一○〕《后汉书周荣传》载安帝永宁中有陈忠论诏令文云：「古者帝王有所号令，言必弘雅，辞必温丽，垂于后世，列于典经。故仲尼嘉唐虞之文章，从周室之郁郁。」
　　　　　　《玉海》卷六十四：「《文心雕龙》曰：『授官则义炳重离之辉，封策则气含云雨之润，戒则笔吐星汉之华，治戎则声有洊雷之威，肆赦则文有春露之滋，明罚则辞有秋霜之烈，此诏策之大略也。』得于心，应于手，朝出九重，暮行万里，风动草偃，山鸣谷应，布宣德音，涣为大号，四海震动，沛然若雷霆之发，一字之褒如华衮，一言之感如挟纩，文章之功，侔于造化矣。」
　　　　　　明王祎本集《文训》篇：「典谟誓诰，制册令诏，蔼为王言，涣为大号。……封职则气含阴雨之润，授官则义炳重离之明，戒则吐星汉之华，治戎则扬洊雷之轰，肆赦则垂滋于春露，明罚则示烈于秋霜。一字之褒，沛漏泉于下地；一言之感，被挟纩于黎蒸。朝出九重，暮行万里。」（《图书集成文学典》引，见六百二十一册）
　　　　　　《玉海》卷二○二《辞学指南》引西山先生（真德秀）云：「曰制，曰诰，是王言也，贵乎典雅温润，用字不可深僻，造语不可尖新。」（按此见《文章正宗》）又引东莱先生曰：「诏书或用散文，或用四六，皆得。唯四六者，下语须浑全，不可如表求新奇之对，而失大体。」
　　　　　　《文章辨体序说》「诏」类引东莱吕氏云：「近代诏书，或用散文，或用四六。散文以深纯温厚为本；四六须下语浑全，不可尚新奇华巧而失大体。」
　　　　　　陈绎曾《文说》：「诏宜典重温雅，谦冲恻怛之意蔼然，制诰宜峻厉典重。」
　　　　　　以上为第三段，讲诏策的基本作法和标准风格。
戒敕为文，实诏之切者〔一〕，周穆命郊父受敕宪〔二〕，此其事也。魏武称作敕戒当指事而语，勿得依违〔三〕；晓治要矣。及晋武敕戒，备告百官〔四〕：敕都督以兵要，戒州牧以董司〔五〕，警郡守以恤隐〔六〕，勒牙门以御卫〔七〕，有训典焉〔八〕。
〔一〕　《注订》：「以下述戒敕，别及教命，所谓『实诏之切者』，乃说明诏策虽与戒敕异度，而实同体者也。」按「切」谓峻切，严切。《翰林论》：「诫诰施于弼违。」《文选序》：「戒出于弼匡。」
　　　　　　王通《中说问易》篇：「子曰：人心惟危，道心惟危，言道之难进也。故君子思过而预防之，所以有诫也。切而不指，勤而不怨，曲而不谄，直而有礼，其惟诫乎？」
</div>
    <div class="pagination">
<a href="文心雕龙义证_page83.html">上一页</a><span>...</span><a href="文心雕龙义证_page79.html">79</a><a href="文心雕龙义证_page80.html">80</a><a href="文心雕龙义证_page81.html">81</a><a href="文心雕龙义证_page82.html">82</a><a href="文心雕龙义证_page83.html">83</a><span class="current-page">84</span><a href="文心雕龙义证_page85.html">85</a><a href="文心雕龙义证_page86.html">86</a><a href="文心雕龙义证_page87.html">87</a><a href="文心雕龙义证_page88.html">88</a><a href="文心雕龙义证_page89.html">89</a><span>...</span><a href="文心雕龙义证_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
