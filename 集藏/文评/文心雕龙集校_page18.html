<!DOCTYPE html>
<html>
<head>
    <meta charset="UTF-8">
    <title>文心雕龙集校 - 第 18 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文心雕龙集校 - 第 18 页/共 51 页</h1>
    <div class="content">壮语畋猎。
「畋」，范校：「孙云：唐写本作『田』，《御览》亦作『田』。」《考异》：「按：田、畋古通，《易》曰：『田无禽。』疏：『田者，猎也。』《诗》：『叔于田。』传：『田、取禽也。』畋，《说文》：『平田也。』《书多方》：『畋作田。』又《广韵》：『取禽兽也。』《书五子之歌》：『畋于有洛之表。』」《斟诠》：「古通。《礼记王制》：『百姓田猎。』……《孟子梁惠王》：『今王田猎于此。』《说文通训定声》：『田，叚借为畋。』」
穷瓌奇之服馔。
《合校》：「唐冩本『瓌』作『瑰』。」
甘意摇骨体。
「体」，黄校：「杨云：当作『髓』。」范校：「孙云：唐写本作『髓』。」《附校》：「『体』作『髓』。」《校证》：「『髓』，原作『体』，杨、徐并云：『当作髓。』案唐写本、王惟俭本、《御览》正作『髓』，今据改。」《校注》：「按『髓』字是，唐写本、训故本正作『髓』；《御览》引同。《宗经》、《体性》、《风骨》、《附会》、《序志》诸篇，并有『骨髓』之文。」《考异》：「按：作『髓』是。」按从唐写本、《御览》改。
艳词洞魂识。
「洞」，黄本作「动」。范校：「孙云：明抄本《御览》作『洞』。」《附校》：「『动』作『洞』。」《校证》：「『动』，冯本、王惟俭本、《御览》作『洞』。」《校注》：「『动』，唐写本、弘治本、汪本、张本、两京本、王批本、胡本、训故本作『洞』；《御览》、《均藻》四、《稗编》七五引同。别解本作『勒』。按上句云『摇骨髓』，此文云『动魂识』，嫌复。当以作『洞』为是。《宗经》篇『洞性灵之奥区』，《哀吊》篇『情洞悲苦』，《议对》篇『又郊祀必洞于礼』，《声律》篇『练才洞鉴』，《练字》篇『莫不洞晓』，《才略》篇『洞入夸艳』，本书屡用『洞』字，皆指其深度言。『洞魂识』，犹司马相如《上林赋》『洞心骇耳』之『洞心』然也。《汉书司马相如传上》颜注：『洞，彻也。』别解本作『勒』，又系『动』之误。」《考异》：「按：动，洞皆通，作『洞』为长。」按「动」、「洞」皆通。《校注》所引，其「洞」均不可易为「动」，可知与此语境有异。动魂犹动魄。《诗品上古诗》：「其体源出于《国风》。陆机所拟十四首，文温以丽，意悲而远，惊心动魄，可谓几乎一字千金！」惟元本亦作「洞」，与唐写本、《御览》同。
而终之以居正。
范校：「孙云：唐写本无『而』字；《御览》亦无『而』字。」《汇校》：「按：上句有『虽』字，下句有『然』字，此『而』字实不必有。」按从唐写本、《御览》删。
然讽以劝百。
「以」，黄本作「一」。《合校》：「唐写本『以』作『一』。」《校记》：『案唐本是也，与《御览》五九0引，及黄本均合。《汇校》：「按：作『一』是。」按《汉书司马相如传赞》：「扬雄以为靡丽之赋，劝百而风一。」《汇校》引作「劝一而讽百」，误。则作「一」是，从唐写本、《御览》、黄本改。
子云所谓先骋郑卫之声。
范校：「孙云：唐写本无『先』、『卫』、『之』三字；《御览》亦无此三字。」《校记》：「疑古本如此。」《校证》：「案《汉书司马相如传赞》：『扬雄以为靡丽之赋，劝百而风一；犹骋郑卫之声，曲终而奏雅。』疑此文『先』为『犹』俗文『犹』形近之误。唐写本、《御览》无之，亦是。」《考异》：「按：此节《汉书司马相如传赞》之语为句，犹骋郑卫之声，曲终而奏雅，王校是。」《汇校》：「按：本文既直称子云，当从《汉书》为是。」按据《汉书司马相如传赞》改。
曲终而奏雅者也。
范校：「孙云《御览》（雅下）有『乐』字。」《校证》：「《御览》『雅』下衍『乐』字。」
唯七厉叙贤。
范校：「孙云：《御览》无『唯』字；唐写本『厉』作『例』。」范注：「《七厉》，当作《七苏》。即上所谓『植义纯正』也。」《校证》：「『厉』唐写本作『例』，音近之误。又无『唯』字。」《考异》：「按：『厉』字本《论语》：『听其言也厉。』『例』字非，唐写本元有『唯』字。」《义证》：「按前引傅玄《七谟序》：『马（融）作《七厉》，张（衡）造《七辨》，或以恢大道而导幽滞，或以黜瑰奓而托讽咏……。』此处则说『《七厉》叙贤，归以儒道』，而马融又是大儒，似此当指马融之《七厉》。唐写本作『七例』，非。」按说见上「崔瑗七厉」条，古书亡缺，疑不能明。
里配捧心。
「配」，黄本作「丑」，黄校：「元作『配』，谢改。」范校：「孙云：《御览》作『丑』。」《附校》：「『丑』作『丑』，不作『配』。」《合校》：「唐写本『配』作『丑』。」《校证》：「『丑』原作『配』，梅据谢校改，徐校亦作『丑』。案唐写本、王惟俭本、《御览》正作『丑』。」《校注》：「按谢改是。唐写本、训故本、梁本、谢钞本正作『丑』；《御览》引同。《喻林》八九、《文通》十一引亦作『丑』。」 按《庄子天运》篇：「故西施病心而矉其里，其里之丑人，见而美之，归亦捧心而矉其里。其里之富人见之，坚闭门而不出；贫人见之，挈妻子而去之走。彼知矉美而不知矉之所以美。惜乎！」作「里丑」为是。从唐写本、《御览》、黄本改。
不关西施之嚬矣。
范校：「孙云：《御览》（施）作『子』；（嚬）作『颦』。」《附校》：「『嚬』作『嚬』，不作『颦』。」《考异》：「按：嚬通颦，见《正字通》。又与矉通，《庄子天运》篇：『西施病心矉。』」 
唯士衡运思，理新文敏。
范校：「赵云：（唐冩本）无『运』『理』二字。」《校证》：「唐写本、《玉海》作『唯士衡思新文敏』。」《附校》：「有『思（应作运）』『理』二字。」范注：「唐写本无『运』『理』二字，似非。」按《文选》卷十一孙绰《游天台山赋序》：「驰神运思，昼咏宵兴。」有此二字义长。
而裁章置句，广于旧篇。
「置」，范校：「孙云：《御览》作『致』。」《附校》：「『章置』作『意致』。」
岂慕珠仲四寸之珰乎。
「珠仲」，黄本作「朱仲」。范校：「孙云：唐写本作『珠中』。《御览》（珰）作『璠』。」《附校》：「『朱仲』作『朱仲』，不作『珠中』。」《校证》：「『朱』旧本作『珠』，谢、徐校作『朱』，冯校云：『珠当作朱。』梅六次本削『珠』作『朱』。」《考异》：「按：《列仙传》作朱仲。珰、耳珠也。见《广韵》。璠、美玉也。见《逸论语》及《左传》定（公）五年注。此言四寸则非珠属，当从《御览》作『璠』是。」《汇校》：「按作『朱仲』是。」按范注：「《列仙传》：朱仲者，会稽人也。常于会稽市上贩珠。鲁元公主以七百金从仲求珠。仲乃献四寸珠，送置于阙即去。」黄注：「《风俗通》：耳珠曰珰。」玉四寸何足贵，所贵者正为其珠耳。从《御览》、黄本改「珠」为「朱」。
足使义明而辞净。
《合校》：「唐冩本『辞』作『词』。」
磊磊自转。
范校：「赵云：作『落落』。」《附校》：「『磊磊』作『磊磊』，不作『落落』。」《校证》：「唐写本『磊磊』作『落落』。《练字》篇有『磊落如珠矣』句，《才略》篇有『磊落如琅玕之圃』句，『磊』『落』声近通用。」《校注》：「按《练字》篇『善酌字者，参伍单复，磊落如珠矣。』疑此当作『磊落』。」按《楚辞九歌山鬼》：「采三秀兮于山间，石磊磊兮葛曼曼。」《补注》：「磊，众石貌。」《南齐书张融传》引《海赋》：「嵬嵬磊磊。」《南史沈顗传》：「文惠太子尝拟古诗云：『磊磊落落玉山崩。』」《类聚》卷五十六引《古两头纤纤》诗曰：「磊磊落落向曙星。」磊磊与落落同。此处不宜作「磊落」，盖「磊磊」重音，与「自转」甚合。
各入讨论之域。
《义证》：「唐写本『入』字无，『讨』作『诗』。」
故不曲述。
范校：「孙云：唐写本（述下）有『也』字。」《校证》：「『也』字原无，据唐写本补。」《汇校》：「按：有『也』字语势较顺。」按据唐写本增。
伟矣前修，学坚多饱。
「多」，范校：「孙云：唐写本作『才』。」范注：「『多』，唐写本作『才』，是。」《校证》：「『才』原作『多』，据唐写本改。《体性》篇：『才有天资，学慎始习。』《事类》篇：『才自内发，学以外成，有学饱而才馁，有财富而学贫。』又云：『才为盟主，学为辅佐。』《才略》篇：『然自卿渊以前，多役才而不课学。』皆以『才』『学』对文。」《校注》：「按唐写本是也。『学』『才』相对为文，若作『多』，则不伦矣。」《考异》：「按：作『才』是。」按从唐写本改。
技辞攒映。
「技」，黄本作「枝」。《合校》：「唐写本『技』作『枝』。」《汇校》：「按作『枝』是，『技』无义。」按《易系辞下》：「中心疑者其辞枝。」此「枝辞」所本。从唐写本、黄本改。
嘒若参昴。
《校证》：「唐写本『嘒』作『彗』。」《校注》：「《诗召南小星》篇：『嘒彼小星，维参与昴。』舍人语本此。唐写本作『彗』，偶脱口旁耳。」《考异》：「按：《诗召南》：『嘒彼小星。』传：『嘒、微也，彗星名。』唐写本误。」
慕嚬之心于焉祗搅。
「祗」，黄本作「祇」。范校：「孙云：唐写本『之』下有『徒』字，『于』字无。」《校证》：「唐写本作『慕嚬之徒，心焉祗搅』。汪本脱『祗』字。」《校注》：「按唐写本是也。今本盖先误『徒』为『于』，因乙『心』字属上句耳。《诗陈风防有鹊巢》：『心焉忉忉。』又『心焉惕惕』，《小雅节南山之什巧言》『心焉数之』，《嵇中散集幽愤诗》『心焉内疚』，《陆士龙集赠郑曼柔诗》『心焉慷慨』，并以『心焉』连文，可证。『祗』与『祇』，字异义别，此当以作『祗』为是。元本、弘治本、畲本、张本、两京本、梅本、凌本、合刻本、梁本、秘书本、谢钞本、汇编本、王本、张松孙本、郑藏钞本、崇文本并作『祗』，不误。《诗小雅何人斯》：『祗搅我心。』」《义证》：「《广雅释言》：『祗，适也。』徐灏《说文解字注笺》：『语辞之适，皆借祗敬字为之，传写或省去一点，……皆不为典要。』」《考异》：「按：从唐写本是。」按从唐写本补、删。

  
   
 谐讔第十五


　　芮良夫之诗云：「自有肺肠，俾民卒狂。」夫心险如山，口壅若川，怨怒之情不一，欢谑之言无方。昔华元弃甲，城者发睅目之讴；臧纥丧师，国人造侏儒之歌。并嗤戏形貌，内怨为俳也。又蚕（解）【蟹】鄙谚，狸首淫哇，苟可箴戒，载于礼典。故知谐辞讔言，亦无弃矣。
　　谐之言皆也。辞浅会俗，皆悦笑也。昔齐（宣）【威】酣乐，而淳于说（干）【甘】酒；楚襄燕集，而宋玉赋好色；意在微讽，有足观者。及优（孟）【旃】之讽漆城，优（旃）【孟】之谏葬马，并谲辞饰说，抑止昏暴。是以子长编史，列传《滑稽》，以其辞虽倾回，意归义正也。但本体不（杂）【雅】，其流易弊。于是东方、枚皋，餔糟啜醨，无所匡正，而诋嫚（媒）【媟】弄，故其自称为赋，乃亦俳也。见视如倡，亦有悔矣。至魏（大）【文】因俳说以着《（茂）【笑】书》，薛综凭宴会而发嘲调，虽抃推席，而无益时用矣。然而懿文之士，未免枉辔；潘岳《丑妇》之属，束皙《卖饼》之类，尤（相）【而】效之，盖以百数。魏晋滑稽，盛相驱扇。遂乃应玚之鼻，方于盗削卵；张华之形，比乎握舂杵。曾是莠言，有亏德音，岂非溺者之妄（茂）【笑】，胥靡之狂歌欤！
　　讔者，隐也；遯辞以隐意，谲譬以指事也。昔还（杨）【社】求拯于楚师，喻眢井而称麦曲；叔仪乞粮于鲁人，歌佩玉而呼庚癸；伍举刺荆王以大鸟，齐客讥薛公以海鱼，庄姬托辞于龙尾，臧文谬书于羊裘，隐语之用，被于纪传。大者兴治济身，其次弼违晓惑。盖意生于权谲，而事出于机急，与夫谐辞，可相表里者也。汉世《隐书》，十有八篇，歆、固编文，录之（歌）【赋】末。
　　昔楚庄齐威，性好隐语。至东方曼倩，尤巧辞述。但谬辞诋戏，无益规补。自魏（以待）【代】已来，颇非俳优，而君子【嘲】隐，化为谜语。谜也者，回（牙）【互】其辞，使昏迷也。或体目文字，或图象品物，纤巧以弄思，浅察以衒辞，义欲婉而正，辞欲隐而显。荀卿《蚕赋》，已兆其体。至魏文陈思，约而密之，高贵乡公，博举品物，虽有小巧，用乖远大。夫观古之为隐，理周要务，岂为童稚之戏谑，（抟）【搏】髀而抃笑哉！然文辞之有谐隐，譬九流之有小说；盖稗官所采，以广视听，若效而不已，则髡（袒）【朔】而入室，旃孟之石交乎！
　　赞曰：古之嘲隐，振危释惫。虽有丝麻，无弃菅蒯。会义适时，颇益讽诫。空戏滑稽，德音大坏。


集　校

谐讔。
「讔」，黄本作「隐」。范校：「铃木云：嘉靖本、王本、冈本『隐』作『讔』；炖本亦同。」《校证》：「『讔』原作『隐』，元本、汪本、畲本、张之象本、两京本、何允中本、日本活字本、王惟俭本、锺本、梁本、清谨轩钞本、日本刊本、王谟本、张松孙本、崇文本作『讔』，与正文释谐讔之名合。今据改。」《校注》：「『隐』唐写本作『讔』；元本，弘治本、活字本、汪本、畲本、张本、两京本、王批本、何本、胡本、训故本、合刻本、梁本、谢钞本、清谨轩本、尚古本、冈本、文溯本、王本、张松孙本、郑藏钞本、崇文本并同。文津本剜改作『讔』。按『谐隐』字本止作『隐』。然以篇中『讔者，隐也』譣之，则篇题原是『讔』字甚明。王应麟《汉书艺文志考证》八引作『讔』，是所见本篇题原为『讔』字也。」范注：「讔，廋辞也。字本作隐。《晋语》五：『有秦客廋辞于朝。』韦昭注云：『廋，隐也。谓以隐伏谲诡之言，问于朝也，东方朔曰：『非敢诋之，乃与为隐耳。』」《义证》：「《汉书东方朔传》：『舍人不服，因曰：「臣愿复问朔隐语，不知，亦当榜。」即妄为谐语。』师古注：『谐者，和韵之言也。』」《考异》：「按：唐写本自《谐隐》篇题以下缺。讔与隐通。《吕氏春秋重言》篇：『荆庄王立三年，不听而好讔。』刘向《新序》：『齐宣王发隐书而读之。』隐即讔。」按《韩非子难三》：「有人设桓公隐者曰：『一难，二难，三难，何也？』桓公不能对，以告管仲，管仲对曰，……或曰：管仲之射隐不得也。」《说苑正谏》：「咎犯对曰：『臣不能为乐，臣善隐。』平公召隐士十二人。咎犯曰：『隐臣窃愿昧死御。』平公诺。咎犯申其左臂而诎五指，平公问于隐官曰：『占之为何？』隐官皆曰：『不知。』」向宗鲁《说苑校证》：「《汉书艺文志》：『《隐书》十八篇。』注引《别录》曰：『隐书者，疑其言以相应，对者以虑思之，可以无不喻。』《列女传》六、《新序杂事》二：『齐宣王发隐书而读之。』《齐东野语》：『古之所谓廋词，即今之隐语，而俗所谓谜。』」《说文》无「讔」字。隐有不着辞者，彦和所论，正为着辞之隐，此处当以作「讔」为是。
内怨为俳也。
范注：「『俳』，当作『诽』。放言曰谤，微言曰诽。内怨，即腹诽也。彦和之意，以为在上者肆行贪虐，下民不敢明谤，则作为隐语，以寄怨怒之情；故虽嗤戏形貌而不弃于经传，与后世莠言嘲弄，不可同日语也。」《义证》引《斟诠》云：「彦和之意以为在上者肆行贪虐，下民不敢明谤，则寄内心之怨怒而为俳谐之隐语也。范注读俳为诽，……说虽可通，但仍以不改为胜。」《校注》：「按『内』读曰『纳』。《说文》人部：『俳，戏也。』『内怨为俳』，即『纳怨为戏』也。范说似非。」按：《左传》宣公二年：「郑伐宋，宋师败绩，囚华元。宋人赎华元于郑。半入，华元逃归。宋城，华元为植巡功。城者讴曰：『睅其目，皤其腹，弃甲而复；于思于思，弃甲复来！』使其骖乘谓之曰：『牛则有皮，犀兕尚多，弃甲则那﹖』役人又曰：『从其有皮，丹漆若何﹖』华元曰：『去之，夫其口众我寡。』」又《左传》襄公四年：「臧纥救鄫，侵邾，败于狐骀。国人诵之曰：『臧之狐裘，败我于狐骀；我君小子，侏儒是使，侏儒侏儒，使我败于邾。』」杜注：「臧纥，武仲也。鄫属鲁，故救之。狐骀，邾地。臧纥时服狐裘，襄公幼弱，故曰小子。臧纥短小，故曰侏儒。」可证「上者肆行贪虐」或有之，「下民不敢明谤」则非，范注所言乃古之常情，与此语境不合，杨说近是。
又蚕解鄙谚。
「解」，黄本作「蠏」。《校证》：「元本、冯本、汪本、畲本、张之象本、两京本、王惟俭本『蠏』误『解』。徐校作『蠏』。冯校云：『解疑作蠏。』」《义证》：「弘治本『蟹』作『解』。冯舒校曰：『应作蠏』。」《考异》：「按：解蠏古通。《吕览恃君》篇：『大解陵鱼，大人之居。』」《汇校》：「按：作『蟹』是。」按《礼记檀弓下》：「成人有其兄死而不为衰者，闻子皋将为成宰，遂为衰。成人歌曰：『蚕则绩而蟹有匡，范则冠而蝉有緌，兄则死而子皋为之衰。』」郑注：「蚩兄死者。言其衰之不为兄死，如蟹有匡，蝉有緌，不为蚕之绩，范之冠也。」正义：「成人不为兄服，闻孔子弟子子皋其性至孝，来为成宰，必当治不孝之子，故惧而制服。蟹背壳似匡。范，蜂也。蜂头上有物似冠也。蝉喙长在腹下，似冠之緌。蚕则须匡以贮丝，而今无匡，蟹背有匡，匡自着蟹，非为蚕设。……亦如成人兄死初不作衰，后畏于子皋，方为制服。服是子皋为之，非为兄施，亦如蟹匡蝉緌，各不关于蚕蜂也。」又按《说文》蟹作蠏。从黄本改。
昔齐宣酣乐，而淳于说干酒。
「宣」，黄本作「威」，黄校：「元作『宣』，许改。」「干」，黄本作「甘」。《校证》：「『威』原作『宣』，梅从许改，徐校亦作『威』。」《考异》：「按：《史记滑稽列传》载齐威王喜隐，好为淫乐长夜之饮。许改是。」《义证》：「《尚书五子之歌》：『甘酒嗜音，峻宇雕墙。』传：『甘，嗜无厌足。』」《汇校》：「作『威』作『甘』并是。」按《史记滑稽列传》：「淳于髡者，齐之赘婿也。长不满七尺，滑稽多辩，数使诸侯，未尝屈辱。齐威王之时喜隐，好为淫乐长夜之饮，……置酒后宫，召髡赐之酒。问曰：『先生能饮几何而醉？』对曰：『臣饮一斗亦醉，一石亦醉。』威王曰：『先生饮一斗而醉，恶能饮一石哉！其说可得闻乎？』髡曰：『赐酒大王之前，执法在傍，御史在后，髡恐惧俯伏而饮，不过一斗径醉矣。若亲有严客，髡帣鞴鞠鯱，待酒于前，时赐余沥，奉觞上寿，数起，饮不过二斗径醉矣。若朋友交游，久不相见，卒然相睹，欢然道故，私情相语，饮可五六斗径醉矣。若乃州闾之会，男女杂坐，行酒稽留，六博投壶，相引为曹，握手无罚，目眙不禁，日暮酒阑，合尊促坐，男女同席，履舄交错，杯盘狼藉，堂上烛灭，主人留髡而送客，罗襦襟解，微闻芗泽，当此之时，髡心最欢，能饮一石。故曰：酒极则乱，乐极则悲。万事尽然，言不可极，极之而衰。』以讽谏焉。」又《论衡幸偶》篇「调饭也殊筐而居，甘酒也异器而处。」从黄本改。
有足观者。
《校注》：「『足观』，伦明所校元本作『定称』；两京本、胡本同。按《议对》、《指瑕》、《总术》三篇，并有『足观』之文，作『定称』非是。『定』或『足』字之误（《诏策》篇有『足称母师』语）。」《补正》：「《子苑》引亦作『足观』。」
及优孟之讽漆城。
「优孟」，黄本作「优旃」。《义证》：「『优旃』，元刻本、弘治本、冯校本作『优孟』，误。」《汇校》：「按：优旃为秦倡侏儒，讽二世欲漆其城事见《史记滑稽列传》。『旃』作『孟』，乃与下句误倒。」按《史记滑稽列传》：「优旃者，秦倡侏儒也。善为笑言，然合于大道。……二世立，又欲漆其城。优旃曰：『善，主上虽无言，臣固将请之。漆城虽于百姓愁费，然佳哉！漆城荡荡，寇来不能上，即欲就之，易为漆耳，顾难为荫室。』于是二世笑之，以其故止。」作「优旃」是，从黄本改。
优旃之谏葬马。
「优旃」，黄本作「优孟」。《义证》：「『优孟』，元刻本、弘治本、冯舒校本作『优旃』，误。」《汇校》：「按：优孟为楚之乐人，谏楚庄王葬马事亦见《史记滑稽列传》。『孟』作『旃』，乃与上句误倒。」按《史记滑稽列传》：「优孟者，故楚之乐人也。长八尺。多辩，常以谈笑讽谏。楚庄王之时，有所爱马，衣以文绣，置之华屋之下，席以露床，啖以枣脯。马病肥死，使群臣丧之，欲以棺椁大夫礼葬之。左右争之，以为不可。王下令曰：『有敢以马谏者，罪至死。』优孟闻之，入殿门，仰天大哭。王惊而问其故。优孟曰：『马者王之所爱也，以楚国堂堂之大，何求不得，而以大夫礼葬之，薄，请以人君礼葬之。』王曰：『何如？』对曰：『臣请以雕玉为棺，文梓为椁，楩枫豫章为题凑，发甲卒为穿圹，老弱负土，齐赵陪坐于前，韩魏翼卫其后，庙食太牢，奉以万户之邑。诸侯闻之，皆知大王贱人而贵马也。』王曰：『寡人之过一至此乎！为之奈何？』优孟曰：『请为大王六畜葬之，以垄灶为椁，铜历为棺，赍以姜枣，荐以木兰，祭以粳稻，衣以火光，葬之于人腹肠。』于是王乃使以马属太官，无令天下久闻也。」作「优孟」是，从黄本改。
但本体不杂。
「杂」，黄本作「雅」，黄校：「一作『杂』。」《校证》：「元本、冯本、汪本、畲本、张之象本、两京本、梅本、王惟俭本、陈本、谭校本、《文通》十四『雅』作『杂』。」《补正》：「按覆畲本、何本、凌本、秘书本作『雅』，天启梅本改『雅』，黄氏从之，是也。黄氏底本为万历梅本。《颜氏家训文章》篇：『东方曼倩，滑稽不雅。』注此正合。」《义证》：「『雅』字，元刻本、弘治本、冯舒校本作『杂』，误。」《考异》：「按：不杂则纯，不得谓其流易弊矣，作『雅』是。」按从黄本改。
而诋嫚媒弄。
「媒」，黄本作「媟」，黄校：「元作『媒』，谢改。」《校证》：「媟，元本、汪本、畲本、张之象本、两京本误作『媒』。王惟俭本作『娸』。」《校注》：「按训故本作『娸』，盖是。《汉书枚皋传》：『故其赋有诋娸东方朔。』颜注：『诋，毁也；娸，丑也。』」《考异》：「按：作『媟』是，《汉书枚乘传》：『其子皋为赋颂好嫚戏，以故得媟默贵幸。』」《注订》：「诋音抵，诃也。嫚音慢，侮易也。媟，通亵，狎也；弄，玩也。」按《汉书枚皋传》：「皋不通经术，诙笑类俳倡，为赋颂好嫚戏，以故得媟渎贵幸，比东方朔、郭舍人等。……上有所感，辄使赋之。为文疾，受诏辄成，故所赋者多。司马相如善为文而迟，故所作少而善于皋。皋赋辞中自言为赋不如相如，又言为赋乃俳，见视如倡，自悔类倡也。故其赋有诋娸东方朔，又自诋娸。其文骫骳，曲随其事，皆得其意，颇诙笑，不甚闲靡。凡可读者百二十篇，其尤嫚戏不可读者尚数十篇。」作「媟」字是，从黄本改。
至魏大因俳说以着茂书。
「大」，黄本作「文」，黄校：「元作『大』。」「茂」，黄本作「笑」，黄校：「元作『茂』，孙改。」范注：「《魏志文帝纪》未言其着笑书，裴松之注最为富博，亦未言及，《隋志》不著录，诸类书亦无引之者，未知何故。魏文同时有邯郸淳，撰《笑林》三卷。马国翰辑得一卷（《玉函山房辑佚书》卷七十六）。魏文笑书，当亦此类也。」《校证》：「『文』原作『大』，冯校云：『大当作文。』黄注本改。案魏文《笑书》，未详，黄注亦未言及。疑『大』为『人』字之误，指魏人邯郸淳之《笑林》也。」又：「『笑』原作『茂』，梅据孙汝登改。此书多误为『茂』，皆草书『笑』与『茂』形近之故。」《校注》：「按元明各本皆作『大』，冯舒、何焯始校为『文』，然未言所据。黄氏竟从而改之，殊违阕疑之义。『大』，疑原是『人』字。『魏人因俳说以着笑书』，盖指魏邯郸淳之《笑林》也。《文通》十五引作『笑』，孙改是。」《义证》：「元刻本、弘治本『文』作『大』，『笑』作『茂』。沈岩录何校本，『大』改『文』。何云：『文字以意改。』」又引姚振宗《隋书经籍志考证》子部九，小说家《笑林》三卷（后汉给事中邯郸淳撰）：「按《文心谐讔》篇曰：『至魏文因俳说以着《笑书》。』或即是书。淳奉诏所撰者，或即因《笑书》别为《笑林》，亦未可知。」《考异》：「按：据下文魏文陈思约而密之语，知『大』宜作『文』。据句内之俳说，所著必为《笑书》，知宜作『笑』矣。」《补正》：「按『大』字固误，改『文』亦未允当。疑原是『人』字。『至魏人因俳说以着笑书』，盖指魏邯郸淳之《笑林》也。其人其事，附见《三国志魏书王粲传》及裴注所引《魏略》。粲传云：『自颍川邯郸淳﹑繁钦、……弘农杨修﹑河内荀纬等，亦有文采。』魏略云：『淳一名竺，字子叔。博学有才章。……太祖曹操素闻其名，召与相见，甚敬异之。……（曹）植初得淳甚喜，延入坐，不先与谈。……诵俳优小说数千言讫，谓淳曰：邯郸生何如邪？』是子健所诵者，必然是《笑林》之组成部分。其书原有三卷（隋唐志子部曾著录），惟早已亡佚。今检阅马国翰所辑二十五条，确系乃仍俳说，『空戏滑稽』；虽抃笑幄席，却无益讽诫。故舍人不称道名姓，而祇以『魏人』目之，虽含有贬意，但未涉及他人；后乃节外生枝，滋蔓纠纷矣。『魏文因俳说以着《笑书》』，即其一例。」按作「魏文」是，与下文「薛综」相对。若作「魏人」则不称，不如径言「邯郸」。从黄本改。
虽抃推席。
黄校：「（推）疑误。」范注：「《吴志薛综传》：『西使张奉，于权前列尚书阙泽姓名以嘲泽，泽不能答。综下行酒，因劝酒曰：「蜀者何也？有犬为独，无犬为蜀，横目苟身，虫入其腹。」奉曰：「不当复列君吴耶﹖」综应声曰：「无口为天，有口为吴，君临万邦，天子之都。」于是众坐喜笑，而奉无以对。』『推』，当是『帷』字之误，抃帷席，即所谓众坐喜笑也。」《校释》：「按范注说是，上文『凭宴会而发嘲调』，故曰『帷席』。」《校证》：「『虽抃笑衽席』，原作『虽抃推席』，义不可通。谭云：『有脱误。』刘师培《中古文学史》第三课：『推』疑『雅』字。案下文有『抃笑』语，《时序》篇有『雍容衽席之上』语，此文盖『抃』下脱『笑』字，『推』为『衽』形近之误。今辄为补正如此。『抃笑衽席』与上文『凭宴会而发嘲调』相承，《论说》篇『抵嘘公卿之席』句意并近。」《考异》：「按：忭犹今之鼓掌也，『抃』下疑脱『笑』字，下文有『忭笑』一词可证。如云：虽抃笑推席，只供谑浪，本无益于时用也。推席者，推席而起欢喜之态，王校改『推』为『衽』者误，以意作解也。」《义证》引陈书良《文心雕龙校注辨正》（《中华文史论丛》一九八一年第三辑）：「唯『抃帷席』，语殊不通，疑有脱字，应为『虽抃笑帷席，而无益时用矣』。『抃笑』一词亦见于同篇『岂为童稚之戏谑，搏髀而抃笑哉』。」又赵西陆《评范文澜文心雕龙注》：「『推席』不词，明有误字。检本书《时序》篇云：『傲雅觞豆之前，雍容袵席之上。』袵席连文，知『推』盖『袵』形近之讹。（潘重规《读文心雕龙札记》曰「『推』疑当作『帷』」，非是。）」《校注》：「何焯校作『忭欢几席』。按『抃』下疑脱『笑』字，篇末『搏髀而抃笑哉』句可证。《文选》曹丕《与锺大理书》：『笑与抃会。』亦以笑抃对举。『推』，范注谓为『幄』之误，是也。何校非。」按：抃本作拚，《说文》：「拚，拊手也。」《吕氏春秋古乐》：「帝喾乃令人抃。」高诱注：「两手相击曰抃。」抃多与舞、笑连文。然亦有单用者。《楚辞天问》：「鳌戴山抃，何以安之。」《文选》卷十五张衡《思玄赋》：「登蓬莱而容与兮，鳌虽抃而不倾。」注：「抃，手搏也。善曰：《列仙传》曰：巨鳌负蓬莱山而抃于沧海之中。」《文选》卷五左思《吴都赋》：「雷抃重渊。」《宋书庐江王祎传》：「唯公独幸厥灾，深抃时难。」又按《后汉书窦武传》：「武既辅朝政，常有诛剪宦官之意，太傅陈蕃亦素有谋。时共会朝堂，蕃私谓武曰：『中常侍曹节、王甫等，自先帝时操弄国权，浊乱海内，百姓匈匈，归咎于此。今不诛节等，后必难图。』武深然之。蕃大喜，以手推席而起。」则此处作「推席」亦通，推席犹离席，离席即终席也。谓魏文、薛综之属，虽抃（鼓掌）终席，而无益时用矣。较「帷席」、「衽席」义长。毋须补「笑」字。句法与「雷抃重渊」、「深抃时难」同。《论说》篇「虽有日新」句法亦同。下文作「抃笑」者，盖为与「戏谑」相俪，语境异此，未可一概论也。诸家未明「推席」即「终席」之意，臆说纷纭，殊无谓也。
尤相效之。
「相」，黄本作「而」，黄校：「一作『相』。」《校证》：「『而』旧本作『相』，冯校云『相当作而。』黄注本改。」《义证》：「沈岩本『相』改『而』，何云：『而』字以意改。」《校注》：「按『相』字盖涉下而误。黄氏从冯舒说改为『而』，是也。元明各本皆作『相』《左传》僖公二十四年：『尤而效之，罪又甚焉。』又襄公二十一年：『尤而效之，其又甚焉。』当为舍人所本。」《考异》：「按：『相』字非。」按从黄本改。
岂非溺者之妄茂。
「茂」，黄本作「笑」，黄校：「元作『茂』，朱改。」《校证》：「『笑』原作『茂』，梅据朱改，徐校亦作『笑』。《文通》又讹为『矣』。王惟俭本作『笑』，不误。」《校注》：「按朱改是也。畲本、训故本、谢钞本并作『笑』；《均藻》一、《喻林》八九、《谐语》三、《文通》十五引同。」《考异》：「按：《吕氏春秋大乐》篇：『溺者非不笑也。』朱改是。」按《左传》哀公二十年：「王曰：『溺人必笑，吾将有问也。』」杜注：「以自喻所问不急，犹溺人不知所为而反笑也。」又《吕氏春秋大乐》篇：「溺者非不笑也。」高诱注：「《传》曰：『溺人必笑。』虽笑不欢。」「茂」字无义，从黄本改。
昔还杨求拯于楚师。
「杨」，黄本作「社」，黄校：「元作『杨』，（拯）元作「极」。」《校证》：「『社』原作『杨』，梅改。」又：「『拯』原作『极』，梅改，王惟俭本亦作『拯』。」《校注》：「按梅改是。《汉书艺文志考证》八、《谐语》二、《文通》引，并作『昔还社求拯于楚师』。何本、梁本、谢钞本、清谨轩本、尚古本、冈本同。元本、畲本、张本、两京本、胡本、训故本『拯』字未误。」《考异》：「按：作『社』、作『拯』是。」《义证》：「按元刻本『拯』字不误，弘治本始作『极』，形近而讹。」按《左传》宣公十二年：「楚子伐萧，宋华椒以蔡人救萧。萧人囚熊相宜僚及公子丙。王曰：『勿杀，吾退。』萧人杀之。王怒，遂围萧。萧溃。……还无社与司马卯言，号申叔展。叔展曰：『有麦曲乎？』曰：『无』。『有山鞠穷乎？』曰：『无』。『河鱼腹疾奈何？』曰：『目于眢井而拯之。』『若为茅绖，哭井则己。』明日萧溃，申叔视其井，则茅绖存焉，号而出之。」杜注：「还无社，萧大夫也。司马卯、申叔展皆楚大夫也。无社素识叔展，故因卯呼之。麦曲、鞠穷所以御湿，欲使无社逃泥水中，无社不解，故曰无。军中不敢正言，故谬语也。叔展言无御湿药，将病也。无社意解，欲入井，故使叔展视虚废井，而求拯己。出溺为拯也。叔展又教结茅以表井也，须哭乃应，以为信也。号，哭也。」作「无社」是，从黄本改。
庄姬托辞于龙尾。
「姬」，黄本亦作「姬」。范注：「孙君蜀丞曰：『案《列女传》『侄』作『姬』。《渚宫旧事》三引《列女传》作『侄』，『姬』字定误。』」按《古列女传》卷六《辨通楚处庄侄》云：「初顷襄王好台榭，出入不时。……庄侄……持帜伏南郊道旁。……王见之，曰：『女何为者也？』侄对曰『欲言隐事于王，……』王曰：『子何以戒寡人？』侄对曰：『大鱼失水，有龙无尾，墙欲内崩，而王不视。』王曰：『不知也。』侄对曰：『大鱼失水，王离国五百里也，乐之于前，不思祸之起于后也。有龙无尾者，年既四十，无太子也。国无弼辅，必且殆也。墙欲内崩，而王不视者，祸乱且成，而王不改也。』」孙说近是。
被于纪传。
范注：「『纪传』，当作『记传』。」
录之歌末。
《补注》：「案：『歌末』当作『赋末』，《汉书艺文志》杂赋十二家，《隐书》居其末。孟坚云：『右杂赋十二家，二百二十三篇。』核其都数，有《隐书》十八篇在内，则作『赋末』宜矣。」范注：「《汉书艺文志》杂赋十二家，其第十二家为《隐书》十八篇。师古曰：『刘向《别录》云：隐书者，疑其言以相问，对者以虑思之，可以无不谕。』歌末，疑当作赋末。」《校证》：「『赋末』，原作『歌末』，李详曰：……按李说是，今据改。」《考异》：「按：『歌末』当作『赋末』。」按从李说据《汉书艺文志》改。
自魏以待已来。
黄本作「自魏代以来」。《义证》：「冯舒校本『以』作『已』。」《汇校》：「按：黄本是。『以代』为『代以』误倒，『已』又在误倒之后妄补。当从黄本乙、删。」
而君子隐，化为谜语。
黄本「隐」前有「嘲」字，黄校：「一本无『嘲』字。」范校：「铃木云：梅本『子嘲』二字用夹注。」《校证》：「『嘲』字原无，梅六次本补，谭校本亦补；王惟俭本无『嘲』字，『隐』下空一格。」《补正》：「黄校云：『一本无嘲字。』徐校沾『嘲』字。谭献校同。天启梅本『子嘲』二字品排刻，当是剜沾『嘲』字。按元本、弘治本、活字本、汪本、畲本、张本、两京本、何本、胡本、王批本、万历梅本、凌本、合刻本、梁本、秘书本、谢钞本、汇编本、清谨轩本、王本、郑藏钞本、崇文本并无『嘲』字，是也。此处『隐』字作显隐之隐解，非嘲隐意也。上云『自魏代已来，颇非俳优』，此言其变为谜语之故耳。」《考异》：「按：宜作『君子嘲隐，化为谜语』，语意始全。」按本书四字句无「而」字居首者，从黄本补「嘲」字是。
回牙其辞。
「回牙」，黄本作「回互」。《汇校》：「按：作『牙』不词，作『互』是。」按《义证》引《斟诠》云：「回互，回转也。见《文选》木华《海赋》『乖蛮隔夷，回互万里』李周翰注。」又《隋书王劭传》：「劭复回互其字，作诗二百八十篇奏之。」《北史王劭传》同。作「回互」是，从黄本改。
纤巧以弄思。
</div>
    <div class="pagination">
<a href="文心雕龙集校_page17.html">上一页</a><span>...</span><a href="文心雕龙集校_page13.html">13</a><a href="文心雕龙集校_page14.html">14</a><a href="文心雕龙集校_page15.html">15</a><a href="文心雕龙集校_page16.html">16</a><a href="文心雕龙集校_page17.html">17</a><span class="current-page">18</span><a href="文心雕龙集校_page19.html">19</a><a href="文心雕龙集校_page20.html">20</a><a href="文心雕龙集校_page21.html">21</a><a href="文心雕龙集校_page22.html">22</a><a href="文心雕龙集校_page23.html">23</a><span>...</span><a href="文心雕龙集校_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
