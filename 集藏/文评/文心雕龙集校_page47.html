<!DOCTYPE html>
<html>
 <head>
  <meta charset="utf-8"/>
  <title>
   文心雕龙集校 - 第 47 页/共 51 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文心雕龙集校 - 第 47 页/共 51 页
  </h1>
  <div class="content">
   贾逵给礼于端颂。
黄本作「贾逵给札于瑞颂」，黄校：「（札）元作『礼』，张改；（瑞）元作『端』，张改。」《校证》：「『札』原作『礼』，梅据张振豪改，徐校同。案王惟俭本正作『札』。『瑞』原作『端』，梅据张振豪改。案王惟俭本正作『瑞』。」《考异》：「梅本『礼』作『札』，『端』作『瑞』。注云：『元作礼，张改。』又：『元作端，张改。』凌本、黄本并同。按：梅本改是。」按《后汉书贾逵传》：「贾逵字景伯，……弱冠能诵《左氏传》及五经本文，以大夏侯《尚书》教授，虽为古学，兼通五家谷梁之说。……性恺悌，多智思。俶傥有大节，尤明《左氏传》、《国语》，为之解诂五十一篇。永平中，上疏献之。显宗重其书，写藏密馆。时有神雀，集宫殿官府，冠羽有五彩色。帝异之，以问临邑侯刘复，复不能对。荐逵博物多识，帝乃召见逵，问之。对曰：『昔武王终父之业，鸑鷟在岐，宣帝威怀戎狄，神雀仍集，此胡降之征也。』帝勑兰台给笔札，使作《神雀颂》，拜为郎。」李贤注：「鸑鷟，凤之别名也。周大夫内史过对周惠王曰：『周之兴也，鸑鷟鸣于岐山。』事见《国语》也。」神雀乃瑞物，「端」字不辞。悉从黄本改。
自安和已下。
《校证》：「『和安』原作『安和』，今乙正。」《校注》：「按『安和』二字当乙，始合时序。《诏策》篇『安和政弛』句，误与此同。」《考异》：「按：『安和』依时序当作『和安』。」《汇校》：「按：和，指后汉和帝（公元八九至一零四）；安，指后汉安帝（公元一零七至一二四）。杨说是，『安和』二字当乙。」按《后汉书献帝纪》：「（初平元年）有司奏，和、安、顺、桓四帝无功德，不宜称宗，又恭怀、敬隐、恭愍三皇后并非正嫡，不合称后，皆请除尊号。制曰：『可。』」又《王符传》：「自和、安之后，世务游宦，当涂者更相荐引，而符独耿介不同于俗，以此遂不得升进。志意蕴愤，乃隐居著书三十余篇，以讥当时失得，不欲章显其名，故号曰《潜夫论》。」此作「和安」是。然亦有作「安和」者。《三国志魏书文帝纪》裴注引《献帝传》载禅代众事曰：「今汉室衰，自安、和、冲、质以来，国统屡绝，桓、灵荒淫，禄去公室，此乃天命去就，非一朝一夕，其所由来久矣。」从《校证》据《后汉书》乙正。
造羲皇之书。
《校注》：「按《后汉书蔡邕传》：『初，（灵）帝好学，自造《皇羲篇》五十章。』《典略》：『熹平四年五月，帝自造《皇羲》原误作义五十章。』《御览》九二引。《通鉴汉纪》四九《孝灵皇帝上》之下：『（熹平六年）与《典略》系年不同。初，帝好文学，自造《皇羲篇》五十章。』是『羲皇』，当乙为『皇羲』。《楚辞》王逸《九思疾世》：『将咨询于皇羲。』《嵇中散集述志诗》：「『寝足俟皇羲。』又《太师箴》：『绍以皇羲。』范泰高凤赞：『邈矣皇羲。』《类聚》三六引。并称伏羲为『皇羲』。『皇羲』盖摘首章之头二字以名其书也。」《义证》引《文论选》云：「『羲皇』疑为『皇羲』。《后汉书蔡邕传》：『初，（灵）帝好学，自造《皇羲篇》五十章。因引诸生能为文赋者，本颇以经学相招，后诸为尺牍及工书鸟篆者，皆加引召，遂至数十人。』」《汇校》：「杨说是，当从史传改。」按《楚辞九思疾世》：「将咨询兮皇羲。」原注：「皇羲，羲皇也。谘，问。询，谋。所以安己也。一云：羲，伏羲。伏羲称皇也。」明皇羲与羲皇同，后世亦有称「羲皇」者，《后汉书蔡邕传》：「（《释诲》）有羲皇之洪宁。」《三国志魏书》卷十一裴注引《高士传》焦先：「自羲皇已来，一人而已矣。」《陶渊明集与子俨等疏》：「常言五六月中，北窗下卧，遇凉风暂至，自谓羲皇上人。」《诗品序》：「次有轻薄之徒，笑曹、刘为古拙，谓鲍照羲皇上人。」例多，不徧举。此作「皇羲」是，从杨说据《后汉书蔡邕传》乙。
雅爱。
黄本「爱」下有「诗章」二字。《校证》：「『诗章』两京本作『篇翰』。冯本脱此二字。」《义证》：「按元刻本『诗章』二字缺。」《补正》：「『诗章』，元本、弘治本、活字本无。两京本、胡本作『篇翰』。汪本、畲本、张本、何本、王批本、训故本、梅本、谢钞本、四库本作『诗章』；《诗纪别集》一、《汉魏诗乘总录》、《子苑》、《续文选》同。按作『诗章』是。王沈《魏书》：『（太祖）御军三十余年，手不舍书，昼则讲武策，夜则思经传，登高必赋，及造新诗，被之管弦，皆成乐章。』《三国志魏书武帝纪》裴注、《御览》九三引。」按《晋书儒林徐邈传》：「（孝武）帝宴集酣乐之后，好为手诏诗章，以赐侍臣。或文词率尔，所言薉杂，邈每应时收敛，还省刊削，皆使可观，经帝重览，然后出之。」《宋书乐志一》：「张华表曰：……二代三京，袭而不变，虽诗章词异，兴废随时，至其韵逗曲折，皆系于旧，有由然也。」《世说新语文学》：「简文称许掾云：玄度五言诗，可谓妙绝时人。」刘孝标注：「《续晋阳秋》曰：询有才藻，善属文。自司马相如、王襃、扬雄诸贤，世尚赋颂，皆体则诗、骚，傍综百家之言。及至建安，而诗章大盛。」均「诗章」联文之证。验之王沈《魏书》，此作「诗章」是，从黄本补。
下笔琳琅。
「琅」，黄本作「琅」。《补正》：「『琅』，元本、弘治本、汪本、畲本、张本、两京本、何本、王批本、梅本、凌本，合刻本、梁本、秘书本、汇编本、别解本、清谨轩本、尚古本、冈本、王本、张松孙本、郑藏钞本、崇文本作『琅』；《诗纪别集》、《汉魏诗乘总录》、《子苑》、《续文选》同。按『琅』，『琅』之俗体，当以作『琅』为正。《才略》篇『磊落如琅玕之圃』，亦作『琅』。此亦应耳，当据改，前后一律。」《义证》引《斟诠》云：「琳琅，珠玉之类。《尚书禹贡》：『厥贡惟球琳琅玕。』传：『球琳皆玉名；琅玕，石而似玉。』」按《尔雅释地》：「西北之美者，有昆崘虚之璆琳琅玕焉。」郭璞注：「璆琳，美玉名；琅玕，状似珠也。《山海经》曰：昆崘山有琅玕树。」《说文》王部：「琅，琅玕，似珠者。」无「琅」字，此当以作「琅」为正。《楚辞九歌东皇太一》：「璆锵鸣兮琳琅。」王逸注：「璆、琳琅，皆美玉名也。《尔雅》曰：有璆琳琅玕焉。」《世说新语容止》：「有人诣王太尉，遇安丰、大将军、丞相在坐；往别屋见季胤、平子。还，语人曰：今日之行，触目见琳琅珠玉。」
公干徇质于海隅。
范注：「彦和『徇质于海隅』，语本陈思王而改『振藻』为『徇质』，不知其说。」《校注》：「按『徇质』实不可解，殆涉前行『委质』而误。『质』疑当作『禄』。《论衡非韩》篇：『夫志洁行显，不徇爵禄。』《文选》谢灵运《登池上楼诗》：『徇禄反穷海。』李注引赵岐《孟子》注曰：『徇，从也。』今本《尽心上》作殉。是徇禄即从禄。此云『公干徇质于海隅』，与上句『伟长从宦于青土』，其意正同。」《义证》引《缀补》云：「『徇质』疑本作『徇身』，涉上文『委质』字而误。」《斟诠》：「徇者从死之谓；质者体也。徇质联词，殆即『献身』『致身』之意。」《注订》：「刘桢东平人，地近海，故云徇质于海隅也。」按《三国志魏书王粲传》：「始文帝为五官将，及平原侯植皆好文学。粲与北海徐干字伟长﹑广陵陈琳字孔璋﹑陈留阮瑀字符瑜﹑汝南应玚字德琏、东平刘桢字公干并见友善。……玚﹑桢各被太祖辟，为丞相掾属。玚转为平原侯庶子，后为五官将文学。桢以不敬被刑，刑竟署吏。咸着文赋数十篇。」裴注：「《典略》曰：……其后太子尝请诸文学，酒酣坐欢，命夫人甄氏出拜。坐中众人咸伏，而桢独平视。太祖闻之，乃收桢，减死输作。」此「质」乃涉上文「仲宣委质于汉南」致误，《校注》谓「质疑当作禄」，疑是，《类聚》卷九引梁任昉《泛长溪诗》曰：「徇禄聚归粮，依隐谢羇勒。」
子俶德祖之侣。
「子俶」，黄本作「于叔」，黄校：「元作『子俶』。」《校证》：「『子叔』原作『子俶』，梅改『于叔』。按宋本《三国志王粲传》注：淳字『子叔』，今据改。」《校释》：「按『于叔』乃『子淑』之误。邯郸淳字子淑，黄初中为博士给事中，旧作『子俶』，『俶』亦『淑』误。」《补正》：「『于叔』，黄校云：『元作子俶。』此沿梅校。元本、活字本作『子叔』。弘治本、汪本、畲本、张本、两京本、胡本、王批本、谢钞本、文津本作『子俶』；《诗纪》此据嘉靖本别集一、《子苑》、《续文选》同。何本、合刻本、梁本、秘书本、别解本、增订别解本、清谨轩本、文溯本、王本、郑藏钞本、崇文本作『于叔』。训故本、《汉魏诗乘总录》作『子淑』。按邯郸淳之字，《三国志魏书王粲传》裴注引《魏略》作『子叔』，此据宋本。《书钞》六七引同。《类聚》七四则引作『淑』，淑上当脱一字。《御览》七五三又引作『元淑』，颇不一致。然此处由各本作『子叔』、『子俶』、『于俶』、『子淑』与《三国志魏书》注之『子叔』、《类聚》之『淑』、《御览》之『元淑』相校，似应作『子淑』。《法书要录》八、《金壶记》上并作『子淑』，可证。又按邯郸淳有二，姓名虽同，其字则异。本注所称引者，字子淑，颖川人，曾撰《笑林》三卷，隋、唐志均著录。已详《谐隐》篇『至魏文因诽说以着笑书』条。另一邯郸淳字子礼，上虞人。曾撰《曹娥碑》，见《后汉书列女曹娥传》章怀注引《会稽典录》。」《义证》：「按元刻本作『子俶』，杨氏校勘有误。惟邯郸淳字仍应据宋本《三国志魏书王粲传》裴注引《魏略》作子叔。」《汇校》：「按王说是，当据《三国志王粲传》注改。」按《三国志魏书王粲传》：「自颍川邯郸淳﹑繁钦﹑陈留路粹﹑沛国丁仪﹑丁廙﹑弘农杨修﹑河内荀纬等，亦有文采，而不在此七人之例。」裴注：「《魏略》曰：淳一名竺，字子叔。博学有才章，又善《苍》﹑《雅》﹑虫﹑篆﹑许氏字指。初平时，从三辅客荆州。荆州内附，太祖素闻其名，召与相见，甚敬异之。……及黄初初，以淳为博士给事中。淳作《投壶赋》千余言奏之，文帝以为工，赐帛千匹。」作「子叔」是。从《校证》改。《后汉书列女曹娥传》：「元嘉元年，县长度尚改葬娥于江南道傍，为立碑焉。」李贤注引会稽典录曰：「上虞长度尚弟子邯郸淳，字子礼。时甫弱冠，而有异才。尚先使魏朗作曹娥碑，文成未出，会朗见尚，尚与之饮宴，而子礼方至督酒。尚问朗碑文成未？朗辞不才，因试使子礼为之，操笔而成，无所点定。朗嗟叹不暇，遂毁其草。其后蔡邕又题八字曰：『黄绢幼妇，外孙虀臼。』」
傲雅觞豆之前。
「傲」，范校：「铃木云：冈本作『俊』。」《校证》：「『傲』，何允中本、日本活字本、清谨轩钞本、日本刊本作『俊』。徐云：『雅亦杯类。疑雅字或岸字。』」《补正》：「『傲』，何本、别解本、清谨轩本、冈本、尚古本作『俊』。徐云：『雅亦杯类。疑雅字或岸字。』按『傲雅』、『俊雅』均不辞，徐疑『雅』为『岸』字，是也。《序志》篇赞『傲岸泉石』，正以『傲岸』连文，且与下句之『咀嚼』相对。则此亦当作『傲岸』，始能与『雍容』对也。「傲岸」双声，「雍容」叠韵」。《晋书郭璞传》：『（《客傲》）：傲岸荣悴之际，颉颃龙鱼之间。』语式与此同，可证。鲍氏集《代挽歌》：『傲岸平生中。』《广弘明集》释真观《梦赋》：『尔乃见一奇宾，傲岸惊人。』亦并以『傲岸』为言。今本『雅』字，盖涉次行『雅好慷慨』句而误。当从徐说订正。」《义证》：「《文论选》：『傲，狂放。雅，风雅。傲雅连文，犹言放诞风流。』按『傲雅』谓傲岸而风雅，不必改字。」按下文「观其时文，雅好慷慨」，与此句作一句读，「雅」字似不宜重出，惟《校注》谓「傲雅」不辞则非，下文「唯高贵英雅」之「英雅」，其组词之法与「傲雅」同。
唯高贵英雅。
《校证》：「何允中本、日本活字本、凌本、锺本、梁本、清谨轩钞本、日本刊本、王谟本、崇文本，『贵』下衍『乡』字。王谟本『乡』下更有『公』字，则又由旁记误入者也。《诗纪》『雅』误『雄』。」
顾盻合章。
「盻」，黄本作「盼」。范校：「铃木云：冈本（合）作『含』。」范注：「《魏志高贵乡公纪》评：『高贵乡公才慧夙成，好问尚辞，盖亦文帝之风流也。』《金楼子杂记》篇下：『高贵乡公赋诗，给事中甄歆陶成嗣各不能着诗，受罚酒。』宴会赋诗，是顾盼含章也。『合章』，应据冈本作『含章』。」《校证》：「日本刊本『合』作『含』。按《原道》篇、《征圣》篇、《神思》篇有『含章』语，下文亦云：『文帝以贰离含章』，疑作『含』是。」《校注》：「按『含』字是。《三国志魏书管宁传》：『含章素质，冰洁渊清。』《宋书武三王孝献王义真传》：『（元嘉三年诏）故庐陵王含章履正。』《梁书皇后太宗简皇后传》：『齐故太尉南昌公含章履道。』释僧佑《出三藏记集齐竞陵王世子抚军巴陵王杂集序》：『至于才中含章，思入精理。』《文选》左思《蜀都赋》：『杨雄含章而挺生。』并以『含章』为言。本篇下文『文帝以贰离含章』，亦作『含章』。『含章』二字原出《易坤卦》爻辞。又按『盼』当作『眄』，已详《辨骚》篇『则顾盼可以驱辞力』条。」《义证》：「《易坤卦》爻辞『含章可贞。』注：『含美而可正者也。』『含章』，谓含有文彩。」《汇校》：「按作『眄』、『含』并是。」按作「含章」是，例多，不徧举。从《汇校》改。
文才实盛。
「文」，黄本作「人」。《校证》：「『人』，两京本、《诗纪》、《六朝诗乘总录》作『文』。」《义证》：「『人才』元刻本、弘治本俱作『文才』。」《汇校》：「按：作『人』是；『文』乃泥上句『文』字而误。」按下文云「人未尽才」，此作「人」义长，从黄本改。
机云摽二俊之采。
「摽」，黄本同，范注本、《校证》、《义证》均作「标」。按二字通。
应傅三张之徒。
「徒」，黄校：「元作『从』。」《校证》：「『徒』原作『从』，梅改。案冯本、汪本、两京本、何允中本、王惟俭本、日本刊本、《诗纪》、《六朝诗乘》俱作『徒』。」《补正》：「按元本、弘治本、汪本、畲本、张本、两京本、何本、胡本、王批本、训故本、谢钞本作『徒』；《诗纪别集》、《子苑》、《续文选》同。梅改是也。」
刘刀礼吏而宠荣。
「刀」，黄本作「刁」。《校证》：「『刁』汪本、畲本、张之象本、两京本作『刀』。」《汇校》：「按：『刘刁』，刘指刘隗，刁指刁协。当作『刁』，『刀』乃『刁』之形误。」按《晋书刘隗传》：「刘隗，字大连，……少有文翰，……避乱渡江，元帝以为从事中郎。隗雅习文史，善求人主意，帝深器遇之。迁丞相司直，委以刑宪。……太兴初，长兼侍中，赐爵都乡侯，寻代薛兼为丹阳尹，与尚书令刁协并为元帝所宠，欲排抑豪强。诸刻碎之政，皆云隗、协所建。」同卷《刁协传》：「刁协，字玄亮，……少好经籍，博闻强记，……元帝为丞相，以协为左长史。中兴建，拜尚书左仆射。于时朝廷草创，宪章未立，朝臣无习旧仪者。协久在中朝，谙练旧事，凡所制度，皆禀于协焉，深为当时所称许。……协性刚悍，与物多忤，每崇上抑下，故为王氏所疾。又使酒放肆，侵毁公卿，见者莫不侧目。然悉力尽心，志在匡救，帝甚信任之。」此作「刁」是，从黄本改。
逮明帝东哲。
「东哲」，黄本作「秉哲」，黄校：「元作『束皙』。」《校证》：「『秉哲』原作『束皙』，梅、徐校改。案梅、徐改是，王惟俭本亦作『秉哲』。《书酒诰》：『经德秉哲。』此彦和所本，今从之。」《补正》：「『秉哲』，黄校云：『元作束皙。』此沿梅校。徐校作『秉哲』。按作『秉哲』是。《书酒诰》：『经德秉哲。』孔传：『能常德持智也。』『秉哲』二字，当出于此。《南齐书高帝纪上》：『（升明三年）策相国齐公曰：……姬旦秉哲，曲阜启蕃。』又《豫章文献王传》：『体道秉哲。』并以『秉哲』为言。覆刻汪本、张乙本、何本、训故本、谢钞本、《子苑》、《续文选》作『秉哲』，未误。元本、活字本、两京本、胡本作『东哲』；弘治本、张甲本作『束哲』，仅『秉』字有误（汪本作『束皙』）。」《考异》：「梅本『束哲』作『秉哲』。注云：『元作束皙。』按：梅本是。」《义证》：「曹批：『秉哲，一作东哲，亦通。与升储一句觉有照应。』……按元刻本作『东哲』。秉哲，谓天赋聪明。范注：『《世说新语夙惠》篇载：明帝数岁，对长安与日远近，睿知天成，故云秉哲。』」按《书酒诰》：「经德秉哲，自成汤咸至于帝乙，成王畏相。」孔传：「能常德持智，从汤至帝乙，中间之王犹保成其王道，畏敬辅相之臣，不敢为非。」《文选》卷六十任昉《齐竟陵文宣王行状》李善注引《晋中兴书》：「册陶偘曰：公经德秉哲，谋猷弘远。」《华阳国志蜀志》：「严君平经德秉哲。」均其证。《广雅释诂二》：「秉，持也。」《逸周书谥法解》：「秉，顺也。」此作「东」非是，从黄本改为「秉」字。
庾以笔才逾亲。
范注：「《章表》篇曰：『庾公之《让中书》，信美于往载。』逾亲，当作愈亲。」《校注》：「按《吕氏春秋务大览》：『此所以欲荣而逾辱也。』高注：『逾，益也。』是『逾亲』即『愈亲』，无烦改字。《曹子建集赠徐干诗》：『积久逾德宣。』《文选》潘岳《寡妇赋》：『思弥远而逾深。』陆机《文赋》：『思按之而逾深。』《梁书文学下王籍传》：『至若邪溪赋诗，其略云：蝉噪林逾静。』其用『逾』字义并与此同。本书《颂赞》篇『年积逾远』，亦用『逾』字也。」《义证》引斯波六郎云：「案『逾』，益也，与『愈』通。不必要改为『愈』。」《考异》：「按：范注是。逾有进越之义，惟经典多作愈。」按《说文》无愈字。《诗小雅小明》：「曷云其还，政事愈蹙。」毛传：「蹙，促也。」郑笺：「愈，犹益也。何言其还，乃至于政事更益促急。」《说文》辵部：「逾，进也。从辵，俞声。《周书》曰：无敢昏逾。」段注：「进，有所超越而进也。」《书武成》：「师逾孟津。」《释文》：「逾，亦作踰。」《墨子所染》篇：「不能为君者，伤形费神，愁心劳意，然国逾危，身逾辱。」孙诒让《闲诂》：「逾，《治要》并作愈。《吕氏春秋当染》同。高诱云：『愈，益也。』」《吕氏春秋务大》篇：「此所以欲荣而逾辱也，欲安而逾危也。」高诱注：「逾，益也。」与郑笺诂「愈」字同，是二字相通之证。
凾满玄席。
「凾」黄本作「函」；「玄」，黄本作「元」。黄校：「（函）何本改『亟』。」《校证》：「冯本、汪本、畲本、两京本、何允中本、王惟俭本『函』作『亟』，《诗纪》同。黄注本『玄』作『元』，避清讳。下同。」《补正》：「『函』，黄校云：『何本当是何焯校本改亟。』按何改『亟』是。汪本、畲本、两京本、何本、王批本、训故本、《诗纪》此据万历本别集一、《子苑》并作『亟』。『亟』，读为器。数也，见《左传》隐公元年《释文》。屡也见《汉书刑法志》。『微言精理，亟满玄席』二语，即《晋书简文帝纪》所谓『尤善玄言，……不以居处为意，凝尘满席，湛如也』之意。此云『亟满玄席』，下云『时洒文囿』，文正相对。犹《诸子》篇『《鹖冠》绵绵，亟发深言；《鬼谷》眇眇，每环奥义』之『亟』与『每』对然也。『元』，本作『玄』，此黄氏例避清讳改。下『贵元』句同。」《义证》：「斯波六郎：『豹轩先生校勘记曰：亟字是也。窃案亟与下文之时字对。』按元刻本函作凾。《缀补》：『函凾正俗字。』函有包容意。何批『函』改『亟』。」《汇校》：「按元本作『凾』，内『』未误，疑此本作『亟』后误为『凾』，继又误为『函』。今从杨说据《训故》本改。」按《左传》隐公元年：「（武姜）爱共叔段，欲立之，亟请于（郑）武公，公弗许。」杨伯峻注：「亟音器，屡也。」《孟子离娄下》：「徐子曰：仲尼亟称于水曰：『水哉！水哉！』何取于水也？」亟亦屡也。此作「亟」字是，与下句「时」字相俪。从《汇校》改。
澹思醲采。
「醲」，黄本作「浓」，范校：「黄云：冯本作『醲』。」《校证》：「『浓』两京本、王惟俭本、冯校本、《六朝诗乘总录》作『醲』。」《补正》：「『浓』，元本、活字本、汪本、畲本、张本、两京本、胡本、王批本、训故本作『醲』；《诗纪别集》一、《子苑》、《续文选》同。冯舒校『浓』作『醲』。按『醲』字是。《说文》酉部：『醲，厚酒也。』诂此甚合。《广雅释诂》：『醲，厚也。』《体性》篇『博喻酿采』，刘永济谓『酿』为『醲』之误，极是。此当据元本等改『浓』为『醲』，俾前后俱作『醲采』也。杨慎《均藻》卷二《九蠏》引作『醲』，是所见本未误。今本『浓』字，盖写者因『澹思』之『澹』妄改。」《义证》引《缀补》云：「『醲』、『浓』古通。」按《王力古汉语字典》浓字条：「同源字：浓、醲、禯、秾、脓。五字同音。露水多为浓，酒厚为醲、衣厚为禯，花木厚为秾，汁厚为脓。」
孙于之辈。
「于」，黄本作「干宝」。《考异》：「按：干宝也，从干是。」《汇校》：「按：『孙干宝』，指孙盛、干宝。『于』为『干』之形误。」按范注：「《（晋书）孙盛传》：『盛字安国。盛笃学不倦，自少至老，手不释卷。着《魏氏春秋》《晋阳秋》，并造诗赋论难复数十篇。《晋阳秋》词直而理正，咸称良史焉。』《干宝传》：『干宝，字令升，……宝少勤学，博览书记。宝撰《搜神记》凡三十卷，又为《春秋左氏义外传》，注《周易》《周官》凡数十篇。及杂文集皆行于世。』」本书《才略》篇：「孙盛干宝，文胜为史，准的所拟，志乎典训，户牖虽异，而笔彩略同。」《史传》篇：「干宝述纪，以审正得序；孙盛《阳秋》，以约举为能。」「干宝」古书亦有作「于宝」者，此当以《晋书》为正。从黄本改。
自中朝贵玄。
「玄」，黄本作「元」。《校注》：「按『元』当以各本作『玄』。」
江左弥盛。
「弥」，黄本作「称」。《校证》：「冯本、两京本、《诗纪》、《六朝诗乘》『称』作『弥』。冯校云：『称当作弥。』」《补正》：「『称』，弘治本、两京本、王批本、胡本、训故本作『弥』；《诗纪》别集一、《六朝诗乘总录》同。冯舒云：『称当作弥。』何焯：『称，意改弥。』按『称』俗作『称』，覆刻汪本即作『称』。『弥』又作『弥』，二字形近易讹。此当以作『弥』为是。《说苑修文》篇：『德弥盛者，文弥缛。』即『弥盛』二字之所自出。《章表》、《书记》两篇，并有『弥盛』之文。《南齐书刘瓛陆澄传》论：『执卷欣欣，此焉弥盛。』《南史文学传序》：『降及梁朝，其流弥盛。』《隋书牛弘传》：『（上表请开献书之路）齐梁之间，经史弥盛。』张湛《列子注序》：『而寇虏弥盛。』成公绥《正旦大会行礼歌》：『于穆三皇，载德弥盛。』亦并以『弥盛』为言。」《义证》：「按元刻本正作『弥盛』。」按《宋书后废帝纪》：「（泰豫元年诏）夫寝梦期贤，往诰垂美，物色求良，前书称盛。」《隋书礼仪志四》：「（梁大同七年议）参、点并事宣尼，回、路同谘泗水，邹鲁称盛，洙汶无讥。」可证作「称盛」亦通。惟「称盛」多为「咸称盛德」、「俱称盛美」「皆称盛时」等之省语，用于此处，不及从「弥」为长耳。
故治文变染乎世情。
「治」，黄本作「知」。《校证》：「『知』，汪本、畲本、张之象本、两京本、梅本、谢钞本、《诗纪》作『治』。梅云：『治衍。』徐校作『知』。冯校云：『治一作知。』凌本、梅六次本以下诸本皆作『知』。」《考异》：「按：从『知』是。」《汇校》：「按：治、知音近淆误，『治』不辞，作『知』是。」按本书《原道》篇：「故知道沿圣以垂文，圣因文以明道。」《征圣》篇：「故知繁略殊形，隐显异术。」「故知正言所以立辩，体要所以成辞。」句法与此同，作「知」字是。从黄本改。
自宋武爱文。
《义证》引斯波六郎云：「此句之下，疑脱一句。」
英采云构。
「构」，黄本作「构」。《校注》：「『构』，元本、弘治本、汪本、畲本、张本、两京本、秘书本、谢钞本作『构』；《诗纪别集》、《续文选》同。按作『构』是。已详《杂文》篇『腴辞云构』条。」《考异》：「焦循《孟子正义》：『构与构通。』雷复《说文外篇》：『构构为南宋人避讳字。』《说文》有构无构，构为后起字，从构是。」按本书构构混用，两通。
自明以下。
黄本「明」下有「帝」字，黄校：「元脱。」《校证》：「『帝』字原脱，梅补；王惟俭本有。」《补正》：「按何本、训故本、谢钞本并有『帝』字，梅补是也。」《考异》：「按：梅本补是。惟自明以下，犹自安和以下，及越昭及宣，诸句法同，皆单称谥号，或元未必脱也。」《汇校》：「按：『帝』字不可少。」按范注：「《南史明帝纪》：『帝好读书，爱文义。在藩时，撰《江左以来文章志》，又续卫瓘所注《论语》二卷。及即大位，旧臣才学之士，多蒙引进。泰始六年，立总明观，征学士以充之，置东观祭酒、访举各一人，举士二十人。分为儒、道、文、史、阴阳五部学。』明帝以下，谓历后废帝、顺帝而宋亡矣。」有「帝」字易明，从黄本补。
亦不可胜也。
范注：「『胜』字下疑脱『数』字。」《校证》：「范云：『胜字下疑脱数字。』王惟俭本『胜』下有『□』。案《文心》他篇，如《程器》、《序志》，虽俱有『不可胜数』之文；然此文作『胜』亦通，言何、范、张、沈之徒，亦不可度越也。《风骨》篇亦云：『笔墨之性，殆不可胜。』」《义证》引《注订》云：「自篇首，皆列举汉晋以来帝王之尚文倡雅，兼及衰微之世，至此举『缙绅之林』，言南朝文士之盛也，故曰『不可胜也』。范注谓『胜』字下疑脱『数』字，未明何所指。」《补正》：「按『胜』下并无脱字。以《风骨》篇『笔墨之性，殆不可胜』例之，即何范张沈所作，亦不易超越之意。《子苑》同今本。」按《后汉书皇甫嵩传》：「兵有奇变，不在众寡。」李贤注：「《孙子兵法》曰：凡战者，以正合，以奇胜者也。故善出奇，无穷如天地，无竭如江海。战势不过奇正。奇正之变，不可胜也。」宋本《十一家注孙子》作「不可胜穷也」。《文选》卷三十五张协《七命》：「灵渊之龟，莱黄之鲐。」李善注：「《盐铁论》曰：江湖之鱼，莱、黄之鲐，不可胜也。」王利器《盐铁论校注通有》篇作「不可胜食。」疑范说近是。
太祖以圣武膺箓，高祖以睿文纂业，文帝以贰离含章，中宗以上哲兴运。
《补正》：「郝懿行云：『按高疑世字之讹；中疑高字之讹。』按郝说是。当据改。」范注：「《南史齐本纪》：『齐太祖高皇帝讳道成，姓萧氏。博学善属文，工草隶书。所著文诏，中书侍郎江淹撰次之。又诏东观学士撰《史林》三十篇，魏文帝《皇览》之流也。世祖武皇帝讳赜，高帝长子也。』武帝庙号世祖，此云高祖，『高』是『世』之误。《南齐书文惠太子传》：『文惠太子长懋，世祖长子也。郁林立，追尊为文帝。庙号世宗。』《易离卦》象曰：『明两作离，大人以继明照于四方。』中宗以上哲兴运，中宗不知何帝。案明帝号高宗，岂中为高之误欤。《齐书郁林王纪》：『皇太后令曰，太祖以神武创业，草昧区夏；武皇以英明提极，经纬天人；文帝以上哲之资，体元良之重。』此彦和所本。」《义证》引《注订》云：「范注引《齐书》称此为彦和所本，彼时《齐书》未出，彦和何从本之，疏甚。」又：「彦和生于齐世，其所称高宗、中宗不无所本，与史书二者之间必有一略。惟明帝以下，废和二帝，祚皆不永，无可称号。」《汇校》：「郝、范说并是，今从其改。」又：「明帝号高宗，作『高』是。」按《南齐书高帝纪下》：「太祖高皇帝讳道成，字绍伯，姓萧氏。……（建元）四年，春，正月，壬戌，诏曰：夫胶庠之典，彝伦攸先，所以招振才端，启发性绪，弘字黎氓，纳之轨义，是故五礼之迹可传，六乐之容不泯。朕自膺历受图，志阐经训，且有司群僚，奏议咸集，盖以戎车时警，文教未宣，思乐泮宫，永言多慨。今关燧无虞，时和岁稔，远迩同风，华夷慕义。便可式遵前准，修建敩学，精选儒官，广延国胄。……（三月）壬戍，崩于临光殿，年五十六。四月庚寅，上谥曰太祖高皇帝。」又《武帝纪》：「世祖武皇帝讳赜，字宣远，太祖长子也。……（永明三年春）诏曰：《春秋国语》云『生民之有学斅，犹树木之有枝叶。』果行育德，咸必由兹。在昔开运，光宅华夏，方弘典谟，克隆教思，命彼有司，崇建庠塾。甫就经始，仍离屯故，仰瞻徽猷，岁月弥远。今遐迩一体，车轨同文，宜高选学官，广延胄子。」《文惠太子传》：「文惠太子长懋，字云乔，世祖长子也。世祖年未弱冠而生太子，为太祖所爱。初，太祖好《左氏春秋》，太子承旨讽诵，以为口实。即正位东储，善立名尚，礼接文士，畜养武人，皆亲近左右，布在省闼。永明三年，于崇正殿讲《孝经》，少傅王俭以擿句令太子仆周颙撰为义疏。五年冬，太子临国学，亲临策试诸生，……太子以长年临学，亦前代未有也。……郁林立，追尊为文帝。庙号世宗。」《明帝纪》：「高宗明皇帝讳鸾，字景栖，始安贞王道生子也。小讳玄度。少孤，太祖抚育，恩过诸子。……建武元年冬，十月，癸亥，即皇帝位。四年春，正月，庚午，大赦。诏曰：嘉肴停俎，定方旨于必甘；良玉在攻，表圭璋于既就。是以陶钧万品，务本为先；经纬九区，学斅为大。往因时康，崇建庠序，屯虞荐有，权从省废，讴诵寂寥，倏移年稔，永言古昔，无忘旰昃。今华夏乂安，要荒慕向，缔修东序，寔允适时。便可式依旧章，广延国胄，弘敷景业，光被后昆。」疑郝说是，从《汇校》改。
缉遐景祚。
「遐」，黄校：「疑作『熙』。」《校证》：「『熙』原作『遐』，梅云：『疑作熙。』案梅说是。《诗周颂清庙之什维清》：『维清缉熙，文王之典，肇禋，迄用有成，维周之祯。』又《昊天有成命》：『昊天有成命，二后受之，成王不敢康，夙夜基命宥密。于缉熙，单厥心，肆其靖之。』此即彦和所本，今据改。」《校释》：「按元作『缉熙』不误。此用《诗》『维清缉熙』也。」《补正》：「按元明以来各本及《子苑》皆作『缉遐』，故梅庆生有『（遐）疑作熙』校语。不知刘氏何所据而云然。又按『遐』字似不讹，惟误倒耳。如乙作『遐缉』则文意自通。《宋书隐逸周续之传》：『江洲刺史刘柳荐之高祖曰：……濯缨儒冠，亦王猷遐缉。』即『遐缉』联文之证。」《考异》：「按：《诗大雅》，『于缉熙敬正。』从熙是。」按《尔雅释诂下》：「缉、熙、烈、显、昭、晧、颎，光也。」郭璞注：「《诗》曰：学有缉熙于光明。」《诗周颂维清》：「维清缉熙，文王之典。肇禋，迄用有成。维周之祯。」郑笺：「缉熙，光明也。天下之所以无败乱之政而清明者，乃文王有征伐之法故也。」《礼记大学》：「《诗》云：穆穆文王，于，缉熙敬止。」郑注：「缉熙，光明也。此美文王之德光明，敬其所以自止处。缉七入反，熙许其反。」朱熹《章句》：「《诗文王》之篇。穆穆，深远之意。于，叹美辞。缉，继续也。熙，光明也。敬止，言其无不敬而安所止也。」《国语周语下》：「其诗曰：昊天有成命，二后受之，成王不敢康。夙夜基命宥密，于，缉熙！亶厥心肆其靖之。」韦昭注：「缉，明也。熙，光也。亶，厚也。厥，其也。肆，固也。靖，和也。言二君能光明其德，厚其心，以固和天下也。」《汉书杨雄传下》：「典谟之篇，雅颂之声，不温纯深润，则不足以扬鸿烈而章缉熙。」颜注：「造化鸿大也。烈，业也。缉熙，光明也。」《后汉书章帝纪》：「（章和元年秋七月壬戌）诏曰：朕闻明君之德，启迪鸿化，缉熙康乂，光照六幽缉熙。」李贤注：「缉熙，光明也。六幽谓六合幽隐之处也。」《三国志魏书高柔传》：「柔上疏曰：……诚非所以息奸省讼，缉熙治道也。」《魏书高祖纪上》：「（承明元年）八月甲子，诏曰：朕猥承前绪，纂戎洪烈，思隆先志，缉熙政道。」此作「熙」是，「缉熙」同义联文，「缉熙景祚」与「缉熙治道」、「缉熙政道」之义同。《校注》所言作「遐缉」者，徧检羣书，仅此一例，似不可从。从《校证》改。
今圣历方兴。
《校证》：「『历』，梅本、凌本、梅六次本、日本刊本作『历』。」
文思充被。
「充」，黄本作「光」，黄校：「元作『充』。」《校证》：「『光』原作『充』，黄注本据梅引一本改。」《补正》：「『光』，黄校云：『元作充。』梅庆生云：『（充）一作光。』何焯改『光』。元本、弘治本、汪本、畲本、张本、两京本、何本、胡本、王批本、梅本、凌本、合刻本、梁本、秘书本、谢钞本、汇编本、别解本、文津本、张松孙本、崇文本作『充』；《诗纪》别集一、《续文选》同。按《书尧典》：『钦明文思安安，允恭克让，光被四表，格于上下。』孔传：『光，充也。』『光被』原非僻词，诸本又皆作『充被』，疑舍人原从传文作『充』。《子苑》作『光』。」《考异》：「按：《尧典》：『聪明文思，光被天下。』又『光被四表』。从『光』是。」按「光被」，如日光之普及也，以誉圣德之隆。此作「光」是。从黄本改。
海岳降神。
《补正》：「『岳』两京本作『岳』。按《诗大雅崧高》：『崧高维岳，骏极于天。维岳降神，生甫及申。维申及甫，维周之翰。四国于蕃，四方于宣。』毛传：『崧，高貌。山大而高曰崧。岳，四岳也：东岳岱，南岳衡，西岳华，北岳恒。……岳降神灵和气，以生申甫之大功。翰，干也。』郑笺：『降，下也。……申，申伯也；甫，甫侯也。皆有贤知，入为周之桢干之臣。』《释文》：『岳，字亦作岳。』《礼记孔子闲居》：『其在诗曰：嵩高维岳，峻极于天。……四国于蕃，四方于宣。此文武之德也。』《韩诗外传》五同。」
甚鼎盛乎。
「甚」，黄本作「其」。《补正》：「『其』，元本、两京本、胡本作『甚』。按『甚』字非是。《明诗》篇：『舒文载实，其在兹乎！』《史传》篇：『居今识古，其载籍乎！』《神思》篇：『伊挚不能言鼎，轮扁不能语斤，其征矣乎！』《练字》篇：『况乃过此，其可观乎！』又：『三接之外，其字林乎！』语式与此并同，可证。《子苑》作『其』。」按从黄本改。
暧焉如面。
「暧」，黄本作「旷」，黄校：「汪作『暧』。」范注：「《校勘记》：按『暧』当作『僾』，此用《祭义》『僾然必有见乎其位』文。」《校证》：「『暧』原作『旷』，今据冯本、汪本、畲本、张之象本、两京本、王惟俭本改。《诔碑》篇：『暧乎若可觌。』与此辞意同。」《义证》引《文心雕龙正字》云：「按作『暧』字是。《诔碑》篇云：『论其人也，暧乎若可觌。』可觌与如面义近。」潘重规《文心雕龙札记》：「作『暧』为是。《说文》无『暧』字，有『僾』，云：『仿佛也。』」《注订》：「『旷』又作『暧』，二字义皆可通，承上文『终古虽远』而来。『如面』者言虽绵远，而思虑所及，有如觌面耳。范注『暧当作僾』非。按『暧』、『叆』、『薆』、『僾』义皆互通。暧焉如面者，彷佛若面也，无烦改从。」《补正》：「『旷』，黄校云：『汪作暧。』元本、弘治本、活字本、两京本、胡本、训故本作『暧』。王批本、畲本、张本、文津本作『瞹』，当是『暧』之误。谢钞本作『暖』，冯舒改『暧』。铃木云：『暧当作僾，此用《（礼记）祭义》「僾然必有见乎其位」文。』按『旷』字未误。《说文》日部：『旷，明也。』诂此并无不合。《曹子建集与吴质书》：『申咏反复，旷若复面。』可资旁证。铃木说非是。又按本篇『总论其世』纪昀评语，于十代崇替，持之有故，言之成理，一览即晓。故篇末以『终古虽远，旷焉如面』赞之。」又《校注》：「《才略》篇赞：『无曰纷杂，皎然可品。』彼云『皎然』，此云『旷焉』，意相若也。」《考异》：「按：『暧』字见《广韵》，隐也。又见《楚辞》，王注：暗也。《说文》：旷，明也。暧、旷义皆可通。从『旷』为长。」按《文选》卷五十八王俭《褚渊碑文》：「暧有余晖，遥然留想。」李善注：「暧，温貌。《庄子》曰：『暧然似春。』遥然流想，所虑者深也。」卷十八潘岳《笙赋》注引作「暖然似春」，卷二十六谢灵运《道路忆山中诗》注引作「暖然似春」。今《庄子大宗师》篇作「暖然似春」。《类聚》卷二十六引齐谢朏与《王俭书》曰：「夫所贵天下之士者何？其上则閟景山壑，凌气风霞；次则投缗舍筑，郁为上佐；次则服秦楚而辞其功，振燕魏而逃其赏；凡此数辈，皆英懿之士也。自兹已降，参差万绪，或迹着明晦，或才兼默语。若桓谭之褰俗，冯衍之忤时，北海之凝峭，中散之峻绝，率以方寸之情，丧不訾之德，盖无取焉。若相如之爱奇，任伟长之淹粹弘远，乐广融通，裴楷夷淡，彼四贤者，并纯神绝景，徇物伤意，其慕之而未可以言。但心之所暗，咫尺千里；志之所符，沧洲暧然。揣而论之，寔山河之不肖者也。」《魏书袁翻传》：「（《思归赋》）彼暧然兮巩洛，此邈矣兮关河。」此作「暧」通，毋需改。


  
  
   
  

物色第四十六


　　春秋代序，阴阳惨舒，物色之动，心亦摇焉。盖阳气萌而玄驹步，阴律凝而丹鸟羞，微虫犹或入感，四时之动物深矣。若夫珪璋挺其惠心，英华秀其清气，物色相召，人谁获安。是以献岁发春，悦豫之情畅；滔滔孟夏，郁陶之心凝；天高气清，阴沈之志远；霰雪无垠，矜肃之虑深；岁有其物，物有其容；情以物迁，辞以情发。一叶且或迎意，虫声有足引心。况清风与明月同夜，白日与春林共朝哉！
　　是以诗人感物，联类不穷；流连万象之际，沈吟视听之区；写气图貌，既随物以宛转；属采附声，亦与心而徘徊。故灼灼状桃花之鲜，依依尽杨柳之貌，杲杲为出日之容，瀌瀌拟雨雪之状，喈喈逐黄鸟之声，喓喓学草虫之韵。皎日嘒星，一言穷理；参差沃若，两字连形。并以少总多，情貌无遗矣。虽复思经千载，将何易夺。及《离骚》代兴，触类而长，物貌难尽，故重沓舒状，于是嵯峨之类聚，葳蕤之群积矣。及长卿之徒，诡势轨瓌声，模山范水，字必鱼贯，所谓诗人丽则而约言，辞人丽淫而繁句也。
　　至如《雅》咏棠华，或黄或白；《骚》述秋兰，绿叶紫茎；凡摛表五色，贵在时见，若青黄屡出，则繁而不珍。
　　自近代以来，文贵（则）【形】似，窥情风景之上，钻貌草木之中。吟咏所发，志惟深远；体物为妙，功在密附。故巧言切状，如印之印泥，不加雕削，而曲写毫芥。故能瞻言而见貌，（印）【即】字而知时也。然物有恒姿，而思无定检，或率尔造极，或精思愈踈。且《诗》《骚》所摽，并据要害，故后进锐笔，怯于争锋。莫不因方以借巧，即势以会奇，善于适要，则虽旧弥新矣。是以四序纷回，而入兴贵闲；物色虽繁，而（折）【析】辞尚简；使味飘飘而轻举，情晔晔而更新。古来辞人，异代接武，莫不参伍以相变，因革以为功，物色尽而情有余者，晓会通也。若乃山林皋壤，实文思之奥府，略语则阙，详说则繁。然屈平所以能洞监风骚之情者，抑亦江山之助乎！
　　赞曰：山沓水匝，树杂云合。（自）【目】既往还，心亦吐纳。春日迟迟，秋风飒飒。情往似赠，兴来如答。


集　校：

物色第四十六。
范注：「《文选》赋有物色类。李善注曰：『四时所观之物色而为之赋。』又云：『有物有文曰色，风虽无正色，然亦有声。』本篇当移在《附会》篇之下，《总术》篇之上。盖物色犹言声色，即《声律》篇以下诸篇之总名，与《附会》篇相对而统于《总术》篇，今在十卷之首，疑有误也。」《校证》：「案范氏献疑是。《序志》篇云：『崇替于《时序》，褒贬于《才略》，怊怅于《知音》，耿介于《程器》，长怀《序志》，以驭群篇。』彦和自道其篇次如此；《物色》正不在《时序》、《才略》间，惟此篇由何处错入，则不敢决言之耳。」《校释》：「此篇宜在《练字》篇后，皆论修辞之事也。今本乃浅人改编，盖误认『时序』为时令，故以《物色》相次。」《考异》：「《序志》篇载，自『崇替于《时序》』以下，言《才略》、言《知音》、言《程器》、言《序志》，共五篇，每卷五篇，而《物色》篇不在内。而《时序》在九卷五篇中，是《物色》篇之位，当移出十卷以外，而《时序》当移入十卷之中也，故《时序》篇依彦和自序次第当无可疑。惟据《总术》篇云『多少之非惑，何妍媸之能制』，及『按部整伍，以待情会』四句，意既秉总术之旨，还须物色之也。是《物色》之必继《总术》以发之也。故《物色》篇当在《总术》篇之下为宜。且以两篇次序紧接，易致颠倒，若远移于《总术》之上或非也。范氏之疑则是，而位置似不可从。」《义证》：「按《文选》赋物色类收《风赋》、《秋兴赋》、《雪赋》、《月赋》四篇，可见『物色』所指是风花雪月、春夏秋冬之类。范氏谓『物色』即《声律》篇以下诸篇之总名，亦不尽然。」按《文心》篇次，或有淆乱，然古本如此，言之已足，更则不必。愚以为《文心》原作上下两篇，后人摛为十卷，因《才略》《时序》略长于他篇，并入十卷，而以《物色》篇归九卷，则九卷未免单薄，故分入两卷耳。
故灼灼状桃花之鲜。
《校注》：「『花』，尚古本、冈本作『华』。按作『华』是。已详《情采》篇『木体实而花萼实』条。《玉篇》火部：『灼，之药切。灼灼，花盛貌。」范注：「《毛诗周南桃夭》：『桃之夭夭，灼灼其华。』传曰：『灼灼，华之盛也。』」《义证》：「陈奂《诗毛氏传疏》：小笺云：『灼灼』，即『焯焯』之假借。焯，明也。因之凡色之光华明盛者皆谓之焯，亦谓之灼矣。《广雅》：灼灼，明也。《玉篇》：灼灼，华盛貌。『盛』与『明』同义。」按段注《说文》华字：「俗作花，其字起于北朝。」《广雅》：「花，华也。」《文选》四十六颜延之《三月三日曲水诗序》李善注：「《韩诗》曰：三月桃花水之时，郑国之俗，三月上巳于溱、洧两水之上，执兰招魂，祓除不祥也。」《史记郑世家》：「兵于洧上。」正义：「《括地志》云：洧水在郑州新郑县北三里，古新郑城南。《韩诗外传》云：『郑俗，二月桃花水出时，会于溱﹑洧水上，以自祓除。』」《汉书沟洫志》：「如使不及今冬成，来春桃华水盛，必羡溢，有填淤反壤之害。」颜注：「《月令》：『仲春之月，始雨水，桃始华』。盖桃方华时，既有雨水，川谷冰泮，羣流猥集，波澜盛长，故谓之桃华水耳。而《韩诗》传云『三月桃华水』。反壤者，水塞不通，故令其土壤反还也。」《宋史河渠志黄河上》：「二月、三月桃华始开，冰泮雨积，川流猥集，波澜盛长，谓之『桃华水』。」明此二字同也。《类聚》、《乐府诗集》作「桃花」之例甚多。此毋需改。
瀌瀌拟雨雪之状。
「瀌瀌」，范校：「铃木云：当作『麃麃』。」《校证》：「『瀌瀌』，铃木云：『当作麃麃。』案《小雅鱼藻之什角弓》作『瀌瀌』，《汉书刘向传》作『麃麃』，则作『瀌瀌』者古文《诗》，作『麃麃』者今文《诗》也。不必改字。日本刊本作『漉漉』，误。」《校注》：「按今《小雅角弓》作『瀌瀌』。陈奂《诗毛氏传疏》卷二二云：『瀌瀌，疑《诗》本作麃麃，后人加水旁耳。《韩诗外传》四、《荀子非相》篇、《汉书刘向传》作麃麃。』铃木氏盖本陈氏为说也。又按《角弓》释文『雨音，于付反』。是原读去声，属动词。若读上声，则与上句『出日』之『出』词性不合矣。」《考异》：「按：《诗小雅》：『雨雪瀌瀌。』状雨雪之貌。《郑风》：『驷介麃麃。』麃麃武貌。两字音近而义殊，不知王校所云今从麃，古文从瀌。何所据乎。铃木失检而王校臆说，均非也，瀌字是。」按《诗小雅角弓》：「雨雪瀌瀌，见晛曰消。」毛传：「晛，日气也。」郑笺：「雨雪之盛瀌瀌然，至日将出，其气始见，人则皆称曰，雪今消释矣。」孔疏：「瀌瀌，雪之盛貌。」《荀子非相》篇：「诗曰：雨雪瀌瀌，宴然聿消。」王先谦《集解》：「今《诗》作『见晛曰消』，作『宴然』，盖声之误耳。」《韩诗外传》卷七：「《诗》曰：雨雪麃麃，咽晛聿消。」《孟子告子下》「鲁欲使乐正子为政」赵岐章指：「《诗》曰：雨雪瀌瀌，见晛聿消。此之谓也。」焦循《正义》：「《汉书》刘向上封事云：『谗邪进则众贤退，羣枉盛则正士消，《诗》云：雨雪麃麃，见晛聿消。』赵氏本诸此也。」《汉书刘向传》颜注：「此《小雅角弓》篇刺幽王好谗佞之诗也。麃麃，盛也。见，无云也。晛，日气也。聿，辞也。言雨雪之盛麃麃然，至于无云，日气始出，而雨雪皆消释矣。喻小人虽多，王若欲兴善政，则贤者升用，而小人诛灭矣。麃音彼骄反。晛音乃见反。」又按《诗郑风叔于田》：「驷介麃麃。」毛传：「麃麃，武貌。」此作「瀌瀌」是，有《荀子》可证也。
两字连形。
「连」，黄本作「穷」。《义证》：「『连形』，元刻本、弘治本以下各本皆如此，惟黄注本作『穷形』。」《补正》：「『穷』，元本、弘治本、汪本、畲本、张本、两京本、何本、胡本、王批本、训故本、梅本、凌本、合刻本、梁本、秘书本、汇编本、别解本、清谨轩本、尚古本、冈本、王本、张松孙本、郑藏钞本、崇文本作『连』。《诗纪别集》一、《喻林》八九、《文俪》十三、《古逸书》二二、汤氏《续文选》二七、胡氏《续文选》十二、《赋略》绪言、《四六法海》十同。何焯『连』改作『穷』。按『连』字是，何改非也。此二句谓《诗周南关雎》之『参差』，《卫风氓》之『沃若』，皆两字相连联绵词，「参差」双声，「沃若」叠韵，以形容荇菜长短不齐，桑叶润泽也。黄氏从何校改『连』为『穷』，未能择善而从。」《校注》：「上云『穷理』，此云『穷形』，殊嫌重出。」《考异》：「『连』、『穷』并通。『穷』字从下句『情貌无遗句』来，从『穷』为长。」《义证》引《缀补》云：「作『穷』，盖涉上文『一言穷理』而误。」郭注：「『两字连形』，谓用『参差』两字形容荇菜，『沃若』两字形容桑叶也。」按《文苑英华》七四八引常得志《兄弟论》：「且夫兄弟者，同天共地，均气连形。」此之「连形」，谓连续形容之也。
所谓诗人丽则而约言。
《汇校》：「元本在『而』字下有一个字位空白。」
文贵则似。
「则」，黄本作「形」。《校证》：「『形』冯本、汪本、畲本、两京本、《诗纪》别集一、《古逸书》二二、《四六法海》十作『则』，误。」《义证：「『形』字，元刻本、弘治本、汪本、畲本、两京本作『则』。梅本以下作『形』。」《补正》：「『形』，元本、弘治本、活字本、汪本、畲本、张本、两京本、王批本作『则』；《诗纪》别集、《文俪》、《古逸书》、汤氏《续文选》、胡氏《续文选》、《赋略绪言》、《四六法海》同。徐云：『则当作似。』按『则』字非是。沈约《宋书谢灵运传论》：『相如工为形似之言。』《诗品上》：『晋黄门侍郎张协，巧构形似之言。』《颜氏家训文章》篇：『何逊诗实为清巧，多形似之言。』《中兴间气集》：『于良史侍御，诗清雅，工于形似。』并其证。宋赵次公苏轼《书鄢陵王主簿所画折枝诗》『论画以形似』句注引作『形似』，是所见本未误。《文镜秘府论》地卷《论体势等等》篇：『形似体者，谓貌其形而得其似，可以妙求，难以粗测者也。』」按《三国志魏书方技管辂传》「过清河倪太守。时天旱，倪问辂雨期，辂曰：『今夕当雨。』是日旸燥，昼无形似，府丞及令在坐，咸谓不然。到鼓一中，星月皆没，风云并起，竟成快雨。于是倪盛修主人礼，共为欢乐。」作「形」是，例多，不徧举。从黄本改。
印字而知时也。
「印」，黄校：「疑作『即』。」《校证》：「『即』原作『印』，何校、黄注云：『疑作即。』按黄说是，今据改。下文『即势会奇』，《宗经》篇『即山而铸铜』，《史传》篇『弃同即异』，用法同。」《考异》：「印字从上文印泥而来，此练句法也。见《征圣》篇『辞成无好异之尤』句法，作『即』可通，但『印』字或不为误。王校从改非」《汇校》：「按：『印』字泥上而误，作『即』是。」按从《校证》改。
且诗骚所摽。
  </div>
  <div class="pagination">
   <a href="文心雕龙集校_page46.html">
    上一页
   </a>
   <span>
    ...
   </span>
   <a href="文心雕龙集校_page42.html">
    42
   </a>
   <a href="文心雕龙集校_page43.html">
    43
   </a>
   <a href="文心雕龙集校_page44.html">
    44
   </a>
   <a href="文心雕龙集校_page45.html">
    45
   </a>
   <a href="文心雕龙集校_page46.html">
    46
   </a>
   <span class="current-page">
    47
   </span>
   <a href="文心雕龙集校_page48.html">
    48
   </a>
   <a href="文心雕龙集校_page49.html">
    49
   </a>
   <a href="文心雕龙集校_page50.html">
    50
   </a>
   <a href="文心雕龙集校_page51.html">
    51
   </a>
   <a href="文心雕龙集校_page48.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
