<!DOCTYPE html>
<html>
<head>
    <meta charset="UTF-8">
    <title>御制乐善堂全集定本 - 第 17 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制乐善堂全集定本 - 第 17 页/共 44 页</h1>
    <div class="content">　　皇祖圣祖仁皇帝特命予随侍宫中承欢侍顔之暇每得追陪诸叔父诸叔父推
　　皇祖爱育之勤咸善视予而二十一叔父尤肫然有加也及我
　　皇父践阼谓诸叔父年尚少养之宫中择师以授之业二十一叔父克遵
　　圣训励志向学每返诸身以达于事
　　皇父嘉之用是于雍正八年三月封为贝子未数月又晋封贝勒叔父曰
　　天子友于笃爱之心有加无已顾自慙谫劣特受褒异中夜以思惕然而惧乃以四余名其室而属予记之且曰吾所谓四余者除恶树徳以余庆舍巧用拙以余智知足安分以余乐存理遏欲以余寿也予惟人生于世不能无好恶则乐其有余者不能尽适于正视轩冕冠裳如饥之于食渇之于饮趋权附势以自求媚者欲其贵之有余也仓箱以贮之扃鐍以固之不受命而货殖者欲其富之有余也髙其堂华其屋锦绣其土木镂刻其梁栋者欲其宫室之有余也丝竹之乱于耳青紫之蛊于目者欲其声色之有余也叔父服膺正学好尚既端若富若贵若宫室若声色皆不足动于心惟庆智乐夀则好之而欲其有余而所以求其有余者又皆本之于秉彞矩之以圣学以实其功可谓得立身之本矣予尝绎其言而有防焉书曰树徳务滋除恶务本徳与恶不两立树徳至于滋长则恶之本尽除矣恶之本除则身心泰然何庆如之孟子曰所恶于智者为其凿也又曰如智者亦行其所无事则智亦大矣舍巧用拙以蕲余智者孟子之意乎晋人王昶曰知足之足常足矣知足则安分知足安分求乐之道也宋人王昭素曰养身莫若寡欲君子之求夀也非偃仰屈伸若彭祖嘘呕呼吸如乔松也惟存天理遏人欲而已矣然养身求夀之道亦岂外是哉叔父以此四余名其室优而游之以求于心餍而饫之以得于己庆无疆而智靡穷乐日生而夀嵗増于以养徳修身对扬
　　一人之宠命虽书史所载若河间东平何多让焉是为记
　　二希堂记
　　吾师梁村蔡先生以二希名其堂而属记于余且曰士希贤贤希圣圣希天此古人之言也或者谓余不敢希天故曰二希然余之意固非若是也尝慕宋儒范希文真希元之为人因名堂以志之余曰羙哉先生命堂之意也君子之立志也必以圣人为可学而至故孟子愿学孔子顔闵诸贤皆曰姑舍是昌黎亦曰世无孔子不当在弟子之列而诸葛武侯之自比也则以管仲乐毅卒之学术事功逺超于管乐之上先生以漳浦名儒追紫阳之正学表率鼇峰因以所得于道徳文章者发为经济事业嘉言谠论日陈于朝虽古之名臣名儒亦无多让然犹曰稷契伊周之所以致君而泽民者非余所敢望也请希其次其次曰范氏希文孔孟程朱之所以传道而继统者亦非余所敢望也请希其次其次曰真氏希元夫希文之事业非稷契伊周之事业乎希元之道徳非孔孟程朱之道徳乎希希文而至希文希希元而至希元渐而进之稷契伊周之事业孔孟程朱之道徳孰得而限之乎先生之立志葢可知矣抑余又闻吕本中及朱子论宋朝人物推范文正公为第一而朱子之后惟西山之传得其宗则先生之有志于希二子乃实见以为不可防与孔明志希伊吕而自比管乐之意异盖孔明以语于人故虑其或为时俗之所惊而卑之毋髙而先生自名其堂以志尚友之切则义固各有所当也故抒所见以质于先生而因以为记云
　　防
　　恭防
　　世祖章皇帝御注孝经
　　惟
　　上帝眷顾我
　　皇清克馨其徳
　　太祖
　　太宗丕显丕承逮及
　　世祖提仁义之师救溺拯敝奄有四海天下已定韬黄钺卷白旄归马投戈讨究先王之道播圣人之训以休中外以育万民念孝经一书为孔子明伦治世之大法而自汉以来去圣日逺古文今文之互异注防训释之未精廼集古名儒嘉言懿论考订采辑间出
　　宸断名曰御注孝经备一经之体要明至性所周浃俾夫搢绅之士农野之民皆有以知孝为百行之本而爱敬尊亲笃挚有加虽古圣王木铎之徇路辟雍之鼓徴曷以加兹我
　　皇祖圣祖仁皇帝上谕十六条以敦孝悌重人伦为首及我皇父嗣登宸极迪光继述衍
　　圣谕广训之书于敦孝悌重人伦反覆开明惟恐人之弗知知之弗行而行之弗切以此见我
　　皇清
　　圣圣相承莫不以孝治天下依人性之本然以成淳羙之俗而开宗明义则自我
　　世祖御注孝经阐发天经地义民行之确然而不可易肫然而不容己者以昭示奕叶垂之无穷爰盥手而谨书于后云
　　恭防
　　皇祖圣祖仁皇帝御制避暑山荘三十六景诗
　　曩年十二时防
　　皇祖圣祖仁皇帝推爱我
　　皇父之肫挚特令【孙臣】随侍宫中朝夕承欢不离左右其年四月随
　　驾徃热河避暑凡三十六景之地无不周览聆
　　圣训被赏赉不可胜纪【孙臣】时虽少然受
　　皇祖深恩尝思久侍
　　慈顔长领
　　训诲谨身约已庻无过尤以报髙厚之徳于靡穷昊天不吊其年冬
　　龙驭上賔我
　　皇父哀毁过礼食不甘味时同兄弟问安必勉怡顔色以舒
　　皇父之忧退而自号哭于庐次澘然不絶葢恐伤我皇父之心而每念我
　　皇祖哀恸思慕实不能自已也数年来
　　皇父屡命徃祭
　　景陵冠剑犹存音容安在一望
　　山陵魂飞魄越雍正七年冬敬读
　　皇祖御制避暑山荘三十六景诗兼披圗画囘思曩时承欢侍顔防恩宠而被诲爱者如在昨日兴言及此泪欲霑衣夫以
　　皇祖天亶之圣卓越古帝王深仁厚泽六十余年浃于民心载在史册固非言词所能赞扬于万一【孙臣】在诸孙中最为钝鲁然天地之泽靡不均被而有得之最深者焉【孙臣】得
　　皇祖之泽最深者也敢恭纪于后以志思慕之诚久而益笃云【孙臣】　　谨书
　　恭防
　　皇祖圣祖仁皇帝千叟宴诗
　　古昔圣王诞膺天命表正万邦建中立极渐仁摩义胥天下之民跻之仁夀之域者必其身为继天首出之圣人然后能敛福以锡民而受非常之庆帝尧在位一百一年帝舜三十登庸三十在位履至尊者又五十载时若禹臯陶稷契夔益诸臣同心同徳白首黄发赓歌喜起于一廷之中而击壤老人含哺鼔腹耕田凿井于光天化日之中者莫不忘帝力于何有用登世运于郅隆而后世颂其巍巍荡荡三代以降淳风寖防惟殷中宗严恭寅畏天命自度肆享国七十有五年髙宗不敢荒寜嘉靖殷邦肆享国五十有九年周文王受命惟中身厥享国五十年然其时君若臣以至庻司百职及耕夫野叟同登夀域共宴一堂者自古无闻焉洪惟我皇祖圣祖仁皇帝久道化成深仁厚泽六十一年官称其职民恒其业羣生霑濡徳被乎方外所谓继天首出之圣敛福以锡民而受非常之庆也康熙六十一年春皇祖于乾清宫开千叟之宴
　　命年六十以上者乃得预惟时在位之臣自大学士以下至翰林御史凡七十人庻司百职及致仕之员近畿之民又六百六十人雅歌赋诗和乐夀恺
　　皇祖命子姓孙枝百余人执爵献酬济跄在列逺追馈酳之义弗限三爵之仪【孙臣】时年十二歳得与有事之荣觏兹盛典
　　皇祖又作为歌诗
　　命儒臣依韵迭和为圗以夀世传之无穷雍正七年冬得诗与圗而披读之窃见我
　　皇祖如天之徳如天之福与春阳秋露同其煦妪甘雨和风同其润泽合朝野臣民老耆期艾而锡之以宠光介之以繁祉方之帝廷赓歌之景象华封颂祝之休风规模宏且逺矣敢恭纪于后以志太平之盛事云
　　恭防性理精义
　　夫欲致天下于熙皥振风俗于隆古焕礼乐于三代兴孝弟于十室者必本之于崇王道而王道之崇则又在于尊儒学古昔圣王之治天下也设为庠序学校以教之每嵗孟春遒人以木铎徇于路戴记司徒修六礼以节民性明七教以兴民徳凡所以重教化之道致天下于文明者也我
　　圣祖仁皇帝崇儒重道仁民育物兴学校举孝弟励风俗崇礼让凡古昔圣王所以治天下之道靡不毕举而又谆谆勉勉黙契夫尧舜之授受孔孟之心传谓有宋诸儒上继絶学下开来裔实有功于世道人心乃因性理大全之书删去冗杂摘取精要命儒臣斟酌损益而亲为折中之乙夜披览歴久成书勒序简端以诏后世伟矣哉自三代以来未尝有也虽汉明帝之幸辟雍唐太宗之讲太学不过取美于一时又何能开示天下后世为儒学之宗主接尧舜之心传实政鸿名辉烁于振古哉采羣儒之精华而去永乐大全之泛自明徳以及新民格物以至平天下先其本而后其末探其源而考其实周子太极图通书明天地神之奥张子正防西铭发万物一体之微至于皇极经世律吕新书皆自成一家言则总载之以成一巻而集羣儒之言分门别类又各于其类为之辨世次先后学问浅深寜纯勿襍寜精勿滥读是书者必先究心于论学之篇立志以端其本主敬以养其中致知以穷理力行以践实然后玩味乎治道以明治民立政之方沉潜乎全书以见天地之所以显神之所以幽造化之所以运行而无穷圣功王道之所以灿然而可循确然而不易夫如是则我圣祖仁皇帝造物育材之心化民成俗之意欲天下后世之共臻于理学之盛者不虚矣
　　防朱子大学章句
　　六经之文备众理该万事集羣圣之精华以立言君臣父子之大伦徃古来今之大法莫不于此取则焉所谓焕天下于文明而圣人之所以垂世而立教其意葢深逺矣六经之外则有四子书大学为曾子所述反列于孔子论语之前者以圣经亦孔子所制其言由近以及逺端本而肇末则又实为入圣之阶梯云自汉以来此篇载于礼记而莫知尊重至宋程子始登之于四书朱子从而解释之盖孔曽之道絶于汉唐绍于周程张朱五子孔曽之书亦幽而不显于汉唐之间逮程朱表章然后赫然昭著而大行葢道传斯学传非程朱无以传孔子之道故孔曾之书亦非程朱莫能尽发其精蕴也传有之古之人自十五而入大学教之以明德新民之事夫格致诚正修身明徳之功也齐治平新民之事也内圣外王之道岂外乎此由近以及逺自小以至大言简而味长理明而词约诚兼备六经之防而又便于初学者可不知所致力哉盖人心惟危道心惟微明徳者明道心而遏人心也推而及物则新民也允执其中止至善之谓也尧舜之道不外乎是而朱子所以解释此书又理明词逹得歴圣传心之要尤学者所当体騐而服膺也
　　书魏郑公十思防后
　　人臣责难陈善防愆纠谬必本之以忠诚将之以公正匡救将顺补衮职之所阙尤以格其非心为先务焉葢君人者天下万民之主而一心又人君出治之主也心一正则事事无不正矣唐太宗三代以下能纳諌之贤主也其朝亦多谏诤之臣而必以魏郑公为首者以其能格君之心也郑公之奏防多矣而必以十思防为冠者以其就发谋出虑之始而俾知所致谨也夫木本水源之譬非谓人君之一心为理天下万事之本乎固其本而浚其源非欲正其心以为出治之源乎思者心之发而未见者也心之将发未及于事则有此十思焉又何入于邪径而不光明正大之有哉易曰君子见防而作书曰惟防惟康郑公之所谓思即谨防之意也谨防而心正矣心正则天下之事无不正矣故贞观之治多郑公之功岂不伟哉
　　书新唐书兵志论后
　　治天下者以徳不以力故徳盛者王徳衰者灭汤东征则西怨南征则北怨武王东征篚厥元黄惟恐后岂以甲兵攻战为取天下之具哉徳盛而王天下莫不顺之故黎民归之如父母尚有以其子弟攻其父母者乎然自秦汉以来风俗日偷人心日下则有以甲兵得之以甲兵守之者矣其因时一切趋利苟便虽可用于一时终无传于后世惟唐立府兵与租庸调相表里其制颇为近古子孙废之遂至于亡以此见祖宗之法制不可以变更也唐初取兵于农分畨入衞四方有事命将出师事成兵归于府将归于朝故民无怨心将无兵权及其后也府兵之制废而为彍骑彍骑之制又废而为方镇方镇盛强天子微弱竭天下之力以养兵而方镇用之以抗衡天子欲其不亡岂可得乎夫养兵所以禁乱及其弊也足以为乱不养则不足制变于一时养之则坐食而骄故规制不可不善也则为开创之君者固当深谋逺虑以立法于永久而为子孙者兢兢于修徳爱民以制治保邦又当谨守祖宗之法以无授权于他人而资乱阶焉则防矣
　　书朱子戊申封事后
　　朱子立朝四十余日前后所上凡七十余防皆切于事务不畏犯顔虽古名臣以极言敢諌著称未有过此者焉至于戊申封事直指本原痛陈时事皆洞中窽要若仓扁缓和之能起已锢之疾而惜乎其时之不用也嗟乎此殆所谓正心修身齐家治国平天下之本为先生封事中第一惫精竭诚不遑自顾以告其君者乎其大本急务之説与中庸九经相表里而大本则有一曰正君心急务则有六曰辅翼国本选任大臣振举纲维变化风俗爱养民力修明军政及末又以时之弊政与古不合者反覆陈之累累数万言而其文之灏气流行变化开阖使人读之鼔舞激发沉吟防绎而不自禁葢大儒之啓沃宏矣夫学术与事功二者本相因而传道之言与济时之言二者又一致济时有大小而传道有全功能为济时之言而身非传道者有之矣未有身膺道统之寄而功不见于时者也先生传道之人也则其有济时之言也固宜




　　御制乐善堂全集定本巻八
　　钦定四库全书
　　御制乐善堂全集定本卷九
　　杂著
　　读二南
　　夫闺门王化之端生民之始致其贞淑辅佐君子然后夫倡妇随内以闲邪僻而养中正外以施女教而化闾阎易首乾坤书重厘降而我夫子之删诗复冠以二南其防深逺矣盖二南所以着周初风俗之盛由闺门而逹之邦国推之天下者也谓之风者其体制别于雅也繋之于周召者古者陈诗以观民风各以其地别之故作于岐周封域之内者则谓之周南召伯廵行南国采风而得之者则谓之召南然周召之政教即文王之政教也文王之政教本之关雎得内助也终之麟趾关雎之应也于是及扵江汉逮于汝坟则国中莫不化其政教矣施于南国而南国诸侯化则鹊巢之诗作匪特人也且及于物焉则驺虞之诗作推而至于行露摽梅则南国之人莫不化其政教矣室家之道修则天下之理得夫妇之义正则室家之道修男敬身以率其妇女敬身以从其夫有关雎麟趾之意然后可行周官之法度其语岂或爽哉
　　读鹿鸣至天保六诗
　　尝读易之泰象曰天地交泰觧之者曰隂在上而阳居下君下交臣之义也又曰天地之体不可交而以气交君臣之分不可交而以情交古昔圣王所以维持世教平章百姓使万邦协和黎民于变者亦頼有此情以相维繋耳故礼以节之乐以和之饮食以荐之宾主以亲之歌咏以侑之使惬其情而不流焉其在诗曰我有嘉宾鼓瑟吹笙人之好我示我周行燕賔客而欲其示以大道则君臣交警之意亦寓扵其中矣使臣奔走于王事故作四牡以劳之曰岂不懐归王事靡盬所以逆探其念父母之心而恤之俻也皇皇者华教使臣曰其谘事而为诹乎谘难而为谋乎谘礼而为度乎谘亲而为询乎欲其俻五善而事无违行也常棣之华燕兄弟也疏其所亲而亲其所疏失其夲心者也故其诗曰凡今之人莫如兄弟又曰兄弟既具和乐且孺犹恐人之弗喻也又曰是究是图亶其然乎既乐兄弟且逮友朋焉曰相彼鸟矣犹求友声矧伊人矣不求友生人君以情接其賔客使臣兄弟友生者如此故其臣作天保之诗以答之其诗曰羣黎百姓徧为尔徳盖既颂且规焉乐而不滛上下和穆醉以酒而饱以徳吾于鹿鸣之什见之孔子曰郁郁乎文哉吾従周言其化行于关雎麟趾而施及于天下礼明乐备岂非文武周公之余泽哉
　　读邶鄘卫风
　　孔子删诗三百篇以周南召南为正风以下十三国为变风而以邶鄘为变风之首均诸侯也圣人列卫于首何哉鲁卫为王室之懿亲既登鲁于颂矣则其次莫亲于卫又有康叔武公文公之贤是以圣人登之邶鄘卫三国也而所言皆卫事何哉盖卫之子孙稍并此二国而一之耳既并之矣又存邶鄘之名者土风各异其诗盖作于二国之遗民者也邶首栢舟首栢舟卫首淇澳贤侯贞妇有恺悌之徳无邪僻之行作为诗以自见所遇不同而终归于正然君子读绿衣终风之诗而知卫之无以为国矣继以墙茨偕老之刺兴桑间濮上之音作而国社以亡由是知闺门为王化之首而男女之际生人之大欲存焉可不大为之防哉张子曰周之兴也商民后革及其衰也卫风先变盖卫即商之地书所谓沬土诗所谓沬乡也其民为商纣所渐染日汨于酒色而不知故虽康叔武公之贤凯风之孝子北门之忠臣北风之智士干旄之大夫简兮之贤人考槃之隠者亦莫挽其頺风而至于滛荡而不自禁以是知恶习之易染而难革也
　　读秦风
　　秦防公以兵送平王东迁王封之为诸侯能逐犬戎奄有岐丰之地君子于是知平王之庸委旧都以与人而周竟以不振也岐丰乃二南兴化之地其民质其风淳其土厚而水深秦之兴教之以猛驱之以利其彊毅果敢之资足以成富强而诸侯畏之故其诗如车邻驷驖小戎无衣诸作莫不美其车马之盛战阵之勇而无室家之思论秦风者或哀世道之衰或叹强秦之敝而余独怪平王东迁之谬至于此极也夫以秦民之质秦人用之尚能鼔彊毅之气成招八州朝同列之势岂其以天王之尊守祖宗之法而反不能兴起于仁义厚集其国势以懐天下哉故定都立国者当审其居重驭轻之势自上临下之方而祖宗一定之基切不可苟变也邵康节谓夫子定书以秦誓缀周鲁之后知周之必为秦也删诗亦然齐桓晋文之后惟秦骎骎始大周亡而秦兴夫子早见其兆矣余则以为不然鲁宗国也秦誓悔过之辞也故载于书至于秦风之后尚有陈桧曹豳四风何所见秦之代周乎钱天锡引吴椘诗无传而秦风卒不削以证邵言之不谬盖夫子删诗其存者则间存之其无者不求以补之也吴椘之诗夲不列于周太师之所采则夫子亦置之不论又岂可以此而汨圣人删定诸经之义哉
　　读无逸
　　尚书自二典三谟以至商周之诰皆古先哲王明臣良辅相与咨儆一堂以为久安之图后之言治者舍是无他求焉然取其近而切明而审天子臣民皆当奉以为规则铭之于座右者则无逸一书又为最要无逸者周公以成王初政惧其知逸而不知无逸故作是书以警之也始言稼穑艰难重务夲也次言前王之所以享国长久与后王之所以防或克夀戒怠荒也次言太王王季文王之抑畏卑服者欲其法祖也又言嗣王无淫逸逰田而以万民惟正之供者欲其无荒宁而省赋敛也又言古之人犹胥训诰胥保恵胥教诲者欲其纳谏也又言小人怨汝詈汝则皇自敬徳者欲其谨已而无责于人也终言嗣王其监于兹者言虽有尽而情则无极故丁寜反覆欲其永监也自天命之精微至畎亩之艰难无不俻具岂独成王所当奉以为鉴乃万世之鉴也或曰苏子瞻谓周公作无逸上不及汤下不及武王以为成汤武王非圣人此固非经防矣然所以不及成汤武王者抑亦有説乎曰成王守成之君也无逸为守成之君而作也与守成之君言守成之事则欲其法守成之君故殷三宗皆继体之君文王虽维新周室亦继王季而为诸侯也故不及成汤武王者盖谓汤武伐夏灭殷固不可与守成之君一例耳诗咏豳风书陈无逸周公之教戒维慇成王之敬勤无怠八百之基定矣
　　读吕刑
　　武王命康叔之言曰惟乃丕显考文王克明徳慎罚又曰用肇造我区夏越我一二邦以修是明徳慎罚者文王之所以造周而修及邻国也武王敬明乃罚成王辟以止辟乃辟是武王之代殷兴周成王之继志守成亦在慎兹祥刑也文王以之维新周室武王以之保有四海成王以之嗣受厥命其夲皆在于慎罚用绵八百之基而过夏殷之歴穆王用吕侯为司防命之作刑以诘四方其有意于乃祖乃父之慎刑乎论者以为穆王老而耄荒车辙遍天下而财用不足作赎刑之法以敛货然孔子采之于书者亦取其谆谆教诫官伯族姓哀矜恻怛以民命为重耳其言惟敬五刑以成三徳罚惩非死人极于病则与大舜明刑弼教之意何异然虞廷之赎止于鞭扑而此则及于大辟故令人疑以为敛货也读者知其五刑竝赎之非取其矜恤民命之意则几矣
　　读秦誓
　　孔子删诗书以商颂鲁颂次周颂以费誓秦誓次周书商即周所代以王者鲁则宗国而父母之邦也其登于诗书均宜至秦则西戎又非夲国夫子何取于秦而收其誓于尚书之末哉或谓伯禽征徐奉王命以讨乱着其是也龙郑之役无王命而擅兵着其非也或谓秦代周有天下夫子逆知其然而存其誓也二者皆非也何也予夺是非者春秋之权也逆知后事者诞妄之説也二者扵书何有哉登秦誓于书者取穆公悔过之笃而谆谆于良士也孔子曰过而不改是谓过矣子贡曰君子之过如日月之食焉圣贤之诲人改过昭昭甚明今夫布衣里巷之徒自信其志以为可行及遇差慝明知其非而不悔又遂之者皆是也况以千乗之尊自贬其志而従人之是岂非易之所谓见善则迁有过则改者乎且致戒于截截谝言之不可用黄髪无愆之不可弃休休者好善容贤如此其笃有利于国家者如此其至冒嫉者妬贤嫉能如此其甚有害于国家者如此其极故夫子収之简末以继典谟训诰之遗其垂训也大矣或曰春秋讥秦晋用兵之失起衅于龙郑即一事而圣人于书则嘉之于春秋则讥之何哉曰书之意主于劝善其词恕春秋之意主于惩恶其法严圣人何容心哉
　　读董江都贤良三策
　　汉承秦敝文教未兴髙祖拨乱返正文防休养生息至于孝武表章六经兴学校之政首举贤良方正之士策之于廷而董江都以宿学硕儒实对其问首策陈天人相感之理二策言修明教化兴太学以养天下之士三策劝帝法天尽性知仁义重礼节安处善乐循理盖内圣外王之道修己治人之方无不偹于三策之中而所谓诸不在六艺之科孔子之术者皆絶其道勿使竝进武帝用之以罢申韩苏张之学尤为有功于圣教使武帝信任仲舒大究其用则将有光于文景而贤相若萧曹軰俯出其下又岂有穷兵黩武之祸舟车缗钱之失哉而摈之江都以终其身君子读其策想见其为人盖不为江都惜抑为武帝惜也世之论者谓汉儒通晓经术宋儒深于理学夫穷经即所以明理而理学未尝不衷之于经术汉之董子宋之程朱又岂可以经术理学限哉程子曰董仲舒有儒者气象可谓的论矣
　　读杨涟劾魏忠贤二十四大罪疏
　　自古寺宦之乱人家国者多矣其始未尝不为小忠小信以结人主之知使外言不得而入人主信之不疑然后揽权肆虐无复忌惮而君上之操柄失矣縦复疾其所为欲引外廷之助以除之而近在肘掖祸起萧墙望夷之事甘露之变良可寒心予读杨涟劾魏忠贤二十四大罪疏而知其不为赵髙仇士良之所为者亦防希耳而熹宗略不加省専意庇珰吾以为熹宗之黯直甚于彼二主耳盖二世文宗犹能知其为不善而欲去之熹宗则始终信任之靡他且属懐宗以信任忠贤吁惑之甚矣然使熹宗而有欲去忠贤之心忠贤其遂甘心以受熹宗之斥哉是知人主不可不延纳贤良以自为助而宵人在侧附者如蚁大权已归虽欲去之岂可得乎故熹宗之用忠贤也王心一首言之侯震旸继言之周宗建又继言之文震孟因讲学之疏而直陈其奸刘之凤因内操之疏而指其不测至杨涟二十四罪之疏上而忠贤之奸佞毕露盖不可一日而容于天地之间矣使熹宗观此疏而赫然震怒大振乾纲申春秋无将之诛比汉法不道之律则忠贤之羽翼犹未成而忠贤之流祸固亦未甚酷也至杨涟左光斗軰骈首被戮而毒流缙绅元气凋丧余谓明室之亡不亡于崇祯之有流贼而亡于天唘之用魏珰然则杨涟此疏明室存亡之所繋也而不用且加诛焉甚矣熹宗之黯也
　　拟程明道请修学校尊师儒取士劄子
　　臣闻天得一以清地得一以宁圣人得一以为天下贞故天地之大无不覆帱而春夏秋冬分其序山川河岳效其灵天地惟以一元之气主之而已矣圣人之徳无不光被而三公六卿分其职百司庶吏效其勤圣人亦惟恭已南面而已矣何则大本已立而所任者得其人也古昔圣王之治天下少则习之业长则才诸位是以人君南面正位而人称其官天下以治万邦以宁与天同意者也有宋五星聚奎实主文治而教化未兴郅治未隆者盖事不师古未得其道耳臣愚以谓使贤者在位能者在职必先于取士取士之道在于兴学校而学校之兴又在于尊师儒请条其事陈之于左记曰司徒修六礼以节民性明七教以兴民徳书曰天降下民作之君作之师又曰若有恒性克绥厥猷惟后三代而上未有不明道重师以觉斯民者也秦汉以降圣学不明异端蜂起各守师説簧鼓于世是以上无以持一统而愚民不知所遵守为今计者莫若尊明正道选天下之贤才择其学业大明体用醇俻者以为太学之师其余以为天下郡县之师不数年间郡县州里皆有英俊之士矣此兴学校之必在于尊师儒也古者王公以下至庶人之子弟自八嵗而入小学教之以洒扫应对礼乐射御书数及其十有五年然后入大学而教之以穷理正身修己治人之道是以国有学乡有校党有庠凡所以教民于幼稚以成其徳而正风俗也汉唐以后学校为具文无教养之实愿陛下申命有司俾州县各立学校乡学则散处于乡以教八嵗以上之小学择其者以教大学成人之士取民之俊秀者充弟子员则民知礼义防耻而贤才可得矣师儒立而正道明学校修而人才众然后使郡县各以其学之子弟举其贤者贡之京师萃之太学以考其才任之以事以观其绩察其善否而黜陟之则天下之英俊皆登于朝而取士之道得矣此取士之必在于兴学校也夫如是则贤人在朝风俗隆美使天下后世谓陛下为有宋致治明主子孙承之万世永頼臣不胜欣幸
　　拟胡安定置经义治事二斋记
　　学校为养才之地所以淑其性情俾归于道徳明礼义防耻之习兴孝弟慈譲之行以俻国家异日之用古者百官得其人万事得其理未有不由于斯也今天子圣神宰辅贤明建中出治使天下郡各立学学有教授之员以诱廸秀民膺斯职者宜体君相牖民觉世之心彰古圣成徳达材之教讲明正学陶冶羣英方为无忝余承命来是邦为多士师敢不殚尽心力以佐休明谨就学中立经义治事二斋其有学识开通潜心义训能辨同异不乖正道者入吾经义斋相与讲求至是而浮泛剽窃持其偏见者不与焉农田水利会计邉防事之不可不治者也明于此者入吾治事斋相与究切实用而拘牵不通与夫俗士功利之谈不与焉盖明经所以立夲治事所以逹用夲不固则用何由精而用之所以能达端惟夲立是赖二者虽不可以分而教者当各就其性之所近多士尚体予意穷经者必因经以明事治事者必因事以求经体用兼修夲末一贯而不为空言则岂惟不负教者谆谆之苦心将见才成徳立济济彬彬异日立朝廷之上引经执礼守正不阿賛治分猷天工能亮者皆吾党之士也多士勉乎哉
　　拟尹和靖六有斋记
　　余尝思古之学者为己今之学者为人春秋时文人学士徇物丧已孔子已深切言之至于今更有甚焉其背驰圣道毫不为己固不待言即世所称为建功立绩思効时用以自见者原其心势利而已矣夫学也者古以养徳今以饰名古以利人今以欺世思反其初其在内外兼修存存不已乎善夫先正横渠先生之言曰君子言有教动有法昼有为宵有得息有养瞬有存夫言期其有教则必不敢为悖道之言动期其有法则必不敢为非礼之行昼有为宵有得则无一日之玩愒也息有养瞬有存则无俄顷之滑湣也以是持已则内外兼修存存不已之道也于以反其初不难矣人之生也其性无不善而其情有善有不善吾亦人也吾安知吾性之果能制吾情乎吾安知吾情之果能若吾性乎情可制也性不可流也何以防其流而使之若哉有吾六有之法存焉六有者非吾言也横渠之言也非横渠之言也有言有动以昼以宵以息以瞬者所同有也日従事于六有之中而私与邪莫之有焉则所谓有其有有其有然后天良存恐吾之志不终也因以名其斋

　　御制乐善堂全集定本巻九
　　钦定四库全书
　　御制乐善堂全集定本巻十
　　表
</div>
    <div class="pagination">
<a href="御制乐善堂全集定本_page16.html">上一页</a><span>...</span><a href="御制乐善堂全集定本_page12.html">12</a><a href="御制乐善堂全集定本_page13.html">13</a><a href="御制乐善堂全集定本_page14.html">14</a><a href="御制乐善堂全集定本_page15.html">15</a><a href="御制乐善堂全集定本_page16.html">16</a><span class="current-page">17</span><a href="御制乐善堂全集定本_page18.html">18</a><a href="御制乐善堂全集定本_page19.html">19</a><a href="御制乐善堂全集定本_page20.html">20</a><a href="御制乐善堂全集定本_page21.html">21</a><a href="御制乐善堂全集定本_page22.html">22</a><span>...</span><a href="御制乐善堂全集定本_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
