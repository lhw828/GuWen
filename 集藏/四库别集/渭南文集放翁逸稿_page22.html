<!DOCTYPE html>
<html>
<head>
    <meta charset="UTF-8">
    <title>渭南文集放翁逸稿 - 第 22 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>渭南文集放翁逸稿 - 第 22 页/共 30 页</h1>
    <div class="content">　　禅师处良字遂翁防稽山隂刘氏子绍兴五年甫九嵗以童子得度十三歳游诸方仅胜衣笠路人为之惊叹初为妙喜禅师宗杲侍者又从万庵禅师道顔为书记遂翁英迈玉立游二师间皆受记莂余事能文词善笔札诸方翕称良书记然亦以议论皦核不少假借不为诸方所容妄一比丘辄得名山壮刹遂翁独陆陆众中尝居嘉兴法喜院举香为万庵嗣萧然数僧食财半菽再歳退庐防稽海上今太常尤公延之守临海起遂翁领紫櫜复以县大夫不乐弃去乆之领昆山荐严资福寺遂以疾逝淳熙十四年六月戊寅也遗言藏骨庐山智林寺寺万庵与遂翁所同建也近之日手书求铭于予铭曰
　　山栖谷汲利欲靡及孰挤使踬道成谤集庐阜峨峨浮屠岌岌吾识其封身没名立
　　髙僧猷公墖铭
　　宋山隂有髙僧曰子猷字脩仲晩自号笑云老人宏材愽学髙行达识卓然出一世之表虽华严其宗而南之天台北之慈恩少林之心法南山之律部莫不穷探歴讨取其妙以佐吾説虽浮屠其衣百家之书无所不读闻名儒贤士虽在千里之逺必往交焉笃行义励风操严取与一得防接物简而峻不屈于富贵有以供施及门者苟礼不足虽累百金辄拒不取于虖贤哉脩仲出陈氏生七歳从同郡大善寺晏时为童子十有二歳祝发受具习华严经论于广福院择交得其学又游钱塘见恵因院师会慱尽所疑二师皆自以为弗迨遂还山隂説法于城东妙相院仅二十年学者常百余人脩仲厌其近城市思居山林乃舍众遯于梅山上方学者不肯散去而院隘不能容相与言于府愿迎脩仲还妙相于是法席加盛于昔所著书大行于世院亦益葺号为壮刹大慧禅师宗杲过而异之为留偈壁间然脩仲竟弃去学者犹不舍又説法者三最后住姜山阅三年喟然叹曰老矣将安归邪亟橐书归梅市结庵以老淳熙十六年八月二十有六日忽命舟遍别平日所往来者明日晨起説法遂坐逝寿六十有九又三日火化得舍利五色粲然弟子即庵之西建墖奉灵骨及舍利以葬脩仲度弟子四人戒海戒先戒明戒坚戒先传家学而四方之学者得法出世又十有七人隠于众者葢以百数脩仲之道其传又可涯哉戒明来乞铭铭曰
　　予尝观古髙僧穷幽阐微能信践之不为利訹不为势挠未尝不与学士大夫同也考脩仲之为人可谓有古髙僧之风矣吾予之铭非独以厚故人葢亦天下之公也
　　别峰禅师墖铭
　　南山自长安秦中西南驰为嶓为东行纡余起伏歴蛮夷中跨轶且千里然后秀伟特起为三峰摩星辰蓄云雨龙蟠凤翥是名峨嵋山通义犍为二郡实在其下人钟其气为秀民杰士出而仕者固多以功业文章擅名古今至于厌薄纷华弃捐衣冠木食涧饮自放于尘垢声利之外而不幸为人知不能遂其隠操亦卒至于光显荣耀者如别峰禅师是也师名宝印字坦叔生为龙游李氏子世居峨嵋之麓少而竒警日诵千言然不喜在家乃从徳山院清远道人得度自成童时已愽通六经及百家之説至是复从华严起信诸名师穷源探赜不髙出同学不止论説云兴泉涌众请主讲席谢不可圜悟克勤禅师有嗣法上首安民号密印禅师説法于中峰道场廼挈一笠往从之一日密印举僧问巗头起灭不停时如何巗头叱曰是谁起灭师豁然大悟自是室中锋不可触密印恨相得之晩防圜悟自南归成都昭觉乃遣师往省因随众入室圜悟举从上诸圣以何法接人师举起拳圜悟曰此是老僧用者孰为从上诸圣用者师即挥拳圜悟亦举拳相交大笑而罢圜悟叹异之曰是子他日必类我师留昭觉三年密印犹在中峰以堂中第一座致师师辞密印大怒曰我以法得人人不我传尚何以説法为欲弃众去众皇恐亟趋昭觉罗拜恳请圜悟亦助之请始行道望日隆学者争归之虽圜悟密印不能揜也乆之南游见沩山佛性泰福严月庵果疎山草堂清皆目击而契或以第一座留之师濳遯以免最后至径山见大慧杲大慧问曰上座从何处来师曰西川来大慧曰未出劎门闗与汝三十棒了也师曰不合起动和尚时径山众千七百虽耆宿名衲以得栖笠地为幸顾为师独扫一室堂中皆惊大慧南迁师亦西归始往临卭凤皇山举香嗣密印歴住广汉崇庆武信东禅成都龙华眉山中岩复还成都住正法道既盛行士大夫亦喜从之游筑都不防庵松竹幽防暇日名胜毕集闻师一言皆自谓意消稍或间濶辄相语曰吾辈鄙吝萌矣其道德服人如此俄复下硖抵金陵应庵华方住蒋山馆师于上方白留守张公焘举以代已师闻即日发去防陈丞相俊卿来为金陵以保宁延师俄徙京口金山学者倾诸方金山自兵乱后虽屡葺莫能成至是始复大兴如承平时而有加焉异时居此山鲜逾三年者师独安坐十五夏潭帅张公孝祥尝延以大为山师与张公雅故念未有以却而京口之人自郡守以降力争之卒返潭使魏恵宪王牧四明虗雪窦来请师度不可辞廼入东凡住四年乐其山林有终老之意而名益重被敕住径山淳熙七年五月也七月至行在所至尊寿皇圣帝降中使召入禁中以老病足蹇赐肩舆于东华门内赐食于观堂引对于选德殿特赐坐劳问良渥师因举古宿云透得见闻觉知受用见闻觉知不堕见闻觉知上悦曰此谁语师曰祖师皆如此提倡亦非别人语上为微笑时秋暑方炽师再欲起上再留使毕其説廼退后十余日又命开堂于灵隠山中使赍赐御香恩礼备至十年二月上制圜觉经注遣使驰赐且命作序师廼筑大阁秘奉以侈上恩师老益厌住持事门人惧其逺游不返相与筑庵于山北俟其归今上在东宫书别峰二大字榜之十五年冬奏乞养疾于别峰得请明年上受内禅取向所赐宸翰识以御宝复赐焉绍熙元年冬十一月忽在见今住山智防告别防问行日师曰水到渠成归取幅纸大书曰十二月七日夜鸡鸣时如期而化奉蜕质返寺之法堂留七日顔色精明须发皆长顶温如沃汤是月十四日葬于别峰之西冈寿八十有二腊六十有四得法弟子梵牟宗性道竒智周慧海宗璨等得度弟子智穆慧崈等百四十有七人有慧绰者山隂陆氏子当以防得官辞之从师祝发又得记莂遯迹巗岫终身不出师既示寂上为敕有司定諡曰慈辩且名其墖曰智光庵曰别峰极方外之宠师説法数十年所至门人集为语録晩际遇寿皇被宸翰咨询法要皆对使者具奏将化説偈尤竒伟已别行于世此不悉着三年三月法孙宗愿走山隂镜湖属某铭师之墖某与师交最乆尝相约还蜀结茆青衣唤鱼潭上今虽老病义不可辤铭曰
　　圜悟再传是为别峰坐十道场心法之宗渊识雄辩震惊一世矫乎人中龙也海口电目旄期称道卓乎涧壑松也叩而能应应已能默浑乎金钟大镛也师之出世如日在空升于旸谷不为生隠于崦嵫其可以为终乎
　　海浄大师墖铭
　　乾道中史魏公以故相牧防稽严重简贵士大夫非素负才望莫得登其门顾毎召灵秘院僧智性与语有大兴造辄以付之性公时年且七十亦辄受命不辞已而事皆井井有条理邦之人始服魏公之知人虽方外道人任之亦能举其事如此又叹性公之不负所知也及淳熙末予还朝典南宫牋奏兼领祠部而会稽守言灵秘院本籧篨袤丈地智性以孤身力成之今为名刹请以其徒世守之报可予虽防稽人然自魏公去不复见性公乃惊叹曰是道人尚在邪又五年予卧疾镜湖上性公法孙德恭来告曰公以绍熙三年六月五日示化将奉遗骨墖于小夹山且来请铭性公本防稽山隂蔡氏子七嵗从广福院崇教大师慧超祝发九嵗赐紫方袍号海浄大师坐八十三夏住灵秘五十一载年九十度弟子七人覃永宗庆宗亮宗振宗懋宗宝宗一孙四人德和德防德兴德椿曽孙二人行昭行闻铭曰食簭从宅此山阿陵谷有迁吾铭不磨
　　松源禅师□铭
　　松源禅师名崇岳生于处州龙泉之松源吴氏故因以自号自防时已卓荦不羣处羣儿中未尝嬉宕稍长闻出世法慕向之年二十三弃家衣扫墖服受五戒于天明寺首造灵石妙禅师继见大慧杲禅师于径山乆之大慧陞堂称蒋山应庵华公为人径防师闻之不待旦而行既至入室未契退愈自奋励中夜自举狗子无佛性话豁然有得即以扣应庵举庵世尊有密语迦叶不覆藏师云钝置和尚应庵励声一喝自是朝夕咨请应庵大喜以为法器説偈劝使祝发栋梁吾道隆兴二年师始得度于临安西湖白莲精舍自是徧歴江浙诸大老之门罕当其意乃浮海入闽见乾元木庵永禅师一日辞木庵欲往黄檗木庵举有句无句如藤倚树师云裂破木庵云琅琊道好一堆烂柴聻师云矢上加尖如是应酬数反木庵云老兄下语老僧不过如此秪是未在他日拂柄在手为人不得验人不得师云为人者使慱地凡夫一超入圣域固难矣验人者打向靣前过不待开口已知渠骨髓何难之有木庵举手云明明向汝道开口不在舌头上后当自知逾年见密庵于衢之西山随问即答密庵微笑曰黄杨禅尔师切于明道至忘寝食密庵移住蒋山华藏经山皆从之一日密庵入室次问傍僧不是心不是佛不是物师侍侧豁然大悟乃云今日方防木庵道开口不在舌头上自是机辩纵横锋不可触木庵又迁灵隠遂命师为堂中第一座旋出世于平江澄照为密庵嗣迁江隂之光孝无为之冶父饶之荐福明之香山平江之虎丘皆天下名山惟冶父最寂寞又以火废师一临之四方名衲踵至栋宇亦大兴人谓师能使所居山大庆元丁巳年适灵隐虚席佥曰安得岳公来乎果被防以畀师驩声如潮居六年道盛行得法者众法席为一时冠而师有栖隠之志即上章乞罢住持事上察其诚许之退居东庵俄属微疾犹不少废倡道忽垂一则语以验学者曰有力量人为甚麽擡脚不起开口不在舌头上又贻书嗣法香山光睦云居善开传以大法因书偈曰来无所来去无所去瞥转关佛祖罔措跏趺而寂实嘉防二年八月四日也得年七十有一坐夏四十奉全身墖于北髙峯之原墖成之四年香山遣其侍者道孚以铭属某某方谢事居镜湖上年过八十病卧一榻得书不觉起立曰亡友临川李徳逺浩实闻道于应庵葢与密庵同参李徳逺毎与某谈参问悟入时机縁言句率常达旦今读师语峻峭崒下临云雨如立千仞之华山蹴天驾空骇心目如钱塘海门之涛虎豹股栗屋瓦震动如汉军昆阳之战追思德逺所言然后知师真临济正宗应庵密庵之真子孙也铭曰
　　临济一宗先佛正传应庵父子以一口吞金圏栗蓬晩授松源松源初心论刼参禅于一笑中疾雷破山坐八道埸众如涛澜金镞脱手碎首裂肝彼昏何智万里防关后十大刼摧山湮川法力所持此墖岿然
　　退谷云禅师墖铭
　　佛照禅师有嗣子曰浄慈报恩光孝退谷禅师名义云生于福州闽清黄氏世为士禅师防入家塾成童入乡校頴异有声既冠游国学因读论语中庸有所悟入后闻龟峯山堂淳禅师説法遂自断出家从山堂祝发徧游江湖至吴见銕庵一大禅为侍者一日室中闻国师三唤侍者话师亟举手掩其口又问曰侍者三应又作麽生师拂袖径出銕庵大喜时佛照倡道灵隐师往依之及佛照移育王师从其行歴十年为堂中第一座佛照闻其説法叹曰此子提倡宛如雪堂行和尚吾鉢袋有所付矣遂出住香山居五年徙台州光孝又徙镇江甘露防平江虎丘万寿皆欲延师师闻万寿颇废即欣然就之淮南转运使虞公俦又以长芦来招师与虞公有雅故又从之会育王虚席朝命师补其处时佛照方居东庵父子曰相从发明临济正宗学者云集会有魔事师即舍众退居香山葢将终焉而朝命又起师説法浄慈恩光赫奕都邑耸动一日领众持鉢畿邑是夕寺灾无遗宇比师归独三门岿然在瓦砾中师不动容曰成坏相寻亦岂有常今日之坏安知不为四众作福之地哉天子闻之出内库金以赐自重臣贵戚以下倾橐辇金惟恐居后未期年广殿防庑崇闳杰阁葢愈于前日矣于是上为亲御翰墨书慧日阁三大字赐之开禧二年五月师示防疾六月朔旦辛亥作偈别众曰意乌猝嗟万人气索佛法向上何曾蹋着临行业识茫茫一任诸方卜度遂寂后九日弟子处约等奉全身墖于寺之东北隅世寿五十八僧夏五十五住山十九载度弟子四十有畸学者集师语为七会録行于世师初欲以复佛殿属予记之未及而弃世于是处约等以西堂可宣禅师之状来求予铭适予老疾弗克就宣公又以书来固请而师之侍僧处讷者留逾年不肯去辞指欵予为之叹曰师之在育王也将新僧堂而隂阳家以为法所禁将不利于主人师奋不顾排众説力为之堂成而魔果作遂去隂阳家之説使人拘而多畏然其法夲出流俗不待师之明知其妄决矣虽或适中终为不足信也又师在净慈遭火患涤地皆尽度非金钱累亿万且假以歳月必不能成师谈笑尽复旧观议者或以为师之才用絶人见于此者则亦陋矣此事若澄观辈则可称大善知识直游戏尔师所以独立一世者岂直以此哉师示众有曰鸟道孤危关妙密在曹洞宗防亦竒矣若较临济直是天地悬隔此足以知师能断圜悟妙喜佛照之大作用者自有所在也铭曰
　　猗欤云公自儒衣奋为东庵子无示无问上距圜悟四世而近龙象蹴踏狮子奋迅或以其室目不容瞬丹碧南山葢其游刃于谈笑顷变化煨烬以此论师其殆未尽譬如观海测以尺寸我铭不磨百世其信















　　渭南文集巻四十
　　钦定四库全书
　　渭南文集巻四十一
　　宋　陆游　撰
　　皇太后灵驾发引祭文
　　风御上宾玉衣永閟生尧钩弋尚懐帝武之祥从禹防稽遽奉寑园之卜母慈罔极坤载无疆方同轨之毕来怅东朝之已逺然而囏难契阔归慰圣主问安之诚夀考康宁躬享先后莫致之福阴功阳德上际下蟠歴防古而罕闻知圣心之无憾臣藩维有守怆慕徒深目断柏城神驰霎御敢修馈奠之礼少致攀号之心
　　祭梁右相文
　　人之生世如云之出于山川云不自用用之者天降为甘泽散为丰年抑有时而弗用则轮囷磅礴或巻或舒以自适于野水之涯荒山之巅彼云无心岂有用舎之异出处之偏哉公之在朝道大材全不为世变不为物迁显相庙郊华衮金蝉太平之功溢于简编谢病而归大节愈坚从容迩英抗议慨然曰我非尧舜之道不敢以陈于前孰谓万钟之禄不足顾留遂委之而僊乎抑公之学得圣所传视生死为一区等华屋于荒阡乎又岂如云之旣散廓然太虚则前日用舎初不足以为贤愚乎酒不盈觞肉不揜豆独区区之词写其肺肝者公岂捐之乎
　　祭龚参政文
　　某官劒南公在廊庙书从驿来如奉色笑哀穷悼屈忘其不肖嵗戊戌春某辱号召归未及都公殁荒徼山川阻脩万里孤旐官事有守不遑往吊寓哀一觞公乎来釂
　　祭鲁国太夫人文
　　呜呼昔先太师遯世懐寳播庆于家生我元老维少傅公秉德逢辰长养成就则繄夫人少傅在朝衮衣绣裳帝锡夫人御醴宸章少傅在藩豹尾玉节帝锡夫人兼金重帛佥曰盛哉其荣则多夫人曰嘻其报伊何帝虚元弼方属少傅于时夫人以疾即路煌煌安舆少傅实从天祐德人华其初终某受恩门阑义均子姓晚偕妇息升堂修敬万里羇宦忽承哀音东望永懐碎裂寸心送车辚辚倾动乡防陨涕羞奠形留神往
　　祭王侍御令人文
　　惟灵生自大家来嫔德门象服有娣媵如云相我御史克勤藻苹诸子甚材颀然荐绅世所愿懐孰如夫人惟是孤生实忝外姻万里焉依如在乡邻遭此不淑惨然酸辛莼鲫之微侑以斯文
　　祭祝永康文
　　嗟我与公万里羇单人孰知之所恃者天庶防白首相从乡关追谈梁益把酒笑欢云胡不淑一病莫还遗孤孑立未逮冠婚谓天可恃公宜百年玉裂竹折喟其永叹公守导江齧蘗饮泉凛凛色词请谒莫干人或谤嘲公守益坚虽昔君子终此实难云持此归何憾九泉公丧之东丹旐翩然我病莫兴抚枕涕澘矢辞羞奠尚慰营魂
　　祭刘枢宻文
　　呜呼公乎有文有武有仁有智立朝无助以直自遂声气不动而折万里之冲从容一言而决盈廷之议葢人所难公之所易仰天俯地一念不愧秋毫未安寝食忘味轻失富贵而重朋友之责自屈达尊而下白屋之士盖人之所忽公之所畏昔嵗癸未某始去国见公西省凛然正色顾虽不肖窃师公直流落得归公与有力舟过金陵公疾已亟命之不淑旋闻易箦祭不及时实负盛德尚想平生出涕横臆
　　祭蒋中丞夫人文
　　维灵出由德阀克配儒先从容图史之规肃敬苹蘩之荐是生耆哲来瑞眀时大邦开赐沐之封列鼎极循陔之养奄闻不淑靡究遐龄窀穸有期川途云邈虽莫缀千车之盛顾敢稽一酹之恭仰冀灵魂俯歆诚意
　　祭赵提刑文
　　惟灵早以茂异起膺简求逢时休眀为国夀隽建牙淮服拥节王畿方期来朝遽以疾谂挂冠决去共高静退之风易箦亟闻何胜殄瘁之感某早托通家之好晚逢揽辔之行挥麈轩昂恍如昨日拊棺摧痛莫喻孤懐敢陈一奠之恭少叙九京之诀
　　祭勤首座文
　　我之与公义则师友情骨肉也相从十年谈道赋诗蓺松菊也别虽数月使来自东书相续也比独怪公书词谆谆若予属也嗟哉巳矣颀然野鹤尚在目也卵墖吿成欲往不果身桎梏也上愧道义下负交情泪可掬也龙文之茗沈水之薫荐甘馥也懐旧之心有如丘山此一粟也
　　祭许辰州文
　　惟灵美操懿行达识英辞笔阵扫千人军早擢太常之第胸中吞九云梦耻裁光范之书抱沈英之痛者十年分共理之忧者两郡人之不淑生也有涯旅馆招魂一朝今古孤舟反万里风涛岂知故里之交遽作夜台之别魂兮未逺鉴此哀诚呜呼哀哉
　　祭韩无咎尚书文
　　兄之初载甚踬而囏逢乱客吴万里孤骞文方日衰荡为狂澜组织纤弱各自谓贤士睨莫救兄勇而前陋巷一室日旰未饘诵书鼓琴志操益坚落笔天成不事雕镌如先秦书气充力全壮年相从顾悯我孱曰是有志许以周旋我自蜀归兄典三铨邂逅都门挈手欢然兄牧东阳我走闽山旷不相值今五六年我病早衰顾未及泉兄之夀康一朝先颠饷酒踵门乃酹柩前嗟嗟造物孰尸此权岂其好恶亦与俗迁微官有守丧车莫攀莼鲫之奠叙诀终天
　　祭胡监丞文
　　惟公文学足以发身政事足以宜民人则不合何罪于神乃者起家往守宜春临别慨然握手江津曾未逾月乃以讣闻舟载铭兆返其乡枌台省衮衮公独逡巡室家嘻嘻公独悲辛我虽晚交甚知公真适苦骭疡奠弗及亲尚想生平寓哀斯文
　　祭丘运使母夫人文
　　昔先大夫懐寳里闾没世不耀乃以其孤属之夫人道徳是诏故河图公文学政事望在廊庙荣养五鼎眉夀百年其徳弥劭高识超然朱门画防视若蓬藋再入都城曾未温席翩其归旐方岁之恶公私交病冀寛赋调而河图公遽以忧归道路相吊我登门阑情均甥侄宜送宅兆官守所縻矢辞伤悲荐此清醥
　　祭曾原伯大卿文
　　惟灵渊乎似道敏而好学韦编鐡砚雪萤几不足以言其勤冢书壁简铜墙鬼炊不足以名其博文辞典奥论议超卓不使直承眀之庭犹当置之天禄之阁时方越拘挛以用人公奚彼之不若而乃老于恵文之冠弗预甘泉之橐痛结慈闱悲纒华萼凡闾巷之故交想话言之如昨闻讣相吊摧然涕落羞一醊以祖行冀九原之可作
　　祭大侄文
　　汝实先少傅之长孙岳州使君之嫡子早列仕籍垂五十年夫妇二人更相为命岭海万里沦谢不还収骨于灰烬之中藏槥于松楸之次烦寃痛酷霣涕何言殁而有灵歆此薄醊
　　祭十郎文
　　自汝不幸早世将二十年乃克祔于先少师鲁国夫人茔兆之南冈距汝母令人墓尤迩汝而不泯岂不得所愿哉感念畴昔悲痛何言
　　祭朱元晦侍讲文
　　某有捐百身起九原之心有倾长河注东海之泪路脩齿耄神往形留公殁不亡尚其来飨
　　祭方伯谟文
　　予与伯谟别于武夷予五十有五齿髪未衰伯谟盖方壮耳顾后日犹长未知别之悲也俯仰二十有一年卒不相遇而伯谟遂舍我而何之乎予年垂八十如朝露之将晞与伯谟别尚复防时生也相遇犹不可必死游地下果可期乎予言之及兹涕不可止伯谟尚能有知也乎
　　祭张季长大卿文
　　于虖世之定交有如某与季长者乎一产岷下一家山阴邂逅南郑异体同心有善相勉阙遗相箴公醉巴歌我病越吟大笑剧谈坐客皆瘖公旣造朝众彦所钦我南入蜀九折嵚岑公以忧归我亦陆沈久乃相遇垂涕霑襟宿好未逺旧盟复寻驾言造公公巳来临我倡公和如鼓瑟琴送我东归握手江浔欲行复尼顿足噫喑是实古道乃见于今公还为卿华路骎骎我方畏防濳恐不深公去我召如商与参邈天涯一书万金我自史闱进长书林迫老亟退突不暇黔亦尝挽公力微弗任比乃闻公请投华簮旋又闻讣天乎难谌玉树永閟垄柏巳森何时复闻正始遗音渍酒絮中不及手斟英魂如生岂忘来歆于虖哀哉
　　祭周益公文
　　某绍兴庚辰始至行在见公于途欣然倾葢得居连墙日接嘉话每一相从脱帽褫带从容笑语输写肝肺邻家借酒小圃鉏菜荧荧青灯瘦影相对西湖吊古并辔共载赋诗属文颇极竒怪淡交如水久而不坏各谓知心絶出流軰别二十年公位鼎鼐我方西游荷戈穷塞归得台旋又坐废公亦策免久处于外见不可期使我形瘵斯文日卑公则崧岱士昏于智公则蓍蔡公老不衰雷霆百代每得手书字细如芥痴儿騃女问及琐碎孰为一病良医莫差赴吿鼎来震动海内犇赴不遑涕泗澎湃岂无莼鲫致此薄酹辞则匪工聊寄悲慨
　　尤延之尚书哀辞
　　帝艺祖之初造兮纪号建隆焕乎文章兮蹑揖逊之遐踪诏册施于朝廷兮万里雷风灏灏噩噩兮始扫五季之雕虫阅世三传兮车书大同黄麾绣仗兮驾言东封继七十二后于防古兮勤崇垂鸿吾宋之文抗汉唐而出其上兮震耀无穷桺张穆尹欧王曾苏名世而间出兮巍如华嵩虽宣和之蛊与建炎之军戎文不少衰兮殷殷霳霳太平之象兮与六龙而俱东余自梁益归吴兮怅故人之莫逄后生成市兮摘裂剽掠以为工遇尤公于都城兮文气如虹落笔纵横兮独殿诸公晚乃契遇兮北扉南宫涂改雅颂兮蹈躏轲雄余久摈于世俗兮公顾一见而改容相期江湖兮斗粟共舂别五岁兮晦显靡同书一再兮奄其吿终于虖哀哉孰抗衣而复公兮呼伯延甫于长空孰诵些以招公兮使之舍四方而归徕乎郢中孰酹荒丘兮露草霜蓬孰闯虚堂兮寒灯夜蛩文辞益衰兮竒服尨茸天不憗遗兮黼黻火龙嗟局浅之一律兮彼宁辨夫瓦釡黄钟话言莫聴兮孰知我衷患难方殷兮孰恤我躬焄蒿不返兮吾党孰宗死而有知兮惟公之从
　　沈子夀母赵夫人哀词
　　呜呼人孰无母母孰无子母以夀终子克终养亦可纾无穷之悲矣维吾子寿自初遭囏昼夜号泣匪泪伊血羸乎莫支陞堂吊祭者不忍闻其声得书赴吿者不忍观其辞子夀葢曰不孝孤少罹闵防父丧母嫠无垄可耕母子相依及游太学母客京师冬兮母寒昼兮母饥饥无一囊之粟寒无一袭之衣不孝孤虽食于学官羮防在前叹息而麾抚所读书而与之誓曰编絶则辑字渝则补宁死于书傍不敢畏难苟止以负吾母之慈如是十年幸赐第于太常归而拜母相持以泣泪尽目萎母前子后吿于先墓庶防吾父闻之而寛其九泉之思也于虖此子夀之既言而其未言者葢可推矣奉身以道义发身以诗书文章传于不朽节行全而无亏士患无志不患无位士患无才不患无恃子寿之志所以事亲者盖其所以事君子寿之才顾犹屈而未施亲则日逺时节奉祀如将见之一言一行足以显扬吾亲者苟有怠忽是以吾亲为殁而亡知也子夀之令名与天壤同则亲实与焉诔刻千字置守万家葢不足进于斯也子夀之存于胸中而未言者予得陈之非独慰吾子夀葢以为天下孝子之诒哀哉












　　渭南文集卷四十一
　　钦定四库全书
　　渭南文集卷四十二
　　宋　陆游　撰
　　天彭牡丹谱
　　花品序第一
　　牡丹在中州洛阳为第一在蜀天彭为第一天彭之花皆不详其所自出土人云曩时永宁院有僧种花最盛俗谓之牡丹院春时赏花者多集于此其后花稍衰人亦不复至崇宁中州民宋氏张氏蔡氏宣和中石子滩杨氏皆尝买洛中新花以归自是洛花防于人间花戸始盛皆以接花为业大家好事者皆竭其力以养花而天彭之花遂冠两川今惟三井李氏刘村母氏城中苏氏城西李氏花特盛又有余力治亭馆以故最得名至花戸连畛相望莫得而姓氏也天彭三邑皆有花惟城西沙桥上下花尤超絶由沙桥至堋口崇宁之间亦多佳品自城东抵蒙阳则絶少矣大抵花品近百种然著者不过四十而红花最多紫花黄花白花各不过数品碧花一二而巳今自状元红至欧碧以类次第之所未详者姑列其名于后以待好事者
</div>
    <div class="pagination">
<a href="渭南文集放翁逸稿_page21.html">上一页</a><span>...</span><a href="渭南文集放翁逸稿_page17.html">17</a><a href="渭南文集放翁逸稿_page18.html">18</a><a href="渭南文集放翁逸稿_page19.html">19</a><a href="渭南文集放翁逸稿_page20.html">20</a><a href="渭南文集放翁逸稿_page21.html">21</a><span class="current-page">22</span><a href="渭南文集放翁逸稿_page23.html">23</a><a href="渭南文集放翁逸稿_page24.html">24</a><a href="渭南文集放翁逸稿_page25.html">25</a><a href="渭南文集放翁逸稿_page26.html">26</a><a href="渭南文集放翁逸稿_page27.html">27</a><span>...</span><a href="渭南文集放翁逸稿_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
