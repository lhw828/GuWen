<!DOCTYPE html>
<html>
<head>
    <meta charset="UTF-8">
    <title>嘉树斋稿 - 第 42 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉树斋稿 - 第 42 页/共 46 页</h1>
    <div class="content">　　彩云送下七香车顾盻璚筵坐落花今日樽前好春色莫将清怨写琵琶 

　　其二 

　　玉颜病起半销红素束纤腰不耐风秪恐前身是红拂酒酣犹自问英雄 

　　○秋晓过龙宫寺 

　　气肃天高晓更清霜华着树万山晴小溪荡漾明如练路转香林入化城 

　　○秋尽四首 

　　小斋独坐秋将尽短褐初成寒欲催不见白衣来送酒篱边空有菊花开 

　　其二 

　　连朝阴雨不出户忽喜晴光照小窓阶下寒花香未歇邀来蛱蝶自双双 

　　其三 

　　老向深秋寒不禁更怜岁月去骎骎百年直是驹过隙且趁三余惜寸阴 

　　其四 

　　霜冷天高秋已残林梢风落叶声干前溪水凈露鲂鲤独向矶头把一竿 

　　○月夜登天风亭 

　　孤亭缥缈倚秋空独上如乘万里风露冷月明山更寂岭头呼吸与天通 

　　○秋日送邵道卿二首 

　　露下高天江水寒分携不语惨相看千山摇落愁行役岁晏穷途好自宽 

　　其二 

　　独向西风万里游衔杯生恨木兰舟容易却将人载去相思不见使人愁 

　　○闲居四首 

　　老病侵凌万念空犹然甘作蠹鱼虫闭门自爱蓬蒿色风雨萧萧一月中 

　　其二 

　　独坐虚堂积雨寒苔痕分绿上栏杆茶烟细细皆成篆鸟迹偏宜静里看 

　　其三 

　　疏帘不卷自焚香满榻摊书觉昼长焦尾无弦堪当枕悠然身已到羲皇 

　　其四 

　　独拥蕧床岁月过山川住处卧游多起来自洗案头研写就黄庭不为鹅 

　　○题画赠戴孔章 

　　虚亭竹木昼交阴碧涧逶迤遶翠岑不是桃源人避世一池流水杏花深 

　　○题杏花寄汪端甫 

　　东风花信几翻催灼灼蒸霞上苑开谁道燕台春尚浅一枝今已过江来 

　　○送仲虚弟游武林二首 

　　老来自觉别离难樽酒都从愁里干莫说西湖歌舞好不如栖息一枝安 

　　其二 

　　九十春光风雨频花开能得几回新分携无奈莺声老杨柳青青解送人 

　　○黄母挽诗二首 

　　广柳西风动束刍霜林哑哑怨啼乌夜深独立瞻霄汉婺彩寒光更有无 

　　其二 

　　风木萧萧天正寒断弦哀怨不堪弹可怜台上空明月犹意吹箫跨彩鸾 

　　○题大梁驿壁 

　　积水弥漫去路疑驱车此际欲何之谁言四牡皇华使日暮空庭不为炊 

　　○途中杂咏七首 

　　易阳古渡柳如烟暂解雕鞍上画船十里蒹葭狎鸥鸟白苹深处问红莲 

　　其二 

　　十里长堤菡蓞香曲栏桥畔浴鸳鸯桥边伫立青楼女马上飞来白面郎 

　　其三 

　　南北支离病里身春来秋去拂征尘堤边杨柳窥人老两鬓萧萧白发新 

　　其四 

　　两世称臣奉外落平番本欲报　君恩将军误战流言中侦卒情深未可原 

　　其五 

</div>
    <div class="pagination">
<a href="嘉树斋稿_page41.html">上一页</a><span>...</span><a href="嘉树斋稿_page37.html">37</a><a href="嘉树斋稿_page38.html">38</a><a href="嘉树斋稿_page39.html">39</a><a href="嘉树斋稿_page40.html">40</a><a href="嘉树斋稿_page41.html">41</a><span class="current-page">42</span><a href="嘉树斋稿_page43.html">43</a><a href="嘉树斋稿_page44.html">44</a><a href="嘉树斋稿_page45.html">45</a><a href="嘉树斋稿_page46.html">46</a><a href="嘉树斋稿_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
