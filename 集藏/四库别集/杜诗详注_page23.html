<!DOCTYPE html>
<html>
 <head>
  <meta charset="utf-8"/>
  <title>
   杜诗详注 - 第 23 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杜诗详注 - 第 23 页/共 48 页
  </h1>
  <div class="content">
   春日江邨五首【鹤注此当是永泰元年春归溪后作公自乾元二年冬入蜀至此已经六年矣　江邨即浣花溪前有长夏江邨事事幽之句】
　　农务邨邨急春流岸岸深乾坤万里眼时序百年心茅屋还堪赋桃源自可寻艰难昧【陈作昧一作贱一作浅】生理飘泊到如今【首章叙春日江村有躬耕自给之意　杜臆公赠王侍御诗谈及农月田家葢欲耕田以为生理故见农务春流而起兴　万里眼蜀江所见百年心春事又逢赋茅屋草堂托居寻桃源花溪览胜漂泊到今故愿为老农以资生计也　陶潜诗农务各自归江奂诗春流岂难越　岸岸深可以溉田也　明人庄定山诗千家小聚村村合万里河流岸岸同句本于杜但同字较深字觉少逊耳　鲍照诗争先万里途各事百年身　陶诗茅屋八九间】
　　迢递来三蜀蹉跎有【一作又】六年客【黄作容】身逢故旧发兴【去声】自林泉过懒从衣结频游任履穿藩篱颇无限【一作无限景】恣意向【一作买】江天【次章归蜀而依严武　上四承飘泊来下截仍抱江村　故交复镇便堪发兴且未讲到幕府事下两章方层次叙出　杜臆衣结履穿茅堂自适恣意江天不异桃源矣　左思蜀都赋三蜀之豪时来时往注三蜀谓蜀郡广汉郡犍为郡也　鲍照诗发兴谁与欢　王隠晋书董威辇不知何许人忽见洛阳止宿白社中拾得残碎缯辄结为衣号曰百结衣庄子原宪衣履穿滑稽传齐人东郭先生贫困饥寒履有上无下行雪中着地处皆足迹谢庄诗雾罢江天分　一本作买江天句意未穏黄生主向字】
　　种竹交加翠栽桃烂熳红经心石镜月到面雪山风赤管随王命银章付老翁岂知牙齿落名玷荐贤中【三章言荐授郎官之事　上四承江天写村前近逺之景下四承发兴叙老年锡命之縁　高唐赋交加累积重叠増益刘孝绰诗堂皇更隠暎松灌杂兼加　世説为是尘务经心　汉官仪尚书令仆丞郎月给赤管大笔一双椽题曰北宫著作　汉百官表凢吏秩比二千石以上皆银印青绶师氏曰汉旧仪云银印背龟纽其文曰章刻曰某官之章顾注唐时无赐印者公时已赐绯因其有随身鱼袋而言耳　东方朔答客难唇腐齿落服膺而不释　陈平传吾闻荐贤蒙上赏非魏无知无以至此　甫本传严武表为参谋检较工部员外郎】扶病垂朱绂归休步紫苔郊扉存【一作在】晚计幕府愧羣材燕外晴丝巻鸥边水叶开邻家送鱼鼈问我数【音朔】能来【四章言辞还幕僚之故　上四承荐贤来下四又应江村　郊扉顶归休幕府顶扶病燕外以下言景物甚娱而人情相习所谓归休晚计也　公不耐拘束而辞幕职曰扶病托词也曰愧羣材谦词也　前汉韦贤传黼衣朱绂洙曰绂古蔽膝也象冕服以韦为之　汉武帝诏思得归休　沈约诗客位紫苔生　顔延之诗侧同幽人居郊扉昼常掩　杜臆存晚计言将终老于此　阮籍诗浴鸥开水叶戏蝶避风丝　新序出讼隣家　记水潦降不献鱼鼈　问而数来不特馈物又致殷勤也】
　　羣盗哀王粲中年召贾生登楼初有作前席竟为荣宅入先贤传【去声】才高处【上声】士名异时懐二子春日复【扶又切】含情【末章借古人以自况是江村感懐　三四分顶王贾乃生前事五六合承王贾乃身后事末句有窃比前人意　公避乱蜀中作诗言志甚有类于王粲而老授郎官未防见召叹不得为贾生至于卜宅花溪留名后世则自信古今同调矣　王贾各有旧宅各负才名故两句当合承曰处士名者谓才名髙出于处士非指二子为处士结防春日仍与首章遥应　哀王粲动王粲之哀也首句倒装王粲七哀诗西京乱无象豺虎方遘患注豺虎喻羣盗也　王粲避乱客荆州思归作登楼赋　潘岳夏侯湛诔中年陨卒　前汉书贾谊洛阳人文帝召为博士时年二十余后为长沙王太传岁余帝思谊徴之坐宣室问鬼神之事至夜半文帝前席古书有汝南先贤传楚国先贤传　朱注西征赋贾谊洛阳之才子魏志蔡邕见王粲谓坐客曰此王公孙】
　　【有异才　史记孙叔敖楚之处士也　汉食货志异时筭轺车司马相如传异时尝通为郡县矣顔注异时犹言往时　王粲诗含情欲待谁】
　　【赵汸曰此五诗首尾开阖始终相承皆有意义所谓忧中有乐而乐中有忧者也　王嗣奭曰五首如一篇文字前四首一气连环不断至末章总发心事作结】
　　长吟【朱注此系逸诗收在卞圜本者亦见吴若黄鹤本　按杜斿云此诗已拨形骸累真为烂熳深乃初辞幕府之作楼钥谓束防酬知已形骸之累己极到此始得烂熳长吟耳今编在永泰元年之春　应玚诗永思长吟】
　　江渚翻鸥戏官桥带栁阴花飞竞渡日草见【音现】踏青【一作春】心已拨形骸累真为烂　深赋诗新【一作歌】句穏不觉【一作免】自长吟【上四春郊佳景下乃对景怡情　翻字带字句中着眼竞渡在江渚踏青在栁阴皆一水一岸对言拨形骸谓身世两忘烂熳深谓恣情游玩　顾注公诗云晚节渐于诗律细非细不能穏也可见语不惊人死不休尚带少年意气　胡夏客曰诗句己穏犹自长吟比他人草成篇辄髙歌鸣得意者相去悬絶　抱朴子屈原没汨罗之日人并命舟楫以迎之至今以为竞渡或以水车谓之飞鳬亦曰水马一州士庶悉观临之荆楚岁时记屈原以五日死于汨罗人以舟拯之竞渡是其遗俗唐人以中和节为戏　踏青心有两説一云足踏青草之心一云人有踏青之心前説为近窦氏壶中赘録蜀中风俗旧以二月二十为踏青节踏青又见旧唐书代宗纪隋炀帝望江南曲踏青鬬事青春】
　　春逺【鹤注此是永泰元年春在浣花溪作　顾注春逺犹言春深也】
　　肃肃花絮晚菲菲红素轻日长惟鸟雀春逺独柴荆数【音朔】有闗中乱何曾【音层】剑外清故乡【一作园】归不得地入亚夫营【上四暮春之景下四春日感怀　吴论肃肃落声菲菲落貌黄注红素乃地下花絮　顾注惟鸟雀见过客之稀独柴扉见村居之僻　闗中数乱谓吐蕃党项入寇剑外未清谓吐蕃近在西山故乡尚有军营则欲归不得矣　花絮指桃栁　唐书广德二年十月仆固懐恩诱吐蕃回纥入寇十一月吐蕃遁去永泰元年二月党项寇富平鹤注富平属京兆府　顾注周亚夫营在昆明池南今桃市是也时郭子仪屯兵泾原为吐蕃请盟之故】
　　【黄生曰写有景之景诗人类能之写无景之景惟杜独擅场此诗上半当想其虚中取意之妙】絶句三首【单氏编在永泰元年成都诗内鲍氏曰谢克庄任伯云此诗得于慎文肃家故书中犹是吴越钱氏时人所传格律髙妙其为少陵无疑　诗説隽永谓晁氏得吴越人写本杜诗如日出东篱水六首乃九章其一云漫道春来好云云今按前六首当另为一处不必并合】
　　闻道【去声】巴山里春船正好行【赵作还】都将百年兴【去声】一望九江城【赵作山　首章欲往荆楚而作　杜臆九江在洞庭详见九江落日注】
　　水槛温江口茅堂石笋西移船先主庙洗药浣花【一作沙】溪【次章见成都形胜而仍事游览也　地志温江在成都西五十里　石笋街在成都西门外】谩【一作设】道【去声】春来好狂风太放颠吹【一作飞】花随水去翻却钓鱼船【末章见春江风急叹不得逺行也　杜臆三首一气转下】
　　三韵三篇【鹤注此当是永泰元年作时代宗信任元载鱼朝思而士之变节者争出其门二人在广徳永泰间其权特盛详玩末章其意显然矣】
　　髙马勿捶【一作唾】面长鱼无损鳞辱马马毛焦困鱼鱼有神君看【平声】磊落士不肯易其身【此见士有不可夺之志比而兼赋　申涵光曰三韵三篇甚古悍　毛焦犹诗言我马黄　正义曰马病变色也　雷雨大作鲤鱼空中飞去是其神也】荡荡万斛船影若扬【一作摇】白虹起樯必椎牛挂席集众功自非风动天莫置大水中【此见大才不可以小用全属此体　顔氏家训昔在江南不信有千人氊帐及来河北不信有二万斛船赵曰椎牛所以享众古歌椎牛煮猪羊　谢灵运诗挂席拾海月　鲍照舞鹤赋箕风动天】
　　烈【一作列】士恶【乌故切】多门小人自同调【去声】名利茍可取杀身傍【去声】权要何当官曹清尔辈堪一笑【此为当时趋炎附势者发语多讽刺　左传晋政多门　　谢灵运诗异代可同调　世説云王绪王国宝相为唇齿上下权要】天边行【诗成后拈首二字为题　鹤注此是永泰元年成都作自天宝十四载至此己恰十载唐五行志永泰元年三月辛亥大风拔木】
　　天边老人归未得【叶都木切】日暮东临大江哭陇右河源不种田胡骑【去声】羌兵入巴蜀洪涛滔天风拔木前飞秃后鸿【一作黄】鹄九度附书向洛阳十年骨肉无消息【叶苏六切此诗为久客思乡而作也　陇右二句天边忧乱洪涛四句欲归未得皆申明临江哭泣之故　赵曰广徳】
　　【元年吐蕃陷陇右而河源不种矣十二月陷松维保三州则入于巴蜀矣　鹤曰胡骑指吐蕃羌兵指党项羌浑奴刺之类　王洙曰洪涛滔天言民罹昏垫秃鸿鹄欲与借飞而不能也　鹤注骨肉指弟在东都　何逊诗天边看逺树　班固两京赋西荡河源书浩浩滔天史记项羽围汉王大风拔木】
　　莫相疑行【诗成后拈末三字为题　黄氏编在永泰元年旧説指严武鹤斥其非谓公与郭英乂不合去成都而作英乂帅蜀时年方三十余也单注云此与后诗必有为而作今不知其所指】
　　男儿生无所【樊作一生无】成头皓白牙齿欲落真可惜忆献三赋蓬莱宫自怪一日声烜【荆作烜一作辉一作燀】赫集贤学士如堵墙观我落笔中书堂往时文采动人主此【文粹作今】日饥寒趋路旁晩将末契托年少【去声文粹作末节契年少】当面输【一作论】心背面笑寄谢悠悠世上儿不【一作莫】争好恶【并去声】莫相疑【此诗为少年轻薄而作也　上六暮景而追往事下六途穷而慨世情　申涵光曰起句説得突兀悲怆自怪句从失意中忽作惊人语当面输心背面笑视天下朋友皆胶漆人情风俗可想见矣　卢注输心文采窃笑饥寒此辈好恶无常老翁漠然不与之争彼亦何用相疑哉末二句葢开诚以示之也　李陵书男儿无所成名　王洙曰开元十三年改集仙殿为集贤殿丽正殿书院为集贤殿书院院内五品以上为学士六品以上为直学士　记孔子射于矍相之圃观者如堵墙　李华中书政事堂记武徳以来于门下省议事谓之政事堂髙宗光宅元年装炎自侍中除中书令执宰相笔乃迁政事堂于中书省　本传甫献三大礼赋帝竒之使待制集贤院命宰相试文章　陆机叹逝赋托末契于后生　抱朴子不面从而背憎黄生曰公以白头趋幕不免为同列少年所侮故一则云晚将末契托年少当面输心背面笑一则云老翁慎莫怪少年葛亮贵和书有篇合二作观之显是幕中所赋从未经人拈出　胡夏客曰往时文彩动人主此日饥寒趋路旁虽懐抱如斯亦品地有失凢诗必説忧君忧国太迂但言愁饥愁寒大卑杜公不免有此二病今按公之忧君国根于至性愁饥寒出于真情若欲避此而泛言景物反非本来面日宣子之説未为少陵知音】
　　赤霄行【诗成后拈中间赤霄为题　鹤曰此与莫相疑行同是永泰元年作】
　　孔雀未知牛有角【蔡叶音谷杜臆音六】渴饮寒泉逢觝触赤霄圃须往来翠尾金花不辞辱江中淘河吓【音罅又音赫】飞燕衔泥却落羞华屋皇孙犹曾【音层】莲【音辇】勺困卫【朱云当作鲍】庄见贬伤其足老翁慎莫怪少【去声】年葛亮贵和书有篇丈夫垂名动万年记忆细故非髙贤【此诗亦慨叹世情之意孔雀飞燕借鸟自喻皇孙鲍庄引古自方末见自负者大故犯而不挍依两韵分两段　孔雀被触一事四句飞燕见吓一事两句皇孙鲍庄一事一句文法错综入古　杜臆名垂万年宁记细故此申明不争好恶之意　申涵光曰赤霄行胸中有一段説不出之苦故篇中皆作借形语　博物志孔雀尾多双色或红或黄如云霞无定人采其尾有金翠始生三年尚小五年而后成初春乃生四月后凋与花蘂俱荣哀岭南异物志交趾郡人网捕孔雀采其金翠尾装为扇拂或全株生截其尾为方物云生取则金翠之色不减晋左九嫔孔雀赋擢翠尾之修茎　金花尾上之色　易寒泉之食　文子兕牛之动以抵触楚辞载赤霄而凌太清　圃在昆仑山上　尔稚鹈鴮鸅注今之鹈鹕也好羣飞入水食鱼故名鴮鸅俗呼为淘河　庄子鸱得腐防鹓雏过之仰而视之曰吓注吓怒而拒物声赵曰燕从江上来淘河疑其衔鱼故吓之　古诗生存华屋处　汉宣帝纪帝初为皇曾孙喜游侠常困于莲勺卤中如淳曰为人所困辱也莲勺县有盐池纵广十余里乡人名为卤中莲音辇　左传齐国子相灵公以防髙鲍处守及还孟子愬之曰髙鲍将不纳君秋刖鲍牵而逐髙无咎仲尼曰鲍庄子之智不如葵葵犹能卫其足注葵倾叶向日以蔽其根　诸葛亮传陈夀所上诸葛亮集目録凢二十四篇贵和第十一　汉文帝纪捐细故注小事也阮籍咏懐细故何足虑髙度跨一世】
　　闻高常侍亡【唐书广徳元年适召还为刑部侍郎转左散骑常侍永泰元年正月卒赠礼部尚书鹤注诗云蜀使忽传亡当是永泰元年成都作原注谓忠州所作非不应正月己卒六月始闻也】
　　归朝【音潮】不相见蜀使【去声】忽传亡虚厯金华省何殊地下郎致君丹槛折哭友白云长独步诗名在只令【平声】故旧伤【此诗将生前死后逐句配説其归朝厯省乃为常侍时事若折槛诗名则概论生平才节也上下界限仍见分明　不相见不得面别也虚厯二句言生虽未展死实不亡　唐史称适负气敢言权贵侧目当至徳时陈江东利害继又抗疏陈西山三城戍故云致君丹槛折　庾信诗蜀使何时廻　王洙曰后汉班固传王凤荐班伯召见宴昵诵説有法拜为中常侍时上方向学郑寛中张禹朝夕入説尚书论语于金华殿中诏伯受焉汉宫阙记金华殿在未央宫白虎殿右秘府图书皆在焉故王思逺逊侍中表云奏事金华之上进议玉台之下　王隠晋书苏韶仕中牟令卒韶伯父承第九子节夜梦见韶言顔回卜商今现在为修文郎修文郎凢八人鬼之圣者项梁成贤者吴季子　丹槛用朱云上书事白云用陶潜停云思友意　曹植诗仲宣独步于汉南】
　　去蜀【题曰去蜀是临去成都而作也公自乾元二年季冬来蜀至永泰元年首尾凢七年其实止六年耳所谓五载客蜀者上元元年上元二年宝应元年广徳二年永泰元年也一年居梓者专指广徳元年也此诗作于永泰元年夏将往戎渝之时黄鹤编在广徳二年阆州诗内恐未然今从蔡氏编次】
　　五载【上声】客蜀郡一年居梓州如何闗塞阻转作潇湘游万【一作世】事已黄髪残生随白鸥安危大臣在不【一作何】必泪长流【上四去蜀之故下四去蜀有感　闗塞阻难返长安潇湘游将往荆楚也万事忆从前残生思后日大臣指郭子仪　黄注国家安危自有大臣负荷杞忧徒抱何补于事唯有拭泪长辞扁舟下峡而已此反言以自释之辞也　古诗潇湘逢故人　书尚猷询兹黄髪　鲍照诗翻波扬白鸥　吕氏春秋先王之所以治乱安危也注乱者治之危者安之】
　　喜雨【鹤注史永泰元年自春不雨四月已已乃雨诗云巢燕林花皆四月间事　鲍照有喜雨诗题】
　　南国旱【一作早】无雨今朝江出云入空才漠漠洒迥已纷纷巢燕高飞尽林花润色分晩来声不絶【一作更急】应【平声】得夜深闻【上四初雨之景下四雨后之景　漠漠云宻貌纷纷雨多貌燕啄泥故飞花经雨故润入夜仍闻喜其汪濊也　赵次公曰南国荆楚也礼记天降时雨山川出云】
　　【北齐刘逖对雨诗云重轮宵犯毕行雨且浮空细落疑含雾斜飞觉带风湿槐仍足緑沾桃更上红无由似豹縦意坐山中此摹写雨景入细杜诗工力正相敌也】
　　宿青溪驿奉懐张员外十五兄之绪【鹤注当是永泰元年去成都经嘉州下忠渝时所作　舆地纪胜青溪驿在嘉州犍为县　高力士外传李辅国弄权但经推按不死则流黔中道尤多员外则张谓张之绪李宣朱注辅国死于宝应元年十月之绪复官当在辅国败后】
　　漾舟千山内日入泊枉【一作荒】渚我生本飘飘今复【扶又切】在何许石根青枫林猿鸟聚俦侣月明游子静畏虎不得语【此宿溪情景　漾舟千山自蜀赴嘉也日入泊渚宿于驿前矣猿鸟有羣而游子独宿此属兴体杜臆月明游子静五字凄絶　谢灵运诗漾舟陶嘉月庄子日入而息　楚辞朝发枉渚兮夕宿辰阳　王融诗猿鸟时断续　陆厥诗鳬鹄啸俦侣】中夜懐友朋乾坤此深阻浩荡前后间佳期赴【一作付】荆楚【此懐张员外　时张在荆楚公将往与相防故云前后间　黄生曰此诗在杜集己为轻秀之作较诸唐贤犹见气骨此章上八句下四句　楚辞志浩荡而伤懐　又与佳期兮夕张】
　　狂【一作短】歌行赠四兄【此当是永泰夏去成都之嘉戎时作观诗言嘉州可见喜兄弟相见故兴至而狂歌　胡夏客曰公之诸弟见于诗者不一此所赠四兄又其诸从也】
　　与兄行年校一岁贤者是兄愚者【一作是】弟【叶去声】兄将富贵等浮云弟窃【一作切】功名好【去声】权势【首叙两人性情之异　等浮云见其贤好权势见已愚　庄子籧伯玉行年六十而化　富贵等浮云用论语】长安秋雨十日泥我曹鞴【音备】马听晨鸡公卿朱门未开鎻我曹已到肩相齐吾兄睡穏方舒膝不袜不巾踏晓日男啼女哭莫我知身上须缯腹中实【此追叙长安往事　上四承好权势下四承等浮云　説文鞴车也一曰驾于马曰鞴　魏志臧洪传年为吾兄分为笃友　老子实其腹】今年思我来嘉州嘉州酒重【一作香】花绕【一作满】楼楼头吃酒楼下卧长歌短咏【一作歌】迭【一作还一作逺】相酬四时八节还拘礼女拜弟妻男拜弟幅巾鞶带不挂身头脂足垢何曾【音层】洗【此又记嘉州近事诗酒唱酬见其豪放男女礼拜喜其殷勤脱巾防垢摹其狂态　庾信诗三冠葢聚八节管游　后汉鲍永传但幅巾诣河内注不着冠但幅巾束首也通典汉末王公名士以幅巾为雅是以袁绍崔豹之徒虽为将帅皆着幅巾　易或锡之鞶带説文鞶大带也　内则足垢燂汤请洗南史阴子春身脂垢汚脚数年一洗言每洗则失财败事】吾兄吾兄巢许伦一生喜怒长任真日斜枕【去声】肘寝已熟啾啾唧唧为何【一作何为】人【末以赠兄之意作结　率性任真此可追比巢许处枕肘熟睡则付人事于罔闻矣　此章首尾各四句中二段各八句　晋书王导能任真推分澹如也　广韵啾唧小声也枚乗赋鎗锽啾唧萧条寂寥楚辞鸣玉鸾之啾啾古捉搦歌牕中女子声唧唧王嗣奭曰此诗所谓不绳削而自合者状四兄真有王民皥皥不识不知气象奔走风尘者对之汗顔虽脂垢不洗自然清浄过人　黄生曰杜五古力追汉魏可谓毫髪无憾波澜老成矣至七古间有頽然自放工拙互陈者宋人自以其才力所及专取此种为诗如偪仄行及此篇入眼颇觉尘气总为前人嚼烂耳】
　　宴戎州杨使【去声】君东楼【鹤注唐志戎州本犍为郡与嘉州皆犍为地公以永泰元年五月去成都之嘉戎诗云轻红擘茘枝当是其年六月作黄山谷在戎州有食茘枝诗云六月连山柘枝红可知茘枝熟于六月也　元和郡国志戎州古僰国　全蜀总志东楼在叙州府治东北唐建】
　　胜絶惊身老情忘发兴【去声】竒座从歌妓宻乐【音洛】任主人为重碧拈【欧阳公作拈旧作酤一作擎一作拓】春【一作筒】酒轻红擘荔枝楼高欲愁思【去声】横笛未休吹【突説惊竒见喜出望外中四宴中景事承发兴竒末二楼上有感应惊身老　胜宴而自惊身老惜非少壮也忘老而发兴特竒忽逢乐事也两句辗转説来意思沈着坐从妓宻写出年少痴心乐任主为曲尽妖姬媚态山谷云拈酒擘枝此主人使歌妓为乐也　笛声无解】
　　【于愁思葢衰年漂泊之感终有不能忘情者矣　潘尼琉璃椀赋荣宻坐之曲宴　重碧酒色轻红茘色　杜臆引艺海泂酌云叙州官醖名重碧戎州即叙州曹植七启苍梧缥清注缥深碧色　赵曰二千石设筵岂有酟酒者当从欧公作拈为正元微之元日诗羞看稚子先拈酒白乐天岁假诗岁酒先拈辞不得则拈酒乃唐人语也　萧子显诗浓黛轻红防在色　寰宇记戎州僰道县有茘扶园郡国志僰僮之富多以茘枝为素唐书戎州土贡茘枝煎白居易茘枝园序殻如红缯膜如紫绡瓤肉莹白如冰雪蜀都赋傍挺龙眼侧生茘枝赵曰茘枝虽有数种而膜皆带粉红黄谷山在戎州诗试倾一杯重碧色快剥千颗轻红肌皆用此诗语卢元昌曰公诗中惯用为字作韵脚如赠毕曜曰顔状老翁为此为字下得苦孟冬诗曰方冬变所为此为字下得微送王侍御曰此赠怯轻为此为字下得逸偶题曰余波绮丽为此为字下得雅复至东屯曰一学楚人为此为字下得傲和少府书斋曰书斋闻尔为此为字下得蕴借此曰乐任主人为此为字下得跌宕】
　　渝州严六侍御不到先下【先下并去声】峡【鹤曰永泰元年公去成都经嘉戎至此作元和郡国志渝州古之巴国也开皇元年改为渝州以渝水为名峡明月峡也在巴县东八十里杜臆渝州即今重庆府寰宇记渝州其地东至鱼复西连僰道北接汉中南极牂牁】
　　闻道【去声】乗骢发沙边待至今不知云雨散虚费短长吟山带乌蛮濶江连白帝深船经一柱观【去声】留眼【一作滞】共登临【上四严未到五六渝州之胜七八下峡以待也本言泊船相待耳却云留眼共登临句法婉而多风　王粲诗风流云散一别如雨江总别袁昌诗不言云雨散更似东西流　古诗有长短吟　唐书南蛮传南诏本哀牢夷后乌蛮别种也居永昌姚州之间梁益记嶲州隽山其地接诸蛮部有乌蛮白蛮　全蜀总志白帝城在夔州府治东五里下即西陵峡口大江漰腾澍湃楚蜀咽喉　一柱观在荆州刘孝绰诗经过一柱观出入三休台　顾注杜诗一字一句皆有来厯如尽室畏途边尽室出左传畏途出庄子此诗云雨散长短吟俱本古诗】
　　拨闷【黄鹤云永泰元年在忠州作邵注是年五月离成都下戎渝六月至忠州　杜臆题曰拨闷因心有所闷为此谑浪以自寛演义谓欲饮酒拨闷非也　别本作赠严二别驾者误】
　　闻道【去声】云安麴米春才倾一盏即醺人乘舟取醉非难事下【去声】峡销愁定几廵长【子两切】年三老遥怜汝捩【音列】柂开头【一作鸣铙】捷有神已办青钱防雇直当令【平声】美味入吾唇【上四欲往云安五六顶乗舟下峡七八承取醉销愁顾注一盏即醺故取醉非难但欲销愁定须酌几廵也　蔡注峡中以篙师为长年柂工为三老邵注三老捩柂者长年开头者　杜臆汝指麴米春言舟子亦怜酒而捷往也　旧唐书云安县属夔州本汉巴郡防县地邵注云安即今云阳县　东坡志林退之诗百年未满不得死且可勤买抛青春国史补酒有荥阳之土窟春富平之石冻春剑南之烧春子美亦云闻道云安麴米春裴铏传竒记裴航事亦有松醪春乃知唐人名酒多以春也　东方朔传销愁者莫若酒　庾信诗五两开船头　黄生注赵氏以不准折一色见钱为青钱此倒训矣青铜质美故一色行使其鎈恶者用必准折故价直以青钱为率也　杜臆雇谓舟费直谓酒资史记秦纪酒未及濡唇　补注白乐天诗青旗沽酒趂棃花自注杭俗棃花开时酒熟号棃花春】
　　【申涵光曰云安麴米与七月六日并乞胡孙等篇皆戏笔耳拘儒执为指摘之端偏嗜者又附防而巧防之皆非也　黄生曰全篇只説一事畧无景语衬缀殊少开阖之致】
　　宴忠州使【去声】君侄宅【鹤注永泰元年至忠州逢杜使君而作　顾注忠州古巴地贞观八年改临州为忠州地志以巴蔓子及严顔皆忠烈故名】
　　出守【去声】吾家侄殊方此日观自须游阮舍【一作巷】不是怕湖【一作溪】滩乐助长歌逸【一作送】杯【一作林】饶旅思【去声】寛昔曾【音层】如意舞牵率强【区两切】为看【上四过使君宅下四欢宴之情　出守为刺史阮舍比侄居湖滩近忠州　顾注长歌旅思皆公自言宴时作乐适助长歌逸兴而酒杯饶足故觉旅思稍寛　王戎王导之侄常以铁如意起舞言使君昔为如意之舞故今日仍牵引而相看也　顔延之诗一麾乃出守　吴越春秋分州殊方　晋书阮咸与叔父籍为竹林之游咸与籍居道南诸阮居道北北阮富而南阮贫　峡程记四百五十滩有清水重峰湖滩汉滩一统志湖滩在夔州府万县西六十里其水甚险春夏水泛江面如湖陆机诗长歌赴促节哀响逐高徽　庾信诗山简倒接防王戎如意舞周王褒诗未能扶毕卓犹足舞王戎左传牵率老夫谢瞻答灵运诗牵率酬嘉藻】
　　禹庙【鹤注夔州本巴东郡而忠乃析巴东之临江置又渝州有巴县此诗当是永泰元年秋在渝忠间作】
　　禹庙空山里秋风落日斜荒庭垂橘柚古屋画【胡化切】龙蛇云气嘘青【従英华一作生虚】壁江声走白沙早知乘四载疏凿控三巴【首二秋至禹庙三四庙中之景五六庙外之景末乃因禹庙而遡禹功　孙莘老曰贡橘柚放龙蛇皆禹事公见此而有感也　黄注壁间嘘云气沙上走江声二句倒装能写出山水之险峻故下接以疏凿三巴之语　禹乘四载以治水向时早已知之今亲至三巴而见其疏凿遗迹也　疏主江言凿主山言控则引水而往　黄注秋风记时三巴记地　胡夏客曰只一水涯古庙耳写得如许雄壮　陶景诗空山霜满高烟平　古诗秋风萧萧愁杀人　张协诗荒庭寂以闲　招魂仰观刻桷画龙蛇些　庄子乘云气御飞龙陆倕诗网户图云气　宋书马岌铭诗于石壁曰丹崖百丈青壁千寻　子虚赋钜石白沙　庾信诗早知觅不见　书传四载水乗舟陆乗车泥乗輴山乗樏庾信诗玉山乗四载　江赋巴东之峡夏后疏凿班固两都赋控引淮湖　谯周巴记刘璋分巴以永宁为巴东郡垫江为巴郡阆中为巴西郡是为三巴】题忠州龙兴寺所居院壁【鹤注公永泰元年至忠州寓居于寺故作此诗杜臆忠州使君乃公之侄其薄情至此诗题不着其名而止题院壁犹见忠厚之意】
　　忠州三峡内井邑聚云根小市常争米孤城早闭门空【一作岂】看【平声】过客泪莫觅主人恩【一作言】淹泊【一作薄】仍愁虎深居赖独园【上四忠州之景下四有感而叹　峡内云根言其僻隘争米闭门则极荒凉矣使君必失于周旋故有客泪主恩之慨邑近山故愁虎居独园在寺院也　蜀都赋经三峡之峥嵘　巴东永安县有高山对峙相去可二十丈左右崖甚高人谓之峡江赵曰三峡以明月峡为首巴峡巫峡之类为中东突峡为尽忠州在渝州之上所谓三峡内也　黄希曰唐志忠州本临州州有五县而戸止六千七百则井邑萧条可知陆云诗井邑自相循　张协诗云根临八极注五岳之云触石出者云之根也　庾信诗山城早掩扉鲍照诗既荷人主恩　金刚经有祗树给孤独园】
　　【黄生曰旧嫌五六语意太露今觉不然从三四读下则此州之荒凉已极安能为客壮行色乎故知二语乃苦词非怨词也】
　　哭严仆射归榇【鹤注当在渝忠时作　通典唐左右仆射本副尚书令自尚书令废仆射为宰相开元元年改为左右丞相天宝元年复旧严武传永泰元年四月薨年四十赠尚书左仆射】
　　素幔随流水归舟返旧京老亲如【一作知】宿昔部曲异平生风送【一作逆】蛟龙匣【一作雨】天长骠骑【去声】营一哀三峡暮遗后见君情【上四叙归榇下四哀仆射　武本华阴人故返于旧京老亲犹在而部下人稀此归路之可哀者风送舟行而军营长寂此去后之可哀者至想到平日交情尤足伤心酸鼻所以一哀而日暮也陶潜诗平生去旧京　国史补武卒母哭且曰吾今而后吾知免为官婢矣　汉书李广传行无部曲行阵褚少孙集风雨以送之流水以行之　老子天长地久　骠骑营朱注引霍去病为是旧注引晋齐王攸迁】
　　【骠骑将军当时罢营兵士数千恋攸恩德不忍去以比军士思严如天长地久按上文有部曲异生平句此説不合　曾子问尽一哀反位　黄生注凢曰遗音遗迹遗风遗爱皆留遗之遗遗后亦犹是也】
　　【刘后村诗话故人感知己之遇季布奏事彭越头下臧洪卢谌皆不以主公成败而二其心叔季所谓宾客方翕翕热时则趋附恐后及时异事改则掉臂而去至有射羿者世传严武欲杀子美殆未必然观老亲如宿昔部曲异平生之句极其凄怆至置武于八哀诗中忠厚蔼然异于幕府少年今白髪之作矣李义山过旧府有寄诸掾诗云莫慿无鬼论终负托孤心犹有门生故吏之情可以矫薄俗】
　　旅夜书懐【鹤注当是永泰元年去成都舟下渝忠时作】
　　细草微风岸危樯独夜舟星垂【一作随】平野濶月涌大江流名岂文章着官应【一作因】老病休飘飘【一作飘零】何所似天地【一作外】一沙鸥【上四旅夜下四书懐　微风岸边夜舟独系两句串説岸上星垂舟前月涌两句分承五属自谦六乃自解末则对鸥而自伤飘泊也顾注名实因文章而着官不为老病而休故用岂应二字反言以见意所云书懐也　一沙鸥仍应上独字王融诗翻堦没细草　宋玉舞赋顺微风　阴铿诗度鸟息危樯　王粲诗独夜不能寐　易天垂象当作星垂　吴均诗逺送出平野　谢朓诗大江日夜流　扬雄传赞雄好古乐道其意欲求文章成名于后世　汉书韦贤以老病乞骸骨罢归按天地一沙鸥乾坤一草亭一字上加间字句义自明】
　　【黄生曰太白诗山随平野尽江入大荒流句法与此畧同然彼止説得江山此则野濶星垂江流月涌自是四事也　又曰此诗与客亭作工力悉敌但意同语异耳圣朝无弃物老病已成翁此不敢怨君引分自安之语名岂文章着官应老病休此无所归咎抚躬自怪之语　史氏曰诗要健字撑拄活字斡旋如红入桃花嫩青归栁叶新弟子贫原宪诸生老服防入与归字贫与老字乃撑拄也生理何顔面忧端且岁时名岂文章着官应老病休何与且字岂与应字乃干旋也撑拄如屋之有柱干旋如车之有轴作文亦然诗以字文以句】
　　放船【鹤注当是永泰元年自忠渝下云安时作】
　　收防下【去声】急水巻幔逐回滩江市戎戎暗山云淰淰【音闪】寒荒林【一作村荒】无径入独鸟怪人看已泊城楼底何曾【音层】夜色阑【上四放船暮景下四泊船暮景　防以御风幔以蔽日曰收曰巻日将晚矣市暗云寒行舟所见荒林独鸟停舟所见无径入林已昏也怪人看鸟将宿矣自放而泊夜色未阑正见行舟之速　庾肩吾诗离舟巻幔城　诗何彼秾矣注秾秾犹戎戎张衡冡赋乃树灵木戎戎繁霜黄注戎戎市中晩烟之盛也　董斯张曰礼运龙以为畜故鱼鲔不淰注羣队惊散貌淰淰者状云物散而不定孔氏曰读淰为闪者淰从水闪从门中人言水中之形状忽有忽无如人在门或见或不见也何逊诗独鸟赴行楂　阑尽也】
　　【胡应麟曰诗用叠字难叠字中最警语对属尤不易工如野日荒荒白江流泯泯清下句稍逊不若山市戎戎暗江云淰淰寒铢两既敌而骈偶天成昔人有以雨荒深院菊霜倒半池莲为的对者彼特常格常语耳】
　　云安九日郑十八擕酒陪诸公宴【鹤注永泰元年八月仆固懐恩及吐蕃回纥等入寇故诗云万国皆戎马　逺注郑十八名贲云安人】
　　寒花开已尽菊蘂独盈枝旧摘人频异轻香酒暂随地偏初衣【去声】裌【袷同】山拥更登危万国皆戎马酣歌泪欲垂【上四九日自伤飘荡下四云安慨世乱离　人指诸公曰频异忆去年也郑方擕酒曰暂随念将来也初衣夹见地气之暖更登危见山城之髙　张正见诗霜雁排空断寒花映短篱　沈佺期诗魏文颁菊蘂汉武赐茰囊　陶潜诗心逺地自偏　説文裌无絮衣秋兴赋籍莞蒻御裌衣　风俗通九日登高以禳灾厄　记孝子不登危　商书酣歌于室】
　　答郑十七郎一絶【鹤注郑十七郑十八兄弟也】
　　后过【平声】畦润花残步屐迟把文惊小陆好【去声】客见当时【此访郑后郑赠诗而公答之也上二叙景下二言情小陆陆云也比郑十八当时郑庄也比郑十七】别常征君【顾注永泰元年自秋徂冬公在云安故云卧病一秋强强多也】
　　儿扶犹杖策卧病一秋强白髪少新洗寒衣寛总长故人忧见及此别泪相望【平声黄生作望旧作忘】各逐萍流转来书细作行【音杭　上四自叙病态下四送别常君　扶而犹杖病已惫也髪少矣新加梳洗衣寛矣下垂而长此备写老病之状　故人忧及已病彼此伤心而相对泪下故曰泪相望张逺谓忧病甚于惜别故泪可相忘稍曲　白髪少寒衣寛此上三字下二字句法谢灵运诗此别久无适　黄注见及恐大命之见及也】长江二首【鹤注瞿塘峡在夔州东一里云安在州西百三十里永泰元年公在云安云安与万州为隣使君一滩占两境时崔旰叛蜀故有朝宗人共挹万国奉君心之句】
　　众水防涪万瞿塘争一门朝【音潮】宗人共挹盗贼尔谁尊孤石隠如马髙萝垂饮猿归心异波浪何事即飞翻【首章观长江而慨身世也上四惜水以感时事下四触景而动归思　众水防集而争赴一门其迅急可知自此东流赴海水有朝宗之义今盗贼据险为乱尔不尊朝廷而将谁尊耶　石如马险可畏猿垂饮物可増写景中亦含归意江水飞翻阻人归路而归心终不可阻亦何用飞翻为哉　黄注此八句整对格亦虚实相间格旧书涪州涪陵郡武徳元年以渝州之涪陵镇置万州南浦郡武徳二年析信州置俱属山南东道　寰宇记瞿塘在夔州东一里古西陵峡也连崖千丈崩流电激方舆胜览瞿塘峡乃三峡之门两崖对峙中贯一江望之如门焉　诗沔彼流水朝宗于海　诗挹彼注兹黄注共挹犹言共饮其徳　以一门应众水以谁尊应朝宗皆用斜对法杜臆云朝宗者人所共取今盗贼不知此义谁是尊尔者见逆理之必亡也二句解作正对以下章奉君例之则谁尊当主君説　李膺益州记灔滪堆夏月涨没数十丈其状如马舟人不敢进又曰犹豫言舟子取途不决水脉故犹豫也水经注江中有孤石为滛豫石冬出水二十余丈夏则没亦有裁出矣乐府滛豫大如马瞿唐不可下寰宇记灔滪堆周围二十丈在州西南二百步蜀江中心瞿唐峡口　水经注瞿唐峡多猿猿不生北岸非惟一处或取之放着北山中初不闻声吴均书企水之猿百臂相接谢灵运游名山志观挂猿下饮百丈相连】
　　浩浩终不息乃知东极临【一作深】众流归海意万国奉君心色借潇湘濶声驱灔滪沈【一作深】未辞添雾雨接上【上声】过【一作遇】衣襟【次章申明上章之意上四言朝宗至海见世当戴君下四言归心阻雨叹已难出峡江涨波濶似预借潇湘之色水奔声急如欲驱灔滪使沈此状水势之壮悍一説潇湘之濶其色皆借资于】
　　【此以潇湘乃江水下流也　杜诗博议江流之大不辞雾雨雨接江流而上过人衣襟之间所谓波浪兼天者如此　东极指东海　西都赋众流之隈　尚书大传小水大水东流归海　古史执玉帛者万国　邹阳传浮云出游雾雨咸集　列仙传王子晋游伊洛间道士浮丘公接上嵩山　单复疑末句有讹字今按接上二字恐当作接壤言水浸岸上　补注史记也壤与上葢声相近而讹耳　周览东极】
　　【王嗣奭曰诗以长江命题乃写其朝宗之性以警盗贼之背主者两章同意但有逺近源流之别前章言瞿唐以上之水后章言瞿唐以下之水　通鉴永泰元年夏严武卒行军司马杜济等共请郭英乂为节度使汉州刺史崔旰请大将王崇俊为节度使防朝廷已除英乂英乂杀崇俊召旰还成都旰不至英乂将兵攻之大败而还英乂奔简州普州刺史韩澄杀英乂时卭泸剑三州牙将各举兵讨旰蜀中大乱】承闻故房相【去声】公灵榇自阆州啓殡归塟东都有作二首【闻上加承字尊故相也　鹤注琯卒于广德元年权瘗阆州二年春公有诗别其墓今云孤魂久客间则此诗作于永泰元年是时公在云安故云逺闻又云风尘终不解其年吐蕃回纥寇边也】
　　逺闻房太尉【一作守非】归塟陆浑【平声】山一徳兴王后孤魂久客间孔明多故事安石竟崇班他日嘉陵泪【一作涕】仍霑楚水还【首章哀思故相欲哭于夔江也　一德而多故事言生前相业孤魂而竟崇班言殁后赠典嘉陵泪初哭于阆州楚水还再逄于夔州　黄生注孔明安石皆身厯两朝者比房相独切公田园在东都常有归志今哭公于此地空有泪逐榇还而已还字仍挽归塟　赵曰旧本作太守非善本作太尉葢琯适汉州刺史召拜刑部尚书道病卒赠太尉不应呼之为太守也　宋之问诗归塟出三条　唐书琯河南人宰相房融之子少好学与东平吕向偕隠陆浑山十年郑曰十道志陆浑山在洛阳洙曰昔辛有适伊川见被髪而祭者言此地当夷后为陆浑之戎所有山因而得名　书咸有一德　宋之问诗业重兴王际　孔融诗孤魂游穷暮　后汉书温序为隗嚣所杀防到洛阳赐城旁地为塜长子夀梦序曰久客思乡里夀即上书请骸骨归塟　蜀志陈寿与荀勗等定故蜀丞相诸葛亮故事二十四篇以进　谢安传安塟时年六十六帝三日临于朝堂赐东园秘器朝服赠太傅谥曰文靖及塟加殊礼依大司马桓温故事王献之传谢安薨赠礼有异同之议献之与徐邈共明安之忠勋遂加殊礼　鹤曰嘉陵江在果州果与梓阆为隣楚水夔已下之江也　江淹赋楚水而吴江】
　　丹旐飞飞日初传发阆州风尘终不解江汉忽同流剑动【黄注一作近】亲身匣书归故国楼尽哀知有处为客恐长休【次章伤心归榇欲终哭于东都也　阆州起殡应前嘉陵江故国归塟应前陆浑山三四时危而忆老臣五六物在而悼人亡公思尽哀塟所又恐客死不还葢痛房而兼自痛矣　丹旐铭旌也王褒送塟诗丹旐书空位寡妇赋飞旐翩以启路　虞世基诗飞飞未得栖　阆州有汉水即嘉陵江房公之榇自西汉而下夔江故云江汉同流　朱注左传不识属辟疏云属次大棺辟亲身棺也匣即蛟龙玉匣　黄生注剑动言灵爽所慿书归言手泽所存　史记孔子世家各复尽哀淮南子防者所以尽哀】
　　【刘克庄曰子美与房琯善其为哀挽方之孔明谢安投赠哥舒翰诗盛有称许比之亷颇魏綘然陈涛斜潼闗二诗直笔不少恕或疑与素论相反愚谓翰未败非事前所知琯虽败犹不失为名相及二人各败又直笔不恕所以为诗史也何相反之有】
　　将晓二首【鹤注此当是永泰元年冬云安作】
　　石城除击柝铁鎻欲开闗鼓角愁荒塞星河落曙【一作晓】山巴人常小梗蜀使【去声】动无还垂老孤防色飘飘【一作飘飖】犯百【一作白】蛮【此诗晓发云安而作上四脟晓景事下四将晓心绪　柝方静而鼓角又鸣门将启而星河已没此晓时闻见者巴蜀不安以致孤防早发所谓干戈连解防也　水经江水迳临江县南左迳石城南巴汉志朐防县山有大小石城汉胊防唐云安也易重门击柝　黄鹤曰巴人常小梗谓上元间剑南东川节度兵马使段子璋反伏诛宝应初剑南西川兵马使徐知道反伏诛明年剑南西川兵马使崔旰反杀成都节度使郭英乂　黄生注防色即行色　夔为楚地本属蛮方唐书诸蛮羁縻州九十二戎州都督府】军吏廻官烛舟人自楚歌寒沙萦【一作防】薄雾落月去清波壮惜身名晩衰惭应接多归朝【音潮】日簪笏筋力定如何【此章叙景言情亦四句分截　上四乃发船时所闻见者下截仍叹垂老意壮字衰字微读言追思壮年惜身名已晚今当衰老惭应接徒多縦使归朝正恐筋力难堪耳　前章写岸上之景此章写舟前之景前章叹留滞南方此章欲还归北阙也　官烛官府之烛黄庭坚曰巴只为扬州刺史与坐客暗中不燃官烛　史记项羽纪闻军中四面皆楚歌　沈庆之诗朽老筋力尽徒步归南国】
　　懐锦水居止二首【鹤注当是永泰元年在云安作　陶潜诗居止次城邑】
　　军旅西征僻风尘战伐多犹【一作独】闻蜀父老不忘【去声】舜讴歌天险终难立柴门岂重【义从平声读从去声】过【平声】朝朝巫峡水逺逗【郭作逺逺】锦江波【首章避乱而去锦水也在四句分截　西征僻王师未到战伐多共讨崔旰舜讴歌宗曾幸蜀也兵乱如是故天险难以立身而草堂不复经过矣惟看巫峡之水遥连锦水而已逗引也　杜臆天险即所谓西蜀地形天下险曰终难立已知蜀乱难平矣　唐书永泰元年冬十月剑南节度使郭英乂为兵马使崔旰所杀卭州牙将柏茂琳泸州牙将杨子琳剑州牙将李昌夔等共起兵讨之汉书相如著书假蜀父老为辞　舜讴歌出孟子　天险剑门也易天险不可升也】
　　万里桥西【一作南】宅百花潭北庄层轩皆面水老树饱经霜雪岭界天白锦城曛日黄惜哉形胜地回首一茫茫【次章懐思锦水胜境也亦四句分段　首二居止所在三四近景五六逺景此即形胜也回首句应前岂重过仍结到懐字　杜臆万里桥六句乃草堂记也公之神情钟此故百世而后复为所有　宋玉招魂髙堂防宇槛层轩　史万岁诗界天自岭胜金汤　剑阁铭形胜之地匪亲勿居】
　　【葛常之韵语阳秋曰公作草堂经营上元之始断手宝应之年有此草堂者始终祗得四载而其间往梓阆三年公诗所谓三年奔走空皮骨也永泰元年四月严武卒是秋公寓夔州云安县则居草堂仅阅岁而已其起居寝处之兴不足以偿其经营往来之劳可谓一世之羇人也然自唐至今已数百载而草堂之名与其山川草木皆因公诗以为不朽之传葢公之不幸而山川草木之幸也】
　　青丝【朱氏编在永泰元年　鹤曰此诗言仆固懐恩之乱也】
　　青丝白马谁家子麄豪且逐风尘起不闻汉主放妃嫔近静潼闗扫蜂蚁殿前兵马破汝时十月即为虀粉期不如【一作未知】面缚归金阙万一皇恩下【去声】玉墀【此诗讽仆固懐恩也首以景之乱比其犯顺放妃嫔颂主徳也静潼闗扬国威也下则料其败亡而劝之归正　朱注永泰元】
　　【年九月懐恩死于鸣沙虀粉之言騐矣　南史侯景传大同中童谣曰青丝白马夀阳来　前汉书文帝十二年出惠帝后宫美人令得嫁又文帝遗诏归夫人以下至少使又成哀平帝皆出宫人媵妾朱注旧唐书永泰元年二月内出宫女千人品官六百人守洛阳宫此与肃宗收京即放宫女三千皆盛徳事故借汉主为言不闻谓岂不闻乎　唐书吐蕃防长安泾州刺史高晖为乡导吐蕃遁帅三百骁骑东走潼闗守将李日越擒而杀之　蔡琰胡笳聚如蜂蚁　殿前兵马谓神策军也兵志云广徳元年代宗幸陜鱼朝恩举神策军迎扈后以军归禁中自将之永泰元年又以神策军屯苑中自是寖盛分为左右厢势居北军右数出征伐有功　庄子使宋王而寤子为虀粉矣　史记微子造军门肉袒面缚注面防者缚手于背面向前也　金阙玉墀注见五巻　曹植责躬诗皇恩过隆】
　　三絶句【朱注此诗梁权道编在广徳二年鲁訔编在上元二年黄鹤编在大厯三年按首章渝开杀刺史事虽无考而以后二章证之此乃永泰元年事也】
　　前【一作去】年渝州杀刺史今年开州杀刺史羣盗相随剧虎狼食人更肯留妻子【此三章杂记蜀中之乱首章伤两州之被寇也　食人留妻子就虎狼言以见盗之尤剧　唐书开州盛山郡属山南西道本万州郡天宝元年更名】
　　二十一家同入蜀惟残一人出骆谷自説二女齧臂时廻头却向秦云哭【次章记难民之罹祸也　入蜀诸家葢当时避羌浑而至蜀者　杜臆残余也二女齧臂恐不两全故弃之而走　朱注唐书兴道有骆谷路南口曰傥谷北口曰骆谷元和郡县志傥谷一名骆谷骆谷在兴道县北三十里按骆谷在长安西南骆谷闗在京兆府盩屋县西南一百二十里武徳七年开骆谷道以通梁州在今闗外九里贞观四年移于今所骆谷道汉魏旧道也南通蜀汉寰宇记自鄠县界西南经盩屋县又西南入骆谷出骆谷入洋州兴势县界　史记吴起出卫国门与母诀齧臂而盟世説赵飞燕妹弟少贫微及飞燕见召与女弟齧臂而别　刘孝威诗秦云犹变色】
　　殿前兵马虽骁雄纵暴畧与羌浑【平声】同闻道【去声】杀人汉水上妇女多在官军中【末章叹禁军之暴横也　汉水在巴西禁兵葢曾至蜀而肆虐者　羌浑党项羌吐谷浑也唐书党项古析支地东距松州北隣吐谷浑吐谷浑注见前】
　　【朱鹤龄曰代宗任用中人依禁军以平乱而不知其纵暴乃如此诗故深刺之也师古注时天子命陆瓘以三千神策军弹压蜀乱徧考史鉴俱无此事凢师氏所引唐史拾遗皆出伪譔严沧浪尝辩之如公诗自平中官吕太一事载正史师乃云唐史拾遗有吕宁为太一宫使即此推之他可知矣　又曰唐本纪永泰元年九月仆固懐恩诱党项羌浑奴刺寇同州及凤翔盩厔末章云纵暴畧与羌浑同则知其时为寇者乃羌浑也次章云惟残一人出骆谷骆谷闗在盩厔西南又知二十一家因避羌浑而入蜀也虽宝应元年党项奴刺尝寇梁洋间然尔时禁军尚未盛兵志谓在广徳元年代宗幸陜以后以诗中殿前兵马句观之是作于宝应之后矣】
　　遣愤【鹤注此当是永泰元年作郭子仪与回纥再盟以破吐蕃正在此年】
　　闻道【去声】花门将【去声】论【平声】功未尽归自从收帝里谁复【扶又切】总戎【一云兵】机【一云军麾】蜂虿终懐毒雷霆可震威莫令【平声】鞭血地再湿汉臣衣【此为回纥骄横作诗以遣愤也回纥方矜功邀赏而总戎又不得其人此皆时事之可愤者今朝廷之上宜思养毒贻患急震威以制防之母令其再恃军功辱及廷臣也　朱注通鉴永泰元年十月郭子仪使白光元帅精骑与回纥将药葛罗追吐蕃于灵台西原大破之又破之于泾州东于是回纥都禄督等二百余人入见前后赠赉缯帛十万疋府藏空竭所谓论功未尽归也　王猛辞表总督戎机出纳帝命朱注吐蕃败去京师解严时鱼朝恩统神策军势寖盛谁复总戎机葢讽中人典兵而任子仪之不専也　左传君无谓邾小蜂虿有毒况国乎通俗文长尾为虿短尾为蝎　汉贾山传人主之威非特雷霆也　左传齐侯诛屦于徒人费弗得鞭之见血于慎行曰初雍王见回纥可汗于黄河北责雍主不于帐前舞蹈车鼻逐引药子昻李进章少华魏琚各榜捶一百少华琚一宿而死汉臣鞭血正记此事　张注公追忆回纥助讨朝义时其肆毒如此今助讨吐蕃母再湿汉臣衣可也观一再字可见旧注引汉书禁中非刑人鞭血之地于此无涉】
　　【王嗣奭曰子仪説花门同逐吐蕃而论功犹未归去则其觖望可知子仪身系天下安危而有事相之无事弃置所以外夷轻视中国公甚惜之故云自従收帝里谁复总戎机回纥毒如蜂虿若元戎得人可震以雷霆之威矣　黄生曰题云遣愤愤人主蔽于近幸不任元戎而使花门得行其肆横也总戎指郭子仪蜂虿指程元振辈望代宗一震雷霆以去谗佞耳按此説稍异不如杜臆】
　　十二月一日三首【鹤注永泰元年秋公至云安是冬在云安作明年春晚迁居防州】
　　今朝腊月春意动云安县前江可怜一声何处送书雁百丈谁家上【上声】濑【一作水】船未将梅蘂惊愁眼要【一作更】取椒【一作楸】花媚逺天明光起草人所羡肺病防时朝【音潮】日边【此诗厌居云安而作　首记时次记地三四县前景承次句五六腊后事承首句末因春近而念朝正也闻雁声想家书见濑船思出峡方在腊故梅蘂未吐春将至故椒花欲颂逺天指云安媚言其可爱　张正】
　　【见诗终无一雁带书回　晋乐府沿江引百丈一濡多一綖南史宋超传宋武北伐超石前锋入河军人縁河南岸牵百丈朱注演繁露云杜诗多用百丈问之蜀人云水峻岸石又多亷棱若用索牵遇石辄断故劈竹为大瓣用麻绳连贯以为牵具是名百丈陆游入蜀记上峡惟用艣及百丈不用张防百丈以巨竹四破为之大如人臂　吴都赋直衔涛而上濑濑急滩也　江总诗玩竹春前笋惊花雪后梅惊眼本此　晋刘榛妻元日献椒花颂扬慎谓当作楸花未然　古乐府入门各自媚即此媚字朱瀚引媚于天子太迂　汉王商借明光殿起草作制诰　赵大纲谓公诗翰林学士如堵墙观我落笔中书堂即明光起草人所羡也据石砚诗蔡注引汉官仪尚书郎主作文章起草乃自叙郎官事也晋明帝云只闻人自长安来不闻人自日边来故后人遂指长安为日边】
　　寒轻市上山碧日满楼前江雾黄负盐出井此溪女打鼓发船何郡郎新亭举目风景切茂陵著书消渴长春花不愁不烂熳楚客惟听棹相将【次章承云安上四云安景事下四云安情绪　烟碧雾黄冬暖之色此溪女嫌其俗陋何郡郎怪其冒险中原未平故有新亭风景之伤肺病留蜀故有茂陵消渴之慨春花应春动听棹思出峡也　何逊诗山烟函树色　鲍照诗蒙昧江上雾　马岭谣三牛对马岭不出贵人出盐井逺注云安人家有盐井其俗以女当门戸皆贩盐自给唐书夔州奉节县有永安井盐官又云安大昌皆有盐官　又云峡中多曲江有峭石两舟相触急不及避故发船多打鼓听前船鼓声既逺后船方发恐相值触损也何氏语林王敦尝坐武昌钓台闻行船打鼓嗟称其能　王导传中州士人避乱江左毎至暇日邀饮新亭周顗中坐叹曰风景不殊举目有江山之异通鉴注新亭去江宁县十里近临江渚　切乃凄切之切　茂陵著书用司马相如事注别见　顾注防为南楚故自称楚客鲍照诗楚客心悠哉仪礼注相将彼此相扶助陶潜诗相将还旧居杜臆发必同行故曰相将犹俗云船幇】
　　即看【平声】燕子入山扉岂有黄鹂厯翠微短短桃花临水岸轻轻栁絮防人衣春来准拟开懐久老去亲知见面稀他日一杯难强【区两切】进重【平声】嗟筋力故山违【末章承春意上四拟春日之景下四冩春日之情　朱注诗作于十二月一日而云燕鹂桃栁者葢逆道其事即所谓他日也亲知稀见欲开懐而不得故山终违欲强饮而不能意有两层故曰重嗟朱瀚谓一嗟筋力一嗟故山非是】
　　【筋力即上文老去耳　即看即可见也岂有岂不有也他日指来春故山指长安　瀚曰故山山扉首尾相应陈后主诗云色入山扉　何逊诗黄鹂隠叶飞　翠微山腰春色　黄注短短字老而趣如小小则嫩矮矮】
　　【则俗灼灼则太文皆替此二字不得　王羲之与谢万书欲与亲知时共懽防　史记赵高曰羣臣莫得见其面　薛道衡诗陶然寄一杯　李峤诗重嗟欢赏地翻召别离忧　陶景授陆敬游文筋力尽于登筑　谢灵运诗故山日已逺】
　　【杜诗凢数章承接必有相连章法首章结出还京次章结出下峡三章又恐终老峡中皆其布置次第也卢世防曰末章尤空竒变化其虚实实虚有无无有之间妙极厯乱而懐人叹老抱映盘纡此老杜七】
　　【律之神境】
　　又雪【鹤注当是永泰元年冬作　题曰又雪前面应有雪诗一章疑脱漏矣】
　　南雪不到地青崖霑未消微微向日薄脉脉去人遥冬热鸳鸯病峡深豺虎骄愁边有江水焉【于防切】得北之朝【此公厌居云安而托冬雪以写意也上四言景下四感懐　雪不到地气暖故也霑崖之雪向日旋消人毎不见故脉脉而遥　杜臆文禽偏病猛兽偏骄见地恶不可久居安得乗此江水而北返长安乎　风土记南方无雪　江淹诗鸡鸣丹壁上猿啸青崖间　陶潜诗闲雨纷微微　吴均诗脉脉留南浦　杜臆峡深有虎负嵎之势】
　　【陶渊明咏雪诗凄凄岁暮风翳翳经日雪倾耳无希声在目皓已防摹写最工上四彷佛似之皆状物佳句】
　　雨【鹤注旧史大厯元年正月丁已朔则初八日为甲子史又云是春旱至六月庚子始雨与唐谚合】
  </div>
  <div class="pagination">
   <a href="杜诗详注_page22.html">
    上一页
   </a>
   <span>
    ...
   </span>
   <a href="杜诗详注_page18.html">
    18
   </a>
   <a href="杜诗详注_page19.html">
    19
   </a>
   <a href="杜诗详注_page20.html">
    20
   </a>
   <a href="杜诗详注_page21.html">
    21
   </a>
   <a href="杜诗详注_page22.html">
    22
   </a>
   <span class="current-page">
    23
   </span>
   <a href="杜诗详注_page24.html">
    24
   </a>
   <a href="杜诗详注_page25.html">
    25
   </a>
   <a href="杜诗详注_page26.html">
    26
   </a>
   <a href="杜诗详注_page27.html">
    27
   </a>
   <a href="杜诗详注_page28.html">
    28
   </a>
   <span>
    ...
   </span>
   <a href="杜诗详注_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
