<!DOCTYPE html>
<html>
<head>
    <meta charset="UTF-8">
    <title>桐江续集 - 第 6 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>桐江续集 - 第 6 页/共 48 页</h1>
    <div class="content">　　覆却罔攸测理乱非所任兀兀兔株意哀哀鸎谷音识骥伯乐眼放麑西巴心懐恵在夙昔观过匪斯今赖公极忠厚良用开我襟
　　其六
　　兄事一纪长矩度窃愿学智圆饱渉难仁静耐处约厌事晩微聩休官老罙乐逺追邴尚踪髙谢耿邓略还观鼎渥爻何止万夫怍
　　其七
　　恭惟天所赋知命良独难度索侈琛玩蒸乳甘珍餐小迷积巨悔近逸生遐患寡疾骨健夀少营神闲安若有物见畀乃非彼能干
　　其八
　　理本甚察悟见独何鲜请看小丙子跪拜防衣展荻芽荐鲊脯缓醉味岂浅鞭辔惯驰奔戈铠觊息偃我归当复来岂惮仆足蠒【寅之丙子生小令郎亦丙子生】
　　此诗牟徳范击节以为似谢康乐予谓苏李体至陶谢而极陶劲谢婉后乃有杜李韦柳第八巻和陶饮酒二十首仇仁近谓决非后学可及赵賔旸谓日和一首当费二十日遂不和然岂能近陶哉
　　虎渡亭观江浪【汉九江郡不治盆口此名非】
　　春风鼓大江孰能度广陿似觉海东涛顷刻上三硖兹辰当改火每嵗已衣裌岂意九派天故絮未可匣北顾马当矶西睨鸿宿夹雪浪欲沃城无复一鳬鸭钉缆虞岸裂阁舫惧崖压天呉政尔骄水伯讵敢狎津亭叹逝翁衰鬓侧乌幍既昧升天行亦缺缩地法故畴秧麦交田事失锄锸儿曹岂不思杳不寄书劄意所欲见人久俟庚复甲音问苦辽缅赀用迫空乏何当乗安流平沙暮篙揷归欤招白鸥盟血尚可歃
　　清明书夜大风
　　春来不住听檐声日色何曽作好晴纵有花应欺老病偶无酒亦过清明疾风恶浪揺孤垒危枕昏灯寄此生西上东归皆未可客懐端复向谁倾
　　登髙临大江
　　客思忽不乐登髙临大江风湍睇遥席云岫思幽牕淮蒌昔未茁庐瀑今已淙我本休官人曷为栖是邦中肠有所思所思渺天末戎徼融古雪波浪日以阔西从巴硖下南与洞庭合身无黄鹄翅九疑不可越宿负子钱急嵗收南亩稀儿女望我还岂不歌式微髣髴汉阳树突兀呉王矶佳音或跫然未忍轻言归邻墙善蓍翁盍往决咎吉鬼神素所昧忠信讵云忒聚粮别里门业已掉臂出小俟麦风凉马蹄患不疾
　　客舍读书
　　客舍何所为流光坐飞腾出游足风雨对晤乏友朋书鸱幸舆致懽言启缄縢拂拭蛛与蟫曲此几上肱暗眼阅细字未觉如蚊蝇刮土辨古鼎理丝梳乱绳领防划有得意色若自矜芸香入汉室竹简发魏陵勺饮一以醉焉事夸如渑幽牕巻且舒倦榻卧复兴匪欲备顾问讵将干召征济物刬稚念治生颓俗能惟学足娯老贤哲梯可升忍穷定力见返照浩气増童子未识察招邀荒陇登江之水浩浩楚山何层层归思忽搅扰肠肺攅锋棱行止分已定大方无滞凝一旦决云汉谁识天池鹏且复挟我册掩闗明孤灯
　　送吕才甫之官合肥【元恺】
　　妙年半五十分刺合肥城楚俗虽尊武淮乡已息兵草霜校秋猎花雨课春耕退食应多暇书灯夜夜明
　　春江多大风
　　春江多大风每盛肯遽微吹人虽不寒崩浪良足唏嗔读掲几帙妬梦摇斋扉况乃驾舻栧敢与争狂威郁郁羁思倦寥寥遨侣稀危陟据隄阜遐眺穷湾圻引雏鹊始大长笋荻已肥草逺安所极絮残犹自飞睠此惜暮景感怆将畴依去国候屡改懐人事多违袍弊苦肤汗药覂惧脉痱岂无一杯酒脯茹与同挥道契讵易致心赏何可几天地身一蚁举动有是非汹涌复汹涌四顾吾安归
　　晩春客愁五絶
　　江外芦芽老城中柳絮飞春风犹几日谁与濯征衣春老鱼苖动江肥雪水来大孤山下路何日泛舟回想归归未得悔醉醉还频不料湓江上题诗送晩春十载干戈后辛勤莳牡丹岂知身是客借与别人看老身何可病客舍只宜晴晓鼎催煎药牕间又雨声
　　薄游叹
　　薄游庾公楼俛仰三十载触目昔人非惟有庐山在巴峡挟洞庭彭蠡注沧海奔涛何时休故道终不改扁舟事如昨缁鬓忽已皠俗隘路方棘体病气未餧春尽困旅此意果谁待欲见湘南人问之以兰茝川途恐冦暴徒御鲜资贿危肠日九回山茹且归采
　　防真吟
　　俗縁罥区中幽意傒方外兹坡一褰裳万事忽蝉蜕心与江流逺眼逐天宇大小轩纳空明坐觉众真防独树表髙原遥峰淡微霭倦喜牀座稳渇赏茗味最道人有神丹一撮似可丐愧我屋宅老朽壁讵堪绘思归僮仆嗔忍饥儿女嘅云卧殊未可当且还钓濑
　　四月一日早闻莺
　　客里花都尽初闻晓树莺莺声虽已老毕竟是莺声
　　江望
　　晴江望不极滉漾照愁人黄鸟声初动青梅味已新越乡慙古节乐事负良辰独立髙原上霜毛飒垫巾
　　春残归思
　　春残江水匝江城尚忆初来雪未晴菓菜芳辛频代谢禽鱼孕育各生成昼长独坐拍棊子夜静不眠欹柝声南望湘漓杳无耗黟峰桐岘最闗情
　　四月十三日立夏
　　百年春一年四月月将圆客邸淹长日归途逼暑天莺声时一啭蚕事欲三眠节物还如旧情懐自可怜
　　牟徳范题范石湖墨迹次韵
　　亨衢进补华虫衮暮景归调姹女炉此老笔端今或有干淳蹉了后来无
　　赠髙相士【饶】二首
　　武安何谓鋭头将贞观才无福手民世上封侯人不少封侯人是杀人人
　　贩商公事名才吏钞掠平人号战多相貌竒厖心惨刻天生此辈欲如何
　　为牟徳范题石湖遗墨意有未尽复赋五首
　　青春日月羁尘鞅朱夏乾坤炽暑炉略对风檐防古巻闲愁吹得一星无
　　汉陵往事余金椀湘歩空名尚铁炉地下中郎今不作典刑真属虎贲无
　　不寻蓬岛求仙药肯羡铜山侈赐炉独有平生嗜古癖谁知东郭履全无
　　传道府中浇茗椀灵坚陇畔炷薫炉银钩蠒纸闲舒巻锥也无时未是无
　　日长饥雀窥铛釡雨过跳蛙上灶炉莫笑晒书亡玉轴荆州还识半人无
　　梦觉闻舂
　　湖海余生在桑榆暮景闲祗堪娯老圃焉用访名山邻屋晓舂急客床乡梦还江天啼鴂处残月几回弯
　　饮商氏普安堂【大震】
　　仙家天地在壶中谁到壷中识此翁一念人人皆上夀四时日日是春风偶开古画惊神品频换佳花翫化工玉醑金钗香梦断归来晴月挂梧桐【三四以供桃符之用】
　　四月二十二日别江州谢送者
　　出城烦送客童稚亦相随貌比初来老行因共语迟桥边分手后马上转头时欲识阳闗曲唯须诵此诗
　　唁织簔翁
　　系马篱边树春初此叩扉行人求茗饮老父售簔衣忽已空无物云何去不归杵亡石臼破残麦化蛾飞
　　湖口阻风
　　涛江白雪喷苍旻晩日红金縁翠云天着此竒刮诗眼畧须掇实张吾军
　　过湖口望庐山
　　江行初见雪中梅梅雨霏微棹始回莫道无人肯相送庐山犹自过湖来
　　缫丝吟
　　行役过桑野适值丝事成缫者无劳色缫车无怨声彼美冶容子髙楼吹玉笙一夕缺俪偶愤切含离情被绮食珍鼎迭欲生骄盈蚕妇虽防缕君子未可轻所以不可轻能保秋霜贞
　　彭湖道中杂书五首
　　一夜大雷电神喧复鬼哗横冈风折树涨路雨颓沙小小闲篱落依然自野花
　　近传羣盗息稍免大军兴闭戸闻村学挑包遇野僧篱间犬见客狂吠极堪憎
　　隂风号乱树薄日照荒原古堠泥埋字空庐棘障门无人天欲暮谁谓不销魂
　　四月农家雨新晴冷似秋炊烟笼屋润田水破塍流老父携孙子牵耕教小牛
　　每逢田野老定胜市防人虽复语言拙终然懐抱真如何官府吏専欲困农民
　　泥行叹
　　一彀十石弩一吸三斗醋叵堪宁可耐莫行烂泥路江皋一夜雨田水纵横注深泥三尺余浅泥没草屦大似叱犂耙溅靣涴袍袴今年命大乖十事九谬误昨日湖口西欲渡不得渡今日湖口东一歩成十歩最念荷担夫马上屡回顾我马亦虺隤临危更多怖谁使汝为客可叹不可怒
　　陈家冈
　　倦马鞍鞯破佣奴糗茹陈不为终老计犹作逺行身惶惑逢岐路迟留俟过人经时无可问极目尽荆榛
　　鄱阳道中
　　舟楫仍鞍马年年事逺征长禁波浪恶罕见道途平诗酒唯疎放乾坤尚甲兵吾衰甘已矣正尔负平生
　　淡竹岭农家
　　茅坞石巉嵒无云亦有岚纸材槌稚竹泉笕穴枯杉跣足何曽袜赪肩或不衫邻家石茶磨妇借自能担
　　牛触马
　　谁家一大树系者水牯牛我马过其侧道狭还无由牛辄奋双角直前舂马喉伤马已不可伤人吾何仇鼻绳忽迸决惊堕荒泥陬我急防马去牛尚瞠怒眸事有出不意君子焉所尤古来行路难曷不偃旧丘归欤偃旧丘无为牛所楼
　　店绐叹
　　均为横目民贤否天壤异苟懐长者心必徇君子义道途分两岐书木立标识行人免颠迷岂不亦一恵大泽陷项王亡楚固天意柰何效田父动以绐为智军旅比骚动所至尽迁避有屋空无人有人门亦闭隔篱缪云云前有佳店肆荒榛狼虎间日暮竟无诣嘻其孰使然险薄乃至是试尝评往册匪敢立怪议友或失之初絶交宜早计临危乃卖之吾终罪郦寄呜呼今之人此辈殆满世
　　祁门界
　　辛苦营花圃他乡过一春马兼人并老仆笑主何贫尚忆桃符改俄惊麦饭新吾州才入望山色碧无尘
　　大北早行
　　重雾须髯湿深林草树香山中人未起马上晓偏凉晴屋悬新麦寒田莳晩秧近来兵事息烟火渐微茫
　　早过牛头岭
　　吾行十余里未有一人行不见炊烟起唯闻野水鸣日轮山罅出露防草头明处处防豺虎田家晏始耕
　　鱼亭观山
　　人间第一歙州山絶妙鱼亭古道间描取此竒入诗句西游端的不虚还
　　鱼亭再赋
　　山好如斯极吾归亦可迟人间好吟者马上细看之莫讶回头数端能具眼谁不随时事改三叹紫微诗
　　五月旦抵旧隐
　　柳萌整征鞍杏熟卸归防风防辍湘游云屋返黟卧天暑室人瘦地荒园叟惰长男近弄瓦累重讵足贺次男久投笔学废不堪课阿髙兄子之性刚未少剉阿明垂四龄语迟无可柰一事独慰意添竹逾百个碧玉韵凉飔我倡此君和邻友各有携野僧亦见过陶门故常关孔客复满座微言订近役何苦触尘堁筋骸已衰老踪迹尚奔播八字马交驰一生蚁旋磨晩节休官心悼猛就新愞岂其尚有求未甘忍寒饿神魂倘可收焉俟赋招些
　　甲申生日
　　劬劳永感正闗情厚意慇懃荷友生隔日移庖成剧醉终朝欹枕困余醒略加芎煑香苏饮少着盐庖苦荬羮数首诗词懒酬和杜门止酒始神清
　　生日戏歌【并序】
　　予生以丁亥前五月十一其日己未今阏逢涒滩之嵗年五十八良遇家兄来言是日亦适值已未又适有闰五月乃戏作此歌纪之
　　予生寳庆之三嵗五月十一日己未五十有八甲申年其日己未亦复然天支地干标六秀四柱得一文且夀阳火在天为太阳隂火为月受日光将望之前四日夕十分圎光已八七常闻人生不满百何幸七十且八十文章学问七八分亦胜愚夫老无闻古之五月而生者后有胡广前田文予贱不敢望汉相贫亦不能孟尝君借使时人不比数自有诗名照千古垂弧之月至于今适逢前五仍后五稚女簪榴花小儿着艾虎宿酲困不解依旧醉起舞不妨一年两度作生朝更造菖蒲酒饮过闰端午
　　虚谷志归十首
　　闻我解征鞍相看喜复叹主贫奴仆傲兵起道途难药许求钟乳花先问牡丹亲朋聊共醉老幼幸俱安足欲周寰宇心终喜故乡溪居晨漱洁山卧暑絺凉村酒时时醉园花日日香髙曾先垅在死即葬其傍奔走真何谓衰颓恐不应炙瘢疼怕雨渇卧梦思氷端午宜觞客生辰欲饭僧乍归两皆省自笑一无能浪走千山外干忙四月余隔篱分浊蚁共座擘枯鱼婢瘦慵施粉儿顽失寄书少陵亦曽尔来往浣花居园林百种花更着竹交加迳别君臣药畦连子母老夫元是我长息最怜他拟卖严州宅归来共一家【他字借一韵】
　　共道归何晩犹能喜欲狂幼儿初拜揖痴女仅梳妆有笔修花谱无钱辟草堂新添竹逾百风迳细寻香餽篚承先问吟牋辱暗投驷车端肯顾贰缶尚能谋官妓呼难至家姬出似羞但令賔客喜吾亦可忘忧一出春连夏新诗几首成多因书土俗稍亦记途程删削犹无暇传抄未可轻近来多少俊何敢与争名月旦须终定阳秋岂易评麈毛空自落牛耳可谁盟好恶不相似是非无太明客来倦酬对坚坐听松声衰晚真当戒疎慵竟未能病专从酒得谤辄为诗兴每悔居城市常思絶友朋谁来敲竹戸又见醉吟僧
　　次韵志归十首
　　逺望舒长啸幽跧发永叹能诗今不少得句古云难渉世颠毛白希贤寸腑丹他乡仍故国何处可求安老不任时栋穷犹宅士乡端能甘澹泊未觉厌荒凉古井深泉冷闲庭异草香田翁来问字略为説偏傍痴与狂皆有贫兼病亦应屡尝三斗醋不梦一条氷买药凭船贾分茶谢塜僧短衣射猛虎老矣竟无能还家五月初倐忽又旬余凉剂医羸马尘编磔蠧鱼小迟延客饮作急报儿书歙睦频来往何时永定居添竹复添花清隂一倍加病身思灼艾暑节近浮晩景今如许初心岂有他甘贫仍守拙肯羡五侯家解语莺能巧交飞蝶许狂苔纹深碧毯榴靥竞红妆粗已成幽圃犹当筑小堂未妨无暑药熟水紫苏香楸局堪谁对铜壶拟共投髙轩能坐致浊酒岂难谋林鸟供歌吹园蔬当馔羞谓无忧不可聊以此消忧谯国资深入彭门纳晩成至今为癖习自幼有常程朽老宁孤瘦飞扬勿剽轻悬知千载士肯竞一时名书盍多多读诗须细细评后生才染指半道遽寒盟直取珊瑚出宁争熠燿明伯牙弦已絶举世喜筝声近城一耕叟仅有使牛能人似愚偏夀家由俭故兴不知求仕宦未省结交朋笑我儒冠误今如退院僧
　　次韵谢俞山长【希圣】见赠
</div>
    <div class="pagination">
<a href="桐江续集_page5.html">上一页</a><a href="桐江续集.html">1</a><a href="桐江续集_page2.html">2</a><a href="桐江续集_page3.html">3</a><a href="桐江续集_page4.html">4</a><a href="桐江续集_page5.html">5</a><span class="current-page">6</span><a href="桐江续集_page7.html">7</a><a href="桐江续集_page8.html">8</a><a href="桐江续集_page9.html">9</a><a href="桐江续集_page10.html">10</a><a href="桐江续集_page11.html">11</a><span>...</span><a href="桐江续集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
