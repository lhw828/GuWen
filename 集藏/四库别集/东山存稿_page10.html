<!DOCTYPE html>
<html>
<head>
    <meta charset="UTF-8">
    <title>东山存稿 - 第 10 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东山存稿 - 第 10 页/共 12 页</h1>
    <div class="content">
 
　　●钦定四库全书

　　东山存稿巻五

　　（元）赵汸 撰

　　○文

　　书东坡尺牍后

　　宋礼部尚书赠太师东坡苏公忠义贯日月名声塞宇宙葢千载一人也妙龄登高科思以文学经济如贾太傅陆宣公中岁偃蹇不偶始留心佛乗交友禅伯如白乐天栁子厚晚节播迁岭海遂欲阴学长年起然遐举如安期生梅子真此公平生学术三变见于手笔书疏者具有本末也若夫文章妙天下特其余事传周易尚书解论语亦博洽之及尔要非志气所存然公尝有言曰胶西多古君子使葢公真徃来其间轼何足以见之与答陆子厚书所论黄高人之意适同噫内圣外王之道不明而豪杰之士不能忘情于方外者如此然则世人所求于公者殆其粃糠土苴至正己丑秋过倪氏黟川寓居敬书此于其所观东坡尺牍后

　　跋欧阳文忠公墨迹后

　　欧阳文忠晚岁好习书意有所至輙形纸墨若今赵郡苏公所藏二帖是也宋翰林学士恩礼颇不及唐然于天下国家事无不得言则言语侍从论思献纳之职未尝废文忠犹以禁职不当外同百司欲渐修故事葢君子居是官则思尽其道如此使如太史公所谓文史星厯主上尊礼不如公孙丞相者其肻一朝居乎且公在致和间为职事言可也治平初入政府熙寜补外矣犹纪阅録视眷眷不忘欲广其君之见闻而引之当道者夫岂以逺近亲疎而有二哉时王荆公方得政职谓都俞之间有乐子无知之意葢与文忠用心正相反则尽排众议独运化枢以至于败乃翁事亦何怪哉

　　跋东坡墨迹后

　　大叅苏公出示东坡墨迹一巻前一帖玩其词意疑是元佑间未被谴之时与嘉父公尝有书与嘉父论春秋学甚详继闻其作春秋博士而喜者也次一帖过岭后书不知与何人后二诗在化州追写惠州所赋则行渡海矣按东坡以绍圣四年丁丑五月再贬儋耳时子由亦责海康相遇于滕同行至雷六月相别迟即子由长子侍行者二诗实当时所书也罗浮栖禅之游视丰乐桥钓鱼逍遥堂采杞无异与焚香黙坐小室饱饭烂睡为埀老安逸皆是翁实语始翁过岭有云今日岭上行身世永相忘仙人抚我顶结发受长生葢已信死生祸福非人所为矣临卬魏公独以要观南海窥衡湘为伤于大豪欠却敬天之威气象岂儒先君子所学不同执德亦异邪虽然以埀老之年当转徙流离之际而浩然无毫发顾虑非此事素定于中者殆未易能

　　题三史目録纪年后

　　作史之难尚矣司马迁班固纂其家学范晔欧宋润色成书皆歴年之乆而后克就其揽取该备固宜又汉唐惟吏治武功最盛是非易明然而王勃刘子玄辈搜讨摭拾其间犹未已也陈寿而降葢无几焉宋有天下三百年人材学术上嫓成周论政议礼明道正学皆未易一言蔽其得失中间二三大贤欲以修于身者措诸当世稽古考文之士星罗林立抱遗经以求致用之方而故家世德衣冠文物与其国祚相终始表世系志艺文传儒林者亦或未之见也况理度世相近而典籍散亡辽金传代乆而纪载残阙欲措诸辞而不失者亦难矣哉叅政赵郡苏公早岁入胄监登禁林接诸老儒先生绪言最为有意斯事尝取三国史志文集总其编目于前而合其编年于后事之闗于治乱存亡者则疏而间之题曰宋辽金三史目録所以寓公正之准的肇纂修之权舆也后虽出入中外不克他有撰録而所至访求遗文考论逸事未尝少忘近岁朝廷遣使行天下罗网放失大兴删述之事则宋辽金史皆成矣若夫合三书于一致以求治乱之原而不相矛盾极其贤人君子之心志以征文献之盛而无所逸遗则由目録纪年而广之岂无当论著者公其尚有意乎

　　题耕读堂巻后

　　余读耕读堂记于郡邑故家兴废之由窃有感焉异时豪杰特起之士奋自田里掇危科跻膴仕视功名富贵如持劵取物皆读之功也而奚暇于耕迨其后裔蒙世德因遗业袭纨绮厌膏粱凡可以悦耳目娱心志者皆坐而有之则并忘其读矣栾郄狐续降在皂隶叔向所嗟贵游子弟转乎沟壑推之埀训古今一辙可为悲夫鲍氏之先以慈孝称其见于乡先生方公回程公文所纪述者太史氏已特笔书之其勤生缉学皆以积累驯至而无所愿乎其外子孙守之以为家法焉是故伯原父当英妙之年即恬于进取筑室读书从师取友而不忘稼穑之事所以承家保世者深且逺矣缙绅先生庄色而书之固宜岁戊戌余自邻郡还道哭郑先生所过名乡甲第皆荡为丘墟而耕读堂独岿然无恙时伯原父方家居父子自为师友翕然为乡里所称葢尝望而叹曰鲍氏慈孝之泽未艾也因尚絅寄示此巻輙书其后以明诸公为知言云

　　书赵郡苏公所藏经史遗事

　　后金章宗朝史官所得内送显宗为皇太子奏东宫阙官帖黄一纸命编入实録进士刘国枢记其父司经迎所闻皇太子嘉言暨诗文凡八条诗不録翰林学士张行简起居注草藁起明昌六年正月朔止三月十五日后有张公题识及部数脱藁提空式今赵郡苏公通辑为一巻而藏之金至世宗南北战争甫定葢天所以靖斯人也皇太子简贤德职辅导其深知所以为天下本者乎及观国枢所记则于南面之术得之已多惜乎弗克嗣位而崩殂尔起居注记章宗言动甚详其礼仪国用除罢聘好可备叅考所云礼部尚书张空其名为谠直官重勘镐王狱者乃张公之父讳故下文书名字皆阙其右体新史言允中之狱成于宰相无将妄想之奏朝臣惟曹利用乞贷其死而章宗不从则犹有未厌人心者时张公已罢兼职不及记覆治何状不然尚书当时名士以谠直举岂得黙黙无一言耶张公自言以明昌三年闰二月兼记注凡歴三十九日而本传不书百官志亦不言起居注尝用学士兼则阙文多矣且当时左右有簪笔之臣纂修有实録之篇史官不为虚设而典籍散失如此良可惜哉公家藏书万巻于辽金逸事宋代遗文犹拳拳収购不倦此其毫芒尔葢有志述作者其平居暇日必如是而后可庶几也当朝廷修先代史一时文学之士莫不与能乃独留公外藩论者每为惜之而汸窃以为不然者眉山公有云文字议论是非予夺难与人合甚于世事藉令公被命入书局果无昔人头白汗青之诮而函承旨意敏于撰述有如今日之所就者乎汸所不能必也善乎资中黄先生之言曰制作之文上闗天运非可以私意茍且傅会其间者然则网罗遗逸成一家言藏诸名山以俟后之君子将不在于公乎

　　书苏奉使本末后

　　自帝王巡狩省方之礼废后世人主尊居九重惧忧民一念无以自达下情或不得而上通也于是始遣使分行天下以问疾苦明黜陟为事所谓揭日月于乆昏轰雷霆于重聩诚承平之旷典圣哲之宏规矣若乃委任隆重戒勑谆严由乎睿断则未有若皇上至正五年明诏之盛者焉故輶轩未出国门而四方万里至于海隅苍生寒饥滞屈鳏寡孤独皆翘然有惠鲜之望矣是时江东西闽浙间官吏发百姓治道路张设赫奕如待神明使者所至持诉牒遮马首号呼者千百余辈皆漫不加省不过即官署一布德音而去未知圣天子属以何事乃漠然如是乎颇闻他道有捽持长吏发擿司宪者莫不称快然民生多艰弊源非一茍咨询谋度有所未至则兴废举坠之方洗寃泽物之实果何如邪八年冬来钱塘于省掾葛元哲所得观叅政赵郡苏公奉使京畿还朝所报公事纲目首询民疾苦其事二百八十九次兴废除利病五十七禁革科扰四十九均平差役二十三平反寃狱一十六昭雪改正二十二追问赃污七十六责罚稽违七十一断革凶寃恶三十六体察纠劾五审理罪囚九十七建白时政二十一勉励学校三劝课农桑四而荐举官吏一十四终焉所歴神州赤县三十处罢斥官吏四百八十六人观其后先可以知亷问之有序考其详略可以见缓急之得宜大抵好恶重轻一因民情而已无所与非惟不能造端以求衅亦未尝废务以市恩也既又闻佥宪杨公昼躬诘问夜稽案牍殚智竭虑所得悉在于此当时黎庶感悦称为包待制优伶鼓舞方诸韩魏公则圣天子深仁厚泽固已宣布浃洽于邦畿之内矣夫以公之用心如此而亦与不称旨者同得罢归未审庙堂之论谓奉使当作何体此其意或有在非草茅所知也夫善为国家者如医之理疾必审其元气盛衰感受新乆以施标本之治故病去而身安彼庸医以温平药沈痼固无足言然或昧于缓急后先而疏导涌泄率然以施者亦非病家之福也矧京畿上承辇毂实冠诸道设复有当抚循者公其得已乎未几台宪交论赏罚未当上复起公于家不一月三进其职则公之行事虽不见察于一时而未尝不显白于天下后世也窃惟皇上恤民深切至于亲遣大使而耳目所及公论亦待乆而后明则四海之内不得均被德泽岂无执其咎者于是重有感焉乃书其说于至正奉使本末巻终

　　书苏叅政所藏虞先生手帖后

　　邵庵先生文章学问冠冕一时而临池之工近代莫及今大叅赵郡苏公以成均旧游同朝日乆得先生手笔为多比来江浙而先生没乃出前后十有七纸以清河元公暨先生与其先公二帖弁于巻首辑而藏之至正九年又十月汸谒公于临安私第公出以见示因得谛观连日窃思曩岁获侍先生燕闲之论每及当世人材必曰吾伯修汸起请曰苏公今见用于朝有大名于天下所録当代名公言行词章山林晚进得窥国朝文献之盛者赖此二书而已若公学行之详则或不能尽知于是先生为言公所以贤于人者因顾侍史抽架上文字一帙来曰此伯修所作镇湖南时録以见寄者也汸展巻疾读先生慿几听焉至论帝王统绪之正先生止汸读叹曰论兹事于前代先儒具有成言若夫世变不齐异论蠭起自非高见逺识公万世以为心者安能明决如是乎继此每读尽一篇先生必为申其旨意以告在坐者且曰伯修之文简洁严重如其为人吾尝欲叙其述作之意顾老病未暇今当成之俄其子敬祖从叅政干公辟为江西省宣使当受事趋京师归求契旧书问以待先生曰自吾归田野未尝以尺牍通中朝故人惟苏伯修王君实乃无间尔即口占二书授简于汸俾执事焉首末外封名皆自署未几竟以病不起叙不及为敬祖既丁艰故书亦未达尔然先生卧病时尝谓诸子曰吾居闲乆矣知心之友存者无几汝曹欲刻石圹中求铭苏叅政可也今观先生与叅政公父子诸帖皆辞意谆悉情谊蔼然见其于公世契深厚如此赵子长帖乃归田后第一书惟寄声君实众仲所谓无间于此可征众仲尝从先生游亦亲厚故及之葢虽家人子弟间事未尝属他人尔巻中有曰阁下力学修行推于实用有曰阁下为人物学问所归皆与称公之贤以语汸者辞旨不少异葢先生知公甚深期公甚逺匪为一时游从之好故其平居与学者言即其所尝告公者也托贞石于幽隧岂偶然哉先生好魏晋法书如巻首在朝数帖虽临事遣笔楮墨各殊而指腕妙处使米元章黄长睿在亦无所容喙目眚后字画多倚侧重迭然笔意犹髣髴可见代书泛出门生侍史得于口授故时有讹字所谓副端门人南游应遣候之应当作因尔追念畴昔为之慨然乃録所闻先生语与手书中有相发者系于巻终

　　书所编李文公集篇目后

　　李文公集十有八巻百四篇江浙行省叅政赵郡苏公所藏本汸既从公传写复总其篇目如上始汸见欧阳公论文每称韩李其读幽懐赋恨不得与之同时上下其议论而老泉苏公亦谓李文其味黯然以深其光油然以幽自是每欲求其集观之不可得所得者文苑英华中数篇而已既又见豫章黄公谓皇祖实録文如女有正色又子朱子论复性书虽病减情之旨出于释氏而亦善其有如此思虑益以不覩全集为憾至是乃请于公而得之甚慰也公名翱字习之中进士第元和间为史馆修撰疏言既以武功定海内当革敝事复高祖太宗旧制用文德兴太平不然恐大功之后逸欲易生因条上正本六事宪宗不能用后迁礼部郎中面折宰相李逢吉过失移病去雅好推毂贤士韩文公尝书与之云于贤者汲汲惟公与不材尔其复书以为韩公虽好士惟其有文章兼附己者无所爱惜或不能然则不肯荐拔与已不同又尝以书责裴晋公居相位道不行忍耻内愧不能忍退其于师友及知己厚者骨鲠无讳忌如此则视逢吉辈复何惮而唐史乃言由不得显仕怫郁无所发面斥逢吉既斥之又自惧而去其言抵牾非事实甚明昔人谓韩公于学莫如文章于德莫如好直而习之文行庶几似焉则以韩谥易名而韩李并称可无愧矣叅政公将刻梓以广其传于学者故汸窃着其为人大畧且非排史氏之妄以明欧阳公为知言云

　　书罗鄂州小集目録后

　　右乡先达宋朝奉郎权发遣鄂州军州事罗公文五巻权通判鄂州军事临江刘公清之所编次公与刘公同官于鄂公既卒于官刘公因以是编刻置郡斋于公平生所著不能十一故题曰小集其藏于家者余五十巻不幸一再传而中絶遂俱亡矣惟新安志尔雅翼二书吾郡尝刻诸梓此小集者郡人亦尝再刻之故家有其书兵火后板本既弗存三书皆不易得矣汸避地还藏书多散失求小集于友人又得乡先生陈公栎所传本而正其疑缪顾二家本皆前阙篇目乃为叙録如上宋南渡后士大夫经术政理无愧东都惟文辞若与世俱降者虽能言之士叅立角出各名一家高文大册照耀先后而庆厯元佑之风轨邈不可追矣公之为学自三代制作名物帝王经世之迹古今治忽之变下逮草木虫鱼之隠赜博考精思靡不淹贯起欧阳王曽氏上接汉秦求其合作而斟酌剂量之故其为文质厚中正而节度谨严本人伦该物理闗世教而未有无所为而为者使天假之年恢廓光大见诸设施议论风旨自本朝而达天下则韩欧诸子所以弥纶昭代者赫然复见于当时夫岂至于散落仅存如今所传而已然则刘公既哀之而子朱子每见其文而推让之比闻其即世而叹惜之者其不以斯欤公早岁尝以荫授京官矣考满归即请祠既第进士得县矣复请祠越五载乃起倅贑州既满归又七年乃得郡其于进退取舎之际如此志之所存何可量也而天固啬之寿则当世君子所以重为公惜者岂惟以其文哉虽然公之于文则有道矣公尝论儒者之学去己之私以尽其所受之分以施于上下亲踈之际前圣有作大经大法皆具今之学者亦求合于彼而已其有不合者积思以通之汰去浮游散越之念而日就亲切忽不自知其合矣呜呼昔之以文名家者葢未尝及此也以公学于古人而反求诸己者类得其要如此于文辞其有不合乎读公之文者试以此言思之公讳愿字端良号存斋刘公字子澄后鄂州卒时甲子岁十一月日南至赵汸书
　　罗君传道鄂州使君七世诸孙也将赴官洪之靖安使其表弟汪弁奉写本鄂州小集来校其阙误将刻诸官舎汸以所藏本证之去其续编之弗类者而补其阙逸以还刘公之旧昔四明王公伯厚以博洽名一世守吾郡时于鄂州遗书尤致意焉尝与郡人前太学博士方公万里求诸罗氏得尔雅翼而刻之学宫其杂着则舎刘公所编外片言不可复得矣况兹再更变故也乎并録所叙篇目以归之嗟夫吾郡先达如金忠肃程文简汪龙溪吴竹洲方秋崖吕左史诸公文集失传者多矣乱亡之余安得子孙皆如传道之克自树立以世其家而因得重刻家集以广其传乎旧题后十有一年八月几望汸再书

　　题妙絶古今篇目后

　　右起春秋传止眉山苏氏凡七十九篇宋故端明殿学士致仕汤文靖公汉伯纪所编始余丱角读书家塾得诸兄所録鄱阳马公文有妙絶古今序已知世有是书然观马公辞意若无取焉者因忽不复求其后于书肆中见之巻首不载马公之序自书谓千戴英华萃矣马公葢不喻然后题称紫霞老人者赵公汝腾也颇言其择之精然自春秋战国而后能言之类众矣七十九篇之外夫岂他无可取者虽反复细玩其篇目而终莫知采择之由因置不取暇日登吴山望海门叹其宗社为墟稍求遗文逸事得失衰微之迹与汤公出处大槩而后乃识其意思徃书肆求之则已为人取去矣自是尝徃来于懐每遇藏书家必询之吴兴唐君棣宰吾邑闻余言既归访诸好事者则已刻梓行后其家以板质钱于富人故传之者鲜唐君从富人摹本以寄余始得之乃为次第其编目如上呜呼是编所録若郑子产乐毅诸葛武侯范文正公类非以文辞名世者当宋之季世内修不立外攘无策生民重困疆场日蹙天下所愿见者四君子而已弥逺清之嵩之大奸相继擅国贪权黩货与中外为市而又有进聚财之说于其君者于是以万乘之主而纳私贡丰内帑近习女谒浊乱朝政观范匄重币韩起求玉郄至以富魏舒以贿囊瓦以货见讥于识者而左氏亦以惩肆去贪为春秋之法岂非迷途之疾呼也邪端平诸巨公学术足以匡君才猷足以定国而阨于权臣志弗克遂窃观国势日蹙亡形毕具与晏平仲叔向两贤深语交论齐晋之衰而莫能振起者同一喟也然而本原始祸则理宗德弥逺立己而举国以听焉视周襄王不以私劳变旧章有惭色矣于是自天子公卿大夫而下尽失其职旷其官若季氏之妇所以诲其子左史倚相论卫武公子产谏子皮邮无正谏赵简子者乃其君臣之龟鉴邪又究而论之则自高宗忍耻事仇称臣割地使三纲不正国威不立以至于斯当时士大夫非无申胥鲁仲连公子无忌虞卿之忠谠而楚以六十里为雠人役卒有愧于论弋之夫此南渡以来志士仁人没世不忘之遗恨也观是编者惟以其文取之可乎楚灵王闻祈招之诗不能自克以及于难襄王用庄辛之计而国复强劝戒昭矣贾谊之论秦所以亡韩信之对郦生之说汉所以兴出汉中出散闗二疏不以炎祚埀亡而废天讨也唐高祖纪赞唐所以兴平淮西碑中衰而能复振首论藩镇之痈疽以成王进传赞则其溃裂壊烂之余殃也二代之兴亡具矣读屈原传答燕惠王书客难获麟解送孟东野序苏子美文集序士之不遇可胜言哉然闻东郭先生之论淮南之训王承福之言伯夷严光徐孺子之高风者遇不遇曽何足动其心也考庄生论方术太史公自序刘歆移太常博士书韩退之送文畅序目録序则道学之散乆矣然孙子战地之说术也而通乎微泰豆氏之御庖丁之解牛轮扁之斵技也而进于道列御冦论无为之无不为庄生本阴阳动静以明内圣外王之道又皆古圣人之微言也盖尝闻之汤氏家学祖朱宗陆而且有取于庄氏之书其以斯欤荀卿之学长于礼其论之精者与戴氏记当并传亦不可以文论也夫以文为学者若唐韩栁宋欧曽王苏氏其人欤然观其答李翱书送徐无党序答吴充书齐书目録序文甫字说虽皆以文为学而能探其本潭州新学诗书洪范传后吴职方赴阙序思堂记则又闵学之陋而稍知反诸身丰乐亭记政成而归美于上陇冈阡表身达而能显其亲族谱引则知尊祖敬宗矣梓人传言为相之有体云峰院记闵土俗之好争皆非无实之空言也虽然当宋室盛时有若王元之范文正公张方平又皆人材之出于学术者而欧阳公足继昌黎伯苏子瞻以其雄文直气叙而赞之可以亷顽立懦矣此七十九篇者所以为絶妙古今而非他作可及也欤然而自序但以为千载英华萃是者时上方好文学君臣相尚以虚文而危亡之恤不因其所好而启廸之庶几乎知所自反也哉其后贾似道专国汤公以从官一再去位五辞召命不起则天下事不可为矣而马公终身受其轩轾于国亡而后止则其观是编而不悟无足言者若赵公者亦惟以言语句读取之而且欲进之于经岂当时宾主间偶未之及邪抑未知其意而不欲斥言也不然则六经固家传而人诵者茍不践其实其不为言语句文者几希余尝考宋季之事而深悲其贤人君子之不遇以汤公是编之作犹且不见知于当时而未白于后如此而况于他乎故为发其微意以视观者

　　题吴君仪教授植芸轩巻后

　　汸闻邑南吴公君仪父之贤心窃向慕之而不及见也既而得与其子希道游喜其和易而能立疏通而有守虽盛衰祸福变故相寻而晏然不易其平素语曰后稷家儿不惰穑伯夷家儿不夺席岂不信哉自是以来益以不获识吴公为恨无何病卧故山虽希道亦不相见者数年矣一日黄子中来访希道以毗陵陈思氏为其家君作植芸轩记属子中见示余三读其文而窃有感焉吴公年踰六十始以医仕且犹不忘畎畆而陈君反复称述将若不可及者何也葢尝闻之四海既一风声气习非复南州之旧胜国遗老每戒其子孙以儒术苟不见用于时则当退业农圃或隠于医卜不然寜小作商贩自资慎毋倚权势习刀笔以壊心术偾家声而贻后祸今观吴公所以自处者如此所谓非茍知之实允蹈之者乎吴公之先君子号达斋未冠即领乡荐乡先达左史吕公以其子妻之不及继其世科而国除屹然山林弗自光耀则君仪父所以持身保世者固有所受矣池上之亭燕及曽孙可也希道趣尚不堕流俗固宜乃书所闻于巻后而归之陈记后十有八载孟夏下澣里生赵汸敬题

　　书揭学士赠相士吴大春巻后

　　人之生圆颅而方趾阳上而阴下乾坤之位定矣心为火居南而在上肾为水居北而在下肝为木居东而在左肺为金居西而在右坎离震兑成形于内而三辰五行见象于外矣然而二五之变错揉不齐其短长清浊异禀其吉凶利害殊遇则夫衰旺生克精祲休祥见于一尺之面者与星厯家所推徃徃相似此人之所以肖形天地此命乎天者所以不可推移而姑布子卿之术所从出也荀卿子乃独以谓古之人无有学者不道为非相之篇以排之至其言相之说不过长短大小善恶之间而所谓善恶者又不过以疾秃跳偏为恶美丽妍冶为善而已然则禀生受分万变不同即其人而无不可见者卿固不及知欤自卿为是论儒者多宗之然自秦汉以来善相人者固未尝絶于世宋之盛时名公贵人乃或假此为知人之助希夷先生陈公天人之学近代以来莫之先也于钱副枢种谏议亦皆以相取之则相之为术诚有不可忽者虽然岂惟知人为有助哉其于自知也先审矣使人皆知分之命乎天者一定而不可推移葢一照索而可决焉咸少安而无躁其于人心世道良非小补顾学而精之使言无不中而足以取信于人则亦未易能耳尝闻北方贵人有精于斯事者患无可告语晚得一士使居暗室悬五色丝一握其中钥户塞牖而穴壁以进食告之曰相眼学也坐乆眼明能辨丝色而数其多寡则可以出而受术矣葢期年而后悉如其言乃得尽其术尝于大比之岁阅进士于广坐中歴言其人是岁科名得失与其父母之疾病寿夭无一失者其非进士而与坐者亦能言其挟某术精某艺闻者莫不惊异以其术之精微若是故传者鲜焉则荀卿子之论犹不废于缙绅间理亦无足怪者吾邑吴大春尝以斯术游众大之都名公贵人莫不尚焉待制赵公尝请学士揭公为文以赠之后二十年其子心鉴甫自外归里人以休咎询之无不验于后者一日携揭公序文过余山居曰吾先人之术以五行十一曜为法象葢术而通于理者也揭公未尝进而叩之故未及有所表章吾先人谨藏其文于家而未尝敢出以示人也余曰无伤也公之文视荀卿子之文则有间矣夫相之为术固有难言者不以其所不知而即其所知以为言此所以为可贵乎矧子能取信于人其得失常悬于三寸之舌端亦非他人之言所能为轻重也虽然为吾子述所闻书其后使观者知子之论人其术与常流异而子之先人所以见知于当世者终赖揭公之文以传不亦可乎

　　跋刘郎中所藏邵庵先生戴笠图诗巻后

　　右邵庵先生戴笠图畵者陈可复乃宋邕管安抚陈公元晋裔孙先生表侄也所题诗四章后既改第二章好事者复请先生小字别书以刻诸石流传颇多而行字韵一章则传者未之见也第四章结句云此是先生戴笠图是字阙下半体由悬手书笔不着纸病目后作字若此者多矣先生家素贫仕虽显而食指众俸入初不自给所居临川之崇仁负郭有田一顷余乃夫人赵氏存时蚕绩奁具所置者悬车后岁収仅支数月鸾服犀带金带各一时入邻里质库中四方来见之士道路相望座上常满有餙亭馆植花木作重屋以规邸舎之利者其束修乗壶之入羔鴈之贽与夫碑板之义取还以为宾客费虽空乏弗恤也每风日清好则领宾客从以门生子弟山僧野老徜徉山水间或寻梅放鹤觞咏而归一日出游遇雨借笠田家戴之乃得还戴笠有图以此先生平居口未尝言贫而诗中薇字絺字二韵颇纪其实葢有无入而不自得之意石本自跋云人间之境如云渡水如花随风不足记也读者更以此意观之则一时高致可想见矣江夏刘公明善既得此图常寳玩之公方显用于时而于前辈流风遗韵不忘敬慕如是则其趣向可知诗后名公题者已众非先生昔所简拔则颂其诗读其书而知其人者汸登门最晚刘公亦已见示故述当时事于巻尾以明图与诗所由作云

　　跋赵文敏公临东方先生画赞

　　汸徃岁游吴兴登松雪斋闻文敏公门下士言公初学书时智永千文临习背写尽五百纸兰亭序亦然今观宋仲珩所藏东方先生画赞临本见公于书学虽老不倦前言于是益信然公子仲穆父尝谓汸曰先人书某不当论晚岁尝书大洞经必求佳纸遣人于姑苏捣冶入潢每用清晨起盥潄焚香下笔以三纸为节是书真不愧古人惜乎书之未毕而捐馆矣因出以示坐客皆称叹以为笔势超絶乃平生所未见惟湖州学记为近之尔郊外有幻住庵唐君子华偕余游焉庵中唐人天王四幅子华言此亦公所鉴定者每指其衣文妙处以为古篆籕遗法也子华以善书著名葢尝有得于公者仲珩好学书小篆八分草隶皆通习之故以所闻见于吴兴者且以见前辈于翰墨之事用力精深如此不以贤于时人而自足也

　　跋谢翱西台恸哭记后

　　汉丞相诸葛武侯卒蜀人巷祭野哭当时不能禁宋丞相文公欲为武侯事而不可得卒不屈其志以死江南人哀之有甚于蜀人哀武侯者三山谢翱皋羽其起兵时谘事叅军也望夫差墓过越王台登子陵台触物悲恸不能自已固宜然既自归晞发宋累又作为歌诗慷慨懐古且匿名记其事以自讳豫求葬地于子陵台侧将自附于梁伯鸾类若有意于警发愤愤乎张子孟坚恐其事湮没取其文稍释庾隠而传之葢有见于此虽然先正有言观大节必于平日

　　跋谢翱冬青树引后

　　余为儿童时尝见文字记嘉木扬喇勒智发宋诸陵将建塔钱塘旧大内越中有义士夜募诸少年别求遗骸尽易其所暴露者后虽取去与牛马骨杂瘗塔中悉非真龙所蜕矣其义士与作传人皆不著名氏自马相而下题其后者十数公亦隠其名所叙述却甚详且言是夕事几觉有踰垣折足者然余后游钱塘问于父老乃无人能言其事或云是塔凡三经雷震最后乃焚其金褁浮图尖之若瓠壶者使皆无名氏遗骼何以能动天如此余无以应之张孟坚所注谢皋羽为唐珏玉潜作冬青树引葢是暗记此事向所闻义士者岂即珏耶然注中或言是王修竹又何人也此大竒事非季布剧孟之徒不能办数十年间岂无族人子孙能言其事者乎孟坚更转语好事君子倘得其实宜详注谢诗以传倘能一过越中访问南山陲求得植冬青故处封域而表揭之且记其事于郡乘又一大竒事也毋徒曰疑以传疑而已

　　葬书问对

　　或问葬地之说理有是乎对曰有之然则其说孰胜对曰葬书至矣问曰葬书真郭氏之言乎抑古有其传乎对曰不可考周官冢人掌公墓墓大夫掌凡邦墓皆辨其尊卑度数而葬以其族大司徒以本俗六安万民次二曰族坟墓则葬不择地明矣岂有无其事而着其法者哉汉书艺文志叙形法家大举九州岛之势以立城郭室舎形人及六畜骨法之度数器物之形容以求其声气贵贱吉凶而宫宅地形与相人之书并列则葬地之法其肇泒于斯乎余尝读张平子冢赋见其自述上下冈陇之状大畧如今葬师寻龙捉脉之为者岂东汉之末其说已行于士大夫间至景纯最好方技世见其葬母暨阳卒逺水患符其所征而遂以葬书传诸郭氏耶然无所考矣问者曰葬书世所有然自齐梁至隋唐君子不道至宋司马温公乃欲焚其书禁絶其术何也对曰其言有大悖于理者书固可焚术固当絶也夫盛衰消长之变一定而不可推移者虽圣智巧力无能为葢天命之所存而神功之不可测度者也后世诸子百氏好为异端竒论者众矣未有取易此以为言者而葬书独曰神功可夺天命可改嘻其欺天罔神谤造化而诬生民也甚矣世俗溺于其说以为天道一定之分犹有术以易之则凡人之为事是非黒白物我得失之细固可以颠倒变乱伏藏擒制于方寸之隠发以遂吾私而无难世道人心遂有不可回者岂非葬书之言有以误之欤禁而絶之固善问者曰夫其谬戾既已如此而又以为葬地之理在焉何也对曰术数之书其言不纯徃徃类此夫创物之智难以言传固不可以为言者之失而蔽其善也曰敢问其言之善者何谓也对曰所谓乘生气者是也班孟坚曰形与气相首尾此精微之独异而数之自然最为得形法之要葢与葬书之言相表里夫山川之起止合散其神交气感备百物之情故地形之书与观宫宅人物者同出一原而后世杨廖之徒遂精其能而极其变然后坤灵生息之机得乘以葬而无失焉葢非殊资异识足以尽山川百物之情逆来顺徃旁见侧出皆得其自然之数者不足以语此则其事虽鄙而理亦微矣故其书愈多其法愈密而此三言者足以尽蔽其义葢古先遗语之尚见于其书者乎又问曰星天象也术家以名山岂葬书之旨耶对曰五行阴阳天地之化育在天成象在地成形声色貌象各以其类葢无物不然无微不着而况山阜有形之最大者哉茍至理所存不必其说之皆出于古也曰直者吾知其为木鋭者吾知其为火转动者吾知其为水而圆之为金方之为土何也对曰易象干为天为金为圆因其从革以观其在镕则知之矣四方形而土居其中葢体坤而得地之象也问者曰然则或谓人间万事皆顺惟金丹与地理为逆者何也对曰人有五藏外应五行散精布气以养形也阳施阴受以传代也非逆不足以握神机而成变化天有五气行乎地中流润滋生草木荣也絪缊上腾发光景也非逆不足以配灵爽而贯幽明知金丹之为逆者则生气得所乘之机矣夫岂一物对待之名哉又问曰今闽巫方位之说亦得葬书之旨乎对曰论五行衰旺生克此自阴阳家事非所以求形法葬书言方位在势与形之次而近世临川吴公刋定其书寘是语于杂篇之首葢尝与人言方位时日无闗于地理可谓得其本矣譬诸方技家起死回生必精乎色脉之度数长生乆视不出乎内外之法象葢形气之治神机合变不系于方其本如此问曰然则欲知葬地之理者将即形法而求之备乎抑合阴阳家而论之也对曰是固当辨譬之人事形法其言相也阴阳其推命也有不相待者矣然言相者因百物之异形而各极其情状以察造化之微而知吉凶必不以相人者相六畜也推命者以生年月日时论祸福吉凶犹或失之者由其为术之本不足以范围大化也移之以推六畜輙大谬者六畜之生不同于人也夫方位之说本非所以求地理况乎随意所摘不得形法之真而槩以其说加之则亦何异以虚中子平之术而推六畜以论牛马者而论人耶又问曰然则其说何自而始术家多谈之者又何耶对曰不知其所自起也贑人相传以为闽士有求葬法于江西者不遇其人遂泛观诸郡名迹以罗镜测之各识其方以相叅合而傅会其说如此葢瞽者扣盘扪烛以求日之比而后出之书益加巧宻故遂行于闽中理或然也夫势与形理显而事难以管窥豹者每见一斑按图索骥者多失于骊黄牝牡茍非其人神定识超未必能造其微也方位者理晦而事易画师喜模鬼神而惮作狗马况覉旅求合之巫恶肯攻所难以艰其衣食之途哉此可为智者道尔问者又曰理既如是则葬书所谓反气纳骨以荫所生也者固在其术中也何乃于夺神功改天命之说而斥絶之若是耶对曰本骸得气遗体受荫者气机自然之应也然吉地不易求而求全吉者尤未易葬师尝鲜遇而遇真术者为尤鲜是其术之明晦用舎地之是非得失且悬于天而不可必今其言曰君子以是夺神功改天命何其不思之甚乎孔子曰不知命无以为君子葬书之所谓君子者乎又曰然则今之名卿大家其先世葬地多验如执劵取物至其盛时竭力有求輙无所得或反倍谬取祸岂亦分定者不可推移耶对曰不但如是而已夫家之将兴必先世多潜德阴善厚施而不食其报若是者虽不择而葬其吉土之遇与子孙之昌固已潜符黙契葢天畀之也后世见其先之鼎盛而不知所自来于是妙探巧取牢笼刻削以为不知何人之计则其急于择地者亦殖私规利之端尔其设心如是则获罪于天而自促其数者多矣择而无得与得而倍谬岂非神理之显著者哉问曰然则大儒子朱子亦有取焉何也对曰大贤君子之事不可以常人类论古者三月而葬凡附于棺者必诚必信水泉蝼蚁之为患至深善腐速朽之藏如委弃于沟壑葢时有定制民无得而遗焉皆昔人知之而无可奈何者伊川程公谓死者安则生人安乃自后世择地而言其自然之理尔朱子之葬必择地亦曰为所得为以自尽夫必诚必信之道而不失程子之意云尔然而君子之择未尝有加于报施之常则其托斯事于季通氏者又岂有所歆羡期必也哉固非可与常人类论也问者又曰死葬者生人之所必有而大儒君子所为乃后世之标准也故世之论葬地者必以朱子为口实则仁人孝子之葬其亲地不可以无择也明矣今物理之难明者既如彼而得失之悬于天者又如此则所谓为其得为以尽其必诚必信之道者将何自而可耶对曰死葬之以礼祭之以礼敛手足形还之葬与葬以天下一也故丧具称家之有无夫吉地之难得岂特丧具之费而已哉先王制礼严于庙以尽人鬼之情而藏魄于幽以顺反原之变其处此固有道矣积善有余庆积不善有余殃秦不及期周过其厯祈天永命归于有德而心术之懐气数随之此必然之理也圣贤岂欺我哉学士大夫秉礼以丧亲本仁以厚德明理以择术得失之际观乎时义而无所容心则庶乎不悖于性命之常而亦可无憾于慎终之教矣岂非先哲之志而君子之道哉又问曰然则孝经所谓卜其宅兆而安厝之者果何事而前辈谓中原土厚水深地可不择江南水土浅薄不择之患不可胜道则将奈何对曰圣人之心吉凶与民同患而不以独智先羣物故建元龟泰筮以为生民立命而窀穸之事亦得用焉岂以偏方地气之不齐而强人以所难知者哉且江南之林林总总生生化化者无有穷时而地之可葬者有时而尽也又安得人传景纯之说而家有杨廖之师哉夫道不足以公天下法不足以闗后世而可以埀训者未之闻也虽然有一于此葬书所谓势来形止地之全气者诚未易言若夫童断过独空缺旷折水泉砂砾凶兆之速灭亡者固有可避之道也大山长谷回溪复岭之中岂无高平深厚之地可规以为族葬者虽鬼福之应无及于人而盛衰之常得以尽其天分譬如有病不治常得中医其视委之庸巫听其贪戾妄作冥颠暗覆于一坏之壤而不自知者则大有径庭矣昔人谓误解本草为生人之祸今葬术岂轻于本草然药饵得失见于目前而葬地吉凶每存于身后故未有能稽终知敝者也事有闗于送终之大节儒先君子有所不废而流俗因仍未能极其表里精粗之藴与夫得失之由故作葬书问对吾友程君仲本最为留意斯事学之十余岁矣而审问明辨弗得弗措葢有志乎明理以择术者非世俗凡近之为也故书以遗之仲本之师乡先生朱君允升其人也朱君明达精博于六经之藴奥文字之源委邃古之初万化之源阴阳方技之本昔贤开物致用与其精神思虑之存乎艺事者莫不心悟神解诚穷乡晚进之蓍龟氷鉴也于山川情性寜有不得者哉以仲本之善学而卒业于朱先生如王良造父驾轻就熟将有以得夫天人物理之大全岂曰俯察而已

　　医说

　　医之为术古之君子类皆能之以为养生事亲慈幼之切务非可漫焉诿诸人者是以百家众技莫得而先焉况人之有身肌肤之会筋骸之束元气之藏神明之谷经之所起脉之所止荣卫周流屈伸聚散与天地比运气靡常土风殊理五脏六腑胜负衰旺死生疾病之所以皆儒者格物致知之道所当必究未有冥然于一身之内而得为大儒君子者也去古既逺由百家众技而上率以空言相师而不究其实惟医则利害得失决于旦暮间甚逺不过旬日以文辞隐蔽故学者鲜焉于是判为专门而世俗养生事亲慈幼之际亦惟他人是托其不能无憾者众矣宋之盛时尝命文臣知其说者取前代方剂杂民间所献遴选而慎存以极谨审之道业斯术者赖焉奈何庸人谬为増损一以温平和解掩其所不知而终无益于治疗之效汉长沙太守之书观症察脉以知病之所在而汤剂施焉其道最为精当而近世以来遂为絶学间有剽闻一二曽未得其要领而疏导涌泄率意妄施戕生人于掌股间而目不瞬其流弊岂有涯哉故凡儒者所当为而不知讲则世俗之士将起为之其祸有不可胜言者不独医也河南处士郭公子和尝以其修己治经之余取张氏书精意研覃补其阙畧子朱子为序以表章之沙随程公可乆亦有论著今传者罕矣四海既一河间刘氏东垣李氏之说始行东南其遗书未尝散布者犹数十种有志者由是以溯长沙之学而有得焉可以养生可以事亲可以及人庶几古者大儒君子之能事不遂泯于方来已乎虽然医仁术也其体甚大其理甚微其用物也猥而杂其取效也近而着非通乎天地之化辨乎事物之赜者不足以成其能也非贯乎方论之博极其心思之至者不足以致其用也葢必有明敏之资躬质厚之行而又反诸身以求古人格物致知之所必究者而用力焉使其心静而理明志坚而神定然后圣神工巧脉病证治之说可以意会金石草木形色气味之性可以类推而又博济而匪私善施而不伐庶几医道复古者乎余尝重有慨于斯切意通都大邑或有其人而未之见闻浙东朱公彦修亲得河间东垣之传于其师每欲一从之游亦因循未暇也至正己丑冬来钱塘卧病进士临川葛元哲会舎君时为行省掾以长沙法亲煮药饮予且曰予书佐卢叔原善论医当使为子发药既而叔原至按脉处方乃东垣治内伤法也药三进而病愈予归山中每思叔原不忘辛卯十月予复来而叔原方给事公府少暇日则指徐君子贞告予曰此予表侄可与共论斯事者予时始与子贞相识因造其家得观李氏诸书叹其用力之乆客中感疾屡从子贞得药如钥透簧汤沃雪又喜其取效之速闻朱公昔游会府子贞之先君子爱慕之因遣子受其说又知其学为子传书肆老人陈思复为予言子贞之父孝于亲养生送死不堕流俗尤笃友谊则其过庭之间所以为学问之本者必有道矣葢是数者皆非今世方技家所能备而子贞兼有之且年甚富气甚清读书论文日进因之以成其能致其用使得于己者可及于人续于前不絶于后其事甚伟而乃优游独善使其道闇然而不章余葢深惜之故具以平昔所见为子贞言子贞傥因予言而有感其必善施博济不失父师之意有以副交游之望乎

　　崔尚书寅斋说

　　自二程夫子以敬为圣贤心法之要朱子又从而申之以为圣学始终皆在于此读二氏之书者靡不知于是有以敬名其斋居者程门高弟众矣求其由敬入者尹公彦明一人而已登朱子之门者尤众迨其所以论敬则曰惟畏为近之夫畏非敬也常人之情必有所畏然后能敬于是有以畏名其斋居者然则敬其果易言乎然先儒言敬实本虞书虞既言敬矣又屡言寅字书敬惕也欧阳公之为言恭为且畏之辞为敬畏二义而一言以举之莫切于寅者藁城崔公宗明名其斋居之室曰寅葢取诸此虽然汸尝闻之敬与畏皆非由外铄我也孟子所谓礼之端者人皆有之茍于此而有见焉不患乎持守之无术矣顾学者茍非资质之美则无以为用力之地非感发之深则无以慎其终求诸古人在汉有秺侯者其为笃慎虽天子亦必敬之有万石君者恭敬无与比家人化焉齐鲁诸儒质行皆自以为莫及二君子者于圣贤之学初未尝有闻也惟其得之于天有大过人者故能中存敬畏如此在宋则有若司马文正公自言其平日视地而后敢行措足而后敢立有若赵清献公昼有所为夜必焚香告之于天二君子者于圣贤之言则固有闻之矣若二程夫子所谓心学者亦未必尽合也然而持守以道而警戒严密乃如此向所谓敬近之者益有征焉岂非深有所感发而然乎今崔公质美行驯视汉二君子固无足多让至其以寅名斋则肃然敬愓之义常接于目而着于心是必有闻乎文正清献二公之遗风而兴起者也其见知于明天子而拜大宗伯也宜哉缙绅文学为公发明名斋之义甚悉以为公之于寅所谓非茍知之实允蹈之者故取昔人操履之实申释其义以明公之志云

　　二星说

　　丙午三月太白在酉光耀异常芒角上拱如佛像之圆光然岁星在卯亦如之时镇星亦在卯说者谓卯火垣也而为木旺之地木火土金逓相生故太白尤异于常所喜者岁星之得其所也五纬固有常占矣然则虚中之术不但可推人命虽世运亦不能逃也耶

　　范叔豹字说

　　吴兴范君元质字叔豹请于缙绅先生求文以道其义至屡数十篇其辞富其义博矣而君犹求之不已且俾余亦赘言焉予屡以不敏辞而弗获乃为之言曰夫即名字以求言因称谓而知警进学之一端也为其说者容可易于言乎夫本人心稽圣训察刚柔善恶之宜以极扩充变化之妙使夫人终身诵焉而有余上也辞有征义有止约不至于陋振不失于矜次也审于义而未周措诸辞而多失无次矣前二者余既不足以及之强而言且出于无次者之后君又奚取焉虽然姑以管中一斑者为君告可乎夫君之字所以取义于豹者以其有文而善变也然豹之文生而有之非由外餙其变也蔚然而着足以美其身人之生而有之足以美其身者非仁义之谓乎反而求之扩而充之虽有不美之质犹将变焉时至而化则仁义不可胜用矣而况于质之美者乎此古之君子所谓人之文者也君和易疏直而为质之美而无昏妄之杂也然则因气质之善以尽问学之功即名字之美以致反求之实有余师矣迨乎进而能变则和易者为忠厚非有加于前也疏直者为严正非有待于外也目视耳听而品节存焉手持足履而仪章着焉罔不由乎中也然则其为文也盛矣彼以敦重朴钝为不足而膏口吻华笔端以为能者曽不足以美其七尺之躯而况能美人乎先民有言一为文人无足观矣夫文豹犹见取于人而文人至于无足观者恶无实也文之在已茍无其实且不足观而况于在人者乎是亦有不足为君愿者矣虽然文人之文未易能也君之求而不厌者亦不徒以文也然余之言必至于斯而止焉其尚有以谅余心而警省也夫

　　代举留沙元帅状
</div>
    <div class="pagination">
<a href="东山存稿_page9.html">上一页</a><span>...</span><a href="东山存稿_page5.html">5</a><a href="东山存稿_page6.html">6</a><a href="东山存稿_page7.html">7</a><a href="东山存稿_page8.html">8</a><a href="东山存稿_page9.html">9</a><span class="current-page">10</span><a href="东山存稿_page11.html">11</a><a href="东山存稿_page12.html">12</a><a href="东山存稿_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
