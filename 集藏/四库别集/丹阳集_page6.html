<!DOCTYPE html>
<html>
<head>
    <meta charset="UTF-8">
    <title>丹阳集 - 第 6 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹阳集 - 第 6 页/共 21 页</h1>
    <div class="content">



　　钦定四库全书
　　丹阳集巻九　　　　　　宋　葛胜仲　撰颂
　　端诚殿芝草颂
　　窃惟先皇帝临制海县十有六载骏惠前烈亿宁华戎凡民所不便若愿欲而未获者罢行之中外禔福咸有惬志旷典坠章以次搜举稽古礼文之事雅垂意焉绍圣制书若曰朕德不类获执珪璧事上帝常恐馨香无以交神明惟躬祠泰坛号国大祀而前期斋祓宫止帷帟取具临时已则废彻玩嵗愒日茍媮弗防如此将何以配昭事而来福飨也哉有司毋讳劳其建宇以刬前陋共工匠人既奉诏则度地国南经营结筑丰显伉壮华质适中成于雍州荐玺之元年而锡名端诚日南至上有事于南郊大次小次咸即新宫于时初阳晏温荣光绕坛槱烟既升灌献竣事幽灵响百鬼迪尝孚佑降康简简着见越明年夏六月殿以产灵芝闻舒彩阳华映荡天宇卓哉煌煌图牒之上瑞王者之伟观不可贬已彼有生于穹山峻壑而荛夫牧人偶掇获之者世犹族观聚叹以为创见也况乎云梢清跸展寀紫坛而上帝贶施响答昭晣如此其事岂特戋戋而已哉喑无诗歌以记响烈使芝房之奏专美前古是殆司翰墨者过也语曰君子有酒小人击缶虽不可好亦不可丑徒取其意而已臣愚过不自料輙昩死再拜献颂其辞曰于铄圆精临下有赫厥棐惟忱厥佑惟德蓄藏休符不轻付畀隂隲监观以待圣智允文先王君临昭代敬迓天休昭事匪懈圆丘大报将蒇上仪緼豫为纷以防以只帝曰帷宫品式未备往建斋祠相我熈事元符谒欵即于新宫垓坛参陟灌献有容金枝玉梢贰觞百末膋萧始升辟公对越渎鬼岳只百神受职灵斿晏娯胙以元吉煌煌灵芝产于端诚神仙之秀瀛洲之英蠲洁祥明彤楹是托走栱飞栌辉映翕霍菌蠢异状或骈或离厥色惟黄表珍露竒吐柯不凡泛彩惟茂蔓蔓九茎薿薿三秀神雀殿青龙习阳托质左陋灵华不彰紫脱匪珍黄匪异厯草佞枝是掩是蔽昔我章圣登封岱宗朱草荐祉其报在功于惟裕灵肇建原庙朱草荐祉其报在孝惟汉四世亦生斋房图谍披案受福降康宜作声歌式荐妥侑宜命绘素式传永久曰惟景亳锡我神光式今之瑞与之相望曰惟咸阳胙我神玺式今之瑞与之兼美天佑圣宋子孙千亿下臣作颂以诏罔极湖州乌程县乌墩镇普静寺观音阁铭【并序】
　　车溪佛刹普静最称巨丽而西庑观音阁尤宏杰实吴江道者元益创也道者姓杨氏生十一年而出家以寺僧惠清为师又七年而落髪又二年而受具一日膜拜佛殿归语其师曰应真不受弟子礼起立云汝当为众生作大縁事师异之自是不应斋供不事澡沐独诵经昕夕不懈俄发心造观音像一躯且筑阁以栖之赀费未具每赍恨太息因以针刺左目炷香燃之复烬五指求化逺近见闻争委金币躬即钱塘访巧匠将斵旃檀预清斋七昼夜祈圣相与天竺相凖像成未惬志复燬右目匠者夜梦菩萨现形极了了觉而改刻遂成端严殊妙之相光趺皆具迎寘其上实元祐三年三月也既谐志愿两目了然复明镇人每嵗首輙迎像市区大供七日逢水旱祷雨旸立应道者尝分卫至济逺桥忽弃僧伽黎服弗御自尔佯狂防肆饮噉侪俗歌笑怒骂人莫之测市人争醉以酒杂致饷遗桀黠者或探懐取之醒輙造门求索未尝一误尝过天隠楼肆言今夕当慎火夜漏二更楼果煨烬大观末忽结巾为黄冠之餙人始不悟后果诏改僧为道士其前知预告皆此类也政和二年七月二十一日以偈示众云说时不晓晓时不说六月严寒腊月盛热珍重去兮清风明月阅三日无疾右脇吉祥而逝阇维之舌根不败随烟烬所及得舍利甚众得龄五十有九休夏四十有三世谓道者盖观音化身来此土予谓二十五无学中观音圆通为最由闻薰闻修三昩无作妙力成就三十二应入国土身现比丘身其一也彼悲愿无尽故于微尘界现身亦无尽非演法度人则为众植福何独于杨道者而疑之法照大师仲珉请叙其事于石乃叙而铭之铭曰招提杰阁危干云刻西阿相妙絶伦规摹天竺巧乱真鹿肩螺髻超凭尘伊昔创始经营人补陁大士来化身连抉两目五指焚咄嗟金琲来纷纶普化一切入普门寳目八万由闻薰翳除声脱融六根丧明复了何足云百尔祈祷应若神欝攸横空岿独存永警流宕归旋闻
　　歙州祁门县青萝山辟支佛舍利铭【并序】
　　辟支佛一名独觉于无佛世出现调伏有情然其始皆生人中婴受众苦起厌离想霍然解悟遂证果位如契经所载苏摩大帝月爱月出之流皆是也自如来示灭凡夫异生不知背尘合觉观本性空方迷谬颠倒流浪苦海而所谓独觉者亦隠弗现则夫悲济利生之士求其戒体之所自出者崇建塔庙使上智触境而悟苦谛中人修供而植福田其饶益方便岂细也哉青萝山在祁门东五里岩壑深复有瓌竒卓絶之观自唐永泰中始建寺而湫陋褊迫不与山相称来者以为恨元祐二年今住持道清师始嗣禅席惟行与解二俱超然道俗信乡之未尝求而人自施未甞劳而事自集改营旧宇百五十区卑隘者斥大之漫漶者丹垩之栌栱相辉像设具严意犹懐不满也将建浮屠七寳嵓山防郡通守李侯景渊施所寳辟支舍利二十而邑民张洪首开檀施逺近附和委货利若材木者相属遂以政和元年正月告成支撑巧竒规模宏丽露盘寳铎皆应经式今昭庆军节度使开府仪同三司莆阳蔡公嘉其勤为书六大字榜之塔虽托于幽遐之境而显名四方者繄公书也是嵗七月十日夜毫光出轮杪亘数十丈色若火聚申旦不灭按阿含经云应起塔人一如来二辟支佛造塔功德经云未有塔处于中建立乃至小如庵萝果福胜梵天然则光景出现殆营造翘勤之应也欤铭曰犀角喻觉第二乘见无佛世乃出兴如日西入续膏灯五滓昏暗聊依凭寂不说法问莫应神足变现时飞升遗骨戒定相熏烝防都千亿数莫能偶得少分严缄縢覆以斗薮波七层夜出光相辉玉绳赤髭白足见未曽岌岌榜字蛟龙腾永镇江左高崚嶒
　　景德寺新钟铭
　　击钟僧舍自我能仁幽息泥犁明警昏昕维击既停音响双絶当知此时闻性不灭呉兴梵刹景德称雄乃按鳬氏笵金作钟寳液既融青气纯一制备甬栾声无柞欝龙集辛亥绍兴初元兹器维则亿千万年
　　赞
　　十八罗汉賛【并序】
　　予顷官黟川以绢命水西老人陈庆搨禅月画大阿罗汉十八躯其题识每轴三十余字亦效禅月笔迹庆束发工画至是画罗汉已六十余年能于闇中用笔盖佳本也每嵗考妣忌与生予之日与初得建茶与僧自恣日輙设供至建炎戊申值兵乱并与家蔵书画散失于毘陵东门第中自是借本以供绍兴丁已寓寳溪有鬻罗汉像一堂者笔法竒古疑蜀孙知微笔虽绢素已碎而装幖尚新意忻然欲之以钱七万售焉因续嵗供不辍已未游天台山辛未次石桥前七日斋宿以四明茶及海南香作供且饭寺众防祈灵应俄顷于西南峯现白黑衣尊者合三躯经行林间乍行乍驻乍俯乍仰道俗若从行兵皆瞻覩惊异既夕施俸钱命僧讽经歌呗于昙花亭俄相续现圣灯数十辉烁袤丈不类凡火亦众共见壬申复设茶供五百盏皆结异花退伏念此山神秀上应台宿号不死之福庭灵仙之窟宅孙绰赋云应真飞锡以蹑虚则四双八只所栖旧矣然化身示现亦旷数年而一遇盖有名僧贤士捐躯毁体哀求而不获者予以流落困厄之余乃获亲覩光相岂于五百贤圣夙有縁契也欤六月巳未取家所藏像十八轴各为之赞且识石桥所睹以警世云
　　一尊者手擎巨石通长臂一鬼舒掌一鬼防头各怖走
　　定力既坚肌骨如绵引而伸之可以擎山舒掌防头二鬼咸怖汝堕幽趣以七情故
　　一尊者面山石而立手执磬并桴下施斛食众鬼争取
　　音响双絶闻性不空汝迷此觉堕饿鬼中佛子食已一念归正若昏不知再聆我磬
　　一尊者乘六牙象沙弥一人执手炉其前
　　大道甚夷奚往而碍此香一铢徧熏沙界盲人摸象臆说据指堂堂应仪示汝全体
　　一尊者坐石缝云衲小童穿针供之
　　逍遥泉石补纫衲衣洞视大千如掌诃犁云何贯针乃属僮仆耆年大悲施汝微福
　　一尊者坐嵓中眉长数尺自以二手持之旁有石盆铜炉
　　六根六结如猴六防眉独非结倍长何伤盆水澄白炉烟敛青蒲团宴坐有人之形
　　一尊者在山中緑竹黄云间桃花飘洒云中现楼阁旌幡尊者执锡杖立水中
　　飞楼自高飘花自下翠竹娇云无非幻者托足碧涧逝水驰奔无古无今不幻者存
　　一尊者坐石上龙王遣鬼使持疏请斋尊者以手接之
　　异象所招沙抟花落云何海宫以苦为乐供养我者非汝福田无来往相是甘露门
　　一尊者坐磐石鬼使襆经于匣立其旁宰官锦衣玉带合掌而立
　　谓法为无持示众目谓法为有秘之于椟玉带锦衣合掌何为不即不离为汝之师
　　一尊者手执劒立大海波中成黄沙地旁有鬼使
　　我有慧劒破烦恼魔能使海若不复扬波注视鬼王若以臆告勿谓二乘是沟港道
　　一尊者立海波中左擎一珠右执锡杖有二怪鱼昂首
　　溟渤异生大小相食方一瞬顷海波为赤珠示正性杖指迷津足蹈天吴拯此介鳞
　　一尊者白衣戴佛一躯一宰官端笏立飞鸟衔花
　　三十二相难见如来端板衔花孰为来哉素衣预流如是如是习气未除聊复尔耳
　　一尊者乘一角兽有红云数层手执如意
　　彼上人者乘兽一角佛日再明悠哉独觉寂不说法示尔神通养和一指红云塞空
　　一尊者坐磐石手执经策空中有鸟衔花
　　契经在手不以口诵六用俱泯寂然不动飞鸟衔花徒劳致勤结习已空花不着身
　　一尊者燕坐上有白云蛮奴持经襆之僧及居士膜拜
　　大士游世浮云无心渊黙端坐已如雷音此无所谈彼将何听灵刹学人一拨便正
　　一尊者坐石上白毫光中现小红塔鬼使擎拳礼拜
　　白毫光中支提涌出有起有灭则非真实二鬼胡为膜拜擎拳我塔无缝一念万年
　　一尊者衣带有刀尺拂子等手持衣带而不系旁有执锡杖人以力解取诸物而不可得
　　六结已解岂复重系执智杖人疑领此意寳志饶舌说齐梁陈胡为三物亦带我绅
　　一尊者坐石上黄云中有毒龙头爪涌出尊者舒肘托鉢以手指龙若使入鉢中
　　出渊腾拏奋爪扬鳃罪性本空毒从何来在昔迦文石室示异戢尔蜿蜒入我五缀
　　一尊者倚杖濯足于莲花池中
　　八功徳水妙花敷披云何圣者濯足渺弥空王法中无染静相刹那现前西方安养














　　钦定四库全书
　　丹阳集巻十　　　　　宋　葛胜仲　撰
　　防
　　防钱伸仲东坡诗巻
　　东坡赋诗时三十九嵗矣其末云安道令赋有防哉伸仲袭藏嵗久庚戌兵冦并与坟籍散后八年始复得之天宫贵重始类六丁之取将神物护持终闻二劒之复合云尔
　　防曹职方诗巻
　　故赠职方副郎曹公梦得以经术德谊髙蹈州里工篇什篆自号松萝山人景德祥符间隠然名动江左一时名贤尊仰之殁九十五年某为休寜令得其诗一百七十篇读之句法隽逸既又于诸僧蓝见榜额大字笔势竒伟每想其迈往不羁之气今观此诗顾结字遒楷属辞精深且遇在政者谨甚又知公礼法士也前辈词艺类不拘一律则世以声画臆论人物岂能髣髴徒观公以逢掖处家巷而州将尊礼之以诗先焉其贤亦可槩见
　　防洪庆善所藏东坡书杜诗并判讼牒
　　昔张长史判讼牒笔迹高妙常熟老人犹知日陈牒求判而藏之况东坡迹乎若其胜日暇时窗棐几取精笔妙墨而书诗史中尤动人句其冝藏弆又非判牒比也
　　防褚遂良临兰亭帖
　　昭陵尝恨虞永兴死无与论书者魏郑公曰遂良下笔遒劲甚得逸少体即日令侍书又当时争以逸少书求售真伪莫分独遂良论所出谈者不复敢异是篇河南所临固冝与永和笔迹乱真也
　　防呉子华帖
　　光化天复间唐祚如缀旈此何等时而子华兄弟营求涂辙犹如此其切乃知天下有道而以静退望人士盖未易也
　　防洪庆善所藏本朝韩范诸公帖
　　祖朝勲德大臣磊落相望而此数公为之杰身生晚恨不及见之今观其笔迹如登龙门之坂侍荧煌之座而闻河汉之无极也绍兴甲寅十一月已亥谨书时与庆善同寓寳溪
　　防蔡君谟帖
　　君谟尺牍作行草诸体皆其妙絶可藏云第一纸是嘉祐五年自泉南赴召至省时道中与章伯镇耶
　　防君谟与唐彦猷论其弟直谏帖
　　参预唐公介居言责日对便殿击丞相潞公甚力时君谟立螭坳亲见之退而称其风操配古人且以所论不从为不幸公形尺牍而不复畏避时相盖嘉祐至和以前士风质直端亮类如此
　　防法照阇黎君谟帖
　　祖姑清源君实与君谟嫓德君谟尺牍抵诸大父无虚月故予家藏其迹甚富今观法照讲师所蓄帖仅二十余字而防曳之工使人寻玩无斁殆所谓百不为多一不为少者耶
　　防蔡潮州予大父草书帖
　　古人善书类欲其子似已大令幼时右军掣其肘輙喜庾家小儿贱家鸡安西每以为言今蔡隠君妙于藳书不以授其子独课以力学当时水墨积习为无关身名轻重故尔耶
　　防鲁公与李禺并林文节公与其祖帖
　　三翁还笏里居不在东阡在北陌杖屦时相往来此固世间第一流人扳而与之周旋固冝乃若齿爵相絶而痛折节下士非以一世人物为已任者未或能之防河中守章公【援】刺血上表乞父内徙帖
　　唐昭陵用李英公不疑以其不负李宻也用魏郑公不疑以其不负前宫也故河中守章公尝以文辞冠天下士其上章徽庙为父求内徙实出身血书之虽极哀切无他枝辞以明父勲德独曰言寡过而未能论大节而可托又曰顷受先帝知遇最能承以孤忠今防陛下存全岂独忘于大德父之忠绩不必累数千言而昭然着见动寤万乘有余矣非言语妙天下者能之乎今上饶使君孝诚动天锡以进本既刻之金石以示搢绅后为石室家次藏之以传无穷忠孝大节萃于一门緜三世见之呜呼休哉
　　防陈去非右丞画山水
　　观此笔所谓积雪带余晖青峰出山后夕岚飞鸟还等语如在目中信其诗画同出于天机也谈者谓右丞诗合国风画山水杨子华之圣信然
　　防醉道士图
　　范长寿何长寿笔法师僧繇并有醉道士图传于世自顾陆子华之后人物推博陵为中兴此图信可珍也
　　防与可竹
　　造物亭毒之妙此君能发之此君生植之妙与可墨君能发之与可墨君之妙东坡诗文能发之后之人士殆不必措一辞
　　题佛本行经
　　元祐庚午嵗侍先君官此邑丁内艰尝诵万寿经藏后二十有八年自大司成出领宫祠寓居再阅大藏七月二十七日终此帙为考光禄妣永嘉夫人追福时先君捐舘十四年矣
</div>
    <div class="pagination">
<a href="丹阳集_page5.html">上一页</a><a href="丹阳集.html">1</a><a href="丹阳集_page2.html">2</a><a href="丹阳集_page3.html">3</a><a href="丹阳集_page4.html">4</a><a href="丹阳集_page5.html">5</a><span class="current-page">6</span><a href="丹阳集_page7.html">7</a><a href="丹阳集_page8.html">8</a><a href="丹阳集_page9.html">9</a><a href="丹阳集_page10.html">10</a><a href="丹阳集_page11.html">11</a><span>...</span><a href="丹阳集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
