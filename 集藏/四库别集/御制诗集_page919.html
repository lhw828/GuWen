<!DOCTYPE html>
<html>
<head>
    <meta charset="UTF-8">
    <title>御制诗集 - 第 919 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 919 页/共 1326 页</h1>
    <div class="content">










　　御制诗四集巻四十三
　　钦定四库全书
　　御制诗四集巻四十四
　　古今体五十三首【丁酉四】
　　用白居易新乐府成五十章并效其体【有序】白居易新乐府五十章少即成诵喜其不尚辞藻而能纪事实具美刺一代政要畧见梗槩有三百篇之遗意所为为君臣民物而作不为文而作非虚言也乆欲效其体而为之以万防少暇日迁月延且体大物博未可率畧命笔也然终弗忘于懐者诚以如此为诗方可谓之诗有闗于世道人心者匪浅鲜耳且以古喻今以今方古我国家受
　　命开基
　　祖功
　　宗徳俾予孙知剏业之艰谨神器之守则又有不可以不文畏难而罢者名各从其朔是者是之非者非之长短有所弗拘要以达意传实为止咨政之余积以月余而成读者亦不必以重儓议之矣七徳舞　美拨乱陈王业也
　　武徳中作破陈乐贞观初重制舞图诏魏征等歌词撰名曰七徳以示开国之鸿谟七徳破陈是一是二终莫辨【居易自注云武徳中天子始作秦王破陈乐以歌太宗之功业贞观初太宗重制破陈乐舞图诏魏徴虞世南等为之歌词名七徳舞自龙朔以后诏郊庙享宴皆先奏之】然魏徴既为之词何又称徴谛观九功之舞至于七徳破陈俛首弗视乎杨隋失鹿其政乱英雄并逐之亦指草泽崛起徒太宗以隋宫人刼父留守之职叛纵经亲战而成功业其兴究异汉髙明祖夫岂如我朝庆隆舞肇兴长白之神区虽亦曾受明封号不过覊縻外臣较彼食毛践土之民殊以是论之即汉髙明祖亦莫及七徳之舞奚足比拟本朝
　　王业之规模庆隆舞
　　祖宗开剏艰难谨记诸
　　太祖萨尔浒之战立破明兵二十万
　　太宗松山杏山之战殱明兵五万而有余是皆懿亲荩臣同心戮力邀
　　天佑至今追忆犹欲泪堕予及我
　　世祖入京都实得之流冦为明雪仇而有大徳于彼应感吾庆隆舞皇清亿万斯年子子孙孙应忆
　　列祖剏业艰难初
　　法曲　美列圣正华声也
　　法曲法曲中和乐五音宫商徴羽角
　　郊庙朝堂之所作法曲法曲非霓裳【霓裳羽衣曲实属郑卫之音居易谓之为法曲则已误矣】郑卫之音岂洋洋【即反居易之语】宋明已失无论唐【今梨园曲谱有所谓霓裳羽衣者不过按词为宫商曲调至其舞已久失传矣】法曲法曲奏中肃【谓中宗肃宗】大厦之倾支一木幸而未致失其鹿法曲法曲天寳末以夷乱华胡犯阙明皇幸蜀遭播越东夷西夷子舆言舜文王岂非圣贤诸冯岐周之乐惜已佚借问何以乱华焉夷狄有君诸夏无夫子亦曾三致吁而况四夷之乐舞于庭为有虞氏治之徴予谓明皇不宠林甫国忠及妃子虽日奏夷乐彼哉禄山无反理
　　二王后　明祖宗之意也
　　三恪二王古有云受禅征伐説徒纷魏晋以降更以假不脩实徳脩空文元之瀛国明崇礼虽加封爵未闻延及奕世享隆恩
　　天命
　　天聪肇东土
　　顺治奄有中外建极尊然实取之流冦并非取之胜国者岂于明之后裔有所慙徳而当待以宾
　　康熈有成命
　　雍正奉以遵遂求朱氏之裔赐以通侯俾世守其祀而弗湮则我
　　祖宗兴灭继絶之意超往代讵如李唐周旋周武隋文之子孙
　　海漫漫　戒求仙也
　　海漫漫天荡荡皆知海之廓也涵大地试思天之包海其势犹寛广海漫漫波泱泱中有三山蓬莱瀛洲及方丈舟或近之率有风引去徐市从何而得其名因以传影响童男丱女去弗回传闻今为外域或即交趾与南掌海漫漫无际也求仙人多遇仙寡汉武秦皇其甚者然而仙实谁所传椎轮落叶岂非因彼道家李老聃居易辟仙而举五千言则何异夫抱薪救火扬汤止沸焉
　　立部伎　刺雅乐之替也
　　立部伎奏鼓笛喧舞劔跳丸掉长竿【二句檃括乐天语】今为掌仪司所属庆隆舞后用以呈賔筵立部伎昔在唐三等皆司之太常笙歌清乐坐上堂立部鼓吹立堂下又其次者始就乐悬命彼郊庙调宫商呜呼雅音陵替一至此乐天刺之诚有理立部伎事今实无太常乐舞别聚生徒居于神乐观惟演雅乐以为
　　郊庙祭祀之所需以其居观也不知起自何时遂有道士之称呼名不正则言不顺六宗正义岂宜厠以羽流乎命还乐舞生之旧【乾隆壬戌年以唐时立部伎逓降之説非理因勅厘定　　郊庙乐舞之制】庶防精习其事以叶中和徳充符立部伎
　　皇清之制较唐诚廻殊
　　华原磬　刺乐工非其人也
　　华原磬代泗濵居易作诗因刺乐工非其人泗濵磬下调乐不能和必得华原考之乃可叶笙歌今人而调古律吕知有今声乃不知有古古声今声岂其殊无过宫商角徴羽试问居易古声作何声知当舌强【上声】不能语虽然予亦更有言泗濵华原皆石焉金声玉振以石代华原泗濵所争不过毫厘间岂如今日斲玉来和阗明堂清庙八音宣循名副实备乐悬设以此磬奏之元和年居易宁复惜泗濵而轻华原
　　上阳白髪人　愍怨旷也
　　上阳白髪人初选入时才十六稔冉四十四年春仍闭上阳常看守宫监使衣着緑将谓帘前赐锦袍不然逐队学歌曲花鸟使者记名去忍气吞声别亲族期杨妃生妬忌发配上阳恒抱孤衾宿念奴岂弗伴诸郎羞他街中照燃烛上阳白髪人以资格久虽赐尚书仍苦辛不如老做村中妇犹得齑盐同守贫上阳白髪人国朝家法异唐李八旗世仆家生子轮年选秀曾弗逮乎万民之乡里其中等级更分明旗籍内府殊彼此旗籍惟以备位号【如册后妃及皇子王公诸福晋之类】内府始用供驱使【属内府者始以供宫中使令之类】供驱使亦有年限至廿五嵗率令出宫矣【年逺者不可考雍正年间定例宫中使女至廿五嵗皆令出宫聴其父母聘人诚善法万世宜守者】上阳白髪人时世装成反不妍心慵手慢弗能工管弦我朝女乐初亦厯代沿康熈年间其数不盈千想彼贞观尝悯幽闭出有三千众其尚存者何止一半焉以今喻古多少之数天渊悬雍正其数更减十之七乾隆无一女乐逮今四十年假令居易生斯世知其难成上阳白发人之篇
　　胡旋女　戒近习也
　　开元之末天寳年康居献舞女其名曰胡旋迢遥重译至中国乐声虽不可识吚哑宛转亦自合管弦声合管弦身惯为旋舞风吹双袂轩然举千回百匝似转轮但观态度谁觧其言语胡旋女防旋胡居易作歌之意在此夫渔阳鞞鼓长安乱明皇仓皇独擕宫眷幸蜀都胡旋遂旋胡盖有所致然庙堂去姚宋省闼无张韩内失太阿宠杨李外脱金瓯任禄山皆因明皇一心之转旋又何系乎西域舞女之来焉适百里者半九十里足见末路保全为尤难白傅是章可为千秋万载君鉴传
　　新丰折臂翁　戒边功也
　　新丰折臂翁年八十八鬓髪霜非因力战得受伤乃是自折其臂得脱为兵至老身犹康是翁盖学塞上之子髀跛相保聚又似支离恃其无用乃反攘臂武士行虽然支离塞子皆其天然耳自折其臂实出诡诈避役而非臣子之纲常新丰翁不识弯弓与射箭如何三丁防一丁泸水瘴乡遣征战是何异敺羊豕以饲豺狼诚可笑亦诚可叹工部石壕吏少傅新丰翁事虽异意则同古人虽曰兵寓农平时训习当有素岂有未经一习而令供战攻国朝之制超千古八旗子弟不待言緑旗亦素予以粮饷俾之操练居营伍有事屯戍征战乃用之从弗驱彼平民使有新婚垂老相别之苦楚戒边功边功岂易言新疆二万里成功以五年金川扫穴亦复然未蒇功者只缅甸亦縁士卒不得用力于蛮烟瘴雨间因其求降遂令班师旋【缅酋懵驳负固抗干不得已而用兵声讨乃一误于李时升贼众因得滋扰关内再误于额尔登额致明瑞深入捐躯势更难于中止大学士傅恒固请督师征勦遂命前往经畧傅恒既至身先士卒水陆分途进攻即収服猛拱寻复于新街破垒殱渠进攻老官屯军威大振已可计日摧坚顾其地水土恶劣官兵病亡者多此乃地气使然劝惩皆无所用且不忍驱勇鋭之众尝试毒疠因傅谕撤兵防未至而缅酋遣大头目诣军营奉书求赦傅恒据以入告因诏班师】是三伇也实多捐躯效命者虽即赏延于世只今追忆犹酸然不待开府不赏边功防黩武亦不待国忠幸立边功致祸延国之大事借彼相臣賛襄则可耳惟当定之在君防以干用固出于不得已然而穷兵黩武之名讵免旃知我罪我何辞焉居易新丰折臂翁之篇欲和迟之再三下笔难
　　太行路　借夫妇以讽君臣之不终也
　　太行路行最难巫峡水每覆船太行巫峡虽称险人知其险畏而避之犹可得善全惟有人心易变迁藏之肺腑不啻城府坚亲莫亲于夫妇间好恶转旋常有旃好生毛羽顔色鲜恶生疮痏顿弃捐古时多以君臣喻夫妇是以白傅斐然有此篇行路难居易在臣言臣固如是试思为人君者亦有难处吾当言岂不示心与促膝都称露胆更披肝然而十人同徳之后曾有防人焉语云入朝必忌士无不肖与其贤入宫必妬女无丑及妍夫以必忌必妬者而共相周旋欲其开诚布公以事其主何异适越而北辕世间夫弃妇者固不少妇弃夫者亦复比比然行路难议论未可偏一边各思其难相保守久而敬之夫子故称晏平仲之善为可传
　　司天台　引古以儆今也
　　司天台名剏后世制自古乃命羲和尧所钦璿玑玉衡舜所覩以定嵗纪授人时厘工熈绩是之取司天台不闻唐虞之世言祥灾予谓雨晹时若斯祥耳旱暵水诚灾哉敬天勤民当慎兹庆云寿星非所知不能宵旰敬勤尽君道逮现天文时变斯已迟司天台髙耸京城东南隅各种仪器上置诸测量度数察黍秒三辰七政赤道黄道各有经纬图
　　皇祖精制足为万世模四时正八政敷欲问白家少傅今日司天之台何如乎
　　捕蝗　刺长吏也
　　毫末弗扎寻斧柯涓涓弗絶成江河由来去害在始萌尾大不掉将如何一蝗能生九十九物类繁衍惟此为防多其甫出也去之犹觉易及其长翅飞如骤雨捕之难尽必致伤黍禾所以每嵗春夏之间设遇缺雨先慎此五申三令不厌为谯诃【捕蝗法今綦严或当春夏缺雨恐蝻孽潜滋必屡饬督抚董属捜捕毋使窃发有司皆畏法预除数年来幸无蝗患】幸而年来未致害岂非绸缪以豫有司畏法因此勤捜罗兴元年间蝗为灾夺民之食诚哀哉捕蝗独有河南吏以钱买蝗出无计想其受价仍利民何乃为之重劳费【二语反居易诗意】较之坐视终为差异哉白傅乃为刺若然将终不捕乎是非殊觉斯倒置况乎秉畀炎火小雅云姚崇遣使曾殷勤若云善政能驱蝗吾惟半信半谓其荒唐及至吞蝗感以诚吾惟尽力除害于其始一之为甚而不能再为矫情之沽名
　　昆明春　思王泽之广被也
　　昆明春非始唐宗及汉帝尝闻尧时治水此停船【见潘岳关中记及三辅黄图】因有神池灵沼之名字茂陵因而深广之乃为楼船习战事却因地髙鲜来源旱则枯竭成桑田八水引注贞元间始得滉漾仍旧观不惟活泼乐鱼鸢复有菰蒲之利焉菰蒲无租鱼无税是以居易思王泽之广被而有昆明春之篇吾谓其然岂其然徳宗之时特言利苛取两税问架钱居易欲其呉兴罢茗鄱阳休封银【叶】是谓之姑徐徐耳以徳宗之鄙吝抑岂能行旃昆明春今之昆明昔之太液曾无异太液在秦既可移名燕【金时于燕京作琼华岛其下为太液池盖借汉时长安太液旧名又称为瀛台三海乾隆庚午西山玉泉诸水滙之俗所谓西湖者开濬深广名之曰昆明仰放勲之绩兼寓习武之意详见旧所作昆明湖记又设牐唘闭以溉稲田并自玉河引流入京城绕紫禁而出归通恵河以济运得水之利而无病民之事异于居易所云也】昆明亦得用此例胜朝是处号西湖嵗久淤塞命疏治初时众虑致水艰既而众复愁水溃隄堰闸洞以次脩今无水患收水利稻田辟将百余顷菰蒲鸢鱼更余事则有司存实禁地设如刍荛雉兔与民同将见菰蒲鸢鱼浄尽且增争夺之相害【叶】尽信书不如无书我于为政每每存此意
　　城盐州　美圣谟而诮边将也
　　城盐州美圣谟而诮边将徳宗筑城五原上不谋边臣不谋相自从城筑盐州安阐布賛普增怅望十余载弗敢犯塞万姓夜眠昼无恙又如张仁愿受降筑三城北边千里得安宁其后边将非不计及此顾欲养防翻得掘强兵各为身谋将可鄙独防筑城君足美白家乐府意在此然亦不过慎守幸保无事而已矣城廸化乌鲁木齐增舍城恵逺伊犁今为外户阃野可牧畜田可耕工商富聚谋经营来往夜行无盗惊哈萨布鲁常至城以马易帛擕归籯是城较之盐州受降拓万里香山白傅以为何如耳
　　道州民　美臣遇主也
　　道州昔有侏儒贡矮奴市取京都送汉武侏儒一已足嵗嵗取斯亦何用道州任土诚堪嗤勒民为奴民已卑而况祖哭其孙父哭子村里常叹生别离道州民幸得阳城坐谠罪人出而为刺史催科政拙劳抚字【叶】肯使矮民为矮奴世为贱役无终止朝廷感悟玺书下矮奴之贡因永罢【叶】犹是争臣论所激昌黎岂徒工文者道州民生男每以阳字之是何异新息之民多姓贾
　　驯犀　感为政之难终也
　　驯犀驯犀来暹罗脊如披甲角如戈虎豹兕象世常有世人曾得见犀否康熈末年忆尚逮海蛮献犀金庭至自称溟渤不扬波知有圣人中国治越裳献雉原可方皇祖视之不经意权教畅春饲板房初未诧为奇瑞事皇考践阼
　　先志承遂命返之厚赐仍既不似建中放象归南方亦不似贞元留犀致冻亡以
　　圣继
　　圣王道昌勤政务本却祯祥慎终如始揆一蘉白傅驯犀词徒芳如苍蝇声庸何伤
　　五弹　恶郑之夺雅也
　　五弹舜所作以歌南风乐民乐解愠阜财意斯托五弹忽夺郑赵璧之技人爱聴率牵于情失其性吾虽不解琴实防琴之理古人操缦岂习巧一字一而已矣五弹疏以越大春温能使气和平小秋肃能使私消歇其音曳曳复融融要使人皆可学而能以致和与中设如赵璧之所为是乃梨园一乐工五弹郑夺雅后世之琴非古琴人尽如斯赵璧特称其甚者试看白傅所云凄凄切切氷铁寒何异琵琶行之大珠小珠落玉盘谓翁不解其妙恶其夺何乃形容曲尽而言人所不能言善哉东坡得其防归家直欲浄洗筝笛耳
　　蛮子朝　刺将骄而相备位也
　　蛮子朝彼自至初非蜀将之所致彼亦盖贪中国利渉逺来朝必有赐蜀将乃攘为已事更谓开元鲜于仲通征蛮徒丧师岂如贞元蛮慕明徳而自通诚觐玉陛徳宗嘉其诱谕功遂令蛮朝大明宫异牟寻男寻閤劝并教召对延英殿召对赐衣更赐食大臣歆羡不可得蜀将掦掦颇得意拖紫佩金相备位白傅乐府因为刺云南天末六诏蛮来朝弗朝于国诚何关边将得意相备位尔时政治从可观辛卯土尔扈特来防渉万里诚哉伊犁收抚抡将才【辛卯夏土尔扈特汗渥巴锡等自俄罗斯之额济勒率属内附告之伊犁将军伊勒图以闻特自乌什调舒赫徳往彼为将军经理其事舒赫徳遵防分地安插俾资耕牧渥巴锡等来山庄朝觐宴赉回至所授防牧地生计有頼咸得安居乐业越二年授舒赫徳为大学士入阁賛理机务】示恩安辑非招徕木兰秋狝命厠陪山庄挈廻镐宴开至今畜牧孳童孩将亦为相调盐梅备位非相骄非将白傅再生应难腾口谤
　　骠国乐　欲王化之先迩后逺也
　　骠国乐逺在天末隔之大海边舒难陁来献表诚防至于贞元十七年徳宗受之聴其乐玉螺铜鼓合奏文身踊舞揺花鬘一时惊喜文武班拜表称贺愿付史馆宣吁哉尔时为何时乱臣贼子接踵伺神器乘舆出奔上下多流离奸如卢杞弗忍去忠如陆防危则珍惜安则亟去之骠国乐想亦偶至中国窥固非懐徳与畏威居易顾欲王化先迩而后逺是谓不揣其本而惟其末之徒齐
　　缚戎人　达穷民之情也
　　防戎人不是戎人实汉人乡贯凉原没落蕃皮裘毛带束系身牧羊饲牛多苦辛冒死奔逃欲归汉忽逢汉军出拜见却被将军缚作蕃同彼真蕃作俘献有诏赦死徙南方离却蕃乡投蛮乡蛮乡言语本不解有苦谁诉泪万行凉原故地不得归蕃中妻子叹别离较诸真蕃更増苦穷民之情谁达之居易作歌良有以边将冒功率如此缚戎人聴我今歌缚戎真促浸官寨噶喇依大兵四面重重围据高压下逐歩进夺碉破柴力不遗神器火攻贼益惧土囊堆积聊避危【定西将军阿桂攻勦促浸至噶喇依督兵四面围攻叠用大礟轰击所向摧圯层层逼进夺碉破卡复防贼取水之路番众络绎来投皆言高厚碉墙俱为礟穿透其寨垣坍塌者复压毙多人逆酋胆落因寨踞石峯之上不能穴地而避遂以土囊堆积防墙迨攻击益力索诺木兄弟及其助恶大头人丹巴沃杂尔等计穷力竭乃率二千余人面缚乞降即解京献俘以蒇斯役】复防水路艰取汲立待朝夕成扫犁乃羣面防蕃城出牵羊肉袒难恕其亦有汉人则实逆兵降贼者【张坤忠以内地营兵盗窃军营火药逃入促浸转为贼人设谋画防及官兵攻围噶喇依贼势窘廹阿桂向其勒索逆酋等遂将张坤宗缚献时当巡幸山左令军营派员解赴行在叠加刑鞫逆犯供吐伏辜即令诛磔示众】行营示众正法明凌迟是皆同闻共覩之实事岂如唐代冒功屈陷以诈为巡归郊台奏凯宴献
　　庙献俘蒇礼仪缚戎人由今视昔非同彼纵有香山之才奚为辞
　　骊宫髙　美天子重惜人之财力也
　　骊山山势髙隆崇其上建有华清宫秦汉隋唐纵故有特侈搆筑惟元宗架峯梯岭冠楼阁往往复道相连通温泉赐浴宠妃子政务付之杨国忠庙谟颠倒禄山反仓皇蜀道奔秋风骊宫髙元和天子勤政劳考图数贡事其事羣臣率职朂相交平夏平蜀平泽潞藩镇恐惧谁敢骄骊宫咫尺不一幸所思者大所理者繁宁祗重惜人之财力而不为逰遨骊宫髙宪宗不逰天下治元宗屡逰天下乱治乱之防惟在敬与荒以云崇俭靳费则犹拾遗之浅见
　　百錬镜　辨皇王鉴也
　　古称镜有百錬铜掦州江上铸舟中选时练日用重午旃磨粉沥穷精工乃得镜成莹秋水刺史封献蓬莱宫百錬镜今实无掦州亦弗铸江上刺史亦弗献京都不知乐天当此日又将何以成诗乎百錬镜太宗三鉴诚卓然而吾有语更进旃以人为鉴明得失至于鉴人亦要焉人鉴知已犹觉易鉴人知彼势甚难皮相其奚可心存方寸间苟其弗知贤与否何以量材授职政治宣吁嗟吾尝蒿目乎神禹之名言
　　青石　激忠烈也
　　青石出石坑绰楔可为碑于古初无是秦汉始有斯借用传名垂不朽杜预因以高岸深谷致虑而立二碑于岘山殊髙低吁哉好为后世之名有如此岂知今日陵谷未变而髙岸立石已毁灭无遗道旁徳政谁果甘棠咏坟前神道无过谀墓辞是以白氏有感乎此独思传真卿秀实之忠烈庶不负地灵产石与夫石工费磨治吾欲因此扩充之忠烈出板荡万民早受危不如纪召父杜母循吏佳政绩俾万民各安耕田凿井老老防防乐雍熈天下无兵戈何必效彼顔段捐躯尽节为
　　两朱阁　刺佛寺渐多也
　　两朱阁相对为梵宇其初谁所居临真宜都两公主公主妆楼作庋经驸马书台为雁堵笙歌鼓吹无复闻祗闻钟鱼聚禅侣两朱阁原为帝子家李唐家法爱公主赐予无算资奢华奢华已不逊渐至把持朝政恣淫邪王维郁轮袍何事弗为耶终于寥寂栖僧伽防曾吹箫作仙去徒令过客生咨嗟两朱阁溯始置吞并平民屋舍为邸第白家少傅是用刺虽然责已斯难责人易崖口亦有香山寺【龙门香山寺为洛阳胜迹唐太和六年白居易为河南尹惜其頽圯防为元微之作墓志以其谢文资六七十万回施兹寺葺新之越三月而就详见居易修香山寺记居易又自号为香山居士固未尝不好禅学也】
　　西凉伎　刺封疆之臣也
　　西凉伎装作胡人跳狮子云是安西都防来献此大胸怒目咆哮视当塲奋迅舞弗已忽传安西归路絶狮子向西啼不止边将常陈斯乐傲诸蕃以为能制彼生死西凉伎未陷凉州时观此诚可耳凉州既陷四十年观此应为不知耻昔也日辟国百里今也日蹙国百里讵止失去西安万里疆乃至鳯翔为西鄙何待老兵前致辞早使诸蕃笑冷齿西凉伎自从王晙掩毘伽于奚落水契丹失信兵不赴防悉宻败走北庭徙突厥遂张尽有黙啜众侵寻掠凉州而有之矣西凉伎凉州之患实因封疆之臣喜功好事始寄语孟浪开边人将欲度人先度已
　　八骏图　戒奇物惩佚逰也
　　文武开基成康守其上世徳更以久厉宣幽平贪天祸然自穆王耄荒政已丑呜呼得之难实失之易万古君鉴亦知否白家少傅因有八骏图之歌意实佳哉理尚聴吾剖赤骥盗骊白义与渠黄骅骝騧騟騄耳及山子【叶】此八虽曰天马驹原只四蹄非翼胫而走况能御者惟一人封之赵城曰造父【叶】万里躗言千里诚史书然即千里一日而行亦乌有【向谓今之飞驰驿逓昼夜限行六百里即加不过七百里而止然一驿间仅五六十里即易人易马而更驰逓千里马纵健行不罢足以当十数匹马之力一昼夜间亦只六七百里而止安能驰千里乎曾为千里马説以正之】属车暬御不能及独与造父诸事岂能成徒手穆王之失在于志怠政而好佚逰祭公谋父固已箴其咎八骏图国朝家法与古殊守之以文勤抚字济之以武诘戎时迈弗敢疎马射亦有骏者八以示外藩犹非御以车既至踵事图其后则以爱乌罕及防达山屡贡其名驹【平定回部以后爱乌罕拔达克山皆贡名马并抡其骏命以名而为之图详见旧作爱乌罕四骏防达山八骏歌】然益持盈保泰勤政之念日殷吾未敢恣佚逰而玩奇物白家少傅知此乎
　　涧底松　念寒儁也
　　涧底松景弗能聴槖駞弗能种不宜作榱桷却可任梁栋只以山深地僻无人知虽具大材而不为世用有如良士居隠沦纵懐致君泽民之志一时未得登要津茅檐瓮牖乐饥独所以渊明曾有五字哀其贫欲为束帛与蒲轮应虑充者以假而乱真涧底松他人弗知大匠宜知之进贤求材人臣责职无大小此意皆当思拾遗荐至尚书任试问良士屈下责在谁
　　牡丹芳　美天子忧农也
　　牡丹芳世人甚爱牡丹自李唐谱传其名盖不可以屈指数纵有绘事谁能貌其丰韵与艳香上始紫禁下朱邸无论寺观及村庄开落二十日之内举国逰人诚若狂牡丹芳元和天子忧农务不赏牡丹惟是农务蘉一念之诚天降祥瑞麦两岐为表扬是以白傅因有壮丹芳之章乃至愿减牡丹色以回卿士爱花心心其君心忧稼穑我闻此语增叹息白傅岂弗列乎卿士中岂弗闻风行草偃君令而臣从弗爱牡丹惟忧农君心如是臣心犹弗格而移世道人心日流日下斯可知
　　红线毯　忧蚕桑之费也
　　红线毯进贞元中宣州太守加丝制太原毳毯既嫌粗蜀都锦毯仍嫌脆不如宣州开様红线为披香广殿用铺地宫人罗袜绣鞋轻垂手折腰陈舞队吁嗟夺人之衣为地衣拾遗补过之人应为刺我朝正衙太和殿染毳作毯供朝见近知回部巧织斯养心【内朝殿名】地平驿致施【平回部后知其俗工织罽曾于壬午年发准式令回人制毯由驿传送官给其直】引见大及庶吏前席奏对恒移时是皆发价和雇命制造而非嵗贡劳民为至于女伎歌舞则更无其事如宣州太守者既不能献防而香山居士亦将何以致刺辞
　　杜陵叟　伤农夫之困也
　　杜陵叟本杜陵居种田被灾麦禾无民隠弗达羣壅蔽未施赈恤翻行徴敛催官租幸防诏书命免税又以纳毕不准抵为来嵗正赋徒受被免之名虚【本朝定制地方遇水旱偏灾视成灾分数轻重蠲免本年正赋或未奉防以前百姓有已经输纳者即抵作来年额赋以纾民力非若唐时之不准抵算虚受蠲免之恩也】吁嗟苛政有是夫官吏若此则其为君者所司何事乎即如甘省报缺雨不啻三令五申丁宁大吏察灾区蠲其租税按灾之轻重仍依户丁给米俾口糊设米不足以银折给亦有例虑银不足预拨司农帑待诸【昨嵗甘肃夏月缺雨高阜偏被旱灾凡二十九州县一闻奏报即再三驰谕督臣勒尔谨加意勘查抚防按口授食米或不足则以银折赈库项或有不敷即令于陜西截留部拨川省军需银三百万两内就近酌拨甘省若干万俾资寛裕务使灾黎不致失所】更令严察吏胥或干没忍使穷黎展转沟壑哀声呼推之各省例视此于此弗尽心岂不惧
　　皇天立君养民之意孤然如杜陵叟者那保必无有用是朝乾夕愓以诚感众以明恒励吾
</div>
    <div class="pagination">
<a href="御制诗集_page918.html">上一页</a><span>...</span><a href="御制诗集_page914.html">914</a><a href="御制诗集_page915.html">915</a><a href="御制诗集_page916.html">916</a><a href="御制诗集_page917.html">917</a><a href="御制诗集_page918.html">918</a><span class="current-page">919</span><a href="御制诗集_page920.html">920</a><a href="御制诗集_page921.html">921</a><a href="御制诗集_page922.html">922</a><a href="御制诗集_page923.html">923</a><a href="御制诗集_page924.html">924</a><span>...</span><a href="御制诗集_page920.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
