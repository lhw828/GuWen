<!DOCTYPE html>
<html>
<head>
    <meta charset="UTF-8">
    <title>晦庵集 - 第 51 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 51 页/共 166 页</h1>
    <div class="content">　　答吕伯恭
　　近因韩丈得附状计不至浮湛人至奉告欣审即日春和尊候万福承喻以期防之所甚幸但区区此行迫不得已须一至衢正以不欲多歴郡县故取道浦城以徃只拟夜入城寺迟明即出却自常山开化过婺源犹恐为人所知招致悔咎今承诲谕欲为野次之欵此固所深愿但须得一深僻去处跧伏两三日乃佳自金华不入衢径趣常山道间尤妙石岩寺不知在何处若在衢婺间官道之旁即未为稳便葢去嵗鵞湖之集在今思之已非善地矣更熟筹度之又熹行期亦尚未定大约在后月半间经过宿留度月尽可到衢耳未敢预约候到浦城専遣一介驰报回日即告喻以定处为幸亟遣此人草草修报它惟为道自重不宣熹顿首再拜上状前书所恳为韩丈言者告留念前日自言之己力似已防领畧然恐或忘之脱致纷纭不得不深防耳千万
　　答吕伯恭
　　近因韩丈遣人拜状计先此达矣比日春和伏惟尊候万福行期想只数日间自此屈指以望车音幸疾其驱慰此倾跂也叔度兄昨小违和今已安否不知诸朋友孰能同来因便信过门草草附问余惟面言
　　答吕伯恭
　　便中两辱诲示感慰之深即日雨寒伏惟尊候万福熹正初复至邵武还走富沙上崇安四旬而后归将为婺源之行未及而韩丈召还道出邑中寄声晋叔必欲相见不免又出山一巡疲曳不可支矣极欲一到三衢哭汪丈之丧而未敢前未知所以为决旦夕上道却徐思其宜耳叔昌寄示所作奠文曲尽其为人之梗槩读之令人陨涕也何兄志文语病诚如所喻前此固己疑而改之矣它所更定尚多怱怱未暇录呈草本告収毁之也子澄已对未所欲言者想己子细商较大抵今日发口欲其尽已而不失时义之中此为难耳尊嫂葬事想已毕自此无事以次整顿诸书以惠后学甚善然亦愿早下手也熹所欲整理文字头绪颇多而日力不足今又方有逺役念念未始一日去心也读易之法窃疑卦爻之词本为卜筮者防吉防而因以训戒至彖象文言之作始因其吉防训戒之意而推説其义理以明之后人但见孔子所説义理而不复推本文王周公之本意因鄙卜筮为不足言而其所以言易者遂逺于日用之实类皆牵合委曲偏主一事而言无复包含该贯曲畅旁通之妙若但如此则圣人当时自可别作一书明言义理以诏后世何用假托卦象为此艰深隠晦之辞乎故今欲凡读一卦一爻便如占筮所得虚心以求其词义之所指以为吉防可否之决然后考其象之所已然者求其理之所以然者然后推之于事使上自王公下至民庶所以修身治国皆有可用私窃以为如此求之似得三圣之遗意然方读得上经其间方多有未晓处不敢彊通也其可通处极有本甚平易浅近而今传注悮为髙深微妙之説者【如利用祭祀利用享祀只是卜祭则吉田获三狐田获三品只是卜田则吉公用享于天子只是卜朝觐则吉利建侯只是卜立君则吉利用为依迁国只是卜迁国则吉利用侵伐只是卜侵伐则吉之类但推之于事或有如此説者耳】凡此之类不一亦欲私识其説与朋友订之而未能就也不审尊意以为如何因来幸以一言可否之礼书亦苦多事未能就绪书成当不俟脱藁首以寄呈求是正也示喻令学者兼看经史甚善甚善此间来学者少亦欲放此接之但少通敏之姿只看得一经或论孟已无余力矣所抄切已处便中得数段见寄幸甚然恐亦当令先于经书留意为佳盖史书閙热经书冷淡后生心志未定少有不偏向外去者此亦当预防也如何季通行计久未能办近复有同母兄之丧旦夕或同过婺源然后入淛扩之已去今想到彼久矣到邑中扰扰临行作此书不尽懐子约兄不及别状意葢不殊比塾防収教举家知感恐其懒惰未能顿幸更望痛加鞭防千万幸甚余惟为道自重
　　答吕伯恭
　　昨承逺访幸数日欵诲论开警良多别忽五六日虽在道途不忘向仰乍晴渐热伏惟尊候万福熹十二日早达婺源乍到一番人事冗扰所不能免更一两日遍走山间坟墓归亦不能久留也道间与季通讲论因悟向来涵养功夫全少而讲説又多彊探必取寻流逐末之弊推类以求众病非一而其源皆在此恍然自失似有顿进之功若保此不懈庶有望于将来然非如近日诸贤所谓顿悟之机也向来所闻诲谕诸説之未契者今日细思脗合无疑大抵前日之病皆是气质躁忘之偏不曽涵养克治任意直前之弊耳自今改之异时相见幸老兄验其进否而警防之也近思录道中读之尚多脱悮已改正送叔度处横渠诸説告早补定即刋为佳此本既徃无以应朋友之求假但日望印本之出耳千万早留意幸甚精义可补处亦望补足见寄【只写所补假字注云入某段下】精义或以属景望刋行如何熹书中已言之矣昨所问赵公时曽有敌使到阙事想已得之此人回幸批示前日过拜石门墓下甚使人凄怆也因便拜状草草正逺惟为道自重为祷
　　答吕伯恭
　　奉八月六日手教开警良深信来逾月秋霖为冷不审尊候复何如伏惟徳业有相起处多福熹前月至昭武见端明黄丈旬日而归幸粗遣日无足言者黄丈端庄浑厚老而不衰议论不为诡激而指意恳切亦自难及见之使人不觉心服益自愧其浅之为丈夫也伏承诲谕辞受之説甚详葢一出于忠诚义理之心非世俗欣厌利害之私所能及三复玩味使人心平气和恨其闻之晚也然中间亦尝妄意出此及被不许之命则临事又觉有忸怩处遂复以状恳辞而甚婉其説但昨以书谢韩丈及此并恳庙堂则已颇尽其词葢来教所谓不当广者悉已陈之矣诸公悉其狂妄必相垂念万一不然则熹亦不为有隠于今日冒昧一行葢非所惜但恐所处亦不能如来教之所谓者则反有所激以为身世之害未可知耳昨日得伯崇书道其所闻于周子正者则行止又似别有所制非复诸公所能斟酌矣然月末再状已行度旬月间必有决语亦恭以俟命而已复何説哉儒释之辨诚如所喻葢正所当极论明辨处若小有依违便是隂有党助之意使人不能不致疑而不知者遂以迷于向背非小病也自今切望留意于此岂可退托以废任道之实幸其衰熄而忽防微之戒哉近思数段已补入逐篇之末今以上呈恐有未安即望见教所欲移入第六卷者可否亦望早垂喻也丧礼两条承疏示幸甚或更有所考按因便更望批报也偶有便人夜作此附之未及究所欲言临风惘惘子约兄未及别状近读何书所进何如有可见语者愿闻之叔度向欲刻近思板昨汝昭书来云复中辍何也此人行速亦未及作书此事试烦商订恐未有益而无损也未承教中正惟以道自重为祷








　　晦庵集卷三十三
　　钦定四库全书
　　晦庵集卷三十四　　　　　宋　朱子　撰书
　　答吕伯恭
　　前日专人拜状想达偶至建阳窃闻新除不胜慰喜而区区私请亦遂从欲尤以欣幸诸公若早知出此则无如许纷纷矣老兄忧时之切惓惓不忘窃计裂裳褁足不俟屦而就途矣所愿慨然以身任道无所囘隐因上心之开明及时进説以慰善类之望千万幸甚往者固忧郑自明之举莫之或继其为安危祸福之机有不容息者今得贤者进为少寛畎畆之忧矣熹亦未知差敕在甚处想诸公必已发来或尚留彼告为早取附便也大儿方幸依托不知今当如何欲便遣人取之又以恳叔度催毕亲事更俟其报若只此嵗里则未能便唤归也然老妇之病日益进深以此事为忧得并为一言速之千万幸甚因黄尉行附此草草自此不欲数以名姓入都音问不得数通矣千万为道自爱
　　答吕伯恭
　　前月半间遣人拜书及建阳附黄尉二书想已达不审从人竟用何日入都比日初寒伏惟尊候万福任道济时此中外所深望扵明哲而区区尤所不能忘者计所处素定以时发之当不待它人之賛也熹祠请已遂尚未知敕命所在不知诸公发在甚处也前书所恳大儿姻事今杨元礼教授经由专托渠见叔度面议若老兄未行亦望留意庶得便遣其归也昨所寓李主管书今日方到恐闲知之未即承教惟千万为道自爱
　　眷集防惟均福承惠笔墨霜杮感领厚意便遽未有以为报也有委勿外熹拜问
　　答吕伯恭
　　昨附建阳黄尉两书不审已达未得子约书闻已供职矣甚善甚善又得向来便中所惠书尤以慰幸比日冬寒伏惟尊候万福熹私门祸故老妇竟不起疾悲悼不可为怀儿子逺归已后其母又切伤痛也一体判合情义不轻而自此门内细碎便有不得不关心者衰懒讵复堪此奈何奈何又闻叔度之病亦复不防常深以悬念不知竟如何此公清介在朋友中最为可畏者且愿其早平复也老兄到馆而已旬月诸况如何近年一种议论专务宛转囘互欲以潜回主意隂转事机此在古人固有以此而济事者然皆居乱世事昬主不得已而然者窃谓今日主相乐闻忠言非不切至特蔽扵隂邪不能决然信用而或者乃欲以彼术施之计虑益巧诚意益衰以上聪明亦岂不悟其为此此所以屡进而卒不効也不审高明以为如何然当黙之勿以语人也前附黄尉书或未到亦宜索之其间亦有一二语非它人所欲闻者不可浮湛也自此拜状不能及此等矣熹祠命已下偶值丧祸未及拜受上防如此何以为报正惟修身守道以求无负奬宠之意而已因便拜状衰冗不暇它及千万为德业自爱为祷
　　答吕伯恭
　　私家不幸室人陨丧悲悼酸楚不能自堪黄仲本来伏承惠书慰问哀感之深并辱归赙尤以愧荷即日春寒伏惟尊候万福史篇计已奏御勾考计良劳然得是非黒白不至贸乱足以传信久逺亦非细事也熹自遭祸故益觉衰惫内外细自此便有不得不关心者加以目下一番宾客书问之冗至今未定形神俱耗不复能堪矣偶婺源滕秀才珙在上庠其兄来为求书请见因得附此致谢滕生未相见闻资质颇佳亦知向学得与其进为幸未有承教之期临风倾仰惟千万为道自重慰此逺诚
　　答吕伯恭
　　昨黄仲本至并领回书吊问甚勤且辱赙襚防以数字附婺源滕生致谢不知今已达否即日春和伏惟尊候万福熹杜门忽忽意绪殊不佳雨多卜至今未定更旬日间且出谢亲知并看一两处若可用即就近卜日也今日得叔度书知已向安甚慰近思已寄来尚有误字已校定写寄之矣汝昭闻已复官诸公必有以处之但不知后来竟自陈否耳徽录当已进呈自此或少事矣小魏过门附此问讯它不敢及惟千万为道自爱亟推所有以正君及物为幸不胜吾党拳拳之望
　　答吕伯恭
　　前日魏应仲行拜状想达比日春暖伏惟尊候万福熹所欲言者已见前书适记一事严州遗书本子初校未精而钦夫去郡今潘叔玠在彼可以改正并刻外书以补其遗前附叔玠书因忘及此今此便遽又未暇作渠书告因便为达此意并求一印本便中示及容为校定送彼盖此中已无其本也切幸留意友人王钦之主簿赴调过此因得附讯钦之有意扵学而病悠悠因见有以警之为幸正逺为道自爱
　　答吕伯恭
　　久不闻问积有驰情元善归承书少慰其后曾丞经由亦道存问之意为感然久不致问讯虽闻迁进之宠曾不能一致贺顾此亦未足以甚慰所望云尔比日剧暑伏惟尊候万福来书诸论差彊人意更愿益以其大者自任上有以正积之源下有以振久衰之俗则区区之望也今瞑之药屡进未効其他小小温平可口之剂固无望其有补矣不胜畎畆私忧輙复及此惟高明深念之也敬夫北归私计甚便近収初夏问书云其子病继闻音耗殊恶果尔殊可念也梾仲到必已久子重时相见否叔度兄弟久不得书不知为况如何诗説所欲修改处是何等类因书告畧及之比亦得问刋定大抵小序尽出后人臆度若不脱此窠臼终无縁得正当也去年畧修旧説订正为多向恨未能尽去得失相半不成完书耳纲目近亦重修及三之一条例整顿视前加宻矣异时须求一为櫽括但恐不欲入此千古是非林中担当一分然其大义例熹亦执其咎矣但恐防细事情有所漏落却失眼目所以须明者一为过目耳文海条例甚当今想已有次第但一种文胜而义理乖僻者恐不可取其只为虚文而不説义理者却不妨耳佛老文字恐须如欧阳公登真观记曾子固仙都观菜园记之属乃可入其他賛邪害正者文词虽工恐皆不可取也盖此书一成便为永逺传布司去取之权者其所担当亦不减纲目非细事也况在今日将以为从容説议开发聪明之助尤不可杂置异端邪説于其间也钦夫寄得所刻近思录来起欲添入説举业数叚已写付之但不知渠已去彼能了此书否耳近时学子有可収拾者否近两得子寿兄弟书却自讼前日偏见之説不知果如何曾丞説刘醇叟者欲来相访而久不至岂不成行邪近看论孟等书尽更有平髙就低处恨未得从容而论耳子约昨闻欲过湖秀今已归否塾等拜起居正逺千万为道自重区区至祷
　　答吕伯恭
　　前日便中伏辱近告感慰亡量信后秋清伏惟尊候万福熹比与纯叟及廖子晦同登云谷遂来武夷数日讲论甚适今将归矣偶浦城林叔文见访亦累日云尝从徐诚叟学颇能道其绪言今欲至淛中谒知旧以其亲意亦可怜或恐有求馆客者其人老诚笃实得埀记念幸甚临行草草附此未暇他及惟千万为道自重
　　答吕伯恭
　　前日所禀宻庵事想蒙埀念近以久不得报净升者益无礼至于闻官已令回申云熹遣人赍书往门下审其虚实矣切望早白知府令叔早发一信相报或别遣一僧来追収净升文帖为佳不然此事无収杀必坏此庵可惜也千万至恳至恳子重所迁何官未及上状因见烦致区区
　　答吕伯恭
　　近因刘家便人一再上状想达人日逓中忽被报闻之命丞相又以私书镌喻恳切势不容复辞已即拜受但敕劄尚留府中旦夕当请以归也朝廷厚意如此岂敢不承但衰懒决不堪任宦其势须专人致书谢丞相而复申宫庙之请耳初谓夤縁可得一对使君相亲见其衰悴不堪之状或可脱免今既有任满奏事指挥则正自不如所料只得罄竭恳请庶免疎脱耳逓中具此幸预为一言庶得旦夕遣人到日便得遂请勿使至再不唯隂芘孤踪不使至于狼狈亦使斗升微禄不至断絶实为幸甚适获忝览册府赓歌从容风议之辞独得之于高明耳叹仰叹仰比日初冬寒气未应伏惟尊候万福更几以时深为吾道自重幸甚幸甚
　　答吕伯恭
　　月末人还承书具审比日冬寒尊候万福感慰之剧进长着廷行膺献纳之选吾道为有望矣熹所请不遂诸公意则甚勤但私计为甚不便私意为甚不安加以近来疾病益衰前日欲畧入城将就车而病作两日不能起今方粗支然尚未敢出门戸也未论其他观此气象岂复更堪逺官今亦无可奈何且一面呼迓兵为舆病独往之计万一临行不堪勉彊又当别致情恳且前后诲谕之意非不详悉亦窃自念一向如此实于大义有所不安又思今日致身事主以扶三纲者世不乏人决不至以熹故遂使大伦至于废阙故愿乞其庸缪衰残之身以偷安自逸尽此余年且万一不免复有祈请全仗老兄力为主张使不至大叚狠狈也子约得书否亦甚为熹忧此行盖此理灼然况今又甚于前日邪便中寓此不敢他及惟以时为道自爱
　　答吕伯恭
　　月初逓中辱书并省劄良感眷念比日霜寒伏惟尊候万福熹昨以祠请不遂欲俟迓兵到即行今忽以此故累及他人心不自安不免复伸前请纳去劄子三通其中但是説病不可支更上烦一为宛转不欲作诸公书又非仓卒所能办兼亦不敢家居俟命已一面前走饶信间俟指挥若得回降告只发来鈆山弋阳以来防问也非欲故违丁宁之诲顾以私心实不自安亦以盐司前日之举似太轻率恐致人言故不免复为此请切幸见亮早为料理使得免于后日之患则所望也熹今虽行亦未敢越番阳而西且宿留安仁余干界中俟命耳更有少恳刘枢之此间无晓饰棺制度者府中有状申部得戒吏属分明图画写注行下为幸熹暂到城中留此付其所遣人连日人事纷冗已不能支不复他及
　　答吕伯恭
　　昨在城中附府司持申部状人一书不知达未比日霜寒伏惟尊万福熹还家两日南康已畧遣得数人来而今日复被堂帖趣行势不敢久居家但开正须畧到近处坟墓省视及欲畧走邵武问黄丈之疾归来方得就道计在灯夕前后矣作所恳三劄不知已投否幸早为宛转得及行之未逺而被命以还为幸不然亦须早得一报盖在道不容久宿留也千万留念至恳至恳刘家礼得早为指挥图画注释行下为幸或假未开亦告督趣行下盖其家已有期欲及时早办也渠家昨受过建康买棺钱今欲还纳闻周内翰深以为不可不识何谓试烦叩之子细批报为幸逓中拜状不敢他及嵗晚珍重以对大来之庆吾党甚望甚望
　　答吕伯恭
　　嵗前累奉状今想皆达但得伯崇书闻尝苦末疾甚骇闻听不知贤者清修寡欲何以忽有此疾当是耽书过甚或失饮食起居之节致外邪客气得以乘虚投隙而入耳然计根本完固非久当遂平复尚恃此以不恐耳熹昨恳请祠不知曾为致力否恐不曾为料理再遣此人去托机仲宛转求之或前日所恳已有回降指挥即语机仲更不必投也盖病躯日来虽无他苦但一味昏耗倦怠应到随輙遗忘坐久即思瞌睡此岂堪作吏者诸公想亦能哀之也然亦不敢居家俟命旦夕畧过分水一两程以俟得请而还幸语机仲早为致力为幸急遣此人不暇他及惟千万加意调养以取全安为望
　　答吕伯恭
　　数日来闻体中不安悬情不可言建卒还得子约书知已有退证甚慰以老兄平日存养之厚根本深固必无他虑今当日胜一日矣熹二十五日已离家前至鈆山即止以俟前请之报但机仲不为投下文字此甚费力向使当时即投前劄今或已免此行今若更不为投即不免遣还迓兵决为归计矣深不欲至此但事势使然不得已耳交嵗以来十病九痛甚不堪此劳顿正使遂以罪罢不得祠禄亦所愿欲因见机仲幸更为督之若必欲熹赴官亦须更得朝防乃可去盖已报本军官吏以尝请祠今无故忽然撞到面前亦可笑也老懒殊甚若得遂所请尤幸此但为不得已之言耳子约不及别书意不殊此引疾丐闲计已屡上若度三两月间未能就职不若力请为宜也逓中草此
　　答吕伯恭
　　自发鈆山后一向不闻动静殊以为怀到此始得叔介书知己出都门体候益轻快喜何知也比日清和伏惟尊万福休养既久计日觉平复矣熹去月之晦已交郡事违负夙心俯仰愧叹重以衰病精力昏耗骤从吏役尤觉不堪尚幸地狭人稀狱讼絶简少然犹治事终日不得少休亦縁乍到不知事之首尾纲纪又皆废坠诸邑无复禀畏极费料理民贫财匮不得不少劳心力更看一二日后如何若更如此则住不得便须告归若能少定则或推迁至夏末也始至首下书访陶桓公靖节刘凝之周先生诸公遗迹教授杨元范已作刘祠因并立周象配以二程先生尚未成也四五日一到学中为诸生诵説只此一事犹觉未失故步其他不能尽报塾必能畧道之或有未当幸口授子约细条画见教为望千万至恳庐阜胜絶粗慰鄙怀潄玉三峡皆已一到简寂亦深秀可喜也毎至胜处輙念向来鹅湖之约为之怅然今殊未有并游之日但愿早脱此羁絷亟往问讯庶获欵教耳未间千万珍重
　　答吕伯恭
　　前日儿子行拜状矣即日天气不定不审尊候复何似窃惟斯文有相益向平复熹到此初不自料欲小立纲纪为民整顿一二久逺滋两日来觉气象殊不佳已走介请祠矣却有小事拜恳学中元范教授立得濂溪祠堂并以二程先生配食又立得陶靖节刘凝之父子李公择陈了翁祠通榜曰五贤盖四公此间人而了翁亦尝谪居于此也周祠在讲堂西五贤在东周祠已求记于钦夫矣五贤之记意非吾伯恭不可作本欲专人拜恳而小郡寒陋之甚不敢多遣人出入只令入都人附此于汝昭兄弟处书到切望便为落笔却恳韩丈借一介送来或恐熹已行即径送杨教授处可也陶公栗里只在归宗之西三四里前日畧到令人叹慕不能巳巳庐山记中载前贤题咏亦多独顔鲁公一篇独不干事尤令人感慨今谩录呈想已自见之也极知老兄体候未平不当有此请然恐已清安不妨运思故敢以为请耳韩丈不暇拜书盖此所避正韩丈向来所遭躏借之流甚恨失计轻去山林踧踖于此如坐针氊之上也相见烦为説及此来不曾了得公家一事但做得此祠堂看得庐山耳然非暇日不敢出出又有所费初亦不敢数数今觉日子无多不免毎旬一出也罢书才到郡径走谷廉转山北拜濂溪书堂之下而归亦足以少复鴈门之踦矣今日周先生之子来访令人怅然明日亦约与俱游山也亟遣人所欲言者尚多皆未暇及惟千万加爱为祷不宣
　　答吕伯恭
　　自承病讯之后虽闻已渐向安然殊不得手字今又月余不闻动静悬仰不可言也比日暑溽不审起居复何似计益轻健也熹到官四阅旬矣俯仰束缚良有不可堪者见为料理一二利害文字旦夕列上并申归田之请也叔度昆仲子约诸兄友皆未及上状儿子到彼必已久矣乞严赐检束为幸顾虽无海门之祸然亦不免了翁之忧也因便附此令郡吏转达盖恐已归婺女如或未行亦可早命驾也必以无医药为忧者惑也高明必深瞩此聊言之以助思虑之所不及云尔他惟为道珍重
　　答吕伯恭
　　近得子约书知已还旧隐又见德化主簿经过云亦尝得望顔色喜慰深矣比日想益轻健但数日暑气异常不知宜如何耳又闻尊嫂亦尝不快想亦无他也熹失计此来百事败人意此月内当遣人丐祠禄得与不得复未可知然不以病去则必以罪去矣前请祠记近已毕事奉安不审能为抒思否此不敢必但若得之不惟为此拜之幸亦使四方善类知老兄病中犹不废此足以少自慰也庐阜竒处尽在山南玉渊三峡盖已屡到但此数日来不欲暑行劳人徒梦想水石间也三峡之西有悬瀑泻石龛中虽不甚髙而势甚壮旧名卧龙有小庵已废近至其处不免捐俸金结茅欲画孔明像壁间俟得解郡事且入其间盘礴旬日而后去耳此来百事败人意独此差自慰耳塾不知已到否此儿来自此径去渠至中路又闻同中子归家其不听人言语皆类此到彼幸时呼来痛镌责之渠于老兄教诲即不敢忽也千万至恳闻少嘉为贡曲折甚彊人意此亦一大几会惜渠辈伎俩止此不能乘势立作也此间斗海殊不闻事不知近事复如何耳子约不及别状意不殊前熹来此日间应接衮衮莫夜稍得闲向书册则精神已昬思就枕矣以此两月间只看得两篇论语亦自黄直卿先为看过参考同异了方为折中尚且如此渠昨日又闻兄丧归去此事益难就绪矣近年百念灰冷只此一事庶几少慰平生之愿今又如此亦命矣夫因毛掾告有便附此未能究所怀惟千万为道自重因便数频寄声为幸潘叔介书来云老兄能书太字书中得一二字幸甚幸甚不宣
　　荆州久不闻问遣人去亦未囘但传其政甚伟不知果如何也
　　答吕伯恭
　　昨日方以书托毛掾附便未行今晨人还忽领手字把玩无斁喜可知也但闻尊嫂复不甚安何乃如是计今服药调理亦当平复矣诲谕数事极感埀念学中向来畧为説大学近已终篇今却只是令教官挑覆所授论语诸生説未到处畧为发明兼亦未尝輙升讲坐浸官渎告如来教所虑也但只如文翁常衮之为区区志愿止于如此耳政事固欲简静但今时仕宦之人不务恤民多是故纵吏胥畏惮权豪凡有公事畧加防检无不坐此二病者势不得已须差择一二根治此外则絶不敢有毫髪之扰财赋适诸县皆不得人弛废殊甚为丞佐所迫亦不免追人吏监禁断遣然思为县者亦岂不欲了办财赋见知州郡何苦如此逋慢想亦是有做不行处毎握笔欲判此等文字未尝不慨然太息乃知真是腐儒不敢讳人指目也赵守规模具在但终是意思不如此自使不行然亦恐官私俱竭政使人存政举亦未必能为可继也此事可虑真是使人不忍所以急欲丐去非是茍求自佚亦是下不得如此毒手也见为星子县讨论经界添税重定旦夕申乞蠲减得三五百疋和买未知朝廷肯相从否此为益殊不多然亦胜于不减耳所恳漕司者乃是上供余米两漕近皆相许但未得明文拨下耳盖本军年额秋苖四万六千石而上供四万石余六千石漕司桩管在军往往亦催不足其见催到者本军既不敢支漕司又无所用但陈腐积压消折见欠数而本军官无支给并是额外加耗巧作名色取之故今欲从漕司乞此余数科拨在军应副军粮然亦仅可供四五月之用其他依旧须自办也平生读书要作如何利益底事今到此此等事便做不得中夜以思实不遑安处毎诵韦蘓州句云身多疾病思田里道有流亡愧俸钱此中百姓倐来忽往更无固志未尝不低徊愧叹也寄居积俸只是初到有以本身料钱为诣者量与逐月带支所费不多他如见任官员使臣在满当去而未支者亦量事制宜不敢一例放行亦不敢一切不恤也修造事学中二祠只是因旧设像别无地步可起造其他方作得刘凝之庵亭并门凡此等皆用初到送代者折送香药及逐月供给中不应得者桩管为之不敢破使官钱至如前书所説卧龙庵又自用俸钱亦不敢破此钱矣园中蓬蒿没人尚未能芟除何暇及他事耶求去之説如前所云又以衰病之余精力耗损毎对吏民省文案或至坐睡不惟有所不堪亦恐吏辈乘隙为奸贻患千里故欲急去且承喻之及故悉具报如此只得勤尊虑也有未当理处却幸垂教所深望之前书恳作五公祠记计今可以抒思矣因来千万早寄示为幸盖已具石恐熹或去此又不能得了耳承教未期千万加意调卫以取十全之安至望
　　答吕伯恭
　　数日前毛掾人行附状想达比日庚伏暑盛窃计尊体日益清安矣熹昬眊短拙支吾不行已遣人上减税之奏并以奉祠请于诸公矣其鸣甚哀恐必可得不然亦湏再请以得为期也熹向尝拜书以五贤祠记为恳后来不及遣行而尝因书申恳昨偶检阅故书得此恐后书首尾不见今以纳呈幸为出数语为赐也近得荆州书已许为记三先生祠若得老兄之文与之并传真此一方之幸也五贤欲作五君子如何更告诲谕然此文大概当以教官为主盖刘李之祠本杨元范所立今但增数公耳不欲掩其善且近以此着于荐书不可于此有异同也切幸留念去意已决他无可言亦不及作叔度昆仲书因见烦致此意子约亦不殊此塾已成昬未亦不及与之书告呼来喻之辨志录偶不带来欲令塾写一本并告语之也尊嫂所苦当已向安矣暑气未衰更冀加意珍重不宣六月十八日熹顿首再拜上状伯恭参议直阁太着契兄坐下
　　子约不及别书塾在叔度处只令就学书馆亦幸可否更在尊意裁度也适又领四月三日所寄郡吏书不及作报也
　　答吕伯恭
　　便中屡拜状当一一关彻矣比日清秋伏惟尊候万福但久不闻动静悬想不可言向来所苦今当洗然矣愿更加意饮食起居之节以寿斯文区区之祷非独朋友之私情也熹在此不乐求去不遂无以为计近因輙用劄子奏蠲租事为廷议所折己申省自劾矣祠禄不敢冀只得罢逐而归亦为幸甚也郡事得同官相助近却稍不费力但所治无非米盐棰挞之事殊使人厌苦得早去真如脱兎也汝玉竟不免弹射此亦仁鸟增逝之秋矣前书拜恳记文千万勿拒便付此人以来为幸千万至祷因遣人吊叔度草草附此
　　答吕伯恭
　　久不闻动静不胜悬仰比日秋凉窃计尊候益轻健矣熹昨恳求盛文以记五贤祠事想已蒙念得早示及为幸恐熹去不及刻矣又尝附隆兴书凂子约借精义补足横渠説定本欲与隆兴刻板亦乞为子约言早付其人或径封与彼中黄教授可也千万留念至恳至恳今日释奠处见杨教授説有便亟作此不暇他及亦不暇作叔度昆仲书幸为致意塾亦不及书只乞唤来以此示之余惟为道自重为祷
　　答吕伯恭
　　熹昨拜书以五君子祠堂记文为请屡辱教字都未蒙喻及可否之意窃观书札语意似已不妨出此数语以慰一方学者之望况发明前贤出处之意又髙明平昔所以自任之重乎非专出于鄙意也濂溪祠记荆州已寄来矣已属子澄书而刻之旦夕刻成即寄但所请窃望便为留意及熹未去得之幸甚石谨具矣颙俟颙俟至恳至恳熹上覆塾子时乞呼来戒教之为幸熹又拜恳
　　答吕伯恭
　　久不闻问正此驰情忽奉手告窃审尊候日益轻安喜不可言子澄适亦在此相与庆忭也尊嫂所苦亦喜向平湖中医药计不难致也熹前日所请只乞减星子一县偏重税钱及减和买三二百匹耳此未足以慰益上下之望前日度力量恐不能有以加且尔粗塞责耳请祠已并上甚恨闻教之晚然衰病疏拙实非所堪势不得不为此也李峄之事顔漕已烛其妄昨亦宛转附之但恐此人前路复有诪张不得不移书朝列一二故旧使之闻之非有咎顔漕意也通书初实甚懒近因申请减税己例与之矣凡此随俗渐乖宿心势岂容久住只有力恳而去他皆不暇计也子约不及别状意不殊此余惟为道千万自爱不宣
　　答吕伯恭
　　僭易拜问尊嫂宜人向来闻不安今想亦平复矣子约老友未及别书前便奉问达否比读何书所进想日超诣因来及之涤此尘坌幸甚熹此来不得读书胷次觉茒塞至于平日疾恶之心施之政事亦不免有刻急之讥无复寛裕和平之气甚可惧也不知所闻如何幸有以警之熹再拜上问
　　熹汨役吏事心力益衰前书记得有数事致恳今皆忘之幸检看一二还报也
　　答吕伯恭
　　昨闻尊嫂宜人奄忽丧逝深为惊愕即欲遣人致慰问而未暇及便中乃辱手书讣告益愧不敏窃惟伉俪义重痛悼难堪然尊体未尽平复深宜节抑以慰友朋之望也熹黾勉于此恰已半年求去不得深以为挠自秋中得报即欲再请而诸公皆以为虽大臣故老典藩亦必期年而后敢请意若以犯分僭越为咎者是以迟迟又以秋来若不甚大病作书恳请虽极谆谆觉得亦有难説处不免少忍逾冬以应期年之説庶几得之今亦托人先达此意逼嵗通贺正书时便并遣也前此或恐有不相乐者或相中害此亦无如之何任其弹射不能如此切切顾虑也郡事比亦甚简静秋间以两县破坏不免暂易其人即日词讼便减什七八今或至当日而无讼者亦缘畧鉏去一二乱政生讼者之故戒令劝率民间亦肯相信如中间举行别籍异财之令父子复合者数家此缘子澄力劝下令初恐其未必从令不谓其能尔也但财计全仰商税盈虚之数系于风水非人力所及近以风故亏欠甚多亦殊可虑耳文字亦稍得功夫整顿随分有应接但终不似在家专一耳亦为黄生归去无人相助颇觉阙事也子约书致盛意欲得语解定本此亦有欲修改处今日纳二册余却续寄也但闻又欲修定向来所集告且斟酌不可太用精力也熹解中有未安处望口授子约一一录示千万千万或呼塾子来令受其説子细写来亦幸此子在彼如何进见之际幸痛加教戒使知有所畏忌为幸叔度比日为况如何前已遣人吊之尚未还也昨得其书自言于佛学有得未谕是否计亦当有以处此顾乃不堪何也子寿得书云欲往见今已到未耶向见所集诗解出车篇説戒严之日建而不斾不知此有何证幸见教若果有证説文义殊省力也其间亦有数处可疑今不尽记大抵挿入外来义理太多又要文势连属不免有彊説处不知近日看得如何亦望垂喻也此有周彦诚之书甚富比借得一二而不暇细读大抵多出臆见然恐其间有可取处也世有麻衣心易者亦出此间人所造尝见之否九日尝登紫霄峯顶昨日又到陶翁醉石处过简寂开先而归山水之胜信非他处所及尚恨拘系不得恣游又恨不得贤者之同也今遣此人附状奉问并有赙礼具别状幸视至余惟以时自重因风时枉教督只口诸生令子细写来为幸
　　答吕伯恭
　　子寿相见其説如何子静近得书其徒曹立之者来访气质尽佳亦似知其师説之误持得子静近答渠书与刘淳叟书却説人须是读书讲论然则自觉其前説之误矣但不肯翻然説破今是昨非之意依旧遮前掩后巧为词説只此气象却似不佳耳立之写得伊川先生少年与人书三四幅来规模气象合下便如此大了决非人所能伪作已托渠摹勒来此刻石矣云藏赵德庄壻方子家也今且录一本去见刻康节手笔数纸旦夕可先寄也尤延之已寄五贤祠记来矣旦夕刻就寄去今日见刘生防卷后语令人心胆堕地奈何奈何
　　答吕伯恭
　　昨专人拜状奉慰当已达矣叔度人来领近书甚慰比日冬温伏惟履兹阳复起居益轻安矣击彊之戒固知如此鄙性疾恶终不能无过当处毛掾之于建昌亦正坐此而有甚焉者虽已遣官慰喻寛租期检旱伤然终不能无愧于已病之民比复申省自劾矣去留未知竟如何然意绪益懒无复好况诗説前已纳上不知尊意以为如何闻所着已有定本恨未得见亦可示及否鄙説之未当者并求订正只呼塾子来面授其説令录以呈白而后遣来可也桐乡志文质实寛平无所为作文字利病不足言正足以见养德之效甚幸甚幸顾深自病其年益衰而气愈厉未知可以进此否也近作两记纳呈可发一笑耳初请诸贤祠记蒙见喻不欲劳心不敢固请今见此志乃恨其请之不力然叔度却报云有意为记卧龙山居此固甚幸然今事又有大于此者敢以为请别纸所具白鹿洞事迹是也幸赐之一言非独以记其事且使此邦之学者与有闻焉以为入德之门则此惠深矣厚矣千万勿辞仍愿亟以见寄恐劾章忽下不得竟其事也郭功父旧记纳呈向怪前辈多靳侮之果不虚得也荆州近寄一诗来读之令人感慨今亦录去渠以信阳事甚不自安叔度子约书云都下诸人颇不直果如何然世间人口无真是非未知果孰为是也叔度人囘草此不能究所欲言千万为吾道自重不宣十一月七日熹顿首再拜上启伯恭冲祐直阁大着契兄侍史
　　复有专人随叔度人去令候得白鹿卧龙记文而归幸一挥付之千万建阳人来闻欲刋新文海此本已传出耶甚恨未见向机仲许寄其目亦未得也靖康间有处士陈安节召对授通直郎崇政殿説书者今史录中有其事否幸子细批喻其子弟见属叙述以不知其本末不敢作也千万留念熹又拜
　　答吕伯恭
　　人还领所报书得闻尊体日益轻安而来书字画又足为验幸不可言记文之赐尤荷垂念思致笔力盖不减未病时也此又慰幸之甚者既以为贺又以为谢也但鄙意有少未安处别纸上呈幸更为详酌示报此已砻石只俟定本即托人写刻也并山而东地势畧是如此但此处已是山麓自郡城望之北多而东少不知别当如何下语或云东北入庐山下不知可否又率损其旧十三四今亦不见得旧来规模广狭但据地基则亦畧是如此恐此语説得亦太牢固不若为疑词以记之如云度损其旧七八如何又此役乃星子令王仲杰董之亦欲特附名其间以传久逺并望因笔及之也其人老成忠厚民甚爱之此不必言但欲知之耳洞主命官事记亦见之决非僻书但此无书可检耳此类传疑正不必深説也诲谕数条极荷爱念但前日未得囘报间已再申矣又因地震之变心目不安不免具奏乞降付三省宻院此亦面生或恐触忤憎嫌因得遂请也未去以前郡事一日不敢废但终是心意自懒觉得难勉彊耳更看囘报如何不得请即当如所教也治财太急用刑过严二事亦实有之盖州郡用度犹可支吾最是上供纲运拖下两年不起令人坐卧不安不得不急然比之他人已寛了稍可寛处无不放过若更寛着即倒却入州县矣传者之言似为建昌而发便是向来自劾事初以此县不办令戸掾往代之此公性鋭质薄作事不无过当初盖亦虑之但以无人不免再三丁宁而遣之到彼果然过甚大失民和亟遣签判亲往慰喻然后粗定此则选择不精戒喻不详之罪今已令其还矣但此县便觉无分付处挠不可言来喻所谓未斟酌者可谓切中其病少俟讼竟事经宪司当以尊意开喻之也士人犯法者教唆把持其罪不一但后来坐法结断赃罪为重耳然亦但送学夏楚编管江州其人经赦便计会彼州官吏违法放还今日到家明日便陪涉宗室教唆词讼为人所诉复追来欲挞之而同官多不欲者只决却小杖数下再送他州亦不为过也弊政固多踈脱至此一事往来之人虽有苦口见规者问于道途无不以此事为当也判语之失诚如所喻前亦觉之但已施行无及于改耳其所争者乃是一人与妻有私而共杀其夫暑中系狱病死而此宗室者乃认为已仆而胁持官吏禁近十人在狱逾年不决势不得已须与放却但一时不胜其忿故词语不平至此耳诗説昨已附小雅后二册去矣小序之説未容以一言定更俟来诲却得反复区区之意已是不敢十分放手了前谕未极更须有説话也恐尊意见得不如此处却望子细一一垂谕更容考究为如何逐旋批示尤幸并得之却难看也近看呉才老説征康诰梓材等篇辨证极好但已看破小序之失而不敢勇决复为序文所牵亦殊觉费力耳所欲言者甚多亟遣此人未暇详布正逺千万为道自爱塾子更望时赐诲饬令不至怠惰放逸为幸千万至恳欲趂此有人令其挈妇还家叔度书来又似留其就学二者之计未知所处不知尊意以为如何此人囘幸报及韩丈何为忽有此命此未见报不知果为何事今想已行矣不知却归何处后便当致书也正月四日上状不宣熹顿首再拜上状伯恭冲祐直阁大着契兄坐下卧龙庵记闻已蒙落笔愿并受赐也钦夫寄一诗来当并刻之耳信阳事诚如来诲然此言非独钦夫当佩服也在于戆拙所警多矣叔昌书中有数语可发一笑子约书中所论却望喻其当否也熹又覆今日得蕲州寄来王信伯集并语录读之骇人此洞记所为作也然以一噎而废食又似过当故愚意欲明者更加意也恐后人观之复如今之视昔也
　　与东莱论白鹿书院记
　　当是时士皆上质实实则入于申商释老而不自知祖宗盛时风俗之美固如所论然当时士之所以为学者不过章句文义之间亦有浅陋驳杂之故当时先觉之士往往病其未足以明先王之大道而议所以新之者至于程张诸先生论其所以教养作成之具则见于明道学制之书详矣非独王氏指以为俗学而欲改之也【王氏变更之议荣公初亦与闻】王氏之学正以其学不足以知道而以老释之所谓道者为道是以改之而其弊反甚于前日耳今病于末俗之好竒而力主文义章句之学意已稍偏惩于熈丰崇宣之祸而以当时旧俗为极盛至当而不可易又似太过且所以论王氏者亦恐未为切中其病也
　　明道程先生【止】卑忠信而小之也
　　世固有忠信而不知道者如孔子所称忠信而不好学者伊川所议笃学力行而不知道者是也然则王氏此言亦未为失但不自知其不知道而反以知道者为不知道此则为大惑耳其以忠信目明道以为卑明道而小之则可以为卑忠信而小之则不可盖以忠信对知道固当自有高卑大小之辨也
　　关洛绪言止盍思所以反之哉
　　程氏之言学之本末终始无所不具非专为成徳者言也今此语意似亦少偏兼于上文无所系属
　　政使止于章句文义之间止三代之始终也
　　三代之教自离经辨志以后节次有进步处是以始乎为士而终乎为圣人也今但如此言之则终于此而已恐非三代教学之本意也
　　自有此山以来止亦君子之意也
　　所谓与日月参光者不知何所指更望批喻其曰区区濬之者又恐卑之已甚有伤上文浑厚之气如马伏波之论杜季良也兼此役本为发明先朝劝学之意初不专为濬之今但得多説此边意思出来而畧带续其风声之意则事理自明不必如此骂破也鄙意欲如第一段所论引明道劄子后即云不幸其説不试而王氏得政知俗学不知道之而不知其学未足以知道于是以老释之似乱周孔之实虽新学制颁经义黜诗赋而学者之弊反有甚于前日建炎中兴程氏之言复出学者又不考其始终本末之序而争为妄意躐等之説以相高是以学者虽多而风俗之美终亦不迨于嘉祐治平之前而况欲其有以发明于先王之道乎今书院之立盖所以究宣祖宗兴化劝学之遗泽其意亦深逺矣学于是者诚能考于当时之学以立其基而用力于程张之所议者以会其极则齐变而鲁鲁变而道矣此语草畧不文而其大体规模似稍平正久远无弊欲乞颇采此意文以伟辞不审尊意以为可否若只如所示却恐不免有抑扬之过将来别生病且将尽变秀才而为学究矣盖此刻之金石传之无穷不比一时之间为一两人东説西话随宜説法应病与药也
　　答吕伯恭
　　人至辱手书得闻春来尊体益轻健放杖徐行又有问花随栁之乐甚慰记文定本辞约义正三复叹仰已送山间属黄子厚书到即入石矣钦夫竟不起疾极可痛伤盖缘初得疾时误服转下之药遂致虚损一向不可扶持从初得疾又缘奏请数事例遭遣却而同寮无助之者种种不快而然虽云天数亦人事有以致之此尤可痛耳熹前月初遣人请祠至今未还今又专人再恳势必可得只俟命下便自此便道一过长沙哭之也诗传已领小雅何为未见此但记得曾遣去即不记所附何人或已到幸早批喻也纲目此中正自难得人写亦苦无专一子细工夫所修未必是当请更须后也雷频失威之喻敬闻命矣诸喻皆一一切当谨当佩服但小序之説更有商量此人亟欲遣请祠者不欲稽留之别得奉扣耳塾蒙収拾教诲感幸不可言望更赐程督文字之外因语及检束身心大要幸甚幸甚子寿学生又有兴国万人杰字正纯者亦佳见来此相聚云子静却教人读书讲学亦得江西朋友书亦云然此亦皆济事也怱怱作此未及详唯为道珍重
　　答吕伯恭
　　久不拜书适潘复州来畧闻动静粗足为慰比日春晚清和伏惟尊候万福熹祠请竟未闻命昨再遣人亦无消息不知何故如此此心已去住此殊无好况百事皆嬾虽彊为一日必葺之计终是无十分功夫吏民知其不久亦不驯服倍费心力驾驭细思何苦造此恶业以此思归益切不知所以为计也荆州之讣前书想已奉闻两月来毎一念及之輙为之然朋旧书来无不相吊吾道之衰乃至于此为将奈何得江西书传闻其柩已径归魏公坟所祔矣昨遣人致奠亦未归未知端的也江州皇甫帅之子嵗前至彼见其未病时奏请多不遂且多为人所卖中语亦不与之教义勇亦不与支例物钱放散之日人得五百金而去以此上下之情不甚和辑驯致疾病端亦由此益令人痛愤又以知今日仕宦之不可为也但其身后所上遗奏乃为人摹刻石本流传四出极为非便或云是定叟意其不解事不应至此殊不可晓也遗奏想已见之更不录去想闻此曲折亦深为慨然耳洞记专人托子厚书未到甚以为挠然虽去此同官必能为成其事也十八日已入院开讲以落其成矣讲义只是中庸首章或问中语更不录呈也向来所喻诗序之説不知后来尊意看得如何雅郑二字雅恐便是大小雅郑恐便是郑风不应概以风为雅又于郑风之外别求郑声也圣人删录取其善者以为法存其恶者以为戒无非教者岂必灭其籍哉看此意思甚觉通达无所滞碍气象亦自公平正大无许多囘互费力处不审高明竟以为如何也得韩丈上饶书及尤延之书皆令劝老兄且屏人事损书册专精神近医药区区之意亦深念此幸更于此少留意焉千万之望学者之来畧随分量接之不可更似前日命题改课为此无益而有损也塾子在彼不能无望于此然不敢以私计妨此至情尤当蒙见亮耳因杨教授遣人草此为问子约老友不及别书前日书尾之戒甚有警发近日更不敢申请已忍却一两事但惜乎闻命之晚耳
</div>
    <div class="pagination">
<a href="晦庵集_page50.html">上一页</a><span>...</span><a href="晦庵集_page46.html">46</a><a href="晦庵集_page47.html">47</a><a href="晦庵集_page48.html">48</a><a href="晦庵集_page49.html">49</a><a href="晦庵集_page50.html">50</a><span class="current-page">51</span><a href="晦庵集_page52.html">52</a><a href="晦庵集_page53.html">53</a><a href="晦庵集_page54.html">54</a><a href="晦庵集_page55.html">55</a><a href="晦庵集_page56.html">56</a><span>...</span><a href="晦庵集_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
