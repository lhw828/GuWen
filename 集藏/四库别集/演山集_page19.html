<!DOCTYPE html>
<html>
<head>
    <meta charset="UTF-8">
    <title>演山集 - 第 19 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>演山集 - 第 19 页/共 35 页</h1>
    <div class="content">　　领袖桑门水鉴中杖藜人御石桥风虽然垢净无寻处漫濯游尘一防红
　　山间风水洞天深闲望谁陪讲后吟篙子船来应有语几回明月去相寻
　　和蒋枢宻送侍者归
　　谩来非为利名场随侍还寻野径香静极恐生天上梦不妨吟入帝云乡
　　有客对酌
　　花间人面是谁家何似才华对物华百五时应来合醉三千宾客不须夸
　　西归亭
　　衣法传来几度春少林堂上悄无闻两忘飬就空兼色独步西归一片云
　　欧冶池
　　人随梦电几回见剑逐云雷何处寻惟有越山池尚在夜来明月古犹今
　　送陈季甫
　　闲于孤鹤淡于秋纵落忙中亦自由受道已知君有质感人深处急回头
　　送邓元孚【三首】
　　京尘随暑逺洛水得秋多爽气乗归兴孤舟看一梭左选官期逺南归客路长觐亲时正好黄菊百年觞识先游刃易命晩折腰劳华省当年梦行看置此曹
　　雪中闻友人围碁
　　瑞雪天时醉怨迟笑君碁局雪中围轩花汗漫丰年事不是嫌春故故飞
　　友人见问久不作诗
　　幽情寄态动风骚大巧如春未奈何莫怪近来诗句少只嫌吟后客情多
　　寄李潜夫
　　去去仙舟住处闲吴王台下虎邱山日边孤客遥相忆聚散空悲梦往还
　　偶感
　　泡影浮生梦幻身十年南北寄红尘穷通有命归与好风月相期满剑津
　　流沟山
　　清见林泉意已开知音曽有魏王来两忘更得栖神地不染人间一防埃
　　舟行感旧
　　曽向兰陵起一舟湖山住处有朋游歌声月下俄相失秦与潇湘各自愁
　　次友人月夜楼上之韵
　　满楼清景泻斯干肝胆初醒世虑闲谁见谪仙歌兴舞但留诗句落云间
　　泛南湖【二首】
　　菡蓞香中画舫轻新红相照亦多情似迎学士来归院花烛前头朶朶明
　　雨过圆荷万防星云开银汉眼前明难逢此景休归去更待天西片月生
　　友人垂钓
　　壮后幽情转更长尘劳空忆芰荷乡自由池上垂纶客应是回头笑我忙
　　偶成四絶书寄子坚道契
　　皆有前縁志自通大云山下偶相逢春来拏得龙双角走下昆仑第一峯
　　相见参来道已通五城曽折紫芝封自从龙虎归根后花蔟云攒白玉峯
　　袖中自有青龙剑世上谁无白虎经秘诀未尝留一字不劳终日诵黄庭
　　尘中自适能无我方外相知喜有君静看古今搔首处五湖风月万山云












　　演山集巻十二
　　钦定四库全书
　　演山集巻十三　　　　　　宋　黄裳　撰记
　　游山院记
　　山水外物之可乐者尔非真乐也真乐之所寓而已仁者乐山知者乐水亦以真乐之所寓欤治平戊申之仲夏赴诏西上逾絶岭涉巨江度炎暑履素秋凡四十日矣而后次于霅川之逆旅弛担宴坐自感其尘劳未有慰焉及其环顾山水间有髣髴南国者黙然坐中意思南向已歴旧隠无复尘劳之叹而亦不知其身之所逆旅也于是援笔而书之延平居民枕寒泉倚青嶂真山水之国有浮图氏之宇尤寓山水之胜处清景爽气逼人眉睫间与才思争无穷遇目之所得即当走笔赋之且恐胜概相夺出人不意而又忘去也当予清闲无事偶然独往则簮冠曳履防枯笻道幽径与书偕焉风揺松隂人践寒影异花灵草幽香相迎日含喷泉红玉散乱此人所由之径也两山相临怪石欲活仰则翠岑俯则幽涧神刓仙划为之幽构此人所憩之亭也山角转来风物相际猿鹤上下烟云聚散飞甍华榱矗然寘彼此浮屠氏之宇也宇之中又为游者之观美凡有七焉长涧自山之西趋寺而东流有释为堂跨之及其入夜泉清而月明适然相得于堂下号水月堂予之游是堂也秋势泻云边之泉金波泛天涯之月妙相有无搏之不得故为之歌云水浑而月丧水动而月漾澄寂虚一中涵有防妙相水有风兮披人襟月有波兮浴人神兀然坐者非尔翫其中有物争光明是兹三者不期约防诸广莫都忘情涧自水月堂趋西庑有释为阁跨其上激涧之水其声潺潺然环绕乎坐中号潺湲阁予之游是阁也遗世俗之喧哗即山泉之清泠是非去来不落双聴故为之歌云与其聴繁喧不如聴潺湲潺湲聒吾耳不聒吾心渊世俗譊譊殊不闻只闻潺湲如车奔潺湲如车奔我心都无縁阁之左临涧为小轩俯视涧之水澄寂如鉴分辨人顔色号鉴轩予之游是轩也纎埃不能驻流光防瑕不能玷浩明于外照古貌于中照古心貌与水清心与水平故为之歌云至虚不可磨至柔不可折至精岂须练至一莫能别情忘非与物相絶万象于中自生灭鉴乎鉴乎非徒明鉴之有道犹诸心梯阁而下实地十数尺为小室而沼其前引涧之水实之号飬真室予之游是室也【阙】
　　一声素琴数曲恬然忘机自在絶境故为之
　　歌云尘劳妄想谁知非落着埋没皆人为飬心飬到不化处亦令此室生光辉去潺湲阁升法堂堂之左有释为阁揖院之客山瞰流涧于坐间环佛书而观之号精进阁予之游是阁也目闲而山色见心虚而古意明出妄想境中入清静觉海故为之歌云道固不违物物常与道违道非近能得亦非逺能离精尔思兮捐尔思其中有物不可围由堂而西有室倚山为小轩轩之前为方沼沼之滨植脩竹三四茎凭轩而视翠峯寒泉茂林碧草皆在其左右号凝碧轩予之游是轩也春晖秋光漫然融成日頺竹隂落在方沼琉璃瓶中青玉倒植故为之歌云凝碧以自然尤籁成之天碧色非渍黛籁声非鸣弦此心寓此声色中虽有大巧无由传去凝碧下斋堂堂之左有释西向旷野为亭据其要物象清逺一览而尽之号豁然亭予之游是亭也希夷之乡旷闲之郊逸思浩而往尘绪斩而絶故为之歌云吾登豁然轩吾开豁然懐水犹其心圆曲直随因縁云犹其心闲聚散无悲欢尘懐俗虑难追攀是山之胜也胜者虽不能自暇及其戾止亦皆有闲意以至于息机而后去然而予之游与来者之乐异焉来者为其景而用其乐而予能用其景以寓其乐者也世俗之游相与讥谈调娱醉酣舞歌吹弹呌呼而后得其乐亦已劳矣其乐不在道特乐其有山水而已山水之可乐者尽而寂寥之态生则其乐荒矣故虽吹弹调诙醉酣舞歌不足以继其乐彼尚知吾乐中之防哉廼书其乐之情以示之
　　懐逺亭记
　　延平郡督邮即其公宇之北山南向天际送目而往相去之逺不可以胜计然而元用之所懐不在乎物惟其亲焉愚众之情登高望逺耳目之君不足以胜其私有对而遂变伤则迫惬则肆岂足议哉予过元用相与倚栏送目谈笑以自适且谓元用曰子见荻溪之上渔舟一苇忽来适去歌声逺迩不知人非世习之累相系者乎此使人放旷之心生子见寒潭之中雷电相薄宝气亭亭上干星斗不知深渊巨涛之相沦亡者乎此使人发用之心生风清月明万籁初息水涵太虚寂然天地之鉴则使人入清虚之境夕阳半山芳草不断双桨南飞悠悠寒浦则使人动离别之绪水鉴之滨鹭窥寒影过山之云行无所逐则使人起幽闲之趣夫能狥物之态以入清虚之境起幽闲之趣生放旷之情存发用之志不为狂歌逸游之辈放心而不知求亦不失为贤者况能有志于亲哉夫善本于仁仁本于亲茍能有志于仁之所本者何往而不善然而凭高环顾虽有溪山之胜人情之所适者不足为子道也慕亲之志寓此而有发焉魏国之士思念其亲岵屺之上想见父母之所懐诗人称其孝虽然疾痛则呼父母而有富贵少艾则忘其亲众人之情也魏国之士当夫行役之劳夙夜无寐父子离散不得以相保则疾痛之时岵屺之上想见父母之懐岂足以为至哉今夫元用之学仕于有道之世父为达官子能以六计嗣其业不贻其亲之忧心平而志舒当此之时遇耳目之适者且能复礼以懐其亲不俟有迫而后至是可尚也狄仁杰登太行山南望孤飞之云感吾亲舍其下惟其爱亲也笃则其事君也忠及人也恕是故唐之基绪不断如线仁杰果能防耻奋忠安其神器恤刑爱人号为长者然则瞻望其亲之际则仁之类存焉是亦充之而已予之望子也岂止于父子之间哉
　　观尽轩记
　　予一日过完师坐于防景亭上前望演山山旁视剑潭人爱延平最有山水之乐而演仙山剑潭又其山水之可爱者气象声色食顷万变予登完师之亭而尽得之因与完师言徳之大累尝在对物而有感今又据景之会而翫之非在万物之上以物相观而已覩有不尽者物能引之未知声色形象之为梦幻也则予畏会景之累人深矣无涯之知不可胜计之景客尘之中适然而相感则或凄然以悲欣然以喜清闲之景解人之烦涤人之汚华美之景坎然者贪飘然者肆无穷之态出人不意而乗之不可以言胜也呜呼朝闻道夕死可矣其见随尘熄而心化有涯之生可不计哉以故君子之为道也不见可欲使心不乱君子之为善也不见不可欲使心不丧涤人之汚解人之烦此景之可欲者尚为道所忌而况幽情竒态之感人使之或笑以嚬或贪以肆何可翫哉我与景俱非真物以物之态为我之情俱非真智因与完师言浊汚者见形其知莫贵者物也清静者见性其知莫贵者道也人之性常无者体道富有者体物众凡之流尝蔽于形色而莫之悟予甚悲之师能即亭之西更为悟真室尝游乎其间然则完师非溺于景者欤使登斯亭者知世态物情犹蚊蚋之过吾前也然弃我与景为吾悟真室游而求真焉静也不劳其形以至乎形全清也不揺其精以至乎精复形全精复与天为一是故妙有其形而不为貌象故为貌象者之所不能对常无其气而不为声色故为声色者之所不能感老子所谓不亡庄子所谓不化释氏所谓不灭儒氏所谓不动当是时也万物为吾逆旅矣而众人为万物逆旅众人为万物一偏矣而万物为吾一偏由是而登轩下与万物相见可以观尽矣予爱完师为悟真室之意而又虑其不学出室以道事也遂以观尽命轩焉若夫烟云聚散山在有无之间水涵晴光舟泛银河之上桂华风动天香满懐飞甍参差歌管断续此翫物者醉酣歌舞驰情驱思而对之志满意适以为得求者也物态少移世情已变当是时也吾寄万物之上而观之与之游可也不与之游可也
　　秀橘记
　　时甫家圃之右有秀橘焉一本而三支旁二支宻叶散漫无足异者中一支寻常之叶不能多得之柔条下垂其叶秀嫩深緑而环就如析翠羽而注之有碧幢青缨之状不怯嵗寒新故相代更无衰落之态为诗而美之者连韵盈轴不过比物引类状出秀橘之形象而已时甫屡命予诗诺之久矣始得数聨兴罢而复已元丰三年之季春时甫复写橘图走仆以惠我索诗之意益笃不可辞也无事乎诗辄为时甫论其生理以记之尝谓五行之气运行万物宇中有偏有全或清或浊无意乎造物也而物各有遇焉气之清且全者在人得之则为豪英在物得之则为新竒虽然不可齐也亦不可以必得适然而已故虽同气而育并时以生者其形与数有不同者况其他者乎夫一本而三支同气而育并时以生者也然而一支见宠或歌之以诗或绘之以图或文之以记传之天下后世不可知也主人时复一往苦吟注视培溉相继惟恐其或伤之也二支不能有所得然而天理之于物岂有意哉圃中之木与秀橘踈逺者可以无憾焉吾与时甫游久矣知其才富而气豪发为词章使人喜观而欲得之然而君之所得与夫秀橘之所寓一家而兼有之何其幸也君知秀橘之可爱培溉继往注视环顾惟恐其或伤之也然而予之望君也更有甚焉
　　水云村记
　　长涧自演峯道广教院出田坑始有从父得之于西南山之麓取其一支停之以为沼走之以为渠防引之以酌桥跨之以渡异花竒果垂华倚实飘香堕影在泉之上下有云于山朝隮而暮合闲适之态明白之象与夫流泉相应以无为相遇而不约俄然相得于东西杳然相忘于得丧其孰为此者邪元丰之初予自京师南还省予从父流水之间俯仰行坐顾瞻燕笑及夫日落而禽还山瞑而云收援毫于壁间乃以水云村名之而后去自是郡人始知有水云村之可乐也寻春逃暑车盖相属越十有五年友人公实来京师与予道曰今为水云村主人矣仆将益治之飬生于其间予曰子之得水云村固可乐也其亦知水云村之得子乎公实之为人茍可而止不为生而劳不为名而伪遇吟而忙得酒而休方东而俄西未始有适莫要其中夷旷而惠直是真水云翁者也君归乎哉予后此十年当有草堂于演峯有钓舟于剑潭南归而谁从者乎是时水云翁杖藜而相寻演山居士肩罍而忽往与是两物相得于无情中有舞有歌有吟有谑妙思絶景不可得而究也防归乎至无予之乐也不知水云翁之乐亦出于此乎然则水云之于我果有分哉故为之记以公实他日相从出此以为质焉请镵诸石
　　演山集巻十三
　　钦定四库全书
　　演山集巻十四　　　　　宋　黄裳　撰
　　记
　　鄂州白云阁记
　　自洞庭纳湘峡迳武昌防汉沔然后沿九江而下东南之旅度翼星之分趋荆州之域必泝江夏泛洞庭而后南走二广西向三蜀然则南郡之有武昌山水之聚舟车之会者也夫逸民之所寓士大夫之所游骚人墨客之所咏常在天下山水之佳处余言遗迹相去几千百载后人乐道而钦慕之往往遂借以名物故江谓之烟波亭谓之竒章洲谓之鹦鹉楼谓之黄鹤阁谓之白云楼阁之赏当与豫章之滕王巴陵之岳阳争名于天下有山自郡郊之东趋过阛阓茂林修竹衣被形势如青蛟苍龙然引领而西或伏或跃下饮于江汉中峙而四望者白云阁也对揖公宇转望仙枣石照所谓大别鳯凰烟波鹦鹉西城南浦黄鹄矶汉阳渡之类可坐而数也蒹葭绕岸风势雨声湘汉涵空夕阳夜月归帆行棹渔歌樵唱与夫忘机之鸥随阳之鴈往来聚散于其间四时之气象一日之变态泛应旁感逸民雅士之风味吟送宴别晓泊晩次道志懐古以写忧悲喜乐之情以述兴亡荣辱之故盖自离骚而后唐人之作不知其几百篇也大夫之行吟处士之坐赋老子之乗秋高人之驭鹤乐天之闻歌太白之聴笛缅想环顾俯仰千载悲乐相继公余之赏不亦至乎方是之时茍非有道在上得贤太守与之共理常使时和年丰郡国无事亦安能有暇于山水之间哉有暇于其间者其风味志趣或俗而不逮或鄙而不乐虽有美景盛事亦遂寂寥沉没不见于后世有足惜者异时魏晋之师下吞吴楚盘瓠之类窃发于山水炬筏横流烟防云海所谓鹦鹉南浦鳯凰大别之类遂为水军楼舰之所息山夷营垒之所寄谁复讲求逸民之遗事雅士之诗句以为公余耳目之翫哉方今圣人以道统有天下无复魏晋之师下吞吴楚之忧公悦素用吏事知名于人当能寛而有制布扬天子之徳泽潜召和气年丰而盗熄无复山夷窃发之患然则君亦何所用其心哉此阁之作也将与宾朋览浩荡之景飬幽闲之趣想见高人度世絶尘之事庶几悟须之景省因循之过不为汚浊伪妄至老且死时与无心之云悠然而来飘然而去去无所逐来无所从朝隮而暮合若将为我拥黄鹤乗清风脱万累而超六合也岂特在人耳目翫山水间者邪元祐癸酉仲夏记
　　潜轩记
　　予去年为顺兴游故人公镇家在顺兴之南隅乗间访之公镇邀予坐于潜轩之上观修竹折幽花看闽中録采杞菊决明而食之樽爼之间论古道旧讥诙大笑井邑之繁不能輙破其静公镇坐间索予潜轩之文予谓待言而后谕焉非相知之至者文可忘也故不及书今年春尘劳之中缅懐轩上之笑语恨无以寓其意者公镇再追所索适此而书之夫鱼之为物或生于陂池或落于修涧或出于遥湖大泽永江广汉之间或之于沧海其得地也异其遇时也同嵗寒冰冽鲿魦鰋鲤逺游下泳在渊而自适虽有九罭之深入莫能致之及其春行晴暄太和涵溶清浅方是之时乗阳而动去渊而在渚悠然而逝适然以跃沟为之依苹为之覆得其所矣不获乗阳而动者深渊之中不能自致河海盖有之矣乌知适然以跃者颁首莘尾为渔者所伺或引之以纶或持之以竿或陷之以罟附逺以鱐嗜鲜以脍以膴则见防以鲍则见糗以醢则见析实于鬼神之笾登于賔客之爼鱼方是时欲为下泳者岂可得哉然而浮游者未必为通潜泳者未必为穷学道之士无适莫也息则起消则去惟时而已公镇少时求举于乡里卒不获用晩节感悟乃能逺引而去水边林下开轩自适有山林处士之态亦可书者名利之士老身长子尤有以行投保以名请封东方未明携食而入俯首而坐汗流浃背与少年较长短则君之潜亦高尚哉呜呼公镇之潜也在道鱼之潜在水一也若夫陂池江汉之辨非所知焉
　　看山亭记
　　郡宇之西北隅昔有小亭前假两山对峙而中望不知其谁为之也頽壊且废予至治事之三月役工以修之丛列有岿特立有峦耸起有峤环合有峄几于自然皆出于造物者公余乗兴杖屦独往有如春明秋静云开雨过之见武夷鴈荡也客曰南有云门西有尧山真者不览何事乎假予曰子之见有真假耳有道存焉非真非假由道以观物假亦真也真亦假也则予之看山何异乎子必待云门尧山而后得乐山之意非善观物者也客曰愚得之矣请书以为之记
　　青州坊门记
　　青以两城居民始为十六界以别居民之地分崇宁改元裳来为青顾吾属言夫用十六界之别居民之地分其义安在哉盍废界设坊三十有六为之门名各有物庶乎其有义也迎春之类以辨坊名之也延宾之类以遗事名之也文正之类以人才名之也自正之类以道化名之也胜游以之乎东湖兴云以向乎南山朝元以趋乎天阙使之观其名异则相识别思其居同则相亲爱此为坊门之意欤然而亲爱之意非私淑一坊而已先王属民始用五家相保所任者寡则其所察者详邪恶之民不能辄容于其间隂乱良善然后聨其五家使之相受乃为一门以同出入罔有相遗外者故其飬生可以同忧患丧死可以同哀戚推而用之合四门相受之民共为相葬之礼同哀戚也有相亲爱之意故称族焉合其门相葬之民共为相救之义同患难也有朋比之风故称党焉义之与比者也相比者力也力贵众以四门为不足故合五族焉相赒者财也财贵多以其门为不足故合五党焉其门维百其徳维一咸有相保之信相受之智相葬之礼相救之义相赒之仁为善既备复何所责乃合五百门之众使之出入往来更为宾主灿然有文以相接欢然有恩以相爱其称乡党则吾我加焉亲爱之也呜呼民之善其用至于爱人接物皆有余裕其政之本则在乎五家为比其五家为门而已六乡之法废壊已久不可遽复惟尔三十六坊之民同出于一州其考予言先王属民之政推而用之遂至乡有正风民有中徳比而信党而公相诏而化可也何必令使而后喻哉
　　崇宁万夀观记
　　佛老之学至于还元反本其道遂同而佛之徒谓之金仙老子之徒谓之神仙金体而神用一也盖惟神仙为能长生不死故无生死而后至于不生不死长生不死已能脱离五行非内非外不逐五行由一而散以哀乐休戚为人生以治乱盛衰为世界以荣枯舒惨为时序以老少美恶为物态而彼人生物态世界时叙吾能与之修短与之盛衰与之舒惨与之老少泛应无方之求未始穷尽此世之人所以严其所寓以备旦暮奉事祈请者也大云门神仙之窟宅十月十五日以奉崇宁寺诏继诏为观复有择用名山福地之防寺既如诏而臣更涉云门之背由归道岘下得山号大福大云门之南支也前案广山郡人谓之广福中立而望四向环抱犹大云门然莫知其所自出有三贤堂海东僧塔八仙坛猕猴洞在其间皆古之遗迹然始由归道岘而得之今为道观之所寄则岘之名归道乃其兆欤故臣辄叙佛老所以入而为已出而为世老者能与之少短者能与之修衰者能与之盛哀者能与之乐以明朝廷所以诏为十方寺观之意自时厥后为郡守者其率老子之徒以谨焚修共祈无疆之休以资天子万夀岂可忘哉
　　东湖三乐堂记
　　自下车率吾属明振统类要凡目数各任其职庶事益简民用以靖樽爼之间始得光景为东园游顾吾属曰徒以心力从事曽无所乐夫是之谓陋此节俭之弊也其后流而为唐僖公有财而不能用有钟鼓不能以自乐徒以情欲狥物曽无所制夫是之谓荡此平易之弊也其后流而为齐哀公过则淫不及则怠慢是二人者皆已自为物所矣欲其明徳以为物是则难也有道之学既辨内外遂致真一以真观尽以一泛应两辞五声并至而交感无所累焉其诗曰在公明明是也知统则举其类甚众知要则驭其繁甚简形快而心愉有所寄焉其诗曰在公饮酒是也在公明明无乎不为之时也在公饮酒无为之时也无乎不为以至于无为贤者之有道也盖惟有道故能有乐以为文故其诗曰鹭于下鼓咽咽醉言舞于胥乐兮鹭于下宾之集也醉言舞乐之致也于胥乐兮乐其在公明明而和乐生焉耳有礼以为节故其诗曰鹭于飞鼔咽咽醉言归于胥乐兮鹭于飞宾之举也醉言归乐之致也于胥乐兮乐其在公饮酒而中礼存焉耳有乐之和有礼之中恊赞隂阳化育万物故其诗曰自今以始嵗其有君子有谷贻孙子于胥乐兮乐其在中则能为其人民在后则能为其孙子然则有駜盖鲁一变而至于道之诗也昔者太公治齐虽用平易在己也近道在政也然而不患不能与民同乐惟患其乐之过在太公则可不可辄施于其后故其末流果有齐国之变风周公之泽遂为鲁僖之颂不亦异乎愚之为青当以行乐之过为非不及行乐为愧窃希于鲁焉顾吾属曰山水仁智之所乐古之人与民同乐有感而赋草或以芹藻禽或以鸳鸯盖其所寓多在山水之胜处或刳而为池或引而为湖草木掩映亭台环合鱼相忘于渊兽自适于野禽翫空于飞虫感时而鸣俄闻偶览顿释滞思此古人之相其乐者欤盖惟君子能推仁智为民既事然后得引所乐以憩尘劳以资谈笑有道存焉耳今兹青郊以西两山防入于郡城若骏而奔若驻而盘若骄而跃洋之水道其中相为数折趋东南隅回旋宛转若有不欲去之意此固有所待者邪昔之畦也宜宇而居之昔之池也宜湖而游焉崇宁元年之季冬道意以始事明年二月东湖告成土石之所聚今为寥廓之界粪壤之所污今为清泠之滨荆棘之所托今为芬芳之泽入自西扉由垂杨径界水而东之陟降两桥东西相望防归于北渡有桥曰步云下趋醉归亭去亭而升堂所谓三乐两亭以翼之左曰湘江右曰水鉴于堂之后乗飞桥过芙蓉轩由芙蓉而东蹑层堦访禅林南有轩曰悟桃北有亭曰现月而观莲亭在其间皆瞰湖上下入桃溪于溪之南为漠庵去庵而南行前视鸳鸯渚有亭在半山间号緑岩亭由緑岩升其巅坐歌丰堂对揖现月由芙蓉而西憩云门馆前视鸿鴈渚游竹林斋南行登钓璜台下由小岐中立而俯视左有亭曰翫鸥右有亭曰鹭下夫湖在两山之间将欲致吾幽思以饰兹景未之尽也然而寓吾仁智之所乐凡十有五而三乐实主之故堂存乎其中盖无三乐为之主虽环山有水皆亭台也亦奚以为其乐未尝不荒也未尝无累也故游斯堂者考予三乐之説则知东湖之所以作岂茍云乎宜镵其説于石
　　演山集巻十四
　　钦定四库全书
　　演山集巻十五　　　　　宋　黄裳　撰
　　记
　　顺兴学记
　　元丰改元之秋列郡各贡进士于朝南剑考诸五县之士而进之十有八人顺兴学者百数无预贡者温陵宋君适来为顺兴令因怪闽中之士每嵗应诏出为天子器使最盛于四方南剑在闽之中累累有人焉顺兴南剑之支邑前此有预计偕者不见録于礼部七十年于此矣今嵗更无预贡者是岂教育之道在上之人有所未至欤遂由县学而观之感其防隅之卑度量之防环卫之具修之废不足以壮丽先圣之行在吞纳多士之至止升望降观前揖后据不足以周览溪山之气象青衿不见往往散处里闾流入城阙之间诵数之学得以小説实其虚一如此者盖久矣宋君由是慨然思欲宏其度量严其具修壮其防隅固其环卫利其前揖后据之势然后招来多士而教之邂逅一乡之所慕者十有四人请为义倡愿与乡民出力易材废旧而新之宋君如其请学者欣然预叙于别馆以俟学成而归焉旁郡余邑随有望风而至者不日学成为之八斋翼于两庑之间或背于堂或面于殿诸生接席而坐鼓箧而进问者有应疑者有质由者有户升者有堂入者有室望者有门墙之峻乐之所寓前揖仁者之山下视知者之水适其性命之情日就而月将之且见成人有徳小子有造居多古人之遗风不问其在外者一封之荐何足计哉盖夫教学之道先王望其成材而取之必使学者无志于仕有如曽晳之咏而归漆雕开之未能信者然后可以副吾取而用之之意是故先王之士得失有命动静有理去就有仪处万钟之时如箪豆之日许国之身致君之术岂为宫室之美妻妾之奉所识穷乏者得我而为之遂易其志哉尝谓仆之贱史胥之卑屠贩之仵寇盗之类才勇艺术集事御变虽古之人有不及者入之民间以治民事出之民上以长民徳不亦可乎先王必谨庠序之教飬才育徳俟其秀实然后论而官之先王之意岂以史胥屠贩之仵仆冦盗之类其名不贵而废其可用者哉以谓不知仁者不可与从生不知义者不可与从死不知礼者不可与交不知信者不可与守骊山之徒胯下之布衣兴造之初急难之际未有素食之士先王不得已而用之譬之使鹰常饥其肠则为之使饱之则叛去是故黥布韩信之徒素不学道无穷之欲与之南面称孤不足以餍之乃至叛逆夷族而后已然而后世之君当平居无事时不能飬才育徳而用之或有才徳之士而莫之用府史之卑卒仵之贱冦盗之恶入为公卿出为将帅谓予用才而已不问其行甚可怪也昔卫宣之朝有不知徳者好忮而不仁有不知行者好求而不义好忮也伤物好求也逐物人之可恃以用者为其爱物而物莫之胜耳不知徳行自其求忮而推之不仁不义不可胜用也百尔君子亦奚以为哉先王之世兵农一民乡军一营在朝所谓公卿大夫士在乡所谓乡老乡大夫长正师胥在军所谓军将师帅长司马昔时乡教之中同为儒者而今同为天子之吏岂有异趣哉其贤以六徳其能以六艺知礼乐者非特钟鼓玉帛而已礼乐之妙至于行乎隂阳通乎鬼神彼之所及也知射御者非特主皮执辔而已射御之精至于升降之仪与其志通疾徐之节与其意防彼之所及也知书数者非特纵横之画防乗之算而已书数之微至于道理之精粗象器之终始彼之所及也六艺道之下者其防犹及于此而况徳行之学岂可忆哉是故古之为公者以道为卿者以徳为大夫者以智为士者以志为军将者其徳有威其仁足以抚众为战士者其义有勇其智足以死难故古之官有至于三百六十者先王非恃其人之众也恃其道徳志智而已平王之东天下利势不断如线教育之泽在人之心犹有存者譬如立柔之物可屈而难折延及三十世而后已无道之秦烧诗书杀学士不仁之勇无义之刚繁刑严诛以制天下所以传及二世为甿之人一折而断之诗书之力虽欲维持其亡不可得也然而先王所以建学飬士之意何可废哉宋君之来隆学校延儒生躬率一邑之子弟从事于道以副上意一邑之士宜乎为道而学他日入官如古贤士大夫以副宋君之意诸生从予游予尝以此谕之君命予文以记县学所以作于是乎书
　　双源记
　　县廓之西南有山支为三峯下防于平坂两腋之间泉甘而木茂修竹重莲桃花流水随人视聴之所及三山之前断流为池凡五十丈葺中一峯为澄心堂于堂之背为濯缨轩去轩之西为日休亭引流而下左右方沼峻宇画阁置于北峯之麓俯大池对南山由澄心堂而趋双源皆有小径双源之防望澄心堂为矶以钓焉相望之间仰有翠隂俯有清流风色动静禽声语黙水涵太虚形影上下忘机之鳞一游一跃飞桥走阶危栏曲槛防隅翼翼红緑相照庚申之秋余来龙川因拜主人之辱才华物象适然相值且叹尘劳之俗役百年之期而致千嵗之忧忘不可过之分而狥不可必之物以贪作忧而不以理飬心以忧作老而不以时受形心与形化共还尘壤虽然我庾如坻黄金满籝松云水石之间不能笑歌自若以慰劳生之梦幻者余尝悲之君也不然宾客至止捕鱼于池摘果于林破谷于场趋雉于野酒觥碁局为宾客欢涟漪之上尽日而后已分外之物莫能劳之亦足佳者故余乐为君记又为数诗于其后庶几役役之流得余之言而有感焉
　　步云阁记
　　昔予读书顺兴北山之麓南望一峯有若游龙之状举首而囬顾仲寛今置阁由阁而下视水天空濶桥虹横絶登临之士身势高逺如在云汉间此命阁之意也以致予文予方喜仲寛之为政有古循吏之风因述云四事为仲寛识之夫云之为物轻清者之所乗闲适者之所翫有徳者之所况有物者之所望者也仲寛下车之三日属其隣比之长且老者为饮酒礼佐坐堂上胥吏坐堂下长且老者环坐于两庑酒三行令为之言曰来吾民夫草木之所萌禽兽之所育吾民无故忍掇而弃之乎曰掇而弃之遂伤其生是不仁也弗为也夫物之转诸沟有用者可啬有知者可悼吾民无故忍视而遂过乎曰必援而出之忍视而遂过是不仁也弗为也然则吾民之于他物然耳赤子吾民之遗体也分气也物之有情有识者也安得辄举而溺之无所疑止也哉其为不仁奚啻吾民之于草木之所萌禽兽之所育凡物之转诸沟者邪其民于是骇而悟嗟而悔飜然而改曰吾属之视吾子曽禽兽草木之不若也岂足以为人哉其谨奉教于是着令曰孕者登籍产者给粟而民相与言曰令之所活者吾类所释者吾寃百世之憝一日而解之徳莫大乎此吾尚忍为不仁以伤吾令之化哉乃相与敛知藏力聴令于大夫两造在庭仲寛苐为之辨是非谈祸福往往自讼而解相诏而罢一县遂无事时与宾客乗兴而往径画桥登苍崖期于步云而止焉夫仲寛之政不以智示人故其民无所事乎是非不以势屈人故其民无所事乎强弱势智既忘中抱虚静然则闲适者之所翫有徳者之所况君岂有愧乎云哉其无累乎心也云之所在不以情而动不以力而举其有为乎政也云之所往必为甘澍下膏泽于万物然则隂阳之报天道之福安知异时不为轻清之士乗此而直往也哉况与翫未足为君道也元祐癸酉仲夏记
　　延平阁记【后蔡元长改名双溪阁】
　　治平三年延平阁以火废太常博士程侯下车而复之未几继废更累政有疑于为乐无复之者司农少卿谢侯至止遂率其属讲明庶政者更之废者举之民甚便以谓徒以劳苦顿瘁有事于务不能推其余力以及乐事赴【或作副】民所欲是岂有道者之政然邪君子之政自夫无乎不为以至于无为者也有駜之诗所谓在公明明无乎不为之时也所谓在公载燕无为之时也公余既事方暇于饮酒然而明明言其明之不可蔽也虽然有暇饮酒民之乐不与焉有礼以节文之有乐以舞蹈之小大之民从公于迈故继之以在公载燕盖至于燕则为乐之礼具焉政事相随而众得以共其乐故虽饮燕不害其为在公也为乐非私长属有道礼乐之游有中隂阳之气有和风雨以时而至耕稼以时而作谷以时而收廪以时而入故终之以自今以始嵗其有然则更累政有疑于为乐未有能复之者岂知鲁诗之意哉延平之有阁素以山水之胜知名于士大夫间往来登赏吟咏酬唱兴尽而归去盖与滕王阁岳阳楼之得山水无以异也谢侯遂缮土木之功以恊士大夫之所知与众共焉不日而阁成以命予记而予欲序其事宻助游人之才思与夫景物相逐于无穷久矣郡据演山而下为三支有龙虵腾跃以赴于江之状公宇坐中一支以视千里其势至江之涘于是有阁东西之水相防于阁之前冲击而隂浚之人言其深不可测于是有潭潭之东有山若戯而盘潭之南有山若举而趋北与三支相望于清冷之滨寂寞之野龙泉太阿出丰城去人间卒以是为窟宅亦有意哉登临之士环视乎其中二水之防既往而复还于海而海有潮去长乐一驿沂流而上若迓以归焉天入澄江山迎晓日飞甍排空下临云汉归舟天际数叶争飞遥见演峯倚空凝碧征帆既落歌酒如邻拂袖人来谁当邂逅高真乗兴多在溪山况有江南白苹红蓼曽闻逸士岛上凝眸晩景尤宜水光山色每横孤笛独引清商一曲淩云发从虚静旁人耸耳襟抱俄空渔网高低偶逢烟雨唱回浦屿日计无忧横防青峦一行征鹭芦花宿处已落难寻聚散如宾于飞于下纎尘不染有肃其仪食足意忘闲窥清浅垂虹截雨横絶双桥若步青云怳然行客东漘竒字独见仙踪南麓名园常闻春信月华持夜忽有波光疑是蓬莱金银楼阙沈沈倒影寒浸羣峯独倚栏干谁知有感古今一梦只合寻真物是人非且悲且笑珠飞波面星耀方移剑卧潭心风雷未作予闻潭之左右有珠夜明莫知其所在俄忽有感奋跃于潭中渔者捕之益急而逾逺予方少时尝见风雷震发云雨冥晦三岸欢呼以为剑归有顷而后定呜呼龙泉太阿雷不能分而复合张不能留而终去神物行藏非人所能制也发于丰城则上干牛斗归于龙津则下为云雨此其所以神乎然而张公正当时晦不能自引卒与祸防剑知之矣茍不能去而与张公同瘗于地下岂足道哉或者之论乃以张公所佩而卒不免在人无益何其谬也阁之所在前有神物之灵后有真人之妙必能以和乐安静福乎居人以清虚翠防发乎景物明有谢侯才识深知鲁诗所以有道之意推而行之务与民同以慰登临之士是亦真人神物之所相者也而况山水之胜已与豫章巴陵之所称在士大夫间览予之记庶乎有感而无愧焉演山集巻十五
　　钦定四库全书
　　演山集巻十六　　　　　宋　黄裳　撰
　　记
　　文轩记
　　余谓学士大夫或驰骛于名山入传注涉猎百家之小説以愽为功以辨为能终日牵援自以为至乐然其于徳性也畧或悟履迹傲名数万物之理危坐黙观有感而后应谓彼百家之説不足挂吾齿牙间静按其文吾能以理断其真伪然其于学问也畧二人之学方且相诋于世未知其孰贤然而前之学有徳后之学有事徳先而事随焉则其于学文也何有日月风云天之文也吾以是观其象山川草木地之文也吾以是究其理君臣父子人之文也吾以是明其义发悟以天考信以人不滞于一曲则其动而有所偶发而有所应着于形色名声之间如春之华如衣之章如天之有河汉如地之有嵩华伪无与于其间斯其所以为文欤故人防之一日以书抵余且曰备员下吏思发其身当以学文为事辄以文号其轩文之説资乎君子然后得之此轩所以有望于左右予谓君傲名数者也患在不志于学问今则然矣博览泛观知其不为区区之陈迹溺于偏见第资以为正焉则其与余书言约之以文其身施之以文其政言之以文其理书之以文于后患弗为也予将有观焉
　　清心阁记
　　熈宁之末始得防之于都下方挟聪明傲名数不下先进之豪杰欲与之立头角而愚尝吿之曰性欲静气欲柔惟豪去道最逺非愚之所望也后十年为长乐掾乃取五经之书百家传注之説歴代之记环列小轩而读之号文轩属予记予喜曰防之进乎学矣取友于古人必能正之者何患其为豪哉及其去长乐为武义宰以优课闻愚在考功方欲知其善最之所自继而防之复以清心名阁再命予文予益喜曰防之悟矣必以六经之言百家传注之説歴代之记无出乎人之心也吾何独不然盖反而求之故为是名欤请言夫水止则定定则清清则虚虚则明惟道集虚外铄之物中动之情不能为吾防风乱苇也然后天地之变化过则形入则防不容一毫欺我此其清心之所致欤古者圣人之治天下也自其道心而达之道心万物之宇典法之宗要凡数目之源圣人以其宗源有所均则为衡有所运则为枢有所举则为统要凡数目计道之用则飬卿士大夫而任之其名位与圣人异其宗本与圣人同特其所得有小大所造有浅深而已得其全者为正使之治要又其次为师治凡得其小者为司使之治目又其次为旅治数庶人之在官者不得上与圣人相为源流以力事人而已惟治数之士飬心而不画遂至于放古三代学者内服百寮庶尹惟亚外服侯甸男卫邦伯自与一人志同而意防识大体能自爱其学同有所本故也防之勉乎哉清极而虚虚极而明万物不足以挠之岂特百里之境物至而应事起而辨也哉论道之公治要之正盖以是进焉
</div>
    <div class="pagination">
<a href="演山集_page18.html">上一页</a><span>...</span><a href="演山集_page14.html">14</a><a href="演山集_page15.html">15</a><a href="演山集_page16.html">16</a><a href="演山集_page17.html">17</a><a href="演山集_page18.html">18</a><span class="current-page">19</span><a href="演山集_page20.html">20</a><a href="演山集_page21.html">21</a><a href="演山集_page22.html">22</a><a href="演山集_page23.html">23</a><a href="演山集_page24.html">24</a><span>...</span><a href="演山集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
