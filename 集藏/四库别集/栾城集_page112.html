<!DOCTYPE html>
<html>
 <head>
  <meta charset="utf-8"/>
  <title>
   栾城集 - 第 112 页/共 114 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   栾城集 - 第 112 页/共 114 页
  </h1>
  <div class="content">
   《宋史》本传：苏辙字子由，年十九，与兄轼同登进士科，又同策制举。仁宗春秋高，辙虑或倦于勤，因极言得失，而于禁廷之事，尤为切至。曰：

　　陛下即位三十余年矣，平居静虑，亦尝有忧于此乎，无忧于此乎？臣伏读制策，陛下既有忧惧之言矣。然臣愚不敏，窃意陛下有其言耳，未有其实也。往者宝元、庆历之间，西夏作难，陛下昼不安坐，夜不安席，天下皆谓陛下忧惧小心，如周文王。然自西方解兵，陛下弃置忧惧之心，二十年矣。古之圣人，无事则深忧，有事则不惧。夫无事而深忧者，所以为有事之不惧也。今陛下无事则不忧，有事则大惧，臣以为忧乐之节易矣。臣疏远屑，闻之道路，不知信否？近岁以来，宫中贵姬至以千数，歌舞饮酒，优笑无度，坐朝不闻咨谟，便殿无所顾问。三代之衰，汉、唐之季，女宠之害，陛下亦知之矣。久而不止，百蠹将由之而出。内则蛊惑之所污，以伤和伐性；外则私谒之所乱，以败政害事。陛下无谓好色于内，不害外事也。今海内穷困，生民愁苦，而宫中好赐不为限极，所欲则给，不问有无。司会不敢争，大臣不敢谏，执契持敕，迅若兵火。国家内有养士、养兵之费，外有契丹、西夏之奉，陛下又自为一阱以耗其遗馀，臣恐陛下以此得谤，而民心不归也。策入，辙自谓必见黜。考官司马光第以三等，范镇难之。蔡襄曰：“吾三司使也。司会之言，吾愧之而不敢怨。”惟考官胡宿以为不逊，请黜之。仁宗曰：“以直言召人，而以直言弃之，天下其谓我何？”宰相不得已，置之下等，授商州军事推官。时父洵被命修《礼书》，兄轼签书凤翔判官。辙乞养亲京师。三年，轼还，辙为大名推官。逾年，丁父忧。服除，神宗立已二年，辙上书言事，召对延和殿。时王安石以执政与陈升之领三司条例，命辙为之属。吕惠卿附安石，辙与论多相牾。安石出《青苗书》使辙熟议，曰：“有不便，以告勿疑。”辙曰：“以钱贷民，使出息二分，本以救民，非为利也。然出纳之际，吏缘为奸，虽有法不能禁，钱入民手，虽良民不免妄用；及其纳钱，虽富民不免逾限。如此，则恐鞭必用，州县之事不胜烦矣。唐刘晏掌国计，未尝有所假贷，有尤之者，晏曰：‘使民侥幸得钱，非国之福；使吏倚法督责，非民之便。吾虽未尝假贷，而四方丰凶贵贱，知之未尝逾时。有贱必籴，有贵必粜，以此四方无甚贵、甚贱之病，安用贷为？’晏之所言，则常平法耳。今此法见在而患不修，公诚能有意于民，举而行之，则晏之功可立俟也。”安石曰：“君言诚有理，当徐思之。”自此逾月不言青苗。会河北转运判官王广廉奏乞度僧牒数千为本钱，于陕西漕司私行青苗法，春散秋敛，与安石意合，于是青苗法遂行。安石因遣八使之四方，访求遗利。中外知其必迎合生事，皆莫敢言。辙往见陈升之曰：“昔嘉末，遣使宽恤诸路，各务生事，还奏多不可行，为天下笑。今何以异此？”又以书抵安石，力陈其不可。安石怒，将加以罪，升之止之，以为河南推官。会张方平知陈州，辟为教授。三年，授齐州掌书记。又三年，改著作佐郎。复从方平签书南京判官。居二年，坐兄轼以诗得罪，谪监筠州盐酒税，五年不得调。移知绩溪县。哲宗立，以秘书省校书郎召。元元年，为右司谏，宣仁后临朝，用司马光、吕公著，欲革弊事，而旧相蔡确、韩缜、枢密使章皆在位，窥伺得失，辙皆论去之。吕惠卿始谄事王安石，倡行虐政以害天下。及势钧力敌，则倾陷安石，甚于仇雠，世尤恶之。至是，自知不免，乞宫观以避贬窜。辙具疏其奸，以散官安置建州。司马光以王安石雇役之害，欲复差役，不知其害相半于雇役。辙言：“自罢差役仅二十年，吏民皆未习惯。况役法关涉众事，根芽盘错，行之徐缓，乃得审详。若不穷究首尾，匆遽便行，恐既行之后，别生诸弊。今州县役钱，例有积年宽剩，大约足支数年，且依旧雇役，尽今年而止，催督有司审议差役，趁今冬成法，来年役使乡户。但使既行之后，无复人言，则进退皆便。”光又以安石私设《诗》、《书》新义考试天下士，欲改科举，别为新格。辙言：“进士来年秋试，日月无几，而议不时决。诗赋虽小技，比次声律，用功不浅。至于治经，诵读讲解，尤不轻易。要之，来年皆未可施行。乞来年科场，一切如旧，惟经义兼取注疏及诸家论议，或出己见，不专用王氏学。仍罢律义，令举人知有定论，一意为学，以待选试，然后徐议元五年以后科举格式，未为晚也。”光皆不能从。初，神宗以夏国内乱，用兵攻讨，乃于熙河增兰州，于延安增安疆、米脂等五砦。二年，夏遣使贺登位，使还，未出境，又遣使入境。朝廷知其有请兰州、五砦地意，大臣议弃守未决。辙言曰：“顷者西人虽至，疆埸之事，初不自言。度其狡心，盖知朝廷厌兵，确然不请，欲使此议发自朝廷，得以为重。朝廷深觉其意，忍而不予，情得势穷，始来请命，一失此机，必为后悔。彼若点集兵马，屯聚境上，许之则畏兵而予，不复为恩；不予则边衅一开，祸难无已。间不容发，正在此时，不可失也。况今日之事，主上妙年，母后听断，将帅吏士，恩情未接，兵交之日，谁使效命？若其羽书沓至，胜负纷然，临机决断，谁任其责？惟乞圣心以此反覆思虑，早赐裁断，无使西人别致猖狂。”于是朝廷许还五砦，夏人遂服。迁起居郎、中书舍人。朝廷议回河故道，辙为公著言：“河决而北，自先帝不能回。今不因其旧而修其未至，乃欲取而回之，其为力也难，而为责也重，是谓智勇势力过先帝也。”公著悟，竟未能用。进户部侍郎。辙因转对，言曰：“财赋之原，出于四方，而委于中都。故善为国者，藏之于民，其次藏之州郡。州郡有余，则转运司常足；转运司既足，则户部不困。唐制，天下赋税，其一上供，其一送使，其一留州。比之于今，上供之数可谓少矣。然每有缓急，王命一出，舟车相衔，大事以济。祖宗以来，法制虽殊，而诸道蓄藏之计，犹极丰厚。是以敛散及时，纵舍由己，利柄所在，所为必成。自熙宁以来，言利之臣，不知本末之术，欲求富国，而先困转运司。转运司既困，则上供不继；上供不继，而户部亦惫矣。两司既困，故内帑别藏，虽积如丘山，而委为朽壤，无益于算也。”寻又言：

　　臣以祖宗故事考之，今日本部所行，体例不同，利害相远，宜随事措置，以塞弊原。谨具三弊以闻：其一曰分河渠案以为都水监，其二曰分胄案以为军器监，其三曰分修造案以为将作监。三监皆隶工部，则本部所专，其余无几，出纳损益，制在他司。顷者，司马光秉政，知其为害，尝使本部收揽诸司利权。当时所收，不得其要，至今三案犹为他司所擅，深可惜也。盖国之有财，犹人之有饮食。饮食之道，当使口司出纳，而腹制多寡。然后分布气血，以养百骸，耳目赖之以为聪明，手足赖之以为力。若不专任口腹，而使手足、耳目得分治之，则虽欲求一饱不可得矣，而况于安且寿乎！今户部之在朝廷，犹口腹也，而使他司分治其事，何以异此？自数十年以来，群臣每因一事不举，辄入建他司。利权一分，用财无艺。他司以办事为效，则不恤财之有无；户部以给财为功，则不问事之当否。彼此各营一职，其势不复相知，虽使户部得材智之臣，终亦无益，能否同病，府库卒空。今不早救，后患必甚。昔嘉中，京师频岁大水，大臣始取河渠案置都水监。置监以来，比之旧案，所补何事？而大不便者，河北有外监丞，侵夺转运司职事。转运司之领河事也，郡之诸埽，埽之吏兵、储蓄，无事则分，有事则合。水之所向，诸埽趋之，吏兵得以并功，储蓄得以并用。故事作之日，无暴敛伤败之患，事定之后，徐补其阙，两无所妨。自有监丞，据法责成，缓急之际，诸埽不相为用，而转运司不胜其弊矣。此工部都水监为户部之害，一也。先帝一新官制，并建六曹，随曹付事，故三司故事多隶工曹，名虽近正而实非利。昔胄案所掌，今内为军器监而上隶工部，外为都作院而上隶提刑司，欲有兴作，户部不得与议。访闻河北道近岁为羊浑脱，动以千计。浑脱之用，必军行乏水，过渡无船，然后须之。而其为物，稍经岁月，必至蠹败。朝廷无出兵之计，而有司营，不顾利害，至使公私应副，亏财害物。若专在转运司，必不至此。此工部都作院为户部之害，二也。昔修造案掌百工之事，事有缓急，物有利害，皆得专之。今工部以办职为事，则缓急利害，谁当议之？朝廷近以箔场生箔，积久损烂，创令出卖，上下皆以为当。指挥未几，复以诸处营造，岁有科制，遂令般运堆积，以破出卖之计。臣不知将作见工几何，一岁所用几何？取此积彼，未用之间，有无损败，而遂为此计。本部虽知不便，而以工部之事，不敢复言。此工部将作监为户部之害，三也。凡事之类此者多矣，臣不能遍举也。故愿明诏有司，罢外水监丞，举河北河事及诸路都作院皆归转运司，至于都水、军器、将作三监，皆兼隶户部，使定其事之可否，裁其费之多少，而工部任其功之良苦，程其作之迟速。苟可否、多少在户部，则伤财害民，户部无所逃其责矣。苟良苦、迟速在工部，则败事乏用，工部无所辞其谴矣。制出于一，而后天下贫富，可责之户部矣。哲宗从之，惟都水仍旧。朝廷以吏部元丰所定吏额，比旧额数倍，命辙量事裁减。吏有白中孚曰：“吏额不难定也。昔之流内铨，今侍郎左选也，事之烦剧，莫过此矣。昔铨吏止十数，而今左选吏至数十，事不加旧而用吏至数倍，何也？昔无重法、重禄，吏通赇赂，则不欲人多以分所得。今行重法，给重禄，赇赂比旧为少，则不忌人多而幸于少事。此吏额多少之大情也。旧法，日生事以难易分七等，重者至一分，轻者至一厘以下，积若干分而为一人。今若取逐司两月事定其分数，则吏额多少之限，无所逃矣。”辙曰：“此群吏身计所系也。若以分数为人数，必大有所损，将大致纷诉，虽朝廷亦不能守。”乃具以白宰执，请据实立额，俟吏之年满转出，或事故死亡者勿补，及额而止。不过十年，羡额当尽。功虽稍缓，而见吏知非身患，不复怨矣。吕大防命诸司吏任永寿与省吏数人典之，遂背辙议以立额，日裁损吏员，复以好恶改易诸局次。永寿复以赃刺配，大防略依辙议行之。代轼为翰林学士，寻权吏部尚书。使契丹，馆客者侍读学士王师儒能诵洵、轼之文及辙《茯苓赋》，恨不得见全集。使还，为御史中丞。自元初，一新庶政，至是五年矣。人心已定，惟元丰旧党分布中外，多起邪说以摇撼在位，吕大防、刘挚患之，欲稍引用，以平夙怨，谓之“调停”。宣仁后疑不决，辙面斥其非，复上疏曰：

　　臣近面论，君子小人不可并处，圣意似不以臣言为非者。然天威咫尺，言词迫遽，有所不尽，臣而不言，谁当救其失者！亲君子，远小人，则主尊国安；疏君子，任小人，则主忧国殆。此理之必然。未闻以小人在外，忧其不悦而引之于内，以自遗患也。故臣谓小人虽不可任以腹心，至于牧守四方，奔走庶务，无所偏废可也。若遂引之于内，是犹患盗贼之欲得财，而导之于寝室，知虎豹之欲食肉，而开之以牧，无是理也。且君子小人，势同冰炭，同处必争。一争之后，小人必胜，君子必败。何者？小人贪利忍耻，击之则难去，君子洁身重义，沮之则引退。古语曰：“一薰一莸，十年尚犹有臭。”盖谓此矣。先帝聪明圣智，疾颓靡之俗，将以纲纪四方，比隆三代。而臣下不能将顺，造作诸法，上逆天意，下失民心。二圣因民所愿，取而更之，上下忻慰。则前者用事之臣，今朝廷虽不加斥逐，其势亦不能复留矣。尚赖二圣慈仁，宥之于外，盖已厚矣。而议者惑于说，乃欲招而纳之，与之共事，谓之“调停”。此辈若返，岂肯但已哉？必将戕害正人，渐复旧事，以快私忿。人臣被祸，盖不足言，臣所惜者，祖宗朝廷也。惟陛下断自圣心，勿为流言所惑，勿使小人一进，后有噬脐之悔，则天下幸甚。疏入，宣仁后命宰执读于帘前，曰：“辙疑吾君臣兼用邪正，其言极中理。”诸臣从而和之，“调停”之说遂已。

　　辙又奏曰：窃见方今天下虽未大治，而祖宗纲纪具在，州郡民物粗安。若大臣正己平心，无生事要功之意，因弊修法，为安民靖国之术，则人心自定，虽有异党，谁不归心？向者异同反复之心，盖亦不足虑矣。但患朝廷举事，类不审详。曩者，黄河北流，正得水性，而水官穿凿，欲导之使东，移下就高，汩五行之理。及陛下遣使按视，知不可为，犹或固执不从。经今累岁，回河虽罢，减水尚存，遂使河朔生灵，财力俱困。今者西夏、青唐，外皆臣顺，朝廷招来之厚，惟恐失之。而熙河将吏创筑二堡，以侵其膏腴，议纳醇忠，以夺其节钺，功未可觊，争已先形。朝廷虽知其非，终不明白处置，若遂养成边衅，关陕岂复安居？如此二事，则臣所谓宜正己平心，无生事要功者也。昔嘉以前，乡差衙前，民间常有破产之患。熙宁以后，出卖坊场以雇衙前，民间不复知有衙前之苦。及元之初，务于复旧，一例复差。官收坊场之钱，民出衙前之费，四方惊顾，众议沸腾。寻知不可，旋又复雇。去年之秋，又复差法。又熙宁雇役之法，三等人户，并出役钱，上户以家产高强，出钱无艺，下户昔不充役，亦遣出钱。故此二等人户，不免咨怨。至于中等，昔既已自差役，今又出钱不多，雇法之行，最为其便。罢行雇法，上下二等，欣跃可知，唯是中等则反为害。且如畿县中等之家，例出役钱三贯，若经十年，为钱三十贯而已。今差役既行，诸县手力，最为轻役；农民在官，日吏百钱，最为轻费。然一岁之用，已为三十六贯，二年役满，为费七十余贯。罢役而归，宽乡得闲三年，狭乡不及一岁。以此较之，则差役五年之费，倍于雇役十年。赋役所出，多在中等。如此条目，不便非一，故天下皆思雇役而厌差役，今五年矣，如此二事，则臣所谓宜因弊修法，为安民靖国之术者也。

　　臣以闻见浅狭，不能尽知当今得失。然四事不去，如臣等辈犹知其非，而况于心怀异同，志在反复，幸国之失，有以藉口者乎？臣恐如此四事，彼已默识于心，多造谤议，待时而发，以摇撼众听矣。伏乞宣谕宰执，事有失当，改之勿疑，法或未完，修之无倦。苟民心既得，则异议自消。陛下端拱以享承平，大臣逡巡以安富贵，海内蒙福，上下攸同，岂不休哉！大臣耻过，终莫肯改。六年，拜尚书右丞，进门下侍郎。初，夏人来贺登极，相继求和，且议地界。朝廷许约，地界已定，付以岁赐。久之，议不决。明年，夏人以兵袭泾原，杀掠弓箭手数千人，朝廷忍之不问，遣使往赐策命。夏人受礼倨慢，以地界为辞，不复入谢，再犯泾原。四年，来贺坤成节，且议地界。朝廷先以岁赐予之，地界又未决。夏人乃于疆事多方侵求，熙河将佐范育、种谊等，遂背约侵筑质孤、胜如二堡，夏人即平荡之。育等又欲以兵纳赵醇忠，及擅招其部人千余，朝廷却而不受，西边骚然。辙乞罢育、谊，别择老将以守熙河。宣仁后以为然，大臣竟主育、谊，不从。辙又面奏：“人君与人臣，事体不同。人臣虽明见是非，而力所不加，须至且止；人君于事，不知则已，知而不能行，则事权去矣。臣今言此，盖欲陛下收揽威柄，以正君臣之分而已。若专听所谓，不以渐制之，及其太甚，必加之罪，不免逐去。事至如此，岂朝廷美事？故臣欲保全大臣，非欲害之也。”六年，熙河奏：“夏人十万骑压通远军境，挑掘所争崖，杀人三日而退。乞因其退，急移近里堡砦于界，乘利而往，不须复守诚信。”下大臣会议。辙曰：“当先定议欲用兵耶，不用耶？”吕大防曰：“如合用兵，亦不得不用。”辙曰：“凡用兵，先论理之曲直。我若不直，兵决不当用。朝廷须与夏人议地界，欲用庆历旧例，以彼此见今住处当中为直，此理最简直。夏人不从，朝廷遂不固执。盖朝廷临事，常患先易后难，此所谓先易者也。既而许于非所赐城砦，依绥州例，以二十里为界，十里为堡铺，十里为草地。要约才定，朝廷又要两砦界首侵夏地，一抹取直，夏人见从。又要夏界更留草地十里，夏人亦许。凡此所谓后难者也。今欲于定西城与陇诺堡一抹取直，所侵夏地凡百数十里。陇诺祖宗旧疆，岂所谓非所赐城砦耶？此则不直，至寇之大者也。”刘挚曰：“不用兵虽美，然事有须用兵者，亦不可不用也。”辙奏曰：“夏兵十万压熙河境上，不于他处，专于所争处杀人、掘崖，此意可见。此非西人之罪，皆朝廷不直之故。熙河辄敢生事，不守诚信，臣欲诘责帅臣耳。”后屡因边兵深入夏地，宣仁后遂从辙议。时三省李清臣吏部尚书，给事中范祖禹封还诏书，且言姚π亦言之。三省复除蒲宗孟兵部尚书。辙奏：“前除清臣，给谏纷然，争之未定。今又用宗孟，恐不便。”宣仁后曰：“奈阙官何？”辙曰：“尚书阙官已数年，何尝阙事？今日用此二人，正与去年用邓温伯无异。此三人者，非有大恶，但昔与王、蔡确辈并进，意思与今日圣政不合。见今尚书共阙四人，若并用似此四人，使党类互进，恐朝廷自是不安静矣。”议遂止。绍圣初，哲宗起李清臣为中书舍人，邓润甫为尚书左丞。二人久在外，不得志，稍复言熙、丰事以激怒哲宗意。会廷试进士，清臣撰策题，即为邪说，辙谏曰：

　　伏见试策题，历诋近岁行事，有绍复熙宁、元丰之意。臣谓先帝以天纵之才，行大有为之志，其所设施，度越前古，盖有百世不可改者。在位近二十年，而终身不受尊号。裁损宗室，恩止袒免，减朝廷无穷之费。出卖坊场，雇募衙前，免民间破家之患。黜罢诸科诵数之学，训练诸将慵惰之兵。置寄禄之官，复六曹之旧，严重禄之法，禁交谒之私。行浅攻之策以制西夏，收六色之钱以宽杂役。凡如此类，皆先帝之睿算，有利无害，而元以来，上下奉行，未尝失坠也。至于其他，事有失当，何世无之。父作之于前，子救之于后，前后相济，此则圣人之孝也。汉武帝外事四夷，内兴宫室，财用匮竭，于是修盐铁、榷酤、均输之政，民不堪命，几至大乱。昭帝委任霍光，罢去烦苛，汉室乃定。光武、显宗以察为明，以谶决事，上下恐惧，人怀不安。章帝即位，深鉴其失，代之以宽厚、恺悌之政，后世称焉。本朝真宗右文偃武，号称太平，而群臣因其极盛，为天书之说。章献临御，揽大臣之议，藏书梓宫，以泯其迹；及仁宗听政，绝口不言。英宗自藩邸入继，大臣创濮庙之议。及先帝嗣位，或请复举其事，寝而不答，遂以安静。夫以汉昭、章之贤，与吾仁宗、神宗之圣，岂其薄于孝敬而轻事变易也哉？臣不胜区区，愿陛下反覆臣言，慎勿轻事改易。若轻变九年已行之事，擢任累岁不用之人，人怀私忿，而以先帝为辞，大事去矣。哲宗览奏，以为引汉武方先朝，不悦。落职知汝州。居数月，元丰诸臣皆会于朝，再责知袁州。未至，降朝议大夫、试少府监，分司南京，筠州居住。三年，又责化州别驾，雷州安置，移循州。徽宗即位，徙永州、岳州，已而复太中大夫，提举凤翔上清太平宫。崇宁中，蔡京当国，又降朝请大夫，罢祠，居许州，再复太中大夫致仕。筑室于许，号颍滨遗老，自作传万余言，不复与人相见。终日默坐，如是者几十年。政和二年，卒，年七十四。追复端明殿学士。淳熙中，谥文定。辙性沉静简洁，为文汪洋澹泊，似其为人，不愿人知之，而秀杰之气终不可掩，其高处殆与兄轼相迫。所著《诗传》、《春秋传》、《古史》、《老子解》、《栾城文集》并行于世。三子：迟、适、逊。

　　【苏颍滨年表】

　　○左奉议郎赐绯鱼袋孙汝听编

　　仁宗宝元二年己卯二月丁亥，苏辙生。

　　辙，字子由，一字同叔，眉山人。老苏先生之季子，其世家已具老苏先生表中。康定元年庚辰庆历元年辛巳二年壬午三年癸未四年甲申五年乙酉六年丙戌七年丁亥

　　五月乙酉，辙祖父序卒。八年戊子

　　父洵以家艰，闭户读书，因以学行授二子，曰：“是庶几能明吾学者。”皇元年己丑二年庚寅三年辛卯四年壬辰五年癸巳至和元年甲午二年乙未

　　辙娶史氏，年十五，父曰瞿。嘉元年丙申

　　是春，辙父子三人同游京师，过成都，谒知益州张方平。方平一见，待以国士。七月癸巳，以侍御史范师道、开封府判官祠部郎中直秘阁王畴、祠部员外郎集贤校理胡亻免、屯田员外郎集贤校理韩彦、太常博士集贤校理王、太常丞集贤校理宋敏求考试开封举人，辙中其选。明年登第后，有《谢秋试官启》。二年丁酉辙兄弟试礼部中第。

　　三月辛巳，上御崇政殿试进士。丁亥，放章衡以下及第出身，辙中第五甲。有《上韩琦枢密书》。

　　四月癸丑，辙母武阳县君程氏卒于家。辙父子还蜀。三年戊戌四年己亥十月，侍父游京师。

　　十二月，至江陵，集舟中所为诗赋一百篇，为《南行集》。五年庚子

　　自江陵至京师，途中所为诗赋又七十三篇，为《南行后集》。辙有《南行后集引》。

　　三月，以选人至流内铨，天章阁待制杨畋调铨官吏，辙授河南府渑池县主簿。畋谓辙曰：“闻子求举直言，若必无人，畋愿备数。”于是举辙应才识兼茂明于体用科。兄弟寓怀远驿。

　　十一月，欧阳永叔为枢密副使。有贺启。六年辛丑

　　有上富弼丞相、曾公亮参政及两制书三首。

　　八月丁卯，会翰林学士吴奎、龙图阁直学士杨畋、御史中丞王畴、知制诰王安石考试制科举人于秘阁。

　　乙亥，上御崇政殿策试制科举人。时，上春秋高，始倦于勤，辙因所问，极言得失。覆考官司马光第以三等，初考官胡宿争不可。光与范镇议，以辙为第四等。蔡襄曰：“吾三司使也，司会之言，吾愧之而不敢怨。”惟胡宿以为不逊，力请黜之。诏差官重定。司马光奏：“臣近蒙差赴崇政殿，后覆考应制举人，试卷内“&lt;囗吕&gt;”“&lt;毛台&gt;”两号所对策，辞理俱高，绝出伦辈。然“&lt;毛台&gt;”所对命秩之差、虚实之相养等一两事，与所出差舛，臣遂与范镇同议；以“&lt;囗吕&gt;”为第三等；&lt;毛台&gt;为第四等。详定官已定从覆考。窃知初考官以为不当，朝廷更为差官重定，复从初考，以“&lt;毛台&gt;”为不入等。臣窃以为国家置此六科，本欲得材识高远之士，固不以文辞华靡、记诵杂博为贤。“&lt;毛台&gt;”所试文辞，臣不敢言，但见其指陈朝廷得失无所顾虑，于四人之中最为切直。今若以此不蒙甄收，则臣恐天下之人皆以为朝廷虚设直言极谏之科。而“&lt;毛台&gt;”以直言被黜，从此四方以言为讳，其于圣主宽明之德亏损不细。臣区区所忧正在于此，非为臣已考为高等，苟欲遂非取胜而已也。伏望陛下察臣愚心，特收“&lt;毛台&gt;”入等，使天下之人皆曰：‘“&lt;毛台&gt;”所对事目，虽有漏落，陛下特以其切直收之。’岂不美哉！”既而执政以“&lt;毛台&gt;”所试进呈，欲黜之。上不许曰：“其言切直，不可弃也。”乃降一等收之，即辙也。

　　己卯，以辙为试秘书省校书郎、充商州军事推官。制曰：“朕奉先圣之绪以临天下，虽夙寤晨兴，不敢康宁，而常惧躬有所阙，羞于前烈。日御便坐以延二三大夫垂听而问。而辙也，指陈其微，甚直不阿。虽文采未极，条实未究，亦可谓知爱君矣。朕亲览见，独嘉焉。其以辙为州从事，以试厥功。克慎尔术，思永修誉。”时，知制诰王安石意辙右宰相，专攻人主，比之谷永，不肯撰词。宰相韩琦笑曰：“此人策语谓宰相不足用，欲得娄师德、郝处俊而用之，尚以谷永疑之乎？”知制诰沈进亦考官也，知其不然，故当制有爱君之言。谏官杨畋见上曰：“苏辙，臣所荐也。陛下赦其狂直而收之，盛德之事也。乞宣付史馆。”上悦，从之。辙有《谢制科启》。是时，父洵被命编修礼书，而兄轼出签书凤翔判官，旁无侍子，辙乃奏乞养亲。诏从之。

　　十二月，轼赴官。十九日，与辙别于郑州西门外。有《辛丑除日寄子瞻》诗。七年壬寅《次韵子瞻减降诸县囚徒事毕登览》诗。

　　四月，谏议大夫杨畋卒，年五十六。有哀词。八月乙亥，伯父利州路提点刑狱涣卒，年六十二。有挽诗、《次韵子瞻微雪见寄》诗、《次韵子瞻记岁暮乡俗三首》，有《新论三首》。八年癸卯

　　有《记岁首乡俗寄子瞻二首》。寒食前一日有《寄兄诗》。三月辛未，仁宗崩。六月庚辰，涣夫人杨氏卒。有挽诗。英宗治平元年甲辰四月晦日，有《题上清宫辞后》。十二月，轼自凤翔解官归京师。二年乙巳

　　辙为大名府留守推官，有《谢韩丞相启》。寻差管句大名府路安抚总管司机宜文字。有《北京送孙曼叔屯田权三司开拆司》诗，有《中秋夜八绝》。冬，有《留守王贶生日》诗。三年丙午春，有《送陈安期都官》诗。二月，有《寒食赠游压沙诸君》诗。

　　四月戊申，父洵卒于京师，年五十八。辙兄弟自汴入淮，溯江归。十二月，入峡。四年丁未五月丁巳，英宗崩。十月壬申，葬父彭山县安镇乡可龙里。神宗熙宁元年戊申冬，辙兄弟免丧，东游京师。二年己酉春，至京师。

　　二月甲子，参知政事王安石、枢密院陈升之同制置三司条例。三月，辙上书论事。

　　丙子，上批付中书曰：“详观疏意，知辙潜心当世之务，颇得其要，郁于下僚，使无所伸，诚亦可惜。”即日召对延和殿。

　　癸未，以辙为制置三司条例司检详文字。安石急于财利而不知本，吕惠卿为之谋主。辙议事率不合，因以书抵安石，指陈其事之不可行者。安石大怒，欲加以罪，阳叔止之。八月庚戌，辙上言：“每于本司商量公事，动皆不合，臣已有状申本司，具述所议不同事，乞除一合入差遣。”上问所以处辙，曾公亮奏：欲与堂除差遣，上从之，以辙为河南府留守推官。乃定制策登科者不复试馆职，皆送审官与合入差遣自此始。

　　癸丑，以三司度支副使苏き为集贤殿修撰，知梓州。有《送苏公佐》诗。三年庚戌

　　正月九日，差充省试点检试卷官。二月戊午，观文殿学士、新知河南府张方平知陈州。方平奏改辟辙为陈州教授。有《初到陈州诗二首》。八月丙戌，知成都府陆诜卒。有《陆介夫挽词》。九月，吕陶中贤良方正科，有《代方平答陶启》，有《代张方平论时事书》。十二月，王安石同平章事。四年辛亥

　　六月甲子，欧阳修以太子少师致仕。有贺修启，有《陪欧阳公燕颍州西湖》诗，有《次韵子瞻颍州留别》诗。八月戊寅，张方平除南京留台。有送方平诗。九月，知制诰、直学士院陈襄知陈州。辙有迎襄启。十二月，有《次韵子瞻初到杭州见寄二首》。五年壬子

　　六月，曾公亮致仕，辙有贺启。闰七月二十三日，欧阳文忠公修卒。有祭文并挽词三首。八月，同顿起等于洛阳妙觉寺考试举人。及毕事，共得大小诗二十六首。六年癸丑

　　二月，重到颍州。有寄轼诗二首。甲申，有《次韵子瞻二月十日雪》诗。四月，枢密使文彦博罢，以守司徒兼侍中判河阳。彦博辟辙为学官。辙有谢启。已而改齐州掌书记，有《自陈适齐戏题》诗。九月，尚书右司郎中、知登州李师中来知齐州。十月，有《京西北路转运使题名记》。七年甲寅

　　二月己巳朔，以李师中为天章阁待制知瀛州。有《师中燕别西湖诗》、《序》并《送师中赴瀛州》诗。四月壬辰，以知青州、右谏议大夫李肃之知齐州。有《代肃之到任谢上表》，有《送青州签判俞退翁致仕还湖州》诗。九月丙申，有《和青州教授顿起九日见寄》诗，有《和子瞻喜虎儿生》诗。十一月辛亥，有《洛阳李氏园亭记》。八年乙卯

　　有《和刘敏殿丞送春》、《赵至节推首夏》诗，有《游太山》诗四首，有《舜泉》诗，有《闵子庙记》及《次韵徐正权谢示闵子庙记及惠纸》诗。六月辛亥，吏部尚书、同平章事、昭文殿大学士王安石授尚书左仆射、兼门下侍郎、同平章事，以修《诗》、《书》、《周礼》义毕推恩也。辙有《东方书生行》。九年丙辰

　　二月辛丑，李肃之提举南京鸿庆宫，以病自请也。有《和李常赴历下道中杂咏十二首》。九月，有《次韵李常九日见约以疾不赴》诗。十月，宰相王安石罢。辙归京师，有《自齐州回论时事书》。十二月辛亥，有《次韵范镇除夜》诗。十年丁巳

　　正月八日，有《王氏清虚堂记》。有《次韵范镇正月十二日访吴缜寺丞二绝》。辙以举者改著作佐郎。有谢启。二月癸巳，以张方平为南京留守。方平辟辙签书应天府判官。有谢方平启。时，轼亦得徐州，兄弟相遇于澶、濮之间，相从至徐，留百余日。有《逍遥堂会宿》等诗，有《汉高帝庙试剑石铭》，有《汉高帝庙祈晴文》。徐州大水。九月，辙自徐至南京。有《寄王巩》诗，有《九日送交代刘挚》诗。十月甲辰，祀南郊，大赦天下。有《代方平免陪祀表》、《贺南郊表》并《谢加恩表》。有《除夜会饮南湖怀巩》诗。张方平请老，拜东太一宫使，就第。以龚鼎臣知应天府。元丰元年戊午

　　正月，有《次韵王巩上元闲游见寄三首》。二月寒食，有《游南湖诗三首》。五月巳卯，知应天府龚鼎臣为右谏议大夫、知青州。有《代鼎臣谢知青州表》，有《送龚谏议知青州二首》。戊戌，提举醴泉观、兵部郎中陈汝羲知应天府，有代谢上表。有《送林子中安厚卿奉使高丽》诗。七月癸巳，有《同李ヘ钧访赵嗣恭留饮南园晚衙先归》诗，有《秋祀高》诗，有《答陈州陈师仲书》。八月丙辰，有《中秋见月寄兄》诗。九月，有《黄楼赋》，有《次韵张恕九日寄兄》诗，有《次韵顿起试徐沂举人见寄》诗二首。二年己未

　　正月扼，有《次韵轼人日猎城西》诗。己丑，资政殿大学士、知杭州赵以太子少保致仕。有贺启。庚寅，新知湖州文同卒于陈州。有《祭与可文》。二月丁巳，以轼知湖州，有《和轼自徐移湖将至宋都途中见寄五首》。四月三日，有《古今家诫序》，有《代张方平乞致仕表》。七月甲戌，以宣徽南院使、东太一宫使张方平为太子少师、宣徽南院使致仕。有《代方平谢表》。八月，轼下御史台狱。辙上书乞纳在身官赎兄罪，不报。十二月癸亥，轼责授水部员外郎、黄州团练副使，辙亦坐贬监筠州盐酒税。三年庚申

　　自南京适筠，有《过龟山》诗、《高邮别秦观》诗、《扬州五咏》、《游金山》诗、《初至金陵》诗、《池州萧丞相楼诗二首》、《过九华》诗、《佛池口遇风雨》诗。五月，至黄州。有《陪轼游武昌西山》诗。六月，有《自黄州还江州》诗，有《游庐山》诗、《南康阻风游东林寺》诗。至筠，有《次韵筠守毛维瞻司封观修城诗三首》。八月乙巳，有《中秋对月二首》，次子瞻夜字韵。九月戊辰，有《次韵毛君九日》诗。辛未，屯田郎刘涣凝之卒，有哀词。十二月丙寅，有《东轩记》。四年辛酉

　　五月癸巳，有《庐山新修僧堂记》。六月壬申，有《圣寿院法堂记》。七月甲午，有《吴氏浩然堂记》，有《送王适徐州赴举》诗。八月，有《试院唱酬十一首》。九月，有《圣祖殿记》。十二月，有《黄州师中庵记》。五年壬戌有《上高县学记》，有《送毛君司封致仕还乡》诗。六年癸亥

　　正月扼朔，有《次韵王适元日并示曹焕》二诗。闰六月，有《次韵王适大水》诗。四月丙辰朔，中书舍人曾巩卒，有挽词。七月丙辰，国子司业朱服言：诸州学或不置教授，乞委长吏选见任官兼充。先以名上礼部，从本监体验可为教授，即依所乞。其余逐州旧补差教授悉乞放罢，仍录进。辙权筠州教授，所撰策题三道，以其乖戾经旨，礼部言见为教授人，候有新官令罢，其苏辙乞令本路别差官兼管勾。从之。有《次韵贾蕃大夫思归》诗。八月，有《庭中种松竹》诗。九月癸酉，有《书事》诗。十一月壬寅朔，有《黄州快哉亭记》。十二月，文彦博致仕，辙有贺启。庚子，有《除夜》诗。七年甲子

　　正月乙卯，有《上元夜》诗并《次韵王适上元夜二首》。二月，有《次韵王适一百五日太平寺看花二绝》。子瞻自黄移汝。三月癸卯，有《次韵子瞻特来高安相别却寄迈迨过遁》诗并《和端午日与迟适远三子游真如寺》诗、《次韵子瞻赠别》诗。七月乙丑，轼幼子遁卒。有《勉子瞻失干子诗二首》。九月，以辙为歙州绩溪令。有《谢洞山石台远来访别》诗、《乘小舟出筠江》诗、《除夜宿彭蠡遇大风雪》诗。八年乙丑

　　正月丙申朔，有《正旦夜梦李士宁》诗并《舟中风雪五绝》。己酉，有《南康军直节堂记》并《太守宅五老亭》诗，有《再游庐山》诗。至绩溪，有《谒城隍神》、《孔子庙文》、《视事三日出城南谒二祠游石照寺》诗，有《县中诸花多交代江汝明所种牡丹已过芍药方开》诗。三月戊戌，神宗崩，哲宗即位，大赦天下。有《代歙州贺登极表》。辙始至邑，适有朝旨，江东诸郡市广西战马。江东素乏马，每县虽不过十余匹，而诸县括民马，吏缘为奸，有马之家为之骚然。辙谓县尉郭愿曰：“广西取马使臣未至，事忌太遽，徐为之备可也。邑孰为有马者？”愿曰：“邑有递马簿，岁月远矣。然有无之实尚得其平也。”即取簿封之。又曰：“何从得马牙人乎？”曰：“召粥羊豕者诘之，则马牙出矣。”果得曾入市马者，辞以不能。曰：“吾不责汝以马，但为我供文书耳。”曰：“诺。”州符日至县，督责买马。乃以夏税过期为名，召诸乡保正副骤问之曰：“汝保谁为有及格马者。”相顾辞不知。曰：“保正副不知，谁则知之？第勿以有为无，以无为有，则免罪矣。汝等所具，吾将使人诉其不实，而陈其脱略者，不可不实也。”人知不免，皆以实告。复论之曰：“买马事止此矣。广西取马者至郡，则马出，若不至，则已矣。”皆再拜曰：“邑人幸矣。”然取马者卒不至。五月，辙卧疾，至秋良愈。有《病退》诗，有《病后白发》诗。八月戊午，资政殿学士司马光为门下侍郎。丁卯，以辙为秘书省校书郎。有《初得校书郎示同官三绝》，有《答王定国问疾》诗，有《辞灵惠庙归过新兴院》诗。过桐庐，有《游桐君山寺》诗。十月己巳，有《游杭州天竺寺》诗。扼，以辙为右司谏。哲宗元元年丙寅

　　辙至京师。二月癸酉，有《论台谏言事留中不行状》。甲戌，有《久旱放民间积欠状》。乙亥，有《论罢免役钱行差役法状》。丙子，有《送陈睦出守潭州》诗。癸未，有《论蜀茶五害状》。丙戌，有《乞选用执政状》。
  </div>
  <div class="pagination">
   <a href="栾城集_page111.html">
    上一页
   </a>
   <span>
    ...
   </span>
   <a href="栾城集_page107.html">
    107
   </a>
   <a href="栾城集_page108.html">
    108
   </a>
   <a href="栾城集_page109.html">
    109
   </a>
   <a href="栾城集_page110.html">
    110
   </a>
   <a href="栾城集_page111.html">
    111
   </a>
   <span class="current-page">
    112
   </span>
   <a href="栾城集_page113.html">
    113
   </a>
   <a href="栾城集_page114.html">
    114
   </a>
   <a href="栾城集_page113.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
