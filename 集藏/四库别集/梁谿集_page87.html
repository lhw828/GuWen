<!DOCTYPE html>
<html>
<head>
    <meta charset="UTF-8">
    <title>梁谿集 - 第 87 页/共 100 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梁谿集 - 第 87 页/共 100 页</h1>
    <div class="content">　　普现庵铭　　　　　芝轩铭
　　瓯粤铭
　　沙阳和归去来辞　　秋风辞
　　琼山和归去来辞
　　渊圣皇帝题十八学士颂【并序】
　　唐天策府十八学士阎立本画像褚亮赞渊圣皇帝题其姓名以赐太子詹事李诗真絶世之寳也臣某拜手稽首谨作颂曰
　　英英策府十八学士森如骥騄才徳兼备太宗御之六辔耳耳嘶风籋云一日千里丹青之妙冩于缣素千载风流遇之旦暮于穆渊圣天纵多能游戏翰墨识其姓名人物圗绘及兹宸藻是为三絶万世之寳沙漠苦寒翠华未还伤心北顾喟其涕澘安得杰才如彼诸子扶翊中微国势振起岂无赵卒为御以归老臣衰疾跂而望之
　　绍兴六年七月二十三日
　　六箴序
　　予行年三十有八而未闻道日月逝矣嵗不我与其君子之弃而小人之归乎作六箴以自警
　　言箴
　　意蓄于心宣之以言辞达而已多则赘焉惟仁者为能以言利人惟智者为能不失言于人仁智者予之所未得也不务本而务末胡不黙黙而多言以自贼耶
　　行箴
　　言者虚辞行者实迹与其言丈不若行尺言之非艰幼者能之行之维艰老者病之讷于言而敏于行君子贵之呜呼非斯人吾谁与归
　　学箴
　　学以致道积于厥躬人而不学智有盲聋凡百君子学然后知不足非琢成器何贵于玉为学日益为道日损益为损资学为道本未尝务学何以絶为赤子匍匐乃能奔驰明以告子学以聚之
　　友箴
　　古之君子取友必端以文防友以友辅仁今之君子慕禄贪位面友非心见利忘义握手指天如见肺肝转足已非自为得计势利之交何异狗彘探汝之情伺汝之过汝不自慎而欲重其祸耶
　　名箴
　　名者公器不可多取有心取之是为怨府古之至徳民无能名过情之誉何足为荣令闻令望有闻有声得之不愧明徳维馨是以君子疾没世而名不称汝不务徳而买名以害其生耶
　　直箴
　　好直而不好学其蔽也绞直情径行君子所悼晋有叔向古之遗直世无孔子孰为叹息水致曲以通于海木致曲以全其材子胡不学而钓直以自贻其菑耶
　　素斋箴
　　不白不彩不质不文绘事为后素居其先皓皓易污营营易防术斯以往其慎所染闲邪复礼友士之仁以文防之反汨吾真抱此以居处子之秀出则事君惟道之就鄙华胜实恶紫夺朱惟正惟中以巻以舒勿贪夫位勿慕夫禄有义有命死生祸福昔者夫子从事于斯体道拯溺湼而不缁殊涂同归何思何虑飬心浩然独守其素
　　临江萧君建功作素斋而求言于余庻几有志于道者作此箴以示之建炎戊申十月晦日书于崇阳僧舎
　　求仁堂八君子铭序
　　予日居求仁堂所与友者几杖砚笔樽壶琴枕八君子也各为之铭以着益友相成之义
　　直几
　　斵木为几病夫是慿限腋扶肘以便其形子厚所惭次山所恶问何以然惟曲之故我作斯几其直如矢匪雕匪饰自全厥美隐之而坐不倚不局心凝形释死灰槁木
　　方杖
　　古后有制老则赐杖用之扶持利有攸往后世灵寿因以儌福光夸赤藤美称桃竹我作斯杖不圎而方刚徤笃实用行舎藏曵策逍遥丘园之寳孰为老龙放之而笑
　　璞砚
　　黟歙之石温润如玉可磨可镌是资简牍匠氏衒巧求售于人竒形诡状制度日新我制斯砚独全其璞其平如砥不假雕斵澁不留笔滑不退墨文字之祥维以比徳
　　象笔
　　篆籕之变是生草束防以书创物之智毛颖既俘封于管城震掉不律惟以太轻我制斯笔其管以象运用可意如兵随将惟象之齿感雷则文援毫写之其辞如云
　　自洼樽以下四铭阙
　　多言人铭
　　李子游于古兰若有金人焉啓其口而铭其臆曰我古之多言人也勿诮多言多言何伤言而当道説约以详胸襟流出与道翺翔如云起雷震于十方如谷答响应而不藏洪纎感物如钟之撞抑扬在指如琴之张烂乎如星辰之经纬沛乎如江汉之汪洋五色相宣黼黻文章五声相比磬筦笙簧悦可人意炳焕铿锵孰知夫色未尝色非青非黄声未尝声非宫非商着于文字文字相宣孰能测量达于语言语言解脱孰得称扬滋发上根下根众生一音演説徧覆三千大千世界舌相广长是以予终日言而未尝言其心了了终日黙而未尝黙其音琅琅如来入灭而四十九年不曽説法维摩无语而三十二义皆发光铓惟道之极言黙不足以载故予游戏于辨才三昧聊自得而徜徉李子顾谓其徒志之若此者可以多言矣
　　座右铭
　　予名堂曰求仁十二时中行住坐卧未尝须臾离也作座右铭以自警焉其文曰是心廓然无有邉际徧周法界同一真体强名曰仁求之在已不属中间非内非外一以贯之万物皆备视听言动造次颠沛无须臾离必在于是克已则见复礼则亲一日如斯天下归仁迩之事父逺之事君扩而充之以及斯民徳被草木信及鱼豚本无别法一视同仁害以求生成以杀身得全于此死生埃尘不即不离非妄非真酌之不竭用之不勤孰能体是号曰能仁顔氏之子请事斯言勒铭左右以代书绅
　　潜庵铭
　　龙兴深老作潜庵梁谿居士为书其榜且铭之曰鱼龙潜于渊钓罩絶机械天地潜于心方寸具覆载谛观此庵中不广亦不隘森罗含万象空洞周法界请问云何潜非内亦非外寳刹现一毫须弥藏一芥万縁息一机众窍虚一噫足迹不可寻湿灰那见怪百鸟不衔花负命难索债全身入虚空无在无不在欲识潜庵人岂离这皮袋
　　普现庵铭
　　蒋山佛果禅师勤公筑庵于旧方丈之侧东吴李弥逊以普现目之梁谿李某为作铭曰
　　一月普现一切水水月无尽月惟一如来普现群生前化身亿万亦如是譬犹一灯变百千光明晃耀无量数又如两镜互相照重重妙影咸摄入我观此庵方丈地而能变含十方界诸天宫殿众地狱日月星宿及山河人畜龙僊之所居皆悉容受不廹迮谁能住此作佛事现身随类为说法种种化导诸有情而实无一得度者刼风吹鼔世界坏刼水漂流火洞然此庵初无变坏相风灾水火皆熄灭虽云无刹不现身乃是至宻藏身处佛子若住普现庵当作是念为正念
　　芝轩铭
　　清原山因山水暴至发屋长老师珪得芝草于片瓦之上十叶爗然遂以名轩而求言于梁谿居士为作铭曰煌煌灵芝秀于片甓流霆奔为发其羃无情説法非耳者闻云蒸霞濯普香所薫玉润金坚灿然十蕚眼正则祥见邪则错惟道人珪禅苑之芝式告观者不须寻思
　　瓯粤铭
　　建炎四年秋瓯贼范汝为啸聚回源统制官李捧帅师轻进而没朝廷遣官招抚乃请留屯万人贼势益张陵轹郡县莫敢谁何群盗歆艳环视蠭起绍兴改元之冬遂据建城以叛部勒党与焚掠诸邑破邵武犯南劒气焰炽甚福帅程迈以闻上命左中大夫参知政事孟庾为宣抚使检校少师武成感徳军节度使韩世忠副之总神武兵步骑三万水陆并进既次近境贼犹抗拒屡战屡防径薄城下犹负固不服攻围累日乃始克之仰体仁圣好生之徳寛释胁从老稚士女案堵如故勦殄贼党以钜万计分遣偏师扫荡巢穴余盗以次讨定一方敉宁惟瓯粤为天下至险其民尚气而好鬪胁以盗威失其常产相挻为乱自相屠掠不可胜数及王师削平其徒尽殱诛杀之惨必有所致非偶然也议者谓愚民不知逆顺之势因循至此而释氏之流则谓瓯俗生子仅留一二余悉溺之二百年间所杀几何因果报应理固宜然二説虽殊实相表里原其不明君臣之义盖縁不笃父子之恩孝慈忠义本由一心更无别法平居于父子之间无虎狼之仁则临变故之际责其守节不为乱岂可得哉乐羊食子之羮而文侯疑之易牙杀子以适君而管仲非之于所厚者薄则无所不薄因果报应又不论也避地闽中具见始末欲以药石之言明着劝戒稍革其风乃作铭曰
　　人之大伦惟君与臣尊卑既定其谁敢干闺闱之内父子天属徳惟怙恃恩在鞠育为父戕子为臣叛君逆道背理何以为人鬼神所诛天地不祐刀兵翦屠其孰能救相彼瓯粤民俗剽悍负气尚勇轻生喜乱巨盗挻之蠭附蚁从曽未期年同恶内讧王师之来如雷如霆讨叛舎服千里震惊锋猬斧螳犹敢旅拒转战逐北婴城自固怒其鷇麑以抗乔岳翘其萌芽以傲霜雹肥牛偾豚一举碎之宥彼胁从翦其鲸鲵凶徒逆俦尸相枕藉天威所临敢有违者君臣以义父子以恩克笃父子乃明君臣咨尔瓯民自今以往爱育子孙尊君亲上焚尔甲胄折尔戈兵服勤耒耜以保尔生孝慈以忠砥砺名节勒铭山阿敢告耆耋
　　沙阳和归去来辞
　　陶渊明赋归去来辞典丽闲放冠絶今古非止独步江左一时而已后虽有作者莫能及也予谪官沙阳地僻家逺慨念庭闱形如梦寐适中表吾今罢官西上取道浙江于其行和渊明之辞以示之非敢追继前作姑叙区区之情庻几见吾亲以此慰其心焉
　　归去来兮负罪逺谪何时归惟戆愚之妄发奚流落之足悲顾防埃之何补嗟驷马之难追荷天恩之寛大省徃咎而知非邈庭闱之安在箧戏防之莱衣念蓼莪之终养聊咏歌乎式微发于梦寐精爽宵奔髣髴慈顔欢然倚门爰入我庐圗史故存诸季环列酌此一樽恍晨钟之惊悟惨酸鼻而蹙顔非吾亲之为念其何适而不安寓禅房之岑寂閴春昼而闭闗嘉溪山之秀美时散策而往观望飞云而陟岵悲游子之未还岂翔集而爵跃方局踳而鲵桓归去来兮愿良朋之与游备万物于我身惧放心之不求味理义之可悦乐天命而无忧梁谿之滨有泉石与田畴言蜡我屐载浮我舟不汲汲于三釡聊欣欣于一丘艺兰菊于小圃友龟鱼于清流憇山樊之真宅诚无愧于阅休已矣乎雷霆雨露各一时天之震曜初不留予今驾言将西之为语吾亲归可期奉防于晨夕躬耒耜而耘耔寻北山之旧隐补南陔之雅诗助尧民之击壤终此身以何疑
　　秋风辞
　　秋风起兮黄叶飞逺客异土兮未能归白露降兮悴众芳懐美人兮怅难忘变星霜兮阻山河风异响兮水増波遡明月兮发浩歌群隂积兮浮云多嵗聿云暮兮奈愁何
　　琼山和归去来辞
　　归去来兮吾今防恩真得归慨国步之方艰抚世故而增悲迹虽滞而心往时既失而何追悼匪谋之无策惟有识之知非致翠华之播越犹旰食而宵衣顾一身之飘零如流萤之已微我归中州匪纾匪奔再涉鲸海脱此鬼门父子相从僮仆仅存酌酒相庆翠杓緑樽思往来之梦幻粲一笑而解顔方问涂以访家怅何适而可安纷寇盗之蚁结惊突骑之窥闗萃百忧于方寸渺万里而遐观念八骏之北狩逾三冬而未还虽短褐之云多岂复羡夫执桓归去来兮期汗漫以逺游既抱病而已废复与世而何求冀英俊之竝骛解斯民之隐忧梁谿之滨有先庐与故畴言秣其驹亦泛其舟愿采薇而散髪投脱兎于林丘虽血气之已衰庻精淳之不流聊颐性而养寿以待尽于真休已矣乎盛衰理乱各一时气机黙运初不留造物为此将安之天地不终否九六亦有期忽天心之悔祸化戈甲为耘耔玩折肱于羲易咏考槃于卫诗谅吾心之已决可投龟而不疑



　　梁谿集巻一百四十二
　　钦定四库全书
　　梁谿集巻一百四十三　　　宋　李纲　撰论上
　　三帝论　　　　　　三教论
　　灾异论　　　　　　朋党论
　　三帝论
　　秦始皇帝汉孝武帝唐明皇帝皆以过人之材履治安之世内则殚奢极侈以竭天下之奉外则穷兵黩武以邀絶域之功心方士虚诞之説以求不死为后世笑然而秦传二世而亡武帝躬蹈巫蛊之祸不能保其妻子而卒措天下于泰山之安明皇遭禄山之变身取播迁而肃宗亦能勘定祸乱收复土宇成中兴之业三帝者所为则同而其报不同何也尝试论之人主有过人之材而履治安之世者其志必大而欲必多惟其欲多故必殚奢极侈以竭天下之奉惟其志大故必穷兵黩武以邀絶域之功若夫甘心方士虚诞之説以求不死则亦以其志大而欲多故也是三者虽皆足以致危亡然而其操术英断而发寤悔过者即其身可以转危而为安汉武帝是也其祖宗之徳泽深而天下之人材众者虽失之身而后嗣继兴亦可以振亡而为存唐明皇是也咸无有焉以自底于危亡之地则始皇是已何以知其然耶武帝遭巫蛊之祸悟田千秋之言而其晩节何其与平时相反也平时土木之功声色狗马之玩斩刈民力耗蠧天下而其晩节封丞相为富民侯以赵过为摉粟都尉教民力穑平时开邉通道爪牙卫霍猎取夷狄天下骚动而其晩节下哀痛之诏弃轮台之地平时喜方术崇祠祭尊宠文成五利之徒以徕神僊而其晩节降诏曰吾自即位以来所为狂悖为方士之所愚弄天下岂有神僊但节食服药可以少病而已故能收治效于末路委神器于幼子而天下不乱岂非操术英断发寤悔过即其身可以转危而为安耶明皇开元之初励精庻政委任得人众职修举凛然有贞观之风其后怠忽荒政而内宠擅权外相李林甫杨国忠数十年自蔽耳目养成祸基侈心一开竭天下不足以奉其欲邉臣防师数十万而不得知也方且奉符瑞假神竒以镇服天下禄山乘间窃发金鼔一震窜身巴蜀而委宗社于贼庭唐祀几亡固其宜也然而高祖太宗之徳泽结于民心太平既久人材众多故肃宗建号于灵武而四方忠义之士奋袂而起响应影从不可胜数若顔杲卿真卿倡义于河朔李憕卢奕死节于洛都张廵许逺著绩于睢阳郭子仪李光弼成功于长安而唐室再造繄数臣是頼岂非祖宗之徳泽深天下之人材众虽失之身而后嗣继兴亦可以振亡而为存耶若夫秦则岂有是哉阿房之宫隔离天日钟鼔嫔嫱不移而具骊山之役下涸三泉中成观游上成山林既以强力擒灭六国又命防恬北筑长城以守籓篱却匈奴者数百里遣徐福辈治装入海以求方丈蓬莱亲廵海上以神人至死不寤峻刑苛法以敲扑天下焚诗书以愚黔首天下豪杰散弃山泽陈胜奋臂一呼豪杰竝起而秦亡矣由此观之三帝者其所为虽同而其报则异岂不各当其分欤人主不幸而有过举若武帝斯可矣彼秦之始皇唐之明皇遗后世戒顾不厚哉
　　三教论
　　儒道释三家之敎自汉以来鼎立于天下为儒家之学者曰吾之道圣人之道也尧舜禹汤文武周公得其位而行之孔子推而明之其徳仁义其文诗书易春秋其法礼乐刑政其民士农工商其位君臣父子兄弟夫妇朋友其服麻丝其居宫室其食粟米蔬果鱼肉生者有养死者有治天下者舎吾之道天下不可得而治也为道家之学者曰吾之道亦圣人之道也黄帝得其位而行之老子推而明之尊道徳而小仁义贵精神而薄礼法以清净为宗以慈俭为寳以柔弱为体以无为为常秉本而执要少私而寡欲以长生久视为致道之效治天下者舎吾之道天下亦不可得而治也而释氏之徒亦曰西方有圣人焉其名曰佛以布施摄悭贪以持戒摄毁禁以忍辱摄瞠恚以精进摄懈怠以禅定摄散乱以智慧摄愚痴以慈悲为心以寂灭为乐以常乐我浄为法以菩提湼槃为至以因果报应为化导之术治天下者用吾之道可以不言而自化不令而自行不待赏罚使民迁善而逺罪然则治天下者果何所适从而可乎曰从儒彼道释之教可以为辅而不可以为主可以取其心而不可以溺其迹何也七政之所加五赋之所养中于天下者为中国而儒者之道治天下之常道也礼君臣正上下纲纪法度之所布号令赏刑之所施进君子而退小人使贵贱履位仁贤不肖袭情所以为太平治之至者未有不由此也尧以是传之舜舜以是传之禹禹以是传之汤汤以是传之文武周公孔子由周公而上上为君故其事行由周公而下下为臣故其説明而后世有为之主慨然有志于斯者未有不即其身而致太平之治也岂非崇儒之明效乎若夫道释之教以为辅而取其心则道家之所谓清浄慈俭柔弱无为少私寡欲者其説可取而亦足以助敎化矣释氏之所谓布施持戒忍辱精进禅定智慧者其説可取而亦足以教化矣至于以为主而溺其迹则以道家长生久视之説变而为神僊方士之术昔之人君有行之者汉武帝唐明皇是也以释氏因果报应之説变而为祸福禬禳之事昔之人君有行之者梁武帝唐懿宗是也汉武帝内建神明通天之台外宠文成五利之徒崇奉祠祭以神人然不能消巫蛊之祸唐明皇获灵寳之符致混元之降章防举于空中梦寐达于帝所然不能止禄山之乱是皆溺于道家之迹以长生久视之説变而为神僊方士之术之过也梁武帝祀郊庙社稷以麫为牲亲屈万乘之尊正坐讲説舍身为寺家奴布髪于地使其徒践之然不能救台城之辱唐懿宗迎佛骨于凤翔歌呗道场以夜继日涕泪悲泣以躬率其臣民然不能益年祚之短是皆溺于释氏之迹以因果报应之説变而为祸福禬禳之事之过也治天下者从于儒则治安之效如彼溺于道释之迹则祸乱之阶如此亦可观矣然则有天下者如之何治之之道一本于儒而道释之教存而勿论以助教化以通逍遥且设法以禁其徒之太滥者宫室之太过者斯可矣又何必人其人火其书庐其居然后足以为治哉
　　灾异论
　　孔子作春秋书日食地震山陵崩陨常星不见夜中星陨如雨五石陨坠六鶂退飞鸜鹆来巢霜不杀草李梅冬实者所以记异也书水火之灾雨雹大雪震电晦冥多麋有蜮饥旱螽螟有蝝所以记灾也灾异之名自此而起汉儒因之推配五行以为之説是耶非耶曰孔子之所以书之者是也汉儒之所以推配之者非也何哉天地万物以人为本庻政脩而万事康得治之道则地平天成物遂其性岂有灾异之变哉政悖其宜事失其叙有乱之理则见于天者日月薄蚀彗孛飞流霜雪风雨之不时而反时为灾者天之变也见于地者山崩川竭水火为灾震动陷裂而反物为妖者地之变也见于物者羽毛鳞介之孽草木金石之怪螟蝗蠭蝝螽午竝起而稼穑卒痒者物之变也圣人必谨记之使治人事者畏天戒恐惧脩省以消去之故曰孔子之所以书之者是也汉儒不揣其本而齐其末以天地之变物之妖孽疴着于形数声色者推而配之五行某事失则某灾为之应某异见则某事为之符其説牵合附防迂阔而难信故曰汉儒之所以推配之者非也然则天地与物之变孰使之然哉主张翕辟亦有司之者耶曰通天下一气耳和气致祥乖气致异人事着于此而祥异应于彼犹影响之于形声自然之符而理之必至者也胡不以身观之元气衰而邪气乘之则疾病不祥之色见于面目达于气体可视而知可诊脉而得其本在于腑脏之失其平而已善医者调其腑脏而疾病可痊善治者脩其政事而灾异可弭故尧以水而儆予汤以旱而责躬大戊以桑谷而脩厥徳高宗以雊雉而正厥事宣王遇旱暵之灾而惧太宗罹蝗螟之异而忧皆能弭灾异以为和平身致大治岂非畏天戒之明验乎后世谈经术者以汉儒推配之説牵合附防为不足信并与圣人所以书灾异之意一切废之其説以谓天地与物之变咸其自尔吾无与也何足畏乎遂使人主乐闻其説不复畏天而有恐惧脩省之心其为害岂浅浅哉夫灾异祥瑞其理一也灾异之説使人畏而有所戒祥瑞之説使人骄而有所怠圣人语灾异而不语祥瑞者惧其君骄故也今有一草木之祥一羽毛之瑞则相与嗟叹而三贺之至于天地万物之变则恬不加恤以谓未尝有灾异焉其亦异于圣人之意矣
　　朋党论
　　君子小人得位而立人之朝则必各引其类以自此朋党之所由兴也然而君子之类以道义亲小人之类以势利合君子为国正直而不挠小人为身奸谀而取容其判若白黒然顾人主勿之察耳自古人主知朋党之为患而不知所以致此者在君而不在臣何哉人主之所以处已者其刚足以决柔其明足以照奸其诚足以兴善其中正足以观天下则君子进而小人退所谓朋党者盖无有也迨夫刚不足决而优柔不断明不足照而昏蔽可欺诚不足与而有二三之徳中正不足劝而有偏陂之心然后君子小人混淆杂揉引类以相排君子既指小人以为朋党小人亦指君子以为朋党人主茍惑而弗察退君子而进小人则祸乱阶矣请借古以明之方尧之时其所进用者臯陶稷契之徒也其所窜殛者共鲧驩兠之徒也方成周之时其所辅相者周召之徒也其所流放者管蔡之徒也岂有朋党之患哉汉之末其君若桓帝者昏蔽可欺是以奸邪擅朝磐固交错指一时名节忠义之士以为朋党而党锢之狱兴汉因以亡唐之末其君若文宗者优柔不断是以牛李之徒结为死党一时正士不附已者悉排斥之搢绅罹祸几四十年唐因以衰由是观之朋党之説不出于尧舜成周之时而出于汉唐之末槩可见矣人主欲无朋党之患莫如自治刚也明也诚也中正也皆自治之道也易曰夬决也刚决柔也君子道长小人道消也欲无朋党非明可乎诗曰太平之君子至诚乐与贤者共之所谓诚也洪范曰无偏无党王道荡荡无党无偏王道平平所谓中正也率是道以照临百官而君子不进小人不退士大夫不环植而散群未之闻也不能自治而欲分别朋党之是非譬犹烛鉴不明而欲辨妍媸权衡不设而欲揣轻重盖亦难矣故曰破河北贼易破此朋党难非虚语也




　　梁谿集巻一百四十三
　　钦定四库全书
　　梁谿集巻一百四十四　　　宋　李纲　撰论下
　　御戎论　　　　　　理财论上
　　理财论中　　　　　理财论下
　　御戎论
　　西夏自继迁盗有平凉灵武沙肃银宥之地百有余载乍叛乍臣为邉境患谋画之臣竭智于内介胄之士用命于外虚帑藏以给军赋疲民力以飞刍粟旷日持久曾不能殱渠魁复故境制其死命而刘平徐禧刘法之徒覆全师蹶上将者往往而是也夫蕞尔数州之地而以天下之势临之宜若泰山之压卯然而用力之多见功之寡败军之众者其故何耶行兵之道不若彼者有四自治之术未尽善者有六彼军旅之力全而我军旅之力不全彼士卒之心一而我士卒之心不一彼所规者大而我所规者小彼所圗者久而我所圗者速此行兵之道不若彼者四也将帅之任不専士卒之气不振糗粮之蓄不广钱货之法不通赏罚之令不明攻守之议不审此自治之术未尽善者六也尝试论之夏人每欲入寇必聚兵于数路之防境举国而来号穪百万精壮居前老弱居后去则反是故能深入吾地破城寨虏人畜动輙如意吾则不然每有攻讨五路之帅各以其兵入力散势分不相为用彼方虚城清野待诸路以不争而以全力据要害之地以制一路于必死此前日熈河所以破军杀将也岂非彼军旅之力全而我军旅之力不全故耶夏人非有高爵厚禄以宠战士然而人人习骑射乐战鬪耐饥渴其亲冒矢石蹈锋刃死行阵若谈笑然故能惊邉徼摩封疆出没飘暴不可制御而吾之师独土兵熟户藩汉弓箭手为可用耳至于东南屯戍之兵卒然闻鼔鼙之声见旌旗之色流汗股栗已欲曵兵而走况可与之临阵接战以首争首以力搏力哉弱者先奔则强者亦与之偕溃此黥布之所以破楚将也岂非彼士卒之心一而我士卒之心不一故耶夏人之法战胜而得首级者不过赐酒一杯酥酪数斤其赏之如此其轻也然而得大将覆大军则其首领往往不次拔而用之故其战鬪轻首级而不争乘利逐北多致大胜而吾之法每得一首级则转一资赏帛有差战士知首级之为贵也兵刃既接幸而胜之每杀一人则必下马斩首久而后得奔北之冦已鸟散而逺遯矣以故吾之胜未尝有大防焉岂非彼之所规者大而我之所规者小即夏人狡狯多诈而善谋强则叛乱弱则请和叛则利于虏掠侵犯邉境和则嵗赐金缯若固有之以故数十年来西鄙用师叛服不常莫能得其要领而其深谋逺虑常为积年之计吾则不然方其和附文恬武嬉无豫备不虞之患而一旦叛去则不计利害不议可否遂兴师而攻之以侥幸一时之利岂非彼之所圗者久而我之所圗者速耶四者既如此矣而自治之未尽善者其亦可得而言也古之将帅付以阃外之权不从中制利则伸钝则蟠见可而后进虑胜而后防财赋可有也以赏战士而激劝之诛杀可専也虽君命有所不受久任责成不妄罢易故能习熟利害临亊制变士卒乐为之用而有功今则不然为帅于千里之外而受制于九重之中见可欲进而不得知难欲退而不敢用度稍过已从吏议一有不然片纸罢之夫如是而欲责其建不世之功亦难矣此不専将帅之任其一也古之良将必与士卒之最下者同其苦百里之内牛酒日至以享之激以忠义砺以爵禄不幸战殁恩防备至生无饥寒之患而有信赏死无妻孥之忧而有荣名是以士卒奋厉感激轻用其死毅然之气愿战赴敌虽身膏草野而不辞今则不然将之与卒固已辽絶而不相知矣廪贮匮乏衣食不足驱而战之殁于行阵则以逃亡为言赙赠不及妻孥无归死者莫恤生者何劝夫如是而欲责其伏节死难亦难矣此不振士卒之气其二也国以兵为本兵以食为天虽有金城汤池之固非粟不能守也虽有乌获任鄙之力非饱弗能鬪也鼂错为汉画策使民鬻爵赎罪实粟塞下而赵充国亦言积谷三百万斛冦不敢动矣惟此失策故彼敢为逆由是观之欲强兵以制敌未有不以谷粟为先者今自陜以西闗中之地沃野千里古之所谓天府也丰嵗粒米狼戾有司窘于钱帛无以广籴凶年军食不足率之于民至有白昼持梃群起而击县令者又行坐仓之法士有饥色其何以战此不广糗粮之蓄其三也往嵗陜西铁钱与铜钱均用其后铁钱寖轻以二当铜钱之一自东南夹锡钱罢不行悉运于陜西物价翔踊而钱益轻凡二十而当一官兵之俸其数如是月得俸一千者才可以为铜钱之数五十欲其衣食足而勇于公鬪不可得也不为之制则物重钱轻其无穷遽以法平之则商贾不行而交易之道废未见有良策者又觧池之盐不假烹链而自成其利日为钱一万缗以嵗计之凡三百六十万缗可以支陜右兵费五分之一自东南末盐行于西北而觧盐不行尘委山积坐失国计每以调度仰给朝廷帑藏为虚亡有穷已此不通钱货之法其四也古者赏不逾月欲民之知劝也罚必当罪欲民之知畏也治天下者无所不用赏罚而军事尤甚盖驱民于锋镝之间欲人自为战非赏罚何以使之今有躬践行阵冒白刃者未必赏而货赂侥幸之人第功殊列偏禆失主将逗留怯敌者未必罚而一有小利则张皇其功以邀上赏尚何以使战士知所劝沮哉此不明赏罚之令其五也王翦之伐荆非六十万不行赵充国之讨先零必屯田为积嵗之计盖其攻守之策素定于胸次利于速战则必盛卒徒以临之使功无逾时役不再籍利于缓守则必屯田积谷坐省馈运以待其疲弱然后一举而灭之古人立功类皆如此今攻守之议初不先定平居屯戍开口待哺仰食县官其费不赀一旦下攻讨之令又无成策徒浪战以侥幸一时之功是以西鄙用师积数十年未见显效此不审攻守之议其六也六如此又加之以行师之道不善于彼者四以故夏人以区区数州之地敢讐大邦而抗天下之全力保据一方旷诛积稔无足怪者为今之计莫若反此必欲征伐使五路各守其地按兵以备不虞别命大将以精兵数十万赍数月粮择近巢穴美水草之地一路深入可以得志则吾军旅之力全矣广募土兵熟户蕃汉弓箭手以为选锋使之当敌东南之兵特以守营垒防辎重张声势而勿使与战兵杂处则吾士卒之心一矣战胜之功勿计首级而以用命先登却敌破阵为最帅论诸将之功诸将各论其麾下之功必以实闻次第推赏则吾之所规者大矣择将帅训士卒峙糗粮缮甲兵习于山川形势策出万全然后举师而不邀功于旦暮则吾之所圗者逺矣四者既备而又委任将帅许以便宜从事抚养士卒防死事以劝生者乘丰嵗以广储蓄因时宜以权寳货赏罚之令必信攻守之议必素定而不出于临时则六尽去可以有功上以摅祖宗之宿愤下以复境土于舆圗奈何可以为而不为也今夏人虽屈膝请和然戎狄异心强则复叛及是时宜思所以制御为万世虑者搢绅之士亦不可以不讲也
　　理财论上
　　王者之治天下有政有教教以明礼义为本政以足财用为先孟子曰无礼义则上下乱无政事则财用不足又曰善政得民财善教得民心二者相须以成体然后天下治易曰何以守位曰仁何以聚人曰财理财正辞禁民为非曰义以仁守位而无财以聚之则所谓徒善不足以为政也以财聚人而无义以理之则所谓度量不生乎其间也仁以财施财以义制三者相为表里而天下之能事毕矣成周之时理财用者掌于天官以九贡致之以九赋敛之以九式均节之上以供王及后世子之用下以制百官有司之禄以奉天地宗庙百神之祀以给宾客饔飱之礼其余以待不庭不虞之患出入防计式法具焉民有常职国无暴征上下与足礼乐庻事备而颂声兴记曰冡宰制国用必于嵗之杪量入以为出后世以宰相兼钱谷之职而天子后妃赐予游燕玩好之费官吏廪禄祭祀宾客军旅调度河防邉计营缮力役与夫水旱不时之资朝廷必周知其数而裁制之盖得周官之遗意故尝譬天下犹之家也今有百口之家其财产之所入仅足用焉则必择长者一人専总之仰事俯育朝夕之所给嵗时伏腊之所须婚嫁防祭之所用皆有常数然后以其赢余可以备凶年而无饥寒匮乏之患茍不然人人得而取之力亦不给矣四海之广生齿之繁租税之所入征商酤铸山煮海平准市易香矾茶课之所取不为不多也然而比年以来每患财用之不足者度量不生于其间而费出无节也宰相不任其责朝廷不知其数而内之赐予燕游玩好应奉外之营缮力役邉事河防各有主之者随意所欲莫敢谁何以有限之财而供无限之求虽使粟菽如水火钱货如泉源币帛如丘山亦安得不为之匮乏也为今之计所以理财者如之何而可复周官冢宰制国用之意使宰相任责周知天下财用出入之数一切用度本之朝廷罢去烦费而量入以为出庻几乎其可也
　　理财论中
　　世之论理财者皆曰天下之大生民之众不患无财患无以理之讲明其説设法以笼天下之财使民无遗利则国用足矣殊不知自汉唐迄今取于民者已竭又欲以法笼之是民之所以相生养者必欲尽夺之而后已也何哉古者取于民不过什一故孟子曰多乎什一大桀小桀也少乎什一大貉小貉也周衰诸侯専利以自厚亦不过什二故鲁哀公曰二吾犹不足如之何其彻也至秦收太半之赋头防箕敛民不聊生豪杰竝起而亡之汉兴天下平定衣食滋殖加以文景之恭俭国用富饶往往弛租税以寛民力武帝外事四夷内极奢侈海内萧然帑藏空虚调度不给于是舟车有算干盐铁制酤告缗钱以足一时之用而后世因之遂为常法唐初以租庸调为民赋之制其后罢而为两税又制茶法取于民者其条益繁孟子曰有布帛之征有粟米之征有力役之征用其二而民有殍用其三而父子离今之民征于三者之外已不可胜数于斯时也又欲设法以笼之使民之所以相生养者必尽夺而后已呜呼其亦不仁之甚矣理财以义为主理财不以义而以法度之威临之何求不得然吾恐聚敛掊克而民益穷非社稷之福也然则如之何而可曰于此有道焉可以民不加赋而国用足煮海采山铸钱是也山海者天地之藏王者所擅而有者也取之不竭用之不既以法权之使运转流行而不穷则其为利可以与天地相参也何哉民自生齿食盐与茶与谷粟等而钱货之法上令之下行之不可以一日无也齐以盐防富吴以铸钱强自唐以来茶助国用者十居一二讲究其法变而通之以尽利则理财之术莫大乎此夫茶盐者天下之经费也异时官运收息郡县之用所以足者以茶盐之利在郡县也比年走商贾实中都朝廷之用所以足者以茶盐之利在朝廷也在朝廷而以其半供御府以其半助版曹犹云可也至于悉入御府则天下之利源竭矣若夫铸钱之利所谓母权子子权母者其术有可议焉但当养信使民不以废兴之数为疑耳释此弗议而欲聚敛掊克与民争锥刀之利亦可谓不知理财之本矣
　　理财论下
　　议者曰邦用之所以匮我知之矣爵禄滥而冗食多耗蠧使然今若罢冗局省吏贠一切务为揫敛之计则邦用可以不劳而告足是知其末而不知其本观其小而未观其大也何哉比年以来耗蠧邦用者其源有五一曰营缮二曰花石三曰制造四曰力役五曰赐予是五者虚国罢民之本而糜费之大者今为揫敛之计而不敢及此是不务其本而务其末不节于大而节于小其于邦用果能有所补耶易曰节吉又曰苦节不可贞中则过则苦今一切揫敛不务中制至于太过而苦亦非长久之策也夫官吏之冗固宜有当罢省者然要须清入仕之源而使士大夫不失职则善耳入仕之源素未尝清员多阙少既不足以容之今又一切罢省使数千人皇皇然无所归宿可不为之念虑哉为今之计莫若于营缮花石制造力役赐予糜费之大者裁损罢省清入仕之源使员阙相称而士大夫不失职则庻乎其可也不然犹之一家父兄之所以自奉养者不能节约而日朘削其子弟以给足焉欲家道之肥其得乎此不可以不察也






　　梁谿集巻一百四十四
　　钦定四库全书
　　梁谿集巻一百四十五　　　宋　李纲　撰迂论一
　　论创业拨乱之主用人
</div>
    <div class="pagination">
<a href="梁谿集_page86.html">上一页</a><span>...</span><a href="梁谿集_page82.html">82</a><a href="梁谿集_page83.html">83</a><a href="梁谿集_page84.html">84</a><a href="梁谿集_page85.html">85</a><a href="梁谿集_page86.html">86</a><span class="current-page">87</span><a href="梁谿集_page88.html">88</a><a href="梁谿集_page89.html">89</a><a href="梁谿集_page90.html">90</a><a href="梁谿集_page91.html">91</a><a href="梁谿集_page92.html">92</a><span>...</span><a href="梁谿集_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
