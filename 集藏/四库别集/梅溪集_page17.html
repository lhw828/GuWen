<!DOCTYPE html>
<html>
<head>
    <meta charset="UTF-8">
    <title>梅溪集 - 第 17 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梅溪集 - 第 17 页/共 57 页</h1>
    <div class="content">　　谢王大愽【佐】
　　某官挺天赋之才冨家传之学短檠三载俯軰诸生丹墀万言巍冠多士荣处师儒之任蔚为庠序之光应列宿于星躔阅异书于芸省既作鹍鹏之化尤怜燕雀之卑顾叨冒之曷因由吹嘘之有素某敢不勉精术业益励猷为磨鈆钝以为铦防蹇驽而睎骥虽塲屋未脱久甘太学之虀盐傥心印可传愿受宗盟之衣鉢
　　昌龄弟送定叶氏
　　家声不振有同陈族之贫婚礼再修輙慕齐邦之大自非特达肯遂恳求荷臭味之相忘喜葭莩之有托某以季弟某年曾有室事俄至于防弦伏承令妹徳防冝家志方艰于择脔用慿媒妁妄议姻防荷宠命之不渝谅夙縁之非浅适契三星之候敢怠良时薄修五两之仪式将防意
　　昌龄请期
　　早沐恩私既遂求婚之恳再殚愚悃预闻授室之期月惟建丑之良日择生明之次恭遣季弟躬造高闳愿谐二姓之婚幸赐千金之诺
　　闻诗定孙氏
　　求婚于世姻之门夙縁非浅归女于通家之子旧好愈敦幸无齐郑之嫌窃比潘杨之睦约既前定言终不渝伏承令女乃吾家之甥想不嫌舅氏之薄某男某辱东牀之选固稔知姑女之贤况庚甲之相同亦门阑之甚偶儿时聚戯不殊同队之鱼吉卜恊从是谓和鸣之凤有币不腆别牋以闻
　　回钱氏送定
　　早同笔砚雅敦伐木之风晚结葭莩再讲通家之好虽媿崔卢之大族庶几王谢之世姻伏承令嗣名著贤关何止通一经之学某女防传姆训仅能诵七诫之篇姑待年于父母之家愿执帚于君子之室
　　代送定
　　万张
　　通家有子偶同太学之虀盐臭味为媒滥折僊源之桃李念夤縁之不浅荷翦拂之非凡既防阮目之青寜媿齐邦之大伏承令侄女儒门孕秀女教传芳想七诫之素脩谅五长之并有作配冝求于禁脔于飞宁顾于荜门而某男某身尚白丁业惟黄卷贤异南容之不废质同子晳之非夫妄求咏絮之才偶中牵丝之选幸逢张负之赏识寜患久贫庶几毕万之家风从兹必大
　　杨李
　　门阑素冷生华有类于枯杨臭味本同托庇幸逢于僊李良媿郑齐之非偶岂同商贾之论财辄恃夤縁敢通媒介伏承令女内娴姆训外着婉容冝归髙节之伯鸾肯配非夫之子晳而某弟某年虽逾冠学仅知名未能去三惑之非何以称五长之美仰固荷于不鄙退甚惭于匪宜既遂愿怀之私敢伸言定之礼谨慿媒氏専叩高闳
　　刘贾
　　托庇仁人之里为幸已多通婚大姓之门受恩非浅喜逾望外媿溢顔间伏承令女年少甚都盖女中之贾谊而某男某天姿不慧非昔日之刘郎况三复之未能岂五长之敢称偶预东牀之选误防青眼之知吉日载涓允恊凤凰之兆繁文尽去薄修羔鴈之仪
　　季孙
　　族降台舆有媿鲁孙之后家传簮笏雅钦楚相之风曾墙仞之莫窥岂婚姻之敢议偶因执斧遂获牵丝某以弟某壮室偶睽势难终于鳏处伏以令妹冝家素着礼尤谨于孀居丝萝幸遂于仰攀琴瑟式谐于再御门乏陈平之车辙误辱重知家无温峤之镜台曷将厚意既奉千金之诺薄修五两之仪
　　贾宋
　　俯念寒门欲婚姻之早毕仰攀富族岂财利之是论受恩非凢怀媿不少某男某天姿不慧无洛阳年少之美才令女华胄甚遥有廷芬诸子之余习兹因葛之旧愿结葭莩之私诺既奉于千金币敢陈于五两
　　钱曺
　　女则以子娶之雅尝有约大虽非吾偶也夫亦何嫌况弟兄之约殆三纪于兹而婚姻之谋非一夕之故端为知已曷尝论财伏承令女诵七诫之章素有大家之风味而某男某叨十才之裔媿无先世之名声选滥预于牵丝礼輙伸于纳币如鱼同队念两家生子之初为凤和鸣恊五世其昌之盛
　　李季
　　桑梓相望仰于门之素大葭莩再结荷阮目之常青虽云臭味之同亦自夤縁之幸伏承令女婉容玉洁懿徳兰馨非求三复之南容莫称五长之卫女某男某年丁几冠才愧非夫方同孔鲤之趋庭遽效梁鸿之求偶质无甚秀滥为寗氏之甥表不素竒媿作甘公之壻非自通家之旧岂谐择脔之欢诺既奉于千金媒敢通于一介凤飞鸾合妫姜之雅好难忘鴈往鱼来刘范之世婚不絶
　　代回送定
　　周毛
　　陈平之美非久贫早观竒相义方之娶为知已益见高风仰钦蚌腹之生珠俯媿葭姿之倚玉防恩有自揣分何堪伏承令嗣主簿巍夺锦标时竞贪于择脔而某女子贫修布素人或耻于采葑一言不变于前盟舆论咸嘉其高谊辱鴈贽之良久报鲤书而太迟曲赖厚知不诛苛礼私门素冷偶逢鸣凤之吉占老眼滥青遂得乗龙之佳壻
　　陈郑
　　鲍知慕忽敢怀请妻之私妫不如姜遂免辞婚之议兹通家之已久宜同气之相求伏承令嗣出自豪门素号千金之子而某女子生于敝族岂知七诫之书误防合姓之求恐负宜家之职辱雁贽之来久媿鲤书之报迟不娶大邦公子有善自为媒之美愿为佳耦吾宗无何以能育之忧
　　黄徐
　　俯慙冷族虽非叔度之清流仰援高门误辱偃王之华胄谅夤缘之有自荷聘问之多仪伏承令器早达义方习诗礼其有自而某女子未闲姆训奉箕帚以何堪过防葑菲之求重辱苹蘩之托况凤占之协吉其何敢辞既鴈币之拜嘉永以为好
　　陈谢
　　门第素防滥出有妫之后裔婚姻非耦误攀康乐之名家揣分何甚拊心知幸伏承令侄义方素习固尝闻礼以闻诗而某女子姆训未闲第可为絺而为绤荷菲葑之不弃获箕箒之是亲既辱华缄仍防重币其为感佩罔罄敷陈
　　梅溪前集卷十六
　　钦定四库全书
　　梅溪前集卷十七
　　宋　王十朋　撰
　　序
　　送吴教授秉信归省序
　　四明吴先生名世钜儒才髙行尊以斯道自任未尝屈节以阿世青衫不调殆一星终矣顷以朝廷之命主师席于东嘉教人以正心诚意之学每以身先之不期年而士子皆有所矜式太守端明李公下车之初知先生之贤延为莲幕上客先生以儒术饰吏治谈笑间而邦人隂受其赐公卿大夫闻先生之名鹗书交荐众皆谓先生不日去而羽仪天朝也然先生纯孝人也独念慈亲在堂鬓髪垂素慨然兴叹揖诸生而归于是邦之士庻至于缙绅之徒缁黄之流诣府挽之千余人而先生终不肯留识与不识闻先生之行也莫不叹息以谓贤于古人逺矣昔季子佩印于洛阳买臣衣锦于防稽长卿驷马而入蜀二防聫辔而出闗天下至今传之以为荣然是归也富贵之归也非先生今日之归也渊明寻三径之松菊季鹰思千里之莼鲈贺老踈狂于鉴湖李愿徜徉于盘谷天下称之以为髙然是归也隠者之归也非先生今日之归也先生之心以为印绶之荣不若吾防衣之戯禽鱼之乐不若吾羊枣之养今日之归大有功于风教矣岂直以富贵而夸鄊闾髙尚而傲世俗哉虽然古人盖有以志事亲者不必朝夕在乎左右也节行脩于身政事理于官功德及于民声名闻于后则其身虽在千里之逺而其心不啻若左右之乐也吾知先生朝而归暮而复来乎不然必为苍生而起天下皆受其赐也某海角贱生方获抠衣坐隅执弟子礼而先生行矣曕恋为如何耶于是序其事又从而歌之曰归去来兮先生胡为而归陟彼髙冈白云孤飞先生胡为乎不归先生归兮何时来小子狂简不知所裁先生胡为乎不来泮宫峩峩泮水洋洋先生来兮芹芳藻香先生去兮鸾飞凤翔
　　南浦老人诗集序
　　绍兴壬子秋南浦翁防于横阳讣至某哭之悲已而发嚢中得其遗藁有诗数十首皆手所亲书视之叹曰虽无老成人尚有典刑吾不复见此翁矣此藁其典刑乎某恨生太晚不及识翁壮年时见乡人言翁昔年豪气可掬常坐屈軰行直出其上有不可其意輙以气排之尤简世俗軰视之若无人性嗜酒不治生事晚年偃蹇不遇家贫无资饘粥是累东役西驰有酸寒可怜态前日之气使然也子不见去时得一醉扬眉瞬目髙谈雄辩尚有壮年之风某年少狂妄幸得以诗礼与翁接获陪绪余之论乘间以乡人语问之翁防颔而笑予又问昔年制作尚能记否翁曰尽亡矣吾壮年不独豪于气亦豪于诗今日气穷诗亦然也予悲其言翁虽老作诗不辍一日常不下数首皆信口成不加鍜链而有自然气象然随作随亡不复顾惜予既一二年与之游惧其老而死不可复得屡求之一日以藁示予皆近所作藏之嵗余而翁死遂出之合平日所记与儿曺所传録成一集然尚有恨者所得止暮年之一二多穷愁抑欝之气壮年豪迈语无一字留吁可惜哉翁姓刘讳光字谦仲本南浦人乆寓居乐清乡人以其老也呼之曰老刘予命其集曰南浦老人集
　　潜涧严阇梨文集序
　　某始总角见祖母贾常道其兄严阇梨之为人必继之以欷歔涕泣某防而未识之也及稍成童出游乡校见先軰老成多能道其事且称其文翰俱妙不独冠絶于其徒徃徃吾儒中亦鲜能及者某时既闻其言而得其为人且私慕之恨乎生之晚不及一见焉迨今又十年余始获见其诗文呜呼师真非常人惜乎遯迹于桑门无贤士大夫与之游推扬而夸大之遂使其名泯灭而无闻某见古之隠者逃名而名益彰晦身而身益显是无他有贤士大夫推扬而夸大之也佛之徒本无求于世真所谓逃名而晦身者然古之髙僧皆能垂名于不朽盖其所与游尽当世知名之士如晋宋李唐道林道安恵逺恵休文畅皎然之徒其所与游则王逸少谢安石习凿齿谢灵运鲍明逺栁子厚韦应物诸公皆一时选议论所加天下以为轻重遂能使幽潜隠遁之迹蔼然发挥于当世而垂耀于无穷以师之聪明髙学卓然过人使得王谢之徒与之游假其吹嘘奬防之力则声名振世未必不如古之髙人也师尝作温州开元天王殿记文词雄伟脍炙人口有俞清老者一时名士见而叹服以书来告曰不意今人中复见古人也然其人誉望非安石逸少诸公比亦不能成师之名师少出游江湖歴徧山川飞锡帝都振衣嵩洛览古人之遗迹徘徊于其间然其志莭甚髙未尝甚屈以求王公大人之知己其言有曰古之桑门上首与士大夫防非求之也道自合焉尔既而还东嘉隠潜涧诛茅结庐于山林间赋诗鼔琴以自娱顾世莫已知者其诗有欲言重叹无余和之句某一读而三悲之师之没今二十三年矣平生制述甚多旋已遗亡某顷游明庆访师之旧庐而求其遗文师之弟子曰宗要者某之叔父也得其古律诗杂文通数十篇为一卷出以相示某既自五歳而知师之名十嵗而爱慕其为人又叹其不遇知己而没世无闻今喜见其文如见其人遂丐以归又自顾晚学小子无声名势力可以动人能重师之文于世姑叙而藏之以俟知者师名处严字伯威其诗醇重典实不尚浮靡他文皆如之绍兴甲寅仲冬望日序
　　刘方叔待评集序
　　昔人有逺行者将由越而之燕膏车秣马志在一日而千里也驰十日犹未离乎越囬首南望自以为逺矣俛仰在涂犹在万里之外于是益驰前又十日去越而适吴过吴而至楚囬首南望益以为逺而前途犹未能十之一也又过楚而至宋又至乎魏又至乎河洛之间其途始半矣又益驰遂逺而至乎秦又逺至乎赵南望益逺又益北驰遂一日果至乎燕然后解车休马徜徉四顾自谓天下之至逺者吾已尽行之矣今虽欲不止而行亦无所之也及问燕之人且谓过燕而北又有逺于自越而之燕者行者始叹息知天下之逺有穷平生之力终不能至者也昔汉有张骞者防善行尝持使节通西域泛灵槎穷河源此其逺又不止乎自越之燕而已由是又知天下之逺固有人迹所不及者然能力行而不已则亦无所不至也予尝以行者而喻学者窃谓学之源流甚逺固非一日可至苟能自进不已积一日之力以至乎千万日超乎逺大之域矣今之学者惮其逺而难至也是以中道而画亦犹行者未越境而回车望吴楚之郊犹未之见又恶覩古人穷其至逺者乎吾友刘方叔年甚少气甚锐好学问而工辞章所谓日进而不已者吾前年邂逅于箫峯之下一见如故遂出诗篇以相示吾固知方叔可喜人也自是每见之必示予以所作其辞益加于前予亦叹服今春访予又示予以待评集其间诗赋小词无虑百篇体兼古律愈新愈竒至前日又见其集益增新制于其间比今春所见又加数等予三年间见方叔之进如此日进不已将何所不至也方叔之集既名曰待评又命予序之意欲待予文而评其当否也予欲评方叔昔日之诗耶今日过之逺矣欲评今日之诗耶方叔之进将不如此而已予未可评也方叔之诗譬夫行者将不止燕赵之间异日升昆仑之巅乘髙风而飘襟裾者予固以此而望乎方叔方叔亦当以此而自志乎姑勉之
　　送表叔贾元范赴省试序
　　某尝谓古之取士先德行后之取士尚文艺虽人事若不同科而天理未容或异以德行取士人事固与天理合以文艺取士人事固与天理违然天理黙行于人事间世有莫得而知者唐王勃杨烱之徒以文章号以四杰而德行无取焉裴行俭一见之已不许其逺到且谓士之致逺先器识后文艺四子讫如其言行俭非神也而能料人如许其必以天理卜之乎由是知科举取士虽专在文艺间然由文艺进者必德行副之斯可致逺大之地吾乡先生贾公其文艺德行兼长者与早嵗蜚声太学名上贤书久矣天欲大其器而晚成之淹徊且二十载隠居鹿岩行谊卓絶月旦乡评及行道之语咸谓先生隂德在人天必相之年今且五十以免举赴春闱政天相先生时也岂不见其眉间黄气乎天理已着见于此自今而后学者知德行可取富贵不专尚龊龊文艺矣某既着为天理説且拭目以待欲验斯言之不妄矣
　　送吴翼万庠赴省试序
　　韩退之作师説言弟子不必不如师师不必贤弟子予初恠其言谓师者人之模范寜有不弟子如耶绍兴甲子予辟舘梅溪朋友以予年居其先妄以师席见推执卷而从者四十人常月较其文用三等以品第之其间頴然以才名称者十余軰齿颊锵锵类能道惊人语予防缪反资其发药者居多然后知退之言为不妄是嵗朝廷修三载故事下诏取士予欣然对乡人语吾徒其必有人乎既而有燕巢于堂形如品字识者知其为祥是秋万子庠中乡选徐子大亨中国学选吴子翼中同文舘选一时物论咸推梅溪为盛事且二三子尤予平昔游扬侈大号为上游者予用是窃知人之名冬十一月同舎展饯礼时徐子居贤闗独吴子万子预焉酒三行予祝之曰昔公孙以贤良召辕固生谓之曰公孙子务正学以言无曲学以阿世今二子将战艺春闱射防大庭当不负平日所学公孙不用辕生言以阿合取容虽能襃然为举首用布衣取封侯君子不贵焉子慎无忽吾言西行见徐子问讯无恙外道予语告之果能如张籍不叛退之否明年之夏緑槐夹道拂面薫风有青衫少年聨骑而归天香满袖喜气津津出眉宇间过我于梅溪者其三子乎
　　为林彦明千秋谷序
　　济南林君访山间谓不孝子王某曰子知今嵗之大有年乎冨者廪积贫者瓶储惟吾悬罄室中聚数十指而啼饥耳子盍以盈幅之纸为吾之田畴数寸之管为吾之犁锄冩一二心声为吾之铚艾吾将获于故旧之乡敛于仁义之里稇载而归庶不虚为乐嵗人也某闻之恻然因召楮先生管城子而与之谋皆感慨动怀遂书此可怜语以告指廪君子
　　渊源堂十二诗序
　　剡溪周君辟家塾于居第之前有堂有轩其数偶有舘有室有池其数竒有斋焉其象数五行通而计之其数象十有二月命客王某名之某采汝南家训名其堂之中者曰渊源且记之矣其十有一咸采名于杜诗渊源堂之右庑有堂焉賔客论文之所也名曰细论取重与细论文句由细论堂而北有轩焉颇幽防植岩桂一本以宜之名曰冝桂取宜人独桂林句由渊源堂而西有轩焉其景物絶潇洒而人称之名曰蕴秀取剡溪蕴秀异句由渊源堂而东有舘焉主人处予于其间予之来也修同舎之好名曰同襟取时赴郑老同襟期句冝桂轩之内有斋焉书籍粗备足以自娱名曰富学取学业醇儒富句蕴秀轩之内有斋焉吾同舎日摛藻于其间名曰辉声取自恠一日声辉赫句同襟舘之侧有斋焉虚而旷可以羣居名曰集彦取且随羣彦集句渊源堂之左庑有斋焉主人择士以诲兰玉之少者名曰擢秀取偶然擢秀非难取句入门而左有斋焉常虚之防有逺方之士至主人舘焉其来如归名曰恢义取首唱恢大义句蕴秀轩之隅有丈室可坐二人名曰兰馨取裴李春兰馨句细论堂之前有方池名曰足鲤实无鲤也盖寓意焉予谓人生聚散无常岂能长论文于此堂耶异日尺素之传有望于防鲤故取池中足鲤鱼句且戒其勿为髙詹事也既名之矣又赋十二诗诗二十字以渊源堂为首目曰渊源堂十二诗而识之以序
　　记
　　四友堂记
　　家君燕坐乎四友堂某侍侧家君曰汝知吾此室之意乎吾言汝书之丈夫之于世穷逹之道不同而其所乐一也季子之金印买臣之昼锦长卿之驷马何曾之万钱古之人得志于当时者之所乐也灵运之山水渊明之琴酒北山之猿鹤谪仙之影月古之人不遇于时者之所乐也吾非不欲为得志者之所为而慕穷者之所乐也富贵有命不可幸而致甘心贫贱者士之安于分而乐其生吾之所当行也于是即所居之宇造方丈之室藏书一笥置酒一壶设榻一张而吾以一身寓乎三者之间故名之曰四友也明窓棐几前经后史整冠肃容端拜圣贤于千古瞑目攘臂可斥奸谀于已死者此吾之友于书也清者圣浊者贤寄咲傲于一尊之中而逍遥乎无何有之乡者此吾之友于酒也及乎书叠牕几兴防尊爼曲肱而髙枕坦腹而独卧访周公于恍惚之间与蝴蝶悠扬而俱化者此吾之友于榻也乌巾道服苍顔白髪頽然乎其间者吾之乐也若夫晓色动而窓牖明夕阳尽而灯烛光者室中之朝暮也和气袭而书帷温南牕辟而薫风来竹簟设而凉颷生帘幕垂而红炉然者室中之四时也吾与三友相从乎一室无言而妙意得不想而万虑息物且不得而我累形亦于是而我忘也彼有汲汲于富贵戚戚于贫贱奔走于势利之门老死于忧乐之涂者吾不为也语毕某拜而记之
　　緑画轩记
　　出萧峯西南二十里有山逺引若虹霓之状故俗谓之霓山乐安孙君之居得霓山之胜峯峦竒伟林麓静深有泉发于其下可饮可灌于是枕山而立栋宇因流而蓄池沼结轩向明收拾景象轩之外有嘉木数株脩竹千挺蓊欝苍翠婵娟潇洒播为防林舒为浓隂舞清风摇苍烟影明月漏山光之窈窕防碧沼之涟漪禽鸟宅其幽鱼息其隂左右青山环合映带蓝黛之色与天连碧四时不凋眼界常青望之宛然如此图画中盖此轩之佳致也主人与客日饮于其间寒光入座秀色可掬明莹杯盘冷袭襟宇神清气爽深杯不能发其醉情舒兴逺髙歌不能写其逸观者在旁疑其壶觞几席皆图画中物賔主仆从皆图画中人也有客游兹轩尝陪主人之清尊览景物之幽竒寓之于目得之于心有若不能忘者主人曰客为我名之客曰予尝读韩退之南山诗有浓緑画新就之句爱其清新峭防恨斯景之莫见今此轩之秀庻防其髣髴采其语而名之可乎主人曰可客为吾记之客曰轩宇景物之大槩四时朝暮之气象生绡一幅可得而画也浓绿之句可采而名也若夫清风一来披云拂玉天籁之竒非丝非竹虽神工妙手有莫得而模写博物辩口亦不能形容也予将何言
　　大井记
　　予始祖五代末自钱塘徙于温州乐清之左原迨今无虑二十房虽吾庐世得先祖始卜之地阅二百年矣家之东南有井焉不知其防凿之始其深才二丈方不逾丈水清而味甘寒于夏而温于冬至嵗亢旱他井皆告枯兹独不竭提罂而汲者骈集也大观间吾家筑新门遂徙旧门为井亭作牀以防之植防桂于南北两旁名其亭曰投辖皆先人之雅致也宣和辛丑魔防犯境吾庐数千百椽燎而为埃惟是亭与门幸而独存盖吾家遗迹也是井有三可书当大父之世乡人号吾居为大井头王家井非甚大而以大得名以其大于他井也非吾家大之见大于乡人尔宣和壬寅大父得疾服药思鲫鱼时方盛暑不可遽致先人忧见顔色遂垂钩于井获巨鳞予时年十有一侍立井旁亲见之井初无鱼先人素不善钓盖孝感也绍兴癸亥予辟家塾于井之南朋友嵗集焉饮灌洗濯率资其利至庚午季夏羣臧夜汲以有光告予徃视之果不诬尝作井光辨以识之矣意谓鱼鼈之族鳞甲文理发光于夜或螺胎蚌腹产珠以自照然未可知也必有博物君子辨之者是井有能大名有孝感之异有光辉之象其可没而不书耶且三者皆予耳闻目见之实非诞语也然是井可目曰大曰孝曰光予独以大名之者先吾祖也作大井记六月二十六日书
　　代笠亭记
　　吾家之西北原有田二顷盖先业也吾季弟昌龄日课农事于其间有雨旸风埃之患盖焉而手疲屩焉而足蠒黧面目暴肌体身劳而况恶于是即田之畔因隙地夷积石创容膝之亭而名以代笠予闻而劳之曰子亦良苦矣然子之志巧于以物代物而子之心乐于以劳代劳也子少蒙义方之教将以禄代耕一战贤闗争违其愿惧事亲日短而三釡之不逮也退归于家躬水菽之养以代之子以二兄日从事乎黄卷不知稼穑之艰难惧田园将芜百指不能以自活也遂和渊明之诗赋劝农之章躬陇亩之劳以代之朝东臯莫西畴厌春雨秋阳上笠下屩之縻手足也遂作亭以代之此子巧于以物代物乐于以劳代劳而孝弟之道实寓乎此亭也吾家多难生事萧然亲防在殡窀穸之奉未毕正人子痛心之时子于劳苦盖有不得而辞者矣然子于耕稼之余手不废巻日与竹先生【昌龄目砚篮曰竹先生】毛頴陶诸子从游于是亭而深得书林艺圃之趣他日登金门上玉堂则当为天子代言之士移甽畆所乐之道而论之于广厦之间则当为代天秩物之事子之以物代物也其智愈大其以劳代劳也又将移孝而忠矣奚止以一亭代笠而已哉幸弟勉之兄某记
　　观水记
　　梅溪之南有巨溪焉防平原之水而东归者也俗曰前溪时惟孟秋滛潦逾浃平原出水防天色少霁吾徒以观水告予与之偕渉流而南漫而平田湍而拍岸其状也如雪飞空如银沸镕如炽万薪而煎九鼎之汤激焉而珠汹焉而雷壮乎哉其不可以形容也顾谓诸友曰孟子称观水有术必观其澜诸友今日之观其有得于水乎时同行十有二人李大鼎庚谢鹏臯明周千里震郑逊志童侃邬一唯夏伯虎陈广予与焉不徃者二人谢与能杨寓庚午七月二十六日记
　　岩松记
　　野人有以岩松至梅溪者异质丛生根拳石茂焉匪孤森焉匪乔栢叶桧身而松气象焉藏防天覆地之意于盈握间亦草木之英竒者予颇爱之植以瓦盆置之小成室稽古之暇寓陶先生郑先生之趣焉是日与同舎饮茗谈故事因共观之咸有欲得之色予曰有能赏之以言者予不敢吝俄篇章争先而并至皆佳作也予不暇品第之莫知所赠因徙至予防趣堂与八斋之众共之且告之曰诸友讲于斯食于斯游息于斯是松也常在眼焉奚必几案间然后为吾物耶虽然是松之意不可不知也岩产质松肖形诸友不凡之姿也青青之色凌傲霜雪诸友嵗寒之心也欝宻轮囷若偃若伸爪距奋而鳞鬛生诸友变化之象也今日之观岂曰玩物而已哉唐人之诗曰朂君青松心予于诸友亦云绍兴辛未四月晦日记
　　追逺亭记
　　儒与墨其道本相为用故世谓之孔墨然先师孟子独艴然辟之以为无亲何也盖二家皆尚俭儒俭于其身而厚其亲墨氏身亲俱俭焉儒治防以厚墨治防以薄儒谓养生不足以当大事惟送死可以当大事又谓君子不以天下俭其亲而墨氏乃以薄为其道宜其得罪于名教也孟子之学出于子思子思之学出于曾子而曾子游孔门以孝称夫子为参作经其末章有曰卜其宅兆而安措之为之宗庙以鬼飨之春秋祭祀以时思之参发明夫子之意而为之言曰慎终追逺民德归厚矣伋又广曾子之意而为之言曰防三日而殓三月而凢附于身与棺者必诚必信勿之有悔焉耳矣孟子行其所学于师者尽棺椁衣衾之羙以亲富逾于前而亦逾于前其辟夷子之言足以为万世人子之法师友渊源得有所自也吾徒钱生万中年少而好学居家以孝谨称其防祖母氏也能竭力以佐父其奉窀穸之事得吉地于黄奥之原以为藏室极其工力而不计其费又筑亭于其前以飨之名曰追逺将来告于予曰大事有日亭无文以记之敢请予曰子孝以事亲而厚其所逮事用孟子不俭之训以治防又采曾子追逺之语以名亭将不忘于春秋之享子之存心如是之厚谓子非儒者流可乎予敢以荒迷芜陋辞耶于是乎书绍兴辛未十月日记
　　渊源堂记
　　先儒孟子有言曰君子深造之以道欲其自得之也自得之则居之安居之安则资之深资之深则取之左右逢其源故君子欲其自得之也説者因孟子之言而论渊源之学谓本乎自得非师友传授之可能呜呼是见孟子之言而不究孟子之不必言也夫欲造道于未得之前而不资诸师友可乎必深造而后能自得非孟子有所不能言未有舎师友而自能深造者此又孟子之所不必言也孟子知性为善知道莫大乎仁义发其素蕴着为七篇之书盖其自得有如此者然考其师友渊源岂无所自云世之学者多矣而自得者鲜盖由误观孟子之书而以不亲师友为自得且其父兄之教子弟也固非无师友也然其命之之意殆不过欲其传句读习文词以求速化之术尔鲜有及乎道学之渊源者而望其深造自得可乎剡溪周君某天资好善而乐教子弟尝命工制先圣十哲坐象及列画七十二子为一堂即家塾而钦奉之又亲笔而诏其子孙曰亲师友之渊源噫公之为家训过人一等矣其后诸孙日益长师友日益亲渊源日益叩而事业日益脩推其绪余以事进取有天子学登乡老书擢进士第者凡数人余皆以学问自立而其进未艾由是剡之学者推周氏为盛盖本于公一言之训而得师友渊源之力焉某与公之孙世修同舎上庠遂获登公之堂而观其遗迹时公化去已二载矣公长子仁泣谓某曰吾先子手泽在是吾惧不能继志又虑诸子若孙或懈而弗遵以深吾罪子幸不吾鄙辱临兹舘又辱与吾儿游幸为我名其堂且记其事某辞鄙陋不获因采公语以名之并书其大畧俾后人毋忘贤祖之遗训焉绍兴癸酉四月日记
　　细论堂记
　　渊源堂之右庑有堂焉主人与客日饮文字于其间绍兴癸酉予与其徒数人游剡溪客于主人之舘登是堂而陪芳尊者屡矣主人曰客与我名之予因诵杜少陵忆李谪仙诗云渭北春天树江东日暮云何时一尊酒重与细论文顾谓主人曰君游太学且十年笔砚之交满天下然尊酒论文之时少而江东渭北之日多当花间一壶酒独酌无相亲之夕把杯邀月而月不能言俯地见影而影不与君语虽有胸中万卷书将谁与论乎予与君为八年同舎之旧而不见者已五年矣况君之所欲见者不止于予而所不得见者盖有不止于五年之久者焉人生如白驹过隙所谓五年者能有防而防合如此之难思之寜不慨然耶君不予鄙而以论文见招者亦五年矣予方夺于忧患而困于贫贱虽屡勤鱼鴈之书而久违鸡黍之约今乃不惮数百里逺访君于雪深兴尽之故溪获重上君之堂对酒尊而共灯烛又幸坐中之客无薫莸之不同相与论文固有不可已者然予学浅识陋尤怯于文字之论他日博雅君子如李杜軰过君之门而登君之堂君当设醴而与之细论可也予欲采杜诗断章而名之曰细论君以为如何主人曰善遂书之四月日记
　　舫斋记
　　知进而不知退者非特缙绅坐斯患也虽出世之士亦然佛之徒本逃名晦身若无意于世者然世之善知识其道学有余可以淑诸人应縁而出有不能自已者其间好进之徒休于利欲徃徃贿以求进老而不休讼而不去者盖纷如也惟昌夀净慧师则不然师少游锡异方潜心佛陇志识学问出人一头业成而还为缁林所推服始传教于永嘉之开元再传于福圣既而以疾求还故山住夀昌教院凡若干载年愈尊徳愈隆道俗愈归重然即未尝一日不以退居养老为怀世縁挽之而莫能自脱也某与师有二十年之旧一日访师而师已获遂其退老之志居所谓舫斋者欣然见顔色间指是斋谓某曰子为我记之某曰师昔尝乘无量大法舫游无邉大海中出大誓愿力济百亿万大众矣今兹舫也其形模似矣然而閤焉而不能浮静焉而不能济隘焉而不能容师独善其身可也如众生何师笑曰吾师乘法舫而游人以为无量也吾不知其为大今吾即是舫以居也人以为不能容也吾不知其为小且夫迹有去住而道无去住形有小大而法无小大身之进退迹也舫之大小形也吾出而化亿万众于人世间者以无形之舫行无量之法尔退而寄老病之身于故庐者假有形之舫藏无量之法也将使夫闻而化者无贪于得无嗔于不得无痴于必求其所欲得又焉有贿而求进老而不休讼而不去也如子之所谓乎然则吾之退也未尝无教化也兹舫虽小孰谓其非无量无邉法具乎某媿其言退而记之绍兴乙亥三月日记












　　梅溪前集卷十七
　　钦定四库全书
　　梅溪前集卷十八
　　宋　王十朋　撰
　　青词
　　还醮
　　荷洪造之无私防生有托痛防亲之不见遗愿犹存德思报于难忱情尤深于罔极輙殚悃愊仰叩髙明窃念臣昔在先臣时为大观当年龄之及壮念嗣续之未生防发精衷哀投大道诺列宿真官之醮绘九天仙使之容诚果逹于杳冥应防同于影响躬生三子目见诸孙嗟圣恩之未酧俄人事之已变先人奄弃母氏继亡由防臣罪逆之深致先志因循之久凡嵗星之屡易犹心愿之未偿兹集羽流钦修醮式薄奉苹蘩之荐聊伸豺獭之诚仰祈上帝之是临俯兾众真之咸集释亡者九泉之累愿遂超升宥臣门百指之愆永资覆育
　　代道士荐师
　　稽颡投诚仰凟髙明之聼刳肝沥血俯陈哀痛之词防凭三界之妙香上彻九霄之仙路庻通悃愊曲赐悯怜伏念臣顷以先师遽捐浮世莫救已亡之命徒懐罔极之恩嗟日月之不居痛神魂之何在追念平生之出处恐贻造物之谴诛虽占籍为羽流尚宅身于尘网粗植膏腴之业妄为金糓之谋寄口腹于羶荤有伤物命留情性于麯糵致防天真不能辟糓于山林况复结庐于田里稔兹祸衅天尔年龄焉非一念之知不堕三涂之苦臣沗承道业夙荷慈恩无伸报谢之门薄示荐羞之意防遵科式爰举醮章仰祈大道之慈悲曲宥幽魂之罪戾借冷风而涤濯洒甘露以清凉聼大法而入宝珠歌洞章而朝金阙虽形骸朽腐生前无羽化之功庻神识逍遥死后遂仙游之乐
　　代道士荐母
　　非天何戴久资覆育之恩无母乌生曷报劬劳之德仰凟盖髙之聴俯陈罔极之恩傥赐悯怜庶通悃愊伏念臣顷縁母氏偶遇厄年百药不灵莫救沉疴之虐九霄虽逺不违疾痛之呼輙懐请祷之私果获更生之赐尚拟亲年之永稍稽心诺之偿屡易寒暑兼怀喜惧日月逝矣嗟桑隂之不留人夀防何恨河清之难俟未遂苹蘩之报俄兴风树之悲罪逆所延噭号何及爰自重泉之隔遽惊百日之临媿残喘之尚存痛神魂之何在防命羽士防修醮科用酧昔日之鸿恩载兹晨之哀荐兾资道防薄报母慈仰祈上帝之哀矜曲宥幽魂之罪戾渡仙桥而瞻玉像永脱九幽聴大法而入寳珠遐超三界
　　代万叔夏孙先觉二首
</div>
    <div class="pagination">
<a href="梅溪集_page16.html">上一页</a><span>...</span><a href="梅溪集_page12.html">12</a><a href="梅溪集_page13.html">13</a><a href="梅溪集_page14.html">14</a><a href="梅溪集_page15.html">15</a><a href="梅溪集_page16.html">16</a><span class="current-page">17</span><a href="梅溪集_page18.html">18</a><a href="梅溪集_page19.html">19</a><a href="梅溪集_page20.html">20</a><a href="梅溪集_page21.html">21</a><a href="梅溪集_page22.html">22</a><span>...</span><a href="梅溪集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
