<!DOCTYPE html>
<html>
<head>
    <meta charset="UTF-8">
    <title>西河集 - 第 30 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西河集 - 第 30 页/共 136 页</h1>
    <div class="content">　　予至宣城偕张公荀仲访东渚先生不得观张公所画东渚草堂图而思之夫宣城山水甲天下既已登敬亭溯双溪观柏视麻姑之胜亦既快心娱目而顾伈伈焉重有懐于东渚之一图亦可怪矣既而先生筑楼于草堂之傍顔曰满听相传楼成时有鵹黄栖于梁緜蛮而啼同里施侍读为之题之而其家举人渊公复为之绘图传来京师京师好事者且为之歌咏其事予少游倪文正园有庭轩然以其橚爽之在楹也风生刁调经耳而满名满听轩今相距四十年矣先生是楼之名适与相合岂酾酒伐木与鸟鸣求友其情有同然者与方先生从沈徴君游正值徴君与文正同时颉颃相与持党人之事而先生以髙弟子周旋其间迄于今读先生序徴君遗集未尝不叹先生之毗辅严而步趋正也夫听亦何常目不睹邓林之柯足不践板桐之隂而刘卉歙求之而条然又求之而飉然情之所之一似风起于青苹而河放于泬防者况间闗啁唽因时而更故有聆燕竽之音而以为齐笙者矣世不遇文正世不识先生之效文正而见草堂之图而思之闻满听之名而歌之记之他日闻声而起相为应求安知后之倚音者不犹之今日之倾听者也吾耳属之矣
　　重建仁贤祠碑记
　　仁贤祠者乡人为先吏部作也古无乡人立祠祠乡贤者尝考汉朱邑为桐乡吏暨拜司农天子赐黄金百斤使家置祀而邑以为家人祀我不如桐乡民葢自信桐乡之有得于已也今则官祠皆故事上以是哃而下以是謟其不足取信明矣独乡人稍公难以势夺亦难以利诱然而自汉迄今虽更里名如王烈闾师争画像如陈寔父子卒未闻立祠而为之祀之葢乡人易与易与则多求乡人又易形易形则多媢故有髙车驷马归驰里中里中人忌之至相与共事则往往苛求而极于怨望吾不知遂之人何以得于先吏部先吏部亦何以得之于遂人而合钱于缿合材于涂合筋骸手足于闾左子弟而构以祠饰以貌于嘏于祝题之曰仁贤仿惇宗殷礼而载在祀典虽曰公之徳着之里甲凡邦比版借出入租役一切轻重髙下律之官府之八成而未有稽者而公力清之祀法有功徳于民固当祀然非公之生平实有以感人之心而中人之隠亦安能致此迄于今祠稍圮矣公之孙防侯为祥符令已经取召而忌者中之所称祥符民思之如桐乡民者慨然念祖徳而重为建之夫祀典有二祠于功徳所以劝善也祠于祖考所以广孝也今仁贤之祠在乡人创之为劝善在后人建之为广孝均得之矣族孙竒龄拜祠下而系之以歌乃为系曰公讳一瓉遂安人官吏部文选司郎中歌曰婺之山兮幽幽公之出兮驾云虬婺之水兮差差公之来兮浟然以思为公作庙兮建华榱灵旗上下兮山风四吹惟公畴昔兮感乡闾乡人戴公兮愿为尸之陶土甓兮筑堂簃孙为祖役兮子为父来红粱兮乌黍风飘飘兮神灵雨为采明粢兮荐筐筥春祈秋赛兮长此终古嘏称降福兮祝告以防膋萧四达兮年又年蒸禋如故兮昭事不諐几筵重饬兮貌庙鲜宗功可述兮祖徳以宣吹箫击鼓兮弹神弦苾芬孝祀兮通后先执笾捧豆兮有如乡人婺之山兮婺之水碧云如衣兮白石如髓惟公骏徳兮堪与之比山水可移兮徳不可以徙庙有葢兮石有底勒嘉名兮昭万祀
　　宁州龙安山兜率寺重兴碑记
　　佛书载兜率夜摩宫殿在诸天以上璀璨丽可居能仁故名山法地有所创建每借之以顔其刹如梓潼分宁皆有兜率是也顾分宁兜率仓于隋开皇之末山名龙安其地由豫章西山而西去豫章逺而龙安委迤反与鄂之下隽之畍相为犬牙则又去分宁逺葢山之兴废其不可按者亦乆矣湘溪蛤庵禅师本楚产而游于越防吴越用兵师乃效浮屠奉亲故事拂缁负母避于湘湖之麓者若干年后累迁上辈自福岩报恩平阳诸宿歴伺勘验究之平阳报恩交欲传法而卒受传于平阳抚期之雄出而振锡有何足怪独是师乆在越毋论浮杯四达非所依恋而即其两赴京师随大觉老人説法
　　御前几欲留内庭荐福若所传万善殿者而犹然却足惟以湘湖之一曲为念则其不轻于应物如是也乃其初以越中故人出宰下隽延师于下隽之鳯山寺而下隽去龙安较近惟时有兜率之僧名师亮者承隠贤静师之后稍葺元明以来兜率之既废而渐复者建堂五楹奉鬘华而藏贝叶将以次翦辟冀还旧观而诎于时之未有合也康熈十二年癸丑二月住僧师亮同龙安防法匡君鼎雄君竒遇万君正瑛陈君钦等白诸当事共赍礼币迎师于鳯山择日入院乃大建旛幢渐兴工役当斯时兜率之既复而稍合者已骎骎乎有其基焉防两湖用兵诸旗张皇四出悉驻荆岳而下隽当平江临湘之间为荆岳冲龙安近下隽烽火相接战守所必争适师省平阳负锡东渡暨还而前途梗塞不可通乃往来湘湖自称湘溪道人者又若干年虽其间三吴巨刹各来迎师师亦曽一应吴江黎里之请然非其意也丁已之秋龙安兵稍解其住僧檀越坚请师往将骤完旧绪一光前席其劝驾之笃倍于肇事而师亦乆念寳地之当急复遂于榛莽之余毅然许往于是増视延袤就其髙下庀徒量材遂事有日乃使谒文于予为纪石用予三入西江未尝一过龙安不能详兜率遗迹又记志荒略亦无从考覈故实以备因革然尝闻兜率初兴有司马头陀者来相是山预记若干年后必当有圣僧先后相继开演故自隋唐五代代有徳士而延至赵宋则临济云门两两分见其在慈明之后者则曰无证曰志恩曰从悟而在匡真之后者则曰择梧曰景常曰维显前后记验歴歴不爽及其既亦少替矣今师之重来旷世接迹虽曰人事然孰非山川爽睿实有以启之也哉葢祖庭兴复端借大力自非挽繂日月开掲天地具鉴道之能而扩劫摩之防者未易胜任故师念湘溪而今以当日之念湘溪者转念兜率夫亦以兵革之际兴复倍难遂不惮矫愿力屈事任以有此役也考之宋宣和之末兵兴旁午中外戒备而朝士张君商英尚有追谥兜率悦师之请以其运漕隆兴时曽从兜率座下一言有悟故也今师之道法不减从悦而兵革之连且异曩昔法宝当兴岂无商英其人踵其事者吾于兜率有厚期矣寺址讫各具畛域前后殿堂门庑寮舍各具规画程功糇廪民物人力簿书嵗月各具计数例书之碑负而缀以铭铭曰
　　惟此神宫名兜率陀招提象之以安腾摩有如祗园对此恒河庭生苾草座成莲花乃者龙安亦有斯寺阐兹五衍开自六季白马迁经黄金布地彷佛曹溪掬水尝味云俟时日当出化导为天人师佛祖教是以数世能摄众妙相继説法具大辩才星罗宝殿云满香台鹫羽旦拂优罗夜开领其中趣比之西来无如象教稍堕后叶道岸倾崖慈航失楫旷然前期丁此浩劫何幸大师早授法迦叶一嬗大鉴再宗逺恢临济近嗣天童日月并徳山河比功驯象骑素传衣赐红初住湘湖中栖黎里曽随大觉入见
　　天子辩晰八正在醮园里爰请法驾整是道席将邀舍衞兴我兜率宝树牵身金花捧足复太子园修利王国不悟诘武兵来洞庭龙安烽燧间于荆衡湘溪一曲虽署师名终还初地言完化城増累疏浮薙芜崇槁旛为风生圭作影表丹甃蟠螭赤桷飞鸟矛防戈鋋弃之如扫修水东流夏汭西折祝融堆霞彭蠡泛雪鹤不争山龙请避穴纵复兵行江汉有截安以金轮镇之宝杵普济禽虫广喻徒旅门阖四流灯燃一炬珉石坚贞永树其所
　　家贞女堕楼记
　　家贞女者祥符知县防侯女也贞女已成妇三日而犹称女或曰昔荀爽之女为阴瑜妻虽既死而称荀氏女或曰祥符民父母防侯曽上贞女事于台以父母故女之贞女许字方翰林渭仁之子奕昭方毛故世婚比之羊邓而防侯与渭仁又以文章相亲好其订为婚娅故无所负独是奕昭乆病瘵当防侯以被召来京师予见奕昭于防侯之寓疑其肌清而损容泽不外着恐不年而防侯再任祥符其明年夏奕昭就婚祥符官舍则负病往自京师达祥符千余里鞍辔道路病愈剧防侯初难之然既已至此无还理乃遂于病中强为脱褵甫脱即就外舍当是时其病中之扶侍起居尝药和防雪垢撋薉其重有累于贞女者不待言也至病革奕昭泣曰吾此来百悔亦何及矣虽然吾敢以三日误汝终身哉女曰子不读芣苢之诗乎其夫有恶疾虽未婚犹不忍去也况三日耶既而易箦女不食父强之始食初女少时以食蒸羊致病中死法乆断不食至是忽食之以为得速死也防防侯以卓异再被召将赴考选而谣诼适至防侯居平颇郁郁女伺父不怿阳为好容施施然如寻常初欲自材有二傅婢同卧起及是稍懈尝坐私室泪纵横被面母至强拭曰不谓小寒遂嚏唾至此时二月易冬服女僮请择其撋澣者曰吾能再御此耶女僮怪问之随乱以他语康熈二十年三月六日日暝登楼呼女僮执烛随后示不疑行至牕栏将闭牕委身而堕楼去地二丈许下甃以石掷之将必靡碎而肢体不壊惟口呕阏血眸子黒白溷数日一若有鬼神维防之者噫异矣祥符乡三老感防侯者为防侯勒石颂去思而并上其事于台表之虽女年尚少未当旌然而靡他可知矣祥符绅士皆有诗而予为记之如此且以告夫后此之为诗若文者
　　五贤崇祀乡贤祠记
　　古者祀邦贤于社韩退之曰乡先生殁而可祭于社是也其后社礼废而州县祀社不及乡里且亦无复有祔祀者惟明制建学自成均以下遍及州县较前代之建置无常格者最为周悉于是哲配递降由廊庑以外特设名宦乡贤二祠于宫门左右当栾公郑乡之祀原其始非不郑重而其后稍冒滥也夫惇宗大典要在事功然或祔于庙或享于大烝而乡祠以贤贤则无问出与处而惟贤之祠不特事功当在所略即显晦仕止亦何足为邦贤较而明代中叶多取宦达者填于其中既则渐及于赠君于封翁又既而赀豪者皆得以夤缘而簒入之故以至重之典而轻于鸿毛相传启祯之间长洲陈太史请别搆一祠祠言游季札而禾中魏给谏至有捧其先人主矫然而出于祠者武林有五贤皆明季隠君子也隠君子而何难于祠顾非贤之难而祠之为难彼隠君子者势分不足以动有位家贫不足以将礼币其子姓将必达顾犹未达不足以致往来请问之好然而一乡贤之一国贤之天下后世均贤之自防城一府二县三学举人沈佳及贡监生陆寅三学生员王丹林等合二百二十人各发愤蹶起毅然以古道自任懐公揭上之学使防学使王君由翰林春坊来改道为院出微尚然念时俗之有非思一反其习遽以其揭下府县取给取事实即同巡抚赵君敕府县官迎主入祠于是五贤者同时为神木府县官敦请到门五家子弟各捧主鼓吹迎于途城之士大夫各冠衣诣祠下再拜自院使以下各致祭于是好事者竞为诗为歌为图画为五贤志传记其事以为此近代二百年来所仅见而五家子弟复不以予为不文而属为之记当予见五贤在崇祯之末维时己夘庚辰间修里社之废而集乡之文人学士以为社在五贤立社则有所为登楼与揽云者其人尚气节以东汉诸儒为宗而其为文则精深奥博破陋学之藩而一归于古予时以总角附敦盘之末同应乡举因得交于五先生五先生视予则少长而肩随之乃骤丁国变五贤皆盛年而遗落世事阖土室以俭徳避难间有寄于释屏于山林托迹于交游之幕以为生者独予以亡名走四方不相见即见偶然相值道故旧序坐顷刻不谓入都裁几年而五先生者即已骑鲸上升与乡先达周旋于黉序之间如是也夫予见五先生于崇祯之末不谓其至此也向使五先生者不即遭世变不处出而用于世不祀于社当必祀于庙享于大烝必不止于是虽然以视予出者何也五贤者一汪沨一陈廷防一柴绍炳一沈昀一孙治也
　　思砚斋记
　　予少时闻父老言合肥许中丞守吾郡时临去郡别父老于钱清江指所携砚赍咨曰嗟乎此吾守此郡以来所得物也吾不能有裨于此郡而乃携此去吾媿焉是言也吾尝闻而感之暨予入京距前事若干年读施侍讲所为思砚斋诗辄掩巻曰是物已失之耶即又叹亷吏之所遗不能下逮于子孙一物且然及见公文孙今户部君生洲先生毎道其尊大人思砚事且属予为记然后知公之亷赠君之孝思与户部君之表扬骏烈俱不可及也公尝梦东坡于郡亭手授一砚亭枕种山麓种山者则越大夫文种所瘗山也东坡曽守杭去此百里或往来游居俱不可考惟是夜甫见梦未及明而即得一砚于蒯隶之手以为晓受公命种竹亭下岩窔之间应锸而出公取澣之则俨然勒坡像于背一如梦中所亲见者葢公之去郡而不忍释以此也乃公殁而砚已亡矣孝子思之作思砚斋晨夕居斋中以志不忘夫思其所嗜思其所好事亲固然然而在前之人无故而忽授其所好者于漠漠之中而后之受之者亦复于漠漠之中忽若适还其所好而去古人之投报类如是矣乃东坡当日爱砚之切求剑滩之石误以为鳯山妙材价过龙尾而其后复求龙尾于方君彦徳则又甘为作诗自懴其失其爱好如此然犹不能守而弃之种山之麓而况公之偶然而得之而欲即传之世世不无甚惑顾其子思之其孙又从而记之比之手泽桮棬琰赤刀触之于目藏之于心瞿然恻然歴数世而不可解此其孝思何如也夫防于官友于古人与孝子顺孙之慕其亲而展转扬显以求传之于后者皆可记公讳如兰前朝中丞初为敝郡守生洲先生讳孙荃曽授翰林庶吉士于予为同馆前辈今视漕通州所称户部君者












　　西河集巻六十六
　　钦定四库全书
　　西河集卷六十七
　　翰林院检讨毛竒龄撰
　　碑记【六】
　　两浙廵抚金公重修西江塘碑记
　　浙江为三江之一自姑蔑导坎厯婺州睦州以迄章安而陡作一折谓之浙江萧山西南偏则折流之冲也其水北注澔涆抵所冲而诎而之西于是筑塘以捍之以其地之在县西也名西江塘明正统间魏公文靖躬修之厯百余年逮天啓改元秋潦水暴涨决塘而奔民之骴衣漂漂者相望千里顾随决随筑不致大坏今则五年之间且两决矣先是二十一年决二百余丈山防萧三县尽成泽国乡官姚总制捐赀修之至二十六年决二十余丈急畚拥间复决三十余丈非前此墇坚而今墇疏也又非墇之者不力也前此北注湱湱以渐而杀其折也勾而不矩勾而不矩则水少力水少力则增防易固今则折流之西抱者有沙生脇间水之循沙而折者沙转出则水转盓水转盓则向之挽彊以西者今径矢而东而于是承之者以横亘尺土当长江径矢之冲初如撞闛继如捣匼下穴而上頽欲其墇之久难矣大中丞开府金公视犹己溺一日檄三下举三县民生嘻嘻处堂者而公悉惊为灼体防肤之痛先审料形势若潭头若张家堰若上落埠若诸暨濆若于池若大小门臼歴求其受患之故且务极根柢必以筑老塘勿仅筑备塘为断曰不见夫塞河者乎河之患未有减于江然而先之以石菑石菑者石臿也继以楗楗杙也下淇园之竹以为楗是也而后加之以防防者攟木而横之者也而后塡之以竹落竹落者河隄使者刳大竹为落实以石夹船而沈之是也夫如是而工亦几矣徒以老塘柢深虚掷民间金仅筑备塘此黄叶止啼耳且弃民田弃庐舍何益自今伊始毋怙旧毋惮烦毋补苴目前而隳弃永久牍十上十反甚至集官民里老共议可否必各使心伏令画押上乃众议噆然反谓筑备塘便何也以为河隄无正冲者旁决易补而正冲难塞一也且河身髙于隄其决也隄耳此则江深而隄髙隄亘于地抵冲者以地不以隄故当其冲时先齧其隄地而后隄随之以倾方春水发隄地如蟂潭不特捧土难塞即塡以巨舟投以篰石随涛而卷等于飘蓬故菑楗之设但施于隄而不施于筑隄之地所谓不与水争地其説二也且水能决隄不能决地地借隄以御涨水耳能逊地于水地不即渫则隄不即壊其説三夫江流有定而沙之迁徙有定乎沙徙西则西冲徙东则东冲筑一定之塘不能抵数徙之冲保无东向之沙不仍徙而之西乎其説四要之皆非公意也是何也则以公意在久逺而顺民之情则仍近于补苴也乃塘工所需有云得利民田者民利之民自筑之萧山得利田计十六万亩而山防二县计一百万亩有奇则其利六倍于萧然且萧山地髙而山防地下倾荡之害亦复不啻数倍天下未有利奓而功悭祸重而救反轻者考之嘉靖间三县通修曽无氐卭今则山防合金仅足抵萧山之一似乎畸重乃公复如伤为念惟恐民力之或不足既己议输四千金萧山半之山会二县共半之而公特倡率司道捐金二千却三县之半计程立簿犹恐董之非人则其工不固且或来中饱之患复简属吏之防能而勤慎者共推郡司马冯君防冯君以清军兼摄水利遂董其事塘距水五丈底七丈頟二丈髙一丈五尺长二百一十丈有奇余悉増庳培薄内桓而外杀鼛之椓之谅工役勤惰而亲为之犒计楗若干土若干篰与石若干自二十五年十月至二十六年三月凡六阅月工成夫方州大臣兴利除害固属本分然往往视为故事遇修翰所关一委之都水聴其便宜从未有己溺己饥如公者且民利民筑向有成例而公以氷清之操却苞絶匦然且惟恐民力之或竭为之割腽而剖腊以资于成继此者可风己公讳鋐字冶公别字悚存壬辰进士由内翰林起家改祭酒歴按察布政二司使进兵部侍郎巡抚福建调繁为今官颂曰
　　于越同利有如三江北流而折在余暨傍冯修匌江婔洄湟缦地逆阞民为鲤鲂我公仁爱宛如身创负土作埭捐金捍防前者防堰山仲房我公嗣兴以颉以颃公之功德煌煌版章祗此泽闿一何汪洋沙漫可泐江穨可当公恩荡荡千秋勿忘
　　重建宗慧堂记
　　法相寺在西湖南髙峯下五代时长耳和尚旧道塲也其傍有宗慧堂相传赵宋时所建而今亡矣尝考法相所始不得其实或曰法相即长耳院又名宗慧禅院实即定光佛寺也夫定光与宗慧长耳何与及按旧迹得宋翰林侍讲范楷所撰碑文而碑燬于元即文亦阙失不甚备惟眀嘉靖中有苏州太守徐节所树一碑尚存西楹其文为翰林庶吉士王谷祥所譔拂读之彷佛其槩而惜其时月多未协也考师泉南人生于唐昭宗景福之元其母梦吞日而生师生则两耳垂及肩名长耳儿长耳儿七嵗不言忽一僧谓曰何钝置耶师答曰不遇作家徒撞破烟楼耳当是时人早知其为应化身矣其后防方外祝发金陵瓦棺寺而歴参诸方至后唐同光二年始至杭见西湖南山而乐焉依石筑室以乏水咒而得水今名卓锡泉是也自同光二年居此阅二十六年至后汉干祐三年十一月二日永眀禅师者圣僧也居净慈寺呉越王生日饭僧问永眀有真僧乎曰有南山长耳和尚则定光佛应化身也王趣驾至山礼师直呼定光佛师不答但曰永眀可信乎趺坐而化则是法相之建或在此时或过此已往而碑云石晋时建则石晋二主共十一年正当师所居二十六年之中是时未尝知师也且即此二十六年中石晋多事大梁去此逺毋论不知师即知师必不能赐院至呉越境即或赐院至呉越境或呉越王自知师当石晋时王自赐院不必出石晋敕建则长耳之名己着南山何必待永眀而后闻也且夫宗慧之建何自也旧以为是寺所始本名长耳而宋始更名法相且赐长耳为宗慧大师则是宗慧名堂必始于宋苐不知在宋何代而碑云师遗蜕不壊肤革津泽月必三净其爪发而金人侵境刃所伤处皆流白血因于崇宁三年应僧司之请然后覆以髹漆而锡以今名夫崇宁者徽宗年也其时天下稍安燕闲所至表锡及此固未可知然而当其时金人未尝侵境也即谓金人侵境后此之事是时但赐号则又不得谓僧师上其事而后得之盖上即上其侵境事矣予谓是寺所始必始于五代之汉宋仅易名耳若堂所由建必在南宋而世误以崇宁实之事当因革即基构见存尚多倪防而为文不慎致有以己成之记为谬误者此兴复之所当亟而为之文者倍不可不为之审也予重诣法相寺求所为宗慧堂者而不得因考其故碑而重为辨定若此若夫师之应化所在皆有天台文殊囊山之辟支佛池之金地藏鹤林之布袋和尚灵岩之智积菩萨皆有显迹而师在生时杭人以水旱疾疫及祷生求嗣曳其长耳无不立应今遗蜕岿然尚能趋四方之士碑不云乎苏州徐使君以祷而生所为三致意而报以碣也世之有事于堂者可知已康熙己巳住僧方谋兴复因丐斯文为劝缘之举越一年堂成寺僧请书碑乃即书其文于石某月日
　　两浙提督学政右春坊王公试士碑文
　　自昔无学使之制眀始出曹郎为提督学政分诸道而以两京为首善地特遣侍御有声者陞为院使赐笳皷开辕建纛设丞令官属视诸三巡特未尝举词臣而懋其选也
　　大清兴専以直用院使而盛京则但令京兆兼之乃敕词臣自讲读以下编检以上充直督学院官而盛京及他道使皆不与焉嵗乙丑
　　天子念学使任重非词臣莫承而江南两浙人文蔚兴宜破格陞道为院羣臣循例列衔者纷纷上
　　天子独慎简先生谓先生品誉髙当拔诸方局越资俸使任两浙凡一切幕府行事与直埒可谓重矣乃自乙丑至丁卯三年之间一嵗一类合八十郡县文人学士甲乙而差次之无不頫观仰息狂讙剧謼谓称量之精去取之公真
　　国朝四十余年所未有事嗟乎亦何道而得此夫士人生平攻苦力学只期得当乎主文而一旦出我所学斥拔人类极一时英俊皆得厠我门下斯已快矣乃甄镕搜剔必欲使璠璵金锡并収之筐篚而后己故有谓国家旁求鎻防之得人百不如案学之造士为有要而先生皆有以几之尝观其两试吾越每一榜出士人争来观辄羣相指曰某贫士某名士某迟暮士始而惊继而庆又继而咨嗟感叹且有至涕泣而不止者自兵戈相仍诵读少又户口多薄瘠
　　功令定限入学歳无几志灰败渐有舍此改他业者其一二学究不得志课塾为生计自视无色而有司狃习俗更有相因为请托者夫是以特达者罕今一旦反是皆曰世亦有至公如是者事固未可料也则又曰人亦患不学尔学则得之今此可騐也则又曰语有之力田不如逢年此非有年乎虽然吾惧其不易逢也于是吾越之士进三字以颂先生曰穷通翁穷通翁何也曰先生所取皆穷士也然而皆通人夫文至今日而变甚矣縦横之家纷纷竞起而先生一以榘错绳之涵溶隽永悉准乎度岂非通乎然而齿亦稍进焉夫日暮途逺将老死牖下日与干萤枯蠧相为因缘而先生骤起而祓濯之如顚蘖之生而蛰虫之振矍铄哉翁乎夫天下未有穷而不通者也夫能通虽翁犹通也夫至翁而公至矣翁者公也因而天下之人亦稍稍相传为穷通翁者予承乏史馆忝与先生为先后进而请急归里则正值先生试士时也邑之人士谋勒石颂德而谒予以文因为书所见而应之如此先生名掞字藻儒
　　日讲官起居注右春坊右赞善兼翰林院检讨奉使为今官世为江南太仓人自曽祖文肃后歴世显仕三传至先生皆以文章名迹称于时
　　创建羊山石佛寺大悲殿碑记
　　越有二石佛一柯山一羊山也二山产石石工取石者割剥垒凷周刳其四围而留砫于中就其形抚防凸而刻之为佛髙五丈六尺相传隋开皇间有石工发愿为此毕生石不成以禅之子子复禅孙凡三世讫工或曰石工死而生生而死死而又生以愿力之坚而假胚此乡者三世矣乃就其石窞而袤延之以甍以筑名石佛寺康熙二十三年大树禅师従京师还卓锡于其寺募金造大悲大殿于旧寺之侧址之树之上陶而下甓减木増漆防大悲像而索予为记予乃拱笔作偈且诵之曰
　　如此大慈悲无处无祗陀乃假憩于此以与垒凷俱是为大悲力千手千眼目照鉴此一方无福不翔备我今作庆赞劝此十方众惟是石龙龛石幢石钟磬凿石与镂木妙相无有二谓石为大悲谓大悲即石是殿是石龛借此大悲力
　　冯太傅适志堂记
　　太傅引年时
　　天子念元臣复辟无以命宁于其行也
　　御制五字诗洒之
　　宸翰中有元臣适志之句维时同
　　颁者有螭领文石复锓适志东山四筯篆于上太傅感焉遂于归田之暇筑室藏弆即以适志二字顔其堂且属宫詹学士沈君为之书纪
　　圣恩也人各有志当其入居槐防时志在致君即其统宅百揆平章军国出与斯世建平成之业志在安民而今则杜门却谒逍遥桑苎日与刳瓢荐芰者优防出入以自眀其志此其间有何一之不自适而事有不尽然者夫居优总方第为所得为己矣乃或中有未靖在当日机务纬繣未之或觉迨习静思之而无以自安又或朱组绣裳徒取尊荣一旦退居晏闲则晃日之目难于爥幽乡人有市归而縬然若自失者何则寂扰之势殊也且夫人境未有尽也富贵己至当复进冀所未有者餐芝茹蘂不能即效则复转而觊人世之宠或造庐特存或起家再入未免元纁白璧安车蒲轮之想皆足以扰而太傅均不尔也太傅尝自叙矣七十老人生平无不可自示之心然且澹泊宁静出处一辙
　　圣天子既以眀农许之而优防歳月皆足自适浩浩乎盖乐天知命先忧后乐志有在焉境固不得而限也故萧条髙寄徃往于执政之时每寓其意于东田西塞之间致
　　圣天子赐诗犹以平泉绿野为辞而太傅自若也太傅之所适者此一堂而已矣堂五倍之而十凡两层旁无挟庑每以左右两为藏书之所而左则别为重屋如书楼然堂除广甃皆以文砖相亚次髙敞燥洁可坐千人髙轩过者防防然欲一投止而不得也有当事扫门拒勿入太傅曰盍记之谨记
　　重建宣城徐烈妇祠碑记
　　宣城徐烈妇生而许字其同乡儿施氏稍长邑豪汤一泰者艳其色倚从子官翰林烜赫谋之徐之无赖者而委之禽烈妇父拒之勿受然虑有变立趣施娶女去豪大怒汤族居洪林独翰林以贵故郡居防翰林従郡还呵于途汤族传豪者佯闻而唾之曰止家有妇而不能庇而第呵族人何耶翰林初不解及询知亦怒使讼之郡郡太守张君直施则复讼之台使者使下郡覆谳当是时两造各诣县解豪张甚麾仆捽击施徐之在解者血胾濩落甚至簒取其媒氏匿之勿令解及解而施之父诸生也诸生有不平者哗而起各执词诣郡亭豪亦赂诸生相持太守见诸生者各有直然未分也令曰诸生直施者居墀左直汤者右则多居左者豪益怒麾仆伺郡亭击居左者烈妇时就解既己怖甚至是泣曰汤横如此吾不终为施妇矣万一暴簒之如之何其姑闻其言不省夜同祖母寝逮曙忽失烈妇所时四月晦日雨后迹之则遗一履在青鱼塘傍既眀出其尸以告太守太守方坐防事闻之仰而曰有是哉贤乎得死所矣趣驾亲验则自领巾而衵而襦而缣袜连纫不解太守与观者数百人皆掩泣既而谋所以停棺者近塘有张睢阳祠众欲殡于祠而祝不可请卜之神卜袭吉祝犹难之众曰然则惟祝卜之耳俗卜剖篿以取向背其象衡拂神则縦祝掷之篿縦于是众閧然拥而入万厯二十七年郡太守张君德眀请于督学御史陈君子贞操江都御史耿君定力旌之建烈女祠未几督学御史熊君廷弼者翰林门下士也其按宣城则尽反前事毁祠褫诸生之左施徐者而棰之人凡六易棰【汉制棰令即今之竹板也当棰者棰臋每棰五数为一易】棰竟内之狱有瘐死者既而督学御史贾君继善踵至则又反前事旌瘐死者题以官而给廪饩于诸生之未死者使得按年贡其按年自被害日始崇祯元年巡按御史田君惟嘉闻于廷复祠名不冺香名祠在迎春巷东至康熙二十年侍读施君闰章属某为记记曰予至宣城宣城人多能言烈妇事者云烈妇名领姑其父子仁与诸生施大德者同里闬相爱不能已遂为婚姻汤故名阀然施徐亦不相下时徐尚有司冦君名元太者乡居当烈妇之死盛暑桐棺如苴而蝇不敢近众奇之吊之者垜其香路傍如丘山司冦君亦冠大布受吊祠下时以为荣然且汤徐之争其势力不敌如此祠此者可鉴矣重为词曰
　　惟此祠以烈名岂与势争毁成祠再成名不毁祠此者以世世
　　剏建古越乡祠碑记
　　古难于出乡非谓五土异宜迁于地而弗能良也夫既各君其国则百里内外亦遂有分疆别族之思况传餐委积建亭筑馆皆君国者事而下此无有今则天下一家沟涂四达民之梯航而至止者所在辐辏然而上无赠劳下罕餈给即至往来揭椟犹且盱盱伥伥徘徊乎中衢其能振颠踣而収暴弃鲜矣予居京师窃怪诸州入仕皆设防馆为栖沐之地独吾乡阙然每思倡兴之而未有便也人有従大梁来者告予以汴渠之阴乡祠落成将书事于石而谒予以文夫大梁固畿辅以南一都防也乡人之萃斯土者京朝而外以此为最其为之鸠度而周居之亦固其所顾谁则载事而浸至于是前此姚江王君为中州观察记室其同邑余君曽挟长桑术以悬壶市门而溘焉长逝其妇寡且贫复无嗣也然而矢志不可二王君怜之为之立募簿募于吾乡之宦是邦者约得若干金将以设官舎置园田而并以处于之以鞠而以居者也乃垂成而辞之以为众恵多宠非所受稠房襍阁不以息王君嘉其志分别居使自食其力而以所既募之金自捐若干悉置为乡祠义田且旁及瘗貍之地按簿而稽自别驾大尹以及丞簿尉幕无不列其名而纪其数即他省宦此与夫肇牵逺服之操赢者皆合细成钜各有记载遂于东城外割亩顷之半而中庐之旷可掩骼而于城中济渎庙街购宅之有防事者凡三楹祠乡神其中然后増屏门置廊旁可以居乡人之至止者夫以王君之好义厚于乡人而乐于成善而之矢志者复能坚持苦节不受宠恤以迫成其事皆可感也遂因乡人请而记之如此王君名安夫字复古余姚人余君妇胡氏与之同邑
　　曼殊回生记
　　曼殊以壬戌十月十一日死死而有息顾僵噤不内药眼鼻血迸出医者谓中死法不治防十五日入朝同朝官借借称髙邮葛先生国工在孙黄门家盍诊之既诊曰是气蹷也肝冲以逆极愤不得泄拥周身之涎与血而填之肺俞之间故气不下接窍不上辟五藏八防皆结轖而不得其通是非汤液所能攻也然而何以致此先是予来京相国冯公予师也怜予无子择取曼殊为小妻及予室南至以屋窄徙居曼殊右安门而冯公怜之惟恐曼殊终失所嘱予遣曼殊而迎曼殊至其家亲劝之去曼殊执不可座有旗下妇辫髪晓譬甚至曼殊谢之泣公亦泣既而公乃推按起曰贤哉请月致米石薪蔬银五金以佐不给曼殊归诎两膝躇地匄勿遣予慰之既而予戚媪有居京者假予言遣之不信重强之且曰汝之去就何足关而坚抝乃尔曼殊闻其言大愤且误以为果予意号咷曰命至此耶身而掷之其婢持救之不得踯躅气絶曼殊之死以是也葛先生曰有是哉有人如此而吾不为之急救吾负吾术矣乃治匜鉢理锜鬲湔木燖石手研而指调之先以物刷眉间绞桑皮蘸末探鼻窍中焚石炭于盎浇以醯用巾覆首接盎防使臭沸而腾入于鼻初不为动而迟久而眉小皱又既而鼽嚏曰可治矣乃以酢梅刷其齿挢锥齿间研丸子咽之不内再咽之且挦鸡翎之翘者探喉间忽涎涌如泄乃濩药注之涎尽然血尚未下当是时病者拳手坼目稍开动而日己逾午葛先生饥乃就隣人买不托食之于是和齐市众香襍煑令咽时日已坠地曰吾去但煑渣食当能言预贮茗汁和他丸待之闻隣庙钟声若有唏嘘在牀者急取火视大哭己而服臆果能言初曼殊善病尝梦奶奶唤之去不肯曰俟汝三年奶奶者大士称也至是复见奶奶至曰吾怜汝饮汝葛婆水一啜而醒葛婆者疑葛陂之讹也然而先生果葛姓方子下朝时卜前门武安王祠其卜词有碧玉生来字碧玉者小妻也生来生之也又曰正是人间第一仙则在武安已呼先生为仙矣尝读仓公传叹古有圣儒能起死人令之生今无是矣葛先生非耶先生名天廕国子生淑承其字也父寅谷以医仙去十月二十记






　　西河集巻六十七
　　钦定四库全书
　　西河集卷六十八
　　翰林院检讨毛竒龄撰
　　碑记【七】
　　莱阳姜忠肃祠堂碑记
　　莱阳两姜公既己建祠于虎丘其明年学者将推所自出立两公之父忠肃公主于祠之誃房防商丘宋君开藩来吴元旦谒祠下谓祠隘誃祀不敬乃重为挶别构一祠于两公祠右相望百余步顔之曰忠肃公祠从学者请也先是两公之祀中丞汤君实主之以为贞毅廷诤得罪戍宣州乃甫出都而国亡宣州乱未逮也不得已退居吴中而其弟贞文即又以党人难发亡命于句章章安之间归而谋其兄奉母来吴因之授生徒讲学学者思之殁而祠其地宜也若忠肃者见危授命然故莱人也足不出城市生平未尝来呉车辙不及于鸡陂鹤市之间然且前朝防典既赐祠祀而乃复俎于此吾亦疑之间尝缅想当日贞毅下诏狱滨死旦夕而忠肃以城亡不诎阖门殉难者二十余人方是时台省交章请释贞毅归奔丧而贞文上书乞以身代狱使兄得东归一拾骸骨而朝廷未之许也其后贞毅以杖戍分无还理而贞文即复以故乡难居奉母东西驰夫生死之际人所难堪况一门罹难以疮瘐拳械之身箯捆就道而家之血肉漫漶渍草涂地者且不能归一省视犹且国亡君丧不得效季生反命之哭埋骨戍所推其情岂不欲丘首哉自诏狱闻讣以迄于死岂不念父哉即贞文岂不欲偕兄归哉不得已也夫不得己而不可以归者或可以来不得己而不能以一见父者父或可以使之一见则夫崇祀于此夫亦曰神眀往来戃怳者将在是矣生相离死仍可相聚矣故曰忠肃之祀凡所以慰孝思也祠忠肃犹之祠两公也且夫至德亦难继矣人第知两公大节皦皦在人而不知忠肃实有以啓之忠孝防节萃于一门非作之在前何以嬗后况忠烈之气充塞天地下之为河岳而上之为日与星凡有血气皆得而瞻之事之夫忠肃岂莱之人哉祀于莱祀于呉虽祀于天下可也若夫学人之意则将以祀子渊者祀顔无繇祀贵推本夫岂无义哉祠三楹中祀忠肃而以其誃祀蘗庵和尚蘗庵和尚者前朝行人熊开元也行人与贞毅同入谏同戍而无子附于此曰贞烈之友也亦慰之也后有谏草楼则正贞毅所依凭者若傍有房曰思敬贞毅之仲子曰此吾斋居也过庙思敬记固有之且吾敢一日忘敬亭山哉【敬亭山在宣州贞毅于此】康熙二十四年祠成越三年贞毅之仲子疏所载事而属奇龄为之记记曰公讳防里諡忠肃莱阳人以崇祯十六年王师破城死是年登莱巡抚曾化龙疏于朝赠光禄寺卿赐祭赐祠两姜公者公之子一礼科给事中采一行人垓也公尚有二子幼者従公死长者被创后亦死乃为词曰
　　维四岳实封齐族世衍大于莱公之生以岳基亦曰宿当张箕砥忠孝传礼诗有经教无籯遗仲子防作谏司碎首血涂龙墀以为戆将死之弟大行触名己列奸党碑天地裂梁栋頽公秉节值数奇城既破樊不支口衔胸刃剚家耆死二十余为鬼雄真人师司谏戍宣州治抢厚土扳长离徒招魂将焉归嗟有弟奉母驰同授学东武陲身戍魂祀斯推所自为公祠以教孝并立义瞻仰间深人思陈修肴荐眀粢风此世垂后来
　　重建碧山禅院并剏置食田碑记
　　姚城西北陬有防碧山修崷碧色望之如防因名防碧相传晋龙骧武士逐孙恩至此防兵山下因以名山碧之为兵俗传之讹也予族居姚者绵亘十里而散其防火于诸村之间合名之曰十里毛村防碧其一也曩时族人有托迹释氏改号石愚造庵于山间名碧山庵以为村人祝福防憩之地而址偏宇隘道廪不给时兴时圮泉州慈胜师曽以募縁従平阳来族叔经一大功等共十二人迎师山间为修复计而师力承之越三年拓地恢宇缭垣结阁为堂为房为厨为坎且为镂佛而止客建幢设鼔一切具足旧有食田八亩自耕自获今续置四十亩而赢虽栴檀化主不可暂忘然师力亦瘁矣儒者辟佛谓不盖而处不耕而食不力而娯游以嬉师自诛茅辟土以及塼埴釫镘而外皆任其手足胼趼胝拆即致所助田甽亦必水火铚刈以自为作息然且发愿利济将以食夫逺方之至止者而村人士女并得以嵗时伏腊相羊焉以游于其地其以视夫漫居而苟食以自安于娯嬉者何似已因为记记曰
　　一防微碧百丈精蓝弥天可致量地自安师主化导旋开泜洹狮音可诵鸟稼以餐慙予焚鱼未归碧山缅想屹崹宛然跻攀黄云数顷青螺一弯髙风克继千秋难刋
　　重修得胜坝天妃宫碑记
　　古以得胜厌北字京之门【京师北门名得胜门】北关之坝皆是也特京门迤北直抵塞垣故舟车絶少而此则临安以北通潞以南水陆并发然且水倍于陆相传眀洪武间祠水神于坝以为官艚估舶祷赛之所意甚善也乃未防而稍圮矣成化辛丑镇守浙江司设监太监张君实始捐赀恢拓髙其殿欐而扩其垣庑使当日之奉觞献豆灌荐拮挶者坦然可効骏奔于其侧然犹防神立嘏按簿勒石令列朝镇巡以下凡仕其地皆得补苴焉以传于勿替而后且陵夷而莫之顾也夫捍患之祀急于祀功今天下河防为甾耗内府金钱不减畴昔至官轺往来若
　　册封赠吊通使溟涨者日蹴波蹈坎出入澒洞以濵于不测此非神保不为功况商船峨峨其为越三江而跨九河未有量也曩时经理之费仰之在官故顺而易就今大吏小僚率皆躬励防洁朝不谋夕而踊跃好事曽无多金如中官者以为之领袖则苟且补苴非合并羣力曷其有济因具疏设募各为小效使微尘秒末积为铢两是修是葺以稍还故观不可谓非众擎之有埤也若夫神名天妃旧传秦时李丞相斯于登封之顷出玉女于岱山之巅至今祀之所称神州老姆是也特以地祗主阴故妃之而以所司河海为职土之雄逮宋元祐中俗称莆田女子契典而为水神此则后人所附防者康熙甲子同官汪君曾为
　　册立使封琉球中山驰波倾樯防于不免乃祷天妃再而舟竟以渡其神如此因于其飨祀而续为之歌歌曰翠羽帔兮鸡翘驾灵虬兮渡洪潮青山作幛兮碧烟为旓神之来兮云旗飘吹箫兮击鼓南塘风来兮北湖雨眀粢在豆兮殽在俎灵巫酌酒兮醉代神语舳舻兮相催官艚既济兮商船后来沙虫逺避兮鼋鼍回负樯衔檝兮鸣钲以随浪不使漰湱兮风不使喧与豗鸦不噪兮人不甾神降嘏兮福孔偕
　　修复平山堂记
　　平山堂踞维扬之胜冈峦竹木荫映四野相传六一守扬时公事之暇率宾朋防集歌咏其内是以逡巡数世皆歴歴可纪而其后不能继也夫天下兴废多矣考之六一去扬其距建堂时相去未逺然当婺川刘公来而六一送之其缱绻故迹屈指年嵗恋恋于所为庭前手植而叮咛浩叹一若弹指之顷早有古今盛衰之感生乎其间暨东坡再来三过平山乃复徘徊凭吊托诸梦寐犹后此者也盖物盛则衰随事兴而废踵理所固然而第当循环逓至则湮废己久将必有人焉为之兴复而方其极盛亦遂有起而持其后者乃堂介浮屠左右蔽亏始未尝不相为倚恃而其后堂既毁而浮屠独存然且故址昭然迟久未复予尝过其地而悲之今太守金君自汝南来迁重守是邦计之有宋庆厯间相去甚逺且治扬甫匝嵗即复迁江南副使仓卒引去又其时适当
　　六师张皇禁旅四出之际扬之疲于奔命往来刍秣者日不暇给乃登临感慨毅然修复于所谓平山堂者是岂仅为是游观地哉盖亦有感于前人之所为而兴而废废而复兴汲汲以成之惟恐后也予乡兰亭自永和修禊传之迄今数千年间废日多而兴日少当君守汝时汝无名迹然犹考淮西旧碑勒段韩两文于碑之阴阳而覆之以亭盖古今贤哲风流相映非偶然者第堂成命酒宾朋歌咏己非一日而予以访旧之余续游其地不朞月间一若宾主去留后先顿异者昔人所为登斯堂而重有感也堂以某年某月成越一年乃始饮于堂而属予为记
　　葛山石幢勒石记
　　清化广利僧买葛氏之山与田而亲其中复画其賸地尽捐之为僧俗义垅而以甃以甓道其坎而覆以石名为石幢考之儒者之恶佛动谓佛氏无父母不可训间尝窥佛藏怪目犍连以慈室之长穿地求母而经载四恩其所矢报者首惟父母其次第在传法师长与国王施主之上是佛未尝遗父母以为教也今僧以暴亲之故买山负土以躬承凶事蔂梩掩盖凡期年而以成可不谓孝焉乃掩骼埋胾王政攸重儒者以古王不作往往置义垅为补救之术而僧复自亲亲而推之以及于众捐其地以瘗夫无主之骸之委于道者此利济之心倘亦亲亲及物之意与佛氏以比丘为乞士乞慧养性乞食养身一身之内无所不乞而今以石幢工烦益复乞钱以成之则是孝于亲泽于众复不惮以身之所乞者兼为人乞而欲以髙语孝弟空言博济之徒利人之所乞而以　为夺不得也地在天乐乡四十二都所谓葛氏山者连山碪与田共若干亩值共若干两康熙年月僧交值母自母墓外皆义垅僧名德扬字宗标广利寺住持也后凡继此者视此石
　　通观崔府君祠祷嗣记
　　丁礼部以六十七嵗举一子其前一年亦既举子矣而未育也泣曰吾己六十六年矣今而后能再举哉夜梦轝轿行由巷而门拾级登觌神于中庭而列炬焉询之曰崔府君祠也拜且起见槃举一儿置神案间私念此儿傥抱与谁则受之顷之有盛服而拜于下者小妻也喜而醒以问左右左右曰有之此间崔家巷有崔府君祠当是也及至巷不是入其门不是登其庭不是见庭所防神俱不是再拜而出居无何以他事至通观观傍有神祠则崔府君也自入巷至观目甫接而心记之而由观而门而庭而神则歴歴皆昔所见者即案举一槃尚坐一儿于槃间遂祷之而归而妇有身及弥月而生一儿所谓六十七嵗举一子是也乃予甫归沐亦六十六年矣其前一年生一女而育之年老难再举礼部曰崔府君神可祷也因告以梦且曰府君以壬子日祷之当应虽然宜有以酬之予曰吾将为文记此事以代酬可乎曰可因祷之而弥月而亦举一子恍神授者予思古祈子词原有释老降生宣尼抱送之説顾三代所祀动称髙禖予不知髙禖为何如神而嗣此或祠子母唐皇甫观察祠九子魔母为生一男是也或祠神妪齐张敬儿拜三公为妾祈子于新林庙妪是也母与妪职孕则祠之宜府君何如神而所司在是按府君讳珏彭城人唐磁州刺史也少曽举孝防为淇县令能捍水灾以生有异政死而为神相传安史之灭神实祐之故在唐世己早有防国威灵之封祠之河滨暨宋髙南迁祷宿祠下而神助以马俗所称泥马渡康王者是也故宋祠府君一建显应神观在西湖傍一建白马庙于呉山之麓以为白马显应当两祠之名胜之地以答之杭之有府君祠实自此始若夫崔府君巷则展转分祠虽至以巷名而非其旧也然而祷嗣何也考通观志府君之父讳让者五十无子祷嗣于北岳梦上帝赐之双玉因名府君珏而字以子玉实隋开皇三年六月六日事也【神以是日生】暨南渡祠此则髙宗张后梦府君馈羊而孝宗以丁未年生因以府君为列朝祈子之神累封防国显应昭恵王逮元嗣统复封齐圣广佑王敕遍祠天下视之五岳暨眀代钱唐少宰李旻亦五十无子祷于府君梦赐之棊因生子名棊乃厚德府君而别祠之今通之祠是也祠近白马庙而观地髙敞可飨神少宰李君白之杭太守滁州孙君太守孙君又白之参政蔡君乃于嘉靖壬子构祠三楹于观之东偏而大鸿胪钱唐张君亦以祷嗣故亲刻神像而供于其中然则祷嗣而应固神所従来而礼部所云祷以壬子则以壬子所构祠而不于他祠于通者则又以通之祠为祷嗣设故在此不在彼也然则府君之有神岂独礼部矣自宋眀迄今凡祷祀者无不应康熙庚午五月日记
　　重修卧龙山越望亭记
　　越望亭在龙山之岑相传前守汤君曽于眀嘉靖间修复此亭因名越望歴八十余年暨崇祯之末海风然遂发砫而檼以倾迄于今又三十年矣山阳何公于守越之眀年登山四观隐见瓴甓于丛棘间遂従井仪右拾级而上得识亭故址重思修复而郡值多事四隣之露鹘而震境者日再三告且山泽逋雈苻饥萌思因缘伏莽方阴为解散而民力未固恐兴作滋扰扰逡巡又久兵之往来而鸱义者敉之民之无告者慰之乃割俸经始子来之众不事鼛鼔合工而程材遽仍旧贯筑基于垣间而补其齧榰柱牙角累重櫩而翼之亭成乃集僚属饮之酒酒半言曰而亦知夫修亭之意乎昔越臣范伯以生聚教训抚国都而建楼窥呉顔曰飞翼彼固有所用耳然而汉唐以后元眀以前其为因革亦既非一而时毁时复彼岂真饰游娯恣眺聴哉夫仰观云物俯察土方意固有之而非其实也间尝于聴事之暇一登其亭慨然兴居髙临下之思焉况山川风物终古犹在而官居若寄欲以一时之迹可以绍往昔而待来兹此昔者羊公所由登岘山而然悲乎且吾闻种山居中其上应南斗而下临井垣凡阊阖之广阛阓之赜皆一揽可尽今试逺观四郊近视五达其或台城宫室烟火相接鸡狗鸣吠并彻于逺迩则熙熙攘攘望之色喜而苟其愁叹之声闻于上颠连之色见于下则凭栏惄然百端咸生是亦有官者之所当为考鉴者也若夫亭之为名以代更易昔有称飞翼为望海者矣唐时观察率赋诗是亭皆名望海而入宋而更名五桂则或以植桂得名而其既亭废而桂亦亡于是有建楼而仍称飞翼者矣嘉定之汪纲是也有建亭而仍称望海者矣嘉祐之刁约是也前守兴废经歴凡防而后乃越望以传盖是亭为一郡所望而守是邦者即于焉望越是毋论望之而或得或失如前所云而即以汤君观之彼治行相传其有造于越为何如者而登其亭而思其名是亦景行之一端也众曰善请书之石是为记
　　严禁开燔郡南诸山碑记
　　古建邦立社必审察地道以为经营卜食之本如宅洛者瞻伊阙都渭者料太乙况吾越为计倪范蠡所相度者其阴阳向背必重为可信眀矣相传郡治为勾践建国之所其地祖鵞鼻宗朱华乃由陈伽岭穿茅阳殷假诸山而蜿蜒盘澓分条舒干踵为斯治其间羽飞介伏回翔偃防有似真龙故以卧龙名其山载之志书凡府防县署城隍祠庙以逮荐绅之第宅士民之居庐实凭且赖以故越中宦迹邦贤较胜他郡非无故也眀季崇祯间居民无厉者开凿陈伽岭山燔其石而烬収之以灰以垩民多灾伤郡守王君与推官陈君立为禁絶复恐山籍奸民耆利再凿随将籍之兰字自十二号始至二十六止凡若干号捐帑估赎追由在官以杜奸慝其先事豫防可谓密矣至
　　国朝初年旧禁稍弛徒以修葺禹庙之故偶假开燔而一时道府防县相继解绶土冦之延蔓而伏莽者顿起剽杀村市为虚其徴咎之不爽如此乃奸民乗机发凿于前而土豪之射利者遂大开于后燎原不揃防至燬室按
　　本朝申禁一在顺治十一年尔时盗偶开凿而当事发觉遽行敕止一在康熙十年尔时以公作所需致荐绅士民同起请命不数月间旋已报罢今则盘踞焅烈不由公作夫窃据官山为己利盗也椎埋剽攻发盖藏毁道隧大憝也今以大盗为大憝而其所为民贼者又非止一家一室之为祸乃犹相视施施不加严剔夫铍木之榦而欲延其英刳人之项背而欲其负府藏以生无是理也况盗官擅利比之铸山其为官刑方大耶文学某等以其事白之邑邑白之府府白之道使君道使君命勒石永禁垂乆逺且以告后之守此土者石凡二一植府治一植盛塘之上埠邑令髙君郡太守何君道使许君皆有名氏勒禁末
　　张水部雷琴记
　　琴者乐器之一也特琴德甚尊其器不尽列于乐官故自三弦至九弦大乐虽备而师延拊一弦之琴京房制十三弦琴以定七均则但藏内府而考击之数不及焉幼时谒眀代诸王于杭州见潞王北徙出庄烈皇帝所赐琴付北使去其衣琴烂然有若雷锦潞王泣指曰是雷琴故宫人以雷文刺衣而惜当时之未及啓视之也水部张君得琴燕市中其上晖下准龈頟长短悉中古法池有宣和印尝疑为汴京故物及胶败木豁姑苏琴工为析其肌理而窥其中则镂款于脏曰大唐雷氏制而其下即附以宣和养正之记然后知水部所得实唐时雷琴而宣和之印则収藏家所为款也夫神物显晦亦各有数顾非其人勿归水部古情则古器归之风云之従蟉抑又何怪独是雷氏为琴时覔琴材于蜀山松雪之中经营心苦而后斲之以成器而传之宣和五六百年间其中什袭珍重不知何等乃或存或殁迄于今又五六百年一为天子之所不能私诸王之所不能保者而一为水部有之此其遇合岂细故与古以琴倚歌如弦鞉然虞书所谓搏拊琴瑟以咏是也虽学士操缦不用唱叹然皆自为歌如舜歌南风仲尼歌龟山猗兰皆无若近代尊师端坐挥手但以有声无字为絶调者水部雷琴诗已遍人间浸假取其诗而播之琴一人长歌一人挥弦并如弦鞉之倚曲而有声有词彼此相应则斯琴有神焉知不能发古音如堂上器者则虽谓雷氏琴即乐官琴亦可也琴者乐器也

</div>
    <div class="pagination">
<a href="西河集_page29.html">上一页</a><span>...</span><a href="西河集_page25.html">25</a><a href="西河集_page26.html">26</a><a href="西河集_page27.html">27</a><a href="西河集_page28.html">28</a><a href="西河集_page29.html">29</a><span class="current-page">30</span><a href="西河集_page31.html">31</a><a href="西河集_page32.html">32</a><a href="西河集_page33.html">33</a><a href="西河集_page34.html">34</a><a href="西河集_page35.html">35</a><span>...</span><a href="西河集_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
