<!DOCTYPE html>
<html>
<head>
    <meta charset="UTF-8">
    <title>弇州续稿 - 第 142 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 142 页/共 228 页</h1>
    <div class="content">　　
　　弇州续稿巻一百十六
　　
　　（明）王世贞 撰
　　
　　○文部
　　
　　△墓志铭
　　
　　叶肖愚先生墓志铭
　　
　　叶之先家吴江之分湖为令族然自福四公生子仲宾仲宾子蕙蕙子赠公芳俱不获以科第显赠公之子少卿公绅始用进士入谏垣尚符玺遂能贵赠公而叶之族乃慕称科第公有子三人其仲为一愚公旦奋欲绍公业而数竒竟不能得志于一战犹时时艳之一愚公举丈夫子三长曰虞部君某次曰某君其季也一愚公甚爱少子而心异之属虞部君复成进士与其仲俱以心计致产埒素封一愚公自顾其槖累然不能为君产忽忽计无所出君性明颕能记诵乃教之属文则工属文一愚公喜曰儿不后伯氏也稍长补博士弟子每试辄冠其侪偶诸侪偶每读君文自愧其不如而至大角试辄北君又善事一愚公孝谨无为比于是公老矣益怜爱君而虞部君之子重光复举于乡里人赍羊酒贺一愚公公愀然曰伯子幸贵何故益之不以与吾子而与吾孙乎即客贺请俟异日里人掩口而去一愚公更邑邑不自得以至死君大恸絶而复苏者至再三曰天乎无以慰吾父矣既公除益研精经术恒至丙夜不休时语人吾合眼不睹若圣贤者辄暏吾亲然其于业益精而于试大小赓如故会君有二子俱少敏君躬自课督之小不率抶而鞭之已相抱而哭曰抶我不若抶汝易也二子感淬励于文其长者试诸生第一而幼者亦在髙等君始稍自寛无何幼者举于乡君喜曰即见吾亲地下有辞矣吾贵故无日且不欲与儿子辈争衡于是数过从闾党畅饮赋诗益适而又久之幼者成进士前是君以哭虞部君又哭其殇孙得疾不受食进士闻之大惧欲上疏请急君怒止之曰谁为言乃公疾者乃公日进肉糜如恒时且汝甫仕而即先亲而后君不可于是进士强就吏部选人得山阴令驰归君病不可为矣拜君床下涕泗如绠縻君止之曰汝伯父筮仕令山阴今汝复令山阴能济美矣病既革曰向者不云乎吾庶几有辞以见吾父地下复奚憾君卒之年以万厯乙酉距其生嘉靖丙申春秋五十有一君性直不能藏人过里中恶少年畏君自避匿不敢见然君仁心为质引义慷慨戚党有贫于君者以假贷告君内顾槖空矣脱新衣予之而身衣故衣复有继告者君笑曰衣尽矣检室中得银器数具尽予之母汝夫人之族有夭而贫者收其遗孤食之君故计口而食者也君讳可畏字懋时自署号曰肖愚志一愚公遗也二子长曰重科次曰重第亦一愚公意也配吴孺人重科娶毛今山阴令寿南女重第始聘刑部员外郎马贯女而夭今娶冯故太仆卿敏功女孙三绍鼎聘沈绍鼐未聘女一俱重科出绍某重第出二子将塟君于吴县凤凰山之原以书数千言介刑部郎沈子瓉而奉虞部郎沈君季文之状来请志铭其叙君父子极意于科第而不尽遂者独详嗟乎君父子所习羡科第耳然自少卿公以及重第四世矣再不得意而三得之乃其称君子长者固奕世无替也是可人人得也铭曰
　　
　　鳯凰山之原秀而沃丰君姑即而藏有气如虹其繇曰元吉是必有天子之龙光以贲尔玄宫其罔时恫
　　
　　南京前军都督府经厯绍阳马君墓志铭
　　
　　用昭之卒于留都也留都士大夫无不为弹指叹息其从弟宜甫搜其槖不能直二金于是宗伯姜公司马吴公司冦陆公御史中丞王公十余曹捐月奉资之而后成棺殓余既已吊用昭老苍头累然伏而哭曰家公将属纩犹薆语必得王少司马之一言而入土居月余丧归又两月而其子郡诸生升手草用昭之事行属其姻执左方伯郑公云蓥以状来请曰公其能已诺于逝者余故贤用昭而怜之甚何敢辞用昭之先马氏世为闽之怀安人用昭其字荧其名绍阳其别号则曰吾皇考锺阳公意也皇考厯佐世穆二庙为戸部尚书博大精敏一介不苟取有大臣风殁而天子赐之祭塟赠太子少保谥恭敏葢三以用昭请合公议而身后之典始备恭敏公有丈夫子三用昭其伯也而又爱始用昭生时秀颕异凢儿及长恂恂恭谨事恭敏公能得其心入奉温凊出应宾客有条理昼夜治经术又工属文弱冠补博士弟子员姜公时为学使者试而竒之曰国器也然君竟不得志于科目既以恭敏公荫入太学即有声太学而至大试复不利恭敏公强之仕曰吾精力弃于官者十八而始有此荫録若柰何弁髦之且吾老矣不以时见若御官入服而拜我我何以暝用昭始为吏部选人得左军都督府都事朞月而以恭敏公忧归用昭自恨不及见恸哭呕血斗余毁瘠骨立行求得余于里中俾志神道之石曰庶几有以报吾父及服除补中军都督府久之忽忽不怿曰升斗禄不足自给柰何日从长安贵少年子相逐击鲜饮酿哉请于吏部得迁南京前军都督府经厯居闲无事日取古书读之稍出则掔三山大江之胜意小畅而病矣其卒也春秋仅五十有一用昭能为古文辞所交游必天下之贤豪长者而其于文士尤急为人温良乐易若可亲而中实耿介不可得而狎其为都事而经厯以幕中之羡百金请中分之用昭固辞曰此羡殆为君非我也通家子冯虞部方课收大工木而商有私木欲上者以中贵人援来虞部却之曰得马叅军片帋立聴汝商赍五百金为用昭寿用昭大惊曰此冯郎污我咄咄入内不复出余友徐子与宦闽中素严恭敏公而恱用昭才以不时见慰藉良厚用昭唯唯无所说私恠之异日屏人与深语亦唯唯无所说乃叹曰吾故知用昭浅也用昭之过吴门出入羸服徒步从一小奚奴见之不知为贵公子也他公子服御驺从十倍于用昭而贵不如吴门王穉登竒士也一见用昭心死与定交为莫逆恭敏公产故薄用昭居长嫡悉均之诸弟无所私而身任其大事所交游既广即筭器尺缕累费日甚故为家督者三十年入宦又七八殁而不能具棺殓用昭之年事官位俱不称为恭敏公后其志行之皭然与令声之脍人口固无异于恭敏公也昔韩退之表马少监之墓而致慨于北平王三世之徂谢余文故不能如退之然不一纪而志恭敏公之神道今又志用昭之窆其感视退之又何如也用昭有妇王孺人子一即升娶郑为方伯公女女二适太学生林世勤次字袁敬训孙男二鸣鸾鸣镳塟地在羣麓山梅台之间恭敏公所预卜也王祖父母详恭靖公碑有遗集若干巻
　　
　　承直郎南京工部都水司主事见石陆君墓志铭
　　
　　陆君讳大成字集甫吾州之东乡里人也陆与王故皆江左着姓其徙皆久庐舍田垄相错如绣而又皆负髙赀习儒术诸姓莫敢望之然吾王最多取科第为京朝官融显而陆往往困诸生自君之世王父虞部公愚始举于乡仕有声迹然晩出未久辄卒而君之生也即以颕敏为其父庠生明佑所竒顾益严督之自鸡鸣起诵声琅琅至丙夜不休以故能尽熟博士家言其为文清利有气先司马公识君文于少时曰是儿也殆为陆氏破天荒者耶十六补诸生而父则已捐馆君哭踊踰礼既祥推其积于母曰大人幸主之儿知有读书以一第慰地下耳他非所任也君为诸生与其族子一德名相甲乙每试辄褒然无敢挟秇与角者然至大试辄北君不以自沮其于文亦不至铲削其锋铓特以习之久得转丸成风之妙四十六始荐于应天为第一人主司髙中允罗侍读得其文而异之既知为君益自喜且以钦君之诣而惜其遇之晩也寻下第于南宫弟子受经者益进明年吾儿士骐复继君荐第一故于君中表兄弟也两家羔鴈接踵相望人谓王氏得之若邓林木陆氏得君若郗家桂一云陆为凶年榖王为丰年玉及试南宫又俱下第君抚书而叹曰书误我令我老是间不获一脱颕然于书竟不废至丙戍君所登巻为大学士王公所识赏几魁其经及对策占髙第吏部选得南京工部都水司主事部札委修孝陵垣缮都城京仓君素强无疾食噉能兼人既以晩除思悉心于职业以自显见故触暑凌险昼夜登顿不肯休既感痢犹强自力食粝与隶卒共之竟以是寖剧卒年仅五十四槖中无余装时吾弟太常已病犹强从其乡荐绅经纪之归而不克塟州之韩大夫倡七邑之同年令捐俸资之始成塟嗟嗟可悲也已君为人质木坦易不设城府机穽与之语洞见底里然絶不可以非义干事母能先其意当与二弟析产时居瘠推腴以成母爱弟亦感之相好无间言女弟之适王氏者贫所得束修之余时时遗之领解后粗足自给即割其槖以予族党之不能朝夕者既成进士首贻书属其子塟外王父母以下凢六丧故君殁而陆之族鲜不弹指出血曰天乎何一昌集甫而遽夺之非夺集甫夺我曹生命耳譬之大旱赤地千里得霖雨不一昔而不继何如无雨君尝读左氏国语战国策而摘其尤粹者曰三史纂已摘诸子之言曰百家纂已集先秦以来之文而诸评隲附焉曰文章抄又以易道广大而精深习之者未易得门而入乃蕞程朱之藴而断以已意曰易演义诸所撰当不异人旨而易为深矣君貌厚而坚强故可致中寿困诸生三十年困公交车又六年仅一第遽死君不死所就宁可量哉君取妇凌有子二弘泰娶金弘锡娶龚各举一子未名塟在茅长泾之西状君行者君之从叔明嘉陆之儁而穷者也大学士王公者与君生同庚居同里而为君坐主明年公之子衡荐顺天亦第一人又明年吾子骐踵成进士而君俱不及见矣铭曰胡显之促而厄之长胡位之卑而名之昌造物者或偶然人疑其不常而吾以为常
　　
　　处士汪次公继妇许孺人合塟志铭
　　
　　汪次公者讳良标字文正歙人也父曰玄倧善心计顾不为忮求以盬盐起自致髙赀而行其德与从兄赠司马公齐名有丈夫子三伯季皆以开敏工治生父独谓次公伉直类我于是俾就常山市主化居而二子递贾他郡邑若转毂次公性卞有所不当意辄嫚骂市人初走避之既而习知次公无他膓质信而亮意豁如也乃益亲附次公而会所娶妇即许孺人性明慧善事舅姑于妯娌间有恩谊又能把持家秉次公计入而许孺人计出以其羡置私田若干矣孺人之来归则与赠公之子封司马公良彬妇胡淑人同日封公以兄事次公而孺人能推先淑人相得无间两家通槖不私其烟火会公父亦自材公其老而当授也析为三令三子覆射之而次公稍得良者里有云智不如福其次公之谓哉然次公不専为积着遇义能施市人负其侣罗滋宗盐直次公出百缗偿之两得解前后治棺以敛僵尸凢数十于是仁义附矣次公壮未有子许孺人为置媵侍徽俗妬里媪羣咻孺人弗顾也然诸媵卒无出而孺人屡举三子次公乃故庄事孺人诸媵咸廪廪矣而孺人亦抚爱之待其出逾于已里媪咸媿服孺人次公能食酒与所善豪对饮尽一石伯季皆前死邑邑东归而封司马公有子伯玉已贵于是益心附封公如亲兄弟次公与许孺人先后捐馆伯玉咸为状其行积二十年而塟问志铭于余噫可以死矣次公寿六十八许孺人寿六十五子男三长道简受次公贾道逺道齐皆以易补郡诸生云云
　　
　　铭曰以次公之亮直无城府也其良于贾矣以孺人之离俗而不为妬也其良于妇矣虽然此亦阎井之恒行而余两人志之不亦大幸哉其起以商其显以儒于戏
　　
　　处士程有功暨配吴孺人合塟志铭
　　
　　程处士者讳廷全字有功徽之休宁人也程之先自周伯休父至梁忠壮公而始显其后枝别益繁且千载而谱系秩然徽地四塞多山土陿而民众耕不能给食故多转贾四方而其俗亦不讳贾贾之中有执礼行谊者然多隠约不着而至其后人始往往修诗书之业以谋不朽其亲若有功之仲子太学生暹既为有功求汪司马伯玉传之而意若未巳故人子汪元勲间过暹室见有悬像者香火甚谨问之曰此吾父母像也塟且十七年矣而未有志铭心揺揺伻伻焉意必得天下之有文若琅琊司马者当之而道无繇也元勲奋然曰吾游琅琊门甚重力能得之乃为草其事行累数百言仍介暹币而请曰幸以元勲故及暹以元勲之父例处士也葢尝为其父立传云寻征之处士乡人信乃返币于元勲而志之处士生而恂恂朴温人也事父母孝谨于伯季间独能致甘脆之奉而迨其终又能致其哀毁丧塟必以礼所娶妇吴善计划用俭勤佐处士因得自寛行贾江北凢十年而贾就恱六安之土风筑室焉夜有斩闗而盗处士五百金以去者微之则里中孤儿也人谓捕而送之官公曰入狱必考死柰何以五百金故斩人后遂寘弗竟六安大水民涉而溺者数十辈处士为采石构舆梁民遂不病涉六安守偕其荐绅先生具牛酒为寿请遂得交欢处士于是益自励倭警则为版筑先岁侵则损糓粟以赈义声隆隆起矣吴孺人竟以劳瘁早死处士临与诀曰若好去吾必不更立室吴孺人指其二孤曰君长者必以二子显处士自是鳏处一萧斋絶奔女娈童之遇葢二十年一日也既业益饶叹曰为义而后其亲者可乎伯季贾不得意割帑以资之伯之子旷扼于贵人者中以法为阴出百金以解不使知也则程之族多润矣而处士以万厯癸酉卒得年六十有八二子长晨受其业不替次即暹治经术有声孙男八宗丽宗猷宗周宗信晨出也宗铎宗镒宗鉁宗鈊暹出也孙女二诸婚嫁多名族塟在■〈氵义〉山之阳葢启吴孺人之竁而合焉
　　
　　铭曰贾其行士其谊德不显曰处士失厥偶不再偶卒同穴曰良夫妇生隠约没而称以为不信视余铭
　　
　　程处士汝冝暨配金孺人合塟志铭
　　
　　太学生程利往之丧其母金也少而有父处士汝宜在已而汝宜亦卒利往仅拮据以从事于塟而弗备礼皇皇如有所失及来南都多游贤士大夫间始知所以毋死其亲者有惇史之文在行求其人于世不得而顾得之闾左曰吴司训瑞榖俾状其父之行已又行求其人至广陵而得之曰诸生陆无从俾草其母传而喜曰吾闻夫二子者古文辞人也是必不朽已而微知二子皆王先生友也则益大喜介瑞榖而来请曰唯先生怜之庐井闺■〈巾达〉之微得附青云而声施于后岂唯存者即殁者亦衔戢地下瑞谷为请之坚悯而许之汝宜徽之休宁人徽俗朴而独休宁之俗能备礼然独盛于都市南而西则渐以朴其地颇有稼穑之业工贾而好游尚纎俭至汝宜独不然被服儒素造次必以矩进止雍容是都人望而窃目之汝宜曰吾惧辱吾先葢程之先忠壮公灵洗以勋贤佐陈有爵土子孙冠带衣履不絶而汝冝为西川之程其一支也汝宜之父曰世翊公寛然长者首举汝宜生而伟丽异凢儿稍长习博士家言已而益读古文辞书史之类世翊公贾而拙甞困逆旅中汝宜闻而叹曰大人暴露单外其子之不能体而日从事占毕非孝也乃奋身从其季父世端公行贾荆襄是时金孺人已归汝宜矣孺人富室齐保择壻而得汝宜甫离女即为人冢妇能削饶为啬励逸以鋭恒推布操作饭脱粟而取其赢羡以甘脆奉舅姑舅姑安之汝宜贾荆襄不得志乃复与从父决筴徙淮杨孺人悉捐其帑诸妆首金寳珎服悉以佐行曰新妇无所事此也奈何死之椟中汝宜得縁以盬盐起赀至倾邑然好行礼而孺人好俭俱如初孺人不能多生子有一子即利徃然汝宜亦不縁以广置媵利徃六七岁时颇孱孺人驱使之就外傅暮则置之膝使覆所受书少不诵则推下之目摄焉或曰儿孱奈何恐之孺人谢曰非不知儿孤注也骄之则败辕犊耳及利徃当冠汝宜则集郷之善为仪者为之三加而训之识者见而叹曰三代不难也或曰恶用是盘擗非急事为汝宜亦不顾汝宜虽鳏游然不留一侠邪迹有置高会而进乐妓以娯汝宜者正色而遣之生能饮酒数斗不辞然未尝有酒食过有谓金孺人摄之严者金殁而汝宜卒不娶葢天性然也父母先后以令终居服舍戚易必以礼待异母弟如同生怡怡无间言葢皆有足多者汝宜讳尚义别号西源卒之年仅四十九孺人尤少年年十（阙）利徃娶亦金姓读书有竒节岁饥大出榖以赈饥者而归功于汝宜之积而巡抚畲中丞追给冠带旌其门
　　
　　铭曰夫富而好行其徳曰礼以坊溢妇富而益恭其职曰俭不变塞交相成也交相式也维徳之庆以莫不昌有胤也良胡以弗亡我铭其藏
　　
　　赵室袁孺人墓志铭
　　
　　赵孺人者袁女也袁若补之永之兄弟与永之子鲁望世世有文而孺人之祖父某某叅其间不忝十八而归太学生龙伯龙伯之父某上暨王父伯京大夫亦世世有文孺人通孝经内则诸书称其家声归龙伯十四年而卒年仅三十一而已龙伯为之大恸几毁既除丧邑邑不忍释曰妇既夭柰何复使冺冺也手次其事行累千六百言而授予曰为小子志且铭之予之先人大司马实同大夫乡举而予从甥女又适大夫于龙伯有世契不能辞孺人之归龙伯也事其舅姑谨而与夫子处甚睦而不为狎始犹少之意吴俗靡而女子多沾沾自好不易劳也乃始之所身先其下纺织者孺人即从婢子翼之晨而先夕而后姑怜之曰若羸且休矣孺人曰妇甚慕大人勤安忍独逸槖装有袨服即鐍之日所御白越轻褣而已顾龙伯不能絶鲜华之好间一责孺人餙孺人指谓若大人何服若胡不师其俭而责我饰也然至龙伯出受书与其友会肄秇文酒炙果■〈施，酉代方〉之类未尝不加精腆也客即卒然过之未尝以耻告也龙伯三就试而三北其试也亡所虞治装其归也亡所虞忤色间一怒于市而室覩孺人辄解即弗解以语孺人孺人婉辞导之毋弗解也葢终其身无几微迕客或戏龙伯当畏妇耶曰不彼畏也然则畏若耶曰不吾畏也此所谓敬而若所谓畏也惟姑亦甚爱之顾亦戏龙伯而妇乃能若是吾弗如也虽然谚有之好物不坚吾为而惧龙伯以语孺人孺人曰试与子徉怒厌之何似龙伯曰毋害不闻冀缺梁鸿之有鳏寡也孺人为龙伯产四子一女其长子甫胜外傅即课之甚严闺■〈巾达〉之间斩斩如矣然素弱而以多产故益损削既病痈甫溃而龙伯业游太学孺人弗止也已而龙伯谒告归孺人迎谓曰吾再得梦不祥吾病之起梦日月并悬而月荧荧堕地灭今者又梦素车白马导我而行市中吾其殆乎试有日矣孺人强之出曰柰何以吾梦而易子真子有父母能受妇命龙伯试而又不利也则病且亟睇视龙伯谓妇不能益子家乃以殓塟相累上有二尊人不能终奉事下有四子一女不及见婚嫁母之在袁者老不能致薪粲以此抱恨者四耳修短命也呼四子一女前所以朂励甚切复顾龙伯幸念我为此子女择良俪抚之龙伯哭而誓曰所负子而继者有如日孺人揺首曰毋尔有父母在遂瞑时万厯乙酉之九月十八日也龙伯名云蒸以文行称子即弘基聘吕道基文孙福孙俱幼女字太学生徐遵德塟地卜在某所龙伯又为别纪其言行与客哀挽之辞曰泡影集
　　
　　铭曰是赵之良而弗克长焉能使其夫之弗伤胡妖梦之是凭而姑之谑乃征呜呼其泡影耶其非泡影耶将以予辞而坚且永耶
　　
　　大宁都指挥使司都事九霞顾君暨配盛孺人合塟志铭
　　
　　余故与顾氏子冶善一日具苴杖而谒余弇中曰先君子罗浮外史之大归于锡也二十年矣惟是仲叔季氏俱不待年而夭今其存者独伯氏庶而痼孤亦善病诸遗产尽削以勤我太夫人今亦不禄且谋合先君子之兆而窆焉惟是先君子之行谊卓荦可以毋朽而志若铭未有以称也不揣忍死追臆其遗行与太夫人之内则以请先生幸辱之言岂惟殁者不冺存者亦不冺余读其文曰美矣征矣吾何所复加虽然而父亦品官也有天子之命在法不当称罗浮外史而母之贵从夫者也法不当称夫人为更而从志之志曰君讳起经字长济更字玄纬别号九霞山人晋时有恱者官晋陵家其属邑之无锡而子通直散骑常侍恺之因之遂定为无锡人至明厯数传而为赠太保公懋赠公有二子长为故荣僖公可学次鸿胪公可文荣僖公仕已贵过壮未有子而鸿胪首举君弥月而荣僖公以赠公命抱子之谓鸿胪曰若壮不虞子吾可念也君生而秀颕赠公父子爱之既就傅塾犹恣其游嬉不复问君一日忽自感奋曰男儿足下千里柰何挟祖父爱自弃折节读五经诸子日诵千余言不拘拘训故而所结撰时出人意表君既长白晳丰下美须髯眉鬓如画目闪闪岩下电荣僖公益竒爱之后自有子子君弗舍也君始治书改治春秋已复治书繇邑诸生进补国子上舍为祭酒伦先生以训所知赏凢七试于乡皆不偶归而益湛淫于坟典以博雅擅声暇则放游山水间有终焉之志时荣僖公自田间起供奉翰林已骤显重至八座人或谓君可乘而家也君唾斥之尝郄千金之赂不肯为县官居间久之荣僖公以书趣君曰天靳汝一第矣时不再来勉之君乃就都肄而大相嵩与荣僖公善而才君要致之直庐出应制诸目使属草君逡巡谢不能退而语人曰吾故不及佞也明年试吏部选人尚书吴公鹏竒其文寘之第一语荣僖公欲署以内右职君谓公柰何挟公卿子而骫选人例亟请外得广东盐课副提举君之任旅谒上官■〈亻嵓〉■〈亻嵓〉若鸡羣鹤咸目属之然君自匿秘不欲名荣僖公子相嵩壻袁生者非分躐叅议行省奴视其属见君不为礼君揖竟拂衣出曰而借妇翁重耶我尚不为而妇翁客乃为而奴遂不复往岛冦与山猺媾而冦潮势且及惠而惠之属邑曰博罗最首为兵冲会阙令台檄君往行令事君至冦益急而援兵至者往往附近郊而营颇肆剽虔物情尤汹汹君至首令缦稻禾彻茭牧戒■〈目辟〉睨备蔺石布渠答身自行围饬戒之有宵而乘障者捕得立令伍伯将下棰杀榜众咸惕息邑以亡他君又料民伍而得其羸弱状因悉汰去之而补壮勇者仍为籍籍之博罗兵遂以精闻君于政多先教而后罚尝诲父之溺嬖而仇其子者咸感悔父子如初尤鼓倡文事肄诸生躬自校阅所旌拔后皆为知名士值省试沿檄入棘御史才君悉以葺理巨细委之君无所不精宻棘中故有妖遇者多死君禳而辟之迄试俱无恙羣谢君谓遗我安者顾君也君又以材兼署舶务能悉涤其交通接济之弊有琉球国舶遇■〈风贝〉而漂者凢百余曹君馆而食之皆得所君一切以亷平举职亡忮恶而其僚长居巢人崔姓者贪而苛好以小利破散牢盆法盐遂翔贵君数面折之崔阴以蜚语中君上官察君亷弗入会崔以觐事行而君代之乃益务为寛便其始盐斛百钱既仅五十钱时淮商入重赀相嵩子下广督府立讥以遏广盐之行江右者使淮盐擅之督府以问君君条对便冝状甚晰督府叹曰提举议是无柰苦■〈炙〉盭何议竟格是时藩伯吴公欲坐耗镕金者一戍二徒以属君请悉从徒曰法如是足也抱案力争不得愤然出曰吾不能以三尺为媚囮广东西故有通志而佚弗备督府聘少詹事黄公佐■〈扌怠〉其凢而檄君与知名士黎惟敬欧桢伯辈副之君所任表传独得十九巻黄公门戸髙峻喜标置鲜所许可而独重君至则下榻谈说移日曰吾有顾伯子日闻所未闻时君以岭表地卑热急急思归上书幕府乞骸骨不许再上书请益力乃假以使事归省甫抵家而鸿胪公卒矣君不以荣僖公故夺人子礼齐而三载寻以迁为大宁都司都事亦谢弗往而竟用广事中忌者罢矣亡何荣僖公以假归里亦病溲卒天子闻之方为赐祭营塟君匍匐称丧主而里中故雠豪以公之卒也治众亟来剽攻势若大冦君以二孤弟孱不任墨衰而白之台台为捕豪甚急而里之显者阴挟豪以拟君曰两造胜负唯余口能赂我乎吾能使若胜君怒不应而客多从中交关于是君之槖罄矣而后两解豪既解辄复中君以他事君不怿跳之呉越诸山水君居恒鲜他好益好书出必五车自随而范钦司马姚咨逸人秦柱太学故多藏书悉出所有以贻君校雠编识不倦一切身外悉置之矣君故盛气自好不易屈节而内行甚纯备其葬鸿胪公也忽火骤腾穿中君奔赴呼救者不应门闭君手断门牡呕血数升药之愈数岁扶母夫人丧归以过劳毁咽不食者月余血疾复发感异梦复愈至是以哭荣僖公且为公事而赓中豪擿也意多愤愤一日骤感风滛右手不能举然犹蹒跚行饮噉歌啸自若恒谓吾书淫不下玄晏而病过之所不如者为一命污耳岁余偶有所感触遂不起万歴之三年七月六日也距其生正徳辛巳春秋仅五十有五孺人盛姓太学上舍武臣女也婉嫕有至性十五而归君时姑马夫人严难事顾独称新妇贤孺人故寛然长者然深虑识大体君时少年颇卞易为恚孺人徐解之立释荣僖公好治邸舍辟园庐一切以委君君力任之孺人所赞决非浅然不私公槖一钱鸿胪公有二子皆出后而为公逺宦及其终也他子姓乘而席卷之夫人语君曰君不急而翁乃急翁之槖人将议君且此曹子抟而乌散矣胡足追也君曰善遂弗问当君之多内嬖而孺人弗妬也时征声选色而荐之有佳客必出以燕至卜夜质明而丝管不絶酒炙亦以时进君于治古诗无所不工尤工于王右丞诗手所校订笺释诸家皆莫及既授梓而得良工孺人日馔一鹅及他珍食之曰吾夫子所恃以不朽者此役也书成即宋梓不过也君亡而孺人理家秉矣然颇以柔道行之后诸子俱析箸散处奴意狎孺人伺其出穴垣而盗其槖几五六百金孺人不忍穷诘曰宁负我毋我负人他妾因是以益狎孺人复乘其出公掩之至器什都尽研研然见孺人之色微动曰若窘我何甚也妾顾厉声曰柰何持我粟金髻去孺人检而还之曰吾不纎毫歉若也待之如初众以是归良孺人然益困既老尤治女红不废晨夕礼佛诵经以其间覧稗官小史为乐晩恒依其少子所谓冶者夫妇能节腹以供孺人食孺人甘之老而犹健匕箸一夕忽得疾顷之卒孺人之寿加于君十九年矣有丈夫子六某某所著述行世者曰夏小正补解大学衍义补要广东通志表传小十三经王右丞诗集类笺王司马宫词补注曰省余录会真集记诗文七十一巻未成者尚书左纪史公纪传评两汉字通山海族辨句吴佚典罗浮续考辨囿阳秋编注述异记列仙传注赤水玄珠讔录俳谈相字编省题集广喭舞谱元白菁英孟襄阳诗注李丞相固实韦诗猎精肉言隽永词锋武库八阵图考庄亿尚一百三十三巻至其亡轶者曰易■语诗解頥灶觚余谈素臣翼三传鳬乙集续汲都师春檀弓别疏书仓撮残水经纪乘屈宗谈躗言仙葩集仙火编鬽史世说刘疏录缺通语淹城集广小名录璚花图经罥索坊谱厯朝埴品江左名画记唐絶故粹白狐演连珠集大厯才子诗选唐四大家集缺尚齿录南华原诂文露沉词场鼃律五管谀闻丘里鸠异记汝刻注释千里面目麒麟函又一百八十三巻呜呼以君其才使得志于格大之可以黼黻朝着次之可以经营四方即不然而备太史兰台一职其于左氏迁固之业必有能绍明其统者小试而辄摧之又夺之年天之不欲尽人才如是然君有不因格而能自成其不朽者又何如其壮也孺人为妇而才显为母而才屈亦天为之耶德则不爽冶之文笔矫矫犹贤已为铭之曰
　　
　　有才如此若或启之又若妬之弗究其施有妇而贤嫓德则宜丰始悴终又畴所为五丈夫子畴克称箕惟冶也文厥数又竒虽则数竒大昌其辞锡山之墟土黝而滋将以我诗永永毋隳
　　
　　弇州续稿巻一百十六
　　

　　●钦定四库全书
　　
　　弇州续稿巻一百十七
　　
　　（明）王世贞 撰
　　
　　○文部
　　
　　△墓志铭
　　
　　守愚时君暨配沈孺人合塟志铭
　　
　　今之人勇于称士大夫之为德而怯于论著廛井农贾之致乃至阃闼之崇痹所轩轾尤有甚者而余独不然以为士大夫之德无过忠信廉洁弟让好施予此毋论其耳目渐摩之所便习与为力之易要之其驯此而天下之名与位逐之而廛井农贾之致以至阃闼之痹日夜所聚谋者不过什一之息以寛其卒岁而已如是而利如是而不利此其显然甚明今欲使之舍而就所谓德者宁易易也鄙人有言何知仁义已向其利为有德吾读时君夫妇状而叹之时世为嘉定之娄塘里人其王大父道胜王父鈇并隠约匿身农贾间然不废为长者至父处士本而渐有闻事详宗伯徐公所撰志中君少以材敏见竒于父尝从师受经术矣父夺之使从贾君故饶智畧能操时竒赢然重信谊不寝然诺以故诸小贾辐辏归之业用是渐裕属有倭警不能无中挫而君之弟惠父谓其壮可任也中分其赀使自贾曰吾欲各观其能公辞弗得乃共贷富家母钱出谋息弟贾未几则不能无耗亡君辄阴为补之不使父知也一岁中什九在外足迹徧闽越齐楚梁宋之地得土物稍瑰异者辄市贻父母君适以岁杪归而里中索租庸调者坌集父忽忽计亡出君发橐装斯须而办曰毋萦老人抱也父为之一破颜君为人仁慈然性豪爽不设城府所过邸中纵畅饮髙会鸣瑟粘履歌呼食酒甚快也有以缓急请无弗应者尝呼巨舟装杂粮干石淮泗间风浪大作君从一奴策骑改陆至其地而舟子遂恣游伎家饮博且罄迫则请以其舟偿君愀然曰吾犹不至罄汝尽此舟矣付之阳侯等耳遂纵使去最后贾彭城属岁侵君悉以其赀分丐之而博一箧劵归明年复往大水漂庐舍人畜殆尽亡所迹劵主自是困不复能出贾矣而与媍沈孺人専力诲其子偕行沈孺人者里耆硕宗和女也性端静少通曲礼及稗官家言十八归君君以贾不获宁其室而所奉处士及姑王孺人王孺人复有姑曰陈孺人处士少失父赘于里人王顺顺之妇曰蔡会处士脱身归事陈孺人而顺死蔡亦来依止然性竒严多所谯诃王孺人之事二母以孝闻实孺人主其详朝夕恭谨无害葢陈至九十余蔡亦老寿而处士与王孺人亦皆望八以寛乐终君之不失孝子孙称孺人力也偕行性颕敏甚其所受经术虽得之外傅及自刅解然出而闻于君入而闻于孺人者皆古格言也弱冠领乡荐不色喜三上公交车不利不色咈有司应诏以冠服进君君不时御也及其成进士归而以轻丽衣奏孺人孺人亦却之曰非命服也迟之葢入而闻于孺人出而闻于君者又皆古循吏规也于是君渐重有气力矣然益务为恭谨里中无贵贱皆下之不妄蓄僮奴以俗覩刁氏之利而不顜其害小与人作过辄棰楚之而过自摧谢以不能教诲乡人詧君犹故时君也间召微时贾杯酒谑浪与谈白圭计然之筴甚晳曰我能为之而能不为耳作廉贾毋作贪贾贪贾多败孺人生既居澹薄晩节奉佛尤谨每强之肉辄呕以故渐削弱偕行之得确山令也恋恋不欲赴孺人正色而遣之曰若岂尚吾有耶不以时报县官何为偕行乃独身之令甫四月而孺人促君急以室往母使有内顾君至令邸可十日而孺人疾作逝矣一女之归浦士及者治孺人含敛而偕行奔走归悲痛几灭性君内悔之忽忽不自得遂属疾弥岁且不起谓偕行曰吾之死数矣少时欲雪而祖耻赓为黠佣所中几瘐死行贾淮卒中倭腰数百金以逃伤几死遇大风浪几鱼腹死然卒不死而今死牖下耶复何憾然君病亦遂稍稍起矣偕行之复就选人得长兴令长兴去家一水耳谋奉君往君甚适乃取异道逰虞山会若下至官邸甫三日而疾作又三日而■〈谷丸〉遂卒偕行大悲诧谓君与孺人之为德累积纎细以有不孝其报亦无爽矣然确山之禄养君仅十日长兴之禄仅三日而皆不竟至孺人遂不获以一日染指而又夺之不获躬含敛不肖惭负天地何以解于是前后手草事行谒唐处士时升状之以属余使志铭其塟余不佞何以重君夫妇而慰偕行虽然以余所好论著廛井农贾之致与阃闼之痹宁无一二为德如君夫妇者而多不能食报今骤而有偕行取进士显融于朝不佞又志而铭之何论鼎釜哉君讳恩字文瑞别号守愚寿六十有一孺人寿五十有七子一即偕行娶唐继朱女一即适浦士及者也铭曰下士日画中士岁画谁能及世而君夫妇僇力为德以收燕翼厥报食亦不尽食将天子之宠灵是植石弗泐余铭无极
　　
　　封承德郎南京兵部车驾清吏司主事蓉泉史公墓志铭
　　
　　史之先为吾苏之长洲人自兴二公凡三传而有荣者以侠闻尝逰江阴之顾山而乐之徙家焉又二传而为祥公之父也复徙邑之长泾定为长泾人祥操行斤斤长者娶于邹举伯子锱再举乃为公讳某某字汝器别号曰蓉泉公生而儁美父抚爱之稍长就外傅日诵数百言属对冲口多竒语其又长则自力为公交车业念里中儿无与共学者因负笈逺外从师累年且就而父病死矣仓皇从伯子治丧塟其于业易戚夺之乃叹曰吾且从吾好耳安能嗫嚅博士家言于是好古文辞尤好为诗而会有倭乱独身跳灌莽间犹囊诗巻自随前是伯子拟析箸公曰它析箸者俗以富厚耳今吾家空无有仅有二兄弟而析之何忍伯子意乃已公益强自力佐治生然豁落有大度不事纎啬而伯子稍巧以时息其赢时督公俾奔走廛市中与佣贩伍顾公魁然长者举止倜傥识者见而异之公时时手一编吟讽不辍曰柰何以所役妨所好哉而家稍稍饶然公不别立帑一日伯子持筹喜曰赖而力苟完矣公遽曰伯兄而仅陶朱已耶财者所贵行德也伯子改容谢曰非吾及也公时有二子而长者郎中君属文有器业公日命师诲之曰汝父负若祖汝当不负若父而是时有妄意伯子室中藏者使大盗株引之而掠其室公迫则诉于邑诸猾恨之移狱孽公郎中君时犹未冠也挺身出白之不得则抱公而号公振衣曰毋谓讼无天当不令我独死此曹子独生及对令辨而衷令释伯子及公而置诸猾凡八九人皆不罪公归而行伯子室悬罄矣愤怒髪上指走留台具其事下郡是八九人者愳请赂伯子以免将许之公谇曰人方鱼肉我即不报亦可而乃以赂解乎八九人者戍其首鬼薪其位而公始退安寝也已而母邹卒公独任其易毁加于父见背时亡何伯子亦卒以狱故多所称贷遗产仅百畆诸携劵来责者坌集公叹曰兄弟四十年甘苦日共之而今乃使独窘也次第为理劵直且治其丧抚其孤赡其家众而后及私于是公之室亦悬罄矣然意气殊矻矻不肯下人有豪不获逞困以赋长役至益挫产不顾而时时割衣食以资兄之子为之授室且让居焉公乃大困而至年五十郎中君率子姓前奉觞公顾四壁立靡长物也举爵而吟有鹅湖旧识如相问尚有屠龙志未灰语人或谓公尚能屠龙乎哉公不答目郎中君而哂已而郎中君果成乡荐复捷南宫当乡荐时公役犹未满也有谓公不当复执役者郎中君从傍请曰必我解当有代者公瞿然起曰此吾志也遂竟役郎中君得南驾部迎公与乔安人养公意不欲往曰儿新宦贫不欲重为乃公费强之乃徐徐往会有皇储诞恩公得封驾部郎始顾乔安人而喜曰去吾长役之岁仅三改耳不自意覩儿子成进士又覩为京朝官且又及我两人之身而被章服也郎中君为具篮舁载酒以穷诸名胜天界雨花灵谷燕矶牛首摄山名刹无所不眺览则益大喜而是时太常许先生榖八十矣文彩风流冠都下见公诗折而请交公归里未几买舟泛西湖徘徊于两髙三竺间登天台问石梁还礼齐云擥黄山白岳之槩每叹曰王逸少云卒当以乐死不虚矣竟以微痾渐积几瘵郎中君忧之叅问相继且谋请急归省公力止之曰谁谓乃公惫者汝未奏绩而官我乃遽以私请何也久之公竟不起春秋六十耳娶即乔安人能以恭勤相公起家二子长即邦载娶杨封安人次邦纪娶方女一适王至德孙男六人女二人公虽不拘琐小行然于孝友独至其所敦恤非独伯氏及其后而已也有二姊归王与张者夭皆为之收其孤才者任之弱者食之其后欲分授二子产而郎中君以厚推其仲公曰毋庸也以十之二分吾之伯子子及而女兄弟所谓伯子子者二人皆三败而三树之矣夫公以孤童起与伯氏僇力锥刀之微仅至埒中人业晩得郎中君际会日月以饶乐显融终世人所能得者亿万人而一耳乃郎中君犹以禄养不能久含殓不及躬号痛毁迫若无所比数于人者手草事行数千言欲得不佞之志铭而为公身后谋不佞非其人也虽然孝子仁人无已之意可悯矣郎中君又称公喜饮饮不甚醉喜鼓琴琴取成声不甚调喜奕奕不甚鬬子喜客客至具盘簌而已不甚责丰喜脱人厄不喜报喜与客谈不喜俗尤不喜进阴计吾未识公无由征之窃美郎中君之善名状也取以为志若铭曰
　　
　　人所推长约畧得之其于世福亦或取竒见以为还之造物而不知其为子孙遗公所即安其以斯耶
　　
　　王处士有年暨冯令人合塟志铭
　　
　　余故与王子百谷善为之追铭其先君轩之塟则知百谷有兄有年为郡里中长者而及是百谷复以兄之状来其辞酸楚甚葢卒而就窀穸矣余知百谷之先君则以百谷状其知有年则不尽由百谷葢得之里中能言有年者有年之讳稚丰其字曰有年故常之江阴人也乌姓有金安公者从中贵人郑和使西海归而溺失符遂跳之吾郡其子真赘王而冒之已复归于常之梁溪又四传而为君轩娶于蒯而举有年有年生而愿悫多心计故能诵博士家言时父迫治生竒而夺之俾主筦钥握算计出入娶妇而得良曰冯令人有年性孝谨令人性亦孝谨又皆敏而才其治家内外又皆能出其长以相补益家益以饶裕父大快乐之甫五十即举槖授有年弗问也谓日毋阙乃翁媪醲脆而已东方用师急诸将卒过梁溪者恣为厉有司以军兴法符摄吏民供饷傍午富人尽室窜去有年谋之父独不去曰即不幸尽家以饱官军固当奈何委而饱贼也旦夕持糒醪遗其长劳苦设汤沐咸大喜过望戒其下毋侵王君毫发而有年帑已阴挫矣有年不妄言笑冯令人亦不妄言笑然端丽而泽以故外相庄内相爱也有年垂三十未有子冯令人忧之徉为之母家者而餙一少姝使守舍欲以为有年计有年拱手曰何自蛊我趣徃侍主母仍令嫁之二尊人晩而皆善病有年与冯令人不脱衣而侍左右令人手治糜炊火灶孔灰坌于面女奴从傍请代令人叹曰大家老矣即不讳而砍手治瓯糜进之得乎然令人更以过劳神形先病卒仅年三十一有年痛甚不欲娶父恚曰是不欲使我见孙也葢踰年而后娶于丁丁尚少母蒯恒泣曰谁夺我儿妇令儿独劳也郁郁成疾凢三月余有年之问医祷荐汤药无间昼夜蚊蜹虮虱狎食之衵服半赤然蒯竟不起有年号擗委顿却食父复恚而强之食乃食然犹三载寝于苫不入内父以帑之挫也与嫜媍之继倍也忽忽谋复徙吾郡有年则奉之郡权子母而息其赢所积着过当逾故时父乃一启颜时百谷齿已长治公交车业又工为古文辞北逰太学袁相公客之声称籍甚父心不善也曰此非吾所知吾知有家而已于是有年得尽操家秉人或诮父不作新丰老人惭于较仲季获耶父亦不顾而当其疾亟以至大故百谷方入肄事史馆一切医药含敛之类有年得以极其诚信百谷归有年与之谋择壤获吉于越来溪而治之曰梅湾阡以遗命奉母蒯之柩自梁溪徙而合焉人乃谓有年父不能见当然能见未然有年之所续丁又不宜子乃始置媵张得一子自是遂屏处书室布衾苇枕萧然若比丘道人也有年生平无声色狗马之好出徒步凭一苍头而已然亦简出鲜所知交交必以忠信不为枝辞媚色口不易言利然出入锱铢不爽乃至从兄玙老而贫刘氏何氏姊老而寡岁衣食之无倦色又室其从子伯才仲才它宗戚闾左恃而不虞窭者固比比也人以其不妄费目之俭嗟乎俭矣然终不能縁而废其长者百谷以文名一时当亦多忌之然终不能縁而废其名孰谓吴俗浇固三代之所以直道而行者哉有年既寡欲忍诟薄滋味充然壮容覩者无不以为百岁人也一日顾其子吾自能知我恐不能过王父王父葢寿六十九云丁亥之岁有年六十九矣九月哭何氏姊过哀还送丧舟几覆大恐已而登吴山楞伽泛石湖而归意乐之夕忽痰壅于喉比晓而逝识者以为知命子一承谟即媵张出者也太学生娶金氏女二人冯出也适举人黄学思陈心和孙二百谷之悼有年也甚故多详余不能悉志志其大者铭曰
　　
　　王之先乌姓也乌氏倮以赀起至比列侯奉朝请君岂其苗裔耶何其于治生炳也君诚贤顾其贵不易服而名不出闾井虽然不闻倮之为忠信长者君固当胜之也耶冯美而姝以才侍君德亦与俱先君而终法得附书
　　
　　李母匡孺人墓志铭
　　
　　母匡姓京山人也其上世萧有壻于匡者而子冒之父曰镕娶鲁感异梦而生母母少端静不作儿女态稍长善女红织纴组紃之事兼治浆炙菹酰以能佐家秉父母怜爱之而同邑故布政使李公淑为乡进士时有妇曰王夫人善病不宜子其父封公忧之闻母贤因委禽焉父念不置曰女故才然不习为妇而又乃小妇如何及母归李而良可知也姑竒严难事有所不可目左右摄侍者皆气夺而舅豁达大度有所施舍不复问囷庾母以勤力恬苦奉之姑喜曰妇得佳佐也母之事王夫人毋敢以耦见事必咨之曰有女君在身椎布偕女佣杂作先其难者王恭人亦喜曰吾得佳佐也使我毋虞于舅姑而会布政公游南太学久之王夫人姙而竟以不宜子夭母哀之如丧所天也为之治丧内周于体外周于宾无有憾也布政公归而叹曰不啻我在于是姑益怜爱母益得展其用于家出入小大曲尽时布政公以经明行修弟子挟贽请益者戸屦恒满它客亦大进母所以共奉亡阙布政公忘王夫人亡也而母以间请于姑曰妾妇所职者细耳有宗祧之馈在布政公因以有陈夫人布政公成进士为尚书工部郎则母已举大叅君重于李矣而大叅君生而眇弱不易抱布政公乃复置贰梁共抚之母齿长于梁且先进不小挟而加慰藉焉交臂折节以事陈夫人母异其事王夫人也布政公之佥臬于浙独留母侍其姑姑所锺念者王夫人之息女母上以奉其姑而下以字靡所不竭心力会女殇姑哭而毁母所以慰解之者百方而布政公忤柄臣意需次于里得孝事其父母则母之助居多柄臣败布政公迫于二尊人强出而姑竟以哭王夫人之息女病矣母手荐粥药栉发去垢姑病嗽茹淡则为戒盐酪病不安谷则为损饭久之竟不起自姑之殁于母手而如忘布政公即母之哀之视哀王夫人有加矣大叅君弱冠成进士入读中秘书再迁史官显重天下布政公恒以母往曰儿幼不习公家事微若吾安能寝帖席也及叅议关西进视其学政复令母往曰儿多出按部微若何以壮门牡杜闗节也母既举大叅君已复举今乡进士维极维柱矣梁亦举今进士维标太学生维楫矣母与梁皆益重然其奉陈夫人益谨毋论布政公独其御诸子及妇严至不废夏楚曰美疢之毒不如恶石之生也吾从其生者以是大叅君工于官而诸子皆次第用文学有一时名最后方伯公偃蹇岭南命归侍封公备志物之奉大要亦母助也封公八十余以寛乐终其塟也客执绋而从者数百千人会大雨雪母即墓所治酒食飨客客无弗沾饫者手指皲瘃弗顾矣布政公庐于封公墓暴得疾至卒而母以城居不及诀与梁驰视含敛絶而苏者至再三迄塟哭不絶声独以诸子长任丧不至■〈谷丸〉而隠痛深恻所欲从地下者非复三丧时矣以故素强匕箸裁损过半血暴注頼药力以起而胸若结轖者前是大叅君以服除恋恋不欲从选人而母意亦如之既疾革诸子泣问曰得无有怖乎厉声曰否已复问曰无有所欲言乎曰否遂恬然而瞑得寿六十五故与布政公同也母之与梁相亲昵若同气梁尝病头风岑岑作楚状母时为抑搔之手裹冒絮食让而受恶席让而坐下其翁媪偕八十迎之来旦夕上媪食如家人礼而召翁之故人子俾佐酒必使酣畅梁感母为之一加飡惟翁媪亦喜而语梁吾今益一女汝益汝姊母之父蚤殁则养其兄兄殁亡子择女而嫁之俾大叅君为别室以祀其父母及兄曰吾不忍若敖氏之馁也其庄王夫人即王夫人之族无不庄其长者继庄陈夫人则夫人之族无不庄其长者其非长者推而恤之甚周也母不产女独梁产一女而归魏者母爱之踰于诸子第曰吾于诸子有所不能慈于女有所不能不慈非二之也性好施晩而大叅君兄弟稍裕得竟其施诸宗戚闾左亡不沾润者故母殁而子于梁者执子服女于梁者执女服其毁亡间也宗戚闾左亡贵贱其惜亡间也大叅君凡再以覃庆当封而格于例不得请痛母甚泣血次行事几万言以属世贞曰不孝之幸于公素矣唯是先君子赖而不朽今者母不足辱公窃恃不孝之幸以不朽世贞乃稍节而志之且为之铭曰
　　
　　主妇之殂主君在都有襁呱呱谁相其凶代子与夫主君在官后妇偕止太姑之死谁相其凶代妇与子不副不圻于嗣实宜主君宜之有雏三焉九苞厥宜为子也者母为他子也者母夔夔我舅翼翼主君恂恂主妇无母职其艰嗟此贤媛胡不百年
　　
　　布衣李时养墓碣铭
　　
　　李子者釡其讳时养其字野泉其别号也李子故隶籍锦衣生而敏颕有异姿于象戱愽塞诸技无所不工习而奕为最超絶当是时天下之名奕南则鲍某北则颜伦而识者差为颜左袒李子始犹出其下逺已而渐与之敌至争先颜虞其不胜也为罢奕李子既以奕名燕中贵人争延致之而诸常侍尤数李子坐而奕且饮食也锦衣之校长入白事立庭下顾见而愧之出则呼李子奕使立庭下李子亦愧之遂翩然下金陵已走吾吴及钱塘诸郡县所抵无不宾重李子者其寓太仓尤久李子有妇留燕中以病死二子一胥事曹郎一入神乐观为道士于是吾兄弟为之授室后举二子一女矣今年九月薄游嘉兴主于李茂才所忽感疮于脑趣归仅七日而卒吾兄弟约李子所厚善者某某塟之北郭毛氏之墓傍李子壮而善噉用可兼三人年虽六十一不异少壮也为人质直无它膓事不避难闻义勇为而性尤慎黙得人之过不以挂口其所主虽累岁月于其家事如不涉也人亦不以嫌避李子以故于其卒咸怪其疾之异而惜其不可再铭曰
　　
　　前李子奕而敌者鲍与颜后李子奕而敌者程岑与方国手六人耳独颜与李子仅六十鲍佹及之今其存者方而已所谓程岑者三十余夭死矣将无心神之过役而天真之劖毁耶抑若用兵之发杀机造物者之所不喜耶重田生于燕都死于吴而塟于吴塟者谁尔之友有雏者二畴为守我铭尔藏不尔朽
　　
　　弇州续稿巻一百十七
　　
　　●钦定四库全书
　　
　　弇州续稿巻一百十八
　　
</div>
    <div class="pagination">
<a href="弇州续稿_page141.html">上一页</a><span>...</span><a href="弇州续稿_page137.html">137</a><a href="弇州续稿_page138.html">138</a><a href="弇州续稿_page139.html">139</a><a href="弇州续稿_page140.html">140</a><a href="弇州续稿_page141.html">141</a><span class="current-page">142</span><a href="弇州续稿_page143.html">143</a><a href="弇州续稿_page144.html">144</a><a href="弇州续稿_page145.html">145</a><a href="弇州续稿_page146.html">146</a><a href="弇州续稿_page147.html">147</a><span>...</span><a href="弇州续稿_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
