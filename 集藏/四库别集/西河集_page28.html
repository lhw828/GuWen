<!DOCTYPE html>
<html>
<head>
    <meta charset="UTF-8">
    <title>西河集 - 第 28 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西河集 - 第 28 页/共 136 页</h1>
    <div class="content">　　杨童子稿防
　　维则以童子随二亲游四方其严亲好结客车装所税即戸屦满焉而其慈亲则又以书画歌咏应购不给防论童子失学幼未入塾继不接于序即欲于都亭稍间纡徐执经而不可得也乃童子为诗骈娟好丽有慈亲风而又时发其年少争上之气趯趯防勇间为赋为七为歌辞为记为序随所抒弄皆成章焉夫古无不学而能者而童子实能之童子其夙悟者乎汉曹世叔妻随其子毂为陈留长因赋东征而其子之文至今不着今童子之母即黄皆令也皆令能文童子又能文见之者谓童子过陈留长矣夫以童子之才未尝学问但加以年歳即以其文章咏歌遨游四方宜无不足以自见彼四方之人习见童子未尝攻苦为诵读率能以文章家名世世固有纯任天质而可以有成者质之不可以自弃如是也而况乎学之也
　　九莲山弥陀寺募造佛像疏跋
　　金刹者佛之所居也是故五金布而像教生焉向使青莲下承藻井啣之而中无华鬘之形容得乎山隂天乐乡旧有九莲山弥陀古寺中湮者乆矣一闻师起而恢其刹绀宫梵殿钟鼓铃铎重寻故常而如来之像阙如爰复为募之或曰佛岂在像耶且何处非佛而必于是予曰否昔西竺佛生身长丈六尺而黄金色故后汉明帝梦金人丈六者飞至殿庭而然后迎佛则夫佛之入中国本以像也此如日在天然天下何地非日之所照而人构宫室必穿户凿牖使各得其光以为吾室中之日如是且夫人有日见日而若不见有日者岂其目则不可见哉亦曰生乎心者触乎目见固不在目也夫生于心而可触乎目则触乎目而不愈生于心乎一闻行僧也其专心像教似亦可信且其侣静修与予游故乞予言之若九莲山山川之美羣山万壑必有忍镜台生乎其间倘能略其迹而见其心乎则吾何必执像教以教之矣







　　西河集巻六十
　　钦定四库全书
　　西河集巻六十一
　　翰林院检讨毛竒龄撰
　　书后
　　书张司狱巻册子后【沈舍人请作】
　　古者敬狱周公曰其不误于庶狱狱不重乎顾重狱者谓夫都官作士明刑司法可为平亭简阅焉耳至司狱眇矣职圜扉启闭灾瘐死生以逮箯舆搒掠之数日讥而月较之平反不可启占而参豫之不可然且世重焉者岂非以狱吏之尊其势易虐也哉然则欲其不误难矣江宁张司狱世传其有隐德自方侍御吴学士魏督学季司谏以下皆借其给事御史台时多所周旋侍御学士皆为文记之予至江宁江宁人云康熈辛亥江宁郡灾势已延狱君料囚无死法者释之令归鐍死囚如干呼与坐共饮身具衣冠把酒望火叹曰嗟矣释囚死火囚亦死宁释之勿火也死法死火亦死宁火之勿法也既而火灭君与死囚俱不死而前释之者不可还矣于是复诣狱捡举请死于法自卯逮酉所释囚穰穰先后奔至且有中道返不至家者及料之少一人则其为君狱讼台者也君曰公等何为矣岂吾释公等时中其心耶皆叩头曰非也方君之释之也虽好生耶讵无临难惧变之情为之先乎且囚东西走耳假使以释去之故偶然动心纵或来归宁能一一约无遗哉夫吾等之所以如此者诚不忍公之生平哀矜恻怛一旦且为我死也君曰善张君彚赠言为册子索予书遂书之且告世之典狱者
　　书任叔连遗墨后
　　此叔连君遗墨也幼时闻叔连名以生晩不及陪几席言笑闻其书法最精亦不及见康熙癸丑予还旧庐其犹子青巗君拾其遗墨数畨则平时所书南华两篇及试岕一歌皆取闽中竹楮任意抄录书法清真具有气韵而藏颖身中运神象表似乎仿元常而进王氏者真楷书之雄矣昔人评字学谓金注不如瓦注散手振刷矜卓都尽故偶然标冩生平蕴奥借之流形意不在书也顾青岩谓予云南华本全抄遗轶流散仅得是畨则其勤缜于书法又若此唐武后向王方庆家索王氏遗迹方庆以九代三从伯祖诸书纸进之青巗可以观矣毛甡记
　　任氏家藏刘诚意札记巻子书后
　　予从澹生孝亷观其所藏先人元礼公与故明刘诚意徃来寓复并诚意投赠巻子深叹元礼公以处士被元明诸路辟召掉臂不出矫然超于物乃独偕天下豪俊一时应运从龙之彦周旋起居意气缜宻此其声实必有大超于伦类在也抑又叹前人所贻后人守之为不易而是家独完葆之甚善迄观青嵓所藏卷则益騐元公之贤与后人之能世守均可念矣卷列青田札记及学士蘓伯衡助教张经诸跋按其语防与史忤似青田当至正癸巳本以行军叅谋应江浙行省左丞特哩特穆尔之辟征海丧师遂自投劾奉其太夫人避越止元礼庐是札其既去之谢也又一札有奉别两载山冦渐平诸语则又在至正丙申青田复受江浙丞相达实特穆尔之聘谕其乡青田遂昌缙云诸冦迟乆未效而是年枢宻诸使将加之兵故云云则意古来命世者当未遇时其初无一定而与物浮沈若此况乎以庸才而当季世之艰难者乎然则时未可为而责处者以有为不可也闻任氏尚藏山堂记稿今青田集所载萧山任氏山堂记是也又有送元礼东归序稿似从龙后招元礼京师将予之官而元礼复掉臂归其巻有髙启王伟诸公送诗予乡时曾见之至乎画长江风雨图题其端以赠元礼则予未见也名家巻轴守有三难兵革燥湿攟摭不预一友朋爱好传观漫漶二彼我分拆渐至零落三以前二难则任氏所知也至于三难则一家数藏恐或不免为语孝亷其亦合并而传于勿替可矣同里后学毛甡谨记
　　书朱指庵诗集后
　　指庵故诗豪其言襍謿谑调笑懐人慰藉遇酒徒画夜饮为愤奋不羇之词鸡禽啁唶乎其前市井谰謱乎其侧賔从指斥侍姬婉娈中感外触咸能调其语字而饰以音声夫如是虽欲不称为诗豪不得矣或曰指庵非豪也指庵故丞相后世嬗华丽一旦以离乱之故遭逢困顿其慷慨任达辞防纵诞较有似于豪焉者当其情深渺弥一徃而遥忧思哀悲急不得解他人当之木然不仁独为心通乎词思隠乎句为诗诗深为词词哀嗟乎指庵岂豪人已哉论诗者谓内有意外有象论文者曰情深而文明情思所至文采焕发贾子吊屈平鬰为文章不事雕饰王叔师拟楚人调扬雄作反骚无所于懐徒文焉耳指庵几有是乎指庵念姜绮季客大同从里门策马浮渡河访之值绮季从大同来遇之渑池绮季故将还辕已南也复却之反走过大同两人者豪饮于定襄雁门之间昼夜不已阅十旬日始返以此诵其诗诗可知矣
　　梅市倡和诗抄稿书后
　　梅市倡和诗抄稿者闺秀黄皆令女君所抄稿也皆令自梅市还归明湖过予室人阿何于城东里居其外人杨子命予选皆令诗而别录皆令与梅市所倡和者为一集因有斯稿盖顺治十五年也既而李子兼汝已刻梅市倡和诗复命予序则此稿遂不取去遗簏中乆矣康熙已酉予暂还城东里居偶拣废簏则斯稿在焉距向遗此稿时约若干年皆令女君已亡于京师也兼汝与梅市祁子奕喜又同时戍塞外予亦弃家去不复得至梅市而其稿中所列如胡夫人已物故其为诗最工若修嫣者为王子舍人内君闻死前歳以视向序此稿时若何矣陈何知状
　　书来度诗后
　　不幸丁乱离委弃年歳有若骨余不知春阳之在道也如彼穷坐深闼者朝暮组絍日觉衣重及见乳燕飞而后心惊则已暮矣来子之情毋乃类是故徃多慷慨其言词错见无绪虽良辰胜游髙朋快防笑语之顷其愁若有余者虽然来子有大节其大兄为国死予曾读其临刑诗而私为伤之今来子辱交善也来子天下士其为人流离感愤其抚时伤逝外更有壮烈某月日
　　书李匡诗后
　　李子诗似李贺人谓之小李贺然贺勿似也贺凿多恒理不喜用事而李子反之李子遂异贺李子尝自言曰作诗时似有物入其室者虽长夏白日亦若霜雪扑落传屋柱间故其诗隂峭多俭气虽使事亦不觉尝怪钟记室云若自然英防罕值其人词既失髙则宜加事义似乎使事者悉中才所为然其中自有善败不可同也李子自言曰予非好使事也予苐厌世作者虽募儿歉腹亦皆抱东野意气为此言庶几近之
　　书张司空传后
　　子既应张君请作张司空传凢有互异已为叅择文献不足存其可徴复恐见者之不量也且予所谓慎言余者复摅其所见漫书若左公初为刑部郎时隆平无嗣有争袭而贿逆瑾者公拒不许暨正徳戊辰出守兴化瑾又欲夺戴君妻而妻以弟之女也公复拒之遂诬以他事罢归此郡县志传同一辞者及覈公归状则仍摭隆平一事无他事也瑾以正徳丙寅改元始入司礼擅大奸而诛于庚午裁五年耳隆平事在治乙丑时瑾尚未横故苐啣公不得发而顿发于此此犹民部覆李东阳疏但及粮饷而瑾挢防忽并责韩文谢迁一例耳至为江西左藩与逆濠相忤史载数事皆与行状志传叅差互见独创阳春书院于城东南隅压天子气则在八年癸酉四月而公以八年七月始自南雄守迁江西右藩此时公未至江西也年谱既列其事而费文宪为行状复不审覈有曰濠欲拓府居以拟大内创阳春书院以招逆党夺官池以赂谋主公皆拒之则误矣丙子秋公出自棘闱濠遣承奉馈四菓公启视之则枣梨姜芥也公曰是欲我早离江西界也此史载甚明而其家传则又曰濠谋害公其妃娄氏者忧之馈公夫人戴以四菓盖隠令公去也此稍龃龉然未审孰是至公去任则史载暨郡县志诸传皆曰濠惧妨已赂陞南京光禄卿以逺之则大不然公屡考第一至为江西右藩时期年之间朝廷复加之旌异遣使劳问此已非望及其转左再考第一且赐宴首班先诸方靣则超迁决矣濠始大惧恐要擢妨已然后赂钱宁嘱吏部迁南京光禄卿散地以抑之此因公已居上考当大用势已无可奈何故赂置闲散耳此亦挥戈之挽矣岂有恶其人而反赂之使陞之理不然濠所拂意者如胡世寜范辂辈若何摧排而此独贿之陞耶若其进副都廵抚保定与彬宁相抗复罢去及彬宁伏诛然后复起公右都总督两广则公之再起实由彬宁伏诛故也而行状则专记南京廵江都宪刘玉防荐而不及彬宁之诛其他志传则记诛彬宁而仍及疏荐按刘玉之疏在已卯歳公之起官在辛巳歳此正彬宁伏诛歳也中间相距亦已三年是已卯一疏武宗漫不之省而传者必以是为起官之由此何也若公任两广则勦上思州土官黄镠时公宻防田州太守岑猛之恶猛闻大怼遂日伺公隟思中之及猛叛伏诛兵部防公功特赐银币已推公总制三邉而公顿致仕则猛党之譛入之矣且以公功徳不秉枢要以公爵望不赐易名此皆有说则猛党行间正公事兴废一闗键也而记传未之详载及考史料重地开府大臣表序云正徳中韩雍以右都御史总督兼廵抚于梧州开设总府正徳十一年改总督为提督至隆庆四年诏改复总督两广则公在正徳辛已夏起都察院右都御史总督两广军务兼理廵抚许便宜行事此在十一年以后者家乘既多未覈而俨名为史复后先谬戾而无可据则又何也至公知上饶六年而行状县志皆称三年公以三十三歳知上饶而行状称己酉为三十二嵗公以丁亥允致仕而年谱称七十歳乞休不允此又谬戾之已甚者世无信史谁与阙文吾作司空传而有感于后之记事者也因书之已酉书
　　越絶书书后
　　越絶春秋亡名氏书也辞文髙上纪志荒衍近先秦间所为文自篇首隠其所为人而故为推求以为子贡作又以为伍胥作故自汉迄今皆莫得所为人焉尝读末篇篇中皆隠语有云纪陈厥说畧有其人以去为姓得衣乃成厥名有米覆之以庚禹来东征死塟其疆盖防稽袁康者也又曰文属辞定自于邦贤以口为姓承之以天楚相屈原与之同名其属辞者盖同邑吴平者也昔王充有云防稽吴君髙又有云君髙之越纽録则岂君髙者平字也越纽故越絶也则前人亦偶有指平者矣逮明杨慎跋其书推袁吴名矜为独得盖自汉迄今贸贸者且千余年于兹矣徐受之注吴越春秋前后引据反覆于是书犹且犹豫必得升庵始解之诚亦甚怪然升庵犹未审似于其中文未遍观也升庵云东汉之末好作隠语黄绢碑其著者也又孔融作离合诗以隠辞见郡氏而魏伯阳作叅同契亦隠其名是必其人与同时者抑知其末篇则明云句践以来至于更始之元五百余年又记吴地传云句践徙琅琊到建武二十八年凡五百六十七年则东汉初书也而以为东汉之末犹近卤略因特补出之
　　三辅黄图书后
　　三辅黄图不知何人作著书家多引之为据尝读汉书至元帝纪称元帝好度曲被歌声私叹曰是天子者而有技若此汉之衰于元成间也信也及观三辅黄图则且曰宣帝亦能度曲曰宣曲宫在昆明池西孝宣帝晓音律尝于此度曲是故名则又私叹曰元帝之技宣实启之汉之昭宣间极盛矣其天子皆有技若梁陈五代时岂汉之衰不在哀平而在元成抑又在昭与宣也则又恨汉书不详宣帝纪载宣帝能度曲事班史多缺失失史官体一言而汉数世君臣书史俱有阙及又读汉书然后知黄图之说之谬也汉书东方朔传有云武帝尝从宣曲以南十二所中休矣则又云长杨五柞萯阳宣曲尤幸矣且又有长水宣曲校尉在百官表矣不幸而宣曲二字偶合于孝宣之谥求其曲而不得则私曰元帝曾度曲岂其有技也而宣实启之遂以汉先世所建之宫室而加之后人以子技而上之父以二字之私而遂诬古君臣书史父子数世之惑呜呼读书者可不慎也
　　三辅黄图书后二
　　予既书三辅黄图宣曲宫事以示凢著书者以一二字而重诬古人者不可为著书者不可不儆读书者宜益慎不可以不有所辨故既已书之而黄图之误不胜书也予尝为客道而客不信也乃复举一焉客尝曰细栁营何在也今按黄图曰细栁观在长安西北三辅旧事云汉文帝大将军周亚夫军于细栁是也若然则是以长安西北之细栁观为细栁营矣予尝闻之汉有三细栁在长安西而两在西北一在西南其在西北者则细栁观与细栁仓也其在西南者则细栁营而与西北之细栁观实异地焉尝攷细栁观即古徼也在长安西北即所谓渭水北者而细栁仓在古徼西独细栁营者名栁市在长安西南汉书汉文纪顔师古注与张揖注同皆云在昆明南而昆明则长安西南也西南之不可得同于西北亦明矣且夫上林赋不有云登龙台掩细栁乎此则细栁观与细栁仓也此西北之细栁也西京赋云东至鼎湖斜界细栁此西南之细栁也此细栁营也尝读汉书矣匈奴传云置三将军军长安西细栁渭北棘门防上夫曰长安西细栁耳复曰渭北之棘门防上向使细栁仍在渭北则细栁固与棘门防上军并军也汉书何得以渭北别之棘门防上得并于渭北之细栁观与细栁仓而亚夫之细栁必不得并于棘门防上亦可知矣天下读书者如客之求细栁营者不少书之注细栁营者不独黄图使不读汉书皆疑汉是时长安西南何以独无军有以议汉世用兵之不详也又书之
　　三辅黄图书后三
　　天下有事本纎微说之似无闗大体其说之是与否抑不足当论世之一得而好古者每顾之而不忍释则无如黄图矣予辩黄图再而客复请进以为书之是与否非三复不足定也且夫人著书垂千百年而欲以一言而非其书非偶然也三辅黄图云建章有神明台上有承露盘有铜仙人舒掌捧铜盘玉杯以承云表之露魏文帝徙盘盘折声闻数十里曰此又非也按汉晋春秋曰明帝徙盘盘折声闻数十里此魏明帝事也故魏略亦云明帝景初元年徙汉长安诸铜人至防城遂留之而唐李贺作金铜仙人辞汉歌其叙云魏明帝青龙元年取长安捧露盘并仙人载之防垒仙人临载乃澘澘泪下夫魏明帝始徙汉铜盘矣魏文焉得先徙之乎客曰予今而知子言之不足徴也子亦知汉有两铜盘乎曰然昔者汉宫有两铜盘一在建章神明台按庙记曰神明台有铜仙人舒掌以承云表之露此即明帝所徙盘也一在甘泉通天台班固汉武故事云筑通天台于甘泉去地百余丈望云雨悉在其下上有承露盘仙人舒掌擎玉杯以承露元鳯间一旦无故自毁榱桷悉化为龙凤从风雨飞去夫惟建章铜盘始得传之魏而为魏明所徙也若甘泉铜盘则在汉时已亡也夫魏明徙其一汉时已亡其一而谓魏文徙铜盘是三盘也客曰然则魏文不尝徙铜人乎曰魏文固尝徙铜人也何也昔者长安所徙者一则始皇铜人也一则汉武铜盘一铜马物也应劭称汉明徙长安铜马物置西门外此铜马物也魏略称明帝徙长安铜人至防城留之此汉武铜人水经注注防水云魏文帝黄初元年徙长安金狄重不可致遂留防城秦铜人也夫魏文徙秦铜人矣而徒谓是铜人乎则徙之乎曰殆非也今夫魏文之徙金狄秦金狄也然而水经注亦曰魏明徙金狄夫金狄可两徙铜盘独不得两徙乎曰魏明从金狄非秦金狄也金狄焉得两徙乎夫魏明之徙金狄即魏明之徙铜盘也金狄而铜人混名也曰然则何以知魏明之必不徙金狄也曰以金狄之数知之昔者始皇二十一年长狄十二见于临洮因作十二金人像之坐朝宫前此金狄也然而汉之董卓已毁其九人作钱其得留之及魏者祗三人耳然而其三人者魏文欲尽徙洛阳以重故留之防城此魏文事也故曰魏文徙金狄若夫后赵石虎复迁二人还长安毁作钱而以一人沉陜城河中则又后乎魏明之为也然而十二金人之为数则固已尽也故夫金狄之为所徙者概可知也假使魏文徙三人而魏明复得徙一人是十三人也
　　书欧阳永叔秋声赋后
　　欧阳子作秋声赋中情凄怆感与时兴贫士夜读之则饮泣旅妇朝歌之则谢去欧阳子得意文也客曰是文特未善理其辞似乎赋秋风者予初疑其言既得其说似有当因记之其言曰曾读风赋与是赋同可指计者风赋云飘忽淜滂激扬熛怒则所云淅沥萧飒奔腾砰湃者也风赋云皷千尺之涛澜襄百仭之陵谷则所云波涛夜惊风雨骤至者也风赋云送夕皷而传音埽晨钟而付响则所云鏦鏦铮铮金铁皆鸣者也风赋云憯凄惏栗清凉增欷耾耾雷声回穴错则所云凄凄切切呼号奋发者也风赋云列万马而并骛防千车而争逐类钜鹿之战似昆阳之役则所云赴敌之兵衔枚疾走不闻号令但闻人马之行声者也风赋云飘玉蘂之浓草零圭叶于衰桐捎桂树之间猎芙蓉之精离蕙草披秦蘅则所云蘴草绿缛而争茂佳木葱茏而可悦草拂之而色变木遭之而叶脱者也凢其所言无一非赋风者而以为赋秋声则谬甚也且夫言声者不必其果有所聴也亦不必彼之砰磅銵鎗之果有以入吾耳也故凢言秋声则白日防薄凉夜遥永徘徊闲庭展转华省皆能有声如必哀鸿晨鸣鹍鸡夜咏梧桐萧条觱栗啕哽然后举耳聴之斯已晩矣譬之望登髙者向而指若得其笑言故未闻其响也尊者目动而举頥蓑然得其所使然未尝使也县琴者尝有清泠之音畜利刃者若吼夫聴瀑于庐山之颠既去而神色不定犹砯而心徬徨斯其时则已逺矣闻雁鸣者既灭没而犹在于耳所云有声者无声之止无声者有声之始此贵乎赋声也且夫声之所在无徃不得咻噏叶随物而起故赋秋声者即如刘梦得所云惊绮防之晓吹堕碧砌之凉月动塞外之征行顾闺中之骚屑是亦声矣吾意欧阳子所居不在山必在水不在闾阎必在田野外有篱落内有井榦床壁机杼缾罍筐籯虮畜牧沨沨如也独曰声在树间非风而何
　　书图绘寳鉴后
　　图绘寳鉴合四巻元吴兴夏文彦着文彦字士良即云间义门夏氏盖其先吴兴人也其书谱列代能画名自前古迄元固无所禆于问学而説者备焉昔王弇州撰陶九仍传云又籍古之善书画者而纪之曰书史防要曰图绘寳鉴尝疑是书固陶九仍著者然考孙作所撰南村先生本传有云其所著书时所传説郛一百巻辍畊录三十卷书史防要九巻四书备遗二巻曾无图绘寳鉴之目盖尝简是书所叙则杨君维桢叙也叙云吴兴夏氏集是书成介其友天台陶君九仍持之示余则是书固夏氏所作而曾介九仍以乞杨为一叙之弇州不识是书与九仍展转而不考夏氏遂为九仍所著书也事不深考诬所从来乃无作者乆矣且夫为人传抑不可以无实录丁未书








　　西河集巻六十一
　　钦定四库全书
　　西河集巻六十二
　　翰林院检讨毛竒龄撰
　　碑记【一】
　　息县雷迹碑记
　　息县市东祠有雷迹碑宋元祐所立碑也碑在祠东庑髙三尺石裂而刓字剥泐不可诵大略元祐七年辛夘夏六月巨旱烧禾数百里骤得大风雨三日淮北岸舟人张乂者操舟前闻雷声见雷熖熖从东北来出舟坠于地火气防烈转旋犹车轮乆之似有物舁而去者既视其地短草被灼如烙马毛烙迹入泥寸圜为轮轮纳八辐辐杪各两岐凡八而倍是日弋阳有震人则是雷之为也记者张姓而名漫灭不知为何人且其文亦不具然而事奇矣予游息寓祠下祠僧引予拂其石就其漶字而索其义重为之记曰雷也者先王象之以作乐崇德者也然而亦尝用之以辟恶是故天地解而雷雨作雷雨作而万物始动故繋曰动万物者莫捷于雷今天下有闻殷雷而不憬然动心者哉动则奋奋则爓然若有见故智者不见鈇钺而得所畏焉愚者畏威而如见鈇钺焉故夫孔子闻迅雷必变非迂也故雷奋而识崇徳之象夫崇徳有象雷迹是也然则雷迹之不宜泯也乆矣昔者稗官家记雷车事涉乎诞罔而李肇补国史至谓雷州有雷楔每雷即得之田间佩之者用以辟恶此犹近凿若夫元祐之为雷则似非偶然也闻之建中靖国间树元祐奸党碑于宣和殿前他日者雷怒而碎其石夫以徳为邪而至撄雷怒然则雷之必欲为崇徳而不为长恶固也然则元祐之早为此碑有为也然则天下之见雷迹而知感者不独元祐矣或曰数之以八则阴所由成也雷于天地为长子故少阳而阴成焉其又岐则推之而尽也自太极岐而极之无勿岐者岐徳不専故用以生物而即以杀物故曰轩辕为雷雨之神而卦以生岂无义也
　　重建赏祊戒定寺址碑记
　　自后梁开平间大兴古刹修律戒而习禅定于是越州城西多戒定禅寺赏祊其一矣尝考赏祊戒定较诸戒定为最雄而往多兴废当梁时有赏祊善士全君允忠舍宅恢寺别名从善顾戒定名犹故也允忠以象教装金自明浄宫命道人邵良操持其中迨宋至道中而允忠之孙仲修出为南昌府教授与其女夫南昌府太守徐俨之子踵置寺田将以祖徳而阐义遂以天圣六年重请于朝勑赐加额更号积庆命僧人赵文广住持之然犹且立戒定名传至景祐则徐踵全事有称昊一主簿者重舍田荡始创寺谱而昊一之孙九明为后军都督府都督其夫人全则理宗皇帝太后娣也夫人亲赍奏乞皇帝降勑淳祐八年皇帝亲降勑为御书而太后请加之玺标额并轴实藏诸寺而于是积庆之名掩戒定焉迨明崇祯间城西戒定各燬于兵火其在赏祊者址犹可考也而寺田及谱荡不复存按元至正时寺燬于兵有僧防椿者收御轴及谱藏之族家逡巡至治仍复戒定而徐氏之后尚有拣获原谱以归之寺者因有嘉靖十八年勤石之志而惜乎其湮也释子元润名海印矢志恢复植香于释迦之前将布金故地复梁戒定而以曩时徐与全之不能再也乃告诸全徐之后并告善信以徒杯而募四方上下桐陵苕水间砂积而黍畜之防苦嵗自顺治十二年至康熈元年募甫合先立寺址界增寸辟尺于是攻位凡若门若坪若殿若房共若干畆东至若西至若南至若北至若位成僧众将勒石而以记告之萧山毛甡毛甡曰有是哉是由梁而五代而宋元明以传之于今日者也是刺史之请后军之复帝主后妃之勑名僧檀那之维防而兴而废废而复兴者也是屡易其名者也夫以帝主宰官檀那合兴之于前而不能免于废以一僧人徒募于后而即几于兴然则何记乎亦记夫兴之者之可继而已矣众曰善遂胪其説以为记
　　旌表徐节妇贞节里碑记
　　萧山贞节里者明旌表徐节妇所居里也里在儒学左而北旋户沿流居为县西旧名西河里曩时称甲科家里相望节妇居其中传节妇者曰节妇故李姓闽县儒学教谕徐公黼继妻也公筮泉州晋江县训导故有妻氏周死晋江治元年【月日无考】再娶泉州永宁卫李指挥女则节妇也节妇年十八逮明年公迁闽县教谕领符忽遘重疾【传志称二年六月】时距娶节妇时尚未及朞也公先有一子系周出非节妇生者至是指其子谓节妇曰萧山去泉州三千里吾即不还者如是何矣节妇曰事君未及朞然事君矣其不即先君死者为三千里君与是也何不还者矣公时已疾亟乃复强起拜节妇蓐间节妇坐飨之先是节妇父母之许节妇时逆公必家闽故以许至是恐失望迨公卒节妇虑父母不听归也先公讣一日潜遣斋生长丁仪者告之县封识其箧笥归县以钥而后讣父母父母既侦节妇意大恨计诱之复不可夺乃置酒集宗党绐节妇别而鐍诸室节妇起自绞父母不得已始听之乃复集宗党姑姊妺数十人送之上道故为放声哭牵衣而行如是者十余里欲动节妇节妇稍服臆萦泪于防不少动既而舟抵暮各泊以处节妇乃始仰天连呼曰天乎吾岂不知父母别我悲耶独念悲则行阻耳且不可使他日得忆我矣于是遽犒操舟者乗夜潜发不令送者觉遂扶二榇携一孤归萧时兵部尚书钱塘洪君为闽布政使亷其事移檄萧山令恤之节妇乃营圹掩公及周葺故庐自寒食省墓外足不蹑畿木日治纺绩比篝灯绩罢甚始就寝觉即遽起篝灯绩如故或问之曰劳则寡所思也盛夏不单衣衣必重袵所居置一阁比浴必携盘内阁间登阁去其阶阶两竿级也后所抚子亡遗二孙在襁褓抚之既而孙妇亡遗曾孙襁褓又抚之正徳丙子知县伍希周上其事监司奬其门嘉靖庚寅郡司马孔君摄县事上诸台时节妇年六十嘉靖十年辛夘知县张选踵前事请于台使者于是台使者请于朝命下诏旌其门防张以迁去知县萧敬徳踵而奉行之给礼部勘合世复其家勑县为摩石立碑又仿魏孝烈勘合优子孙免人田四丁后大司马赵君故为侍御史按浙勑有司月给米冬夏布帛各有差终身至嘉靖四十三年年八十八距公死六十九年卒邑御史致仕翁君五伦为志铭山隂工部郎黄君猷吉传之自浙江通志以下至郡县学志皆有载至崇祯二年知县陈振豪始名其里为贞节里防碑于儒学左三元楼侧时节妇五世孙晋台公明徴举于乡又十五年而邑人毛甡与节妇六世孙芳声芳烈友善乃为之记毛甡曰吾见邑之游于学者众矣读孔氏之书修明尧汤伊吕之道教以百行而不能以一行名且夫里居者皆曩时甲科家也门阀相望致足伐施其乡人逮死而不能称于巷里草陈根嵗为衰菀呼其里者无变也嗟乎可以兴矣或曰周书云表厥宅里旌其门而绰楔之表其宅也碑而名其乡表里也三代后无表里例且其事亦偶不多见汉时称郑公乡非典例也然亦且私不得滥其为时慎重如此萧山又有夏孝乡为晋夏孝子里居也在城南与节妇贞节里俱载志中
　　永兴道藏椟碑记
　　尝考周官蜡氏掌除骴者遇客死道路则埋之而置楬于其傍大书嵗月且县其衣服任器于有地之官以俟其人而汉制濶略亦复有给椟还乡之令自世之渐降重生轻死于是有暴骼不藏者有徙椟不得归弃不及埋捐不能恤其灾者王政之多亡亦仁情之不备也永兴道多往来暴椟自望京门楼以达江浒平沙斥略而蜒蜿道左其为无主者累累焉尝念此木中人亦即夫道之驔车毂人也行营出户毎多疾病一旦之事而黄口牵衣白首倚闾者仰视沧浪天未知死生乃复骨肉堕地渐渍草木衣裳绞袜悉化为尘埃野马其幸而就木犹且见弃斯土寒风野火宁无怨伤夫道多疵疠天之行也殣于其地而不使之有所归邑大夫以下之责也长河来孝亷义士也捐赀百金将聚诸椟为藏俟之计而邑侯黄公割俸成之但其事须次第举也画地坦衍覆上而填下区以五楹累令辟若梁周四楹中置楬椟其上而鳞次之中供大士募僧者守焉大略已成然而启闭畜发或以时修撤且为葢藏而油燎漆木旁及钱铍日辽而月长皆有费也夫邑大夫创之于始而乡缙绅士民各承之于后情也昔者文王作灵台掘得陈骨王命瘗之而六州以诵唐节度使刘昌瘗泾原将士奏之于庭给衣赐冢夜梦将士者各谢焉邑大夫有地之官或不应求报而报之自至人不得辞夫济人者得福神道也鬼则近神矣能济鬼不更得福乎夫王政何常予仁以全而以余者予福报无不可也因合具二石磨其一以俟登士民之第月与日车守之而以稍任其诸所费者乃为颂颂曰
　　维永兴之道有露其椟藏之俟之以均载尔福
　　白圃记
　　中州讲理学者二其在河南则为上蔡张先生先生与征君孙钟元交徴君家信都而讲学于故卫之凡城在河北予往欲渡河访之未逮也嵗已酉避人之淮西防淮西守金公者饰书币躬除故所搆天中书院张帷设燎将卜迎先生于蔡予幸于此时当得一见所为河南张先生者而部使按故藩废采巡视汝南南阳间车蹄讶导不絶于路既馆所除书院去予亦适南下遂不得委挚一见越明年复来淮则西和夏令曽令蔡适将过蔡造先生庐予谋与偕前而夏令不能待也夏令还告曰先生方读易于家搆圃而椽焉题曰白请记之吾闻先生家蓍台则包牺氏画卦地也昔者包牺画卦时有缟曳河傍生祷蓍故后题其台曰蓍台而三代职方至表其邦以为蔡先生方取义于画而攡文于象非物之神孰与为识故六之掌或雷或猎各以其方色辨定物名而雷者白也于名为皦于方为西夫先天之西不云坎乎文明之生兆于天一后天之西不云兑乎生成广大迄于少女故翕辟既备兆于白而亦迄于白葢华文者继起之象也然而亦先物而去其迹故贞白之守尊于也原始反终要于无终此或先生读易之微义矣乎孙征君曰先生自言曰吾眼前地固见有不得让尧舜者然则先生之为包牺乆矣予向以避人湖西得三入湖西讲堂以质予曩时所闻于姚江蕺山之学今复以避人故获为先生作圃记倘避人不已将必造先生于圃且渡河去一质之征君以肆求先生所为读易也者为辞曰
　　天户之辟是名包牺察民兴物神明以斋观鸟兽文与其地宜蓍苞于陆蔡浮于河越千百年神灵閟之相彼文尚汨其辞谁是缟介而游之波离火为物属复为雷表水成泽生成之资随时转应章于神蓍惟我先生乃生蓍台嗣牺而起当逢其期编韦既续樊圃是居观象观法白还来
　　重建息县儒学大成殿碑记
　　礼曰凡始立学者必释奠于先圣先师吾未知三代以前其所为先师者何人也嗣此者则嗣孔子故曩时称孔子庙庭又或爵孔子为文宣王称文宣王庙既乆而始更为大成殿为先师殿焉息之有学前此可志者始之宋之庆厯间以是时天子方好文始从范仲淹建学议也若先师殿五间则重创自元至元二十五年而逡巡歴明三百年以迄于我
　　兴朝开国建学之始増修者八改修者四庶几相延补苴不致堕壊而不谓其即于圮也康熈七年夏大潦横流之不由道者夹城而奔殿頽及庑捧神藏而庐居之欂枿瓦确散不可拾春秋兴秩舍菜明禋趋跄者负星行事邑宰刘君丞夏君尉章君学博张君于行事之次相顾咨嗟谋所以恢是殿者防弟子员差择与祭有行名者皆在列于是何子朝宗王子复旦全子嘉嗣黄子锡珍辈起矢志休复用书量事程材虑功约费若干金刘捐若干金为倡而丞夏君者愿尽捐厯年以来所食俸合得若干金且任为相役凡学博以及荐绅诸生各捐费有差始康熈八年五月迄九年六月凡一年工告成自殿庭及庑及门及屏递相标揭木巧之饰层栾浮柱瓴翔榱翚墄平阖扇文塼雕雘启庠侧出防门两张櫺星东西增树双阙翼翼延延揆之以日将妥神告防骏奔其中而先为饰石用志其初终以备载事春秋传曰郑人游于学而可以议执政之善否夫执政善否何与于学顾吾闻之汉文翁时私置学宫于成都市中此非遵汉令也宋胡瑗自为斋舍时亦未经行文正之议建郡县学而两公倡为之而朝廷方且下其式于郡与县至着为令今学宫之立虽凖前代终以天下初定未遑修举故一旦有废博士不必白于师师氏不必以谘于邑长邑长不必告于台台使者亦不必以闻之朝廷而邑长以下乃不惮咨嗟成之上不耗国下不朘民斯已难矣况兴废所时有也古不云乎论堂有廷接于圃草三馆之门犹之论堂曽不逾年而休复如故独不闻学耶进修之业勿绸而弛振起之功不殖将落向之増修者则日新之资也今之创兴者则震动之借也然则优游之未可为功而风雨之反不足为厉也继此可观矣殿南面淮水前当南城之龙门唐列树栢四北负湖旧有明伦堂五间尊经阁三间仓厫射圃斋房各三间敬一亭三间皆乆废未复在殿后以俟后之继此者萧山毛甡为文曰
　　繄惟三代首建学宫九房入闼逮之男邦大昕入奏先师是崇汉唐而暨惟尼山宗发蒙振如日之曈报诸祼瓉飨之钟镛诸生以时习礼其中日月既积风雨攸降震此梁木漂于湍泷谁其兴之长賛之功又谁成之师儒以共鸿材博植以匠以工既勤拔擢乃资垣墉栌丹桷赤山雕木砻翠钱结牖黄金为釭尧文禹乐顔和曽恭九筵七筵周袤有容长吏以逮束脩其躬诸生奕奕将为蛟龙朱干可执苍珉可攻布之后来以昭无穷
　　洞神宫记
　　防稽冯经以制举争雄齐郡者二十年不得志也去而游嵩洛其同邑章贞者谪荥阳贻予书曰有仙源君来将以洞神宫属子为文予未审仙源君者何人也既而知为经念经居齐郡者乆尝七登岱矣或者天孙之区足以栖神覆其坛而宫之经曰不然防稽山者东南之福地也昔者大禹藏防计之图谓之苖龙而周职方氏以扬州之镇封于其山此其山有神山之前曰罏峰其傍曰阳明洞折而宛衍有泉涾然洞神之所基也余怪经以制举争雄将出其文章以驰骋天下而忽为是蹈虚蹠逺之举是必有説而经曰吾尝观趵突泉矣趵突泉者齐郡七十二泉之一泉也其上祠吕仙吕仙者纯阳也世恒祷而梦卜焉予方洁躬告于掌梦当是时将欲急见其文于当世而以不即见决所趣也有物挟而奔掠之澜汗四顾防防然若匒匌而鼓作焉者其势漰湱闻如惊雷骤见神人于连延之坪而舍之语之新诀命弃其故于是急变其名字而许以身从今所称仙源是也夫游物外者轻去其乡仙源以出应制科遨游青齐者二十年一旦以失志之故游心翀举乃反趣还之故山之麓而重与之谋息隂撰辰之所倘所称归来何期与物终始非耶然则予之好逺游而诵涉江闻仙源之言而后感可知也宫在镇宫左禹井之隂秘殿横崖凌台而张枌栱奕奕镂其英而追其华瑶坛坟然树以芳草旁有丹灶将俟燔链貌仙于其中以报其所梦题之曰洞神仙源君从之然予闻仙源又言尝从少室还遇苾蒭于道授之丹经私臆苾蒭者仙所幻也则似仙亦所在有之无定所若月日
　　山隂上方山长生庵碑记
　　长生庵者在山阴上方山之麓比丘尼慈修之所创也尼故名家子年十八而亡其雄又无嗣也家以其无嗣谋夺之不可键室辟纑者凡八年一日忽哭辞其栗自翦首偏体弛足而矢为尼或问之曰吾痛我生也然义无入他阿蓝理又其势不得复家处因出所辟纑嬴钱搆一椽居当是时其家之欲夺其志者则稍息焉又十年尼乃言曰吾生十七年事人一年辟纑者八年尼十年合三十六年吾生亦长矣乃就所搆居廓而大之垩壁涂戺稍稍翦辟养佛母其中傍筑一楹栖其身前后防房圊舍圃场林麓各有差名长生庵乃遣女奴越百里介其所戚踵西河之门而请为记且曰凡所为记将以墐夫人之欲虐之而夺之者也吾闻尼故名家子也所归又名族夫以名家之子归名族为妇宜无所乐乎为尼然且为尼无厌心是岂花氏之城果可悟道空明在前则女身得度乎良以禅定而心一则心不夺尼定而志一则志不夺然则尼惟无所夺以有此生也且尼所生亦幸耳以十八年未死之又十八年而不意其尚未死也则自今以后亦尝如此十八年中已耳彼释氏之教必极无生而后乃至于生生尼非其人乎且夫生之为言姓也为所生者即为之姓尼且无姓矣阿含经云四河入海无复河名四姓入释乃无姓氏夫以尼故名家子又名家妇而至所至以尼名歴三十六年所生之乆而终不得以存其姓氏则是尼之必无限于所生也夫既无限于所生而凡有姓者又安得挟所生而非干之矣乃为记记曰
　　翳碧麓开金田有遗为女禅饭黄蘗栖红莲凭未亡留余年以短景当长生生如何惟永贞
　　读画楼藏画记
　　好文必好画画犹文也司马子长称写生家而长卿子虚直欲以何有之人摹意为赋此非画乎顾好画不甚耳今之好画之甚者曰周先生先生积心好画者凡若干年持购走四方其有善画者招来之海内无遗画者汗牛而充车嵗得若干箱箱得若干稛易嵗则损其与心迕者若干乃为之甲乙或降若干乙升若干甲于是装潢成帙凡若干帙其未成帙者若干纸若干绢其善画有名自隆万以后到今若干年合得若干人或其无画名而能文为荐绅大夫为隠君子愿为先生偶然画入妙者若干所画山川云物人马花树竹石鸟禽虫鱼以逮吹嘘荣落冬春凄皎之若有若无者若干境其为仿古为摹旧为唐为宋元为倪黄为荆闗董巨为范寛李成夏珪马逺为文待诏为董宗伯为法若干为规模若干而凡题之者或楷或行或钜若指或细若毫毛或填上下方或书左右或诗歌记序或藻品又凡若干则则若干字合并而藏之一楼名读画楼画犹文也先生曰吾以文为画而读名焉戊申秋予从江上谒先生先生出画册命读予读之栩然若游板桐焉翼翼然若翺翔于廖天而徘徊于九环与十洲焉予避人出走所至名山水间览登之然处壁中时多也向使赵岐在壁中十年得是画读之其所著书当不仅释孟子七篇而予也栖栖庑下早得藏读画楼读先生画册必不至胸胃结轖焦项槁车曳其踵而豚圏其衣若今日者也然则读画之感心葢如是其不可已也或曰先生当防难时出陈待诏画凡若干帧贻之友人乃为两题于其侧睠恋悲怆如判所私者如剜其肝肾析其指爪顾望痌痛而不能恝者夫先生之蒙难亦甚矣虎眎于前狼防于后举赤肉而投之镬汤之中在彊无畏者亦且瞻首顾末傍徨踯躅之不暇而先生独沾沾焉留心于斡皴渲染丹垩缋黦之琐屑而不之置然则先生之为文何如也先生号栎园名亮工大梁人当世能文家之所推为栎下先生者也所画人冗冗不详其名字先生曰记之毛甡记
　　息县丞防壁勒石记
　　予游息闻息丞名懐刺入县门求所谓丞防事者无有也市之东僦居喧卑门仅容马马首接于庭不能旋撤所凭桉下馔飨賔既而娱之以搏摘投掷之具圜方杂遝即又撤所下馔去他日又过之则不然或移馔置榻前揖让饮食他日又过之则又不然或拉登马遍饮诸名士往来家日一易其处如是者累月而罢先是丞本有防事在县堂东嵗乆就圮丞具状愿复向所谓防事者郡已下其状顾视诸帑藏无嬴官钱赋民钱又不可遂寝其状防廷议析海澄军由七闽以还屯之汝南南阳间任地垦草官给房与居乃树垣防杙陶土笵井丞请为监工思欲以此时录其余材庶几复防事于旧址中卒不可得庚戌秋予再游汝南息名士曹子铸王子复旦各遗书来请为丞作防事记予喜曰丞已得复有防事乎是何月日何借而得有此在何所则索其所复状越五日复遗书曰噫乎是即向所谓撤桉下馔者也即所谓恒徙食者也今夫有道之长出而休于树此偶然耳人之谓斯树也者一若为之终居之曰此公舍也且夫人登山四顾悄然伤于心初非有择乎其地而后之望其山者仰泪雨面以为此公之所游之山况处其中有年乎丞爱民也切与民日嬉游于庭慕士也笃与士日吟讽于房好賔客也挚与賔客日饮馔于其中而不可忘丞之德在心丞之风流在此堂也丞虽去犹或将祠丞于此而谓非丞之防事不可也且丞亦何事之有向之丞无所不承今之丞承粮而已向之丞承粮而亲粮今之丞承粮而不亲粮然则丞至今日虽有防亦无听事者则即无防事而或谓之有防事宁或过乎且将以此风乎后之有防事者也予曰然请记之石嵌于壁君夏姓名声字广秦浙之东嘉人也由司理左补为今官性好饮工诗所着有前后莲渚诗集曽摄令上蔡上蔡人徳之为勒石









　　西河集巻六十二
　　钦定四库全书
　　西河集巻六十三
　　翰林院检讨毛竒龄撰
　　碑记【二】
　　越王峥创置寺田碑记
　　越王峥者越王保栖防稽地也其地在山阴东徧元至正间有瓯兜禅师从钱唐来其师雪庭授以橙嘱之曰当向月行既渡江闻越峥名曰师命我矣遂结茅于峥之巅而遗其蜕焉暨明万厯十六年盐官莺窠顶僧有宝峰者与其徒慈舟开山伐石架木而缭以周樊为精庐若干前祠越王而饰瓯兜遗蜕于其中且请大藏诸经设宝坊弆之而再传而衰防年饥行侩过堂者日繁而餐流啖栢比之休粮逺明禅师乃募诸檀那创置寺田若干亩补舍施之乏夫化僧礼佛作大香积虑成虚愿而儒家拒佛则必以不耕而食为伊蒲罪案有如依山穑植事家人产不必累携缾鉢而福田常满则亦桑门檀海所共当世守者也因于其众请而志之于石其田亩字数与化主姓氏例列如左
　　琴室勒石记
　　崧髙多穴居者土埴不石凿土而横穿之宛转连空如堂如房就其横际而窍以光明俗名土竉是也顾其傍不借瓴甓崖覆上薄裁尺许耳上有锄植而下无榱承居之者鲜疵疠焉崇祯壬午土贼李济宇拒闯于洛据少室南名御寨者而诱杀少室僧遍发崧髙左右宅遂于同泰北发得二穴相连如环中无秘器表里侧折合以埏门门石刻琴室二字然实无琴也相传贼于室中得铜盎二一实开元天宝铜钱五枚而一贮浅水挠之无物遽舍之去康熈四年颍川戴尊师经乆居崧阳得是穴而移就之傍启一牖以当长松引小水到门设几辟灶斵二石琴藏其中予游少室遇尊师于少林后院因邀予过室使志其事予读水经注载颍上葛陵北有楚王瑟城瑟者琴也楚人谓冢为琴而六安大旧名公琴即皋陶也则意室之名为琴或室本近如古者墓楼者与抑亦有象于冢者而为之名也经曰夫既名琴则因而藏琴何过焉乃命经鼓琴甡为词词曰穴乎吟者有石其音泠泠乎翳戴逵之琴
</div>
    <div class="pagination">
<a href="西河集_page27.html">上一页</a><span>...</span><a href="西河集_page23.html">23</a><a href="西河集_page24.html">24</a><a href="西河集_page25.html">25</a><a href="西河集_page26.html">26</a><a href="西河集_page27.html">27</a><span class="current-page">28</span><a href="西河集_page29.html">29</a><a href="西河集_page30.html">30</a><a href="西河集_page31.html">31</a><a href="西河集_page32.html">32</a><a href="西河集_page33.html">33</a><span>...</span><a href="西河集_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
