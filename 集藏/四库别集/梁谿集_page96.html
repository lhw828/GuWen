<!DOCTYPE html>
<html>
 <head>
  <meta charset="utf-8"/>
  <title>
   梁谿集 - 第 96 页/共 100 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   梁谿集 - 第 96 页/共 100 页
  </h1>
  <div class="content">
   梁谿集巻一百六十六
　　钦定四库全书
　　梁谿集巻一百六十七　　宋　李纲　撰
　　墓志
　　宋故朝请郎朱公墓志铭
　　宋故追复龙图阁直学士赠少师钱公墓志铭
　　宋故朝请郎朱公墓志铭
　　公讳防正字养源姓朱氏其先亳州永城人也十世祖仕闽乐邵武故县溪山之胜因家马遂为邵武人曾祖讳贯赠承事郎祖讳浦父讳藻累赠通议大夫通议公娶故赠太师黄公讳汝济之女资政殿大学士讳履之姊累赠硕人生五子公其长也公少豪迈年甫冠始折节读书下笔为文语辄惊人其舅大资公见而竒之许以能立公益自淬砺徒歩入京师寓太学凡十年所与游皆一时英俊元丰中擢第中乙科释褐调扬州江都县主簿公曰古人以三釡及亲为喜今俸禄虽防足以奉甘旨足矣性识强敏遇事不少懈毎听讼必得其情而后断之以法令以其能委以县事公亦自任不疑以故江都办治监司荐于朝迁南康军都昌县令其治都昌如江都尤恶其下植党以倾善良告戒弗从即痛以法绳之风俗为革未防丁母忧服除授衡州茶陵县丞茶陵剧邑久阙令仓庾圯壊吏縁为奸租赋不时入公至领县事即条画申陈久不报公叹曰此令丞职也何俟报为亟命搆葺仓庾为之一新谨视出入奸遂絶租赋皆不督而办歳旱公祈祷齐戒精洁雨随车而至逺迩霑足民大感服秩满用荐举改官从辟知定州安喜县时元符三年秋也坐茶陵任内请搬家人庸钱夺官授鼎州龙阳县令丁通议公忧大观初始雪正前事复官除知开封府长垣县未数月差通判火山军秩满造朝权司农寺丞通判徳顺军赐五品服政和四年秋以疾丏致政明年夏从官荐公康强有风力请复仕上从之差提防信州上清宫改成都府长生观遂寓居于颍尾八年夏得疾至七月十二日不起享年六十有四累官至朝请郎娶傅氏累封安人二子长曰康年以公致仕恩补将仕郎次曰唐年一女适俊士叶裕民公持身亷慎性质直不自表襮恂恂如不能言而胷中是非了然其在茶陵不能阿事上官为当事者所不悦捃摭细故卒以法中之然选人以般家人【阙】　　法所听也后卒雪正公坐此困踬累年而刚直不少衰及倅徳顺太守武人越常例遗之甚厚公辞不获悉以所遗寄于公帑凡阅歳太守闻而讶之公不自辨释以病告老而归其后太守坐不法除名而公无毫髪之累识者韪之公平生志气髙逺常持隠忍就功名之説欲有所为而仕宦龃龉卒不如志其可悲也已诸孤从其治命扶防归邵武将以宣和元年已亥十一月初四日于永城乡将堂之原先期公之弟朝请郎绍状公行义使纲为之铭纲视公为外叔父义不得辞铭曰
　　朱氏之先有功于闽十世其昌公为闻人学优而仕以亷以勤虽或窒之而卒以伸往倅邉城力辞馈遗告老而归则莫我累凡今之人顾利忘义闻公之风胡不少愧蓄则厚矣未究厥施谓宜夀考而止于斯返故乡宅兆是宜告于后昆篆此铭诗
　　宋故追复龙图阁直学士赠少师钱公墓志铭
　　京师浩穰自古难治非夫聪明足以剸制繁剧智畧足以摘发奸伏仁惠足以牧养小民威严足以震服豪右未易称职汉有赵张三王唐有许孟容李岘吴凑之流隐然有声不过数人以是知其难也国家都汴尹天府者多名卿才大夫位天子之侍从然独防稽钱公政事号为本朝第一公之尹京前后凡三当天下乂安四方人物之所聚权贵戚属之所居奸人巨猾之所容依凭城社闗机开阖干挠法制莫敢谁何而黠胥老吏舞文玩法乘隙射利情伪百出为尹者鲜不堕其术中独公于词讼喧嚣簿书倥偬之间从容谈笑而办幽隠曲折尽得其情吏不能欺而予夺一出于已无敢议者其政尤务抑强扶弱縁饰儒雅不专以柱后惠文从事势家犯法不少假借而下户无告有所依归良民诖误多所平反而豪侠巨蠧必深锄治当时士人有为政事録者所载百余事皆出人意表世谓神明之政自非兼聪明智畧仁惠威严之资有大过人者畴能及此宜乎声称烜赫至今不冺与汉唐名臣相望而无愧也公讳勰字穆父吴越武肃王五世孙自从曾祖忠懿王俶归朝廷今为开封人曾祖倧晋故诸道兵马大元帅吴越国王累赠太师尚书令兼中书令天下兵马大元帅曾祖妣江氏某国太夫人祖易故任翰林学士尚书左司郎中知制诰累赠太尉祖妣盛氏平阳郡君赠某国太夫人考彦逺故任起居舍人直集贤院知谏院累赠太尉妣丁民济阳郡君赠吴国太夫人公生有竒表神气秀发未成童日诵千言及长博闻强识卓不羣谏院公捐馆舍公以遗表恩推与其姊之夫张升卿而刻意力学以期自立从叔父修懿公明逸质问疑义修懿公爱之奏授将作监主簿皇祐三年调监陈州粮料院后厯庐睦夀苏等州酒官虽在防酤喧宂间手未尝释巻嘉祐八年诏以六科举士翰林沈学士文通荐公应贤良方正能直言极谏科防神宗升遐罢举治平三年文通又以公应诏熙宁二年始召试以第二人过阁及廷对制策极论新法忤执政意与孔文仲俱被黜还任自是遂罢制科然名望益崇有识者韪之明年秩满赴选部防朝廷检举治平从官应诏所荐淹滞未举者公名居多或沮公以五任监当无课最可称大臣有荐者曰钱某岂监当材耶有诏许以五任阙陞且试剧邑除知开封府尉氏县治声流闻擢流内铨主簿官长陈襄以公所造班簿进呈神宗称之襄曰非臣所能也主簿钱某为之耳有旨令东上閤门引见上殿既对敷奏称旨许以清要宰相王安石遣其弟安礼谓之曰能一冠豸乎公谢曰家贫母老不能逺行安石知不附已犹除三司盐铁判官提防四园苑提举帐司防检南郊一行事务又诏措置帐法数因事赐对滋被眷知诏迓送北使明年以国子博士除京西路提防刑狱秩满徙河北又徙京东代还复除盐铁判官元丰三年借太常少卿使北还奏上前论契丹形势盛衰之理深切着明上熟复其言防五路军兴除陜西都转运使专主馈运兼制置解盐公即日就道留家京师上每旬必遣内人至第问太夫人安否公在闗中转饷如期无扰于民尝躬督飞挽夜行坐界中百余里冒险无所畏避讫事还长安丁内艰奔丧哀毁骨立上遣使劳问赙给加等时元丰四年也五年官制行上先于左司郎中格目内书公姓名遂降诰閤门俟公释服明年髙丽国王薨来赴上思得公奉使诏起复赴阙公具奏坚请终丧不允特借左谏议大夫充髙丽吊慰国信使公入对上顾问甚渥面赐金带公奏人臣出疆当识上旨今外议纷纷以谓陛下欲给髙丽以伐北敌而臣独未知圣意工曰髙丽好文又问士大夫家世所以选卿行余无他也乃与左畨祭奠使自宻州同日发洋公舟五日而达左畨飘泊四明逾月始至夷人素闻公名相与聚观至于燕饮逾制与夫馈饷非例者皆却而弗受还次紫燕岛国主王运遣二吏棹小舟以书送馆寓金银器皿四千余两公辞之吏泣曰寡君有命徒归则死顾左畨在国已受公曰左右畨所见不同尔可死吾不可受须防风迅遂失所在公有诗曰屡却张旜使犹留返璧飱诗因平安奏偶至上前激赏者久之使还造朝擢中书舍人赐三品服上顾谓曰卿与髙丽王书云免诸梁隂阳之患悦滕文哭泣之哀可谓得体矣哲宗即位差权摄开封府正官还自顿递乃罢元祐元年移给事中继除龙图阁待制权知开封府初莅事日吏欲试公讼谍至七百余公徧阅析而为三施行者才百数惩而遣者数十人余悉缄识戒以后勿复来阅月有再至者公诘其故弗服命吏取视之无少差一府大惊且命曹椽省并文具以十为一革簿书相仍重复之有戚里子凭藉无赖屡犯禁公治其罪而后奏宗室有任节度使者市贾人米千斛久不偿直公移檄诸司粮料院留劵请俸积及其数呼贾人付之有防人尹绅讼继母窃亡父家资改嫁公奏绅既不能养使继母改适又以盗家资为言不可以训特不用防杖而羁于旁郡以励风俗御史台吏人遣其妻讼本官不法事公命杖之翌日吏自来持一器若有所贮置阶戺前诉妻方娠昨防杖而堕公熟视状遽判杖其脊吏不伏呼请罪名公不顾徐曰汝家安在适从何许来得无越御路耶吏惶惧而出京城法以尸由御路者徒二年公遇事敢断皆此类也京师尝多雨雪公宻启母后以匳具二十余万缗贷贫窭者公躬率僚属徧厯委巷排户而给之都人素喜博塞公禁之甚严至是取旨大纵酺博民间驩呼细民赖以获济公平时未尝私见宰执一日白事司空府有典谒吏即客次袖牒陈事公曰此非受讼之所何不来府中吏有所恃颇偃蹇却之不去公叱下械送府狱杖而遣之八座中有抑留侍婢不归其母者母诉于府为移文不报公命追其家奴付狱根治卒取而归之又台臣有折简私祈寛门医所负者公立其介于庭呼医促其期限由此寖忤权近人多侧目观望捃摭细故交章弹击哲宗照知其故特诏放罪公奏谢有曰乱吾治者常二辅掣其肘者非一人又曰徳音始下公议获伸仰皇明之烛幽觉羣邪之夺气其不可屈如此三年春以狱空迁秩公辞不得已乃受而言者复论狱空非实公不自明力丏补外乃以本职知越州兼两浙东路兵马钤辖公既懐绂故乡过家上冢挥金亲旧日引賔朋饮酒赋诗讼庭萧然至终日无一事苏翰林轼时帅钱塘唱和往来无虚日当时以比元白四年移知瀛州兼髙阳闗路安抚使马歩军都总管为帅镇静邉人安之除江淮荆浙等路制置发运使行次符离召拜工部侍郎复迁戸部尝因转对论六曹事多迂滞省官莫肯裁决又诸曹所受辞牒多不经由所属愿申饬中外遵守诏条其言切中时病七年夏除知青州兼京东路安抚使复留权户部尚书奏罢户部狱措置麯院是歳郊礼公前期奏财计办日坐直舍临智永师草书沛然有余暇诏馆伴北使于同文馆时朝廷欲变帐法事且行矣公抗章争之帐法得不改会尹政不修盗贼公行除龙图阁直学士再知开封府公具奏力辞以谓前愆不辩后效难施优诏褒答公不得已视事不数日滞讼一空羣盗奔佚苏轼时为礼部尚书每俟公治事时送诗求和公不废决遣即次韵答之辞意赡丽轼大惊以简谢曰电扫庭讼响答诗筒亦数年来故事也其为当世所重如此八年春为太母山陵顿递使事毕开封属章惇入相公见上具言尝行惇谪辞愿乞骸以避时宰不听绍圣元年翰林阙学士惇三荐林希不行因问上所欲用上曰钱某岂不堪为翰林学士耶即日除公学士知制诰兼侍读经筵进见多诏留身因得欵陈天下事哲宗益眷倚之尝论朝廷之盛人物为先今三馆育材之地寂寥无闻乞诏大臣及近臣各举所知引见考实置之文馆以备器使又论禁军逃亡满限捕获得以案问免死非是厢军决配不到配所者十常七八为患不细乞修严军制又请就郊祀赦恩移放沿江编管人事皆施行一日上许公郊祀后除执政公皇恐伏地叩头辞避及亲祀诏公骖乘以备顾问公以足疾不能久立为解得免而大臣之忌公者日夜求所以去公之术礼部奏公所撰导驾鼓吹辞差互绍改正之不能动防草右丞郑雍乞出批答谕书台臣论公批答中有羣邪交攻之语为附会元祐章累上不出言者不已至全台并进乃罢公翰苑以本官出知池州公既行台臣以状首前所言弗容羣枉误为羣邪交攻朝廷既不问公亦不辩也公在池阳二年为政寛简得士民心四年冬有旨移知和州命未下公以十一月丙辰卒于官舍正寝享年六十有四明年二月庚申诸孤奉公之柩于开封府开封县汴阳乡中邉村将相里祖太尉公之域公娶吕氏故相文穆公防正之孙龙图阁学士居简之女封东平郡君赠越国太夫人先公五年卒至是合祔焉子男十二人曰杲卿朝请大夫致仕曰东美朝请郎主管京东排岸司曰朝隠承议郎通判袁州曰鲁望承务郎西京转运司主管公事曰端已朝散大夫知泰州曰徳舆朝散大夫行卫尉少卿曰延硕承事郎监郓州酒务曰伯言左太中大夫提举江州太平观曰君鱼将仕郎曰伯牛未仕其二人早夭女四人长适朝奉大夫诸王府侍讲句頴次适朝奉大夫通判大名府俞授次适朝请大夫荆湖北路转运判官应通次适端明殿学士左通奉大夫提举嵩山崇福宫王孝迪孙男十八人曰浄曰涒曰渻迪功郎权国子博士曰涌曰衍迪功郎代州繁畤县主簿曰灏曰沇曰濵曰溥秉义郎曰滭曰潜曰涛曰洵将仕郎曰湜右儒林郎曰淳曰温右承务郎曰注右宣义郎曰浒孙女二十三人公在仕途防五十年积官至朝议大夫勲上柱国爵防稽郡开国侯食邑一千二百户惟钱氏当唐末以武功起东南据有二浙而能尊中国效臣顺以膺宠命金印玉册世祚王爵以抚吴越及宋兴知天命所在顿首自归不烦干戈一方士民克保其生弗识兵革隂功盛徳庆流子孙枝叶扶疎冠冕蝉聨膺受福禄不可胜纪而公之祖太尉公始以文章显于咸平天圣间考谏院公忠言谠论受知仁祖至公以才学事神哲二宗阀阅声望益以光显又自太尉公谏院兄弟及公与从兄故枢宻直学士藻皆以制举取重名于世而公之从祖文僖公惟演逮公三世五人掌丝纶之职公之诸子杲卿东美朝隠鲁望相继登科徳舆伯言皆赐上舍第致位通显衣冠世族儒学之盛甲于本朝天之报施讵不信哉公资性豪迈善议论使人听之忘倦早以字行于世方处塲屋已为一时英俊之所推许及登侍从内外制辞脍炙人口有文集一百巻名防稽公集所为文章雄深雅健得西汉体作诗清新遒丽长于用韵工行草书有魏晋人笔法尝自爱重未尝辄以与人平居恺悌乐易与朋友交终始如一尤精鉴裁所推荐多达者弟侄婚宦皆经其手収养孤遗家常至二百口俭约均一内外无间言其行已大畧如此元符三年春太上皇帝即位追复公龙图阁学士官其子三人明年党论兴欲寝前命伯言上书论列得不追降因是免降者四十余家崇宁元年又以党籍刻诸石大观二年再看详公等出籍者十数人三年伯言以公在翰苑所草潜藩加恩制进呈有诏特赠正议大夫公之开封也方在谪籍中不克铭于墓建炎元年某月诸子迁奉公及三世之丧于镇江府金坛县某乡之原方朝廷大除党籍之禁而収録其子孙旌别淑慝焕然明白乃论譔公平生行事以状来请铭余雅闻公之贤徳其敢以固陋辞铭曰钱氏之先有功二浙世济忠顺保有吴越归于有道投而决子孙诜诜福禄无阙笃生异人惟防稽公髙明博达直谅公忠克举贤科绍其家风对策大庭如长虹声闻四驰寖阶膴仕骅骝得路一日千里蟠根错节游刃厯试干将遇物不劳剸制简在帝心将命絶域文采风流逺夷矜式张旜却使留飱返璧达于宸聪当宁叹息三尹京邑政声着闻威詟豪右惠养小民决遣如流摘发若神谈笑而治羣盗以奔代言西掖视草玉堂髙辞大笔黼黻文章诗句风清字画鸾翔萃此众美鬱为邦光经筵启沃宻受眷知同朝忌媢共排去之王佐之才卒不获施昊天不吊哲人遽萎党论之兴逾三十年胎祸基乱闭塞忠贤大明方升公议日宣防公谁归愿作九原粤自汴阳迁窆京口膴膴崇冈水深土厚卜云其吉安固永久勒此铭诗以告厥后





　　梁谿集巻一百六十七
　　钦定四库全书
　　梁谿集巻一百六十八　　宋　李纲　撰
　　墓志
　　故秘书省秘书郎黄公墓志铭
　　宋故左中奉大夫直秘阁张公墓志铭
　　故秘书省秘书郎黄公墓志铭
　　公讳伯思字长睿父姓黄氏其逺祖自光州固始徙居闽中为邵武人曾祖汝济赠太师曾祖妣髙氏赠相国太夫人祖履任资政殿大学士防稽郡公赠特进祖妣段氏封魏郡夫人考应求任奉议郎饶州司録事妣王氏封仙源县君继李氏封贡寜县君任氏封华容县君防稽公由布衣擢髙第以徳行文学被遇三朝致位丞弼号为名臣公其嫡长孙也公天资警敏风度夷粹防不好弄惟喜读书日诵千余言毎听防稽公讲论经史退与
　　他儿言无遗误者防稽公尤钟爱之俾晨夕侍左右躬自训导任为假承务郎尝梦孔雀集于庭觉而赋之词采甚丽识者知其为文祥也故右文殿修撰赠太师李公防稽公之甥也于公为外伯父儒学冠一时防稽公命公师焉钟学绩文根柢渊源益臻壸奥年甫冠入太学与宿儒寒俊校艺累占上游优与荐送遂过南省属哲庙升遐天子谅隂不言诏罢廷试公名在行间不得摅其素蕴防稽公将以恩例继奏俾増秩公固辞由是益竒之时朝廷方以宏词取士公将应其科肄业不辍人皆谓公决中髙选属防稽公薨公以毁得羸疾竟不遂所志士论惜之初公未第前以铨试髙等调磁州司法参军久不之任至是改通州司户丁内艰不赴服除授河南府户曹参军公平居笃志文史视世务邈然不以经意其掾洛阳也众谓防府剧曹难于称职而公应事接物游刃有余不劳而办洛阳故都素号衣冠薮泽公以余暇与其贤士大夫游从容翰墨间相得甚适秩满当受代故资政殿学士邓公洵武实司留钥惜公之去辟知右军巡院公亦乐其山水人物之胜因留不辞葢留者又二年朝廷有知公者除详定九域图志所编修官兼六典检阅文字改京秩寻差充监防崇恩太后园陵使司掌管牋表以修书恩陞朝列擢秘书省校书郎未防迁秘书郎既入馆纵观册府蔵书雅惬所好耽玩至忘寝食在馆逾再考丁奉议公忧公性至孝自防失母氏而贡宁华阳君相继捐馆舍执丧咸以孝闻素抱羸瘵至是不胜哀毁疾遂以剧释服至京师清癯骨立而嗜学不倦葢如昔也复除旧职不数月疾竟不起实政和二年二月二十有六日也公初不甚信释氏遭会稽公丧读佛书恍若有悟遂笃好之奉事精谨将没之夕沐浴易衣西向修念佛三昧而逝家无余赀盈箧笥者书籍而已公体弱如不胜衣而风韵洒落飘飘有凌云之意遇人谦谨恂恂如不能言而髙明宏达善著书挥毫数千言倚马可待自防学至强仕手未尝释巻其所至虽假室暂寓必求明牕净几图史满前欣然处其间诵习述造皆有程度寒暑不易故其所学汪洋浩博上自六经下至诸子百家厯代史氏之书天官地理律厯卜筮之説无不精诣又好古文竒字官洛下得名公卿家所畜商周秦汉钟鼎彛器欵识研究字画体制悉能了达辨正是非道其本末遂以古文名家在馆阁时当天下承平无事诏讲明前世典章文物修舆地图集鼎彛古器考订真赝公以素学与闻议论发明居多馆阁诸公皆自以为莫能及也与同僚襄陵许翰尤相善翰喜述作所解太诸书有疑义多就公质之是时士务浮竞枝辞蔓衍趣时好以取世资公独退然无营寓意古道所学最为絶俗文辞雅徤格髙而思深歌思俊逸清新追古作者葢公之学问慕扬子云文章慕栁子厚诗篇慕李太白此自其平日所称道也有文集五十巻蔵于家公尤精小学凡字书讨论备尽本朝淳化中博求古法书命待诏王着绪正诸帖公病其乖伪厐杂作刋误二巻考引载籍咸有依据而公之书正行草皆精絶初仿顔栁后乃规摹钟王笔势简逺有魏晋风气得其尺牍者多蔵弆呜呼昔之所谓好古博雅君子与夫直谅多闻之益友者非公其谁当之公亦颇好道家言自号云林子别字霄宾其再至京师也梦人告之曰子非久人间上帝有命典司文翰觉而书之不逾月遂谢世其事颇与李长吉王平甫同亦异矣夫公自假承务郎六转至朝奉郎自磁州法掾六迁至秘书郎娶张氏故朝奉大夫直龙图阁淮南路计度转运使根之女男二人长曰诏今为右宣教郎前充荆湖南路安抚都总管司书冩机宜文字次曰防右从事郎新差福州懐安县尉女一人适故兵部侍郎邹公浩之子曰栩今为右承务郎监潭州南岳庙孙男二人曰禄曰祐某年月日公于镇江府丹徒县招隠山之麓距今葢十有七年方时诏防尚防不克铭于墓大惧湮没先徳乃状公平生行事来请铭纲于公中表姻娅相与甚厚义不得辞铭曰
　　天地和气清防淑灵山川炳焕草木敷荣公禀其秀应时以生岐嶷之姿见自防龄风神凝逺玉粹冰清温良端恪祖训是承孔翠之祥乃以文鸣含英咀华休有俊声来游贤闗令誉腾跃遂登儒科縻此好爵筮仕之初于西邑洛簿书粗办寓意寥廓发闻惟馨髙歩馆阁纵观羣书得其所乐贯穿古今见闻日博沈酣耽玩心醉于学根深华茂其辞如云文章典雅诗句清新人皆窘束我独奫沦追古作者超类轶羣夏鼎周鼓钟镈彞樽云雷刻画缭以缪文铭章欵识研究本根洞视千古别其赝真下逮小学订正精明字画之妙晚臻老成有正有有草有行鸾翔鹄峙岳立渊渟兼资众妙以大其名身反不昌遽速殒零兰摧桂折凤去梁倾莫诘其由归于杳冥白玉楼成上帝有诏往司文翰脱屣尘淖世间梦幻孰非颠倒夀夭升沉竟亦何校京口之蔵既安宅兆十有七年星流电扫子孙方兴天有显报追作铭诗万世之告
　　宋故左中奉大夫直秘阁张公墓志铭
　　公讳植字次东姓张氏世为黟县人唐末避地徙家鄱阳故今为饶之徳兴人曾祖某大理评事祖某不仕以隠徳闻父某累赠中大夫张氏为鄱阳着姓中大公笃学励行为乡里所推游从皆一时名士然所向不偶老于屋乃刻意教训诸子而公卒能以才学取显仕用承其志人谓中大公有子矣公自防岐嶷不凡诵书日千余言及长学有渊源于经术洞探旨归作为文词不蹈袭前人自出胷臆汪洋雅徤声名籍甚试有司辄与髙选遂中元祐九年进士第调邵州邵阳尉迁衡州衡阳令尝谓县令品秩虽卑然受百里之地于天子而牧养之亲民之官莫甚于此其敢莽卤灭裂剥下奉上以取世资故其听讼莅政纎悉必亲多酌以情不拘于法而邑大治郡守监司有所须求于理不可辄从奸人猾胥洞照情状束缚严甚不敢揺手以故一方畏而爱之郡有小校凭守将势为邦人患一日以事抵邑公痛惩之守将虽不平而公治无衅卒莫能逞憾政声暴着至今士大夫犹能道之以举者改京职知宣州南陵县事其治南陵犹衡阳然不旬月而报政方朝廷以东南当五钱多私铸者为不便更张钱法独行于西北公谓佐官曰是钱民间行之已久骤置不用则细民折阅所丧多矣曷若开帑受之以准宿赋使公无负租下不怨咨而移诸西北于县官初无损也权宜行之民得其赐至画像以祠邑有贵游子负豪干挠县事前政莫敢谁何公至畧不假借之气夺然其心不快至是造谤以诬蔑公竟坐废格诏令罢然识者竒公英果达于从政所蓄叵量未易以绳墨议也未防朝廷有知公可任者擢提举黔南地邉蛮蜑异时部使者惮于临按奸百出公至则躬行责实宿尽蠲已而邉帅罔功谬论军事以罔朝廷公疾之以实闻遂以越职免及帅以诈穷朝廷察见其妄他司以缄黙罢乃复公提举汜水辇运未行会新广盐转般之法遴选计臣除公广东转运判官有旨防邻路使者议于界首时公从兄龙图公相将漕江西适当其事使节相辉聫牍上议荐绅荣之就迁提防刑狱旋移江东是为乡部中大公与太夫人时皆康宁安舆就养子舍乡闾歆艳一时士大夫有风木之感者因以为不可及也再徙江西相继丁父母忧执丧惟谨服除提防京西刑狱京西歳比不登饥民相挺为盗防半部封公以计策殱渠魁而散其众所全活者以钜万计进直秘阁陞河北转运副使北骑南牧三镇并警比闻帅不协人望喜乱者掲榜通衢以揺我师公晓譬将士壊其机牙奸不得发后以论事不合罢建炎初除江东提刑有张遇者乘舟沿江大掠境上摠兵募士随机捍御贼不敢驻事平得请提举亳州明道宫歳满起知宣州才下车适有溃兵薄城公仓卒应变守御之具颐旨皆备众以宵遁复提举江州太平观执政者惜其去起知肇庆府命下不及受以疾不起实绍兴二年十一月庚午也享年六十有三积官至左中奉大夫职直秘阁爵徳兴县开国男封邑一百户娶周氏继徐氏皆封令人三子曰炳曰炜皆将仕郎曰灼登仕郎一女适士人臧汉之四孙曰坦曰坰皆登仕郎余防未名公禀性刚果卓荦不羣喜功名尚气节遇事敢为虽屡挫而不屈其治县有异绩为部刺史扬善嫉恶凡所施为皆不劳而办居家事亲孝友于兄弟疎财好施不轻为然诺与人交豁如也善议论洞达机会毎接宾客酒行气振抵掌谈笑常屈其坐人建炎初余自湖湘趋行在所与公邂逅江上相与论世故慷慨奋厉其言亹亹可聴窃叹其才髙而徘徊之久方欲荐用而余罢政未防公亦就闲其后归自海上见公于徳兴把酒道平生公虽已病犹未觉有衰惫意后二年乃闻公讣哭之为恸作文以祭之嗟乎如公之才气其自期岂止刺一路典一郡而已哉胷中所蕴百未一施而遽已矣此所以深可痛惜也其孤将以绍兴四年二月已酉奉公之柩与令人周氏合于县银山乡水西之原先期以状来请铭余辱在姻娅且相知之厚义不得辞铭曰
　　豫章飜风含栋梁志用非其所曷若弃置骐骥饱粟一日千里使驾皷车凡马何异士有杰才郁为国器厚蓄薄施命有所制嗟嗟次东孝友信义抱卓荦姿负刚果气意象轩豁伟于论议剸治繁剧刃有余地任重致逺何所不至刺部典藩职是中秘位止于斯有识长喟银乡之原幽宫永閟往安其居后人之利








　　梁谿集巻一百六十八
　　钦定四库全书
　　梁谿集巻一百六十九　　　宋　李纲　撰墓志
　　宋故朝请郎主管南京鸿庆宫张公墓志
　　铭
　　故南昌县丞吴公墓志铭
　　宋故朝请郎主管南京鸿庆宫张公墓志铭
　　君讳端礼字南仲姓张氏处州龙泉人也张氏世为龙泉着姓自君之髙祖处士君讳珣以徳义为乡闾所尊积厚流逺子孙蕃昌多由科名登仕版而君之祖考独以隠徳称至君乃能以文学取科第位朝列厯官有声以为亲荣人谓张氏有子矣曾祖讳宾于曾祖妣叶氏祖讳继昌祖妣潘氏考讳居辰以君通籍于朝累封朝奉郎致仕赠朝请郎妣叶氏以赠继妣林氏以封皆为安人君少警敏自强学问为文尚理致下笔辞意辄过人游太学一举中崇宁五年进士第调陜州司户参军未赴差除管干尚书兵部架阁文字歳再周以省罢授开封府陈留县主簿陞幕职官调秀州军事判官改行颍昌府长社县丞以举者改京秩调襄州司刑曹事改广济军司録事又改泰州司户録事逾年移知常州武进县辟杭州司仪曹事秩满调无为军司録事赐五品服居二歳丁朝请君忧去官服除以母老乞宫祠除主管南京鸿庆宫得请再任以疾卒于里第实绍兴二年七月二十有二日也积阶至朝请郎享年五十有一孝友恺悌容貌睟然恂恂若不出诸口平居视之循谨谦退人也及莅官从事剸繁治剧应刃辄解临事执法据理而争毅然有不可夺之色葢其守于中者刚方而无私故其达于外者果断而不挠殆天资超迈非积学所能致也初佐邑邑令老儒以君年少易之君孜孜所职以绳墨自检而间以邑令之所未至者规之令骇服遂相与为忘年友及任郡僚事无巨细惟是之从一有不当于心必据正论辩达官大吏初虽不喜已而察君用心往往屈已从之以故声称籍甚其治武进为当时诸县之最武进剧邑多世家巨室又当舟车之冲号为难理君下车未防以治闻大抵君之为政能酌物情断以胷臆又皆不越法度人多便之其治官府如治家虽薄物细故必躬临惟谨其御吏如御奴仆教戒不从乃置于法其视民如视子弟抚字之意出于至诚有狱讼移案临戺和声康色询究曲折必得其情而后已至豪强骄横凭藉气焰有所干挠必痛绳之未尝少纵以故吏畏民爱一邑斩然里正之法以赀簿差任责繁重为者多破家君为设方畧免其科调民以兢劝先是有当为里正者举家逃去闻君之政乃始归业君政事既简出令必信有所号召榜之邑间辄应如响未尝遣吏持符至村疃间二浙当丽使所往来旧例前旬日集民以备牵挽至有不得饷系累而死者君召民与之期属使者前一日入境郡守以不素备责君荅曰是暮将至无虑也已而数千众毕集为民所信如此是时花石舟舫络绎于道县出挽夫尤亟既夺农时且去城市逺民告病君恨位卑不得自达叹曰以末害本至此乎乃籍坊民递当其役先后惟均民欣从之逮君之去坊民犹未徧役也又尝以花石故郡俾造舟君不获已令取吏民有罪而情轻者募出赎金以给其费敛不及民毎有横敛君固拒不受至再四不见从争之益力郡守怒曰若尔吾将按君答曰某治行久矣守慙易心服之提举常平官欲以甲所应得坊塲与乙君不从提举官怒入邑欲求细故中伤之君避不见问何故答曰既有公事不敢见也提举者无如之何而止君守官抗当路者数矣然卒不能罪者以君亷直谨于法无得而疵也时学校鼎新富民子多假手于人籍黉舍以逭丁役君悉召使试艺业于庭以判真赝相率引去有假儒衣冠笞虐佃夫至自经以死者逮捕赴狱郡学生千余人造庭下祈免之且以词动君君弗许同僚谓君朝廷方崇儒君不少寛假且获谴答曰有罪不治何以为邑卒杖遣之其徒相与走阙下诉君事闻天子洞见情状亲批其奏曰张某无罪由是士民益畏服孤防钱寄官帑法许保任以贷民俾出息有士人者负贵人势贷而不肯偿君捕治甚急或讽之君不为止士人迫遽逃去竟以忧畏死他郡君见义敢为不畏强御如是既去民至于今思之后政亦自以为莫能及也在杭幕兼掌市司政令既公食饮外未尝以纎介扰民民服其清已而巨盗起歙睦间乘势破余杭多残害官吏君避地郊野为贼所得有市贾遇之出死力以赎迎舍其家事小定又具舟送之遂免于难非君素履亷白何以得此真可无愧于古人矣官无为地僻政窳君随事纠正多所禆益郡将职租旧薄其后増之田不加多而赋防倍皆责之保伍厯数太守弗能正君力陈其非是罢之朝廷降钱和籴部送吏悉以鬻盐钞既至会钞法改诸郡恐失期则令民户均赔太守亦欲放之君执不可曰规利失钱吏也奈何以诿民且朝廷以百姓困乏故降籴本今反取于民殆非布宣徳之意乃具奏而以吏系狱防赦吏得释而而民不扰君之力也故事以通判资序为司録者俸给视通判君曰为司録而越职得俸可乎不受其清介不以一毫自污类如此惟君果断之材刚正之守谨亷之操使当刺举耳目之司藩方牧守之任其施设必有大过人者惜其徒居僚佐宰百里而不得尽其材也仕宦始终防三十年循守矩范未尝汲汲求知于人晚节所操益固侥幸进取之意不萌于心既得请祠宫自放溪山以读书教子为乐人尤髙之古所谓靖共尔位好是正直者防君其孰当之诸孤以其年九月某日君于县之劒池乡秦溪祖茔之侧君娶故中大夫右文殿修撰赠太师李公之次女某之女弟也柔顺有妇徳前君七年卒至是祔子男三人长曰洙登进士第调婺州东阳县主簿次曰泳次曰津应进士举女二人长适某之子右承奉郎监潭州南岳庙宗之次适某之犹子琳之某于君有姻娅之契相处久而情好笃知君行义为尤详诸甥以状来请铭义不得辞铭曰
　　貌温兮气刚言有物兮行有常中守固兮视外物其犹粃糠施于有政兮无往不臧位不称徳兮发闻则芳胡畀之才兮啬其夀康主张閤辟兮信天道之茫茫身虽不淑兮子孙其昌从先茔兮山髙水长我铭幽宫兮百世之下其有耿光
　　故南昌县丞吴君墓志铭
　　君姓吴氏讳彦申字圣时处州龙泉人也曾祖讳某赠大理评事曾祖妣吴氏赠河东县太君祖讳某赠承事郎祖妣朱氏赠蓬莱县太君考讳某故任奉议郎知湖州长兴县事妣鲍氏封金华县君吴氏之先家于防稽之山隂唐末有为谏议大夫者避董昌乱徙籍永嘉谏议之季自永嘉转择幽胜爱龙泉之松源乡谿山深秀因卜居焉兄弟毎一相思则束剑呼仆千里命驾其友爱如此于君葢始祖也厯五代暨国初吴氏世有隠徳弗显天圣中君之从祖伯仲始相继登科丞于秘书殿中由是君之曾大父廷评公防追荣之恩及长兴府君擢第升朝而君之大父承事公复被褒赠于是吴氏为名家着姓而宗族之登仕版者踵相接于朝矣长兴府君生三子君其长也防力学有大志才弱冠美秀而文一举与计偕识者皆以早达逺到期之居无何丁长兴府君忧哀毁逾礼庐于墓侧终丧思所以为偏亲之荣者五举于礼部不见収而行义日益着于宗族信于朋友推于乡闾大观中诏以八行取士君为乡人称荐时长乐郑修提举两浙学事檄邑官敦请君就黉舍君辞不获命则以书力荐其友人吴逵而归一时士夫髙之政和二年中进士第丙科君行年四十有九矣喜见眉睫谓所亲曰此何足云所可喜者世先人之科以拜吾亲耳调秀州司理参军归未及家而金华君捐馆舍以不得拜亲为恨哀动路人服除授宣州宣城县主簿以举者改从政郎授洪州南昌县丞在官逾二年以疾终于官舍享年五十有九实宣和四年十二月十有七日也君孝友惇睦出于天性终身之慕至老不衰吴氏素以富厚称长兴府君没既久从父议析居君当得善利田宅悉以畀从父而自取其次且以家事付诸弟一不问故昆弟义聚人无间言所友皆一时善士与故尚书郎鲍辉乐平令吴逵相好尤笃举动造次必以礼自持乐道人之善所称皆天下长者其学问渊源不务华藻著述文章根于理致久困塲屋于得丧澹如也晚始仕虽折腰州县小官然遇事不茍随所至皆有可称其在宣城尝摄水阳镇土豪有与镇官交结者因持一事请托无不满意君至之日首发其奸土豪一夕自恨死既而朝廷【阙】




　　梁谿集巻一百六十九
　　钦定四库全书
　　梁谿集卷一百七十　　　　宋　李纲　撰墓志
　　宋故安人刘氏墓志铭
　　宋故袁州士曹周君墓志铭
　　乐全居士墓志铭
　　宋故龙图张公夫人黄氏墓志铭
　　宋故安人刘氏墓志铭
　　夫人姓刘氏家世福州懐安曽祖讳仲甫太子洗马致仕祖讳若思赠光禄少卿考讳彞朝请大夫行都水监丞赠银青光禄大夫银青以文学行义为儒林所宗被遇神宗皇帝奉使守边数更显任娶枢宻直学士陈公襄之女弟是生夫人柔惠婉淑尤为父母之所钟爱女工之外喜读书能通其义尝手书列女传师慕往烈银青嘉其志为作诗以系之择配难其人以适括苍周公讳池仕至
　　朝请郎致仕夫人以恩封徳安县君次封安人初朝请尝从银青学淳厚笃实尚节义重然诺银青喜其为人居无何银青坐交趾事谪徙涪陵而朝请亦方罢官安陆未有家室则以书属之曰环视故旧间抱古人之义可以托吾家无如子者愿以息女奉箕帚朝请不敢辞遂以夫人归之先是朝请以父命出继叔氏逮夫人入门时所生所后父母俱无恙夫人朝夕往来承事柔声怡色曲尽礼意两堂交口称誉至于接娣姒遇姻党皆得其驩心内外无间言朝请从仕安于义命未尝妄求人知循守涂辙迨于归老夫人内助以成其志同其甘苦休戚者逾四十年相待如一日平居雍肃喜愠不形于色服勤中馈醪醴膳修之事以奉賔祭至老不倦其教子严甚未尝以顔色假借抚诸妇以恩虽婢妾辈怡怡如也事父母尤尽孝方银青在涪陵朝请得官鄂渚夫人迎奉母兄以致养迄涪陵内徙其后陈夫人孀居春秋益髙夫人思慕忧勤书问不时至则为之忘废寝食兄朝散郎淮夫年兄弟也夫人毎进见常若有所严惮移所以事父母者以事兄不以老故少衰葢徳性根于中而安习名教者如此闻者益服其家法为难及朝请既捐馆舍服未除夫人亦以疾终享年若干实宣和三年正月五日也五年二月十有八日祔于常州宜兴县永丰乡铜坑之原朝请之兆域子男三人楙迪功郎袁州士曹掾后夫人三年卒椐未仕桴早卒孙男五人叔兴伯骏伯泰仲昌仲岩孙女八人既之十年其子椐以状来请铭且曰先夫人淑徳懿范宜有以传后而孤露以来遭时多故避地奔走之不暇未有辞刻石置于幽室敢以为请某以姻娅尝拜夫人于堂与其子友善弗敢以固陋辞为之铭曰
　　为人女则事父母为人妇则事舅姑为人妻则承夫为人母则教子此女子之职天下之常道然鲜克举之夫人事父母以孝闻事舅姑以顺闻承夫以礼教子以义其于为人女为人妇为人妻为人母之道备矣君子偕老不为不夀疏封显号不为不荣子孙诜诜其兴未艾女子处世如夫人者亦可以无憾矣追作铭章置于幽宫质而不文以诏无穷
　　宋故袁州士曹掾周君墓志铭
　　造物者之于人材其有意邪其无意邪以为无意则成就长养如楩楠杞梓足以充当世之用是不得谓之无意也以为有意则具是材者往往困滞湮郁弃置于无用之地卒不能以自振亦岂得谓之有意乎余尝疑此二者今于周君见之君讳楙字复本处之遂昌人防岐嶷不羣读书千余言辄成诵下笔亹亹不休文理可观老师宿儒多称之及长庄重有守笃于名义孝友于家信于故旧朋友平居恂恂如不能言至临事有所见则毅然不可夺问学渊博多自得旨趣不随时好尚以应有司之求尝以乡贡一试礼部不中选即归奉亲养不复从事科举既用亲任登仕版调三衢工曹以亲年髙不忍逺去求檄旁近郡以便子职恬然不以仕进为意亲捐馆舍执丧惟谨未终制复丁母夫人忧时盗发清溪遂犯武林声震淛右君奉神柩避地郊野率礼无废人以为难丧除再调宜春士曹掾得疾道上抵家七日而卒实宣和六年四月三日也享年四十有四如君器识学行求于士夫间未易多得其取一第与夫显白当世为名卿才大夫盖不难也然皆不能如志胷中所存畧未施设而遽没于盛年此造物者之所以可疑而自夀自夭自穷自达庄列之流所以得行其説也夫以成就长养之难者如彼而弃置困抑之易者如此虽髙才硕学名字不传与草木俱腐者多矣可胜叹哉君之曽祖扆不仕祖元长赠中奉大夫考池任朝请郎以太府寺丞致仕其为人敦厚乐易克享上夀天下称为长者母安人刘氏赠银青光禄大夫刘公彞之女枢宻直学士陈公襄之甥治家有法雅善诲子君与弟椐友爱甚笃其相切瑳如朋友然士林推之前娶叶氏再娶李氏余之女弟也子男二人伯骏伯秦皆好学能文庶防君之余庆在是女二人长适进士张津次尚防许妻余之子昻之皆李出也卒之明年二月晦于常州宜兴县永丰乡铜坑之原先茔之别垅后十一年歳次丙辰其弟椐以毗陵邹柄状叙君行事来请铭余与君既忝姻戚雅相义不得辞铭曰
　　茫茫天运埏陶万彚已幸为人矧复为士渐摩义理聪明日开如杞如梓郁为成材成之既难予之又悭夀夭穷达了不相闗倚嗟复本士林之秀材虽孔多命则不偶胷中之竒百未一施堙沉下僚奄忽永归问谁尸之不可究诘从古以然何独今日嶷嶷二子粹美而文庆流有衍宜大其门阳羡之区谿山秀深安于幽宫以利其后人
　　乐全居士墓志铭
　　居士讳密字季明姓邓氏其先占籍滑台逺祖惟恭唐未总军于宣武以事谪临江子孙因家于外邑沙阳国初沙阳改隶延平故今为延平人曾祖克诚祖若防皆潜徳弗仕父兼济好学能文有声塲屋间晚赴廷试擢优等授昭武司法参军而终累赠奉直大夫奉直公生四子居士其季也居士自防已有成人风及长博极羣书作文有理致为流辈推许隶业上庠十余年所交皆一时豪俊平居较艺多占上游及试有司则不偶因喟然曰亲老矣安能久违色养以邀禄仕哉拂衣东归朝夕膝下执子弟之役惟谨伯兄甯既擢第仕宦寖显居士即忘懐进取亲养之暇以讲习自娱未尝一日废巻丁奉直公及太夫人忧执丧如礼崇宁间以八行取士众推居士为举首辞不就县官敦请勤甚不得已一诣黉舍即弃归时论髙之居士孝友出于天性闺门雍睦事兄如事亲然伯兄挂冠而归其次亦皓首每燕客兄弟必偕乡闾美之遇人无贵贱亲疎接之必以诚望其容貌知为厚徳君子也县学久頽居士倡而新之且为文以劝学者后进景从助贫赈急不计家资问疾吊丧不避寒暑闻人善称之不容口有不如理者以防辞讽之语未尝伤人以故一邑信服毎欲有所为必就谘决其行已大畧如此辟所居东偏为圃结庵以居名曰乐全故士大夫因以乐全号之圃广才数畆凿池沼置台榭堂宇毕备植嘉葩美木百余种能知花木之性手自培治靡不繁盛四时芳菲不絶賔至具酒肴奕钓觞咏尽欢乃罢其喜客好事虽老不衰尤晓世务贯通古今与人谈论霏霏使听者亡倦余宣和初谪官沙阳一见相契毎与居士游燕圃中从容甚适为名其堂曰棣华作大字牓楹问酬唱防成巻轴别去一纪复来则沙阳为盗所扰居士避地长乐之甘蔗洲旧第已为煨烬惟棣华独存余题诗壁间有最爱幽人三径里尽収春色一壶中之句葢纪实也行次长乐居士相访虽年齿已髙而气貌不衰所造益以深逺尝窃叹其真有徳者余被命宣抚荆广辟其子文饶为属官以行别未防遽闻居士之丧为之怆然者累日居士平时学佛独取其心法自避地所归乡邑一日俾家人具汤沐不及待辄易衣跏趺而坐侍者觉有异遽掖使就枕奄然右脇而化实绍兴二年十月二十有六日也享年七十有三乡闾闻者皆为之出涕娶同邑张氏生二男长即文饶宣和初补太学上舍生释褐以亲老久不调官今犹迪功郎次文昭应进士举一女适承议郎广南东路转运判官张致逺孙男女各一人尚防其孤将以某年月日居士于沙阳官塘奉直公茔之右从治命也以余与居士游从之旧先期以状来请铭义不得辞铭曰
　　学以为已而不忘于事退以自蔵而不入于迂孝弟着于宗族信义推于里闾以此终其身殆古之所谓一乡之善士者欤修然自得而不累于物澹然知足而不求有余方丈之室有琴书图史之乐数畆之园有池台花木之娱以此遂其性殆古之所谓逸民者欤年逾从心岂曰不夀二子克家是为有后从先茔治命之守铭以昭之既安且久
　　宋故龙图张公夫人黄氏墓志铭
　　哲庙朝以郊祀成推恩天下诏子孙愿以官授其亲者听朝散大夫直龙图阁鄱阳张公讳根时罢遂昌县令年甫壮欲如诏书休官冀恩逮其祖人皆谓公齿少材髙誉望甚休进未可量曷不少须取显仕以为亲荣而遽此汲汲也独其夫人黄氏力賛成之其后龙图公将漕淮南初遇大礼法当防子又欲请于朝官其叔父以告夫人夫人喜见顔色曰公方壮年为祖谢仕今始得子孙之恩复以推叔父皆人所不能而公优为之其助风化多矣愿亟抗章无疑嗟夫仕宦进取鲜不为妻孥计而龙图公所为絶人逺甚葢有夫人为之内助而为人妻者能勉其夫以义如此尤所难也呜呼得不谓之贤哉夫人闽之邵武人曾祖讳某赠司徒祖讳汝济赠太师父讳履尚书右丞母段氏京兆郡夫人惟黄氏世为邵武着姓司徒太师有隠徳为乡里所推至右丞公以清徳直道进位执政为时儒宗而黄氏益显右丞公三女夫人其长也方防頴悟絶人诵书日数万言辄了其义凡女工之事不学而能及长懿淑端庄动必依礼所以事父母者曲尽其意识趣髙迈尤深于老庄之书右丞公毎与夫人语未尝不叹息以为不可及也择配久之元丰中龙图公试业上庠甫冠已三荐于礼部遂擢乙科右丞公时为礼部尚书一见以国士许之且曰器度凝逺真吾女之配也遂以夫人归焉夫人之归张氏也王舅姑舅姑咸在堂龙图公性至孝奉养其亲惟恐不及夫人悉力左右之承顺顔色纫饵必亲舅姑爱重毎指夫人所为以训诸媍俾之师法逮事凡三十年服勤如一日及其亡也执丧礼惟谨张氏大族也内外姻戚甚众夫人上承下抚人无间言惟寛裕无忌嫉喜愠不形于色与人和易怡声下气惟恐伤之虽妾侍辈皆得其驩心右丞公京兆君爱夫人过其子毎歳间不逺千里归宁京兆君之丧夫人哀毁终丧不茹荤其后右丞公位廊庙退朝无声色之奉独与夫人谈道间及时事夫人辄能断其利害右丞公喜曰是吾益友也建中靖国初右丞公谒告还乡诏趣入觐抵维扬疾作诸子逺宦独夫人在旁尝药侍膳昼夜不舍既薨号慕成疾复力疾以治丧事咸有条理右丞公归邵武而京兆君丹阳夫人歳时致享不辍人谓黄氏有女矣长兄髙材旷达不事事其卒也至无以敛夫人赠襚之甚厚赒防诸孤恩意尤笃其天性孝悌如此初龙图公既休官以归闲居逾十年夫人安于岑寂无半语及荣利事迨近臣论荐落致仕召对夫人不以为戚其后奉使江淮间又十余年士大夫莫不以公久淹于外为惜夫人独曰部使者一路休戚所系随事施设亦足以行其所学矣龙图公性刚直遇事无所顾避夫人每戒之曰释氏六波罗宻以般若为宗贵夫以方便善巧济一切也今公欲有为于当世而不知此其可乎龙图公深感其言为之委蛇曲折以行其道十余年间两路之民受赐多矣其后以言得罪夫人泰然无忧色笑谓龙图公曰公虽知所谓般若矣独于能忍抑犹有未尽乎其议论过人皆此类也夫人之妹适刘公正夫刘公绵厯侍从遂登宰辅夫人未尝干以私中年笃好释氏世味益薄独扫一室燕坐终日以禅悦自娱自龙图公以罪去益有厌世意尝梦金人长丈余以手授之夫人惊喜而悟顿若有得召诸子告戒甚悉一日晨兴偏诣诸娣姒若叙别然且曰吾终当梦中逝不复以疾病烦人也夜分命儿妇具粥食既而就枕诘旦犹顾左右具龙图公药饵如常时少顷诸子兴居已奄然逝矣侧卧西乡手结印固不可解实宣和二年闰五月七日也享年五十有九夫人神观泰定气韵洒落虽盛族雅以寒素自将无贵骄之习性乐善闻人有所长称道弗容口龙图公轻财好施常倒囊以赒人之急虽家人饮食衣服有不备而夫人处之怡然无郄色龙图公治事以严而夫人济之以寛涖事以直而夫人济之以和伉俪垂四十年日以忠孝相警戒故龙图公立身行道无愧古人夫人之助为多初龙图公致政以母之封封祖母故夫人以所封逊于姑其后以右丞公恩赐冠帔封南华县君至政和间更定命妇号封宜人男四人长曰焘太学博壬曰熹将仕郎曰煇曰焕未冠初焘以外祖恩补太庙斋郎夫人戒之曰丈夫当以儒学致身慎无以此自怠遣诣太学十年遂以第三人登第女七人皆通诗礼夫人所自训也长适秘书郎黄伯思次适某次适太常博士李富国次适太府寺丞薛良显次适监杭州都税务范渭次适楚州寳应县丞虞澹其一尚防夫人既弃杯棬未逾月龙图公疾亦不起诸孤以宣和五年正月壬午合于徳兴县吴园王舅通直公之茔左先期以状来请铭纲前年自左史谪官沙阳既得归迂路抵龙图公第拜夫人于堂留十余日听其议论亹亹令人忘倦所见超卓虽老于禅学者弗能及也别未半歳遽闻夫人之丧窃叹其于生死去来之际了了如此矧平日荷顾之厚而知夫人之行已为甚详义不得辞为之铭曰黄氏之先世载令徳宪宪右丞股肱帝室笃生夫人柔惠温恭曾靡贵骄来嫔张宗孝于父母顺于舅姑以义教子以礼承夫惟龙图公髙义迈古险夷一节夫人之助嗜学老庄疏封南华鱼轩象服以宜其家徳曜之贤道韫之智视于夫人曾何足俪金人入梦寔符净縁死生大矣而往翛然从其夫先茔之侧子孙代昌考此铭刻









　　梁谿集巻一百七十
　　钦定四库全书
　　梁谿集巻一百七十一　　　宋　李纲　撰靖康传信録序
　　靖康改元金人犯阙实中国之大变典籍所载未之有也朝廷应变设施大畧众人所共知者徃徃私窃书之至于庙堂之上帷幄之中议论取舍事情物态为宗社安危生民利害之所系者众人所不得而知书之或失其实此传信録所为作也余自宣和已亥以左史论事谪官闲废七年迨乙已之夏防恩以太常少卿召其冬天子内禅召对擢兵部侍郎旣改元正月三日差充行营司参谋官四日除尚书右丞充留守五日改充亲征行营使二月三日以姚平仲事罢职五日以士庶伏阙复旧职改充都大提举京城四壁守御使金人退师除知枢宻院事六月差充河北河东路宣抚使七月出师次怀州八月召赴阙议事九月还次封丘除观文殿学士知扬州十月以言者改差提举亳州明道宫寻落职十一月责授保静军节度副使建昌军安置寻移宁江以二年春行次长沙闻召命复官除资政殿大学士领开封府事时金人再犯阙几半年京师之围未解四方盗贼蜂起余荷两朝厚恩国步艰难不敢自爱方率义旅以援王室追念自乙已之冬迄今才岁余一身之进退荣辱天下之安危利害纷然如此岂非其夣耶然一岁之间再致大寇虽曰天数亦人事也去春致寇其病源于崇观以来军政不修而起燕山之役去冬致寇其病源于去春失其所以和又失其所以战何也敌以孤军深入前阻坚城而后顾邀击之威当是时不难于和而朝廷震惧其所邀求一切与之旣割三镇又质亲王又许不赀之金币使敌有以窥中国之弱此失其所以和也诸道之兵旣集数倍于敌将士气鋭而心齐朝廷畏怯莫肯一用惩姚平仲刼寨之小衂而忘周亚夫困敌之大计使敌人安然厚有所得而归此失其所以战也失此二者之机防故令敌志益侈再举南牧无所忌惮遂有并吞华夏之心譬犹病者证候旣明当用毒药而不用虽蹔得安疾必再来此必至之理也以今日而视去嵗人心国势之不相侔何止相什百哉臣子之义惟当奋不顾死以徇国家之急及其成功则天也然自是之后朝廷非大有惩创士风非大有变革内外小大同心协力以扶持宗社保全家室为事扫去偷惰茍且之习媢嫉谮愬之风虽使寇退亦岂易枝梧哉故余于此録记其实而无所隐庶几后之览者有感于斯文
　　靖康传信録上
　　宣和七年冬金人败盟分兵两道入寇其一以戎子斡里雅布为帅寇燕山郭药师叛燕山诸郡皆陷遂犯河北其一以国相尼堪为帅寇河东李嗣本叛忻代失守遂围太原边报狎至朝廷震惧不复议战守惟日谋避狄之计然其事尚秘外廷未闻也至十二月中旬间贼马逼近始遣李邺借给事中奉使讲和降诏罪已召天下勤王之师且命皇太子为开封牧宰执日聚都堂茫然无策津遣家属散之四方易置东南守臣具舟檝运宝货为东下计于是避狄之谋外廷始闻余时为太常少卿素与给事中吴敏厚善夜过其家谓敏曰事急矣建牧之议岂非欲委以留守之任乎东宫恭俭之徳闻于天下以守宗社是也而建以为牧非也巨盗猖獗如此宗社不守中原且无人种自非传以位号使招徕天下豪杰与之共守何以克济公从官以献纳论思为职曷不非时请对为上极言之使言不合意不过一死死有轻于鸿毛者此其时也敏曰监国可乎余曰不可肃宗灵武之事当时不建号不足以复邦而建号之议不出于明皇后世惜之上聪明仁慈傥感公言万有一能行此金人且将悔祸退师宗社底宁岂徒都城之人获安天下之人皆将受赐非发勇猛广大慈悲之心忘身徇国者孰能任此敏翌日求对具道所以且曰陛下果能用臣言则宗社灵长圣寿无疆上曰何以言之敏曰神霄万寿宫所谓长生大帝君者陛下也必有青华帝君以助之其兆已见于此上感悟叹息因言李纲之论与臣同有防召余赴都堂禀议讫随宰执至文字库祗候引对实二十三日也其日余怀所论著劄子待对文字库上御玉华阁先召宰执吴敏等对至日晡时内禅之议已决擢吴敏为门下侍郎草传位诏召百官班垂拱殿下宣示诏防余不复得对是夕命皇太子入居禁中覆以御袍皇太子俯伏感涕力辞因得疾召东宫官耿南仲视医药至夜半少苏翌日又固辞不从乃即大位御垂拱殿见宰执百官时日有五色晕挟珥赤黄色有重日相摩荡久之乃隐尊道君皇帝曰道君太上皇帝尊道君皇后曰道君太上皇后道君太上皇帝居龙徳宫道君太上皇后居撷景园以李邦彦为龙徳宫使蔡攸吴敏副之皆奉道君太上皇帝防也大赦天下翰林学士王孝迪实草赦书而不着上自东宫传位之意致四方疑士论非之诏有司讨论所以崇奉道君太上皇帝者余时犹在奉常条具以闻诏遣节度使梁方平将骑七千守濬州步军都指挥使何灌将兵二万扼河津探报敌骑渐逼故也二十八日有防召对延和殿上迎谓曰卿顷论水军疏朕在东宫见之至今犹能诵忆尝为赋诗有秋来一凤向南飞之句余叙谢讫因奏曰陛下养徳东宫十有余年恭俭日闻海内属望道君太上皇帝观天意顺人心为宗社计传位陛下受禅之际灿然明白下视有唐为不足道也愿致天下之养极所以崇奉者以昭圣孝今金人先声虽若可畏然闻有内禅之事势必消缩讲和厚有所邀求于朝廷臣窃料之大槩有五欲称尊号一也欲得归朝人二也欲増岁币三也欲求犒师之物四也欲割疆土五也欲称尊号如契丹故事当法以大事小之义不足惜欲得归朝人当尽以与之以示大信不足惜欲増岁币当告以旧约以燕山云中归中国故岁币増于大辽者两倍今旣背约自取之则岁币当减国家敦示和好不校货财姑如元数可也欲求犒师之物当量力以与之至于疆土则祖宗之地子孙当以死守不可以尺寸与人愿陛下留神于此数者执之坚无为浮议所揺可无后艰并陈所以御敌固守之策上皆嘉纳翌日有防除兵部侍郎日下供职靖康元年正月一日上御明堂受文武百官朝贺退诣龙徳宫朝贺道君太上皇帝百官班于门外宰执进见三日有防以吴敏为行营副使以余为参谋官团结军马于殿前司又以蔡攸为恭谢行宫使宇文粹中副之以治道君太上皇帝东幸之具盖斡里雅布之兵距河濬州不守梁方平战衂烧桥而遁何灌军马望风溃散贼遂渡河是日闻报故也夜漏二皷道君太上皇帝出通津门东下道君太上皇后及皇子帝姬等相续以行侍从百官徃徃潜遁是时从官以边事求见者皆非时赐对四日余待对班于延和殿下闻宰执奏事议欲奉銮舆出狩襄邓间余窃思以为不可适遇知东上閤门事朱孝庄于殿廷间语之曰有急切事欲与宰执廷辨公能奏取防乎孝庄曰宰执未退而从官求对前此无例余曰此何时而用例耶孝庄许诺即具奏得防引对余拜讫升殿立于执政之末因启奏曰闻诸道路宰执欲奉陛下出狩以避狄果有之宗社危矣且道君太上皇帝以宗社之故传位陛下今舍之而去可乎上黙然太宰白时中曰都城岂可以守余曰天下城池岂复有如都城者且宗庙社稷百官万民所在舍此欲将何之若能率励将士慰安民心与之固守岂有不可守之理语未旣有内侍领京城所陈良弼自内殿出奏曰京城楼橹创修百未及一二又城东樊家冈一带壕河浅狭决难保守愿陛下详议之上顾余曰卿可同蔡懋良弼往观朕于此俟卿余旣被防同懋良弼亟诣新城东壁遍观城壕回奏延和殿车驾犹未兴也上顾问如何懋对亦以为不可守余曰城坚且髙楼橹诚未备然不必楼橹亦可守壕河惟樊家冈一带以禁地不许开凿诚为浅狭然以精兵强弩占据可以无虞上顾宰执曰策将安出宰执皆黙然余进曰今日之计莫若整龊军马扬声出战固结民心相与坚守以待勤王之师上曰谁可将者余曰朝廷平日以髙爵厚禄蓄养大臣盖将用之于有事之日今白时中李邦彦等虽书生未必知兵然借其位号抚驭将士以抗敌锋乃其职也时中怒甚厉声曰李纲莫能将兵出战余曰陛下不以臣为庸懦傥使治兵愿以死报第人微官卑恐不足以镇服士卒上顾宰执曰执政有何阙赵野对曰尚书右丞阙时宇文粹中随道君皇帝东幸故也上曰李纲除右丞面赐袍带并笏余致谢且叙时方艰难不敢辞之意车驾兴进膳赐宰执食于崇政殿门外庑再召对于福宁殿去留之计未决故也宰执犹以去计劝上有防命余留守以李棁副之余为上力陈所以不可去者且言唐明皇闻潼关失守即时幸蜀宗社朝廷碎于贼手累年然后仅能复之范祖禹以为其失在于不能坚守以待勤王之师今陛下初即大位中外欣戴四方之兵不日云集敌骑必不能久留舍此而去如龙脱于渊车驾朝发而都城夕乱虽臣等留守何补于事宗社朝廷且将为丘墟愿陛下审思之上意颇回而内侍王孝竭从旁奏曰中宫国公已行陛下岂可留此上色变降御榻泣曰卿等毋留朕朕将亲往陜西起兵以复都城决不可留此余泣拜俯伏上前以死邀之防燕越二王至亦以固守为然上意稍定即取纸御书可回二字用宝俾使追还中宫国公因顾予曰卿留朕治兵御寇専以委卿不当稍有疎虞余惶恐再拜受命与李棁同出治事是夕宿于尚书省而宰执宿于内东门司中宫国公之行已逺是夕未还中夜上遣中使令宰执供军令状诘旦决行五日余自尚书省趋朝道路纷纷复传有南狩之事太庙神主已出寓太常寺矣至祥曦殿则禁卫皆已擐甲乘舆服御皆已陈列六宫襆被皆将升车矣余遑遽无策因厉声谓禁御曰尔等愿以死守宗社乎愿扈从以巡幸乎禁卫皆呼曰愿以死守宗社不居此将安之余因拉殿帅王宗濋等入见曰陛下昨日已许臣留今复戒行何也且六军之情已变彼有父母妻子皆在都城岂肯舍去万一中道散归陛下孰与为卫且敌骑已逼彼知乗舆之去未逺以徤马疾追何以御之上感悟始命辍行余谓宰执曰上意已定敢有异议者斩因出祥曦殿传防宣示禁卫皆拜伏呼万岁其声震地复入劝上御楼以见将士上可之驾登宣徳门宰执百官将士班楼前起居上临栏干久之复降步辇劳问将士余与吴敏撰数十语叙金人犯顺欲危宗社决策固守各令勉励之意俾閤门官宣读每读一句将士声喏须防六军皆感泣流涕于是固守之议始决是日以余为亲征行营使马军大尉曹曚副之白时中罢相以李邦彦为太宰张邦昌为少宰吴敏知枢宻院事赵野为门下侍郎王孝迪为中书侍郎蔡懋为左丞耿南仲同知枢宻院事孝迪邦彦之姻家故荐之南仲出城已累日上遣使追还之以东宫官故有是命亲征行营使置司于大晟府辟参谋官书写机宜勾当公事管勾文字准备差遣统制统领将领准备差使等择文武官处之吏房戸房兵房工房选三省人吏处之上赐银绢钱各一百万贯匹两文臣自朝请大夫以下武臣自武功大夫以下及将校官告宣帖三千余道一切许以便冝从事自车驾御楼之后方治都城四壁守具以百步法分兵备御每壁用正兵万二千余人而保甲居民厢军之属不与焉修楼橹挂氊幕安炮坐设弩床运砖石施燎炬垂櫑木备火油凡防守之具无不毕备四壁各有从官宗室武臣为提举官诸门皆有中贵大小使臣分地以守又团结马步军四万人为前后左右中军军八千人有统制统领将领步队将等日肄习之以前军居东水门外防延丰仓仓有粟豆四十万硕其后勤王之师集城外者赖之以济以后军居宋门外占樊家冈使敌骑不敢近而左右中军居城中以备缓急自五日至八日治战守之具粗备而敌马已抵城下寨于牟駞冈牟駞冈者京城外西北隅地也冈势隐辚如沙碛然三面据水前枕雾泽陂即孳生马监之所刍豆山积异时郭药师来朝道君命打毬于其间故知可以为寨地金人兵至径趋其所实药师导之人谓药师忠于国家与金人战偶不利而从之余弗信也是夕金人攻水西门以火船数十只顺汴流相继而下余临城捍御募敢死士二千人列布柺子弩城下火船至即以长钩摘就岸投石碎之又于中流安排扠木及运蔡京家假山石叠门道间就水中斩获百余人自初夜防守达旦始保无虞入对垂拱殿方奏事间传报敌攻酸枣封丘门一带甚急上命余往督将士捍御余虑城上兵卒不足用即告上乞禁卫班直善射者千人以从上遣御药卢端同行传防如所乞自禁中至新城酸枣门几二十里行夹道委巷中惟恐敌之已登城也抵门敌方渡濠以云梯攻城余命班直乘城射之皆应而倒余时坐酸枣门下有自门上掷人头下者至六七不已询之云斩获奸细俾验认即皆汉人首级也盖扰攘中兵卒妄行杀戮捕获数人即斩以徇因使号令如获奸细捕人亲执出头验实推赏辄杀者斩自是乃止余与官属数人登城督战激励将士人皆贾勇近者以手炮櫑木击之逺者以神臂弓强弩射之又逺者以牀子弩座炮及之而金人有乗栰渡濠而溺者有登梯而坠者有中矢石而踣者甚众又募壮士数百人缒城而下烧云梯数十座斩获酋首十余级皆耳有金环是日敌攻陈桥封丘卫州等门而酸枣门尤急敌箭集于城上如猬毛士卒亦有伤中者皆厚赏之上遣中使劳问降御笔褒谕给内库酒银椀防绢等以颁将士人皆欢呼自卯至申未间杀敌数千人敌知城守有备不可以攻乃退师因遣使随李邺请和抵城下已昏黑矣坚欲入城余传令敢辄开门者斩竟俟明乃入实初十日也上御崇政殿宰执起居讫升殿奏事引使入对出斡里雅布书进呈道所以举师犯中国之意闻上内禅愿复讲和乞遣大臣赴军前议所以和者上顾宰执未有对者余因请行上不许曰卿方治兵不可命李棁奉使郑望之髙世则副之宰执退余留身问所以不遣之防上曰卿性刚不可以徃余对曰今敌气方锐吾大兵未集固不可以不和然所以和者得策即中国之势遂安不然祸患未已宗社安危在此一举臣惧李棁柔懦而误国事也因为上反覆具道所以不可割地及过许金币之説以谓金人之性贪婪无厌又有燕人狡狯以为之谋必且张大声势过有邀求以窥中国如朝廷不为之动措置合宜彼当戢敛而退如朝廷震惧所求一切与之彼知中国无人益肆觊觎忧未巳也先定然后能应安危之机愿陛下审之上颇以为然余退巡歴城守因乞宰执分提举四壁上命蔡懋分提举京城四壁守御使而李棁是日至金人军中果辱命斡里雅布者南向坐棁望之等北面再拜膝行而前斡里雅布遣燕人王汭等传道语言谓都城破在顷刻所以敛兵不攻者徒以上故存赵氏宗社恩莫大也今议和须犒师之物金五百万两银五千万两绢防各一百万匹马駞驴骡之属各以万计尊其国主为伯父凡燕云之人在汉者悉归之割太原中山河间三鎭之地又以亲王宰相为质乃退师出事目一纸付棁等达朝廷棁唯唯不能措一辞金人笑之曰此乃一妇人女子尔自是有轻朝廷心十一日棁至自大金军前宰执同对于崇政殿进呈金人所须事目且道其语宰执震恐欲如其数悉许之余引前议力争以谓尊称及归朝官如其所欲固无害犒师金币所索太多虽竭天下不足以充其数况都城乎当量与之太原河间中山国家屏蔽号为三鎭其实十余郡地塘泺险阻皆在焉割之何以立国又保塞翼顺僖三祖陵寝所在子孙奈何与人至于遣质即宰相当往亲王不当徃为今日计莫若择使与之徃返熟议道所以可不可者金币之数令有司防计所有续具报宿留数日大兵四集彼以孤军入重地势不能久留虽所得不满意必求速归然后与之盟以重兵卫出之彼且不敢轻中国其和可久也宰执皆不以为然方谓都城破在朝夕肝脑且涂地尚何有三鎭而金币之数又不足较也上为羣议所惑黙然无所主凡争逾两时无一人助余言者余自度力不能胜众说因再拜求去曰陛下擢臣自庶僚不数日与大政臣亦受之而不辞者徒以议论或有补万分之一今与宰执异议不能有所补愿还庶僚以安愚分上慰谕曰不须如此卿第出治兵益固城守恐金人欵我此徐议可也余被防不得不出复前进曰金人所须宰执欲一切许之不过欲脱一时之祸不知他日付之何人能为陛下了此愿更审处后悔恐无所及因出至城北壁复廻尚冀可以力争而誓书已行矣所求悉皆与之以皇弟康王少宰张邦昌为质于金人军中已无可奈何则为之留三鎭诏书戒中书吏以辄发者斩庶几俟四方勤王之师集以为后图而宰执褎聚金银自乗舆服御宗庙供具六宫官府器皿皆竭取复索之于臣庶之家金仅及三十万两银仅及八百万两翌日对于福宁殿宰执以金银之数少惶恐再拜谢罪独余不谢于是孝迪建议欲尽括在京官吏军民金银以收簇犒设大金军兵所为名掲长牓于通衢立限俾悉输之官限满不输者斩之许奴婢亲属及诸色人告以其半赏之都城大扰限旣满得金二十余万两银四百余万两而民间藏蓄为之一空余因对于福宁殿奏上曰收簇金银限满民力已竭复许告讦恐生内变外有大敌而民心变不可不虑上曰卿可徃收牓毋得告讦余因巡城过牓所令传圣旨收牓归行营司移牒孝迪照防人情乃安自十五日四方勤王之师渐有至者日数万人乃于四壁置统制官招集之给刍粮授器甲踏寨地团队伍皆行营司主之昼夜竭力无少休息至十七八间统制官马忠以京西募兵至遇金人于郑州南门外乗势击之杀获甚众于是金人始惧游骑不敢旁出而自京城以南民始获奠居矣二十日静难军节度使种师道承宣使姚平仲以泾原秦凤路兵至余奏上曰勤王之师集者渐众兵家忌分节制归一乃克有济愿令师道平仲等听臣节制上降御笔曰师道老而知兵职位已髙与卿同官替曹曚可也盖上意欲以师道为亲征行营副使余窃叹上裁处之当而宰执间有密建白以为不可者上入其言于是别置宣抚司以师道签书枢密院事充河北河东京畿宣抚使以平仲为宣抚司都统制应西兵及四方勤王之师并宣抚司又拨前后军之在城外者属之而行营司所统者独左右中军而已上屡申敕两司不得侵紊节制旣分不相统一宣抚司所欲行者托以机宻徃徃不复关报余私窃忧之自金人议和誓书旣行之后朝廷日运金银币帛之属输其军中名果珍膳御醖之饷使者络绎冠盖相望上又出御府珠玉玩好宝带鞍勒以遗之品数甚众其价不可胜计余每争以谓此不足为徳适所以启戎心虽上恭俭视珠玉如粪土然戎之生心何厌之有众方称美上徳不以余言为然金人益肆须索无所忌惮至求妓乐珍禽驯象之类靡不从之及勤王之师旣集西兵将帅日至上意方壮又闻金人掳掠城北屠戮如故而城外后妃皇子帝姬坟墓殡发掘殆尽始赫然有用兵之意余賛上曰易于谦之上六称利用行师征邑国师之上六称开国承家小人勿用盖谦之极非利用行师不足以济功师之成非戒用小人不足以保治今陛下之于金人屈已讲好其谦极矣而金人贪婪无厌凶悖愈甚其势非用师不可然功成之后愿陛下以用小人为戒而已使金人有所惩创不敢有窥中国之心当数十年无夷狄之祸不然一日纵敌数世之患忧未艾也





　　梁谿集巻一百七十一
　　钦定四库全书
　　梁谿集巻一百七十二　　　宋　李纲　撰靖康传信録中
　　二十七日余与李邦彦吴敏种师道姚平仲折彦质同对于福宁殿议所以用兵者余奏上曰金人之兵张大其势然得其实数不过六万人又大半皆奚契丹渤海杂种其精兵不过三万人吾勤王之师集城下者二十余万固已数倍之矣彼以孤军入重地正犹虎豹自投于槛穽中当以计取之不可与角一旦之力为今之计莫若扼河津絶粮道禁抄掠分兵以复畿北诸郡俟彼游骑出则击之以重兵临敌营坚壁勿战如周亚夫所以困七国者俟其刍粮乏人马疲然后以将帅檄取誓书复三鎭纵其归半渡而后击之此必胜之计也上意深以为然众议亦允期即分遣兵以二月六日举事盖隂阳家言是日利行师而姚古种师中之兵亦将至故也约已定而姚平仲者古之子屡立战功在道君朝为童贯所抑未尝朝见至是上以其骁勇屡召对内殿赐予甚厚许以成功当有节钺茅土之赏平仲武人志得气满勇而寡谋谓大功可自有之先期于二月一日夜亲率步骑万人以刼金人之寨欲生擒所谓斡里雅布者取康王以归虽种师道宿城中弗知也余时以疾给假卧行营司夜半上遣中使降亲笔曰平仲已举事决成大功卿可将行营司兵出封丘门为之应援余具劄子辞以疾且非素约兵不豫备斯须之间中使三至责以军令不得已力疾防左右中军将士诘旦出封丘门勒兵于班荆馆天驷监分命诸将解范琼王师古等围敌骑出没鏖战于幕天坡斩获甚众复犯中军余亲率将士以神臂弓射却之是夜宿于城外而平仲者前一夕刼寨为敌所觉杀伤相当所折者不过千余人旣不得所欲恐以违节制为种师道所诛即遁去而宰执台谏哄然谓西兵勤王之师及亲征行营司兵为金人所殱无复存者上震恐有诏不得进兵而斡里雅布遣使谓用兵特将帅所为不出上旨请再和宰相李邦彦于上前语使人曰用兵乃大臣李纲与姚平仲结搆非朝廷议佥议欲缚余以予之而使人反以为不可遂罢尚书右丞亲征行营使以蔡懋代之因废行营使司止以守御使总兵事而种师道亦罢宣抚使余是时得止兵诏知事且变即振旅以入城诣崇政殿求对旣至殿门闻罢命乃不果退处浴室院待罪时初三日也蔡懋防计行营司所失裁百余人而西兵及勤王之师折伤千余人外余并如故乃知朝廷前所闻之非是夕上降亲笔慰劳锡赉白金缗钱五百贯两且令吴敏宣谕将复用之意余感泣谢恩方欲丐归田庐而有初五日士民伏阙之事初太学生陈东与书生千余人是日诣阙上书明余及师道之无罪不当罢军民闻之不期而集者数十万人填塞驰道街巷呼声震地登闻皷于东华门击破之上遣吴敏耿南仲慰谕诸生俾之退反为军民所拥不得行必欲见余及师道乃去不得报则杀伤内侍二十余人又诟詈宰执李邦彦蔡懋王孝迪赵野等欲殴击之皆散走藏匿于是上遣中使召余及师道入对余闻命惶恐固辞不敢行而宣召者络绎而至中使迫促不得已上马出浴室院由东门街抵驰道趋东华门军民山积几不可进宣召中使朱拱之复为众所杀盖怒其传旨之缓也入见上于福宁殿閤子中余泣拜请死上亦泣有旨复尚书右丞充京城四壁守御使余固辞上不允俾出东华门至右掖门一带安抚军民余禀上旨宣谕乃稍散去再对于福宁殿上命余复节制勤王之师先放遣民兵盖不复有用兵意也先是所留三鎭诏书余旣罢乃遣宇文虗中赍诣金人军中复差臧禹秦桧为割地使是夕宿于咸丰门以金人进兵门外治攻具故也先是蔡懋号令将士金人近城不得辄施放有引炮及发牀子弩者皆杖之将士愤怒余旣登城令施放自便能中贼者厚赏夜发霹雳炮以击敌军皆惊呼翌日薄城射却之乃退有告梁方平欲为贼内应者余召至帐中执之以付御史台推治凡内侍之守城者皆罢京师浮浪不逞之徒乘军民杀伤内侍扰攘中刼掠内侍十余家取其金帛而以所藏器甲弓劒赴官司纳自以为功凡千余人都城惧再有变余命悉集守御使司以次纳讫推其唱首将赏之各自言其姓名凡二十余人审问得实皆斩之余者逐去是日并斩杀伤部队将者亦二十余人然后民情安戢奸宄不作初敌马旣抵城下余昼夜巡视有盗衲袄一领者有强取妇人绢一匹者有妄以平民为奸细而斫伤者皆即斩以徇故外有强敌月余日间虽窃盗无有也都城素多火亦无作者至是乃始纷扰数日弹压然后定金人请以越王代康王为质上以越王叔父不可遣乃遣肃王及驸马都尉曹晟以行康王得归上喜赐予良厚康王素有胆气膂力善射居金人军中几月姚平仲刼寨之夕恬然无所惊怖及归国人皆喜争出观之金人自平仲刼寨及封丘门接战之后颇有惧意旣得三鎭之诏及肃王为质即不俟金币数足遣使告辞上赐燕于军中初十日遂退师十二日肆赦天下十三日宰执对延和殿余奏上曰澶渊之役虽与大辽盟约而退犹遣重兵护送之盖恐其无所忌惮肆行掳掠故也金人退师今三日矣初谓其以船栰渡河探闻乃系桥济师一日而毕盍遣大兵用澶渊故事防送之宰执皆以为太早余固请之上以余言为然可其请是日分遣将士以兵十余万数道并进且戒诸将度便利可击即击之金人厚载而归辎重旣众驱掳妇女不可胜计气骄甚击之决有可胜之理将士踊跃以行十四日以吴敏为少宰余知枢密院事徐处仁中书侍郎耿南仲左丞李棁右丞初李邦彦蔡懋王孝迪赵野旣为国人所勾逐皆藏匿不敢复出上章丐罢上初未许至是邦彦罢相除观文殿大学士中太一宫使懋罢左丞除资政殿学士知大名府孝迪罢中书侍郎除资政殿学士提举亳州明道宫故有是命十五日签书枢密院事唐恪供职初恪以延康殿学士知杭州李邦彦荐用之至是始到阙也十七日泽州奏大金国相尼堪兵次髙平县初尼堪旣破忻代观察使折可求以麟府兵承宣使刘光世以鄜延兵援河东皆为所败遂围太原攻之月余不能下而平阳府义军叛义军者童贯张孝纯所招云中人也分布河东诸郡平日养赡蓄积为之一空及金人入冦孝纯以义军五万人守石岭关旣叛以从金人矣至是诸郡徃徃杀戮或逐出之而平阳府者破城叛去攻陷威胜军遂引金人入南北关陷隆徳府遂次髙平朝廷震惧恐其复渡河而南宰执咎予尽遣城下兵以追斡里雅布之师将无以枝梧余曰斡里雅布之师旣退自当遣大兵护送初不虞尼堪之来也尼堪之师虽来闻旣和亦当自退必无复渡河之理又太行琅车之险已遣统制官郝怀将兵二万屯河阳控扼险道决无他虑而执政中有密啓上者于是御前以金字牌悉追还诸将之兵诸将之兵及斡里雅布之师于邢赵间相去二十余里金人闻大兵且至莫测多寡惧甚其行甚速而诸将得追诏即还余闻之上前力争得旨复遣而诸将之还已五程矣虽复再进犹与金人相及于虖沱河然将士知朝廷之议论二三悉解体不复有邀击之意第遥护之而已于是金人复旁出抄掠及深祁恩冀间其去殊缓而尼堪之兵闻已和果退如余言乃命种师道为河北河东宣抚使驻滑州而以姚古为制置使总兵以援太原以种师中为制置副使总兵以援中山河间诸郡时朝廷佥议以三鎭为果不可割有如兵民为国家坚守不下即遣使再议以租赋归之求保祖宗之地故也有旨宇文虗中罢签书枢密院事除资政殿学士知青州李棁罢右丞除资政殿学士宫观以翰林学士何防为右丞御史中丞许翰为同知枢密院事中书侍郎徐处仁供职初处仁以观文殿大学士知大名府上闻其老成有士望方倚以为相故以中书侍郎召之至是到阙供职未旬日遂拜太宰时三月初间也诏以道君太上皇帝回銮议所以奉迎者以门下侍郎赵野为奉迎使初道君正月三日夜出通津门乗舟以行独蔡攸及内侍数人扈从以舟行为缓则乗肩舆又以为缓则于岸侧得般运砖瓦船乗载饥甚于舟人处得炊饼一枚分食之是夜行数百里抵南都始馆于州宅得衣被之属市骏骡乗之至符离始登官舟及泗上少憩宇文粹中童贯髙俅之徒始至童贯以胜捷兵三千扈从渡河以如维扬髙俅以禁卫三千留泗上控扼淮津旣抵维扬父老邀车驾不可渡江而道君决意南幸遂如鎭江道君太上皇后居维扬皇子帝姬皆流寓沿路州县闻敌退多先归者初恭谢行营所以都城围闭止絶东南递角又止东南勤王之师又令纲运于所在卸纳泗州官吏以闻朝廷不以为然道路籍籍且言有他故而太学生陈东上书乞诛六贼谓蔡京蔡攸童贯朱勔髙俅卢宗原于是议遣聂山为发运使密图之山请诏书及开封府使臣数十人以行余因奏事福宁殿留身白上曰此数人者罪恶固不可恕然聂山之行恐朝廷不当如此措置昔肃宗欲发李林甫墓李泌谏谓其如明皇何肃宗抱泌颈泣曰思不及此使山之所图果成惊动道君此忧在陛下使所图不成为数人所觉万一挟道君于东南求劒南一道陛下何以处之上感悟曰奈何余对曰不若罢山之行显责童贯等乞道君去此数人者早回銮舆可以不劳而事定上以为然山乃不果行而童贯等相继皆去道君还次南都徘徊不进欲诣亳州上清宫烧香及取便道如西都上以为忧又每有书至必及朝廷改革政事又批道君太上皇后当居禁中出入正门于是喧传且有垂帘之事又批吴敏李纲令一人来莫晓圣意皆言事且不测余奏上曰所以欲臣及吴敏来无他欲知朝廷事耳吴敏不可去陛下左右臣愿前去奉迎如防道君赐对臣且条陈自围城以来事宜以释两宫之疑决无他虑上初不许余力请之乃听上令余赍御前书达道君且赐行宫官属茶药银各有差以十七日离国门十八日早次陈留县秋口遇道君太上皇后船余具榜子拜谒道左道君太上皇后舣舟令内侍杨修传教旨劳问余附奏曰陛辞日有所得圣旨合具奏知乞依赵野例幄前奏事复传教旨允余遂登舟入幄中于帘前拜讫具道上圣孝思慕且叙致方艰危中防上擢任感激之意道君太上皇后亲加奬谕余再拜谢讫道君太上皇后曰朝廷欲令于何处居止余对曰朝廷见以撷景园为宁徳宫奉道君太上皇后盖遵禀道君太上皇帝十二月二十三日圣旨指挥道君太上皇后曰已得旨令居禁中余对曰以皇帝圣孝殿下圣慈母子之情岂复有间但稽之三从之义道君太上皇帝居龙徳宫而殿下居禁中于典礼有所未安朝廷讨论但欲合于典礼以慰天下之望两宫安则天下安矣道君太上皇后曰朝廷须是措置令是则得因泛语他事余拜辞登岸因呼内侍杨修李俅等三人坐幄次与再道前语三人者皆巨珰也以余言为然因入白之复传教防曰相公所论甚有理但旣居宁徳宫后欲一到禁中神御前烧香可否但奏来余对曰道君太上皇后旣居宁徳宫皇帝自当时诣省问万一欲暂到禁中岂有不可之理因遣使赐香茶酒食等钱五百贯给散随行使臣从人余以前语具劄子奏知且云道君太上皇后已有许居宁徳宫意愿一切不须示以疑阻以昭圣孝而道君太上皇后入国门日聂山请以禁卫防宣徳门道路喧然识者笑之二十日抵南都得旨二十一日引对是日道君御幄殿余起居讫升殿奏事具道上圣孝思慕欲以天下养之意道君泣数行下曰皇帝仁孝四方所知且奬谕曰都城守御宗社再安相公之力为多余再拜谢讫因出劄子二纸呈进其一乞道君早回銮舆不须诣亳社西都以慰天下之望其一自叙素防道君教谕擢用于国家艰危之中得效犬马之力欲乞身归田庐之意道君慰劳再四因曰相公顷为史官縁何事去余对曰臣昨任左史得侍清光者几一年以狂妄论列都城水灾伏防圣恩寛斧钺之诛迄今感戴道君曰当时宰执中有不喜公者余愧谢因奏曰臣昨论水灾实偶有所见自古虽无道之国水犹不冒其城郭天地之变各以类应正为今日兵革攻围之兆大抵灾异变故譬犹一人之身病在五脏则发于气色形于脉息善医者能知之非有物使之然气之先至者尔所以圣人观变于天地而修其在我者故能制治保邦而无危乱之忧也道君以为然因询敌骑攻围都城守御次第余具以实对复曰敌旣退师方渡河时何不邀击余曰朝廷以肃邸在金人军中故不许道君曰为宗社计岂可复论此余于是窃叹道君天度之不可及也语旣浃洽道君因宣谕行宫止递角等三事只縁都城已受围恐为人所得知行宫所在非有他也余对曰方艰危时两宫隔絶彼此不相知虽朝廷应副行宫事亦不容无不至者在圣度照之而已道君因询朝廷近事如追赠司马光及毁拆夹城等凡三十余事余逐一解释谓追赠司马光止欲得民心毁拆夹城止欲防奸细之类因奏曰皇帝仁孝小心惟恐一有不当道君意者每得御批诘问輙忧惧不进膳臣窃譬之人家尊长出而以家事付之子弟偶遇强盗刼掠须当随宜措置及尊长将归子弟不得不恐然为尊长者正当以其能保田园大计慰劳之不当问其细故今皇帝传位之初陛下巡幸适当大敌入寇为宗社计政事不得不小有变革今宗社无虞四方以宁陛下回銮臣以谓宜有以大慰安皇帝之心者其他细故一切勿问可也道君感寤曰公言极是朕只縁性快问后即便无事因内出玉带金鱼袋古象简赐余曰行宫人得公来皆喜以此慰其意便可佩服余固辞不允因服之以谢而退二十二日扈从道君诣鸿庆宫烧香初余次拱州见奉迎道君禁卫宝辇仪物等留不进因以便宜作奉圣旨令趋南都至是道君烧香禁卫宝辇仪物等适至南都士女民庶夹道耸观得旨来早辞讫先还阙赐酒食香茶等二十三日辞再对于幄殿道君出青词藁一纸俾宣示宰执百官乃道君初传位奏天所作者道君宣谕曰本欲徃亳州太清宫以道路阻水不果又欲居西洛以皇帝恳请之勤已降指挥更不戒行公先归达此意慰安皇帝因袖中出书付余仍宣谕曰公辅助皇帝扞贼守宗社有大功若能调和父子间使无疑阻当书青史垂名万世余感泣再拜受命辞讫即先具劄子以所得道君圣语奏知上批答曰览卿来奏知奏对之语忠义焕然朕甚嘉之二十五日还抵阙下对于垂拱殿进呈道君御书具道所以问答语上嘉劳久之以道君太上皇帝所赐玉带牙简银绢等具劄子进纳有旨不允
  </div>
  <div class="pagination">
   <a href="梁谿集_page95.html">
    上一页
   </a>
   <span>
    ...
   </span>
   <a href="梁谿集_page91.html">
    91
   </a>
   <a href="梁谿集_page92.html">
    92
   </a>
   <a href="梁谿集_page93.html">
    93
   </a>
   <a href="梁谿集_page94.html">
    94
   </a>
   <a href="梁谿集_page95.html">
    95
   </a>
   <span class="current-page">
    96
   </span>
   <a href="梁谿集_page97.html">
    97
   </a>
   <a href="梁谿集_page98.html">
    98
   </a>
   <a href="梁谿集_page99.html">
    99
   </a>
   <a href="梁谿集_page100.html">
    100
   </a>
   <a href="梁谿集_page97.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
