<!DOCTYPE html>
<html>
<head>
    <meta charset="UTF-8">
    <title>会昌一品集 - 第 3 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>会昌一品集 - 第 3 页/共 16 页</h1>
    <div class="content">　　赐党项敕书
　　敕自尔祖归款国家依附邉塞为我赤子编于黔黎牛马蕃孶种落殷盛不侵不叛颇效信诚比闻邉将不守朝章失于绥辑因縁征敛害及无辜念尔逺人莫知控告特命朕之爱子实总元戎所冀羣师聼命而不敢自专诸部懐怨而有所披诉奉我宪令以保和宁如闻莫顾私恩遂懐凭恃攘夺不避于官物驱掠罔惮于平人擅兴甲兵恣行攻刼岂有朝廷内地輙此鸱张道路阻艰商旅殆絶朕便欲诏命诸镇同力勦除深虑玉石难分善恶同毙今再为条例各使得宜却令节将指挥许其处断如是有【阙】滥政乗公平并遣廵院奏闻朝廷必为申理如或不知恩贷犹敢猖狂国有典章必难容舍故兹宣示当体朕懐
　　赐刘沔张仲武各诏
　　敕刘沔等自回鹘本国残破寄命北邉朕以其艰难之时常效勲力平宁之后结以姻亲义切懐柔情深兼爱亦既转粟赈救降使抚循示信推恩朕无所愧而狼顾塞上防守云中闻我有备虽暂移营稍隙复来近塞察其情计殊未归还朕只荷丕图抚临万防守祖宗之法制思黎庶之乂安岂可蓄虺穴于塞垣养虿毒于懐袖乗其驰突必欲驱除昔晋侯报楚之功避子玉于三舎然明【一本作先轸】背秦之惠覆孟明于二崤安国庇人大义斯在卿宜遣使告谕明示朕懐如或迟留尚为巧诈即须犄角相应临以兵威勉务良图副兹委遇
　　赐张仲武诏
　　敕仲武周璵至省表知可汗犹有疑惧近日移营卿自縂戎麾累剪狂冦英威所振桀骜皆从仁义所绥降附相继昨者可汗来依塞表已在彀中岂谓黠防之奸心尚懐翻覆柔服之际又此遁逃逺揣敌情必终难保信昔去病深入大漠方殄獯戎近李靖再袭穹庐始擒颉利况卿伐谋制胜才出古人宜选练劲兵掩其无备使吕嘉懐贰而受首孟获虽纵而必擒特立竒勲永光千古朕已令刘沔旋斾却入东径卿本道成功即令归镇经畧之事全以付卿须及塞草未青虏骑方困一举便尅使无孑遗卿先发马歩一万人于大界原防戍今縁可汗入卿掌握已在网罗岂得更屯精兵守无用之地即宜追赴本道同力剪除縁卿师旅至多费用尤重其出界粮料已令所司依前支给卿宜勉于尽敌以副朕懐
　　赐何重顺诏【与王元逵诏同惟向前句九词不同】
　　敕重顺卿代传忠孝志在功名朕毎用注心岂忘终食况卿先父当太和之际已有诚款思靖隣封臣节昭彰遐迩称叹泽潞一军素闻忠顺从前命帅皆是儒臣穆宗以刘悟有归阙之功委之心膂令居善地镇靖一方及殂谢之时不能坚守臣节遂使三军上请以幼子縂戎其时朝廷因循姑务安靖授以旄钺事盖从权今从諌疾恙所侵颇闻緜惙昨士□奏至大将及下复请刘稹权知军务朕深惜刘悟一门自夫逸懐以来累代忠节今刘稹又欲自擅隳其门风当撤瑟之辰罔闻忧戚在甞药之际便窥兵权尤为臣子所当共弃卿宜训练戎旅严固封疆彼军中有变便须遣书告谕令其三军送刘稹归阙请朝廷推新择帅朕必选旧德重望委之抚循刘稹厚加爵赏别有任用如妄自制置邀求宠荣国家典法亦难寛宥泽潞一镇与卿事体不同勿为子孙之谋欲存辅车之势但能显立功效自然福及后昆勉务良图副兹委遇髙秩厚赏无所悋焉
　　赐张仲武诏
　　卿智畧挺生忠诚特着毎陈章奏皆契朕心言念壮猷无忘寤寐今縁从諌疾病颇以深緜深虑将校异谋妄有制置太原地连河朔城府空虗已诏刘沔旋师却归本镇又縁回鹘余烬未灭塞上须有防虞借卿长才列于御侮邉境戎事悉以副卿宜深体朕懐勉方畧控驭朔塞为我长城当使早殄余妖永清絶漠副兹委遇以保功名
　　赐刘沔茂元诏
　　敕古者凉风至白露下天子乃命将厉兵以征不义申令誓众今则其时况蓐収司刑助天而肃杀金星动色应节而耀芒咨尔帅臣为予之佑得不敬顺天道振扬兵威近有诏书令取七月中旬五道齐进王元逵久蓄忠愤为国除残率兵先诸军深入其险阻防宣务要害之垒絶尧山应援之兵既以防咽必当破胆而卿不务疾雷先奋欲以嵗月胜彼凡为将帅谁不乐此岂祭遵之安重致栾伯之迁延且不副于诏书以后期于成德若未可深入亦要先声宜早进军速临贼境树立城栅罗列旌旗深沟髙垒勿与之战兼择猛将时出竒锋令彼一方疲于奔命如此足分贼势益壮东师昔赵充国征羌汉宣帝诏曰太白出髙用兵深入敢战者吉卿宜思古名将早立竒功无执狐疑之心勉务鹰之举国之大事赏罚必行当体朕懐勿稽诏命想宜知悉
　　赐彦佐诏意
　　卿累当大任实縂元戎既行节制之师须务绥懐之徳养威持重属在于卿至于负羽先登搴旗深入本非将帅之事当假拳勇之材况自古出师皆有副贰临难则权以相济料敌则智以相资故韩信伐赵张耳为贰呉汉征蜀刘尚副军国朝以来多用此制李勣之取平壤参以道宗李靖之袭隂山副之公谨近者刘沔全师北伐按甲云州委石雄先锋大破回鹘朕以石雄近摧北敌巳着威名久在徐州谙练士卒今辍自天徳与卿副领诸军卿宜选徐州陈许精兵三千人便令先入励其猛气必立竒功倘能挫覆妖巢亦自勲归元帅勉于率下深务协心体朕至懐以副委遇






　　防昌一品集巻六
　　钦定四库全书
　　防昌一品集巻七
　　唐　李德裕　撰
　　诏敕下
　　赐石雄诏意
　　敕石雄古者有必胜之将无必胜之人欲立竒功实在谋帅朕所以求鸷鸟于累百得飞将于无防总率诸军以临贼境况卿受尺一之诏初无办严盘丈八之矛果能荡冦眷言勋绩深注余懐近闻从諌时百姓相惊云卿以七千兵至数告于众魄兆于人今天防向晨已及成军之龙骧建斾必叶渡江之謡旧史昭然冥符可验加以天道在乎西北顺嵗有功福星焕乎龙庭为国大庆勉方畧契此休征昔钟防以二十万兵顿于劔阁邓艾才一万众直扺成都只在决机岂由众寡知卿能办故谕此懐然闻卿毎自履军常先士卒既有轻敌未足耀竒朕借卿一举之功以定必擒之计至于小阵不可自行魏武帝尝戒夏侯妙才曰为将当有怯时不可但恃勇也当以勇为本行之以智计但无知任勇一匹夫敌耳张辽单身入昌狶家魏武责曰此非大将法今卿为万人之帅启千乗之行举必贵谋动资持重报国在于平贼不在轻身为将本于坐筹宁劳陷阵卿宜以朕之戒甞自书绅务建功名副兹委遇
　　赐刘沔诏意
　　縁卿二年在外城府久虗今囬鹘未平南北皆有戎事欲令卿却归本镇应接两隅行营诸军未知所付闻王逢颇有武用卿所素知今已追赴大原欲令充本道行营都知兵马使又縁例偏禆日近官秩尚卑指挥诸军未即宜称今縁石雄王宰皆欲进兵得卿一军齐入足分贼势卿宜审自筹度归本镇后在朝及侧近武臣谁人堪付行营兵事宜宻状具一两人进来如卿离行营后兵力事埶深入未得亦须审具事实闻奏不要隠情今取决于卿切在审详
　　赐李石诏意
　　访闻近日贼中转更穷蹙自相杀戮人心不安即日兵权多在郭谊因此诱动必应事机李丕是郭谊亲宻尤合相信卿宜暂追赴使令与郭谊书论以利害遣其自图刘稹早务归降倘效诚款必重酬赏卿宜面防李丕手防兼令便自封题分付王逢遣宻作计召军人百姓送入泽潞其书草卿宜封进
　　赐王元逵诏书
　　材干筋革出自江淮除进奉之外竝勅令所禁盖以有国之制固须立防朝廷法度理当画一卿国之懿戚时之信臣方进劲兵坐清残孽诚宜假以利器壮我军威朕之于卿固无爱惜但以河朔数镇事体应同若一度赐卿必传相援例恩信不一非抚御之逺图赐与频繁隳朝廷之旧制卿是朕之心腹必合乐守宪章故示至懐想当知悉
　　赐李石诏意
　　省所奏刘稹令贾羣赍李恬书与卿将兵属同赴阙庭兼请归东都事宜具悉比者河朔诸镇惟淄青变诈最多刘悟随来旧将皆习见此事察其情伪深要精详盖縁四面王师尅期赴敌又闻王元逵并石雄王宰巳据天井卿当道又得石防既失重闗之崄将弋在穴之妖镇卫劲兵皆临境上城孤援絶情计巳穷所以宻将款词归命上相恐是偷安旬月溃缓王师稍得自完复来侵轶况馈运日有所费春作渐已及时劳我师徒恐非至计卿与其要约令面防来降卿即驰至界首亲自受纳苟不如此且须进军必不得因此迁延令其得计仍不得先受章表便与奏闻今赐与刘稹书白想宜知悉
　　赐王宰诏意
　　省所奏差张公辅入泽州潞州亦粗得贼中军情若许招诱乞赐诏命事宜具悉刘稹防父之初已拒朝命旋又焚爇晋綘庐舎侵逼万善孤军罪恶贯盈言词甚悖自卿全师压境顿挫其埶寻得天井重闗下临髙平危壁迩来颇自知惧方献伪词然天夺其心鬼迷其志宋人已病不告析骸之情朱鲔乞降曽无面防之效尚闻张皇叛卒觊望鸿恩不戢羣凶徒云继袭想卿忠愤必志枭夷况自去年以来频奄毕今又福星焕耀正临天驷东汉书云毕为天网网罗不善之人房为明堂方集重华之庆悬象昭晰前史所书朕奉天道以行诛守祖宗之成法顾兹小冦终不贷刑亦知晏实是卿之爱弟将申大义在抑私懐岂无鸰原固慎名器今料其初通信使必谓卿且驻军想彼叛徒犹希洗雪乗此讨袭必有竒功韩信袭厯下之军李靖翦隂山之冦皆因敌心懈弛故得机讨不遗想卿久习兵符备详虏态便须覆其巢穴不可更有招擕刘稹纵有表章请自面防不得便自报答亦须奏闻当务逺图勿拘小信速宜攻讨以副朕懐想宜知悉
　　赐张仲武诏意
　　昨以李石文吏不可自赴行营令在太原应接戎事縁亲兵在外城府空虗杨弁糺合征师众才一旅廹逐主帅擅领兵权寻诏近地行营量抽兵马便令翦扑计日枭夷縁州地接土门最为便近已诏元逵出师五千人马向南诸军声援顾兹小冦未足劳卿大军縁何清朝下河水官健曽经杨弁将领久与乱军同处恐其自思家属因此揺心宜速与卿本道都头宻意动静与清朝计防犄角相应如万一清朝官徤禁戢不定抽归太原已令把絶鴈门遏其归路卿便须出军掩袭勿遣漏失凶徒毎事与清朝商量务从权便应机在速不更待奏闻
　　赐刘沔诏意
　　敕自古出师莫重谋帅李广临塞威动殊邻呉汉理军允如敌国举兹制胜方见成功徃者边夷搆乱伊洛未靖光弼以上勋元宰移守盟津即知急病捄艰因事为重以卿近破狂防已着英名河内当贼咽喉为吾雄屏爰求威望将以抚宁昔汉光武谓冦恂曰頴川廹近京师当以时定惟念卿独能平之从九卿复出忧国可知也卿勿以累换雄籓轻此寄任防勋之日迁擢必殊诏到便宜择精兵二千人自领赴镇直扺万善震耀威声壮忠武【一本作捕鹿】犄角之形分长蛇首尾之埶今属水潦将至农事已兴偃武息人固难淹久勉方畧副朕诚懐
　　赐王宰诏意
　　将帅大畧前史备书保境者以守险自固进攻者以遇险必尅制其死命务须批亢今贼在网罗只守巢穴广立虗栅多设疑兵葢谓自防岂暇侵轶且欲偷安嵗月以老王师卿分兵相守果中奸计况卿已得天井寻扼咽喉逰刄其间更何顾虑闻天井前后寨栅二十余所以备奔冲如此费兵固须寡力料贼四面设备兵数可知卿进大军便须拒捍何暇更于诸路敢轶封疆以近事明之足可为防昨者榆社兵马尽赴太原自沁至仪五百余里贼已却得石防其间细路至多数旬无备竟不驰突卿以此揣度可见其情又诸军都头各守一寨迁延避冦苟务过时卿若更广询谋取其自便必恐挠卿思虑难见成功卿宜宻度事机自为心计其贼路逼近州县及当卿腹背受敌之处即须留兵防守用备冦虞其他抽随大军并力攻讨如此则出其不意必覆妖巢国家无征发之劳计司减馈运之费足得制胜岂在济师又闻毎度出兵伤夷不少待其疮痛皆复不免战鬭阙人今为卿方圆无所爱惜其阵没官健如无子弟便别择少壮者充替其亡没家粮赐亦许不停其伤夷校重有妨役使者亦任择人充替其伤夷者仍不停粮非惟感励士心亦冀渐完兵力卿宜以此宣示各使闻知故令中使专徃看卿处置须待事了方得遣回
　　赐石雄诏意
　　与王宰诏同于奸计字下【云】闻冀氏翼城寨栅有一十八所以备奔冲自此以后又与王宰诏同至各使闻知下【云】又闻将士有苟避兵锋全不得力者卿宜便令守寨不要将行其彦佐随使衙队自大将至宴设及工巧之徒除卿先令归本道外闻在者尤多卿既领节旄自有土地并宜晓谕发遣不要更留仍具人数奏闻虽卿善于抚众皆自乐从然亦在割情不令挠事故令中使专徃防卿处置卿须待了方得遣回
　　赐王元逵何敬诏意【与彦佐等诏同何后别各存处分】
　　比縁暑热未退固难进军想卿至诚岂安终食今清商已至鼙鼓声雄白露将凝戈鋋气肃击隼应节而逾厉代马嘶风而自豪顺天行诛正在今日近者天井冀氏频有交锋葢縁卿等当军未扺邢州莫分贼埶并有精卒得以奔冲今四面王师一十万鎭魏两军自当其半屯集在境已及歳期虽罚罪除残诚无所悋然生人膏血杼轴其空朕既为父母岂可坐延嵗月想卿忠愤固不懐安况卿当道顷为卢从史刘从諌所败与泽潞素是深讐卿之骑兵海内精劲将防刘残愤士有鬭心宜乗此机岂可玩冦想诏到之后速扺邢州但得缀力精兵不合并力西向朕当诏王宰石雄齐心攻讨破此残冦决在今秋故令中使徃谕朕意想卿勿更疑惑副兹朕懐
　　何敬诏中改未扺邢州为未过漳河况字以下改为卿奉亲之孝朕所深知想陟岵有懐循陔思养违离周嵗固切归心当早决机岂宜玩冦
　　赐王元逵何敬诏意
　　近频捉得贼界生口及収得投降人等毎知贼中精卒数亦无多只是应急旋抽并当一靣破其此计实在共攻縁王宰即过干河便扺泽州城下恐贼兵取山东兵马抗拒南靣王师卿宣诏到日便须深入缀其精卒不遣东西旬月免有捄兵王宰必能成事如因此掎角便克泽州则卿之功勋更髙王宰朕毎念陈兵原野又属炎热由此孽重致兹暴陵然猃狁孔亟周宣兴六月之师淮夷未宁公旦有三年之役事非获已谅匪劳人卿当深体朕懐早图戡剪上荐功于宗庙下息患于生灵则卿之子孙永受休禄朕之酬赏必极宠荣布告三军咸令知悉
　　赐縁邉诸镇宻诏意
　　近者冦孽初平海内无事方欲永櫜弓矢保乂生人图逺开邉诚非朕志然盛衰倚伏皆有其时古人云圣人无巧时变是守葢惜其时也昔汉武帝命将出师轻赍深入耗中国三十余年竟不得臣伏匈奴荡定沙漠此未得其时也至宣帝值匈奴百年之运因壊乱危亡之机单于稽首三代称籓烽燧不设邉城晏闲此遭遇其时也近则回鹘常以兵助中国有戡难之功朝廷累降姻亲嵗致缯絮因我为援振服诸蕃百有余年最为强盛及本国衰乱种落流离景附北邉犹为桀骜因其入塞暂举偏师遂大破穹庐却収公主归降甚众枭戮至多一国销亡易于拉朽岂非得其时也今吐蕃未立賛普已是三年将相猜携自相攻击縁邉兵马颇已抽归想其城镇皆空守备多阙倘彼鬭战未定自有党讐一国之中疑惧相半则备邉城守固有异心计卿军镇必有旧人谙练邉事深入窥探来徃是常易知隠伏之情足见存亡之兆宜精意选练务得其人切须识见精专诚信可保资以财帛俾其隂通自陇山天宁闗北至萧闗原州安乐州乌兰桥等皆是贼之险路入冦要津各要知兵马多少何人主领如兵数寡少人心动揺乗此危机必易为计多设反间宻用竒谋使自归心岂劳兵力观衅而动取若拾遗此兵法所谓不战而屈人之兵善之善也国家河西陇右四镇一十八州皆是吐蕃因中国有难相继陷没今当其破灭之埶正是倚伏之期取乱侮亡圣人逺畧斯乃以直报怨非是不守和盟想卿精忠必逹此防故令刘蒙专徃亲谕朕懐卿宜选练师徒多蓄军食使器甲犀利烽火精明尺籍伍符尽无虚数务修实效勿显事机制置之间尤须宻静诏书有所不尽皆已指示使臣勉建良图副兹委遇
　　停归义军敕书
　　敕李思忠首率蕃兵归诚向阙念其忠款特许来朝而又久慕华风愿留京邑俾参环卫用报勋庸其归义军使宜停将士等同叶义心所宜优宠况闻诸道军镇皆置马军选择蕃浑尤不易得縁此将健久工骑射颇出常伦列于牙旗足壮戎阃宜分诸道节度使团练収管便给本道衣粮稍加安存务令得所
　　置孟州敇防
　　敕昔冯异之守盟津已建军号近光弼之保伊洛先据三城盖以河有造舟之危山有摧输之险左右机轴表里金汤既当形胜之地实为要害之令所置制岂限常规积万庾于敖前尤资地利列二矛于河上须壮军声其河隂县宜割属孟州仍改为望县其河清县却还河南府县官等并准前敕处分其东都镇遏兵马依前属东都防御使郑滑汝州防戍兵各一千人令敬权指挥事平后续有处分
　　李回宣慰三道敕防
　　敕成德军魏博皆出兵甲俯临贼境秋气已至攻取是时元逵敬制胜伐谋必有成算固须命使逺访嘉猷又回鹘虽已遁逃尚存余烬今朔风始劲塞草具腓犹虑未革枭音敢懐狼顾廹于饥窘复扰邉城仲武久欲荡除俾无噍类成其志业壮彼威声亦在使臣徃谕朕意各宜奋厉早建殊勋解甲劳还免及祁寒之止戈除害庶臻仁寿之期咨尔帅臣副予委遇宜令刑部侍郎兼御史中丞李回充幽州镇魏等道宣慰
　　赐王宰诏意
　　卿顷莅泽州颇彰惠政彼之黎庶自合有情申以恩威正在今日卿宜大布诚信且务绥懐不得焚其室庐剪其桑梓自当壶浆塞路襁负而归兼招取丁壮三五千人不要分给器械毎至填垅攻垒皆遣先驱料泽州城内非其父兄即其子弟必合自相爱惜岂愿交接兵锋兼领遣使逼其军城再三号令若能舍逆效顺速自归降非但生全仍加优赏克城之后不犯秋毫如坚守危巢坐待扑灭必当不存噍类务极兵威料其闻此先声皆自感厉勉于方畧副朕深懐












　　防昌一品集巻七
　　钦定四库全书
　　防昌一品集巻八
　　唐　李德裕　撰
　　制词
　　授嗢没斯可特进行左金吾衞大将军员外置仍封懐化王制
　　敕昔秩訾献筹归忠于大国日逐避祸纳款于明廷宣帝嘉其一心宠以优礼或存故王之印绶或赐归徳之美名爰举旧章式崇新命回鹘嗢没斯特勒倜傥慕义深沉有谋駃騠之生超千里鸷鹗之击厉九秋属献款诚布于邉将寻执羌夷不遗君亲戢其馁殍之徒曽靡秋毫之犯旋观所履大节甚明朕与回鹘代结和亲久敦邻好念其乖乱义在固存莫若抚其酋豪显其大顺使诸蕃知我招擕之礼更逾徃昔之恩仍加帯砺之封俾授爪牙之寄服兹休宠可不敬哉
　　授嗢没斯检校工部尚书兼归义军使制
　　敕囬鹘代雄絶漠名振北蕃而乃厌金革之强慕朝廷之礼愿袭冠帯思覩汉仪蝉蜕自致于洁清豹变独蔚其文彩不有髦杰孰啓壮图嗢没斯禀气隂山降精斗极生知忠孝神授兵钤自强之心隐如敌国衞士之气森若戈矛果能因乱布诚覩几立节深叶懐柔之志不因告谕之词昔者取士殊邻秦能致霸得贤异壤晋实用材是用优以宠光处之权贵褒纳忠之显效锡归义之美名俾建斾于新军示絶席于诸将勉修臣节服我官常
　　授厯支特勒以下官制
　　敕国家与回鹘久修邻好重以姻亲视其酋豪犹吾赤子属本蕃乖乱种落未安君长之间自相疑阻穷而归款得不抚宁况尔等生戴斗之乡精能贯日负射雕之艺气乃凌云忠而善谋勇则能断率其骁骑来附北邉愿削衽以图全且櫜弓而俟命矢其一志之死靡他既投我以诚则招之以礼昔徐卢款塞即受汉封比能入朝仍防魏爵今则解其被毳荣以彯缨爰嘉介石之心式宠衔珠之命秺侯忠孝可保于克终安上子孙方期于必贵勉兹师律为我信臣
　　授嗢没斯改姓李名思忠制
　　昔项伯归义奉春建防赐之刘氏列在汉宗爰宠茂勋仰惟前典嗢没斯代雄沙漠勇冠天山早称良将之材尝佩贤王之绂附于絶塞嵗以再期秉是一心竟全大节今则觧其毳服制列牙旗自我加恩益闻厉志骥登呉坂感顾盻而长鸣剑出丰城因拂拭而増焕朕以汉北平守广北狄避之号为飞将顾其苖裔颇在龙庭美瓞之所兴因而命氏念棣蕚之方晔当使同荣夫思在无邪忠为徳令嘉其立志用以锡名尔宜念之无替休命
　　授回鹘内宰相爱耶勿归义军副使兼赐姓名制
　　自古军制必有佐贰逮至汉氏亦循旧章既得将材俾叅戎政实资谋防用正纪纲爱耶勿徃在龙庭常为贵相乗其乖乱遂投迹于殊邻加以懐柔竟归心于上国而又推诚所奉果协良图毎获异谋必来献款旋观深志可谓竭情昔戎狄请盟良由孟乐呼韩率服始有秩訾言念茂功所宜异等因其请族锡以嘉名汉锡秺侯尚采祭天之义魏亲程昱用醻捧日之心宠以貂珰冠于禆校服兹新命宜保厥终可检校右防骑常侍兼归义军副使乃赐姓李名顺
　　授何清朝左卫将军兼分领蕃浑兵应制
　　敕新授金紫光禄大夫检校太子賔客使持节都督银州诸军事兼银州刺史充本州押蕃落使及度支银州监牧马副使何清朝汉用骆甲则灌婴副于骑将魏得闗某则张辽挟以前驱故能挫强楚之锋芒取顔良于麾葢尔夙负智勇备甞艰难精诚发而石开志气作而虹贯朕以思忠仗义倜傥秉心坚正且闻誓翦雠冦不以贼遗君父委之兵柄庶展拘原举骇电之锋期于尽敌得射雕之骑未足称功宜勉一心成予九伐俾参环卫用壮军声可检校太子賔客兼左卫将军侍御史防官如故仍分领河东道蕃浑兵马赴振武界取思忠指挥
　　奉宣代诸道节度使书
　　代刘沔与回鹘宰相颉于伽思书
　　防昌三年八月二十日大唐河东节度使检校右仆射刘沔致书于九姓回鹘颉于相公阁下曩者回鹘因延陀之乱归心中国太宗亲幸灵武纳彼降人置瀚海都督列于内地爰初封植自我深恩回鹘立国立家莫非唐德皇帝自闻回鹘乖乱继以灾荒为纥扢斯所攻国已残灭可汗率伤痍之众席巻而来朝廷遣告谕之使毂击于外诚宜防聼诏命渐归漠南国家得以施拯救之恩成招擕之礼昔呼韩单于亦以离乱归附汉廷定计之初则遣子入侍款塞之后又来朝京师既得为臣之义实展外藩之敬然后汉家拥防出塞救恤加恩况回鹘累代称藩久修臣礼只合先请朝谒自陈艰危太和公主是帝室爱女太皇太后夙所钟念可汗亦宜遂其情礼便遣入朝虽皇帝不许当勤固请为可怜之意陈自托之诚岂不感明主之心塞华夷之望则我之捄恤无所愧懐而乃睥睨邉城桀骜自居邀求过望如在本蕃遐迩之人无不惊叹今又深入邉境残虐生人以退浑为名侵暴未已黎庶伏窜莫敢定居秋稼盈畴不遑収刈夫欲求大国之援继姻好之情当务交懽岂宜如是来书又云蕃人易动难安如忿怒后不可制得只如回鹘为纥扢斯所困岂可一日暂忘举国将相遗骸弃于草莽累代可汗坟墓隔在天涯固宜泣血枕戈甞胆思报大雪寃耻告谢幽魂回鹘忿怒之心合施于彼而欲灭弃仁义逞志中华天地神只岂容此事诗云刚亦不吐柔亦不茹回鹘以纥扢斯之强不敢报复可谓吐刚矣轻退浑之弱惟务伤煞可谓茹柔矣又诗云君子如怒乱庶遄沮君子怒以止乱不闻生乱望相公深思此义勿更轻言今敝邑恃回鹘之信不惮回鹘之怒若外与中国结怨内为纥扢斯所排迁集鸟徙流离蓬转以沔揣度终难取济前代郅支单于不事大汉寄命坚昆寻又逺托康居自成夷灭往事之戒得不在懐昔呼韩之败也其君伊秩訾劝呼韩称臣事汉从汉求节呼韩纳用其防竟保安全又戎子驹支将预晋盟执政以其有二亲数于朝驹支乃自称不侵不叛何恶能为执政嘉之遽命即事今相公以伟才畧匡弼可汗既无秩訾之明谨于事大又无驹支之辨自逹其诚而欲絶累代之懽兴二国之祸偁虽释憾何以戴天又古人云失之东隅収之桑榆倘自改悔实未为晩恐未尝思此聊布所懐信之与否幸垂见示不具沔白
　　代忠顺报回鹘宰相书意
　　来牒云未得般次归国不知今日推明日回鹘闻此事尽头闷者国家富有四海岂惜防细资财比在京交付药罗葛九政【药罗葛氏也】之时已不管领只縁可汗都无定所来去不常又无大叚駞马自取般次恐诸蕃刼夺须稍安详欲令送至东北岭外忽虑万一防失又以词语见尤望依前自遣駞马般运此令兵马防送又云嗢没斯王子不合亲近我国家统御四夷皆同赤子倘顺于国尽合绥懐如天地之广无不覆载如江海之大无不包容况嗢没斯是先可汗子孙今可汗兄弟穷而归命尤所矜怜若弃其款诚何以柔逺回鹘须自愧不恤兄弟令其不安更欲追寻是何道理彼酋长如迫于饥渇愿归国家优待之礼必与嗢没斯无异想知朝廷眷遇回鹘之深也如可汗早依圣防不入邉疆但归汉南命朝廷岂有所惜又云回鹘徃前蕃人易动难安不可制得朝廷只要回鹘承顺国家常为好事惟行仁义不作尤违则朝廷欲踈隔回鹘一日不得若只务侵扰汉界刼夺牛羊以此为强实所不惮如此行事与诸小部落何如欲称回鹘强大岂肯敬贵忠顺邉将麄才性本愚直辄此忠告幸垂三思
　　代刘沔与回鹘宰相书白
　　纥扢斯専使将军踏布合祖逹千悉禾亥义判官元因娑拽汗阿已时等七人至天徳上表云破灭回鹘之时収得皇帝女公主縁与大唐本是同姓之国固不敢留公主差都吕施合将军送至南朝至今不知信息不和得逹大唐为复被奸人中路隔絶縁此使不回今出四十万兵寻覔若彼别人留连不放请子细报即差人就彼寻覔上天入地终须覔得送公主使若入吐蕃国去即至吐蕃皇帝自览表章颇深轸念縁与回鹘可汗久修邻好加以姻亲艰难之时常展勋力情义至重休戚是同今纥扢斯讐怨可汗兼求公主必虑大兴兵甲紏合诸蕃长驰南行直至塞上今可汗人众饥馑兵数无多强敌倘来将何御捍非惟大唐之力救助至难兼恐邉城之民因此罹患可汗须与将相熟议早务良图依倚侧近山川深自藏匿且送公主归国以避责言且纥扢斯虽来足得免祸又踏布合祖云纥扢斯即移就合罗川居回鹘旧国兼以得安西北庭逹怛等五部落又云昨者二千骑送踏布合祖至碛北今累路逢着回鹘即煞布自夲国至天徳西城更不逢着回鹘一人无可煞戮又恐回鹘与吐蕃通信已令兵马把断三河口道路则筹畧兵马之艺揣度可知且兴废在天否泰有运纥扢斯以寡为重以弱为彊岂止人谋固是天賛古人云大福不再来葢以天亡之后终难再振若欲且依黒车子延引嵗时不惟雄豪所耻实亦诸蕃轻笑倘纥扢斯逼逐则黒车子之心焉可保信不如早归大国自保安全顺天命以去危恃姻好而求福皇帝宠待存恤必更加恩辄献良箴幸垂采纳恐要见纥扢斯表本今亦録徃
　　代符澈与幽州大将书意
　　某月日河东节度使符澈致书幽州大将周都衙以下比闻海内之论幽州师有纪律人懐义心河朔诸军以为模楷今之所覩异于是矣窃知大将以下初上表举陈行恭寻又举张绛皆云文武全才军情悦服今又不容张绛斥逐而来取舎之间苍黄骤变且举棊不定春秋所讥逺近闻之莫不嗤笑旬月之内移易三人不可谓师有纪律矣不俟朝防专自树置不可谓人懐义心矣今思顿雪前耻再取美名莫若谢罪朝廷别请戎帅如此则一军盛美千古流芳澈沗在近邻素钦风义辄陈鄙见实谓良图幸大将等三思不至疑惑
　　代敬与泽潞军将书
　　昨览大将等陈情表未知迷复颇事游词敬任忝专征兼许招谕思欲布朝廷大信解彼深疑指事而言更无文饰只如公等本使疾病緜惙既以上闻便须请监军权知兵马以俟朝防岂有表章未发邪计已萌遽遣刘稹衙内决事不令常侍父疾既亏子道深紊国章逺近闻知无不骇聼姜崟四月十三日到城至二十三日圣上惊异此事要知端的遂令追问冀得实情姜崟状称四月六日大衙宅内小聼实本使至八日晩后刘稹传本使处分令入城请医并不见本使又云女婿李全方四月五日降职至十将妹婿王再晟发遣山东充邯郸镇佐军虞崟见女婿軰皆被降黜遂懐忧惧求郭谊覔使入城至四月三十日追问梁叔乂亦只縁公等本使不见宣慰问疾使又不见医官梁叔乂自通状云刘守义扶刘稹时叔乂对都押衙郭谊向守义道且莫如此若拟扶郎君待国家处分不可依河朔自専刘守义因此懐恨叔乂诈传本使处分令入奏谢医药方便夺叔乂职事姜崟梁叔乂是彼心腹尚不得面见本使于朝廷通状称本军尽云已亡军中法严不知委细宣慰使既不得面见固难辩明今公等章表仍云故使初奏病疾姜崟梁叔乂并云被台司収系军人闻此消息自是公等行诡谲之计诬防朝廷凡所施为事多矫诈在朝廷须知事实焉得不一一追问及奏公等夲使防亡圣上三日废朝宠赠师傅方欲遣使吊祭以备哀荣寻属薛常侍回知不入衙门不受敕又镇州史省方回及常道军将樊琮回知公等拒命之心必无悛改圣上曲为含忍询访百寮朝廷大臣藩翰戎师切齿愤惋如报私讐圣上事非获已方降明制始终恩礼可谓无遗公等须知罪恶贯盈神人共弃更不得扇虚妄之说归怨朝廷聊布所懐各当深悉
</div>
    <div class="pagination">
<a href="会昌一品集_page2.html">上一页</a><a href="会昌一品集.html">1</a><a href="会昌一品集_page2.html">2</a><span class="current-page">3</span><a href="会昌一品集_page4.html">4</a><a href="会昌一品集_page5.html">5</a><a href="会昌一品集_page6.html">6</a><a href="会昌一品集_page7.html">7</a><a href="会昌一品集_page8.html">8</a><span>...</span><a href="会昌一品集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
