<!DOCTYPE html>
<html>
<head>
    <meta charset="UTF-8">
    <title>云溪集 - 第 12 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云溪集 - 第 12 页/共 13 页</h1>
    <div class="content">　　新筑茅庐古道傍养成松竹可深藏西风颇动归欤兴不是悲愁赋感伤
　　自学心斋室久虚年来破荡一无余春花秋叶非吾事黙坐焚香读道书
　　次韵当可观雪
　　天将瑞雪洒乾坤世界浑疑色布银人説丰年犹细事边庭先喜荡烟尘
　　冯当可游龙鹤山有诗赠安道人用韵二首
　　一到仙山眼自明前身髣髴记曽经真人眇曶在何许更随藜杖縁青冥
　　君今宴坐澄神谷万象之中能见独功成白日上层霄莫忘飞来两黄鹄
　　宿古峰驿诗四首
　　﨑岖戴月上层峰拟借空山一夜风爽气袭人衾簟冷炎天此地即仙宫
　　故移一榻就髙峰推戸褰帷猎猎风骨冷神清浑不寐直疑人犯广寒宫
　　拄杖穿云到古峰月髙天浄欲乘风人间原有清凉地好作茅茨一亩宫
　　夜半飞来海上峰笙竽万籁奏天风素娥相望如招手欲驾神车上月宫
　　金仙道中徒步
　　欲税肩舆未得休且凭竹杖到山头疎林向晚投归翼满目寒烟醖客愁
　　相思寺迦叶佛脚迹诗
　　巨迹相传嵗已深往来游客好追寻谁知此足本非履胡不返身求佛心
　　送宗泰住成都正法院四首
　　道人活计等虚空城郭山林处处通随縁应现水中月万壑千潭一照同
　　凡情但以俗眼观妄义阿师取舎间岂知片云不挂天一来一去心长闲
　　少城衲子纷如粟攘臂丛林空逐逐忽然象罔得遗珠契诟离娄何面目
　　师今擕锡下孤峰似闻猿鸟含愁容胡不为言我常住东西南北总相逢
　　次韵刘文饶题絶尘亭诗
　　斜斜逺树绕江头十里平波似不流更欲寻源穿窈窕一蓑烟雨羡渔舟
　　题苏村酒家亭
　　下马穿桥憩酒家小溪清浅蘸桃花红尘咫尺如相背独坐幽亭对落霞
　　招任孝叔蒲明之江亭对月
　　髙亭对月影成双客舎何人共酒缸今夕相邀同一醉坐看金饼落澄江
　　和杜安行南湖泛筏诗
　　翩翩小筏穏如船十亩平湖碧浸天不待乞身追贺监君今已是吏中仙
　　渔舟
　　细雨霏霏下钓台冲烟小艇截江来不知取得鱼多少鼔棹如飞唤不回
　　戏投竹叶急流中
　　戏投筠叶赴湍流颠倒纵横不自由我亦江湖飘一苇千波万浪信沉浮
　　清水铺瀑布
　　飞泉溅石落寒岩更喜朝来一雨添疑是玉姝离洞户故埀千尺水晶帘
　　和计敏夫留题云溪
　　知君絶学谢尘编语黙行藏不碍禅亲到云溪重説偈天开地辟见纯全
　　问汉守刘宝贤觅酒四首
　　酒几于道少人知乘坠俱忘即我师身后虚名如胜此陶潜李白更无诗
　　不到房湖已数年麯生风味想依然使君醖籍真无敌欲向樽中识圣贤
　　村沽无复见瑶浆苦澁酸辛巳备尝欲洗野人藜苋腹除非金鴈送鵞黄
　　虽无斗量敌山涛时复中之兴自髙醉里醒醒方解饮勿将佳趣语儿曹
　　计敏夫送酒四壶有诗和之二首
　　万象森罗总是诗神机一动即天随寒梅把酒真游戱妙意纵横十二时
　　何须着意苦吟诗未动毫端万景随千载骚人还把手谁云陶谢不同时
　　次韵卲公济寻梅三首
　　素艳遥怜月色同暗香披拂有无中一枝已觉春光破不恨南邻笛里风
　　独与幽人臭味同细看诗句酒杯中霜林万木无顔色只有孤标傲晓风
　　天与幽姿自不同凌寒独秀雪霜中山茶未许方髙洁故使千花立下风
　　次韵探梅二絶
　　淡妆曽记出疎篱嵗晚南枝的皪稀后夜月明如破萼暗香还是着人衣
　　只从地底一阳来已把东皇次第催烟缕未看原上栁霜苞先探岭头梅
　　正纪见遗梅花云春信数枝辄分风月以助清樽而一樽无有也戏成两絶赠之
　　水中疎影月中香枯树前头独自芳不有幽人时赏翫谁传春信及寒香
　　风月怜君幸见分老年春事正堪论花枝照眼成惆怅欲洗愁城欠一樽
　　再和
　　月夕霜朝分外香故将顔色占年芳一枝赠我春何许如在江南云水乡
　　欲把羣葩次第分桃麤杏俗未应论寒梢清絶世无比且趁繁开倒緑樽
　　次韵宋南伯梅花
　　天姿不与百花邻枯木前头独自新桃杏满川浑未识犹将顔色鬭青春
　　梅影
　　斜斜曽向溪边见淡淡还从月下看那得世间三昧手为君写出一枝寒
　　落梅
　　春风着物渺无踪草木勾萌处处同唯有江梅都委地只留青子调残红
　　时升见惠芍药三朶作诗谢之二首
　　百花零落已成尘闻道君家解系春艳质娇娆应见惯肯分粲者遗愁人
　　婢妾纷纷只谩争美人后出更倾城东君可是多情思留取妖容作饯行
　　芝产之五日有双莲生于东池亟往视之出水已二尺许园人云亦旦日所抽茎也复作三诗纪焉
　　红幢翠盖插方池中有骈花并一枝圣泽汪洋招瑞应小臣蝼蚁岂能私
　　七层芝草煌煌秀一本荷花两两芳无象太平人不识天教卉木效珍祥
　　岐麦嘉禾兆庆符同茎合干复芙蕖铺张伟绩吾曹事苦恨无才可屡书
　　和厐次甫秋日海棠二首
　　谁将暖律入寒荄红染枯枝特地开可是仙人顔不老霜朝唤得脸朱囬
　　悬知草木太钟情秋晚花梢照眼明我已无心齐槁木莫将妖态见春荣
　　谢友人惠菊
　　黄金胜友惠然来佳节相逢酒一杯风味依依如旧日只惊霜雪鬓边催【骆賔王重阳寻菊序白帝俱秋黄金胜友】
　　水仙花二首
　　琉璃擢干耐祁寒玉叶金须色正鲜弱质先梅夸绰约献香真是水中仙
　　隆冬百卉若为留独对冰姿不解愁谁插一枝云鬓里清香浑胜玉搔头
　　又和
　　披风擎露晓光寒玉立霜阶照碧鲜谁遣翩翩离海底宝钗交映萃羣仙
　　湘娥故把玉钿留能为幽人一洗愁不似梅花枝干古凋年寂寞暮江头
　　池萍
　　杨花撩乱几时休看取明朝水上浮凝緑满池浑不动微波忽绽见鱼游
　　有鸟褐色而羽如青锦解作诸般语一卒蓄之笼中颇拂其性俗名山和尚为赋一絶
　　锦作双翰褐作衣雕笼蓄养亦多时只縁学得千般语欲返山林未有期
　　鸦
　　劳生日日带烟归绕树呼鸣择一枝素月流天元未晓何须半夜苦惊疑
　　蛛网
　　结网谋生用意深可怜微物有机心世间欺夺休惊诧鬭巧争竒古至今
　　六言诗
　　和曽端伯安抚劝道歌
　　保形保生保命戒色戒酒戒茶夜气若要长在晚食尤宜减些养心莫如寡欲存诚唯是闲邪辨得天清地浊吞取日精月华寒灰便是发焰枯根立可生芽学者舍本逐末病眼执着空花罔穷圣道一辙徒诵丹书五车正似链和金鑛何殊嚼蔗吞查不知达人到此元始浩刼为家燕坐能事毕矣行遍海角天涯鉴明不受微垢玉洁靡见纎瑕视轩冕如桎梏弃财宝若泥沙曲江一轮秋桂岂容雾掩云遮盘旋火龙水虎和合隂汞阳砂真身自然腾化驾凤髙凌紫霞哀哉傍门小法作用千种参差个个辛苦无成白首空自悲嗟
　　和曽端伯安抚养生歌
　　大道靡涉多歧迷涂争求防径采御未免摇精道引止能祛病服食一藏偏强烧炼千金或罄纷纷小法小功往往匪清匪静那知反照内观専在致虚守静况始生之神气即本来之性命源深其流必长根固其叶斯盛刳心自契真空减息终成大定谓虚固可集道非睿不能作圣夫人受中以生惟我独得其正斡旋天地之机提契隂阳之柄毎嗟坐禅学佛有似磨塼作镜聚块积尘非理槁木死灰失性直须大用见前方是真仙究竟不生故能生生古语由来堪听
　　再和二首
　　鱼跳须过龙门虎骤不从兎径上士闻道勤行岂以难能为病固守满堂之珍肯使如瓶之罄对境一念不萌应縁六根皆净刚克本自沉潜动直先由専静达理必明其权尽性以至于命鼎中水腾火降炉内隂衰阳盛神功妙合虚无天光潜发泰定岂惟出尘离俗便可超凡入圣自怜末学多方未得大中至正莫知斡运帝车宁解执持坤柄丹经苦阅残编素发羞看明镜要求直截真机速了圆明正性何妨万两金成已是一生事竟至言今许发防三沐三薰谛听
　　涉海必假舟航登山当寻蹊径毎叹修身错路譬如饮药加病逢人须是问津有心未免击磬况遇先觉先知早明不垢不净七情涣若冰雪一性湛然渊静虚无体道合真恬淡乐天知命外之冦贼消亡内焉邦家昌盛初守一以处和乃无事而生定教不倦称乎仁徳分人谓之圣故玉非琢不成惟木从绳而正要明师指药物借元神为本柄大道多歧亡羊至人用心若镜何妨常善救物免使大惑易性门庭既已趣入根株亦须穷竟直至出死超生方知聋者善听【案前二首俱押罄字韵此首有心未免击磬句磬字误押】


</div>
    <div class="pagination">
<a href="云溪集_page11.html">上一页</a><span>...</span><a href="云溪集_page7.html">7</a><a href="云溪集_page8.html">8</a><a href="云溪集_page9.html">9</a><a href="云溪集_page10.html">10</a><a href="云溪集_page11.html">11</a><span class="current-page">12</span><a href="云溪集_page13.html">13</a><a href="云溪集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
