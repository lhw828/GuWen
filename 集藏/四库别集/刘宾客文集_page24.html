<!DOCTYPE html>
<html>
<head>
    <meta charset="UTF-8">
    <title>刘宾客文集 - 第 24 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>刘宾客文集 - 第 24 页/共 24 页</h1>
    <div class="content">　　子刘子自传
　　子刘子名禹锡字梦得其先汉景帝贾夫人子胜封中山王諡曰靖子孙因封为中山人也七代祖亮事北朝为冀州刺史散骑常侍遇迁都洛阳为北部都昌里人世为儒而仕坟墓在洛阳北山其后也陿不可依乃塟荥阳之檀山原田大王父已还一昭一穆如平生曽祖凯官至博州刺史祖锽由洛阳主簿察视行马外事嵗满转殿中丞侍御史赠尚书祠部郎中父讳绪亦以儒学天寳末应进士遂及大乱举族东迁以违患难因为东诸侯所用后为浙西从仕本府就加盐鐡副使遂转殿中主务于埇桥其后罢归浙右至扬州遇疾不讳小子承夙训禀遗教眇然一身奉尊夫人不敢殒灭后忝登朝或领郡防恩泽先府君累赠至吏部尚书先太君卢氏由彭城县太君赠至范阳郡太夫人初禹锡既冠举进士一幸而中试间嵗又以文登吏部取士科授太子校书官司闲旷得以请告奉温凊是时年少名浮于实士林荣之及丁先尚书忧迫礼不死因成痼疾既免丧相国扬州节度使杜公领徐泗素知遂请为掌书记捧檄入告太夫人曰吾不乐江淮间汝宜谋之于始因白丞相以请曰诺居数月而罢徐泗而河洛犹艰难遂改为扬州掌书记涉二年而道无虞前约乃行调补京兆渭南主簿明年冬擢为监察御史贞元二十一年春徳宗新弃天下东宫即位时有寒隽王叔文以善奕棊得通籍博望因间隙得言及时事上大竒之如是者积久众未知之至是起苏州掾超拜起居舍人充翰林学士遂隂荐丞相杜公为度支盐鐡等使翊日叔文以本官及内职兼充副使未几特迁户部侍郎赐金紫贵振一时愚前巳为杜丞相奏署崇陵使判官居月余日至是改屯田员外郎判度支盐鐡等按初叔文北海人自言猛之后有逺祖风唯东平吕温陇西李景俭河东栁宗元以为言然三子者皆与予厚善日夕过言其能叔文实工言治道能以口辨移人既得用自春至秋其所施为人不以为非当时上素被疾至是尤剧诏下内禅自为太上皇后諡曰顺宗东宫即皇帝位是时太上久寝疾宰臣及用事者都不得召对宫掖事秘而建桓立顺功归贵臣于是叔文首贬渝州后命终死宰相贬崖州予出为连州途至荆南又贬朗州司马居九年诏征复授连州自连歴防和二郡又除主客郎中分司东都明年追入充集贤殿学士转苏州刺史赐金紫移汝州兼御史中丞又迁同州充本州防御长春宫使后被足疾改太子賔客分司东都又改秘书监分司一年加检校礼部尚书兼太子賔客行年七十有一身病之日自为铭曰不夭不贱天之祺兮重屯累厄数之竒兮天兴所长不使施兮人或加讪心无疵兮寝于北牖尽所期兮塟近大墓如生时兮魂无不之庸讵知兮
　　唐故监察御史赠尚书右仆射王公神道碑
　　公讳倰字真长其先叶黄帝夫圣人之后与庶姓不同如河出昆仑潜于厚地欻焉振起奋为汪洋奔腾自天非众川也故自黄帝八代而生舜武王克殷求有妫之满封于陈是为胡公十三叶生完自以公子国难不得立乃抱乐器奔齐桓公以卿礼接之下又十一叶和以久为政隂浃于人遂有齐国三代称王至建为秦所灭项羽入秦封建孙安为济北王汉兴失国齐人谓之王家因以为氏安子涓仕汉为镇东将军青州牧封剧县伯自涓至彤凡一十九代两汉公卿牧守如家牒然十代祖猛字景畧苻秦尚书令伉秦成霸业与孔明佐蜀同功故时人谓之王葛史云北海剧人遂着为族望九代祖休仪曹尚书八代祖镇恶佐命宋长安擒姚至北齐五代祖七兵部尚书兄弟九人时号王氏九龙于齐史有传云髙祖顗字君粹北齐著作郎燕郡太守曽祖敬忠成州刺史大父上客髙宗封岳进士及第歴侍御史主客兵部员外郎累迁兵右金吾卫将军冀州刺史灵州都督朔方道总管见职官仪及衣【阙】烈考瞰宣州宣城县令赠工部郎中娶河东裴氏乃生仆射少而敦敏工为文始以崇文生应深谋秘防考入上第拜监察御史天之赋予莫能两大既扬令名而不以景福享龄五十五塟于河南府偃师县亳邑乡后以子贵累赠礼部尚书至右仆射夫人江夏李氏祔焉李门多竒才父暄起居舍人暄子鄘门下侍郎平章事髙叔祖善兰台郎崇文馆学士注文选行于时善子邕北海郡太守有重名四方之士求为碑铭者倾天下故夫人于盛宗礼范可法累赠至江夏郡夫人仆射有三子长子早终次子处少婴沉恙慕道士养生之术髙尚其趣强仕而没积善不试后来果大焉季子彦威字子美始以五经登甲科歴太常博士祠部员外郎迁屯田郎中转户部司封并充礼仪使判官宏文馆学士京兆少尹谏议大夫史馆修撰以直谏出为河南少尹入为少府监司农卿改淄青节度使征拜户部侍郎判度支势逼生患出为卫尉卿分司东都寻起为陈许节度使检校礼部尚书充汴宋亳等州节度观察处置等使北海县开国子食邑五百户娶颍川韩氏主客员外郎衢之女国子祭酒杨顼之外孙夫人有三弟皆材无子早谢已如礼祔塟于亳邑原仆射厚徳覆露之尚书丕承之以蚤孤鋭意向学尝阅诗至蓼莪篇感激流涕故其志如刃始淬及学成立成为鸿儒入用为能臣参定仪制财成经费起书生拥旌节今又领全师镇上游握神符垂三组皆向时感发之所激也志就而学成名闻而身达欲报无所外荣中悲人子之孝在乎扬其先徳以耀于逺乃俾学古者书本系所自且铭于趺螭首云铭曰山积而髙泽积而长圣人之后必大而昌由圣与贤或为霸强建不克嗣济北疏疆齐人徳之其族称王佐于苻秦北海重光仆射之主负材而起防于万乘擢为御史同时条对千目仰视桂林一枝拾芥相似名动海内夫岂不伟种徳而牙乃生令子出入鼎贵理财统师流根之泽密印累累峻其追崇幽显有辉孝嗣之志歉然弗怡春露秋霜感伤履之时久能慕禄丰益悲明发不寝永怀孝思摅之无穷曷若丰碑景亳之原佳城在斯乃金石刻揭于道陲松耶栢耶有洛之湄过者必下来观信辞













　　刘賔客外集巻九
　　钦定四库全书
　　刘賔客外集巻十　　　　唐　刘禹锡　撰墓志祭文
　　故荆南节度推官董府君墓志铭
　　元和七年夏四月某日前荆州部从事董府君以疾终于故府私第年若干其孤泣书前人之爵里耿光求我以铭于幽且先志也故重为之董姓出于豢龙氏至辛有而分在晋为良史在赵佐简子为能臣项羽主盟为翟王髙皇帝举兵汉中刼其兵众不克其土后裔遂为陇西人凡称事不称名不待事而彰也始予谪于武陵人多中之贤有董生为守令客既而以士相见之礼成与之言能言坟典数旁捃百氏之学弱年嗜属诗工奕棊用是索合于贵游多所慰中年奉浮图説三乘用是贡诚于清贤多被辟书脱巾为崇文馆校书郎再选至大理评事咸视真秩而不累其章职系于外是也晚节尚道故投劾于幕府治扁舟浮江沲泛洞庭登熊耳访浮丘以探异赋枉渚以寄傲居数嵗投老于南荆迷邦纵性委和从化逮夫寝巨室也自含襚至于卜竁皆仁人之赙焉是嵗五月十二日卜塟于龙山之某岗外姻至矣君名侹字庶中大父曰思简位至汝南太守父承祖殁于试守太子舍人始为君求妇于郑之里生嗣子夏卿既立而天今未之从其后又娶于阎氏生二子曰周卿云卿嫠也繐裳髽首有正家之道呜呼道愈富而室愈贫志甚修而知甚寡士以陇西为贵将在令名与铭曰
　　学待问而文藻身艺不试兮名孰闻大道甚夷兮此我辰何生不茂兮非我春修门之达兮连冈膴膴蔓草如兰兮新坟若斧吁嗟董生兮于焉终古
　　絶编生墓表
　　顾彖呉郡人食力于武陵沅水上以读易闻病且死饬其子曰吾年十有五而受易于师积六十三年于兹未尝一日不吟乎系象里中儿从吾读其文多矣死则必塟我于党庠之侧尚其有知且闻吾书君子曰若彖者可谓志笃于学矣因以絶编生諡之且表其墓后之读功令者或采焉予既谪居是邦始至之日问能道古语可与言者邑子以生为对既而执贽请见之生危冠大袂阔视雅拜及门知让肃而后入又肃而跻阶心存圣言润彻眉睫有野态而无茍容问其所执曰幼学易老而尤嗜问安学曰始闻于师晚热于心自尼父兼三才绌八索系辞焉以通微言与伏羲文王并行犹天三辰同丽太极秦脱大患完文显行汉之田丁京刘而东京有马魏郑与何荀两王而吴有韦陆前者导源后之洒之沨融混合百派犇奏唐兴沙门一行方泄天几以探古人神友造物智斟人事制动也有柅变道也无方向之支流委输于我其他防绎祖述三十有余家朱蓝之朴斵之为羽翼为鼓吹畴咨天人之际旁魄上下骛精于攟摭匮巧于穿凿犹制氏之于乐铿锵而已徐氏之于礼善容而巳然而前修之尽心也得以味腴搴芳焉手胝于运管目防于临烛而气耗于咏呻家居无訾不能与计偕地偏且逺无有能晤语心愈苦而迹愈卑寒肤嗛腹以至于耄老微夫子之问持是安施乎他日予造其室庐瓢箪在左污尊在右有枵然有防甚泽余擫蓍指骨而讯之曰是亹亹者曽不予欺乎生攸尔而对云古先圣人知道之妙不可博而得也故设象以致意使有取有用取当其粗用当其精夫权衡所以揣轻重不为捶钩者设也寻尺所以商逺迩不为运斤者设也防所以决羣疑不为知几者设也几存乎人是则以天时为卦体以地理为爻位外附人事以象焉内取诸身以彖焉得枢于寰中迎数于象外自然之理不知其然虽欲强名措説无地彼枯茎朽殻安能与于此乎今夫揲之以至刓灼之以殆尽徒与夫蚩蚩者问歉穰占熊虺起讼需食亡羊丧牛之间耳资其握粟以糊予口乌足为夫子道哉余以斯言邃于易故书之噫国有大学学有馆以延颛门若生者苦形役志如是其颛也茹经于腹湮灭粪壤壁水汤汤不闻其声摧蔵朴遫与山木同朽岂地逺然耶彼文甲綷毛剽筋夀革岭峤之华实炎溟之蜃虾飞苞驿篚所至而贵夫岂贵迩也哉悦者众故也生之死在元和七年秋七月由死之日推而上求直治生之辰得四百有七十甲子塟在征渚西右矶上其坟可隠东望里塾尚行其志云
　　祭栁员外文
　　维元和十五年嵗次庚子正月戊戌朔日孤子刘禹锡衔哀扶力谨遣所使黄孟苌具清酌庶羞之奠敬祭于亡友栁君之灵呜呼子厚我有一言君其闻否惟君平昔聪明絶人今虽化去夫岂无物意君所死乃形质耳魂气何托聴余哀词呜呼痛哉嗟余不天甫遭闵凶未离所部三使来吊忧我哀痛谕以苦言情深礼至欵密重复期以中路更申愿言途次衡阳云有栁使谓复前约忽承讣书惊号大叫如得狂病良久问故百哀攻中涕洟迸落魂魄震越伸纸穷竟得君遗书絶之音凄怆彻骨初托遗嗣知其不孤末言归輤从祔先域凡此数事职在吾徒永言素交索居多逺鄂渚差近表臣分深想其闻讣必勇于义巳命所使持书径行友道尚终当必加厚退之承命改牧宜阳亦驰一函于便道勒石垂后属于伊人安平宣英会有还使悉巳如礼形于具书呜呼子厚此是何事朋友凋落从古所悲不图此言乃为君发自君失意沉伏逺郡近遇国士方伸眉头亦见遗草恭辞旧府志气相感必逾常伦顾余负衅营奉方重犹冀前路望君铭旌古之达人朋友则服今有所厌其礼莫申朝脯临后出就别次南望桂水哭我故人孰云宿草此恸何极呜呼子厚卿真死矣终我此生无相见矣何人不达使君终否何人不老使君夭死皇天后土胡寜忍此知悲无益奈恨无巳君之不闻余心不理含酸执笔辄复中止誓使周六同于巳子魄兮来思知我深防呜呼哀哉尚飨
　　重祭栁员外文
　　呜呼自君之没行已八月每一念至忽忽犹疑今以丧来使我临哭安知世上真有此事既不可赎翻哀独生呜呼出人之才竟无施为炯炯之气戢于一木形与人等今既如斯识与人殊今复何托生有髙名没为众悲异服同志异音同欢唯我之哭非吊非伤来与君言不成言哭千哀万恨寄以一声唯识真者乃相知耳庶几傥闻君傥闻乎呜呼痛哉君有遗美其事多梗桂林旧府感激生持俾君内弟得以义胜平昔所念今则无违旅魂克归崔生实主幼穉甬上故人抚之敦诗退之各展其分安平来赗礼成而归其他赴告咸复于素一以诚告君傥闻乎呜呼痛哉君为巳矣余为茍生何以言别长号数声冀乎异日展我哀诚呜呼痛哉尚飨
　　为鄂州李大夫祭栁员外文
　　呜呼至人以在生为传舍以轩冕为傥来达于理者未尝惑此昔余与君论之详熟孔氏四科罕能相备惟公特立秀出几于全器才之何丰运之何否大川未济乃失巨舰长途始半而丧良骥搢绅之伦孰不堕泪昔者与君交臂相传一言一笑未始有极驰声日下骛名天衢射防差池髙科齐驱携手书殿分曹蓝曲心志谐同追欢相续或秋月衔觞或春日驰毂甸服载朞同升宪府察视之列斯焉接武君迁外郎予侍内闱出处虽间音尘不亏势变时移遭罹多故中复赐环上京良遇曽不逾月君又即路逺持郡符栁江之壖居陋行道疲人歌焉予来夏口忽复三年离索则久音贶屡传箧盈草架满文篇钟索继美班扬差肩贾谊赋鵩屈原问天自古有死奚论后先痛君未老美志莫宣邅囘世路奄忽下泉呜呼哀哉令妻早谢穉子四嵗天丧斯文而君永逝翩翩丹旐来自遐裔闻君旅榇既及岳阳寝门一恸贯裂衷膓执绋礼乖出疆路阻故人奠觞莫克亲举驰神假梦冀获寤语平生密懐愿君遣吐遗孤之才与不才敢同巳子之相许呜呼哀哉尚飨
　　祭韩吏部文
　　髙山无穷太华削成人文无穷夫子挺生典训为徒百家抗行当时勍者皆出其下古人中求为敌葢寡贞元之中帝鼓薫琴奕奕金马文章如林君自幽谷升于髙岑鸾鳯一鸣蜩螗革音手持文柄髙视寰海权衡低昂瞻我所在三十余年声名塞天公鼎侯碑志隧表阡一字之价辇金如山权豪来侮人虎我防然诺洞开人金我灰亲亲尚旧丹其夀考天人之学可与论道二者不至至者其谁岂天与人好恶背驰昔遇夫子聪明勇奋常操利刃开我混沌子长在笔予长在论持矛举楯卒不能困时惟子厚窜言其间賛词愉愉辨道顔顔磅礴上下羲农以还防于有极服之言诠胡合我而长逝徒泣涕而涟涟吁嗟乎岐山威鳯不复鸣华亭别鹤中夜惊畏简书兮拘印绶思临恸兮志莫就生刍一束酒一杯故人故人歆此来
　　祭兴元李司空文
　　维大和四年月日礼部郎中集贤殿直学士刘禹锡谨以清酌之奠敬祭于故相国山南西道节度使赠司空李公之灵呜呼灵而刳龙知而屠古今同之天不可呼公之挺生徳与位并如瞻日月岂赞其明何以致之姑话平生追懐周旋弥四十年射防校文接武联翩甸服同邑明庭比肩公乘迅飊凌厉非烟愚触骇机迸落深泉一持化权一谪海壖本同末异如矢别云龙井蛙势不相见二纪回泊一朝防面公为故相愚似悲翁契阔相遇凄凉万重复以郎吏交欢上公披襟道旧剧谈小酒清洛泛舟凿龙携手公入西闗愚亦征还削去苛礼招邀清闲广陌联镳髙台看山寻春适野醉舞花间忽复登坛总戎于外子午危栈巴梁古岸夷风伧儜獽俗防害隂谋密备凶党千辈如嗾羣犬以逼驺虞如纵炎火以焚瑾瑜时耶命耶不虑不图物理神道安知有无呜呼痛哉天甚髙上诉何时长夜无晓斯焉永归风凄日昬鼓咽箫悲沉埋玉树谁不霑衣平生故人零落已稀委花而尽然犹怨咨如何国桢有此遭罹挺灾赋命孰主张之有肴在筵有酒盈巵神其来歆已矣长辞尚飨
　　代裴相祭李司空文
　　四年月日特进守司空兼门下侍郎平章事裴度谨以清酌少牢之奠敬祭于故相国魏郡公之灵呜呼玉贞而折不能瓦合鸾铩而萎不同鸡羣生兮若浮守道不屈惟公之生福自维嵩金石髙韵珪璋徳容元和之初左右宪宗以才视草以望登庸振起直声激扬清风实有正气号为名公名成身退犹系人望入为羽仪出领藩方既师百辟又副丞相道冠搢绅事参翼亮某与公游四十余年风期合契禄位相先某忝司言公持化权应同宫征馥若兰荃猥以姓名称于上前发迹从微芳徽获宣某为免相待罪梁山公拜右揆来从东川极其欢娱着在诗篇某忝三入公东亦还里门相迩賔閤常闲退朝休澣道旧开顔嗟乎山川间之忽在旦夕岂意仓卒遂成今昔衣冠丧气风物含戚强魂诉天寃血成碧呜呼哀哉某在病中讣书始至无力以哭不言垂泪今闻裧輤首路而归隠几临风其心孔悲嘉肴百笾防酒一巵寄此情素神其来思呜呼哀哉
　　代诸郎中祭王相国文
　　维大和四年月日某官等敬祭于故相国赠太尉太原王公之灵呜呼天以和气钟于贵人含光不曜照物如春发自贡士骤为廷臣鸿鴈联行其凌青云既操利权兼秉国钧食禄甚厚奉身如贫井络之隅益部为大斗牛之下扬州繁防受社临戎油幢曲葢印绶重叠恩华滂霈簿领如山处之若闲搉筦之权往而复还炎炎暐暐出入二纪未曽伤神屡有荐士急难友弟谨厚训子顔间熈熈不形愠喜处巳无咎得君如此若木方髙商飊歘起三台之气变现在时五福之来盛衰有期晓下黄閤车骑威迟夕归华堂言笑嘻怡诘朝愀然有志求医未撤琴瑟俄悬素旂宸衷震悼朝右凄悲诏下褒崇恩殊等夷灵輀既驾真宅将归笳箫咽而复扬风日惨而无辉亮等或早挹清尘或晚承泛爱昔修礼于门阃今纒悲于祖载幽显虽异音徽未昧神之格思歆此诚酹尚飨
　　祭福建桂尚书文
　　维大和六年月日苏州刺史刘禹锡谨以清酌之奠敬祭于故福建团练使桂公之灵鹍化鹏征擘波冲天士逢其时舍笈乘轩始识尚书贞元季年诣我南省袖文一编便坐接语其容温然星嵗未几鄙夫南迁滞留江湘鱼鸟周旋尚书遇知变化如蝉秉宪朝右剖符江壖交趾化行容州绩宣凡曰循吏莫居我先太和之初再遂良觌分务东洛门里同陌余复郎位公为賔客蔚然贵臣绶紫须白俄俱西还列于清班来访书殿登楼看山见领八屯循街九闗贺迁闽越红斾双殷克有淑声搢绅之间惸嫠鼓舞强悍低路延平古津峭壁孱顔岂意龙劒沉晶不还复魄侯堂归舟建浦双表何在虎丘之下恭承嘉命来牧吾土言念昔游忽成千古哀哀孝嗣率礼无违言奉几席归乎洛师敬陈奠筵泣对灵帷平生不防歆此一巵呜呼哀哉
　　祭虢州杨庶子文
　　维太和六年月日苏州刺史刘禹锡谨遣军吏某乙具少牢清酌之奠敬祭于故虢州杨公之灵呜呼利劒多缺真玉喜折俊人不夀为气所齧子之少孤率性自然早有名字结交世贤席势驰声龙秋鸟仚试文再售毛翮愈鲜歴佐侯藩拾遗君前伏閤论事气夺内权克扬直声不愠左迁一斥于外君门邈然五剖竹符皆有声绩南湘潜化巴人哑哑比阳布和战地尽辟夀春武防奸吏夺魄荣波砥平士庶同适朝典陟明俾临本州锡以贵绶腰金昼游舆疾而来风烟为愁静治三载卧分主忧直气潜销颓几不留九天难问万化同休呜呼惜哉与君交欢巳过三纪维私之爱与众无比乃命长嗣为君半子谁无外姻君实知已昔与君游俱为壮年怒人言命笑人言天阅事未多信书太坚方阶尺木巳坠九泉诵年易深潜病难痊不见南楚方知北轩呜呼嗟哉见几不早追悔已晚犹希茍老容或宣转以闲相期以晦相勉一丘可乐万累皆遣翫图散秩婆娑京辇天命不长愿言莫展呜呼痛哉君卧农余来姑苏飞书相约言念鼎湖我车载脂为子疾驱入境閴寂唯逢素书发函惊视翰不自濡相去一舍岂无肩舆君为病婴我为吏拘两不如意嗟哉命夫君今往矣无复可道我今泛然一委造平生亲友零落太早无望拔茅尽悲宿草到郡浃辰君不起闻寝门一恸心哀如焚彭彭輤车来葬洛濵敬修赙礼泣送行人万夫之羞荐君明魂三赤之板写予哀文凄凉山河惨淡风云巳矣长别嗟我杨君



　　刘賔客外集巻十
</div>
    <div class="pagination">
<a href="刘宾客文集_page23.html">上一页</a><span>...</span><a href="刘宾客文集_page19.html">19</a><a href="刘宾客文集_page20.html">20</a><a href="刘宾客文集_page21.html">21</a><a href="刘宾客文集_page22.html">22</a><a href="刘宾客文集_page23.html">23</a><span class="current-page">24</span>
    </div>
    <div class="pagination"><a href="index.html">返回目录</a></div>
</body>
</html>
