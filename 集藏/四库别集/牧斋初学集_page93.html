<!DOCTYPE html>
<html>
<head>
    <meta charset="UTF-8">
    <title>牧斋初学集 - 第 93 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋初学集 - 第 93 页/共 115 页</h1>
    <div class="content">    钱塘汪元量，字大有，以善琴事谢后及王昭仪。国亡，随之而北。后为黄冠师南归。其诗见郑明德、陶九成、瞿宗吉所载，仅三四首。夏日晒书，理云间人钞书旧册，得其诗二百二十余首，手写为一帙。《湖州歌》九十八首，《越州歌》二十首，《醉歌》十首，记国亡北徙之事，周详恻怆，可谓诗史。有云：“第二筵开入九重，君王把酒劝三宫。酡酥割罢行酥酪，又进椒盘剥嫩葱。”又云：“客中忽忽又重阳，满酌葡萄当菊觞。谢后已叨新圣旨，谢家田土免输粮。”与郑明德所载“花底传筹杀六更，风吹庭燎灭还明。侍臣写罢降元表，臣妾签名谢道清”。合而观之，紫盖入雒，青衣行酒，岂足痛哉！水云作谢后挽诗曰：“事去千年速，愁来一死迟。”国灭君死，幽兰轩之一烬，讵可以金源为夷狄而易之乎？余欲续吴立夫《桑海馀录》，卒卒未就。读水云诗毕，援笔书之，不觉流涕渍纸。崇祯辛未七夕，牧翁记。 

    （跋王原吉《梧溪集》） 
    江阴王逢原吉，元末不应辟召。我太祖征至京师，以老病辞归。有《梧溪诗集》七卷，载元、宋之际逸民旧事，多国史所不载。原吉为伪吴画策，使降元以拒淮。故其游昆山怀旧伤今之诗，于张楚公之亡，有馀恫焉。而至于吴城之破，元都之失，则唇齿之忧，黍离之泣，激昂忾叹，情见乎辞。前后《无题》十三首，伤庚申之北遁，哀皇孙之见获，故国旧君之思，可谓至于此极矣。谢皋羽之于亡宋也，《西台》之记，《冬青》之引，其人则以甲乙为目，其年则以羊犬为纪。辞讠隐语，喑哑相向。未有如原吉之发摅指斥，一无鲠避者也。《戊申元日》则云：“月明山怨鹤，天暗道横蛇。”丙寅筑城则云：“孺子成名狂阮籍，伯才无主老陈琳。”殆狂而比于悖矣。或言犁眉公之在元，筹庆元，佐石抹，誓死驰驱，与原吉无以异。佐命之后，诗篇寂寥，或其志故有抑悒未伸者乎？士君子生于夷狄之世，食其毛而履其土，君臣之义，虽国亡社屋，犹不忍废。则其居华夏，仕中朝，又肯背主卖国，以君父为市侩乎？夷、齐之不忘殷也，原吉之不忘元也，其志一也。孔子必有取焉。彼谓原吉为元之遗民，不当与谢皋羽诸人并列于忠义者，其亦ウ于《春秋》之法已矣。 

    （跋朱长文《琴史》） 
    朱长文《琴史》载董庭兰事云：薛易简称庭兰不事王侯，散发林壑者六十载。貌古心远，意闲体和，抚弦韵声，可以感鬼神。天宝中，给事中房，好古君子也。庭兰闻义而来，不远千里。为给事中，庭兰已出门下。后为相，岂能遽弃。唐史谓其为所昵，数通赇谢。杜子美论救，亦云庭兰游门下有日，贫病之老，依倚为非。之爱惜人情，一至于玷污。易简在天宝中以琴待诏翰林，与同时，其言必信。由易简之言观之，则庭兰固高人也。赇谢之事，出于谮者之口。唐史固出于流传，而子美亦未为笃论也。以次律之贤，抱诬简牍，而庭兰一老，亦悠悠千载。伯原诗史，一旦洗而出之，可谓大快。次律贬广汉，庭兰诣之，次律无愠色。唐人诗云：“惟有开元房太尉，始终留得董庭兰。”庭兰果通赇谢，依倚为非者，肯以朽耄从房公于蜀汉贬谪之日乎？书此以订唐史之误。 

    （题钱叔宝手书续《吴都文粹》） 
    吴郡钱叔宝以善画名家，博雅好学，手钞图籍至数十卷，取宋人郑虎臣《吴都文粹》增益至百卷，以备吴中故实。余从其子功甫借钞，与何季穆、周安期共加芟补，欲成一书，未就也。功甫名允治，介独自好，不妄交接。口多雌黄，吴人畏而远之。余每过之，坐谈移日。出看囊钱，市糕饼敢余。老屋三楹，丛书充栋。白昼取一书，必秉烛缘梯上下。一日语余：“吾贫老无子，所藏书将遗不知何人。明日公早来，当尽出以相赠。吾欲阅，更就公借之何如？”余大喜，凌晨而往，坐语良久，意色闵默，不复言付书事。余知其意，亦不忍开口也。辛酉冬，余北上往别，病疡初起，疮瘢满面。冲寒映日，手写金人《吊伐录》本子。忽问余：“曹能始尚在广西，有便邮属彼觅《通志》寄我。”余初欲理付书旧约，语薄喉欲出而止。无何，功甫卒。藏书一夕迸散，钞本及旧椠本，皆论秤担负以去，一本不直数钱也。功甫少及见文待诏诸公，尝言：“吴中先辈，学问皆有原本，惟黄勉之为别派，袖中每携阳明、空同书札，出以示人。空同就医京口，诸公皆不与通问，勉之趋迎，为刻其集，诸公皆薄之。”又云：“李空同言不读唐后书，左国玑为左宜人之弟，空同文称内兄，内外兄弟在《小戴礼》，亦唐后书耶？四部大函之书，别字讹句，堆积卷帙，两司马当如是耶？”每抉レ时人制作。余每指其口，失笑而止。呜呼！功甫死，吴中读书种子绝矣。余欲取吴士读书好古，自俞石以后，网罗遗逸，都为一编。老生腐儒，笥经书者，悉附著焉。庶功甫辈流，不泯泯于没世，且使后学尚知有先辈师承在也。姑志之于此。 

    （跋赵忠毅公文集） 
    高邑赵忠毅公，讳南星，字梦白，卓荦负大节，悲歌慷慨，轻死重气。古称邹、鲁守经学，韩、魏多奇节，公盖兼而有之。其为文章，疏通轩豁，能畅其所欲言，不拘守尺幅，而有宋、元名家之风。至于击排朋党，伸雪忠愤，抑塞磊落，万历间文人，当推公为首。其诗瘦劲有风致，惜其犹未脱李空同畦径，掀髯戟手，时露伧父面目耳。公尝酒间属余：“我死，子当志吾墓。”公殁后，余罢官里居。其子请辇上名高者为之。往闻王州以《四部稿》遗公。公缘手散之。村僮里媪，人持一二帙而去。余为志，岂遂足以当公，幸公子为我藏拙也。 

    （跋傅文恪公文集） 
    近世翰林先生，人各有集，诗、赋、制、诰、叙、记、碑、志之文，无不胪列，观者多束之高阁，或用覆酱瓿耳。先师定襄文恪公之集，高可数尺，余为存其可观者数卷。文之传也，贵使人得其神情謦咳，千载而下，如或见之。若应酬卷轴之文，学徒胥史，互相传写，概而存之，则其人之精神，反沈没于此中，不得出矣。或曰：公之精神，在大事狂言，此集虽不传可也。 

    （书王损仲诗文后） 
    祥符王惟俭，字损仲，多闻强记。与人覆射经史，每弋获，摩腹大笑曰：“名下定无虚士。”读《古文品外录》，抉レ其纰缪，轩渠向余：“兄每为此君护前，今不当云悔读《南华》第二篇乎？”晋江何犀孝修明史，题曰《名山藏》。损仲指而笑曰：“记则记，书则书，此何为者？”吴原博修《姑苏志》成，杨君谦遥见其题，不开卷，掷而还之，岂为过乎？损仲家无余赀，尽斥以买书画彝鼎，风流儒雅，竟日谭笑，无一俗语，可谓名士矣。其诗婉弱有俊语，为文简质，以刻画自喜。惜其少年崛起，无师友摩切之力，未免于无佛处称尊也。 

    （题王司马手简） 
    崇祯元年，余以阁讼，待罪长安。临邑王公和仲为大司马。手书慰谕，一日至数十纸，恨不能为余排九阍、叫阊阖、执谗慝之口而白其诬也。余既罢归，公以疆事下狱死。精爽可畏，时时于梦寐中见之。其手迹久而散佚，椟其存者，以示子孙。公书法苍老，语多棱感激。想其掀髯执简，欲尽杀奸谀小人于毫兔间，可敬也。 

    （跋董侍郎文集） 
    闽中董侍郎崇相，以所著文集示余，引丁敬礼对陈思王之语，俾余删定其文。余感其意不忍辞。朱黄甫竣，而崇相没矣。万历间，崇相为吏部郎。辽左全盛，建州夷方戒车入贡。崇相独策其必叛，每逢边人，辄问辽事，嗟咨太息，若不终日。福清当国，崇相遗书，极论辽事，谓建夷之祸，不出四五年。奴酋有子歹商，德明之元昊也。又谓金人两道伐宋，以四月举汴，今之灾异，不下宣、政，今之边镇，只恃一辽。一旦有事，内虚外弱，首尾牵制，何恃而不恐？金再举而宋虏者，以不听李纲散遣勤王诸将之故。今可泄泄不早为之所乎？承平日久，颇以崇相言为不祥，亦不重怒，置之而已。六七年而奴酋难发，崇相之言若左券。崇相老矣，耳聋目眵。龙钟班行中，与谈辽事，则目张齿击，划然心开，精强少年弗如也。飞章削牍，大声疾呼，指画安危，激劝忠义，风击泉涌，笔有舌而腕有口也。余所取崇相之文，胥以此类求之。其它沿袭应酬者，多所涂乙焉，亦崇相之志也。天启元年，奴陷辽阳，袁自如以邵武令入计，匹马走山海，周视形势，七日夜而返。崇相要过余邸舍，共策辽事。夜阑灯，僮仆僵卧。崇相拍案击节，残缸吐焰，朔风猎猎射窗纸。迄今更二十三年，狡奴益横，自如磔，崇相死，而吾衰已甚，约略如崇相往年。摩娑遗集，掩卷三叹，为书其后如此。癸未三月晦日记。 

    （书邹忠介公贺府君墓碑后） 
    故征仕郎文华殿中书舍人丹阳贺公之卒也，吉水邹忠介公书其墓碑。后十九年，为崇祯壬午，公以子世寿贵，得赠兵部右侍郎都察院右佥都御史。乃砻石以斫忠介之碑，刻趺篆首，陈之隧道，而属谦益记其事。 
    余与世寿，两榜皆同举，得以契家子事公。公与常州沈伯和、长兴丁长孺、金坛于中甫、吾里缪仲醇为友，以节概意气相期许。余晚出，亦参与焉。公遂以弟畜余，不以年家辈行也。长孺、中甫时人以为党魁。公与周旋患难，不少引避。仲醇布衣韦带，伯和老于公车，公以长兄事之，肩随却立，老而不衰。应山杨忠烈令常熟，官满不能赁车马，公质贷为治装。杨公被急征，语所亲曰：“江左更安得一贺知忍乎？”世寿以钩党被锢，公告余曰：“吾喜吾儿之得与党人也，吾又喜兄之硕果不食也。”辛酉冬，余报命北上。公病亟矣，执手榻前，气息支缀，谆谆念主幼时危，国论参错，而以枝柱属余。余至今愧公坠言也。汉之党人自相署号，以财救人者曰八厨，其中如度尚、张邈、胡母班，皆以将帅显名，而刘儒有璋之质，以灾异上封事，桓帝不能纳。此其人皆与君俊顾及，互相题拂，蕴义生风。俗儒不察，希风元凯，而以厨为讳，陋矣。孔子曰：“季孙之赐我粟千钟也，而交益亲；南宫敬叔之乘我车也，而道加行。微夫二子之贶财，则丘之道殆将废矣。”由此观之，人富而仁义附，孔子不讳言厨，而俗儒顾讳之者，何也？公家不逾中人，晚年匮乏，减先人之产，未尝以无为解。公殁而江南节侠之种子绝矣。缓急扣门，无可告语者矣。忠介之文，书公之大节为详。世道休明，党论屏息，虽有范蔚宗，亦何容以朋徒部党之议，标榜于今日乎？然而千里诵义，亦太史公之所亟称也，遂假其阴以记。 

    （跋刘司空同年会卷） 
    成、弘之际，吾乡吴文定、李文安诸公在长安，有三同五同之会，赋诗绘像，至今流传人间，以为美谈。其所谓同者，盖同榜、同乡、同官、同甲子之类也。当是时，朝野恬熙，士大夫仕宦不出都门，雍容馆阁，邸舍中皆有佳园别馆，朝罢经过，饮酒分韵，以相虞乐。其流风余韵，至今犹可想见也。今年丁丑，刘大司空敬仲与其同榜五人，俱在请室中。敬仲手书绢素，以纪其事，而属余识其后。夫敬仲之所谓同者，同榜、同絷二同而已，与夫先朝之三同五同，殆不可同日而语矣。 
    杜子美之诗云：“空中圣人奏云门，天下朋友皆胶漆。”岂不可为三叹哉！吾旋观诸公，或拮据河渠，或鞅掌国计，或﹃力疆埸，或讽议台省，皆奉公忧国，有古劳人志士之风。在圜土之中，抢首交臂，梏相向者，其人材卓荦如此。则夫纡朱拖紫，高议云台之上者，又岂不有什百于此者乎？诗云：“王国克生，维周之桢。”又云：“济济多士，文王以宁。”以请室中之人才观之，则今天下动称乏才，或非笃论也。嘉靖庚戌，虏薄城下，徐文贞、赵文肃建议请用废臣聂豹、废将周尚文等。天下多故，厄塞磊落之奇材，不容于庙堂，而掩没于狴犴之间，则此中固亦人才之渊薮。为工师匠石者，固未可过而不视欤？余观诸公多感时惜别，留连光景之语，故书此以振其朝气，并以告世之为文贞、文肃者也。时崇祯十年七月十日。 

    （书姚母《旌门颂》后） 
    余为姚母作《旌门颂》，在万历之丁巳。又三年己未，孟长举进士高第，选入翰林。太孺人文驷雕轩，就养玉堂之署，蓬池之脍，郢水之醪。孟长晨夕视具，杂腆洗而进之。词林传诵，以为美谭。天启乙丑，逆奄构祸，衣冠涂炭。孟长奉太孺人丧南归，庐于墓侧。攀柏哀号，声动林木。佛灯荧荧，与素帷相映，三年如一日也。今天子即大位，元凶就殛。即家擢孟长为太子赞善，尽给所夺官诰，且有后命。孟长悼往事，感新恩，而悲太孺人之不及见也，属文起侍读书余所作颂刻之乐石，而复命余志其后。 
    余与孟长定交二十有五年，登堂拜母，于太孺人有犹子之谊，而文起则太孺人之稚弟也。奄祸之方炽也，以余三人为党魁，刺探之使，朝于吴门而夕于虞山，匈匈如不终日。孟长间遗余赫蹄书，语不及他，辄曰：“得无损太安人眠食乎？”以孟长之念吾母，则其念母勤可知也。以孟长之笃挚于念母，太孺人虽长寝，其啮指之思，倚门之望，终不能舍然，又可知也。一旦天晶日明，余三人同日并命。余既具冠衣拜母堂上，退而念孟长之所以谂余者，痛定思痛，君臣母子之间，其不能无泫然也已。昔苏子瞻自黄州召归，为王晋卿作诗，道其出处契阔之故，而终之以不忘在莒之戒。余于孟长之刻兹石也，其感殆不后于子瞻，故详著之如此。诗有之：“孝子不匮，永锡尔类。”余三人期交勉之哉！崇祯改元之六月。 

    （跋高存之《村居诗卷》） 
    存之丈家食几三十年，闭门学道，时方钩党，风涛喧う，优游自得，有终焉之志。读村居诗，可想见矣。今方官御史大夫，踞独坐，双藤倚户外，群僚奉手屏气。不知存之居太微执法之署，视菰芦中老屋数间，又何如也？广陵舟中，为密纬题此卷，入长安见存之，当以语之。天启甲子八月。 

    （书竹林七贤画卷） 
    天启壬戌冬，余请告将出都门。高邑赵忠毅公过邸舍曰：“此后再晤，未省何时。明日当携一尊酒，偕高存之来，剧谭尽日而别。”时内计戒严，余以为辞。公大笑曰：“公亦为此言乎？避嫌疑，存形迹，岂我辈事哉！”遂以刁酒固始鹅为饷。公亦不复来。此后遂不得见公矣。 
    存之者，无锡高忠宪公也。逆阉之难，二公相继受祸，余而不死。曾为忠宪作神道碑，序其师友部党之详，而不获效一言于忠毅。盖忠毅与余，气谊感激，有后死之托。其家子弟，未必知也。丹阳姜中翰以所藏《竹林七贤卷》求题。开卷而忠毅、忠宪之手迹俨然，为之掩袂拭面，不能自禁。呜呼！十四年以来，死生患难，宛如度一小劫。其间世事，可悲可畏，可涕可笑，亦不复堪再道也。总付与阮公一恸，并借诸贤酒杯浇我块垒耳。崇祯己巳七月。 

    （题张天如立嗣议） 
    天如馆丈之殁也，诸执友议立后焉。论宗法，以次及次房之应立者，又于应立之中，推择其稚齿便于抚育者。天如之母夫人暨其夫人，咸以为允。诸昆弟皆曰诺。呜呼！天如之殁，而耿耿视不受含者，独念母夫人耳。自今以往，庭户依然，田庐如故，夫人甘衣美食，僮奴指使，久而忘天如之亡也。天如之魂魄，晨夕于母夫人之侧，久而自忘其亡也。季札有言：“苟先君无废祀，民人无废主，吾谁敢怨？”吾辈庶可以慰天如于地下乎？嗣子生十龄，未有名字。诸公以狗马之齿属余。余为命其名曰永锡，而字之曰式似。诗有之：“孝子不匮，永锡尔类。”又有之：“教诲尔子，式似之。”是子也，推“孝子不匮”之思，应“蜾蠃类我”之祝，善事其大母及母，夭如犹不死也，岂必属毛离里，而后使人曰幸哉有子也哉？ 

    （书《寇徐记事》后） 
    子暇为举子时，莳花艺药，焚香扫地，居则左琴右书，行则左弦右壶。一旦为广文于徐，当兵荒氵存臻、寇盗盘互之日，挟弓刃，衣褶，授兵登陴，厉气巡城。日不饱菽麦，夜不御管簟，世间奇伟男子，磊落变化，何所不有！试令子暇揽镜自照，不知向来有此面目否？故当盍然而一笑也。 
    徐为南北重镇，宋元丰中，苏子瞻以谓徐城三面阻水，楼堞之下，以汴、泗为池，独其南可通车马。屯千人于戏马台，与城相表里。而积二年粮于城中，虽用十万人不易攻也。子暇则以为徐城东北枕河，南阻重山，独西方一望平原，四战冲要，所宜厚防。宜选一能将，结营戏马台。专事训炼，不与调遣，以与道、卫相犄角，则徐城可保。盖古今形胜不同，攻守之略，亦与时互异。徐城独不然，自元丰至于今日一也。屯兵宿戍，襟带南北，岂独为守徐计。令子瞻生于今日，不知其慷慨建白，又当何如？子暇又云：“徐一道一镇一州牧二卫三营，虽有多官之名，不得一官之用。徐之不破亡者幸耳！”痛哉斯言，以襄、雒两都会，亲藩胙土，俨然城阙，而贼毁之如燎毛，何有于徐？济不戒而有襄，襄不戒而有雒，文武大吏，不肯为国家同心办贼，开门揖盗，寇何能为？襄、雒之不戒，徐之前车也。徐之能戒，天下之左券也。余故读子暇之记事，谨书其后以劝能者，且使读子暇之书者，抚掌叹息，无谓今天下遂无子瞻也。辛巳冬日牧翁书。 

    （题程孟阳赠汪汝泽序） 
    闽中董侍郎崇相，负经济，喜功名。当辽事孔亟，号兆嚣，每逢人辄咏将伯助予之诗，涕泗横臆。虽以余之不肖，数相招邀，期为县官助一臂，而余未有以应也。余未识汪汝泽，然为崇相之客而孟阳之友，即其人可知矣。孟阳此文，磊落抑塞，使人起劳人志士，息机摧撞之叹。崇相老矣，屏居海上，令见此文，当作廉将军被甲跃马状。而余方煨饭折脚铛边，如枯木寒灰，都无暖气，可为一笑也。 

    （题张子鹄行卷） 
    金陵张子鹄，世将家也。天启二年，督漕入京师，甫逾淮，东方盗起，烽烟四塞。子鹄荷戈坐甲，与漕夫艘卒，拮据于宵旗夜柝之间。戒严稍解，以其间作为诗歌，息劳舒啸。过邸舍，请余是正焉。 
    子鹄深目戟髯，有幽、燕老将之风。读《孙子兵法》，妙得其解。大江南北，襟带险要，与夫江、淮习流之卒，吴、越击剑之客，无不收贮奚囊中。天下方多事，何暇以翰墨为勋绩耶？庆历以来，称名将者，无如戚南塘、俞盱江。南塘之练兵实纪，盱江之正气集，使文人弄毛锥者为之，我知其必缩手也。子鹄继俞、戚之后，登坛秉钺。方当论兵法，议束伍，修缉方略有用之书。长歌短讴，请一切庋置高阁，他日功成奏凯，效曹景宗竞病之什，余当属而和之。 

    （书笑道人《自叙》后（陈如松，又号白菊道人）） 
    颜延之称陶渊明畏荣好古，此非知渊明者。饥来叩门，冥报相贻，渊明之畏饥寒、慕禄仕，亦犹夫人耳。饥冻诚不可耐，而违己不堪其病。口腹自役，怅愧交作。就官少日，眷然怀归，固即其畏饥寒慕禄仕之本怀耳。渊明固云：“质性自然，非矫厉所得。”而以畏荣好古为言，则亦远其怀矣。今世文烦吏敝，独太仓州太守同安陈君清静寡欲，苏醒氓庶，有古人之风。观君之自叙，峭独自喜，意有不可，即日解绶，其亦昔人所谓腰下有傲骨者欤？君年五十余，奋迹仕途，与渊明少异。然吾观渊明赋《归去来》，年四十一。而白乐天作醉吟传，司空表圣记休休亭，年皆六十七。千载之下，第其品级，初无间然，则后世之视君，其又可知已矣。 

    （书于广文崇祀录后） 
    语有之：“桃李不言，下自成蹊。”于公为广文，恂恂不胜衣，举杯浮白，听然移日。一旦捐馆舍，弟子废讲行服，缙绅先生及里巷细人，皆为流涕。此岂非太史公所谓忠实心诚、信于士大夫者欤？唐张旭为常熟尉，《志》但载其与老父判牍一事，而草圣祠之祀，至于今不废。公之酒德，与旭略相似。昔王无功所居东南有盘石，立杜康祠祭之，尊为师，以焦革配。他日公草圣祠，比于杜康之焦革。有如王无功其人者，埽地而祭。吾知公必顾而享之，以为贤于两庑之余沥也。 


初学集卷八十五 

    ○题跋（三）（跋宋版《左传》） 
    宋建安余仁仲校刊《左传》，故少保严文靖公所藏，其少子中翰道普见赠者。脱落图说并隐公至闵公五卷、昭公二十一卷至二十四卷，却以建安江氏本补足。纸墨差殊，每一翻阅，辄摩娑叹息。今年贾人以残阙本五册来售，恰是原本失去者。卷尾老僧印记，亦复宛然。此书藏文靖家可六十年，其归于我，亦二十年矣。其脱落在未归文靖之前，不知又几何年也？不图一旦顿还旧观，羽陵之复完，河东之亡再觏。鲁国之玉，雷氏之剑，岂足道哉！此等书古香灵异，在在处处，定有神物护持。守者观者，皆勿漫视之。崇祯辛未七月曝书日跋。 

    （跋《前后汉书》） 
    赵文敏家藏《前、后汉书》，为宋椠本之冠，前有文敏公小像。太仓王司寇得之吴中陆太宰家。余以千金从徽人赎出，藏┑二十余年。今年鬻之于四明谢象三。床头黄金尽，生平第一杀风景事也。此书去我之日，殊难为怀。李后主去国，听教坊杂曲“挥泪对宫娥”一段，凄凉景色，约略相似。癸未中秋日书于半野堂。 

    △又 
    京山李维柱，字本石，本宁先生之弟也。书法颜鲁公。尝语余：“若得赵文敏家汉书，每日焚香礼拜，死则当以殉葬。”余深愧其言。 

（跋《坡书〈陶渊明集〉》） 
    北宋刻《渊明集》十卷，文休承定为东坡书。虽未见题识，然书法雄秀，绝似司马温公墓碑，其出坡手无疑。镂版精好，精华苍老之气，凛然于行墨之间，真希世之宝也。西蜀雷羽津见之云：“当是老坡在惠州遍和陶诗日所书。”吾以为笔势遒劲，似非三钱鸡毛笔所办。古人读书多手钞，坡书如《渊明集》者何限，但未能尽传耳。先生才大如海，不复以斗石较量。其虚怀好古，专勤笃挚如此。吾辈无升合之才，慵堕玩忄曷，空蝗梁黍，读古人书，未终卷，欠申思睡，那能缮写成帙？每一翻阅，辄兴不殖将落之叹，未尝不汗下如浆也。癸未夏日，书于优昙室中。 

    （跋张司业诗集） 
    唐《新书韩愈传》后云：张籍，和州乌江人。番阳汤中据退之《张中丞传后序》称吴郡张籍及司业《寄苏州白使君》云：“登第早年同座主，题诗今日是州民。”知司业为吴人，后尝居和，故唐史误以为和人也。同时张洎，亦曰苏州吴人。此本多古诗十数首，《学仙》《董公》二诗，乐天所称可上讽人主、下诲藩臣者，亦具载焉，较它本为完善。 

    （跋东坡《志林》） 
    马氏《经籍考》：《东坡手泽》三卷，陈氏以为即俗本大全中所谓志林也。今《志林》十三篇，载《东坡后集》者，皆辨论史传大事。世所传《志林》，则皆琐言小录，杂取公集外记事跋尾之类，捃拾成书，而讹伪者亦阑入焉。公北归《与郑靖老书》云：《志林》竟未成，但草得书传十三卷。则知十三篇者，盖公未成之书，而世所传《志林》者，缪也。宋人编公外集，尽去《志林诗话》标目，入之杂著中，最为有见。近代所刻《仇池笔记》《志林》之类，皆丛杂不足存也。 

    （跋东坡先生诗集） 
    吴兴施宿武子增补其父司谏所注东坡诗，而陆务观为之序。务观序题嘉泰二年，是书刻于嘉定六年，又十二年而后出。故其考证人物，援据时事，视他注为可观。然如务观所与范致能往复云云，不知果无憾否？诗以记年为次，又附《和陶》一卷，坡诗尽于此矣，读者宜辨之。 

    （跋《渭南文集》） 
    先辈题跋书画，多云某年月日某人观。陆放翁跋所读书，但记勘对装潢岁月，寥寥数言，亦载集中。盖古人读书多，立言慎。于古人著作，非果援据该博，商订详审，不敢轻著一语。亦文章之体要当如此也。今人于法书名画，强作解事，蝉连满纸，必不肯单题姓名。坊间椠本，不问何书，必有跋尾附赘其后，如涂鸦结蚓，漫漶不可了。试一阅之，支离剽剥，千补百缀，天吴紫凤，颠倒衤豆褐。穷子为他家数宝，人皆知其无看囊一钱耳。偶读《渭南文集》，聊书之以为戒。 

    （书《东都事略》后） 
    河南王损仲数为余言《东都事略》于宋史家为优。长安吕少卿家有钞本，遂假借缮写。天启三年春，由济上放舟南下，日读数卷，凡半月而毕。余观作者之意，可谓专勤矣。贯穿一百六十余年，为北宋一代之史，以事在本朝，故孙而称《事略》云尔。其书简质有体要，视新史不啻过之。《本纪》载诏制之辞，与《朱π传》载《华阳宫记》之类，尤为有识。信损仲之知言也。《本纪》最佳，《列传》佳者几十之五，亦多错互可议。世有欧阳公，笔削宋事，以附《五代史记》之后，则是书亦《宋史》之《世本》《外传》也。呜呼！余安得而见之哉！损仲博闻强记，删定《宋史》，已有成书。以其言考之，殆必有可观者。是年二月十四日，丹阳道中书。 

    （跋宋版《文苑英华》） 
    《文苑英华》，《文选》以后文章之渊薮也。闽本苦多讹阙，莫可是正。曹野臣为余言，王户部{山介}庵有宋刻残本七十册，购得之庙市者，属野臣借阅。{山介}庵欣然见授，得纵观者匝月。谚云：“借书一，还书一。”宋葛文康公好借书，尝以酒券从尚公辅假《太平御览》。诗在《丹阳集中》，词林至今以为美谈。余《次韵答{山介}庵》诗，有“酒券赊文籍”之句，盖谓此也。长安酒贵，余无从贳一鸱，又无酒券，可以当假许之璧。余比于文康为幸，而{山介}庵之胜公辅远矣。遂题而归之，他日亦可作吾两人故事也。 

    （跋刘原博《草窗集》） 
    此故太医院吏目原博刘先生讳溥之集也。余七世祖竹深府君，讳洪，字理平，景泰中以国难输马于朝，得赐章服。其南还也，朝士多赋诗宠行，先生诗为压卷，今载《草窗集》第八卷中。先生为景泰十才子之冠。土木之难，奉使边塞，作为诗歌，感激悲壮，有“塞雁南旋又北旋，上皇消息转茫然”之句，朝士皆为流涕。读先生之诗者，苟有忠君爱国之心，斯可以兴矣，况有先世遗文在乎！吾子孙其宝藏之。天启元年六月，后人谦益谨书。 
</div>
    <div class="pagination">
<a href="牧斋初学集_page92.html">上一页</a><span>...</span><a href="牧斋初学集_page88.html">88</a><a href="牧斋初学集_page89.html">89</a><a href="牧斋初学集_page90.html">90</a><a href="牧斋初学集_page91.html">91</a><a href="牧斋初学集_page92.html">92</a><span class="current-page">93</span><a href="牧斋初学集_page94.html">94</a><a href="牧斋初学集_page95.html">95</a><a href="牧斋初学集_page96.html">96</a><a href="牧斋初学集_page97.html">97</a><a href="牧斋初学集_page98.html">98</a><span>...</span><a href="牧斋初学集_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
