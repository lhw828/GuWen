<!DOCTYPE html>
<html>
 <head>
  <meta charset="utf-8"/>
  <title>
   潘黄门集 - 第 3 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   潘黄门集 - 第 3 页/共 10 页
  </h1>
  <div class="content">
   怀夫萧、曹、魏、邴之相，辛、李、卫、霍之将；衔使则苏属国，震远则张博望。教敷而彝伦序，兵举而皇威畅；临危而致勇奋，投命而高节亮。暨乎秺侯之忠孝淳深，陆贾之优游宴喜；长卿、渊、云之文，子长、政、骏之史；赵张三王之尹京，定国释之之听理；汲长儒之正直，郑当时之推士；终童山东之英妙，贾生洛阳之才子；飞翠緌、拖鸣玉以出入禁门者众矣。或披发左衽，奋迅泥滓；或从容博会，望表之里。或着显绩而应婴时戮；或有大才而无贵仕。皆扬清风于上列，垂令闻而不已。想佩声之遗想，若铿锵之在耳。当音、凤、恭显之任势也，乃熏灼四方，震耀都鄙而死之日，曾不得与夫十余公之徒隶齿，名才难，不其然乎？
　　
望渐台而扼腕，枭巨猾而余怒。揖不疑于北阙，轼樗里于武库。酒池鉴于商辛，追覆车而不寤。曲阳僭于白虎，化奢淫而无度。命有始而必终，孰长生而久视。武雄略其焉在？近惑文成而溺五利。侔造化以制作穷山海之奥秘。灵若翔于神岛，奔鲸浪而失水。曝鳞骼于漫沙，陨明月以双坠。擢仙掌以承露，干云汉而上至。致邛蒟其奚难？惟余欲而是恣。从逸游于角抵，络甲乙以珠翠。忍生人之减半，勒东岳以虚美。超长怀以遐念，若循环之无赐。较面朝之焕炳，次后庭之猗靡。壮当熊之忠勇，深辞辇之明智。卫鬒发以光鉴，赵轻体之纤丽。咸善立而声流，亦宠极而祸侈。津便门以右转，究吾境之所暨。掩细柳而抚剑，快孝文之命帅。周受命而忘身，明戎政之果毅。距华盍于垒和，案乘舆之尊辔。肃天威之临颜，率军礼以长□。清棘霸之儿戏，重条侯之倨贵。索杜邮其焉在，云孝里之前号。惘辍驾而容与，哀武安以兴悼。征伐赵以徇国，定庙算之胜负。扜矢言而弗纳，反推怨以归咎。未十里于迁路，寻赐键以刎首。嗟主闇而臣疾，祸于何而不有。
　　
窥秦墟于渭城，冀缺缅而堙尽。觅陛殿之余基，裁岥□以隐嶙。想赵使之抱璧，浏睨楹以抗愤。燕图穷而荆发，纷绝袖而自引。筑声厉而高奋，狙□铅以脱膑。据天位其若兹，亦狼狈而可愍。简良人以自辅，谓斯忠而鞅贤。寄苛制于捐灰，矫扶苏于朔边。儒林填于坑阱，诗书炀而为烟。国灭亡以断后，身刑轘以启前。商法焉得以宿，黄犬核可复牵。野蒲变而成脯，苑鹿化以为马。假谗贼以天权，钳众口而寄坐，兵在颈而顾问，何为不早而告我。愿黔黎其谁听，惟请死而获可。逮子婴之果决，敢讨贼以舒祸。势土崩而莫震，作降王于路左。萧收图以相刘，料险易于众寡。羽天与而不取，冠沐猴而纵火。贯三光而洞九泉，曾未足以喻其高下。
　　
感市闾之菆井，叹尸韩之旧处。丞属号而守阙，人百身以纳赎。岂生命之易投，诚惠爱之洽着。讦望之以求直，亦余心之所恶。思夫人之政术，实干时之良具。茍明法以释憾，不爱才以成务。弘大体以高贵，非所望于萧傅。造长山而慷慨，伟龙颜之英主。胸中豁其洞开，群善凑而必举。存威格乎天区，亡坟掘而莫御。临掩坎而累抃，步毁垣以延伫。越安陵而无讥，谅惠声之寂寞。吊爰丝之正议，伏梁剑于东郭。讯景皇于阳丘，爰信谗而矜谑？殒吴嗣于局下，盍发怒于一搏。成七国之称乱，翻助逆以诸错。恨过听之无讨，兹沮善而劝恶。□孝元于渭茔，执奄尹以明贬。褒夫君之善行，废园邑以崇俭。过延门而责成，忠何辜而为戮？陷社稷之王章，俾幽死而莫鞠。□淫辟之凶忍，剿皇统之孕育。张旧氏之奸渐，贻汉宗以倾覆。刺哀主于义域，僭天爵于高安。欲法□而承禅，永终古而不刊。瞰康园之孤坟，悲平后之专絜。殃厥父之篡逆，蒙汉耻而不雪。激义诚而引决，赴丹焰以明节。投宫火而焦糜，从灰熛而俱灭。
　　
骛横桥而旋轸，历敝邑之南垂。门磁石而梁木兰兮，构阿房之屈奇。疏南山以表阙，倬樊川以激池。役鬼佣其犹否，矧人才之所为？工徒斲而未息，义兵纷以交驰。宗祧污而为沼，岂斯羽之独堕。由伪新之九庙，夸宗虞而祖黄。驱吁嗟而妖临，搜佞哀以拜郎。诵六艺以饰奸，焚诗书而面墙。心不则于德义，虽异术而同亡。宗孝宣于乐游，绍哀绪以中兴。不获事于敬养，尽加隆于园陵。兆惟奉明，邑号千人；讯诸故老，造自帝询。隐王母之非命，纵声乐以娱神。虽靡率于旧典，亦观过而知仁。凭高望之阳隈，体川陆之污隆。开襟乎清暑之馆，游目乎五柞之宫。交渠引漕，激湍生风，乃有昆明池乎其中。其池则汤汤汗汗，滉瀁弥漫，浩如河汉；日月丽天，出入乎东西。旦似旸谷，夕类虞渊。昔豫章之名宇，披玄流而特起。仪景星以天汉，对牛、女以双峙。图万载而不倾，奄摧落于十纪。擢百寻之曾观，今数仞之余址。振鹭于飞，凫跃鸿渐；乘云颉颃，随流澹淡。瀺灂惊波，唼喋菱芡。华莲烂于绿沼，青蕃蔚乎翠潋。伊兹池之肇穿，肄水战于荒服。志勤远以极武，良无邀于后福。而菜蔬芼实，水物惟错，乃有赡乎原陆。在皇代而物土，故毁之而又复。凡厥寮司，既富而教，咸帅贫惰，同整棹楫，收罟课获，引缴举效，鳏夫有室，愁民以乐。徒观其鼓柂回轮，洒钩投网，垂饵出入，挺扠来往。纤经莲白，鸣根厉响；贯鳃□尾，擎三牵两。于是弛青鲲于网巨，解赪鲤于黏徽，华鲂跃鳞，素鱮扬鬐。饔人缕切，銮刀若飞，应刃若俎，靃靃霏霏。红鲜纷其初载，宾旅竦而迟御。既餐服以属厌，泊恬静以无欲，回小人之腹，为君子之虑。
　　
尔乃端策拂茵，弹冠振衣，徘徊酆鄗，如渴如饥。心翘勤以仰止，不加敬而为自祇。启三圣之敢梦，切十乱之或希。经始灵台成之不日；惟鄗及酆，仍京骑室；庶人子来，神降之吉；积德延祚，莫贰其一。永惟此邦，云谁之识，越可略闻，而难臻其极。子赢锄以借父，讯秦法而着色。耕让畔以闲田，沾姬化而生棘。苏、张喜而诈骋，虞芮愧而讼息。由此观之，士无常俗，而教有定式；上之迁下，犹钧之埏埴。虽五方杂会，风流溷淆；惰农好利，不昏作劳。密迩猃狁，戎马生郊，而制者必割，实存操刀。人之升降，随政隆替。仗信则莫不用情，无欲则赏之不窃。虽智不能理，明不能察，信此心也，庶免夫戾。如其礼乐，以俟来哲。
　　
    籍田赋
　　
伊普之四年正月丁未，皇帝亲率群后籍于千亩之甸，礼也。于是乃使甸师清畿，野庐扫路，封人壝宫，掌舍设枑。青坛蔚其岳立兮，翠幙□以云布。结崇基之灵址兮，启四涂之广阼。沃野坟腴，膏壤平砥；清洛浊渠，引流激水；遐阡绳直，迩陌如矢。葱犗服于缥轭兮，绀辕缀于黛耜。俨储驾于廛左兮，俟万乘之躬履。百僚先置，位以职分；自上下下，具惟命臣。袭春服之萋萋兮，接游车之□□。微风生于轻幰兮，纤埃起于朱轮。森奉璋以接列兮，望皇轩而肃震。若湛露之晞朝阳兮，众星之拱北辰也。于是前驱鱼丽，属车鳞萃；阊阖洞起，参涂方驷；常伯陪乘，太仆秉辔。后妃献穜稑之种，司农撰播殖之器。挈壶掌升降之节，宫正设门闾之跸。天子乃御玉辇，荫华盍，冲牙铮鎗，绡纨綷□。金根照耀以泂晃兮，龙骥腾骧而沛艾。表朱玄于离坎，飞青缟于震兑中黄晔以发辉兮，方彩纷其繁会。五辂鸣銮，九旗扬旆，琼钑入蕊，云罕晻蔼。箫管朝□以啾嘈兮，鼓鼙□隐亦砰磕。笋□嶷以轩翥兮，洪锺越乎区外。震震填填，尘骛连天，以幸乎籍田。
　　
蝉冕频以灼灼兮，碧色肃其芊芊，似夜光之剖荆璞兮，若茂松之依山巅也。于是我皇乃降灵坛，抚御耦，游场染履，洪縻在手，三推而舍，庶人终亩，贵贱以班，或五或九；于斯时也，居靡都鄙，民无华裔；长幼杂沓以交集，士女颁斌而咸戾。被褐振裾，垂髫总髻，蹑踵侧肩，掎裳连袂。黄尘为之四合兮，阳光为之潜翳。动容发音，而观者莫不抃舞乎康衢，讴吟乎圣世。情欣乐乎昏作兮，虑尽力乎树艺。靡推督而长勤兮，莫之课而自励。躬先劳以悦使兮，岂严刑而猛制哉。有邑老田父，或进而称曰：盍损益随时，理有常然，高以下为基，民以食为天；正其末者端其本，善其后者慎其先。夫九土之宜弗任，四人之务不一；野有菜蔬之色，朝靡代耕之秩；无储□以虞□，徒望遂以自毕，三季之衰皆此物也。今圣上昧旦丕显，夕惕若栗，图匮于丰，防俭于逸，钦哉钦哉，惟榖之恤。展三时之弘务，致仓廪于盈溢，故尧、汤之用心，而存救之要术也。若乃庙□有事，祝宗诹日，簠簋普淖，此之自实。缩鬯萧茅，又于是乎出。黍稷馨香，旨酒嘉栗，宜其民和年登，而神降之吉也。
　　
古人有言曰：圣人之得无以加于孝乎。夫孝者，天地之性，人之所由灵也。昔者明王以孝理天下，其或继之者鲜哉希矣。逮我皇普，实光斯道，仪刑孚于万国，爱敬尽于祖考，故躬稼以供粢盛，所以致孝也。劝稼以足百姓，所以固本也。能本而孝，盛得大业至矣哉。此一役也，而二美具焉。不亦远乎！不亦重乎！敢作颂曰：
　　
思乐甸畿，薄采其茅。大君戾止，言极其农。其农三推，万芳以祗。耨我躬田，实及我斯。我簠斯盛，我簋斯粢。我仓如陵，我瘐如坻。念兹在兹，永言孝思。民力普存，祝史正辞。神祗攸歆，逸豫无期。一人有庆，兆民赖之。
　　
    沧海赋
　　
徒观其壮也，则汤汤荡荡，澜漫形沉；流沫千里，悬水万丈。测之莫量其深，望之不见其广。无远不集，靡幽不通，群豁俱息，万流来同。含三河而纳四渎，朝五湖而夕九江。阴霖则兴云降雨，阳霁则吐霞曜日。煮水而盐成，剖蚌而珠出。其中有蓬莱名岳，青丘奇山，阜陵别岛，□环其间。其山则□崔嵬崒，嵯峨降屈，披沧流以特起，擢崇基而而秀出。其鱼则有吞舟鲸鲵，乌贼龙须，蜂目豺口，狸斑稚躯，怪体异名，不可胜图。其虫兽则素蛟舟□，元龟灵鼍，修鼋巨虌，紫贝螣蛇，玄螭蚴□，赤龙焚蕴，迁体改角，推旧纳新。举扶摇以抗翼，泛阳侯以濯鳞。其禽鸟则鸥鸿鹔□，驾鹅鵁鶄，朱背炜烨，缥翠葱青。详查波浪之来往，遍听奔激之音响，力势之所回薄，润泽之所弥广。信普天之极大，横率土而莫两。
　　
    登虎牢山赋
　　
辞京辇兮遥迈，降远游兮东夏。朝发轫兮帝墉，夕结轨溪中野。凭修□兮停车，临寒泉兮饮马。眷故乡之辽隔，思纡轸以郁陶。步玉趾以升降，凌汜水兮登虎牢。览河洛之二川，眺成平之双皋。崇岭奔以崔崒，幽谷豁以窙寥。路逶迤以迫荫，林廓洛以萧条。尔乃仰荫嘉木，俯藉芳卉；青烟郁其相望，栋宇懔以鳞萃。彼登山而临水，固先吉吉之所哀。矧去乡而离家，邈长辞而远乖。望归云以叹息，肠一日而九回。良劳者之咏事，愿寄言以表怀。
　　
    闲居赋
　　
岳尝读《汲黯传》，至司马安四至九卿而良史题之以巧宦之目，未尝不慨然废书而叹，曰：嗟乎！巧诚有之，拙亦宜然。顾常以为士之生也，非至圣无轨，微妙玄通者，则必立公立事，效当年之用，是以资忠履信以近德，修辞立诚以居业。仆少窃乡曲之誉，忝司空太尉之命，所奉之主，即太尉鲁武公其人也。举秀才为郎，逮世祖武皇帝，为河阳、怀令、尚书郎廷尉平。今天子谅闇之际，领太傅主簿，府主诛，除民为民。俄而复官，除长安令，迁博士，未召拜，亲疾辄去官。阅自弱冠涉乎之命之年，八徙官而一进阶，再免一除名，一不拜职，迁者三而已矣。虽通塞有遇，抑亦拙者之效也。昔通人和长舆之论余也，固谓拙于用多；称多则吾岂敢，言拙信而有征。方今俊乂在官，百工惟时，拙者可以绝意乎宠荣之事矣。太夫人在堂，有羸老之疾，尚何能违膝下色养而屑屑从斗筲之役乎？于是览止足之分，庶浮云之志，筑室种树，逍遥自得。池沼足以渔钓，春总足以代耕；灌园鬻蔬，以供朝夕之膳，牧羊酤酪，以俟伏腊之费，孝乎惟孝，友于兄弟，此亦拙者之为政也。乃作闲居之赋，以歌事遂情马，其辞曰：
　　
傲坟素之长圃，步先哲之高衢。虽吾颜之云厚，犹内愧于宁蘧。有道吾不仕，无道吾不愚，何巧智之不足而拙艰之有余也。于是退而闲居于洛之埃，身齐逸民，名缀下士，陪京泝伊，面郊后市。浮梁黝以径度，灵台杰其高峙。窥天文之秘奥，旧人事之终始。其西则有元戎禁营，玄幙绿徽，溪子巨黍，异絭同机，炮石雷骇，激矢□飞，以先启行，曜我皇威。其东则有明堂辟雍，清穆敞闲；环林萦映，圆海回渊。聿追孝以严父，宗文考以配天，祗圣敬以明顺，养更老以成年。若乃背冬涉春，阴谢阳施，天子有事于紫燎，以郊祖而展义，张钧天之广乐，背千乘之万骑，服振振以齐玄，管啾啾而并吹，煌煌乎，隐隐乎，兹理容之壮观，而王制之巨丽也。两学齐列，双宇如一，右延国胄，左纳良逸，祈祈生徒，济济儒术，或升之堂，或入之室，教无常师，道在则是。固髦士投缓，名王怀玺，训若风行，应如草靡，此里仁所以为美，孟母所以三徙也，爰定我居，筑室穿池；长杨映沼，芳枳树篱；游鳞瀺灂，菡萏敷披；竹木蓊蔼，灵果参差；张公大谷之梨，梁侯乌椑之柿，周文若之枣，房陵朱仲之李，靡不毕殖。三桃表樱胡之别，二柰曜丹白之色，石榴蒲萄之珍，磊落蔓衍乎其侧。梅杏郁李之属，繁荣丽藻之饰，华实照烂，言所不能极也。菜则葱韭蒜芋，青笋紫姜，菫荠甘旨，蓼荽芬芳，蘘荷依阴，藿向阳，渌葵含露，白薤负霜。于是凛秋暑退，熙春寒往，微风新晴，六合清朗，太夫人乃御板舆，升轻轩，远览王畿，近周家园；体以行知，药以劳宣，常膳载加，旧痾有痊，席长筵、列孙子，柳垂阴，车结轨。陆摘紫房，水挂赪鲤，或宴于林，或楔于泛，昆弟斑白，儿童稚齿，称万寿以献觞，或一惧而一喜。寿觞举，慈颜和，浮杯乐饮，丝竹骈罗，顿足起舞，抗音高歌，人生安乐，孰知其它。退求己而自省，信用薄而才劣，奉周任之格言，敢陈力而就列。几陋身之不保，尚奚拟于明哲，仰众妙而绝思，终优游以养拙。
　　
    狭室赋
　　
历甲地以游观，旋陋巷而言观。伊余馆之偏狭，良穷弊而极微。合寥戾以互掩，门崎岖而外扉。室侧户以攒楹，檐接柜而交榱。当祝融之御节，炽朱明知隆暑。沸体惄其如铄，珠汗挥其如雨。若乃重阴晦冥，天威震曜，汉潦沸腾，丛溜奔激，臼灶为之沉溺，器用为之浮漂。彼处贫而不怨，嗟生民之攸难。匪广厦之足荣，有切身之近患。青阳萌而畏暑，白藏兆而惧寒。独味道而不闷，喟然向其时叹。
　　
    秋兴赋
　　
晋十有四年，余春秋三十有二，始见二毛，以太尉椽兼虎贲中郎将，寓直于歆骑之省。高阁连云，阳景罕曜，珥蝉冕而袭纨绮之士，此焉游处。仆野人也，偃息不过茅屋茂林之下，谈话不过农夫田父之客，摄官承乏，猥厕朝列，夙兴晏寝，匪遑底□，譬犹池鱼笼鸟儿有江湖山薮之思。于是染翰操纸，慨然而赋。于时秋也，故以秋兴命篇，其辞曰：
　　
四运忽其代序兮，万物纷以回薄。览花实之莳育兮，察圣衰之所托。感冬索而春敷兮，嗟夏茂而秋落。虽末士之荣悴兮，伊人情之美恶。善乎宋生之言曰：「悲哉！秋之为气也。萧瑟兮草木摇落变衰，憀栗兮若在远行，登山临水送将归」。夫送归怀慕徒之恋兮，远行有羁旅之愤。临川感流以叹逝兮，登山怀远以悼近。彼四戚之疚心兮，遭一涂其难忍。嗟秋日之可哀兮，良无愁而不尽。野有归燕，□有翔隼，游氛朝兴，槁叶夕殒。于时乃屏轻箑，释纤絺，藉莞蒻，御袷衣。庭树□以洒落兮，劲风戾而吹帷。蝉嘒嘒逸寒吟，雁飘飘而南飞。天晃朗乙弥高，日悠阳而浸微。何微阳之短晷，觉凉夜之方永。月膧胧以含光兮，露凄清以凝冷。熠耀粲于阶闼兮，蟋蟀鸣乎轩屏。听离鸿之晨吟，望流火之余景。宵耿介而不寐兮，独展转于华省。悟时崴之遒尽兮，慨俛首而自省。斑鬓彪以承弁兮，素发飒以垂领。仰群隽之逸轨兮，攀云汉以游骋。登春台之熙熙兮，珥金貂之炯炯。茍趣社之输途兮，庸讵识其躁静。闻至人之休风兮，齐天地于一指。彼知安而忘危兮，固出生而忘死。行投趾于容迹兮，殆不践而获底。阙侧足以及泉兮，虽猴猿而不履。龟祀骨于宗祧兮，思反身于绿水。且敛衽以归来兮，忽投绂以高厉。耕东皋之沃壤兮，殊黍稷之余税。泉涌湍于石间兮。菊扬芳乎崖澨。澡秋水之涓涓兮，玩游鯈之潎潎。逍遥乎山川之阿，放旷乎人间之世，优哉游哉，聊以卒岁。
　　
    怀旧赋
　　
余十二而获见于父友东武戴侯杨君。始见知名，遂申之以婚姻，而道元公嗣亦隆世亲之爱。不幸短命，父子凋殒，余既有私艰，且寻役于外，不历嵩丘之山者，九年于兹矣。今而经焉，慨然怀旧，乃作赋曰：
　　
启开阳而朝迈，济清洛以径度。晨风凄以激冷，夕雪皓以掩路。辙含水以灭轨，水渐轫以凝冱。涂艰屯其难进，日畹晚而将暮。仰晞归云，俯镜泉流，前瞻太室，傍眺嵩丘，东武扥焉，建茔启畴。岩颜双表，列列行楸，望比楸矣，感于予思。既兴慕于戴侯，亦悼元而哀嗣。坟累累以接陇，柏森森以攒植。何逝没之相寻，曾旧草之末异。余总角而获见，承戴侯之清尘。名余以国士，眷余以嘉姻。自祖考而隆好，逮二子而世亲。欢携手以偕老，庶报德之有□今。今九载而一来，空馆阒其无人。陈荄被于堂除，除旧圃化而为薪。步庭庑以徘徊，涕泫流而沾巾。宵展转而不寐，骤长叹以达晨。独郁结其谁语，聊缀思于斯文。
　　
    悼亡赋
　　
伊良嫔之初降，几二纪以迄兹。遭两门之不造，备荼毒而尝之。婴生艰之至极，又薄命而早终。含纷华之芳烈，翩零落而从风。神飘忽而不反，形安得而久安。袭时服于遗质，表鈆华于余颜。问筮宾之何期，宵过分而参阑。讵几时而见之，日眷恋以相属。听辙人之唱筹，来声叫以连续。闻冬夜之恒长，何此夕之一促。且伉俪之片合，垂明哲乎嘉礼。茍此义之不谬，乃全身之半体。吾闻丧礼之在妻，谓制重而哀轻。既履冰而知寒，吾今信其缘情。夕既昏兮朝既清，延尔族兮临后庭。入空室兮望灵座，帷飘飘兮灯荧荧。灯荧荧兮如故，惟飘飘兮若存。物未改兮人以化，馈生尘兮酒停樽。春风泮冰，初阳兮戒温。逝逍遥兮浸远，嗟茕茕兮孤魂。
　　
寡妇赋
　　
乐安任子咸有韬世之量，与余少而欢焉，虽兄弟之爱，吾以加也。不幸弱冠而终，良友既没，何痛如之；其妻又吾姨也，少丧父母，适人而所天又殒。孤女藐焉始孩，斯亦生民之至艰，而荼毒之极哀也。昔阮瑀既没，魏文悼之，开命之旧作寡妇之赋，余遂以之，以叙其孤寡之心焉，其辞曰：
　　
 嗟余生之不造兮，哀天难之匪忱。少伶娉而偏孤兮，痛忉怛以摧心。览寒泉之遗叹兮，咏蓼莪之余音。情长戚以永慕兮，思弥远而逾深。伊女子之有行兮， 爰奉嫔于高族。承庆云之光覆兮，荷君子之惠渥。顾葛藟之蔓延兮，托微茎余樛木。惧身微而施重兮，若履冰而临谷。遵义方之明训兮，宪女史之典戒。奉蒸尝以效顺兮，供洒扫以弥载。彼诗人之攸叹兮，徒愿言而心痗。何遭命之奇薄兮， 遘天祸之未悔。荣华烨其始茂兮，良人忽以捐背。静阖门以穷居兮，块茕独而靡依。易锦茵以苫席兮，代罗帱以素帷。命阿保而就列兮，览巾箑以舒悲。口呜咽以失声兮，泪横迸而沾衣。愁烦冤其谁告兮，提孤孩于坐侧。时暧暧以向昏兮， 日杳杳以西匿。雀群飞而赴楹兮，鸡登栖而敛翼。归空馆而自怜兮，抚衾裯而叹息。思缠绵以瞀乱兮，心摧伤以怆恻。曜灵晔而遄迈兮，四节运而推移。天凝露以降霜兮，木叶落而陨枝。仰神宇之寥寥兮，瞻灵衣之披披。退幽悲于堂隅兮， 进独拜于床垂耳。倾想于畴昔兮，目彷佛乎平素。虽冥冥而罔觌兮，犹依依以凭附。痛存亡之殊制兮，将迁神而安厝。龙□俨其星驾兮，飞旐翩以启路。轮按轨以徐进兮，马悲鸣而局顾。□灵邈其不及兮，殷忧结而靡诉。晞形影于几筵兮，驰精爽于丘墓。自仲秋而在疚兮，踰履霜以践冰。雪靡靡而骤落兮，风浏浏而夙兴。溜泠泠而夜下兮，水溓溓以为凝。意惚怳以迁越兮，神一夕而久升。庶浸远而哀降兮，情恻恻而弥甚。愿假梦以通灵兮，目炯炯而不寝。夜漫漫以悠悠兮， 寒凄凄以凛凛。气愤薄而乘胸兮，涕交横而流枕。亡魂逝而永远兮，时岁忽其遒尽。容貌儡以顿颊兮，左右凄其相愍。感三良之殉秦兮，甘捐生而自引。鞠稚子于怀抱兮，嗟低徊而不忍。独指景而心誓兮，虽形存而志损。重曰：
　　
仰皇穹兮叹息，私自怜兮何极。省微身兮孤弱，顾稚子兮未识。如涉川兮无梁，若凌虚兮失翼。上瞻兮遗像，下临兮泉壤，□冥兮□翳，心存兮目想。奉灵坐兮肃清，愬空宇兮旷朗。廓孤立兮顾影，块独言兮听响。顾影兮伤摧，听响兮增哀。遥室兮逾远，缅邈兮长乖。四节流兮忽代序，威云暮兮日兮颓。霜被庭兮风入室，夜既分兮星汉回。梦良人兮来游，若阊阖兮洞开。怛惊悟兮无闻，超惝怳兮恸怀。动怀兮奈何，言陟兮山阿。墓们兮肃肃，修陇兮峨峨。孤鸟嘤嘤兮悲鸣，长松萋萋兮振柯。哀郁结兮交集，泪横流兮滂沱。蹈恭姜明誓，咏柏舟兮清哥。终归骨兮山足，存凭托兮余华，要吾君兮同穴，之死矢兮靡他。
　　
笙赋
　　
    河汾之宝，有曲沃之悬匏焉；邹鲁之珍，有汶阳之孤筱焉。若乃绵蔓纷敷之丽，浸润灵液之滋，隅隈夷险之势，禽鸟翔集之嬉，固众作者之所详，余可得而略之也。徒观其制器也，则审洪纤，面短长，戾生干，裁熟簧；设宫分羽，经征列商，泄之反谧，厌焉乃扬。管攒罗而表列，音要妙而含清，各守一以司应，统大魁以为笙。基黄锺以举韵，望仪凤以擢形。写皇翼以插羽，摹鸾音以厉声。如鸟斯企，翾翾岐岐；明珠在咮，若□若垂。修挝内辟，余萧外逶，骈田猎丽，魻□参差。于是乃有始泰终约，前荣后悴，激愤于今贱，永怀乎故贵。众满堂而饮酒，独向隅而掩泪。援鸣笙而将吹，先嗢□以理气。初雍容以安暇，中佛郁以怫□。终嵬峨以蹇谔，又飒沓而繁沸。罔浪孟以惆怅，若欲绝而复肆。懰□耀以奔邀，似将放而终匮，愀怆恻淢。虺□煜熠，泛□泛滟，霅熚岌岌。或案衍夷靡，  或竦勇剽急；或既往不反，或己出复入。徘徊布获，涣衍葺袭。舞既蹈而中辍，节将抚而不及。乐声发而尽室欢，悲音奏而列坐泣。□纤翮以震幽簧，越上筩而通下管，应吹嗡以往来，随抑扬以虚满。勃慷慨以摎亮，顾踌躇以舒缓。辍张女之哀弹，流广陵之名散。咏园桃之夭夭，歌枣下之篡篡。歌曰：枣下篡篡， 朱实离离。宛其处矣，化为枯枝，人生不能以行乐，死何以虚谥为？尔乃引飞龙， 鸣雉鸡，双鸿翔，白鹤飞，子乔轻举，明君怀归；荆王喟其长吟，楚妃叹而增悲。 夫其凄唳辛酸，嘤嘤关关，若离鸿之鸣子也；含□啴谐，雍雍喈喈。若群雏之从母也。郁捋劫悟，泓宏融裔，哇咬嘲□，壹何察慧；诀厉悄切，又何磬折。若夫时阳初暖，临川送离，酒酣徒扰，乐阙日移，□克始阑，主人微疲，弛弦韬钥， 彻埙屏箎。尔乃促中筵，携友生，解严颜，擢幽情；披黄苞以授甘，倾缥瓷以酌醽。光岐俨其阶列，双凤嘈以和鸣。普野悚而投琴，况齐瑟与秦筝。新声变曲，奇韵横逸，萦缠歌鼓，网罗锺律。烂熠钥以放艳，郁蓬勃以气出。秋风咏于燕路 ，天光重于朝日。大不踰宫，细不过羽，唱发章夏，导扬韶武，协和陈宋，混一齐楚。迩不逼而远吾携，声成文而节有序。彼政有失得，而化以醇薄，乐所以移风于善，亦所以易俗于恶，故丝竹之器未改，而桑濮之流已作，惟簧也能研群声之清，惟笙也能众清之林，卫无所措其邪，郑无容其淫，非天下之和乐，不易之德音，其孰能于此乎。
　　
相风赋
　　
混元恍其初判，二气变而无穷。动靡微而不兆，象有始而必终。思先天而不立成器以相风。栖灵乌于帝庭，似月离乎紫宫，飞轻羽于竿杪，若鸾翔乎云中。 广莫兴而习坎，景风发而□离。阊阖扬而曲指，明庶起而东移。
　　
采修竹于层城，历寒暑而靡凋。距神兽于下趾，栖灵乌于上标。
　　
    射稚赋
　　
涉青林以游览兮，乐羽族之群飞，聿采毛之英丽兮，有五色之名翚。厉耿介之专心兮，侈雄艳之□姿，巡丘陵以经略兮，画坟衍而分畿。于是青阳告谢，朱明肇授，靡夫不滋，无草不茂。初茎蔚其濯新，陈柯戚以改旧。天泱泱以垂云， 泉涓涓而吐溜。麦渐渐以擢芒，稚鷕鷕而朝雊。眄箱笼以揭骄，睨骁媒之变态。 奋劲骹以角搓，瞵悍目以旁睐。莺绮翼而赪挝，灼绣颈而衮背。郁轩翥以余怒， 思长鸣以效能。尔乃□场□翳，停僮葱翠；绿柏参差，文翮鳞次，萧森繁茂， 婉转轻利。哀料戾以彻鉴，表厌蹑以密致，恐吾游之晏起，虑原禽之罕至。甘疲心于企想，分倦目以寓视。何调翰之乔桀，邈畴类而殊才。侯扇举而清□，野闻声而应媒。褰微罟以长眺，已踉蹡而徐来。攡朱冠之赩赫，敷藻翰之陪鳃。首药绿素，身□黼绘，青秋莎靡，丹臆兰綷。或蹶或啄，时行时止。斑尾扬翘，双角特起。良游卮喔，引之规里；应叱愕立，擢身竦峙。捧黄闲以密壳，属刚挂以□拟。 倒禽纷以迸落，机声振而未已。山鷩悍害，飙迅已甚，越壑凌岑，飞鸣薄廪。鲸牙低镞，心平望审，毛体摧落，霍若碎锦。逸群之携，橝场侠两，烁雌拓异，修来忽往。忌上风之饕切，畏映日之傥朗。屏发布而累息，徒心烦而扶养。伊义鸟之应敌。啾祸地以厉响。彼聆音而径进，忽交距以接壤。彤盈窗以美发，纷首颓而臆仰。或乃崇坟夷靡，农不易垄，梯菽丛楺，翳荟菶茸，鸣雄振羽，依于其冢。□降丘以驰□，虽形隐而草动。瞻挺穟之倾掉，意□□以振□。暾出苗以入场，愈情骇而神悚。望黡合而翳晶，稚脥肩而玄踵。欣余志之精锐，拟青颅而点项。 亦有目不步体，邪眺旁剔，靡闻而惊，无见自□，周环回复，缭绕盘辟，戾翳旋把，萦随所历。ㄔ于中辍，馥焉中镝，前戾重膺，傍截迭翮。若夫多疑少决，胆劣心狷，内无固守，出不交战，来若处子，去如激电，窥□□叶，幎历乍见 。于是计分铢，商远迩揆悬刀，骋绝伎，如嚏如轩，不高不埤，当味值胸，裂膆破觜。夷险殊地，驯奔异变，昃不暇食，夕不告倦。昔贾氏之如皋，使解颜于一箭，丑夫为之改貌，憾妻为之释怨。彼油田之致或，咸承危以驰骛。何斯艺之安逸， 嗟禽从其已豫。清道而行，择地而住，尾饰镳而在服，肉登俎而永御，岂唯皂隶， 此焉君举。若乃耽盘流遁，放心不移，忘其身恤，司其雄雌，乐而无节，端操或亏，此则老氏之所诫而君子之所不为。
　　
萤火赋
　　
    喜熠耀之精将，与众类乎超殊。东山感而增叹，行士慨而怀忧。翔太阴之玄昧，抱夜光以清游。□若飞电之宵逝，嘒似移星之云流。动集阳晖，灼如隋珠，熠熠荧荧，若丹英之照葩；飘飘频频，若流金之在沙。载飞载止，光色孔嘉；无声无臭，明影畅遐。歃朝霞于旷野，庇一叶之垂柯。无千欲于万物，岂顾恤于网罗。至夫重阴之夕，风雨晦暝，万物眩惑，翩翩独征，奇姿燎朗，在阴益荣；犹贤哲之处时，时昏昧而道明；若兰香之在幽，越群臭而弥馨。随阴阳以飘飘， 非饮食之是营。问螽斯之无忌，希夷惠之清贞。羡惟虫之琦玮，援彩笔以为铭。
　　
        河阳庭前安石榴赋有序
　　
    石榴者，天下之奇树，九州岛之名果也，是以属文之士，叙而赋之。
　　
仰天路而高睇，顾邻国以相望。位莫微于宰邑，馆莫陋于河阳。虽小县陋馆， 可以遨游。实有嘉木，曰安石榴；修条外畅，荣干内樛；扶□偃蹇，冉弱纷柔。于是暮春告谢，朱夏戒初，新茎擢润，膏叶垂腴；丹晖缀于朱房，缃的点乎红须， 煌煌炜炜，熠□委累。似琉璃之栖邓林，若珊瑚之映绿。水光明磷烂，含丹耀紫，味滋芳神，色丽琼蕊。遥而望之，焕若隋珠擢重渊；详而察之，灼若列星出云间。千房同模，千子如一，御淐疗饥，解醒止疾。既乃攒乎狭庭，载阨载褊， 土阶无等，肩墙惟浅，壁衣苍苔，瓦被驳藓，处悴而荣，在幽弥显；其华可玩，其实可珍，羞于王公，荐于鬼神，岂伊仄陋，用渝厥贞，□犹如之，而况于人。
　　
        莲花赋
　　
    伟玄泽之普衍，嘉植物之并敷。游莫美于春台，华莫盛于芙渠。于是惠风动，冲气和，眄清池，翫莲花，舒绿叶，挺纤阿，结绿房，列红葩，仰含清液，俯濯素波，修柯婀娜，柔茎苒蒻，流风徐转，回波微激。其望之也，晔若皦日烛昆山 ；其即之也，晃若盈尺映蓝田。
　　
芙蓉赋
　　
    荫兰池之丰沼，育沃野之上腴。课众荣而比观，焕卓荦而独殊。押□云布， □□星罗。光拟烛龙，色夺朝霞，丹辉拂红，飞须垂的，斐披赩赫，歆涣熠□， 流芬赋采，风靡云旋，布濩磊落，蔓衍妖闲。发清阳而增媚，润白玉而加鲜。
　　
        橘赋
　　
    余斋前橘树，冬夏再熟，聊为赋云尔。
  </div>
  <div class="pagination">
   <a href="潘黄门集_page2.html">
    上一页
   </a>
   <a href="潘黄门集.html">
    1
   </a>
   <a href="潘黄门集_page2.html">
    2
   </a>
   <span class="current-page">
    3
   </span>
   <a href="潘黄门集_page4.html">
    4
   </a>
   <a href="潘黄门集_page5.html">
    5
   </a>
   <a href="潘黄门集_page6.html">
    6
   </a>
   <a href="潘黄门集_page7.html">
    7
   </a>
   <a href="潘黄门集_page8.html">
    8
   </a>
   <a href="潘黄门集_page9.html">
    9
   </a>
   <a href="潘黄门集_page10.html">
    10
   </a>
   <a href="潘黄门集_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
