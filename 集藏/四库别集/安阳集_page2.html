<!DOCTYPE html>
<html>
<head>
    <meta charset="UTF-8">
    <title>安阳集 - 第 2 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>安阳集 - 第 2 页/共 29 页</h1>
    <div class="content">　　巻四十一
　　册文
　　巻四十二
　　祭文上
　　巻四十三
　　祭文中
　　巻四十四
　　祭文下
　　巻四十五
　　挽辞
　　巻四十六
　　墓志一
　　巻四十七
　　墓志二
　　巻四十八
　　墓志三
　　巻四十九
　　墓志四
　　巻五十
　　墓志五










　　钦定四库全书
　　安阳集巻一　　　　　　　宋　韩　撰古风二十三首
　　琼花
　　惟扬一株花四海无同类年年后土祠独比琼瑶贵中含散水芳外团胡蝶戯酴醾不见香芍药惭多媚扶疎翠葢圆散乱真珠缀不从众格繁自守幽姿粹尝闻好事家欲移京毂地既违孤絜情终误栽培意洛阳红牡丹适时名转异新荣托旧枝万状呈妖丽天工借顔色深淡随人智三春爱赏时车马喧如市草木禀赋殊得失岂轻议我来首见花对花聊自醉
　　夜合
　　俗人之爱花重色不重香吾今得真赏似矫时之常所爱夜合花清芬逾众芳叶叶自相对开敛随隂阳不惭歴草滋独擅尧堦祥得此合欢名忧忿诚可忘茸茸红白姿百和从风飏沉水燎庭槛薫陆纷缨裳弥月固未歇况兹夏景长凡目不我贵馥烈徒自将仲尼失灭明史迁疑子房以貌不以行举世同悲伤予欲先馨徳羣艶孰可方直饶妖牡丹湏譲花中王
　　蜂虿
　　事小不可忽义或戒蜂虿蜂虿之中人始意脱已害人兮怒一蠚为报速睚眦白昼擿危巢夜烛穷纎介必获而后已立死已为快彼诚蓄微毒谓已有所赖失于小不忍而自取糜壊吁嗟隂巧徒毒万蜂虿大包潜中善良断腕未足骇小或一身危甚则家族逮渊微如鬼神无隙可漏败君子被戕贼守道不为怪有时丑迹露事或无可柰一旦吾道行乃置之度外使其自愧缩似不容覆载非力不足较顾有盛徳在隂巧既常幸蜂虿胡不贷
　　啄木
　　剥剥复卜卜意若念良木营营求蠧心未获空我腹或露一裆红或展双翅緑防縁都卢橦响弄羯皷曲捜索不知疲利觜信摧秃忽尔破奸宂种类无遗族内孽固难辨一发知潜伏彼实害珍材尽殄此非酷直疑天意深不使嗜粱肉专为众蠧仇待饫弗与足如令知庶味恣择虫与粟杞梓任隂贼长啄罢攻触饱食作羣飞时下泉沼浴归鸣凉树隂暮趂髙枝宿
　　来凤
　　来凤趋社期翩若天外至徘徊大厦间汲汲营巢意中心有所托自谓得其地衔泥两吻疮旦暮不少憇主人爱髙堂病尔如疣赘尔巢屡肤寸长梃輙摧坠胡为不识嫌又续前功弃何处无蓬茅自足为生计不尔卵而覆其祸愈非细予既伤尔愚窃复探尔志孜孜不忍去欲动主人义万一怜其勤庶获息我类巨栋既不挠出处安且贵其能无报乎唯守信无贰年年应来驯狎如儿稚双双轩户前为君作嘉致不学君家客去就惟势利微羽一知归至死不他诣
　　感花
　　雕堂瞰寳栏有花病不妍谁知穷山颠牡丹一尺圆寳栏锄溉足穷山风日煎彼此不得地天道胡为然两适岂易得兹恨无穷年
　　落叶
　　人观落叶悲我视落叶喜请看四序速次第若屈指风霜一瞬过望春时有几荣固悴之端衰亦盛之始湏知众木疎便是羣芳啓举此较人事葢不异物理否泰与消长反复殊未已醸酒整笙歌坐待新萌起
　　读刘易春秋新解
　　夫子春秋之所记二百四十有二年谨严之法不可犯欲示万世天子权礼乐征伐必上出诸侯虽大莫得专周平东迁鲁君隐王纲壊裂勿复聫天王所存位与号列国自用公承传齐桓晋文无实义挟周徇已掩大愆不归圣笔立中制谁其当罪谁其贤纷纷五传角同异各专门户执所偏遂令学者蹈迷径不探元本遭覉牵至于歆向父子间亦反天性相镵镌何休杜预范辈离经附传以臆笺膏肓废疾互讥病虽欲针起难自痊前人文字安可数议难啾唧秋蝉有唐名儒陆淳者始开奥壌窥源泉我朝又得孙明复大明圣意疏重渊刘生新解最后出了无塞碍成通川所趍旨义极简正撑拄异论牢且坚事不归王皆不与逹经之志所以然诗三百可一言蔽曰思无邪而已焉方今四海大一统万里号令犹君前安不思危易其治毋容僣乱生阶縁往持此説助邦政坐令当扆尊如天
　　荅孙植太博后园宴射
　　花稍防红牙緑茁宴亭爽垲堋云列呼賔习射次序升体裁人人矜防挃六钧力副百中艺由基注目老羿拽支左屈右何太工象弭急收如列缺湏臾一镝入鹄心画皷连轰尽声喝后者审固意愈精有时大呼【去】劈箭筈惜哉最是毫厘差彩侯似动笴微防分明角胜各记晕将终或为一箭夺当筵主筹令难犯大白时举出正罚此礼自古尤所重矍圃去留冝有别五善大抵主和容不止穿杨与穿札因忆当年黠叛非才误授将军钺帐下貅十万师力过生犀心似鉄天仁未许覆凶巢饬谨封垂御侵越悍夫猛士志待骋贮填愤气何由泄正值髙秋天气寒塞塲霜重严风刮约束偏裨整队兵旌旗烁电戈矛雪驱出长郊阅竒阵离合应麾皆有节次引精锐较絶技控命中无虚发气豪马徤走危坡直下千寻未尝蹷收军校猎围平原犬顺人呼鹰解绁山麋冲轶犯劲矢岗兎奔跳迷狡穴大雕盘空不轻搏老狐仰视肝胆裂驻鞍赏获犒部曲浪防酒车轮染血将军未酣众心醉耳后风生鼻头热此日淮藩奉寛诏朱轮慢辗行春辙铃索声沉讼牒稀优游大可飬踈拙斜蒿青青鲚鲙新公醪香重醅才拨射堂对客且相娱不妨乐事陶嘉月襟懐聊与水云闲梦魂犹寄闗山阔逢辰未立赫然勲破的求功真琐屑欲得心如外貎欢报国之诚尽摅豁
　　广陵大雪
　　淮南常嵗冬犹燠今年隂沴何严酷黒云漫天素月昬大雪飞扬平压屋风力轩号助其势摆撼琳琅摧冻木通宵彻昼不暂停堆积楼台满溪谷有时造出可怜态柳絮梨花乱纷扑乗温变化雨声来度日阶庭恣淋漉几萦寒霰不成丝骤集疎檐还挂瀑蛰蛙得意欲跳掷幽鹭无情成挫辱罾鱼江叟冰透蓑卖炭野翁泥没辐闾阎细民诚可哀三市不喧游手束牛衣破解突无烟饿犬声微饥子哭我闻上天主时泽亦有常数滋农谷膏润均于一嵗中是谓年豊调玉烛此来盛冬过尔多却虑麦秋欠霑足太守忧民仰天祝愿扫氛霾防晴旭望晴不晴无柰何拥被醉眠头更缩
　　荅袁陟节推游禅智寺
　　春去惜余景偶来郊外观芜城千古恨一顾殊悲酸荒祠枕大道尚记吴城邦逺近緑隂合水衬红荚残陇麦齐若翦随风卷波澜罢农喜有望守臣心粗寛萧疎禅智寺壊址不甚完丛花乱芍药篱竹摧琅玕空有亭亭栢成行如笔端供帐具朝膳僚寀成清欢小杜诗板暗乐石曾未刋乗兴诣茶圃百歩登平峦摘焙试烹啜甘挹零露漙午过倦微暑堤路腾归鞍天子忧嵗旱引咎古所难列郡承新诏朝夕弗敢安况此行春意固不在游盘朝廷责吏治莫若久其官政和气亦应灾沴无由干愿循三载旧庶几酬素防
　　和袁陟节推龙兴寺芍药
　　广陵芍药真竒差名与洛花相上下洛花年来品格卑所在随人趂髙价接头着处骋新妍轻去本根无顾借不论姚花与魏花只供俗目陪妖姹广陵之花性絶髙得地不移归造化大豪大力或强迁费尽雍【平】培无艶冶东君固是花之主千苞万蕚从荣谢似矫东君泛爱心枉杀春风不肯嫁遂令天下走香名髣髴丹青竞夸诧以此扬花较洛花自合扬花推定覇其间絶色可粗陈天工着意诚堪讶仙家冠子镂红云金线妆治【平】无匹亚旋心体弱不胜枝寳髻欹斜犹堕马冰雪肌肤一缬斑新试守宫明似赭双头两两最多情象物更呈鞍靣窊楼子亭亭欠姿媚特有怪状堪图写见者方知画不真未见直疑传者诈前贤大欲巧赋咏片言未出心先怕天上人间少其比不似余芳资假借我来淮海渉三春三访龙兴旧僧舍问得龙兴好事僧每嵗防承不敢暇后园栽植虽甚蕃及见花成由取舍出羣标致必惊人方徙矮坛临大厦客来只见轩槛前国艶天姿相照射因知灵种本自然湏慿精识能陶冶君子果有育材心请视维扬种花者
　　嵗旱晚雨
　　庆歴丙戌夏旱气蒸如焚行路尽婴居人犹中瘟堕鸟不收啄游鱼几烂鳞絺绤亦难御更值成雷蚊骄阳断雨脉焦熬逾五旬农塍坐耗裂纵横龟灼文众目血坼眦日睇西郊云守臣防民病心乱千丝棼祈龙刻舒鴈纵隂开北门古法久弗验羣祠益致勤徧走于境内神兮若不闻或时得泛洒蒙蒙才湿尘豊年望既絶节俄秋分忽尔降大澍霄冥连日昏垂空状战防入霤疑倾盆禾田十九死强渍枯槁根萧稂贱易活势茂如逢春蛙黾渴易满泥跃嬉成羣济物乃容易应时何艰辛辙鲋骨已壊徐激西江津谷黍霜已厚始调邹律温天气孰可问对之空气吞
　　喜雪荅赵宗道学士
　　去年大雪如山积今年大旱千里赤冻民虚死麦实少稲子空干无一获隂阳之沴已过差物理固知当反极入冬和气渐融怡霈泽时时苏土脉广莫朝来一阵寒变作雪花纷乱坼琼树瑶台豁眼明直疑悮到神仙宅城中喜色与欢声并在髙楼歌舞席老农视之咲复啼大言累嵗遭凶厄才下种时雨雪多禾稼欲成无一滴此回虽有豊登兆未信天公真爱惜太守闻之亦惨顔造化诚哉非易测但愿天意悔前祸岂使吾民常慼慼
　　阅古堂
　　仲尼大圣人文武亦云学况其下者乎而不事砻琢伊予之逢辰进本任愚朴今辱寄中山地重扼幽朔日惧不克堪误上所柬擢古之良守帅功业甚竒卓思以救空疎志慕极坚确后圃新吾堂左右谨图摸公余时纵观大可儆龊龊奔雷发聋瞆皎日破昏浊苟能奉规矩曷愧大匠斵或此贤賔僚指顾便扬攉四座企清风耳目外优乐子好虚名哉事实出诚慤庶几得防尘聊以助海岳唯有大忠心不在先觉觉
　　众春园
　　中山雄北邉地得要害扼烽警昔未彻民日困兵革一从无事来歴祀且半百戈矛既钱镈比屋遂仁宅人生亦自劳营业鲜暇隙诚哉百日勤固愿一日适为政本人情三代所不易汉吏称循良在宣布恩泽兹吾治废园大揭众春额庶乎时节游使见太平迹园中何所有风物难具籍方塘百亩余遥逗寒碧虚亭跨彩桥孤屿耸幽石环堤柳万株无时张翠帟移得江南天不觉万里隔芳林灼灼花次第锦绣坼三春烂熳时为民开宴席观者如堵墙士女杂城陌野态得天真靓防非俗格惟意任所如去来何络绎多欢知有今胜致骇非昔如登老氏台懐抱罔不释既以休吾民又足奉嘉客清暑暨凉秋池景尤可惜红蕖四照香风送入絺绤乗兴命轻舟纵赏缓撑刺芳饵湏鲙资緑房欣手摘就饮圆荷中一当数大白时见羣鸥飞惊此红袖拍献酬如未快申令喜相搦或见大敌怯便可遗巾帼酣战方气振【平】俄景忽晡夕人笑山公归酩酊倒巾帻谁知酩酊心自有制胜防
　　览资政富公新诗
　　贤辅于朝廷中外唯所用中则翊万枢天业日以重外则泰一方君治亦云共公今得淮康大厦辍隆栋惠政聊一施万室絶愁痛狱讼不复烦甘脆诚足奉优游为文章六义本规讽长篇灿巨轴邮驿邈见送发函捧琼瑰再拜喜吟诵髙调既古雅竒格复豪纵钧天张广乐累夕骇俗梦宛马歴夷途万里不可控李杜若复生屈伏事非恐况夫浅浅流固莫测源洞何时衮衣归瞻望慰民众事业追防龙风烈陋姚宋曰赓元首歌间助薫琴防太平告成功郊庙形嘉颂九奏人神和舞兽而仪凤休闻狼跋诗万世发长恸
　　谢资政富公再以近诗见寄
　　惟公之所存致后恊二典当入相天子贤业遂大展万类随坏陶四时无盭舛如何守一藩疢甚斥和扁遂令康济功鬱抑未恢显寄懐吟咏间唯以道自遣公才如河源浑浑日东演洪涛奔巨海万里纵倾巻小哉西北流孰可议深浅公思如天匠春物归裁剸珍丛与竒葩万态极婉娈一一得天真仿象困雕剪河源无时穷天匠非世辨胡为每成编遂以贶罢輭裸壌本无知安足道文冕俚耳固不通乌用奏姑洗我实知公心爱我久益腆诱我进学勤要在纳诸善我素荷公徳公教敢不践讽诵复宗师夙夜以自勉
　　苦热
　　皇祐辛卯夏六月朔伏暑始伏之七日大热极炎苦赫日烧扶桑防防指亭午阳乌自焦铄垂翅不西举炙翻四海波天地入烹煑蛟龙窜潭穴汗喘不敢雨雷神抱桴逃不顾车裂皷岂无堂室深气鬱如炊釡岂无台榭髙风毒如遭蛊直疑万类繁尽欲变脩脯尝闻昆阆间别有神仙宇雷散涤烦襟玉浆清浊腑吾欲飞而往于义不独处安得世上人同日生毛羽
　　后园寒歩
　　如何天地举寒令独将杀气凌邉遐公园跬歩亦难往试来举目成吁嗟长空黯淡作愁色日光似透云还遮朔风刮面不吹雪徒扰万窍掀黄沙园中索寞不可状唯视众木攅枯槎有如汉将肃行阵逺渉大漠平番家貅冻列树营壁巨矛长防何交加老松一二柯叶在外皮皴裂埋僵蛇幽禽声好久絶聴孤城逺近号饥鵶斋中酒热忍自酌几何贫户无纎麻冥官持权用意恶直欲万类殱隂邪穷严极烈势未已不知泉底生阳牙
　　腊日出猎近郊
　　悲风吼林霜草白杀气棱棱惨空碧因畋讲事此其时况值嘉平农已隙暂整和门出近郊猎猎旌旗原烧赤狩场一望天四垂虎意豪犹恨窄皷动围开翼复箕人知部分如刀划飞走窜伏不得暇狡兎幸生徒奋掷饥鹰眼防翅头徤下鞲风发无虚搦鹘拳交击或未仆继嗾韩卢追以咋忽穿丛薄失所捕耻焉便纵摩霄翮不似寒鸱得腐鼠傲然直视鸳鶵吓鸟鹑鹊雉曷足数亦有晨风竞捜索其间骇兽欲陵突悍卒争趍矜手格前驱反斾弗及舍丘山大委虞中获翻车防酒犒士众万刀刲肉恣燔炙塞防寓令岂徒然不在诗人刺荒癖王者设官犹取众大奸宿猾许擒扼乗时废职莫自效勿谓鸷鸟无全防别有老狐智计巧只就髙城营窟宅疑冰识扱行歩稳此日胡由见踪迹雕兮雕兮未得志将军愤懑如何释
　　病鹤贻刘易
　　尘寰病思苦仙府归魂劳秃翼败风霰卑栖掩蓬蒿池圃摈时玩鸡鳬岂吾曹谁知牢落心万里孤云髙
　　示直彦
　　人惟万物灵各肖天地貎中人无贤愚在禀父师敎禀则道业成奋跃出泥淖不禀坠素风防身于不孝汝父最汝怜五嵗入学校文采冀日彰谓如隐雾豹不见汝成人赍恨掩泉窖汝兮胡不思先矩勉而效奈何一夕眠乃至已午觉开口受饮食摩腹混笑閙四体遂吾懒万事絶挂挠习焉而忘返纨绮事不较髙秋八月凉蚊蟆罢蒙罩燃膏继昼景着撰勤节抄诏举有前期富贵孰不乐忍捐卿相科甘坐阅醯酵




　　安阳集巻一
　　钦定四库全书
　　安阳集巻二　　　　　　　宋　韩　撰古风二十二首
　　谢宫师杜公寄惠草书
　　公之徳业天下重四海万物思坏鑪太平之防未全发先朝请老叩帝居天子只欲励薄俗不惜一防从二疎公持俭节出天性下逮万世清风孤归卜睢阳旋营第栋宇仅足容妻孥自此间燕何所乐非丝非竹非歌壶经史日与圣贤遇参以吟咏为自娱兴来防翰尤得意真楷之外精草书因书乞得字数幅伯英筋肉羲之肤字体真浑逺到古神马初见八卦图精神熠熠欲飞动鸾凤皷舞龙蛇摅天姿痩硬斥俗软狂藤束纒岩松枯中含婉媚更可爱千葩万蕚争春敷开合向背一皆好造化欲天工夫张旭虽颠懐素逸较以年力非公徒公今眉夀俯八十老笔劲健自古无固知大贤不世出百福来萃相所扶公之佳壻苏子羙得公一二名已沽矜竒恃隽颇自放质之公法慙豪麄乗欢捧以示僚属一坐耸骇叹且呼便欲刻石传不朽荒邉匠拙无人模归来一一戒儿侄秘重世与家谍俱重巾宻槖寘吾室寳防直比骊含珠神物孰敢容易探雷雹霹雳来湏防
　　游开化寺
　　开化得地胜崇侈何代作全山镵佛身万木亘髙阁突然数百尺较力陋禹凿峯峦翠环合与寺为郛郭烟霞无四时为我张【去】幄幙飞泉乗空来直在庭砌落松栢森成行鬬状蛟龙恶如整万人阵偏伍不敢错春芳难悉名红紫竞灼灼防缀岩壁间图画曾未若距成才一舍旷絶类霄堮噫吾何自劳日窘吏事缚到官逾二朞未克造林壑引疾得乡邦昼锦行遂着猛抛公几烦不负真境约精庐始一登百虑已澄扩徘徊延賔僚开席盛燕酌歌留岭上云吹乱风前铎勿讥清赏累粗继东山乐数刻方暂欢俄景忽西薄归鞅下危岑眷恋心欲却何处无林泉隔阂牵宠爵终期报国家功业效防勺连露乞骸章不待七十削归来解朝绅放意任衡霍超然出世纷安歩适冲漠山蔬充盘筵村醸满瓢杓吾夀此其全何必不死药
　　再赋
　　蒙山崦里藏禅宫朝苍暮翠岚光浓枯松老栢竞丑怪危峦峻岭相弥缝劒峡路岐唯少栈榆闗气象全无烽恩深报浅来未得暂留金节开尘容
　　晋祠鱼池
　　女郎祠下池清莹薄山脚游鳞明鉴中素恃神可托羣嬉不畏人似得天真乐祠者常见怜投食任争绰且疑神佑之纵嚵安敢摸逹者时公攘鲙陷烹斸神乎所保扶未免挫隂恶何如致君人其道本宏博天下日唐虞声敎尽薫灼推此及微类鱼鳖得咸若
　　难老泉
　　晋源发滥觞勃勃涨春緑然一鉴开俯视神意肃游鯈何大繁戢戢閙如粥乌能汚吾清更足示容蓄中或起蛟龙威怒皷天福膏泽被九区灵徳潜山麓平时任疏逹所存终海渎常豊沃稻粱余润霑花木伊予临此泉自得仁人朂奚专智者心犇走无停躅
　　甲午中秋夜不见月
　　中秋待月髙楼上浮云妬明逞顽黒姮娥积贮一嵗光欲放天下不可得今夕实系天下望未必举世罹遮塞欢明慼暗一时偏人不咎天云所职吾问云兮尔无心胡为动与人相贼嵗旱不能含雨来翻于此夜浓如墨吾欲独仗倚天劒上决重隂走奸慝空中夺出黄金盘万防澄然同一色
　　病中望雪
　　日日颠风喧病枕曾无片云飞虚空方嗟大疾被囚防敢请上帝前民豊人嘱衰翁略外事心存众瘼能寛中纷纷盈尺谅旦夕和霁迎得春融融
　　离并州至晋祠次韵荅宣徽富公
</div>
    <div class="pagination">
<a href="安阳集.html">上一页</a><a href="安阳集.html">1</a><span class="current-page">2</span><a href="安阳集_page3.html">3</a><a href="安阳集_page4.html">4</a><a href="安阳集_page5.html">5</a><a href="安阳集_page6.html">6</a><a href="安阳集_page7.html">7</a><span>...</span><a href="安阳集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
