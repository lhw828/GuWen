<!DOCTYPE html>
<html>
 <head>
  <meta charset="utf-8"/>
  <title>
   文宪集 - 第 24 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文宪集 - 第 24 页/共 29 页
  </h1>
  <div class="content">
   黄瑄字辞
　　宣之为文上从一而下从二从回乃取风回转以宣通隂阳之义寻复借为布为缓为明为徧不一而足若加之以玉则又为瑄盖玉则象形宣则谐声也尔雅云璧入六寸谓之瑄汉代郊祀则有司奉瑄玉而瑄又通作宣然则瑄玉者亦玉中之最贵者欤先师黄文献公之嫡孙名瑄濂因字之曰伯宣且朂之曰天地之间贵者为玉贱者为石石譬则小人玉譬则君子也尔瑄出自琼瑶之林人固曰此玉也非石也玉则玉矣曷益之以砻琢之功乎不然则玉徒玉尔器云乎哉虽然器幸成矣复局滞于一而未能无施而不当也瑄乎瑄乎其用是而自朂乎呜呼文献公藏器于身出而荐诸郊庙非特器而已也有如辟羡起度凡诸玉之用规矩皆自其中出尔瑄慎勿愧之瑄乎瑄乎其用是而自朂乎濂老门人也故于瑄不敢褒而敢箴系之以诵曰璧大为瑄孕诸石孚尹夜气吐秋魄荐郊奠庙神鬼格其仪夐出牺与帛嫓义配名到幽頥尔性尔缮靡朝夕予言服膺宜无斁
　　臧士几字辞
　　臧君哲字曰文濬密人也以仪曹属时诏为司隷然其为人秀頴而嗜学贤士大夫爱之颇谓其名若字皆盛德事殊非所以自称盍更之君来请于予予摘程子哲人知几之义字曰士几几者善恶之发荣辱之主也可不慎欤慎之如何曰诚而已矣作字辞辞曰
　　心神变化乗气机弩牙既干钧石随或黒或白乃异岐君子防之树城碑严以金鼓列旌旗百体从令志则熈尚慎旃哉无殆而
　　黄仁渊静字辞【有序】
　　建安才俊士曰黄生名汶仁负超羣之资朝出受易于部使者陈孟龙至暮抵舍复质所疑于仲父居德亦竒男子年十六时中私试髙等诸老生不中哗于庭居德因请面试上官前哗者执笔不能下面颈发赤以出以故生内外皆得师学之日进如水涌云集洪武辛亥秋有司贤之以生名上福建行中书试艺棘闱八府之士充贡者二百而司文衡者又前进士林以顺呉尚志郭麟江惟志也取舍甚严或惧不获在兹选及榜出三十人中而生名居其四遂为易经诸义之冠生之年始弱龄耳明年防试南宫铨曹急于用才不俟再试擢奉常赞礼郎阶入八品有识之士无不为生荣虽余亦爱生甚时以问学朂之生因执经从余学间拱手而言曰仁初名文仁有司援例以文犯周西伯之諡加水于其左及解名上中书吏以白右丞相汪公公曰仁之义甚无所不包其可冠以汶字乎宜去之先达因取鲁论仁者静之言字以渊静愿先生详发其义呜呼考亭朱子释此至矣余何以言为虽然不可无以答生之意生之赋资固超羣而求仁之方不可不力也为序其事而申之以辞曰
　　仁体凝重屹弗迁振古雄峙如山然生意周流踵至颠一息有亏用则愆尔生心澄静若渊万象森列具不偏返观冲漠无后先其机或动矢发云行雨施出自天神功不宰超虚全体大用昭以宣上师周孔下渊骞纵不及圣肯下贤流光不驻若电煽生其夙夜加勉旃
　　张肯字辞
　　古者冠而字敬其名也三加之后必为字辞以祝之或稽于经或据于史凡可以缮性禔身者无不可也由此观之非惟敬其名抑且以敬其身能敬其身则成人之道具矣姑苏张君芸已敦实有学之士也尝名其子曰肯又以继孟字之盖取书大诰之义也虽加冠于首而未有为之辞者请予补之余虽不获从大宾之后与闻酌醴之事然与芸已友也辄陈所见而告之其辞曰冠礼之重为敬其名茍非其人礼弗虚行伊张氏子世传以经名子曰肯厥义则宏吾为尔陈耸耳而听有法于先尔基尔楹有菑于前尔播尔营勿违厥时必将必迎勿阏其成载厉载兴兹为善继父事是绳前者有作后或匪承此谓悖则溺于沦防规既我蹈矩复我程此谓顺德令誉日増二涂之间美恶所形择善固执弗挠而倾况尔秀颖如稼之青翘然独异如木之荣栋梁斯任仓囷载盈上慎旃哉学惟烝烝余言止矣尔其服膺
　　王宗器字辞
　　王生琏字宗器其先太原人今家济南之长山器局沈凝而学问精密洪武五年以易经举进士山东名列第三既上南宫未试皇上召见便殿亲命题赋诗诗成称防擢史馆编修赐以冠服选入禁中文华堂肄业诏翰林老臣为师同时而进者凡十又七人车驾时临防励之且取其文品评其优劣日命光禄寺给膳羞酒浆毎当食青宫暨亲王迭为之主而琏等侍饭于左右冬夏赐衣各一袭复有白金弓矢鞍马之颁盖不一而足近又使琏摄御史廉察河南迨归奏对益称防上悦谓近臣曰文华堂诸生如琏等者皆朕异日将相材也其期望之重如此琏尝从余学故来以字辞为请予因序琏遭逢之盛于首而着命名制字之义于辞琏能听之必上不负于国恩下不负于所学矣辞曰
　　宗庙之器贵重实殊夏有四琏殷称六瑚周云八簋异名同符其贵斯何珠玉为饰其重斯何盛以黍稷严奉明禋神鬼是格惟端木氏才堪三卿文章外见以言语称汝器见许载诸圣经今生既长局度纯亮发为辞章大河奔放器字琏名父师所望出逢盛治讲学禁中天日照临以煦以融以达其衷用廓其防学之茂矣川之流矣材之秀矣木之脩矣蚤夜孜孜道是求矣豸冠巍峩巡行洛河贪夫夜逃良士笑歌君子之为君子之多学无止功勿画斯善辟彼行涂足不留践百里至千所见逾逺志安于近行局一偏笙罔为镛豆难充笾规模卑狭世则病旃德藏于身动无不被厥用能周由体斯具生尚朂焉庶几不器
　　王生致逺冠字祝辞
　　虎林王生其幼也父命之名曰骥及年寖长加元服于首大宾字之曰致逺盖取梁徐勉所谓人中骐骥必致千里之言也按说文骥千里马也孙阳所相者其字从马冀则谐声夫千里马不常有以谓世之竒才亦未尝数见也以生名若字观之则父师所期望者不亦深且长哉予虽不及与闻三加酌醴敢抽芜思而敷其义生宜听之毋忽其辞曰
　　古者体物取义孔殷麟纪其瑞凤扬其文表厥茂实载敷清芬【其一】惟马之族本非一类八尺为龙千里曰骥因生有别挺材见异【其二】伊骥斯何堕地不毛虎文彪炳龙骨陂陀天机趫腾絶山饮河【其三】当其奋飞神行电逝若灭若没一日千里晨燕晡越视同游戏【其四】谁其似之渥洼之姿肉角飞黄逸气纎离天闲翔翔玉台裴囘【其五】奚官善驯是澡是拂秣以美荐饫以香粒筐恶蜃溲虑无弗及【其六】物尚有兹人胡不如天赋权竒孰不自摅口喷红光长鸣九衢【其七】岂无王良俾其振迅未必盐车能厄神骏三羸五驽过者谁问【其八】生游艺府逸思超羣剪水为神制霞作文亦既应书名达帝宸【其九】侍经藩王出入禁御宫袍时颁太宫致饩宠赉之隆揆古无愧【其十】以利天下易经有辞取譬奔踶汉诏以之任重道逺生宁勿思【其十一】曷以思之朝夕兢惕匪力足矜所称惟德予言非诬朂之无斁【其十二】
　　宋惟善字辞
　　宋氏自京兆迁汳又自汴分迁吴兴虎林虎林有名善字惟善者实承其后呉兴则再迁金华而予之逺裔也予与惟善为同宗予侍讲禁林日惟善以学行贡诸朝皇上亲擢为给事中朝夕在帝左右时被顾问恩宠有加焉已而兼靖江王府録事擢监察御史改知济宁府未上陞参山东承宣布政司政事予与惟善为同朝濒行惟善来言曰善以字辞为请已二年矣叔父文墨之冗日弗暇治因未敢累执事今将有逺行叔父宁终靳一辞乎予笑曰惟善通书工辞章经纬参伍灿然成文持节行州县彰善瘅恶又惬乎物情是文学政事举胜于人纵予有言将何有禆于惟善乎惟善请之益力予不能牢让因稽其命名制字之义缀之以辞辞曰隂阳迭运道寓其中继之者善性成乎躬其善伊何化育之妙阳行隂具万理枢要是曰天道体用弗遗式昭化源用树学基有倬君子夙着徽美内功既加外闻益侈积久发上简帝衷峻爵穹官日致显融君恩如天无不覆焘昧昧思之非忠莫报往佐方岳审其政机大见设施春煦秋威孰滞盍防孰蠧盍剪孰才盍登自迩及逺此非外铄实善之推成已成人庶其在兹我着我辞征厥名字掲诸座隅以示籖史
　　补张冯加冠字辞【有序】
　　瑞安张生冯宋金部郎中声道诸孙也以文学荐于朝擢奉常赞礼郎奉常所典祀天神飨人鬼祭地只之礼其责任为甚重冯能周施佐助而无越礼愆度君子称之冯当冠时大宾字之曰子翼而未有造祝辞者迩来监祀广西行中书省参知政事黄君子邕尝为推説字义而序之冯事予颇谨间复以祝辞为请予按士冠礼载其三加之辞甚具辞古也而字説则今也予虽不敏弗能从大宾与闻制字之义冯之意难固拒也遂黾勉以补其辞辞曰
　　冠而有字为敬其名曷为敬之期学之凝学将焉施莫重夫祭大嘏之受因神所致孰有贤行慎择为尸豫撰厥几庶堪冯依岂惟佐食宿有命戒皇尸戾止益防弗懈偘偘工祝左承右趍既赞道之复扶助之冯之谓何如神斯据翼之谓何如鸟展翅百灵缤纷俨乎若渊洞彻上下精白一心诗咏巻阿归于孝德放诸四海准是为则尔职赞礼陟降庙郊周折圆方弗諐丝毛非志之醇畴能及此宜励其功慎终如始自此而推泉达火然孝亲忠君其道一原内涵外充壹循乎敬大本既敦末罔不正尔有长才发轫在兹何逺弗届何福弗宜探名索字孳孳不已贤亦何人希之则是
　　郑氏三子加冠命字祝辞【有序】
　　浦阳孝义之门曰郑氏其十世之长仲德甫筮得柔日宿余为宾将冠其从子木杲果命亲与之周旋降升以成三加之礼于是稽名定义制字命之夫平土有丛为林因字木曰叔林日在木上为杲因字杲曰叔升丈夫致果为毅因字果曰叔毅命已遂通祝之以辞辞曰
　　三加三醮既备礼仪昭告尔字各宜听之木从地生含和茹滋孤撑非贵丛生乃竒蔚若邓林隂阳蔽亏欲搆清庙抡材实宜毋学樗栎拥肿离疏为世鄙贱工师莫窥木其朂哉夙夜克治杲杲出日新阳则微及升扶桑其光陆离嫓诸灵扃皦然弗缁群昏既敛洞察毫丝毋若小夫中霄而趋擿埴索涂陷于洿痹杲尚朂哉贤哲自期人之立志树德为基唯果而毅笃行不疑譬之大将建以鼓旗奋矛争先矫亢欲飞毋习巽懦如脂如韦闻过罔悛媕娿委佗果尚朂哉振厉有为尔三子者昧昧以思彼苍者天体物无遗或出或入靡不尔随尚涤尔心一髪不私履善蹈道君子之归茍务口耳言从行违奚翅犊禽安于须眉世之恒流父子异炊脱有不善众方见嗤况尔旌门十叶聚居名播寰宇彤笔所书尢当战惕若临险戱尊厥祖武全其秉彛群翔于堂东埙西箎独行于庭左矩右规庶几无愧七尺之躯予年耄矣百艰备罹涉事既广理能真知谆谆尔诲辞肯贡谀请书座右视如严师
　　郑柏加冠祝辞
　　浦阳江上有旌义之家曰郑氏其子姓多从余游有名洧者执经为最久近又携其子柏请曰柏加巾时宾字之曰叔端而祝辞尚阙愿先生追补之余闻记礼之家以竹箭有筠松柏有心居天下之大端故贯四时而不改柯易叶盖喻人之得礼则内谐而外无怨防哉言乎今柏之门内外邕穆且十叶聚食矣非礼有以管摄之恶免无乖盭哉夫端者本也释者谓四物最得气之本用此而不变伤以端为字配名实宜于是申之以辞辞曰
　　齐家之道人情为由修礼以耕耒耜用宣媷其芜秽灌以渊泉既功既施迟彼有年逮其大备食之肥鲜稽类取譬柏号最坚暨于松筠同得气原青贯四时柯防叶芊外柔内泽本固末绵我挈其纲物莫敢先借礼为政孰谓不然民则底定天和斯全释回増美植正斥偏情通上下曽无间言揆诸稼事理不少尔生郑柏绅緌蝉聨由礼达义世已十传煦然春温嘉生萦骈旌书炜煌降自九天尔生已冠学维笺笺朱唇漆鬛玉洁珠圆元宾加布三祝于筵取端配名朂尔致防当为鬯曰与郁回旋勿随鲜葩竒兢妍此谓敦本确执弗迁循名责实夙夜干干祝辞止斯尔其勉旃
　　补临川危安子定加冠祝辞【有序】
　　冠者责成人之道其礼自天子至于诸侯卿大夫士各有隆杀之节仪文虽已失传唯士冠礼独存告庙筮期宿宾命赞弁有皮爵之等裳有黄之错器有尊甒柶觯之用鼎有干胏离肺之实三加而弥尊制字以敬名其为礼甚严矣夫何故事亲从兄忠君敬长之行望其有所成也古昔盛时以冠为诸礼之首者其职此之由欤自冠礼久废风頺俗靡然夜行如擿埴而索涂君子未尝不为之永嘅也临川危生安清敏好修为文辞亦整致可观尝从郡诸生肄业成均学士大夫多延誉之其师曽先生旦初为字曰子定来谒禁林求予为之説予谓字之有説説文解字备述之矣何暇人言哉然三加成礼之后既命之字必造辞以祝之是犹可为也于是歴序冠礼之严定字代名者为甚重继掇大学知止之义而申之以辞生慎听之其将跻君子之域矣乎其辞曰
　　人之初生父命其名弱龄攸届乃以字称此非弥文实厚彛经四行之责用底于成【其一】尔生名安以定为字稽诸圣经敷列其义必先知止始奠厥志射有正鹄直趋而逐【其二】方其未定逐物而摇纷纭舛戾水涌风飘及既定止类鉴孔昭事至则应顺而不胶【其三】曷为致斯因静之故静为动基理罔弗具辟地博厚发育万彚区萌毕达随风而布【其四】静主乎内灵扃廓然靡隠靡显随寓而安天光昭焕人滓将刋渐获所止斯不为难【其五】惟古之学明体适用出辅邦家瑞若麟凤逮及后世葩藻是弄夸多鬬靡有如聚讼【其六】昔我临川学者所宗仰视陆子其犹神龙驾风鞭霆雨于太空被其泽者硕大而充【其七】悯彼夸毗以幸丧质直究本心皦如出日微言犹存可以寻绎生居其乡敢不自力【其八】尔生长矣煜如秀荣濯濯而明英英而贞从师受经啄其至精亦既有文五色交萦【其九】我后宾赞不与酌醴今补祝辞庸申规厉行固宜笃知亦须至安定其中圣域可企【其十】
　　东湖先生方君招魂辞
　　至正元年春东湖先生年过九十貌加癯而神益腴一旦合贤士大夫于庭先生被古冠衣出肃宾升堂已复揖宾咸东向坐顾外孙杨恒执豆笾乃从容举觯而扬言曰老夫耄矣其去人间世不逺矣私自念隂阳之运相摩相荡而人实借是以成形有生者必有死蹔聚者必终散尝昧昧思之上自头颅齿髪下自肩髀腰膂不知何者为可借何者为可恒乃欲长生坐阅世而不死乎予毎读古书见所谓豪杰之士不可胜数或提三尺之劒拥百万兵喑恶叱咤而江水为之涌起或掉三寸舌高轩结驷游骋于诸侯之间亦足以慑强而下敌若而人其材畧雄矣其精魄劲矣吾将求而与之游则已荡为飘氛而无致诘矣呜呼世之人凡以有涯之身与无涯敌者皆可悲也是以荣啓期林类之徒有见乎此或被索鼓琴或行畦拾穗虽至老死不以戚戚少婴其心予窃慕之尝闻古有虞殡之章盖羣歌以挽榇于涂与其施诸死后之鬼孰若予亲见之贤士大夫若不予弃宜赋诗以挽予予当乗安车而出使善音者道予而歌予且击轮为节以应之是未必遽减于秦淮海也贤士大夫若从予言愿举此觯为贤士大夫寿众皆曰然先生既行觯已又举觯言曰贤士大夫固挽我矣予又闻古之人有遭谗放逐者或闵其魂魄离散而不复还作辞以招之其人初未尝死也予虽无放逐之忧而其精神皆已斁竭筋骨皆已罢惫顾未死耳幸未死有能辞以招我庶几翩然自适与夫既死而有灵亦御云龙而一下听之又未必不辗然而笑也此非属吾景濂而谁为愿举此觯为吾景濂夀濂又曰然于是贤士大夫执觯以酢先生且各譔歌诗一章以进濂因制为招魂辞云先生名寀字徳载姓方氏越之暨阳人其行大畧见于延陵呉公所着碑铭辞曰魂兮既徕母逺征些上下八极皆曚冥些华山如云倚空青些下有芝房炳明灵些白闲绮疏紫檀扄些铜龙承枢吐赤瑛些绣帷髙褰燿辎軿些緑蛇衞毂若流星些淳熬熊胹溢鼎铏些狼臅凝膏如玉晶些九霞冠五防綎些麟衫麑裘光荧荧些珩璜合节锵珑玲些离洒巢和一齐鸣些沂飘毊发繁声些赵舞激风肖霓□些秦歌嫚回近悬璎些室中百具无一不精些中天化居能及此清宁些魂兮归徕不越故庭些
　　哀志士辞
　　奇俊之士无世不生特时人弗识之或识之而弗能用或用之而弗能尽其才所以声光不流于当时事业不白于后世予窃悲之庚寅之夏因览元好问所録入之诸儒自辛愿而下凡五人见其气节刚方言论磊落实所谓奇俊之士者也虽其行事或未能无过终非龌龊陈腐恹不振者所可冀及万一然恨其有志而不能遂也因掇其大畧于各人之下又从而哀之以辞辛愿敬之福昌人年二十五始知读书音义有不通者搜访百至必通而后已由是博极羣书且善于文辞尤以是非黒白自任每读人诗必为探原委发凡例解络脉审音节辨清浊权轻重片善不掩微纇必指如老吏断狱文峻网宻丝毛不相贷虽贻人怒骂不恤也性疎宕不脩威仪贵人延客愿麻衣草履足胫赤露坦然于其间剧谈豪饮旁若无人家甚贫众雏嗷嗷张口待哺素负髙气又不能从俗俯仰其枯槁憔悴流离顿踣一假诗以鸣虽百沮之余其耿耿自信者不少变元光初李献能元好问在孟津愿往见之献能为设美馔愿放防叹曰平生饱食有数每见吾二弟必得嘉食明日道路中又当与老饥相抗去矣防有一日辛老子僵仆栁泉韩城之间以天地为棺椁日月为含檖狐狸亦可蝼蚁亦可耳闻者悲之辞曰天生尔才胡不汝骋麻衣如墨下不掩胫下不掩胫不过寒我我食无所我生其可水岂无藻山岂无薇茍非我有我敢采之市魁屠伯彼岂无食我腹虽虚我腰肯折抱节而终我则奚憾乌鸢蝼蚁上下何辨尔贫固甚尔守则多不义而富其如尔何
　　李汾字长源平晋人旷达不羁好以奇节自许避乱入闗闗中无一人敢与相轩轾者元光末用荐书得从事史馆从事职名谓之书冩特抄书小史耳汾素髙亢不肯屈世乃今以斗食故人以府史畜之殊不自聊馆中诸人又多新进小生史家凡例或未能尽知就其所长有不满汾一笑故刋修之际汾在傍则蓄缩惨沮握笔不能下汾正襟危坐诵左丘明司马迁文数百言音吐甚洪畅诵毕顾四坐曰看秉笔诸人积不平乃以嫚骂官长讼于有司证左相半逾年不能决右丞师中遣东曹掾置酒和解之寻入闗驱马来京师日以马价佐欢道逢怨家则画地大数而去会恒山公武仙在邓汾往说之署行尚书省讲议官既而参知政事思烈与仙相异同惧汾言论遂害之汾孝友廉介过人者甚多宁寒饿而死终不作寒乞声向人又善为诗清壮磊落有幽并豪侠慷慨之气人以是称焉辞曰奎星光光今何其昏大河东流遑恤无人金匮石室藏我册书岂伊羣儿所堪秽之我言弗信弗信从汝丘明虽鬼其文不死既不我嘉覆谓我僣我视我觚有泪如霰黄雾四塞黒白谁分彩凤无华山貍有文悠悠苍天曷其有常自古莫不然尔又何伤
　　刘昻霄字景一字委房陵川人聪敏絶人或戏取市家日厯鳞杂米盐者令读之一过无脱遗者故其学无所不窥六经百氏外世谱官制与兵家成败为最详为人细瘦似不能胜衣好横防兀坐掉头吟讽幅巾褎防谈辞如云四筵耸听噤不得语遇其饮酒眼花耳热后其锋愈不可当不知去古谈士为逺近余子不论也尝用门资叙调庆阳军器库使不就诸公方荐试宏辞未几卒辞曰陋儒拘拘以简为常目视环堵不知有四方狂澜既倒谁复回之气盖一世独尔能之上自黄虞下迨五季一隙必烛何有幽邃或触其机谈辞如云谁非男子有舌无声我岂夸多我岂鬬靡一物不知吾儒所耻独立千古上遡寥絶尔身虽穷尔名岂灭
　　雷渊字希顔别字季黙浑源人崇庆二年进士授泾州録事不赴改东平府録事以劳绩遥领东阿县令东平河朔重兵处也骄将悍卒不可制渊出入军中偃然不为屈不数月家有渊画像虽大将亦不敢以书生遇之调徐州观察判官召为荆王府文学兼记室参军转应奉翰林文字同知制诰兼史院编修官拜监察御史巡行河南搒掠赃吏风采凛凛蔡下一兵与权贵人有连时以药毒民家牛马以小直胁取之渊捕得数以前后罪杖杀之老幼聚观交口称快然亦坐是失官寻用宰相侯莘卿荐除太学博士再迁应奉终于翰林脩撰累官大中大夫先是正大间元兵突入倒回谷势甚张平章苪公逆击之突骑退走填压谷溪中不可胜筭诸将议不定释之勿追渊请急殱之主兵者不能用后闻北兵狼狈而西马多不暇入御始悔不用渊言渊学甚博文甚奇为人躯干雄伟髯张口哆顔渥丹眼如望洋遇不平则疾恶之气见于顔闲或嚼齿大骂不休虽痛自摧折卒亦不能变也食兼三四人饮至数斗不乱生平慕孔融田畴陈元龙之为人虽其文章号一代不数人在渊仍为余事耳渊之友髙廷玉李纯甫亦以奇节自负人号之为三杰云辞曰尔心之劲尔气之刚嫉恶如仇不问暴强将指出巡面冷如铁霜简所加邪蒿即折才岂止斯兵筭又长眼见千里孰曰不明志不获伸多士短气其书徒存九原能起埃风四来式脂式韦有髯如防妾妇之为我俗之昏谁复继君茫茫九州敢谓无人
　　雷琯字伯威坊州人志英迈博学能文以荐书从事史馆调八作司使初并州李汾与琯同在馆中以髙蹇得罪琯往送之信陵携酒酬魏公子坟握手痛饮后去客阳夏以鞭击酒壶作楚声歌自言去国十年甲兵满天地短衣疋马来自西北将起楚汉间奇才剑客与游而不可得当是时金已迁汴太河以东北尽山东西抵闗辅大军长驱徙少壮数万人杀之居庸闗外自黄河洛阳三门析津至丕之源雀镇凡二千余里潼闗一带西南边山大小闗隘亦一千余里各分地界统以总帅夜则传令坐守冬则燃草敲氷兼以闗辅大饥秦民死者相枕藉琯皆悲之作商歌十章写其情曰秦予父母国也而一至此乎竟泪下不能食乃出奇防白宰相宰相不能听琯去不知所之辞曰北风泱泱海水为竭俯窥神京不隔一发举鞭击壶歌声愈苦来自西北短衣疋马我泪既尽以血继之天门九重曾莫闻知孰秉国钧我将自荐反谓我狂斥去如箭商顔有芝蕤蕤可以葆神可以乐饥长往不返谁甘幽深赤日在天廉明我心
　　叶深道哀辞
　　乌伤叶君深道字逢原沈确而有文生与予友也死则哀之以辞
　　绸山孤张华川潴水动溶漾元精煦妪育裔蝉聨为里望回銮有疏挽漕有猷效忠亮君出其后丕纉遗绪宜熿胡为躔延决疡溃疹阏难鬯长始知学优游厌饫敢虚旷朝搜莫擿防其肯綮塧其肮业成弢畜如矢藏箙弓入韔室庐枵然有衣一袭履一量不随游尘上下鼓舞相颉颃嗟予蹇感今思古徒慨忼辟诸豫章絜之百围逢哲匠愧彼纷纭妄厠罍洗忝盆盎抽闗啓钥浸渍薰蒸予相天胡难知木邪制土病肿胀呌呶辗转昼夜变幻热以疮疾势渐革魂气随风恣飞飏楔齿缀足鬠笄纋中礼是傍善人宜夀卒就黄垆永沦防相此小夫露牙扬已学豪放手足胡越岂知五伦为世障胡不颠厥反使乱真日趍妄呜呼噫嘻君今逰矣予焉仗制服缌麻存慕音容哭相向云漫漫凉风潇潇吹繐帐我词之哀君知不知倍悲怆
　　蒋季髙哀辞
　　至正丁酉秋七月壬午濓畏暑被发行青松间或有客自东阳来曰蒋季髙氏殁矣濓闻已哭之哀哭已进客问状客曰前月戊辰季髙以事如县中己巳即有滞下之疾昼夜之行余百乆之热发体中如火其兄伯康惧亟呼翳视之翳至脉已絶矣自已已至今月甲戌仅六日而遽至扵亡濓闻已复哭之哀乃尤天曰呜呼悲乎不知何繇而夭吾季髙乎使季髙其行负天地愧神明夭之可也季髙恂恂儒者非其道弗言也非其道弗为也言其事亲则孝而恭处伯仲则穆而和交朋友则信而贞遇族姻则惇而庄接闾党则惠而慈求其致夭之繇无有也今季髙何为乃遘尔乎岂髙髙在上果不可必乎抑其视梦梦不能别善恶乎所谓天道常与善人其尚足徴乎呜呼悲乎初濓年二十余颇嗜学闻文懿许公弟子三衢方先生以性理学讲授东阳之南深徒步往从之游先生所主盖蒋君子晦家子晦季髙父也濓因获交季髙父子闻时季髙尚未冠即能执经问难进退雍容肌肉若玉雪可爱嵗几何既哭其父今又哭季髙焉则夫人世如传舍者可不信乎呜呼悲乎季髙笃意于学方先生既殁复笈师事侍讲黄公防濓亦执洒扫之役扵公门与季髙交益宻季髙日出所为文皆雅驯可传诵濓甚敬之毎一防綉湖上輙握手吐肺肝间酒酣气豪竞出慷慨背俗语季髙喜益与濓亲季髙善辨说衮衮数千言不休濓不能屈毎务力皆胜之扵是各大笑而止之且曰良防不可数一嘻笑一怒骂皆别后之相思当时出此言亦以为常岂知别后之相思者乃为死后之相哀乎心虽如铁石其不为季髙一酸辛乎呜呼悲乎去年之春季髙有书来曰东西二岘山无君足迹十年矣纵不为吾行其可贻山灵之所笑乎濓方闭户著书跬步弗妄出不及如季髙言濓所居实浦汭青萝山山中林樾苍润孤猿野鹤见人了无惊猜意而梅花泉又极可饮濓自念虽不能为季髙往季髙清俊士折简招之或可一来当共饮水哦诗或投壶白云间亦一乐也岂知季髙遽弃濓而长逝乎岘山之苍翠固在眼宁不对之堕泪如防阳乎虽欲重登顾后瞻前而季髙不见又宁不为之感慨乎呜呼悲乎季髙之太夫人年逾八十母夫人髪亦种种而三子方累累在疚长者仅七龄防者尚居乳哺中惸然可念季髙之死两目能遽暝乎呜呼悲乎季髙已矣濓将摭季髙羣行为书以信后世适有故未及为姑撰哀辞一通焚之扵墓以冩中心之悲季髙其能有知乎抑无知乎岱岳可移瀛海可填濓之哀吾季髙者尚何时而已乎呜呼悲乎呜呼悲乎季髙讳乆叔季髙其字也卒时年二十九云辞曰
　　有木蕤蕤兮呜呼将鬯其施兮呜呼霜雪何为兮呜呼竟从而折之兮呜呼天者不可知兮呜呼千载之悲兮呜呼
　　郭渊哀辞
　　郭渊字济川六人唐汾阳王子仪裔也宋季羣盗起渊聚族共保若一障曰蔡堡六人依焉天下已定民为占借吏挠之民见县有为丞相客者无敢呵相教为丞相奴渊谓民民贱生民也奴重人奴也使世世为人奴与王民孰愈民愧而止后树吏吏务休息民而奴客困皆来谢曰微君几不免大徳末淮大饥渊作饘粥食之生者甚众是时人多鬻子自救渊取困甚者假子飬之十余年皆为娶妇居数歳大穣一朝纵之曰若事吾良苦及时归毋乆留为也皆涕泣曰公生我今驱我安之愿留终公身渊曰毋悲后吾子孙不省将以汝为奴卒纵之有人贳酒饮西家者已醉而出遗所赍金于门渊适见藏弆俟之明日遗金人从西求金西家诚不知怒以为欺求之急西家怒益闭其人困即欲自刭方争渊闻之遽出呼其人与之所遗金人皆惊始保蔡堡羣少年共刼一人将杀之渊呵曰此何罪至杀羣少年曰此疑狙伺为谍而将袭我故杀之耳曰吾所为相保以生诚恶死也今疑而杀人祸将及羣少年怒渊私计夺之力且追杀之乃曰吾代之赎何如羣少年喜遂免之后至升升市中有戴粔籹盘鬻扵市者遇渊置戴盘叩头泣曰今日遇公天也幸临过我我有母皆愿见公谢渊固辞假以为误去之市上老人叹曰世称长者此真是耶初六界北邉民习兵少文渊与父谂以诗书俎豆为业人慕之多化者至今六多儒渊既卒其孙言抱李光孝所造墓文请濓哀以辞濓未及为言客死豫章可悲也已始言与濓游语及当世辄暝目嚼齿语皆惊人聴者掩耳避去及操笔缀辞则海蜃吐楼而芝轝翠辇隠见空蒙间可怖愕言诚竒男子濓故删孝光文为辞哀渊且附见言事以见可哀不特渊也辞曰
　　有开其先以申有绍其后文以彬何遏其施禄以屯
　　王季楚哀辞
　　王仲淮季楚越人也其父艮尝检校江浙行中书政成谒选京师时季楚年方二十余请从行既至有多季楚才者荐其名辽阳行中书授季楚大宁路儒学正未几以病卒检校君哭之甚哀既请国子监丞陈公□撰铭揭墓上复谓其甥方泗曰予深哀仲淮既不能夀而又客死其二子基始八嵗塾始一嵗傫然也仲淮有知其能瞑目乎闻汝交友多能文盍求辞以哀仲淮且慰我泗来为濓言濓窃悲之初濓见季楚扵泗家眉目秀整每言輙牵引史传几若贯通者濓方意其必进用于时今若是世之人欲以智力相雄长而不知止者果何如耶辞曰
　　冥冥化孰尸其权胡予其才而不予其年呜呼
　　陈子章哀辞
　　呜呼吾子章竟止于斯邪始予游学诸暨之白湖而子章实来予因获与子章交当是时四方来者类多纨绮之子喜文綉以自媚人争悦趋之独予之贫短衣才能至骭冷处前庑下四壁潇然谁复见顾者惟子章与予灯影相望而读书之声相接也予时学未闻道心颇不能平子章尝慷慨厉予曰子量隘矣是焉足以污子哉子章好使气人稍加昵白眼视之至其去乃已予因用子章厉予者厉之子章矍然谢曰是善教我子章自是与予居至驩也予既还金华子章亦去越二年予再见子章于乌伤更相劳苦子章握手顾予曰子之贫尚尔邪子但力学天殆不能贫子也予观子章貎加壮其厉予一如诸暨时未几予复西还金华又二年予束书寓浦阳子章闻之喜以书来曰予昔在诸暨与子居仅四月而别在乌伤未十日而别今子来浦阳浦阳予父母邦也予家距子之所寓不百里庶几与子少相羊乎予亦喜当与子章时相见也又三年子章未尝一来予窃怪之因询子章所常往来者具道子章病咯血气厌厌不振予谓是疾势虽迫人得良医可己未始为吾子章忧又四年子章竟死呜呼吾子章竟止于斯邪予之交友固多矣如子章者宁几人哉积二十年之久仅能再见之盖以子章春秋始壮予虽少长亦不过二三年其与子章游未晚也岂知子章遽先予而弃去乎予蚤知子章若是又敢忧百里之逺不与子章周旋乎子章已矣孰能相予之善孰能指予之疵哉予虽欲不哀子章不可得已因从而着其辞子章讳璋姓陈氏子章字也浦阳人辞曰
　　已乎子章天赋尔材而钟尔精宜乎煇赫其声光振拔其华英不秩登于百石亦名荐于九卿奈之何单襦短褐不知珪组之贵藜羮糗饭莫沾鼎餗之荣虽足勚乎敝屣神惫乎篝灯竟不少用而遂潜辉韬迹于泉扄则吾子章何如勿生已乎子章白杨萋萋宿草莽莽悲泉咽而不流寒云郁而不聚以吾子章之才之淑而遽下制于一坏之土宁不使予抚遗文而增嘅想音容而恻楚也耶呜呼唏矣
　　哭张教授父子辞
　　濂同县张公继祖力学而尚志操少读鲁仲连传见其排难解纷叹曰士当如是而已大徳中县有桀黠吏挟重辟害民民惬怯莫敢触其锋公直之部使者时吏方抱案在庭公面防其奸卒置于法延祐间郡上公才行署双溪书院山长考第成遂调浏阳州学教授公为复侵疆稽其步亩刻石学宫防守贰阙太府檄公摄州事时歳荐防道殣相枕藉方下令劝分公为设方畧使持劵者左入受粟者右出竟事帖帖无哗居二年以大父丧弃官归卒其子道生力学如其父屡应进士举不利困顿殊甚适余观以监察御史行部浙东观同舍生也召见相劳苦荐为武夷书院山长未几亦卒初濂年幼时见公公即相器重与为宾主礼俾同道生师事城南闻人先生逮今粗知学而不陷于小人之域者皆公赐也濂既往哭公曾未几何又哭道生焉虽石人犹当堕泪近抱疚袵席间中夜尤念公父子不能置起篝火濡毫申之以辞辞曰
　　番番良士仅以教施才不尽展人期有儿儿今死矣吁其悲
　　哭王架阁辞【有序】
　　王君柽字徳润济宁金乡人祖仁义乌丞父端溧水州税务大使母刘氏君少警敏人物又魁杰尝掀髯自咤曰王柽不寻功名功名当自来逼王柽尔岂有锥在布囊而末不见者耶遂学治经试进士不中即弃去攻法家书为衢处二府吏寻补书吏浙东廉访使者府迁浙西名上江南行御史台辟察院书吏已而贡入中台察院出调浙西道肃政廉访司照磨兼承发架阁禆賛宪政人器其材因防酒言忤御史衔之以事中君下符逮就吏君坐楼上叹曰男子头可斫膝不可屈死则死肯与狱吏对乎遂拔刃自刭左右急救君已仆地血滂然流君妻刘及子僧僧忍泣具棺敛载入金华即城北五里藏焉盖君自幼寓金华又以女妻县人江演兵起山东道絶不能归故君丧来葬而妻子皆来依江初余入郡从闻人先生学君同日至与之语又知同庚戌生人相驩也昼摩切经艺晚则捉手同游衍或纵谈大噱帻堕地弗顾或聨诗才脱口即促继之迟则罚昏鼓动咚咚始归日以为常一旦去为吏余遂不以书记通有自浙水西至者出君手书相劳苦且曰吾荐子于方岳大臣行授子校官矣子能为我一出乎余以书谢复固辞居亡何闻君死矣余之辞君者非托此以为名髙窃自念贫贱士何往不自得吾固不忘故人余足一动人必病余以为挟且私是以弗能往视君俟君他日归休御欵段马君青霞白水间未晚也呜呼孰知君之遽去余而死矣乎使知君之遽死也纵百千其人以为私以为挟朝夕迭提余耳而噪之余尚何恤必能谒君虎林之上矣今复何言哉今复何言哉君既不可见乃絮酒裹鸡走哭君之墓僧僧知余至哭迎于途傫然也余心益百折不自胜造为哀辞一通以泄余情虽然余情其得而尽泄乎君卒时年四十七至正甲申九月十二日云辞曰
　　牺尊青黄嘉禾之灾樗大蔽牛不以为材使君非材行已昧昧过者弗睨孰得而害君既材矣人谁舍旃髙位疾颠理之必然氓之蚩蚩匪材曷治君仕则当不仕无义孰不显融君门而凶岂仕之尤秪系其逢所逢者时固有通塞亦命使之君复何惑物忌大刚不缺则刓自君取之命复何云君若居柔触物惟忍非惟保名身何能殒从古有言柔则诡随纵生千龄非君所宜君死虽亟君膝不屈君气凛然千古莫夺人孰不死君死则宁尚可谓君鸿毛之轻君何用哀我哀有以天方夀君君则自死我茍无罪谁敢死余一朝之忿惜不尔思妻子防防东西颠沛君在九泉亦将自悔我则深悲岂直悲君悲法之隳法既隳矣君宜长逝彼豸斯冠天亦不畏
　　悲海东辞
　　王山郑先生原善字复初延祐名进士起家徳兴丞转处州録事有异政为众所忌遭诬搆去官寻以疾卒临川危君太朴病执法者不得其平为着悲海东辞濂亦继作时元统癸酉冬十月丁亥也
　　我悲海东我涕拭矣善人云瘁邦其棘矣倬彼昊天冒此下民彰善瘅恶胡莫之惩冥冥其昼不见出日飘飘雨风堕我家室家室堕止邦国危止岂遽危之遂将自迩大君维河冢宰维舟卿士维楫烝庶维徒上下相力厥载孔速茍不是念不胶则覆维彼哲人化为螟螣维彼愚人犹如鬼蜮鬼蜮戢戢巧为我贼螟螣侥侥蚀我黍苗我民我牧唯恐伤只彼豺伊兕敢为民痏既啜其肓复醢其髓我寘我法孰云能已淑尔君子綉衣孔有玱葱珩有节斯煌不我能朂覆谓我爽詈我絷我絶不畏明訾彼鸾凰见藻是食有振者麟邪蒿为室式纷式错动罔不忒呜呼昊天曷其有极甡甡其鹿乃索之江中林乔乔乃求其鲂颠倒瞀以逞无良呜呼昊天曷其有常无然惛乱无然慆淫无然回遹以虹我心尔之悖矣民胥害矣尔之迪矣民相怿矣勿曰丘陵崇不可夷勿曰渊氷坚不可摧忽为平陆忽若流澌谁与尔谋曾不尔思谓尔醉止黝然无知尔不用酒何徳之违谓尔蛊止上下卒迷日用饮食不愆厥初其止蘧蘧其行踽踽其惨呿呿其威虺虺我涙既竭继之以血百海其深莫喻我心我生不辰伊谁之云无越我墙我垣我藩无菜我田我田我麋天命有定我将我怨尔无人怨我尔用歆乃埙乃篪乃琴乃瑟乃磬乃笙以乐其音以乐其音实获我心峩峩堕山山则有樗彼漼者渊渊则有鱼匪今独然振古如兹我茍不乐不乐奚为
　　广汉难辞
　　难古礼也周人三时皆行之春冬之季难难阴气也仲秋之月难难阳气也盖二气或佚厉将乗之为灾故难以止焉其制命方相氏帅百索室区疫以逐之又磔牲以禳四方之神汉袭周制而其仪加详选中黄门子弟百二十人为伥子赤帻皁制执鼗方相黄金四目防熊皮衣朱裳执戈扬盾十二兽有衣毛骨中黄门行之冗从防射将之以逐恶鬼于禁中夜漏上水朝臣防侍中尚书御史谒者虎贲羽林郎将执事皆赤帻陛衞乗舆御前殿黄门令奏曰侲子请备逐疫于是中黄门倡侲子和其辞凡八十言继作方相与十二兽儛讙呼徧前后省者三持炬火送疫出端门门外骑士以次传火弃雒水中自汉至今朝廷之难虽废而民闲犹有存者先腊一日巷萌社饰鬼神貎御五色龙虎文衣巡门击鼓而难之予恶其言鄙亵因疏古者用难之意复广汉辞使习焉其辞曰
　　阳阴乗化左右而行日厯昴毕得积尸大陵其气勃芒更涉虚危坟墓西司鬼官攸房厉附强阴而降于衅殃咨尔十二神宣其威良焱突劒亢胇胃食虎甲作食雄伯食鬽腾简食不祥搅诸食咎伯奇食梦祖明强梁共食磔死寄生委随食观错断食巨刳其肾肠穷奇腾根同享于蛊毋使害伤咨尔十二神鍜尔戎兵出四方吮厉之以代酒浆解厉之肌以充糗粮丝厉之腱织以为衣裳斥除慝阴畅回明阳乾坤载清物楙民卬惟尔神之功神或不蘉上帝是明急急如律令
　　补雩坛祝舞歌辞
　　周官有司巫掌羣巫之政令若国大旱则帅巫而舞雩汉法夏不雨祀灶毋举土功更火浚井暴金于坛杵臼于术为四通之坛于邑南门外方七尺植赤缯七其神蚩尤祭之赤雄鸡七酒具清酒搏脯祝斋三日服赤衣拜跪陈祝辞以丙丁日为赤火龙一长七丈又为小龙六长三丈于南方皆南向壮者七人皆斋三日服赤衣而舞之司空啬夫亦齐三日服赤衣而立之凿社而通之闾外之沟取五虾蟇错置社之中池方七尺深一尺酒脯祭斋衣赤陈祝如初取三嵗雄鸡猳猪燔之四通神宇令民阖里南门开里北门幸得雨报以豚一酒盐黍财足以茅为席然周制久废典午以降汉法亦不行而祝辞尤阙歳丙申夏旱羣巫雩于山川之神予既书其事授之复补其词使巫歌舞焉
　　于泰鸿冒下民动以化时屈伸煜朱鸟万物甄亢则害阳毕屯土膏耗蓊欲痻田畯奔势维礥坛四通僾明神神中临勃如烟鬯嘉锡灿若罗茧握荐豕炳膋萧灌郁金匊芳防气上延合溟漻洞五精贯八幖茫无外莽翛翛门沆砀驾以猋俯下土无不钊
　　郁行风羽轮翔黄变惨复爽众嫭集亢景章僾然存索之亡烁阴明回丛阳符翘襟逝弗忘崇明禋成穑功凭绀筵严以卬应上公与天通植赤缯骖红龙左列缺右丰隆流火降钜若鸿鬼妇刘散为风洒灵注徧四封函斯活頴茸茸众维鱼兆已从融祉晖毓宵氓甫田阜物豫成风平平绰以行人旉与鬼肹蠁耿曜振霈充盈神心畅乐茫良四防绥万国洋洽大康庆昭膺
　　杨刺史庙迎享送神歌辞
　　浦阳鸡冠山上有古神祠相传祠汉交州刺史杨侯侯县人也名扶字圣仪累官皆有恵政侯殁已千载民以雨旸祷辄应是侯之神在天犹不弃于吾民也吾民其可忘于侯乎濂虽不敏为撰迎享送神之辞俾邦人歳时歌以祀侯其辞曰
　　纷溶溶眺天门白蜺出杂云敦翩我灵整脩驾车登登般裔裔翩我灵降潜场回飚兴与之鴹翩我灵变阳阴奔以放光淫淫翩我灵缤如廧神鬼衞鸟翼张
　　纷溶溶一
　　神筵啓混朱黄愉以康怳芒芒奄灵车奠芳酎爵行千流若雨奄灵车蕙为有飨且饫以舞歌奄灵车灵已醉广宣延无不备奄灵车乐无极神山髙髙可测
　　神筵啓二
　　氛翼翼欲上升指青云化为文灵之旋疾如风从西虎导东龙神之旋髯长逝凌紫青瑶光下灵之旋兆逢景已灭犹放灵之旋锡我祐沛若云雨下土
　　氛翼翼三
　　题辞
　　菊坡新巻题辞
　　当涂陶君用髙盖出于晋征士元亮之裔凡宦辙所临必效前人种菊花满坡当万木揺落时花始秀拔低昂枝上若赤金所铸钱颇可玩用髙公退之余酌酒与花对恍然如在柴桑篱落闲殆忘其章绶之荣案牍之烦也或者疑之曰仕者乐乎朝市故驰而弗息隠者慕于山林故往而不返有若水之与火未易合也昔者元亮遭时孔艰不能为五斗米折腰向乡里小儿因有托于菊而逃焉耳今用髙则不然生逢今有道之朝亦既由宪史检校中书而主画于秋官矣众咸以致君泽民期之用髙则留情于菊若将与世相违者无乃不可乎呜呼是何言欤是何言欤观人之道不于其迹而于其心迹固朝市也而心则不忘乎山林谓之吏而隠可也迹或滞乎山林之中而其心则艳华趋荣无一息之不思市朝茍谓之为隠孰能信之况君子之出处可仕则仕可隠则隠初何容智力于其间哉设使元亮当今之时将不能不仕而用髙生于元亮之世似亦不得不隠也世之人学元亮者多矣皆在乎去位之后用髙则见于在官之时此盖鲁男子之善学栁下恵者也用髙诚贤乎哉予固不敢以用髙方之元亮也以其志之或同而他人未必能知也聊相与一言之并作采菊之辞以遗用髙曰我采我菊露其和矣今我不乐鬓其皤矣鬓其皤矣吾行歌矣我菊我采露其晞止今我不乐白日驰止白日驰止吾顔衰止歌罢用髙揽衣而起曰赠予言者盈三帙矣子颇能知予之志曷为书于新巻之端俾诗家者流继之他日约子于三径间俯仰西风歌此辞而餐落英顾不美欤予不敢固辞用髙通儒术为人仁厚士林中多称之云
　　罗鄂州小集题辞
　　有倬罗公家于歙邦幼名曰愿冠字为端良其父吏部内外践春秋之学与胡氏抗衡生子凡六皆能辞章公居其五尤赫赫有芒既收世科厯仕县州出刺武昌皁盖朱旛绩用翕以张夫自五季以来文气日卑宋室龙兴笃生哲师汶阳浚其源二尹导之元城倡于前范张和之逮于庐陵日粹以夷临川南丰眉山父子同焰而联辉清宁协顺功用发挥精气充斥畅达蕤绥变化合神而光景弗亏奈何王辙既南涉于偏颇衰俗羣趋以事决科浮声切响骈言俪辞袭谬而踵讹公挺其间弗徇弗阿濯其孽疴障其颓波谓六经之作如日行天不可以轧摩唯秦暨汉是则是效接其遐轨而视法在轲然而畜之不则动之弗振涵志今古潜神典坟玩阴阳之交察海岳之文覈治乱之变通典礼之津以至稗官虞初旁行敷落鸟兽虫鱼之伦凡可以资博识者咸区别而彚分力思精索从莫达晨功以凝将通乎鬼神故其形诸篇翰钥啓茧抽髙雅精链莫之与逑乔岳峣然上凌太清而陋夫土丘戴冕执圭屹若山立而异于卉裘棠溪之金美则为镠干将之铁百鍜始遒视彼蚀鍮腐铅敻乎不侔考亭朱子取法鲁驺发人瑕类一髪必讐独推公文而弗舍者以协理之微幽呜呼公既逝矣遗文四行唯于东南粲如列星遭时不平遂壊于兵其诸孙宣明贤而有征惧悬黎之铲彩结緑之沈英复锲于梓以震其声以开其冥以鍧于众听濂也不敏幼诵公文苍白无成搏朽壤以代磶不压亦倾揉败檿以为弧莫使之绷其瞻公之制作犹应龙之降升区区赞述何系重轻姑序其作者之意于首简使后生小予知豪杰之士不为衰俗所囿而雄浑之作或当与秦汉并


　　文宪集巻二十九
　　钦定四库全书
　　文宪集巻三十
　　明　宋濂　撰
　　赞【凡三十九章】
　　文右相像赞
　　才优德纯山峙玉温重厚可以镇俗仁恕足以泽民或陈经术而侍青坊或秉霜简而立紫宸终受知于圣主宅右揆而相秦深沉有谋真潞国之裔刚毅忠信诚绛侯之伦观其屹立不动正笏埀绅犹可作懦夫之气而褫邪佞之魂呜呼此所谓邦家之重寳廊庙之大臣也欤
　　娄贞公赞
　　原武娄宗仁当天后政严之时独以寛厚闻其弟守代州宗仁教以唾面自干至今为善者师焉因赞之以自勗赞曰
　　我言之恌斯辱之招我行弗足或贻其辱二者无失其至由外内省不疚我则何罪我面彼唾乃彼之愆我何洁之正使自干孰忿自乗攘袂而閧孰量之受诟如颂是非茍缪不亦殆而防公之师吾谁与归
　　陆秀夫像赞
　　身抱龙髯兮眼不见水凤阙虽遐兮龙堂则迩玉雪皦如肯汚泥滓赤日出海兮尔心不死
　　滕奉使赞
　　齐人王蠋有言曰忠臣不事二君烈女不更二夫女之从人一与之醮当终身不改譬之白璧小有玷辱人将斥去而不之顾臣之事君也其理亦同故蠋特并言之事两夫者虽辨如虞姬智如邓曼吾知其决非良妇事二君者虽功如汾阳才如西平吾知其决非良臣呜呼使此义昭如白日人臣安肯怀二心而国安有丧亾之祸哉东阳滕茂实当宋靖康初以太学正与佥书路允迪奉使于金议割三镇太原寻奉密诏据城不下金人怒囚之云中钦宗北迁茂实谒见涕泣请从行主者不之许其后允迪南归茂实独留雁门终身不再仕临没令以黄幡裹尸而葬仍刻石识云宋使者东阳滕茂实墓此殆不事二君者欤当是时有宇文虗中者亦以黄门侍郎使金见留遂改节易行反面事讐其后虽欲夺兵仗南奔而自赎卒亦不逃君子之议其视吾茂实果何如也茂实已矣人至今想其遗节如神龙不可得见至视虚中辈不啻若鬼蜮犬豕有识妾妇亦羞闻之此无他人心天理终不可诬也乃作滕奉使赞用规事君而有二心者赞曰
　　汉有苏武奉使不屈滕公配之有声烈烈黄幡裹尸以全臣节如璧之白弗缁弗缺其人虽亡而神不灭上游帝所凌厉日月降臣见之肝碎胆裂敢述赞辞勒在贞碣
　　东阳十孝子赞
  </div>
  <div class="pagination">
   <a href="文宪集_page23.html">
    上一页
   </a>
   <span>
    ...
   </span>
   <a href="文宪集_page19.html">
    19
   </a>
   <a href="文宪集_page20.html">
    20
   </a>
   <a href="文宪集_page21.html">
    21
   </a>
   <a href="文宪集_page22.html">
    22
   </a>
   <a href="文宪集_page23.html">
    23
   </a>
   <span class="current-page">
    24
   </span>
   <a href="文宪集_page25.html">
    25
   </a>
   <a href="文宪集_page26.html">
    26
   </a>
   <a href="文宪集_page27.html">
    27
   </a>
   <a href="文宪集_page28.html">
    28
   </a>
   <a href="文宪集_page29.html">
    29
   </a>
   <a href="文宪集_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
