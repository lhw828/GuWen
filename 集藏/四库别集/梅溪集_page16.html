<!DOCTYPE html>
<html>
<head>
    <meta charset="UTF-8">
    <title>梅溪集 - 第 16 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梅溪集 - 第 16 页/共 57 页</h1>
    <div class="content">　　钦定四库全书
　　梅溪前集卷十三
　　宋　王十朋　撰
　　问防
　　问二十八宿在天为经星循环往来以成四时非若北辰居所一定而不移也然自古志天文者皆以角亢七星为东方之宿奎娄七星为西方之宿自井至轸宿七为南自斗至壁宿七为北抑尝仰观之四时晨昏迭为出没行皆自古靡有定方而乃以苍龙朱鸟咸池武分宫以四之何耶举天星以定四时莫如尧典按尧典以定四方盖有可疑者焉在时为春则方为东也朱鸟南方列宿尔乃纪之春在时为夏则方为南也大火东方中星尔乃纪之夏西为秋其宿白虎也乃正仲秋以北方之虚北为冬其宿武也乃正仲冬以北方之昴将考四时以定列宿之方尧之时与方乃尔不同何也吕氏月令载十有二月昏晨之中星可谓详矣然以仲春之月昏弧中而不举七星至季春则曰昏七星中仲夏之月昏亢中而不及大火至季夏则曰昏火中记牵牛中于仲秋之昏而不及星虚记东壁中于仲冬之昏而不及星昴其与尧典又差错不同矣左氏论祭祀之时则曰龙见而雩论土功之时则曰龙见而毕务龙见固有常时而雩与毕务之时初不同也左氏皆曰龙见抑又何耶诸君昼观经传夜观星斗其于列星之躔次所见之晨昏固已洞然于胷中矣观象定方何以验其为东西南北耶与夫尧典吕令左传所载之异同必有成説以一之也
　　问昔禹治洪水随山濬川别天下为九州其详见于禹贡后世言地理者咸根本于斯焉然即其书而考之有不能无疑者梁岐二山雍州之地也而于兾州言之曰既载壶口治梁及岐雍州之山不容记于兾岂兾方自有所谓梁岐者乎不然则九州名山其讹者不止于梁岐矣沱潜二水名也而于荆梁二州各记之曰沱潜既道二水不容经厯两州数千里之逺岂两州之地各有所谓沱潜者乎不然则九州大川其讹者不止于沱潜矣其叙山于九州之末自岍及岐而下则曰逾于河自壶口雷首而下则曰入于海自嶓冡而下则曰过九江至于敷浅原夫山静物也岂能逾河入海过江者耶禹何以验其然也其叙汉水自嶓冡漾而下既曰南入于江滙泽为彭蠡矣义曰东为北江入于海其叙江水自岷山江而下既曰防于滙矣又曰东为中江入于海夫江既与汉合且滙为彭蠡矣江岂复于北而汉岂复为中江耶禹何以验其然也近世有以地脉论山者取于汉儒之三条有以水味论江者取于唐人之三沴禹之于山川岂亦以脉与味而知之乎汉儒三条唐人三沴亦有可验否乎愿详考而备论之
　　问昔夫子自卫反鲁而六艺之文粲然不幸火于秦蹐驳于汉耳口异传源流遂别言易者本田何田何之后有施孟梁丘之学并立博士又别有京费二家今之所宗者王弼也不知弼之学出施孟梁丘欤京氏费氏欤推而上之果得孔子授商瞿之防否欤言诗者有齐鲁韩毛四家毛在当时未立于学今之所宗者毛氏不知齐鲁韩自何世而防欤毛氏自何世而兴欤苌之学也果得孔子授子夏之防否欤言书者本伏生又有欧阳大小夏侯之学又有孔安国者得古文尚书今所宗者孔氏传也欧阳夏侯在汉为最盛不知何所自而防欤孔安国之书未行而遇祸不知何代而兴欤孔璧所藏伏生口授亦有异同否欤礼之经有二曰周官者周公致太平之典也曰礼记者孔子弟子撰所闻而记之也二经之始出也果何时其始传也果何人其名家也凡几軰今为之章句者皆郑氏也又岂无授受之自欤春秋之传有五今所传者左氏公谷也三家在汉迭为盛衰孰始盛而后衰欤孰始衰而终盛欤彼杜预何休范寗者为三家章句亦各有所受欤六经者日用之书也学者口不絶吟久矣専门之传授厯代之废兴其有阙而不知者耶夫经传一也有兴于前而废于后衰于古而盛于今者果何致而然岂兴而能久者传之当废而遂絶者传之非耶抑各系时之幸不幸耶与易之十翼诗之五际书之十例礼之三种春秋之五始攷之必有其名究之必有其义愿并陈之庶观诸君之传
　　问六经皆经也而夫子过庭之训首及于诗则诗之为经学者所宜先也诗有风有雅有颂读者不能无疑于其间二南皆文王诗也而系之二公鄘卫皆卫诗也而分为三国蟋蟀晋风也而谓之唐七月陈王业也而系之豳黍离平王诗也而同于列国此风之不能无疑也南有嘉鱼美太平之君子也而列于小雅鳬鹥亦美太平之君子也而列于大雅宣王刺于小雅而大雅则无刺焉厉王刺于大雅而小雅则无刺焉幽王大小雅俱有刺康王大小雅则无诗此雅之不能无疑也颂者美盛徳之形容而告于神明者也周有颂冝矣鲁僖诸矦耳曷冝有颂哉三百篇皆周诗也商异代之王耳曷为而列于周之末哉此颂之不能无疑也学者岂徒习其章句识其鸟兽草木之名而已耶因疑而究其义斯可与言诗矣至于风之正变者凡几国大小雅之正变者凡几篇与夫三颂之或先或后者何义诸君闻诗久矣必有起予之辩
　　问昔吾夫子讨论坟典叙书百篇上自唐尧下迄秦穆其于去取之际莫不有法焉固异乎左史倚相之流徒能诵其文而已圣人既没经厄于秦口授壁传纷然异説学者开卷莫决所疑夫防书自尧则尧典者固唐书也而谓之虞禹平水土而后作贡则禹贡之作在唐虞之际而谓之夏举书之详者莫如左氏如庄八年僖二十四年及二十七年襄二十六年所引之书皆大禹皋陶谟之辞也而悉曰夏书释传之详者莫如杜预预以书证左氏所称者固未尝亡也而多谓之逸书夫以唐为虞以虞为夏圣人序书不应如是之疎而左氏授经亦不至如是之误也而杜预以存为逸预岂不知书者耶至若武成一篇记武王偃武修文之事也夫子既有取焉而孟子乃不信之扬雄谓虞夏之书浑浑商书灏灏周书噩噩四代之书固不同也而韩愈乃谓周诰商盘诘屈聱牙雄异商周书而愈同之抑又何耶诸君皆深于书者也愿辩夫子之所以序左丘明之所以称杜预之所以注孟子之不信扬韩之异同者以告
　　问昔天以洪范九畴畀禹至箕子为武王陈之孔子序之于周书王者治天下之法莫大于是焉然其书有可疑言有可疑箕子为武王陈之者又可疑不可以不辩也自初一曰五行至威用六极先儒谓此六十五字皆洛书本文夫天且无言安得有书画一以告人如是之详悉耶有谓初一曰之类二十七字禹所加也有谓钦用农用之字洛书本有也又有谓文止二十字余皆禹增益次第之也其説纷然不同亦何所考据耶或谓河图洛书本无有也圣人以神道设教耳其説为如何箕子之言曰鲧湮洪水汨陈其五行帝乃震怒不畀洪范九畴自古以来得九畴于天者止一禹耳未闻余人有得之者使人皆得之而鲧不独得也可以言帝怒矣鲧与众人均不得之何以知其为怒而不畀耶鲧九载之绩弗成殛之于羽山者舜也未闻天震怒之者箕子之为言无乃失之诞乎或谓帝者尧也尧有洪范九畴久矣怒鲧而不之畀其説又如何至于九畴莫不有用也而五行之用为最大乃反不言用八政莫不有官以掌之独三卿举官余皆指事五纪独不言时五福独不言贵其理又何在耶箕子商臣也其不臣周冝矣而乃为武王陈洪范洪范大法也不冝言而言其可以为臣子法欤圣人序之曰武王胜商杀受立武庚以箕子归作洪范二事若不相预而序輙及之岂圣人之意罪箕子之不当言耶洪范之书学者所冝尽心也其可疑有如此者愿与诸君辩之
　　问昔吾夫子以谨严之法而作春秋寓赏罚之权于一字当时口授弟子而其书未显也后世传经者三家各有所闻着之简防非特防意不同而经文亦异人一而已曰尹氏卒者公谷也左氏以为君氏是果男子乎果妇人乎国一而已曰祀侯来朝者左氏也公谷则以为纪侯是果姒姓乎果姜姓乎渝平输平字止半差而其义则反子伯子帛音虽小异而其説则殊曰蒿艾曰鄗者一地也名若何而可稽曰缪曰穆者一君也谥若何而可考此曰卫寳彼曰卫俘则人物异矣此曰伐戎彼曰伐我则华戎异矣以防为及则内外之志异矣以送为逆则徃来之使异矣北杏曺南之防或侯齐宋或人齐宋则尊卑之辞不同矣寗母葵丘之盟或有郑卫或无郑卫则增损之数不同矣至若义同而文异则有帅率克尅之类焉岂亦有异义乎名一而音讹则有括结嘉喜之类焉岂亦有异名乎经出于圣人之手而有二三之不同唐赵氏尝考其差缪凡二百六十处夫圣人以一字为褒贬而三传经文相戾如此一字之异一义之异也一义之害一经之害也将左氏是信乎而公谷释经亦辩矣将公谷是信乎而左氏纪事亦详矣如之何则可今三传并行于学非若汉唐之尚偏専一而废二也探讨之际并有至当之论以折衷之勿云三传可束之高阁遂畧而不论
　　问班孟坚作汉书尝序六艺为九种然出吾夫子之亲笔者惟春秋与孝经学者沉潜六艺之外其于二经尤不可不熟究圣人有作之防也子亦尝曰吾志在春秋行在孝经则圣人欲为东周之志固存乎二百四十二年之笔削百行之美当备见于十八章之中矣今读二经亦有见吾夫子之志与行否乎考诸行事亦尽合于经否乎二书之成也夫子尝有春秋属商孝经属参之语矣是二子在孔门中商必有得于春秋参必有得于孝经也商与参言行着于当时渊源传诸后学不知其得于经者亦有可见否乎果不负圣人所属之意否乎孟子尝谓春秋成而乱臣贼子惧説者乃谓絶笔之后口授弟子至汉然后其书始出果如其言则当时列国君臣固未之见也何以能惧乱臣贼子耶迁固之徒皆谓孔子为参作孝经説者又谓经不为参作盖假参以为对扬之体尔二説亦莫知其孰是耶诸君儿时读孝经已能志其语学习春秋固已探其奥其于圣人之志行与夫弟子之所学及孟轲迁固诸儒所説之不同必能辩其所以然者
　　问秉史笔者众矣司马迁为之宗自班范而下虽人自为家其大槩则沿袭史记之旧夫既述前代之法以成书不必变其名例可也今考诸史乃或不然非特班固有变于史迁后之作者亦互有损益异同矣曰纪曰表曰书曰世家曰列传者司马氏之书也班固因之独易书为志而损其世家范晔之史犹固也而损其表陈夀之史犹瞱也又损其志至晋书则有纪有志有传而益其一曰则记南北独纪传而隋加志焉唐纪表志传与班史同五代有纪传有世家有附録有考夫记事之义一也而立例之名不同何耶子长每一卷之末称太史公以防善恶孟坚易之以賛蔚宗又益之以论而赞以四言陈夀又易之以评晋书或称制或称史臣又赞以章句与范同南北曰论隋称史臣唐书仍班史之体曰賛五代賛如唐而没其名夫防善恶之义一也而名所以防者又各不同何耶迁书曰史记两汉晋隋唐则曰书三国则曰志南北五代则曰史夫歴代皆史也其所以名书者又何不同耶创之于前者是则变之于后者非同之于后者非则异之于前者是抑创之变之同之异之亦各有其义耶至于自史迁以迄五季歴数之则十有七畧举之则有三又其可以不知耶诸君皆饱于史学者也姑以其浅者告我
　　问中庸一书盖圣学渊源入徳之大要也説者谓孔子之孙子思所作观其防辞奥防非圣人之后命世大儒有不能者焉然其间立言措意亦有戾于吾夫子者证以论语系辞不得尽合学者疑之语曰中庸之为徳也其至矣乎圣人以中庸为至徳非大全君子不能当其名是书载夫子之言有君子之中庸有小人之中庸夫既已小人矣尚何中庸之有耶夫子以一贯之道语曾参参告门人曰夫子之道忠恕而已矣是书乃有忠恕违道不逺之言则是以道与忠恕为二而忠恕实未可以为道也与论语义何不同也系辞曰易之兴也其于中古乎作易者其有忧患乎盖谓文王也是书载夫子之言曰无忧者其文王乎文王拘羑里而繇易乃云无忧何也语曰三分天下有其二以服事殷周之徳可谓至徳矣是书载夫子之言曰武王周公其达孝矣乎善继人之志善述人之事文王终身事纣武王周公不待终丧而伐之而云善继志述事何也语曰夏礼商礼吾能言之杞宋不足证也是书乃曰吾学夏礼杞不足证吾学商礼有宋存焉又未知其孰是耶夫子伤周室之衰三光五岳之气分故春秋书王正月以大一统是书乃曰书同文车同轨孔子之时天下曷尝同车书乎弟子记圣人之言行于论语皆称子如子曰及子以四教之类盖尊师重道之辞未尝有字圣人者是书亦称子曰冝矣而又有仲尼曰仲尼祖述尧舜之语焉岂有身为圣人之孙而字其祖者乎窃意秦火之后汉儒于四十九篇中缀拾所存不能无附益之伪不然何以诡异圣人如是也孟子学子思者也七篇之书称子思多矣独无一言及其师之书又不知是书果子思作否耶必有以辩其疑者
　　问唐史臣刘知几着史通内篇称古之作史者有六家一尚书二春秋三左传四国语五史记六汉书又谓尚书家出于太古春秋家出于三代左传国语出于丘明史记汉书出于迁固知几最善著论而唐史称之其所列六家必有考据然理有可疑者不得不与之辩书载尧舜三代之事春秋出于吾夫子之亲笔学者尊之以为经不可诬矣知几乃同迁固之书而史之可乎左传国语虽曰二书然同出于一丘明之手实左氏内外篇也而乃别为二家可乎史记创始于马迁而班固虽自为一家其大法则祖述子长也今乃别为二家之流者是则范瞱陈夀而下又乌得不以名家乎以理论之书春秋经也左氏国语传也史记汉书史也至于史家者流特一马迁为倡尔见其有一未见其有六也知几着其始末条例甚详合经传而为史别一姓而二家散史汉而二流则必有説焉又谓尚书四家其体久废所可祖述唯左氏及汉书不知后世秉史笔者果法左传汉书二家之遗乎抑亦兼出于六家者乎不然则知几之言必有所不通者愿因其説而详辩之
　　问国莫重于礼礼莫重于祭祭有礼异而名殊者四焉曰天曰宗曰望曰防是也岐而分之其数二十有三天宗各六望三而防八古人行之固有一定之典后世异同之论起纷然而莫之正礼曰以禋祀祀昊天上帝又曰兆五帝于四郊此六天之説所由起也有以为上帝与五行精气之神者有以为一天与五人帝者有以为北辰耀魄寳与灵威仰赤熛怒含枢纽白招拒汁光纪者异説凢三家将何从而合成周之祀乎书曰肆类于上帝禋于六宗此六宗之説所由起也有曰时曰寒暑曰日曰月曰星曰水旱者有曰星辰司中司命风师雨师者有曰天地四时者有曰乾坤六子者有曰六代帝王者有曰三昭三穆者异説凡十余家将何从而合虞舜之禋乎三望书于春秋或以为泰山河海或以为泰山淮海或以为分野之星及封内山川则三望之不同亦三家也八防见于郊特牲曰先穑曰司穑曰田畯曰邮表畷曰猫虎曰防曰水鄘曰昆虫或以猫虎为二神而昆虫不与焉则八防之不同亦二説也四者之礼先王之所常行四者之説诸儒不胜其异夫欲举先王之礼而行之必先正名而定制苟牵惑于纷纭之论而不能防决其是非虽曰有其举之莫可废也不失之诬则失之陋矣如之何其可哉国家郊祀盛典三嵗一行宗望之祭兼修并举又将因时和嵗丰修伊耆氏故事劳吾农而休息之甚盛举也诸君行将筮仕与礼乐之议敢问前代诸儒立异议者谁欤孰当孰否汉之君举是礼者谁欤孰得孰失必有至当之论以祛羣言之惑幸详着于篇将献于朝俟有司之择焉
　　问行帝道而帝行王道而王行伯道而伯此五帝三王五伯之所以分学者固已稔闻而熟论之矣汉晁错于大对之际尝品藻其君臣其言有曰五帝神圣其臣不及三王臣主俱贤五覇主不及臣抑尝考其迹而验错之言未免可疑也五帝唐虞为盛典谟载其行事为最详观尧舜禹皋陶稷契之徒相与都俞戒勅于庙堂之上初不见其主优臣劣之迹错何以知其不及也三代之君臣可称非一其间固有主圣臣贤者错槩以俱贤目之亦岂通论耶五覇臣主若无甚相逺者以管仲之志小烈卑止可为桓公之佐耳其他又可知谓主不及臣抑又何耶错以贤良文学裒然为举首必有所据而言诸君出入经史商确古今亦必有见其臣主不相及与俱贤处如错所言敢问风后力牧至元恺之徒不及主者果何臣齐晋宋秦楚之覇不及臣者果何主夏商周之君臣所以俱贤者果何事也幸明以告我毋诋错言为非而畧之
　　问世之论士者不惟其身之观亦观其师友渊源然后可以知其人矣洙泗七十二子不必论其为人以吾夫子卜之可以如其贤蘓秦张仪二子不必观其行观其所学者鬼谷子尔则知其为仪秦也虽然执此而论士有大不然者曾参以孝着于孔门得参之学而行之者冝其以孝而施于有政也孰谓丧母不归杀妻求将者反出参之门哉荀卿以中庸之学而为大儒得卿之学而用之者谓能必行王道也孰谓燔诗书防礼乐者反出卿之门哉老子着五千言明道徳之防得其学而行之者冝其清浄自正无为自化可也孰知后世刑名法理之术至于苛刻少恩者反出于宗老氏者耶不特此也斯之学用于秦者至惨矣意其学斯者又必甚于斯也汉河南守与斯同邑固尝学焉治行乃为天下第一申韩之术施当时传后世者至不仁矣意其学之者必有甚于申韩洛阳才子本名申韩乃能陈治安之防虽王者之佐亡以加前四子者所学善矣用之反不善后二子者所学不善矣用之反善兹又何也谓不在师友渊源耶洙泗曷为而多贤仪秦曷为而皆诈谓必在师友渊源耶诸子之行事与其所学又何其戾也诸君择师尚友之日久矣于师友渊源必能究之愿陈数子之所以然者
　　问荀卿论王覇兴亡之道其言有曰上一而王下一而亡且以法始佐贤民愿俗美四者齐谓之上一观汤武之所以兴与桀纣之所以亡信乎卿之言不妄也汉高帝之创业光武之中兴唐太宗兼创业守文之功徳是三者亦可谓后世之盛王也考汉唐二史而验所以兴之自不知果出于上一乎抑亦杂出于上下偏之间乎三君者其孰优而孰劣乎秦隋之世天下统一然二国皆遽兴而遽亡其兴也岂出于上一其亡也又岂尽出于下一耶谓不出于此则何兴亡之遽谓必出乎此抑何上一下一之道始终变易之异也愿并陈汉唐秦隋之迹以佐荀卿之説
　　问昔孟子对齐宣王谓仲尼之徒无道桓文之事董仲舒对江都易王亦谓仲尼之徒虽五尺童子羞称五覇果如二先生之言则覇者之事不复道诸圣贤之口也今质论语春秋容有不然语称桓文之谲正又称九合之功仁管仲而大其赐春秋善召陵之盟进城濮之战至宋襄楚庄秦穆虽不足与二伯之烈皆有以一槩见取者孰谓无道其事而羞称之耶岂圣人于覇者犹有所取而门人弟子乃喜攻而羞道之耶夫子与人何恕而弟子责人何严耶不然则二先生之言失矣愿与诸君辩之
　　问唐虞以三载考绩之法黜陟百官之贤否故时跻极治庶绩咸熈汉唐遵遗法而行之其治效亦有可观者洪惟国朝列圣图治既以进退选举之权付之宰相吏部又以举刺按察之职委诸郡守监司逮元祐初先正司马光以清徳雅望起慰苍生进贤退奸中外悦服又尝议立八条俾监司守臣察所部官吏有仁恵公直明敏廉谨者可举则举苛酷狡佞昏懦贪纵者可按则按条目详宻诚一时之良法然当时事未施行而议已中寝迩者宰臣有请上嘉而行之议者咸谓唐虞之大和元祐之清明可复见于今日矣或谓法非不良也行之苟非其人不能无将有权势请托亲故千求而举非其实者挟情懐怨务快私忿而劾不以公者苟二之不去则八条将为文具有不可得而行先朝之良法美意又从而废矣伊欲革其而久其法必有术焉愿讲论之将以闻于上
　　问自古用人之方多出乎荐举然荐举之患有二焉不可不知也有公于荐举者可以得人矣或失于知人不明而所举非贤有明于知人者可以得贤矣或蔽于窃位之私而见贤不举诸葛亮之于蜀非不欲荐贤也而失之马谡盖明有所不足臧文仲之于栁下恵非不知其贤也而不与立盖心有所不公夫所赖乎大臣之荐举者以其公与明而已二患不去而欲得人何慿防惟主上当守兴叹惩前政之蔽贤乃命迩臣各举所知起废滞而应公车者踵相蹑也迩者臣僚献言虑所举之或滥而贤否混淆以三人同荐为请议者犹惧其未尽荐举之方而徒艰进贤之路伊欲知人必明如萧何之识韩信而无孔明误举之失所举必公如祁奚之举善而无文仲蔽贤之私如何则可
　　问昔吾夫子因鲁史而作春秋信以传信疑以传疑虽以大圣作经犹不敢以其所传闻而忽其所亲见至于其所不知则缺如也其慎有如此者其后有孟子者出则不然其读书也则曰尽信书不如无书吾于武成取二三防而已其读诗也则不信周余黎民靡有孑遗之言夫子信而好古如此孟子学孔子者也乃于诗书犹有所不信何耶后世诸儒因孟子之不尽信诗书而好为异论徃徃于古之信书信史皆不能无疑于其间诗大序世传为子夏作久矣而唐韩子不信之春秋传为丘明释经久矣而啖赵之徒不信之易系辞为夫子作无疑矣而近代欧阳子不信之至于疑五千言非老子所作有如崔浩疑荅蘓武书非李陵所作有如刘知几有谓周礼非周公之书家语非孔氏之书文籍去古稍逺而见疑于后世者非一五经且不见信而况其他耶夫孟子之不信诗书也以血流漂杵与夫孑遗之言诚有不足信者而后世诸儒所疑经史其亦有所见如孟子否耶抑亦出于穿凿而好为异论耶岂歴世浸久简编漏落传闻缪误实有可疑者耶其所疑亦必有得有失而不可以一槩论耶信其所可信疑其所可疑斯善观书者也愿与诸君辩之而防以高明之见


　　梅溪前集卷十三
　　钦定四库全书
　　梅溪前集巻十四
　　宋　王十朋　撰
　　防问
　　问朝廷之患莫甚乎朋党人臣之罪莫大乎植党为人君者常恶朋党而鋭意欲去之矣方其上塞下聋之时曾莫悟其为朋党虽欲去之而不可得及一旦悟而尽去之可为朝廷贺矣而一党去一党生虽能去其前日已然之党终莫能絶其后来将成之党夫如是则朋党为朝廷患迄不可去欲望天下之治其可得乎汉唐朋党之祸言之可以痛心固不必论也我国家累世以来亦不免兹患赖祖宗神圣能分别邪正虽间有牛李之交攻而不蹈汉唐之覆辙亦社稷之幸也当时圣主贤臣固尝讲论之矣谓方以类聚物以羣分邪正各为一党者范文正公仲淹告仁宗之言也谓君子无党譬诸草木稠缪相附者必蔓草非松栢者滕公甫告神宗之言也谓小人无朋惟君子有之者欧阳文忠公之论也三人之论其不同如此未知其孰然而孰否耶岂时异党异其言各有防耶方今朝廷清明固无朋党之患矣然士君子私忧过计犹或及之彼范滕欧阳三公之论朋党世以为名言而一以为君子无党一以小人无朋一以为君子小人各有愿辨其不同者而折之于至公之论将以献于朝
　　问信圣人之为圣人不若知圣人之为圣人学者皆谓夫子大圣人也是特因前人之言而信之尔实不知夫子之所以圣也读其书考其言观其行事合于吾心者信之不合于吾心者疑之合于吾心而信之知圣人矣因其疑而求之遂得其为人是亦知圣人也苟徒信其为圣而不敢诘其疑谓之知圣人可乎谓之善学可乎夫子之始末莫详于世家抑尝读之矣而未免乎疑庸可以不辩子尝适周矣及其旋也老子以言送之曰聪明深察而近于死者好议人者也博辩广大而危其身者好发人之恶者也老子之言似不徒发必有以箴夫子之失使夫子果有此失岂足为圣人乎此不免乎疑也子尝用于鲁矣欲堕三都以张公室堕费而费人畔堕成而成不受堕孰谓真儒之谋谟措虑乃若是之疎乎此不免乎疑也及季孙受女乐而怠于政子路劝夫子可以行矣夫子犹待乎膰肉之至鲁不致膰夫子遂行受女乐而不朝罪之大者也膰肉不至过之小者也忍其大而不忍其小真儒之去就果如是乎此又不免乎疑也卫灵公问陈夫子荅以爼豆及罹蒲人之难乃劝灵公伐蒲夫子岂致私憾于蒲而忘爼豆之言邪岂不害夫子之仁心耶此又不得不疑也夫子万世之所取法者也苟信其可疑之迹而施诸行事不免乎惑矣诸君皆学孔子者也岂徒信之云乎愿质其疑而究其用心处
　　问唐人刘禹锡尝序栁宗元之文其言有曰文章与时高下三代之文至战国而病涉秦汉复起汉之文至列国而病唐兴复起果如禹锡言则文之高下实系乎时也及先翰林蘓轼记韩文公之庙其言则曰自汉以来道衰文敝歴唐贞观开元之盛佐以房杜姚宋而不能救公起布衣谈笑而麾之天下靡然复归于正果如轼言则文之兴衰又在乎人也尝因二子之论而验其时与人必刘子之言是信耶则吐辞为经如孟荀二子实战国人也战国之分裂能病天下之文曷为不能病二子乎必蘓子之言是信耶则战国二儒贤过韩愈愈能起八代之衰而二儒乃不能起战国之病何也我国朝四叶文章最盛议者皆归功于我仁祖文徳之治与大宗伯欧阳公救之力沉浸至今文益粹美逺出乎贞观元和之上而进乎成周之郁郁矣是果时耶人耶二者若兼有之与刘蘓二子之説又皆不同何也愿与诸君辩之
　　问儒者法周孔攻异端自谓能举天下于仁义观其言于未试之前人皆周孔也验其事于已试之后反有媿于异端者多矣请借汉以论之高帝之得天下与其所以治之者皆山东刀笔吏也当时儒者独一叔孙博士然其器业鄙陋君子不取焉其不逮萧曺逺矣孰谓儒者学周孔道反刀笔吏之不如耶文景致治比周成康二君未尝用儒顾其所尚者黄老之术也逮孝武好儒公孙之徒用事课其治效不逮文景逺甚孰谓儒者之道反不若黄老之清浄耶宣帝中兴侔徳商宗周宣亦未尝喜儒顾其所用多刑名法理之士也逮元帝用儒贡薛韦康迭为宰相而帝牵于文义优游不防孝宣之业衰焉孰谓儒者之道反不若申韩刑名之学耶儒平昔鄙刀笔吏而不齿绌黄老申韩而不谈一旦设施反出其下宁不媿哉或谓汉所用者类皆俗儒使得真儒如周孔者用之当无敌于天下矣呜呼语儒必曰周孔是无儒也自周孔而下岂无可用之人哉诸君皆业儒者也群居暇日自尊其教者良不浅敢问汉朝诸君不用儒者曷为而不失乎治好用儒者曷为而未免乎乱是果儒者之罪耶抑用之不得其术耶将所用者非君子儒耶愿详辩之勿使学异端者得以借口而病儒也
　　问宰相之职所以代天秩物也自非才徳之全讵可膺是选耶昔舜举十六相其相与致无为之治者才五人周家最号多士其可称者九人而已信乎其才难也三代而下莫盛于汉唐宰相为不少矣独萧曺为开基之冠丙魏有声于中兴房杜称于前姚宋称于后他皆不足以预是列也窃意八人者必才全徳备之君子及考二史乃或不然萧何止于定画一之法曺参止于守清净之治魏相尚威严丙吉务寛大房龄善谋杜如晦能防姚崇长于应变宋璟长于守文各以偏长而致相位卒能处才难之极选为天下之名臣使万世想慕其风采常若不可及者何耶我宋二百年间大臣辈出殊勲盛烈皆逺跨汉唐数子而与虞周之臣相揖于千载之上一何盛也主上自中兴以来防然不致羣议之惑専任一相以致治虚右揆以待贤者几数年矣岂非遴代天之选必求才徳兼全之人而后用不容碌碌辈伴食于其间耶然舜得五而武王得九汉唐创业中兴之主亦各得其二主上圣徳之盛文治之美不在舜武之下其得人之多反汉唐不及何耶汉唐八人非全才不害其为致治主上必欲择兼全之士而遴选如是抑又何耶愿与诸君论之将献其説于上
　　问人主之职莫大于论相论相之术尤古人之所难也古人有以是得之者将袭其迹而用之其失或在于是古人有以是失之者将矫其而革之其得或在于是将取之于人望欤晋室之谢安李唐之房琯其为人望一也将取之于治绩欤曺参之治齐黄覇之治郡其为治绩一也将取之于相门欤伊尹之后有陟孔明之后有瞻其为相门一也将取之于荐举欤房龄之于杜如晦崔祐甫之于杨炎其为荐举一也此四途者皆人君取相之要术世之献议者亦必援是以为言然古人有以是而得之者有以是而失之者其事之相反如此庸可不求其故欤
　　问刺史者政教之首民之师帅也一州得才刺史则十万户防其福得不才刺史则十万户受其困国之兴衰民之治乱实系焉此其为任也顾不重欤汉宣帝唐太宗古之善治者也皆重刺史之选宣帝尝曰庶民所以安于田里而亡叹息愁恨之心者政平讼理也与我共此者其惟良二千石乎故有治理效者輙以玺书劳勉增秩赐金公卿缺则选而用之唐太宗尝曰朕思天下事丙夜不安枕永惟治平之本莫重刺史故録姓名于屏风卧兴对之得才否状辄疏之下方以拟废置若二君者可谓知致治之要矣故神雀五凤之间吏称民安而贞观之治庶几成康职此之由也我国家致治之美逺迈汉唐二千石以循吏称者殆不可以一二数主上中兴以来尤重承宣之寄迩者台章劾罢守臣之不才者无虑数辈州郡肃然将见共理之效凛凛乎宣帝太宗之上矣诸君皆学以入政者也其履歴当自州县始敢问宣帝时选公卿于刺史者有几太宗时得才否状而废置之者有几当时以循吏称者凡几辈其治效最优者果何人汉唐得人之盛与今日孰优劣愿并陈之将献其言于不讳之朝
　　问昔刘项之争天下也项以气力自任屡窘刘于掌握间卒之刘兴而项防者汉屈羣防而楚憝之也尝观刘氏之窘莫甚于鸿门之防与荥阳之围非樊哙以巵酒谯羽纪信以黄屋诳羽陈平以阴谋沮范增则当时天下不汉而楚矣然高帝论得天下乃人杰萧张韩三子而不及哙辈岂忘之耶丁公尝窘帝矣帝以一言祈哀而丁公舍之及天下既定乃戮丁公以为不忠于所事议者以帝为公殊不知使项失天下者乃项伯尔项庄之剑不得逞亚父之计不得施由项伯翼蔽之也是岂忠于所事耶戮丁公而封项伯一定以示公矣窘已而舍之帝以为使项氏失天下者在彼脱已而生之则帝之所以得天下者寜不在此耶鸿门荥阳之急楚汉得失之机防也帝折高起王陵之言谓知其一而不知其二且谓所以得天下者在三人杰三杰固有大功于汉然取此而舍彼似亦不知其二者帝之戮施于丁公冝矣而失之项伯得天下之论施于三杰当矣而遗彼三人然则帝之一封一戮或取或舍其必有深意乎愿与诸君辩之
　　问汉之文宣唐之太宗在三宗七制之中尤为杰然者非中才之主可得而拟议也班固尝賛文帝矣则曰専务以徳化民崔寔尝论宣帝矣则曰筭功计效优于孝文欧阳文忠公尝賛太宗矣则曰功徳兼隆由汉以来未之有果如三子之言则文帝以徳优而宣帝以功显太宗功徳两全又在文宣之上矣今读汉唐二史而求三君之事业文帝所以化民者果何徳宣帝所以优孝文者果何功太宗功徳兼隆过汉诸君者果何事三子之言果公于品藻欤其出于臆见之私欤抑亦一时之议论务在推崇而未足以尽三君之优劣欤愿闻折衷之説
　　问东汉之为国也其风俗与西京不同其过之者一而不逮者二西京之文章防为近古东都虽温雅如班孟坚已不及扬马辈况崔蔡而下气象委靡邪其文章之不逮有如此者西京建功立名之士咸有可观东都虽大臣如陈蕃窦武手握重权而不能去奄寺之祸况才疎意广如孔文举辈冝其迄无成功其功名之不逮又有如此者然其所以逺过之者凛乎节义之风尔议者咸谓光武能崇尚名节而高帝好嫚骂儒生此节义所以有无于东西都也然东都之学校非不盛于西京其投戈息马以激劝之者非不过于无用诗书之世有意于斯文乃反不逮之何耶光武身济大业若无媿于高帝而一时依乗风云者又非无高勲鸿烈以为之唱而后世建功立名之士又皆西京之不若何也夫所谓风俗者一而已矣上以是而率下以是而应盖理之必然者光武能作成其一而不能其二是未免有可疑者焉岂三者身虽兼长其所以化民成俗者乃有能不能欤岂上之所以化者虽出于一而下之所以应者自有不同欤抑数者各系乎人之能否而不在乎时之作成欤愿辩其所以过之与不逮之由以教
　　问万物盈天地之间而其用最大者曰五行其名首见于大禹谟其次见于洪范又其次见于月令至其次序则互有不同大禹谟则先金而后木洪范则木三而金四至于月令则以木为首火次之土次之金水又次之五行一也而其序不同如此其必有説乎夫禹箕子吕氏三人者意殊而言异容或有説至于洪范出于一箕子之言而五行五事之序乃相背戾五事属五行其序亦当如之彼一水二火则此一聴二视可也彼三木四金则此三貌四言可也而乃先后不伦何耶五者流行乎天地无所不在非他物可拟而六之至于五谷之类亦出于土而已故洪范曰土爰稼穑而禹乃以谷配五者抑又何耶箕子之洪范即禹之九畴也禹养民之政即天之所锡者是也禹曰六府而箕子五之其数已不齐矣则其他八类又乌知其必然耶禹箕子所陈之序虽不能无少差至于土也则皆列于第五盖合于易天五之数矣而月令乃置土于中央火金二物之间是岂合于天地生成之数禹箕子所陈之叙耶学者论五行皆本于三家之书而其次与数乖剌如此又庸可不究耶合三者之异而一之必有至当之説
　　问世之语治者必曰尧舜二帝之事业备见于典谟粲若日星千载之所同仰也然后世有防简出于枯冡异论起于弄笔生诬盛徳而惑信书庸可以不辩尧授舜舜授禹逊位传贤最为帝王之美事而琐语有舜放尧之説大戾于孔氏之书论者遂援囚尧之地疑重华之不臣因苍梧之巡疑文命之异志果如其言则将逊于位逊徳弗嗣稽首固辞皆当时之饰伪乎帝王之圣莫大于知人尧舜俱以聪明称者盖在于此然左氏载季文子之言谓尧有元恺不能举有四凶不能去语称舜举臯陶不仁者逺説者遂谓君子小人比肩同列于尧世臯陶未举之前而不仁者甚多果如其言则克明俊徳与夫明目达聪又皆虚语乎不特此也夫子尝称尧舜垂衣裳而天下治及其序书则不见其无为之迹于尧典则载其亲九族和万邦于其始命羲和授人时于其中咨四岳治洪水于其终于舜典又载其齐七政类上帝命九官五载一巡守于受命之后尧舜之时亦多事矣垂衣而治果如是乎书经圣人之手而言迹犹不同况责后世之异论乎以尧舜之圣防无可疑之实如汲书之诬唐人之疑者然不可无説以破之至如系辞之称与书矛盾必有深辞奥防又不可以不究也问自古天下治乱常分于君子小人进退之间而人君之患每在于君子小人之难辨昔周公大圣人也犹困于管蔡之流言不能以忠自明至狼防于周非天动威以彰其徳则成王几负公矣鲁大夫少正卯行伪而坚言伪而辩鲁国之人皆以为大贤独吾夫子察见其肺肝之隠以七日司冦而行两观之诛夫君子小人之难辨正在乎心迹疑似之间使成王非天鲁无孔子则周公少正卯之为人孰有能辨之者然世之大忠大奸如二人之疑似者类多有之不幸遇中材之主如成王不知人之明如鲁国上天又不能谆谆然动威以告之而大圣人如吾夫子者且不世出则举朝谓之奸者安知非忠举朝谓之忠者安知非奸如之何其辨之邪至若汉昭年才十四能觉上官之诈而悟大将军之忠此盖千载一人而已后世莫知其何术而知之也唐徳宗以强明自任反见欺于卢杞天下皆知其奸而帝独不知夫奸臣之为人必有以盗名欺世动移人主之聴如杞不学无文容貌言语皆不足以动人而徳宗独信任之坚人莫能摇此又何也呜呼人君孰不欲兴治而除乱崇君子而黜小人然摈斥诛夷常及于君子而穹位浓禄每加于小人者岂不由知人不明无术以辨之耶夫欲使人君不待天威之动而辨大忠于防言交乱之时不待将圣之生而辨大奸于欺世盗名之日有孝昭独见之明而无徳宗偏任之蔽将有术以传之耶将无术以传之耶愿讲明其説以献于朝
　　问洙泗大儒既没褒贬之笔失传龙门太史公不生实録之笔遂絶嗟乎世衰道防非独圣人不得而见至良史之才亦不世出也国朝四叶人文最盛欧阳宋二公以钜儒修史号为得人唐五代二书法度森严议论至到真可与马迁争衡使班范北面奴仆命陈夀以下也然读二史者亦不能无疑于其间唐太宗固不世英主然慙徳在父子兄弟间史賛不少加贬反捃摭其好大喜功与复立浮图二事赦大罪而贬小恶岂春秋褒贬法良史直録笔耶陈子昻乃一代儒宗其劝武后兴明堂太学实盛典也史乃谓其言甚高殊可怪笑比之荐圭璧于房闼苟谓武后不足以王道劝则孟子以仁义劝战国之君又宁逃怪笑之域耶肃宗复两京李泌之谋居多论者谓功大于鲁连范蠡史賛泌乃畧不假借方且异其为人谓近高近智近立功立名者何薄泌之甚也刘蕡廷对过汉晁董最布衣之所难言亦忠臣义士所当言者史乃讥其太疎直谓蕡不先以忠结上而后为帝言之蕡草茅士何阶可结上耶五代本纪区区求合于春秋之法又从而释之曰此春秋意也以史拟经吾恐后世以僣窃之罪归之矣呜呼良史不难得也才学识如二公其议论去取之际必不苟愿求其用心处
　　问昔虞舜之时有苖弗率禹奉帝命誓将士以征之而苖民逆命帝乃诞敷文徳舞干羽于两阶七旬有苖格夫禹能治滔天之洪水而不能服逆命之三苖济济之众反不如两阶之舞信乎服外国之道在文而不在武也我国家靖康之初运厄百六荡摇边疆以阴干阳主上体达孝之资痛父兄之难固尝亲御鞍马兴汉文发愤之师遣将命帅效宣王六月之伐矣然卒未能得边庭之安靖以快天地神人之心迩者用事大臣知中外厌兵思欲休息力排羣议屈志讲和遂收诸将之权罢防邉之戍凡所以自治之道一切以文从事于是兴太学以养多士行郷饮以明人伦学士大夫又倡道徳性命之説以风后进至前古治乱兴亡之迹与夫当今要务兵机武畧则置而不谈意者朝廷之上欲逺慕虞舜服有苖谓是可以靖烽烟之扰服强梁之习岂徒修文具事虚谈而已耶然所未知者今贤关既兴矣郷饮且行矣道徳性命之説几满天下矣是果可使逺人慕义而来屈膝请命变鼓鼙为好音慕王化如饥渇否耶虞舜之事不可诬矣然后世説者又谓干戚之舞不可解平城之围不识文徳既可用于古胡为不可用于今愿与诸君讲明其事亦畎畆爱君忧国之心幸详言之毋隠
　　问韩愈论大道其言有曰尧以是传之舜舜以是传之禹禹传之汤汤传之文武周公文武周公传之孔子孔子传之孟轲轲死不得其传焉夫道在天下亘万世常自若也自尧未传之前其道如何自轲失传之后其道又如何韩愈何以知其自尧而始传至轲而失传也荀况扬雄皆学仁义皆尊孔子今其书具存非无补于名教又胡为不能继轲而传道也愈在唐号大儒其自待良不浅史氏亦称过况雄又不知能继轲而传道否斯道也自轲之后以失传而遂亡耶虽曰失传而固自存耶诸君学以明道久矣愿详以教
　　问圣人以无难而畏贤君以无灾而惧国无难而天有灾是天心之爱人君以有灾而警其无难也国家用魏绛和戎之防法文王乐天之事五年于兹矣干戈既戢礼乐鼎兴是冝和气充塞于下三辰顺行于上可也迩者有星孛于东方莫测彼苍垂谴之意岂非欲扶持我宋而永其箕翼之夀示以变异而警告于未然之前者欤主上仰思天戒严防寅畏虽周宣遇灾而惧殆亡以加尚虑州县之间吏治刻深而小大之狱或不能察声寃囹圄者有以干天象而致妖气也前日眚灾肆赦之文咸与涤除固冝徳之动天不俟终日矣然议者犹谓天人相与之际甚可畏恐惧修省之道不止乎一事闻昔成汤遇旱以六事自责景公泣彗晏子亦以四事为言今日朝廷亦有如成汤自责晏子所言之事否耶诸君当摅畎畆爱君之忠禆圣主应天以实之意考古验今歴陈其所以然无若公孙子曲学以阿世也
　　问三嵗取士之法国朝行之旧矣名公钜儒建勲立业相与光二百年之宋者咸出自此涂不可谓不得人也崇宁用事之臣好竒而慕古谓选不自里成不自学决得失于一夫之目计工拙于寸晷之下不足以尽人于是作而新之命分舍而选月有书季有攷邑有升郡有贡谓能兼得文行之士而有合于賔兴之制冝其致治之效迈汉唐而追成周可也卒乎日渐月渍养成靖康之祸伏节死义排难解纷者絶无一人识者咸谓舍法坏之然自宣和废罢阅二星终矣今朝廷方欲广育才之路复命邑学养士议者谓将复行三舍攷举之法圣君贤相恩徳至渥然未知何以革崇观积习之俾无媿于成周道艺之书无使后人议今日如议崇观必有至当之説











　　梅溪前集卷十四
　　钦定四库全书
　　梅溪前集巻十五
　　宋　王十朋　撰
　　防问
　　问六经皆经圣人之手其大法尤着于始终之际乐亡于秦礼废于汉姑勿论焉可也诗书易春秋首末具存其可以不知耶诗三百文王之诗非不多也何以首于关雎颂有三莫先于商莫后于鲁也何以终于商颂三皇五帝皆圣人也非无言道之书何以独取于尧而以之首五覇皆贤君也非无命誓之文何以独取于秦而以之终三易所始义各不同周易何以先干而异乎连山归藏之法六十四卦法相受也何以不终于既济而终于未济之时春秋之作在平王世也不始于孝恵二公而始于隠岂果以其逊国之贤乎二百四十二载皆编四时以成年也而终于哀十四之春岂果在于木絶火王乎论语者六艺之襟领也始于学而终于尧曰其义安在孟子七篇拟圣而作者也始于梁恵终于尽心又岂无説耶夫防金匮石室之书者良史之才也终于获麟犹有其防作凌烟画像之賛者文士之笔也始于河间亦有所法况六经之严而语孟之奥乎愿与诸君究其所以然勿云议论安敢到而畧之也
　　问自古帝王所以敦厚风俗者必以俭徳为本而每以身率之禹恶衣服以率夏文王卑服以率周文帝身衣弋绨以率汉是三君皆古之大圣贤均以俭徳先天下为风俗者也禹尚俭而天下以俭应之故夏之世其所尚者皆忠质文王尚俭而天下以俭应之故当时在位者皆有羔羊之徳焉至于文帝尚俭不下禹文王而天下应之者或不如夏周之世故贾谊陈政事之书谓帝身衣皂绨而富民墙屋被文绣岂汉民习秦人奢侈余俗而未易遽革耶不然何上以敦朴示之而下不以敦朴应之也我国家自祖宗以来世以恭俭化下肆我仁宗皇帝在位四十二年而俭徳犹着御寝衾裯至以黄绨为之常服止用缣缯虽累经澣濯而不易然当时民间犹有以金为饰者于是诏自中宫以下毋得衣销金贴金等服臣庶犯者一切置于法由是天下化之而皇祐嘉祐之间风俗淳美驾于三代之上矣主上皇帝蕴仁俭之资清中兴之业尤谨厥徳惟怀永图可谓同符仁祖并美禹文者也迩者近臣献言谓州县尚用金翠为衣服首饰贵贱之分混然无别请加禁止圣训丁寜命有司以前后诏条申明之徳至渥也议者尚虑逺方富民狃于循习未能遽革射利之徒兴造贩鬻而不知畏又虑州县奉行之吏不能遵守教条或暂禁而輙纵之无以仰副吾君敦朴之化必欲令行而禁止如仁祖之世不使年少书生得以献太息之书如之何则可问才难久矣尧舜之时野无遗贤所与治天下者止于五臣周家济济多士而用一妇人以足十乱之数不其然乎之叹冝其发于吾夫子也自兹以降治不逮古而人才愈难必责以五臣十乱之俦则千古为无人就其时而求之冝莫盛于武宣之际班孟坚尝枚举其人而賛之以侈一时之盛武帝自公孙丞相至金日防凡二十有七人宣帝自萧太传至张敞凡二十有四人亦可谓盛矣然攷固之言犹有可疑者焉其称武帝人才也则曰汉之得人于兹为盛是以兴造功业制度遗文后世莫及至称宣帝人才也则曰皆有功迹见述于世参其名臣亦其次也固盖以宣帝二十四人可为武帝名臣之次耳今即其人而攷之宣帝之相则有如有声之丙魏固非公孙石庆辈之所可及其将则有忠武如赵营平又非卫霍辈之所可及廷尉则有如于定国治民则有如龚黄又非赵禹张汤酷吏比也校其人才若逺过之而固乃以彼为莫及此为次之何耶夫所谓人才者必其勲业名节之有大过人也彼阿世如公孙酷虐如张汤利如桑羊皆治世之罪人也而以此为得人又何耶有是君斯有是臣武帝君徳不逮孝宣逺甚固尝讥武帝改文景防俭美宣帝侔徳商周其于人才当亦如之今乃复优彼而劣此又何戾耶固生东都之初去武宣之世为未逺且亲为国史必知其人才之始末意其品藻之必当也况是賛尤脍炙人口而见録于选今乃可疑如此其必有説以辩之
　　问尔雅者所以通诂训之指归叙诗人之兴咏释古今之异言通方俗之殊语多识鸟兽草木之名可以博物而不惑兹其所以为百代指南欤旧説皆言周公所制又言史佚教其子以尔雅乂言孔子教鲁哀公学尔雅晋郭璞亦言兴于中古盖指周也是则尔雅之出逺矣今阅其书而攷之则非周公之制甚明小雅称张仲孝友盖宣王时人也而释训篇则有张仲孝友之释卫淇澳之诗曰如切如瑳如琢如磨盖美武公也而释训则有道学自修之释式防之诗为黎侯作也而有防乎防之释猗嗟名兮刺鲁庄公诗也而有上为名之释其释诂释言释训诸篇大抵皆训释诗书之辞悉出周公之后而云周公所制非矣又释嵗名则曰周曰年释祭名则曰周曰释周公岂自称其国号以别夏商耶又于释地篇叙九州之名举鲁晋秦宋楚呉越齐燕凡九国继之曰周有焦护是数国在周公时固未有封者周公又岂自卑宗周以配列国耶以此知尔雅防非周公作也汉人尝有以是问扬子云者矣子云以为孔子门人防夏之徒所记以解释六艺者也是亦意云尔亦何以验其出孔氏徒也或云尔雅实周公所制而张仲孝友之类乃后人所足犹春秋絶笔之后弟子续之至孔丘卒之类其説又如何愿与诸君辩之
　　问有创业之君有守成之君有中兴之君三者之时不同而应之者亦异昔房龄尝以创业为难魏郑公尝以守成为不易元次山之颂中兴也又以宗庙再安为事之至难然则三者皆未可以难易防也请借汉以论之高帝创业者也而不足于文使生文帝时未必能兴圣贤之治文帝守成者也而不足于武使生高帝时未必能建艰难之业宣帝中兴者也然英雄不及高祖仁厚不如文帝使生二帝时其武功文徳亦必有所不如者西京三君盖亦各以所长而生遇乎时以成其名者欤至于光武虽号中兴之君而功兼创业治兼守成意者其文武两全功徳兼备者也然马伏波对隗嚣之问乃谓光武不如高帝我神宗称汉唐之治亦及文宣而不及光武夫创业守成中兴皆难者也而兼之者为尤难西京三君各处其一而擅其名光武兼三者之长而称之者或以为不如或有所不及何耶共惟主上以神圣之资济艰危之运徳迈周宣而俯比光武兼三者之至难而取之以至兼贤于古人逺矣诸生幸生圣时目击盛事愿攷三者之难易与汉四君之优劣以发明我主上之鸿勲盛徳
　　问昔夫子系易谓何以聚民曰财对子贡问政以足食为三者之首财用者诚有国之急务尤急于艰难多事之秋也国家前日无事用度失节常赋之入犹不足以支嵗费一旦加之以师旅钱谷之问遂至于庙堂调发既繁经费百出官田鬻矣度牒行矣坊名借矣下富民献助之令殚州郡公库之器矣而独不及民仰见圣徳之至渥也然议者谓财非天雨而鬼输之未有不取诸民者虽赋敛不明出于朝廷而科率每潜行于郡县勤恤之诏非不丁宁有司迫于办事所不暇顾况今日敌情叵测和与战犹未决也和则有嵗币而坐困吾财战则兴师百万千里餽粮有不可胜计之费将取之官耶而公帑竭矣将取之民耶财尽民怨何以为国古者兵未尝不用而财未尝不给耶抑不知生之以何术理之以何人耶伊欲上不乏用而下不及民其必有説问少康祀夏配天不失旧物议者以为优于汉高帝孝宣信威北敌功光祖宗班固以为侔徳商宗周宣光武身济大业中兴汉室马援以为不如高帝太宗除乱致治功徳兼隆史氏谓比迹汤武庶几成康其言之当否果如何主上兴衰拨乱绍复大业方之前代何如主也愿并陈之
　　问战国之轲况西京之雄隋之通唐之愈皆著书立言羽翼圣道世以大儒称之议者不以为过然五君子者果孔氏之徒欤心无异传道无二致固冝迭相推尊无或操戈相伐可也今攷其书乃或不然况非特不尊轲也且列于十二子而非之雄非特不尊况也且有同门异户之斥通虽以雄为振古竒人而不许其道愈推尊孟氏醇疵况雄至河汾则无一言之及然愈尝自比孟轲矣后世亦不能无异同之论夫道之所在人所共尊道不在焉人所同抑今尊之则命世大才抑之则诸子也尊之则轲雄之间抑之则异户也尊之则圣人之徒抑之则张衡数术之伍也尊之则圣人之脩抑之则没而不説尊之则泰山北斗抑之则木强人也尊之抑之者其公心欤其私意欤岂好已同者有相党之心故私有以尊之欤好已胜者有相轻之意故妄有以抑之欤尊之者是则抑之者坐蔽善之罪矣抑之者是则尊之者防虚美之失矣二者必居一于此也愿考其实而详辩之
　　问十八章之经夫子为弟子曾参作也参以孝名世为孔门贤弟子虽曰禀自然之至性盖亦出于侍坐之际开宗明义之力焉然参之言行备见于语孟诸书不知其终身之大节能不负圣人之教而脗合于是经者果何语也夫子尝自谓行在孝经使曾子果能尽是经之言也则行与夫子同矣然参虽贤未可以拟圣人是于经必有所未尽而行事不能无少戾也夫孝于徳为至于行为大参既以孝称冝无媿于渊骞之列矣乃反不预四科何耶诸君自儿时已能诵十八章之语其于出孝入弟之际必不叛是经敢问曾子之孝其有得于经者何语其未尽于经者何事与其不与于四科者果何谓也
　　问君子读书稽古岂徒对圣贤而已哉必曰古人可作吾谁与归心有所慕则将学其为人而以其身比之也歴观古人自比于前修者多矣亦各不同有以不如己者自比有以胜已者自比自比以不如己也能自谦矣而有志者卑之自比以胜已也能自强矣而好谦者妄之孔子贤于尧舜而窃比老彭有以见圣人谦徳之至也人比曾西以管仲则艴然不悦谦何在焉孟子乃以是取之何耶至诸葛武侯自比管乐或美其徳之谦或陋其志之卑亮果谦乎卑乎君子必有以处之也扬雄韩愈自比孟子雄愈非轲敌而以轲自期有以见君子自强之志也崔浩自比张子房志亦可嘉矣议者乃不许之何耶至杜子美以诗人窃比稷契人或赏其忠或指其妄甫果忠乎妄乎君子必有以处之也诸君潜心古人之际其必有以自况将比于不如已者欤则惧其志之卑非自强之道将自比于胜已者欤则惧其言之妄为谦徳之累必欲自谦而不失之卑自强而不失之妄如之何而可愿商古人之外且各言其志
　　问古之人皆有师自圣人至于士一也虽师未必贤于弟子弟子未必尽如师固可因流究源见形知范矣惟孔子之于老左丘明之于孔子公羊高谷梁赤之于子夏房杜王魏之于王通世皆以为师弟子也或谓其不然学者未免乎疑焉谓孔子不师老也固尝适周而问礼矣果惟是师则彼槌提仁义絶防礼学夫子乃为礼乐仁义之主何耶谓丘明不师孔子也固尝见称于鲁语与圣人同好恶矣果惟孔是师则子不语怪而丘明乃失之诬且传经多不合于圣人之防何耶谓公谷不师子夏也则先儒应劭軰固尝有是语矣谓果出其门则春秋之成商不能賛一辞二子乃各以经名家何耶谓房杜王魏不师王通也则通着之中説固尝弟子之矣谓果出其门则数子俱显于唐反无一语以称师抑又何耶以为果师果弟子则其学必不相戾而其心必不相忘也以为非师非弟子则载诸古人之书传诸学者之口岂尽妄耶诸君尚论古人之日久矣师自柱下而至河汾弟子自将圣而至贞观诸子必能熟究其源流而素知其然否也幸即其道攷其时推前人之议论以其实告
　　问韩愈栁宗元俱以文鸣于唐世目曰韩栁二人更相推逊虽议者亦莫得而雌雄之然其好恶议论之际顾多不同者韩排释氏甚严其送浮屠序责子厚不以圣人之道告之栁谓释氏之説与易论语合且讥退之知石而不知韫玉韩谓世无孔子则已不在弟子列作师説以号召后学栁则以好为人师为患有师友箴有荅韦严二书且有雪白之喻又有毋以韩责我之説韩着获麟解以麟为圣人之祥贺白表以为获蔡之验桞则作正符诋谈符瑞者为滛巫瞽史韩碑淮西归功裴度而不及李愬栁于裴李则各有雅章韩以作史有人祸天刑之可畏栁则移书以辩之韩以人祸元气为天所罚栁则著论以非之其指意不同多此类者且退之名在子厚先友记中盖其父兄行且年又长栁冝以兄事之可也然韩每及栁则字而称之栁语及韩则斥而名之尔抑又何耶今二文并行于世学者之所取法真文章宗匠也然读其文切疑二人阳若更誉而阴相矛盾者不可以不辩夫韩栁邪正士君子固能言之至于议论则未可因人而轻重愿与诸君辩其当否问五常之道莫大于仁以夫子之圣犹曰岂敢故于许与之际尤谨焉古之逸民非不多也独许夷齐为得仁大臣如伊吕之徒初无一言之賛也独称商有三仁门弟子之中如仲由冉求公西赤者皆所不许而独许顔冉诸侯之大夫如令尹子文陈文子皆所不许而独许一管仲此八人者虽穷达死生去就之迹不同而圣人许之以仁初无异辞后世有大儒王通者鸣道河汾间与弟子难疑荅问动以洙泗为法中説十篇犹孔氏论语也其以仁许前贤及高弟者亦八人焉曰东平王苍仁人也曰羊祜陆逊仁人也曰荀氏有二仁曰仁哉乐毅许董常以顔氏之流盖以其三月不违仁也称薛收仁而不佞盖许其为冉雍也夫子所称八人者后世以圣人之言莫得而议之通所称八人者或未之信然自苍至收七子皆显事在信史可考而知董常早世其言论粗见于中説亦可以想见其为人也是果可当仁者之名否乎通之许与其亦有得有失乎孰可以方夷齐孰可以比三仁孰无媿于顔冉之徳孰能为管仲之功愿并陈之以佐文中之垂教
　　问太史公作史记采古今名臣贤士列而传者凡七十焉其共列之人必臭味之同者如管仲晏子以佐主之迹同孙武呉起以论兵之术同樗里甘茂以智略同范雎蔡泽以其谈辩同仲尼弟子学术同也屈原贾生风骚同也万石张叔谨厚同也凡传而同之者必其类之相近焉然亦有不冝同而同者使学者不能无惑其为老子传也与庄周同冝矣而乃列申不害韩非于其中申韩之术至残忍惨酷也其可与深于道徳者同耶其为孟子传也与荀卿同冝矣而乃列邹衍淳于髠于其间以衍之迃诞髠之滑稽正儒者之罪人也其可与主盟仁义者同耶谓迁不精于选择则彼之同者何是谓迁不妄于条例则此之同者何乖岂偶得于彼而有失于此耶抑识见不明曾珷玞美玉之不辩耶不然其不同而同之必有深意乎其间不可不熟究而详辩也问君子之学必先正其心术而不惑于异端邪説然后圣人之道斯可得而入焉苟惟心术不正而异端邪説从而防溺之望其入圣人之道犹航防港絶潢而欲求至海不亦难乎昔吾夫子既没而杨朱墨翟者窃仁义之一偏而唱为我兼爱之説以乱天下幸而有孟子者出辞而辟之杨墨之害息而人心复归于正孟子没有申韩刑名之学黄老虚无之説簧皷于世其为害又甚于杨墨而世之儒者往往堕于其间而不悟以贾谊之美才犹明申韩司马迁之博学犹尚黄老况其下者乎当时不惑其説毅然而麾之者一扬雄氏而已自汉室之东而西方之教流入于中国时君世主尊尚其説遂与孔老并立而王公卿士庶防溺滋甚王通隋大儒也犹称其为圣人白居易唐贤人也犹酷嗜之晚节用其教以理性况众人乎当时不惑其説毅然而力排者一韩愈氏而已夫异端邪説之移人也愚者信之可也而智者惑之何耶不肖者信之可也而贤者惑之何耶里巷之人信之可也而缙绅士大夫惑之何耶岂异端之学亦有以过人而其道诚可与尧舜周孔抗衡于世耶岂贾谊司马迁王通白居易之徒明之尚之尊之者是而孟子扬雄韩愈辟之麾之排之者非耶夫以其説为真可信也则与吾尧舜周孔之道大不相似以其説为妄也则世之屈已以尊崇之者又皆吾儒之杰然者焉孟杨韩三君子不世出无有与之辩者愿与诸君论之问封建尚矣自五帝三王莫能去矣后世人君易之以郡县则其国亦从而治亦或因之而乱此皆立国之先务学者不可不察也唐虞列公侯伯子男为五等相制天子千里诸侯百里而降不及五十里者为附庸周兴封国八百同姓居五十三焉此封建所由兴也秦鉴衰周之罢侯置守列天下为三十六郡后世因之不改复增其数此郡县所由兴然以周秦汉唐论之则其国之或强或弱其祚之或短或长皆关乎封建之与郡县此又不可不辩矣谓封建无益于国耶则周何为因之而强秦何为罢之而亡乎谓封建有益于国耶则汉何为而有七国之变唐何为而有诸镇之乱乎欲使罢侯置守而无嬴秦之危封建侯藩而无汉唐之乱果何术而可愿详以告将疏其説以献于上
　　问夫乐之作尚矣先王以是正朝廷美风俗格神物和上下有其举之莫敢废也故黄帝之乐曰咸池颛帝之乐曰六茎帝喾之乐曰六英尧曰大章舜曰大韶禹曰大夏汤濩而武武此歴代之乐所由作也而其大备莫盛于成周故周礼大司徒以六乐防万民之情则又有所谓大师小师磬师舞师笙师钟师者大师乐以六律六同大合乐时则有奏黄钟太簇姑洗防賔夷则无射者太师掌律同以合阴阳时则有播八音扵金石丝竹匏土革木者是古作乐者必有其官奏之必有其所制之必有其器岂非乐有自然之数而数之所举又有自然之义乎后世去古既逺乐制始无一定之论而名数音律形器亦莫之考矣学者审古今灼知先王所以作乐之意者敢问咸池六茎六英韶濩夏武之名所取者何义周大司徒与大师小师磬师舞师笙师钟师所掌者何器黄钟太簇姑洗防賔夷则无射所奏者何所金石丝竹匏土革木所应者何事与夫后代因革损益孰得孰失幸明言之
　　问孟坚序六艺为九种列小学一家于其中则知字学之有益于斯文也尚矣古者八嵗入小学学书艺之事故周官保氏掌养国子教之六书汉萧何亦着其法于律令太史试学童而録其课最者唐选举之法有四而楷法遒美居其一焉夫书虽一技然教于周试于汉选举于唐防六经论语孝经而九之学者其可忽耶爰自科斗书废篆迭兴汉晋以来乃有草楷真行杂体之书去朴归华舒牋防翰以相夸尚者不知其几也唐太宗歴评晋人之书而以王逸少为尽善尽美先翰林蘓公尝评唐人之书谓极于顔真卿又论近代之书以蔡君谟为第一议者谓顔书本出于王而蔡乃法顔而变者然三人者各名家当代而咸造其极使其同时而并驾未知其孰后而孰先诸君稽古之暇防心翰墨久矣其于晋唐宋三子将谁取法耶抑所好不同舍二三子而他有所尚耶又岂得于心画之妙而不蹈前人之陈迹耶愿评古人优劣之外且自论平日之所以张吾军者果出于自得乎抑亦何所法也幸详以告






　　梅溪前集卷十五
　　钦定四库全书
　　梅溪前集卷十六
　　宋　王十朋　撰
　　书
　　上太守李端明
　　某尝读前史窃知李氏为天下甲门世生大贤角立杰出皆天人也自昔周柱下史先天地而生指木为姓博古知今而道徳为吾圣人之师东都太尉禀元精之气正色在列杀身成仁而节义为人臣之冠唐翰林应长庚之梦世号谪仙人立马万言而文章为天下之法孰谓其非天人耶其间又有以声名自高而天下有被其收接者如登龙门隠居求志而天下望其出仕者如覩景星至若出秉旄钺如临淮之元勲入总台衡如卫公之风采者皆卓然为一代之名臣中兴之贤佐其流风余韵足以起万世之耸慕某故曰李氏天下之甲门而数公者真天人也迨我国朝二百年间宗工钜儒背项相望而李氏之门最号得人有若文靖公在咸平景徳间公忠直亮深虑逺识尝戒王文正公与北敌和亲之议防然有先见之明天下至今称为贤相有若文定公在天禧干兴间慷慨立朝义形于色尝伸救寇莱公之祸以手板击奸邪天下至今目为正人有若紫薇舍人在熈宁间居代言之任力持风裁虽贬黜而气不挠与蘓宋齐名天下至今有三舍人之号有若大丞相在政和间危言谠论耸动四方及重华受禅之际垂绅正笏不动声气而大议决天下至今赖为社稷臣而苍生犹冀其复起有若尚书公当靖康之难得主辱臣死之义力抗强暴碎首裂额而愤骂不絶英烈言言与赫日秋霜争严艰难以来一人而已天下至今称为烈丈夫而知与不知莫不为之流涕仰惟明公以英伟之才刚方之气挺生华裔为当世羽仪被遇三朝终始一节乃者上方兴衰拨乱任贤使能日不暇给起明公于均逸中付以喉舌之任公卿大夫相与贺于朝韦带布衣相与贺于下咸谓明公体道徳如柱下史尚节义如汉太尉工文章如唐翰林立天子前披陈利害论列可否在廷竦栗明公之谏诤固不在諌议勃之后也屡典名藩皆着声绩奸赃望风解绶而去明公之威声固不在河南尹之下也至如临淮卫公之勲烈文靖文定之事业皆明公之所优为者诗人诵召虎曰惟其有之是以似之然则明公岂非所谓天人者耶然朝廷方视明公之出处以为安危之系天下方视明公之进退以为治乱之分夷狄问明公之安否而为之叛服奸邪伺明公之行藏而为之喜惧舆议皆谓明公匪朝伊夕正台鼎之司慰苍生之望中兴之功指日可期今乃力辞柄任出牧侯藩虽一方得卧治之贤而天下鬰具瞻之望窃料明公固难久屈于此也某蓬荜一贱生尔自总角闻先生长者称颂明公盛徳伟望殆非一日第恨生居遐陬自处卑贱邈无进见之阶今幸明公父母吾桑梓之邦适符夙昔景慕企仰之诚比者千骑入境道由僻邑而某遂得与田夫野老犇走争先瞻望于车尘马足间已足少偿素愿矣然获未进拜黄堂亲承罄咳之余少窥大人君子之高致不日明公入秉洪钧则某于此时当抱无穷之恨矣是以不介于人不谋于朝斋而裁书莫沐而修刺曳裾麾防冀一瞻芝宇退当夸大自谓今日得见天人也
　　启
　　代曾尉上陈安抚
　　太山北斗十年怀景仰之勤白日青天一旦快清明之覩实自夤縁之幸靡由媒介之先行遂鳬趋预深雀跃恭惟某官学师孔孟才亚卿云风流号当世无双声望居缙绅第一珠光剑气文章腾万丈之辉凤翥龙蟠翰墨扫千军之敌早收巍第荣歴显途赤心备竭于三朝白首克全于一节洊更中外并着恩威将命外台茂荆潭之治绩分符重镇蔼呉越之休声何所至之有闻盖无施而不可咸望有为于今日自期无媿于古人方驰赫赫之声俄起营营之谤唐室赖宣公之议克济艰难汉庭忌贾谊之才遽罹谴责舆议咸称其屈士流尤为不平稍息人言卒回天聴脱风涛于异域寻松菊于故园职姑领于真祠官未还于旧物优防里巷頥养年龄门多长者之车座有贤人之榻量包海岳挠不浊而澄不清节贯冰霜穷益坚而老益壮然当宁方兴衰而拨乱岂旧臣可置散以投闲矧鼎席之尚虚想宸襟之素注必起渭濵之大老式慰海隅之苍生宰相以镇抚四方况我有种丈夫当扫除天下非公其谁无惮趣装行膺赐召如某者箕裘冷族蓬荜寒生思不坠于家声谩力勤于学业始由经术而获选终用词章而决科名再上于贤书计始偕于吏部备员海邑雅怀慕蔺之诚易尉僊邦遂有依刘之幸自惭樗散实赖帡幪欲脩吾道以致君盍就大人而正已去先圣之既逺非通儒其孰归防也何如方起舞雩之咏参乎不敏预怀避席之慙仰祈先达之见知庶俾后生之有赖望尘伊迩颂徳尤勤执贽賔庭行当尽门弟子之礼投缄记空先展事贤大夫之诚
　　代曾尉答交代
　　备员小邑考未一书承命大贤任俄两易仰叹高风之难继俯惊琐质之何堪敢惮驱驰第从鞭防共惟某官家传忠义天赋才猷门地素高早聫姻于卿相仕涂初筮聊隠迹于江山宣北部之余威继南昌之雅韵精神不动曺务自清朱轓皂盖乃贤主人黄门紫枢有真知己虽曲从于引避寜又致于淹徊固冝绾爵于天朝何至易官于海峤舍鹤溪之旧治寻鴈荡之胜游白面红顔姑作神仙之隠金章紫绶竚期台阁之荣士论素期舆情共祝如某者箕裘冷族笔砚寒生二十年劳苦而末第始尘数百里﨑岖而小官初効去何速也期不待于及行或使之坐宁容于暖席犹喜不才之质获承既治之余自西徂东而何敢惮劳以此易彼则固已多幸方图趋拜遽辱缄封究观礼意之勤益佩恩私之厚仰攀懿躅顾续貂之媿虽多遐想高标而覩凤之心已快
　　代谢同文馆解
　　束书千里不尝太学之虀盐战艺三塲偶缀同文之龙虎齿髪类贾生之少姓名居杜牧之先揣分何堪抚心知媿窃以学者幸朝廷之偃武吾皇欲天下之同书思祖宗名馆之因广华夏得人之路收拾贤关之遗士网罗圣代之弃才为选最艰荐名无几方叹蓬瀛之难到岂知樗栎之兼收如某者海角鲰生荜门贱士业乏箕裘之素家无诗礼之传七嵗知书赖有择邻之慈母三冬务学屡求假馆之贤师技専习于雕虫志必期于中鹄偶遇诏音之下复更科举之条虽章句宿儒亦习凌云之赋纵风骚大手必通拾芥之经惊防技之已穷取麟书而谩习欲慕武崔之驰辩不容防夏之措辞益加记诵之功稍悟谨严之防董仲舒潜心大业粗明一王玉川子独抱遗经欲束三传辞亲梓里鼓箧帝都深期厠迹于何蕃庶获授经于韩愈操矛入室对多士而气骄血指汗顔望成均而胆落战之罪也心实耻之虽出门无囓臂之盟然题柱有还郷之誓抱玉效卞和之泣焚舟起孟明之慙一鼓作而再鼓衰人疑必败小敌怯而大敌勇天使其成不烦三献之劳輙幸一名之预恩逾望外喜溢顔间伏遇某官炎汉相门括苍多族驰所至有声之誉蕴无施不可之才出为五马之贵侯来继三贤之高躅梦草起谢公之兴吹笙寻子晋之防民歌恺悌之风士被作成之赐遂致青衿之小子稍知黄卷之古人仰荷陶镕偶膺荐擢某敢不勉修事业早赴功名收一第于少年慰双亲于未老报天子恢儒之徳酬使君在泮之恩嗅梅蘂于江头早知春信折桂枝于月窟行带天香
　　代谢郷解
　　棘闱战艺英髦多阙里之徒贡籍标名寒贱缀卜商之列滥中披沙之选深怀负刺之慙窃以朝廷当投戈讲艺之秋圣主起侧席求贤之念専尚诗书之技不求鞍马之功羽干服蛮貊之邦爼豆息烽烟之警贤关新辟洋洋乎东汉之风郷饮盛行易易也成周之化既广育才之路载更取士之科风骚如屈宋者不废明经儒雅若寛者亦兼用赋得凛凛大竒之士有多多益辩之才无一不长所施皆可斯足副有司之举庶能为盛世之光如某者白屋寒生青衿小子夙被父兄之训获从师友之防期头角之稍踈望箕裘之必大欣遇圣旦在贾生未冠之年欲充国賔无杜甫如神之笔识陋井中之小文窥管内之斑谩同孔鲤之趋庭屡作曾参之避席坐阅三嵗未通一经周诰商盘方苦聱牙之难读李诗谢赋尤慙篆刻之未工偶逢科诏之颁妄起贤书之应深虑画图之类狗何期误墨之成蝇况东嘉号多士之躔而乐成居濵海之邑由舍法之一罢更科塲之七开寂无中选之钱咸作退飞之鹢士气若死灰之冷江乡类穷谷之寒人指儒恣成戯剧路逢鬼物刚被捓□谁知拜赐之孤军俄有定从之下客三千人大敌之勇曾何敢当二十年败北之羞粗能一雪望不及此得之若惊兹盖伏遇某官黼黻斯文权衡吾道一举而得垂天之翼兼收而取败皷之皮遂俾缪庸亦膺选擢某敢不勉修操履益叩渊源探皇极之猷为造中庸之门户舒牋防翰尚期一第之可收耸昻霄庶及双亲之未老上酬圣造下答已知
　　陞补上舍谢宰相
　　业肄贤关滥预千人之列名叨舍选媿居羣俟之先嗟小人得福以非常痛私门钟衅之何亟有稽伸谢徒切衔恩窃以兴庠序于不遑暇给之秋见圣贤相与致太平之业惟有道主能散马牛而包干戈非大仁人孰明爼豆而辟军旅洪惟上圣笃任真儒不求矢石之功専务衣裳之化矢其文徳虽灏灏尔噩噩尔之书无以加烝我时髦岂济济乎洋洋乎之世所能及自槐坛之载建纷银袍而遝来仰追唐虞之盛时祖述熈丰之故事谓科举取士于一时也非所以造士而舍法作人于平日也斯足以得人必将试之以积累之勤故可期之以逺大之地非得行艺两全之美曷副君相旁求之诚选既至艰得冝无滥如某者受才猥琐赋命穷竒齿才及壮而遽失所天仕岂欲干而盖縁有母輙施防技妄习麟经徒専记问之工莫识谨严之防不束高阁兼取左丘明公羊高谷梁赤之长未得美泉姑为啖先生赵夫子陆文通之凿辞亲故里鼓箧上庠幸厠迹于衰衣获执经于绛帐半世仅一名之得壮心早衰匹夫获千金之资大祸俄及未副倚门之望遽罹枕块之忧三釜之志既孤五鼎之心何有念孝子为亲而求禄自伤无禄以及亲思忠臣致主以忘身或可以身而事主退惟畴昔之侥冒实由在上之作成兹盖伏遇某官命世大才迪民先觉躬阿衡惟一之徳为成汤自得之师靖康之节人所难绍兴之政古未有既以其身致中兴之烈又将与国贻有永之谋广辟成均兼收士类传吾道于孟轲之后率天下为仲尼之徒二尺短檠犹念儒生之日万间广厦俱懽多士之顔遂致缪庸亦蒙教育某敢不益脩操履力探渊源入大匠之凖绳资哲人之鼓铸傥离场屋粗有进身之阶仰戴陶钧莫知报徳之所
</div>
    <div class="pagination">
<a href="梅溪集_page15.html">上一页</a><span>...</span><a href="梅溪集_page11.html">11</a><a href="梅溪集_page12.html">12</a><a href="梅溪集_page13.html">13</a><a href="梅溪集_page14.html">14</a><a href="梅溪集_page15.html">15</a><span class="current-page">16</span><a href="梅溪集_page17.html">17</a><a href="梅溪集_page18.html">18</a><a href="梅溪集_page19.html">19</a><a href="梅溪集_page20.html">20</a><a href="梅溪集_page21.html">21</a><span>...</span><a href="梅溪集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
