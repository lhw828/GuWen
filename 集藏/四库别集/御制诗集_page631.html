<!DOCTYPE html>
<html>
<head>
    <meta charset="UTF-8">
    <title>御制诗集 - 第 631 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 631 页/共 1326 页</h1>
    <div class="content">　　夤缘谋举首弹出欝轮袍伊人喜禅寂斯事岂称髙
　　金莲归院
　　东坡学士尝值禁闱召对或乆金莲送归尔时都下传以为荣劄子屡上曾未见行虽云分光不闻转圜于东坡心夫岂其安写入画圗想见丰模问谁与同前有令狐
　　暎雪读书
　　孙康昔嗜学伤哉家窭贫凿壁欲偷光而又叹无邻无邻茅屋独宁当废夜读同云偶韬月幸哉天假烛假烛借雪辉六花积复飞岂不虞皲瘃耐冷氷玉肌玉肌雪色暎穷理而尽性曾弗杂交游自足娱清兴
　　题嘉靖尊称兴献事
　　兴献尊称用桂张程頥议觉未周详古来大孝惟虞舜一节竟疎逊肃皇
　　乌什战圗补咏【有序】
　　自庚辰西师凯旋之后伊犁则筑城垦野回部则减赋薄征视地之大小险夷各驻以大臣戍以兵卒晏然无事矣越五年乙酉而有乌什之变乌什者介于阿克苏喀什噶尔之间为回部适中之地依山为城有险可恃田肥饶水充足又有牧塲可滋长马牛羊故变乱之后逆贼守至六越月始食尽力穷缚其酋以献于是诛戮其精壮迁徙其妇稚凡乌什之城及其所附村落皆为官有驻以大臣戍以兵卒如前制而更申明纪律焉夫乌什固据形胜得扼吭捩臂之势而宜厚驻我兵以镇压众回部之地也初以王师逆抚顺不可无故夺之今值彼变乱自取屠灭因以为回部适中官军都防之地是又开惑论所谓愈变而愈康者非
　　天垂贶岂能若是哉而予渺躬之荷
　　龙绥励兢业又当何如哉其致变之由及我官军之奋
　　勇克复条为六事各系以咏如左
　　闻变
　　乙酉二月乌什小伯克赖黒木圗拉等聚众五百余乘夜纵火焚掠戕杀官军驻守之副都统素诚自杀贼遂据城为变时驻阿克苏之副都统卞塔海闻之急邮奏报览其词过于张皇知其庸懦不足集事且回众久懐徳威使非激之致乱不应自弃化外庸可不察其由以示惩创因降旨驻伊犁之将军明瑞细查致变之由以闻
　　南巡三月返春舟六百飞传计里邮【卞塔海初奏乌什事由六百里驰达时方自杭州回跸即于行舟批答并筹度调兵诸机宜】展视乃知乌什变报来始自阿苏投【回语阿克苏急呼则为阿苏乌什卡伦官全福等闻城中变急投阿克苏报知卞塔海即据以入告】轻徭本是常施恵倡乱何当彼取尤师驻伊犁定赴援重臣宣命察因由【回众蠢动固罪无可逭若召衅有由亦不可不申国法以儆其余因宻谕明瑞于赴援时访实速奏】
　　师援
　　阿克苏喀什噶尔与乌什相掎角应援防近而卞塔海与驻喀什噶尔之都统纳世通虽亦领兵往救但二人素未经战阵无益于事时明瑞闻而统兵赴援兼程遄进至则申明军律并力攻城贼始困窘
　　勲戚伊犁董重兵【明瑞于平定回部时奋勇追勦屡着功绩素为回人所惮因命其为将军驻伊犁统辖诸回城事】早年回部得威名变闻遂率雄师援途逺仍教兼驿行【计明瑞闻乌什事必率师赴援但伊犁相距几二千里虑或稽时奏至知其兼程前进为之欣慰】可笑无能还妒阻【纳世通甫至乌什闻明瑞统兵赴援之信恐其分功遽行文阻止奏至降旨严饬而明瑞亦不从其言决计迅赴】幸因未听遂遄征逆回始相【入声】仓皇守壁垒新知纪律明【卞塔海纳世通诸事失措为逆回所轻及明瑞至申严军律贼众始惶惧死守不敢复出】
　　献谍
　　乌什伯克赖黒木图拉既叛虑其力之不能抗我师也乃相与聚谋走间谍巴布敦等卑辞厚币求援于霍罕之厄尔徳尼伯克又教为诡语以煽乱所过诸布鲁特惟时布鲁特乆效恭顺且知逆党之妄也遂执巴布敦等遣使诣喀什噶尔以献
　　游牧东西勃律连【唐之勃律即今之布鲁特】不同回部列氓编【诸回城向苦凖噶尔赋重自己夘底定时即为减定赋额一如内地编戸征纳人皆乐输至布鲁特则逐水草而居非若回人之能习耕作尽地利故虽向化内附不令纳赋惟入觐时职贡效忱而已】负城既叛赖黒木【赖黒木图拉既据乌什即遣其党巴布敦等偕安集延塔什罕之贸易回人赍书币潜往霍罕乞援】间【去声】道潜通安集延布鲁适居路径过【去声】驹支蓦遇计擒全【巴布敦等至布鲁特境即诡称附近乌什各回城同时俱乱冀以煽惑诸部众适喀什噶尔阿竒木伯克噶代黙特遣人告之以叛逆惟乌什一城余皆安堵时布鲁特比齐里克齐遂诱巴布敦等擒之即遣其弟喀尔扪都解送喀什噶尔比者部落之首领即如回部伯克之职】扪都解送喀什噶外域输忠意实防
　　悉故
　　布鲁特既缚献巴布敦等于喀什噶尔时驻喀什噶尔之副都统柏琨讯其变乱之由则称乌什之阿竒木伯克阿布都拉横派黩扰荡检宣淫而副都统素诚不但不加督责且与之同流合污以是回众不胜其忿遂胁聚生变又纳世通卞塔海平时亦妄自尊大凌虐诸回素为众怨所集且卞塔海初至乌什城下不事诘剖輙施鎗礟以攻及贼出拒复怯而败走纳世通继至亦茫然不知所措贼益逞其负嵎之势明瑞询察得实胪章入告与柏琨所奏悉合因各视其罪重惩之
　　巴布敦辞实可凭周谘我众又堪征【明瑞查访致乱所由知素诚扰累不法及纳世通卞塔海庸妄乖谬诸罪状皆得自贸易人众台站诸回之口询之在事侍卫等亦众吻如一】哥舒翰既少恩甚【阿布都拉为哈宻回部贝子玉素富同产弟以其乆内附之回授为乌什阿竒木伯克乃自莅事以来不知恤众每将疲瘦羊马倍值取利又肆为淫恶致所属回众切齿乱作亦并遇害实非意料所及】李大宜还耽乐仍【素诚在乌什惟事科派苦累又复淫纵无忌赖黒木图拉之妻亦曽为所留因而蓄怨生变则素诚实死有余辜矣】一死余辜真尚有两驽覂驾愧惟増【此虽素诚阿布都拉之罪然用二人以致愤辕之愧实切扵懐】可同効节加优恤用戒将来示创惩
　　攻坚
　　明瑞等攻乌什数月围困甚力贼出拒战者即擒获诛磔于是贼惊骇聚计谓与其束手就毙毋宁舍死以求生因谋夜出袭营我军觇知之预为之备贼首赖黒木圗拉中箭死贼党益窘怖复推赖黒木图拉之父厄塞木圗拉为阿竒木悉众死守以延残喘此皆得之捉生鞫讯者已而明瑞复抡骁鋭夜薄其城登陴毁堞奋击获大胜贼自是日危蹙矣
　　罪不容诛贼自知求生舍死死相持诱来平野骑弗进【贼知罪在不赦侥幸逭死明瑞等知之即调兵两队先后继进前队次青努尔择地张甄以待欲诱贼至平地合后队奋击贼即退守城我军追蹑及城下贼犹持火器乘陴拒敌轰以大礟贼乃匿避】仰薄髙峯铳竞施督以冲坚诚亦易谕令【平声】郑重故因迟【乌什初变明瑞即统兵赴援复命尚书阿桂驰驿往防之彼时以乌什蕞尔孤城又无外援易于收服毋庸悉锐进攻轻撄锋镝致多伤我士卒因谕令严急攻围待其势穷力蹙乗机取之】云梯防即登城堞【贼既穷窘益固守不敢出明瑞等以时屇秋令师旅不宜乆羁乃简巴圗鲁六百余中夜擕云梯分道潜往薄城两隅东北隅先登贼未觉挺刃交下守陴贼狼狈窜即举号火招继进者又循墉自北而东南悉据有之毁其垣垜施鎗箭巨石俯击殱贼无算后以天明收军未即得城】早使游魂釜底驰
　　城复
　　登城之防贼益胆落我军乃逼城筑垒严围断其樵汲即有突出者并击败之贼城粮絶马饥拆屋以爨撤茅以饲殍仆溢途巷众皆忧悸离畔沙布尔者乌什之旧商伯克故未从贼为恶乘人心汹惧谋缚厄塞木圗拉诣军营纳欵因以献城至夜遂内溃先是谕明瑞等曰贼不早悔罪伏法若城垂破始乞降则不可贷当尽殱之以扬我武邌明我军振旅入城悉戮其党羽徙其妇孺乌什复平时八月十五日也
　　斧螗锋猬势将【平声】成将【去声】恐多伤退我兵【我东北登城一军既获全胜其攻西南者以贼已有备不复能上明瑞等因天已向明恐为贼所要袭急撤城上兵遂未得乗鋭其巢穴】髙垒深壕奚逭命析骸易子苟延生倒戈缚就无完卵舆榇献来逮破城教写阵圗旌众勇定功惟是凛虚盈
　　题宋人蚕织圗
　　南迁后以农桑重院本于今珍弆存要务彼时有过此金华未可谓知言
　　帝王之政莫要于爱民而爱民之道莫要于重农桑此千古不易之常经也然在髙宗南渡时则更有要于此者复河北迎二帝是也尔时君若臣不闻卧薪尝胆以恢复为急即下重农之诏成蚕桑之圗亦奚有裨于实政哉宋濂跋语过于颂扬而实乖论世故并识之
　　闻防
　　缅防犯我边兵应【去声】不得已瘴退亟发师【蛮地九月后瘴退乃可进兵】计日廑屈指木邦未战收直前险过几【前大兵至木邦贼于三日前闻风窜逸进八十里至臼小拔一木砦戮贼数十人又前至锡箔临江督兵造桥径渡贼披靡不能守隘】蛮结彼据守木栅固可恃【贼以巨木浸湿列栅四周兼辅筑土篓以资抗拒】弗能舍径进鼔勇毁其垒忠诚众心同奋不顾石矢连破十六砦夷遁駾喙矣闻防黙叩
　　天锡佑乃致此既慰继以怜我众信劳止地利伊已失【贼以万众据守蛮结我将军明瑞及领队诸大臣莫不身先士卒以致众共一心努力连破十六砦而天生桥尤当贼径要隘缅复退守拆桥以拒我师我师别取绕道前进夹击贼众胆落惊溃计殱贼二千余获粮械无算】贼巢近迤逦伫望大功成红旗飞报喜
　　新月
　　新月新春见兴懐致弗同弯弯初挂迥渐渐日移东轮共丹蓂长光疑碧汉融嫦娥不动念万古桂花丛
　　题姚文瀚仿宋人宫市图
　　百子门前玉笋森相呼贾客贸佳禽树头双鹊飞鸣适无限笼中健羡心
　　金距朱冠雄索鬭呼羣相与戯青春绣襦锦带皆楚楚不识谁为姓贾人
　　咏玉刻蹲虎韘
　　刻虎钩用挽弓于菟安得负嵎丛因之心渴桓桓者亦欲干城入彀中
　　野马
　　物有家畜必有野牛骡鸡鸭率同也坰牧之羣胡不然于是兽中有野马阿尔台山髙且寒此兽孳育丛林下防古名之曰塔竒沫亦流朱汗飞赭以珍为献献弗却不称其德称其寡受勒受鞍可试骑乃知物尽堪陶冶防庄游气岂虚言四蹄扬尘陵豁閜更传竒语未前闻曰实人人曾见者悬峯恐穿钉鐡掌攻驹可施斯谁把格物致知有所穷似此孰能辨炙輠
　　丁云鹏洗砚烹茶图
　　松下乗凉倚石防课僮洗砚更烹茶鹤相顾去立莎渚鱼不须招上【上声】浪花防得神情属魏氏别开生面是丁家佛仙惯绘余稀绘【丁云鹏爱画仙释珠林收弆颇多斯则少见为珍耳】轩举斯人亦若霞
　　新正重华宫恭侍
　　皇太后家宴作
　　初嵗开韶淑景妍长街掖
　　辇步花甎承
　　欢膝下始今日行
　　乐宫中例万年四海九州共
　　尊养
　　一堂五世见曽元月华雪彩相辉映喜沃心田作福田
　　题永瑢画嵗朝图恭进
　　皇太后
　　学余游艺亦功夫写作平安如意圗恰合嵗朝呈吉语永绵亿载奉
　　慈娱
　　题和阗玉山亭松壑图
　　玉水生昌蕊翻因作玉山徒观峯岞崿尚带瀑潺湲凉借松撑葢幽教林掩闗小亭无客坐坐者得他闲
　　再反白居易阴山道乐府仍用其韵
　　阴山道阴山道伊犁城郭今完好曰耕曰牧两勤为田有嘉禾原有草经冬如春可起羸分羣别色色润皮在坰之野数千匹厄鲁孳生计月日【伊犁牧政以毎年骒马三匹例得字驹一匹牛则十字得二积嵗大加蕃息】将军更复筹久长内地拨来十六七【将军阿桂奏现在孳马充牣又得哈萨克贸易马匹为数日盈自分往屯田各处应用外并请拨给缘邉营伍以资军实勅督臣呉达善议行】岂似唐时回鹘驱市二万翻为中国苦计马价绢五十万匹不免阙供数【二语櫽括白居易与回鹘可汗书】达览将军尚啧有烦言藕丝蛛网着之于身皆破处尔时公主为可敦皇帝敬问往复论纳廿五万权颁勑心愧于中辞不直徒令江淮民入缣长官督课精工织【皆见居易文及诗中】哈萨称臣今数嵗来以牝牡去币防一马不过三四金较内地价廉几倍从来边事訾者多以今较昔竟若何
　　题杨大章喜鹊花卉戯言
　　先春数【去声】种花喜鹊凡十二飞栖各得神画者具深意数【上声】时成一日数【上声】月成一嵗皆欲有喜报故自为佳事但恐愿太奢如愿或难遂
　　明皇试马歌题韩干所画
　　我曽见赵霖六马传贞观立石像人人拔箭数骑尝防陷阵中凛凛英风千载羡兹乃歌韩干试马写明皇疑是温泉初罢醼据鞍袖手顔微酡两人夹持尚兢战呜呼开创何雄守何弱宴安酖毒忽尔忘天眷渔阳鼙鼓来动地难免蜀道﨑岖拥欵段画图所贵鉴戒存瞿然抚古兴遐叹
　　同豫轩
　　首嵗始行春驾言西苑臻书轩液池角初律晓曦訚竹爆閙街市氷光闪柍桭额名曰同豫豫实愿同民
　　淑清院
　　有树百年上有瀑一丈余如是林泉间散步聊相于淑气回九州岂斯独舍诸而更饶者清融融洒洒如逺觉隔世尘近防托古初墙外市声喧民艰又廑予
　　素尚斋
　　三间古屋假山尖石径嵚岑曲不嫌未免循名心少忸华镫一例缀楣檐
　　千尺雪
　　灵源不冻水之真闸流不冻水之幻落来六出雪之常拟以六出雪之变真常幻变皆假名即景南宗好公案皑皑潏潏独无心如是偶凭如是观
　　寳月楼
　　淑气渐和凝髙楼拾级登北杓已东转西宇向南凭【楼临长安街街南俾移来西域回部居之室宇即肖其制】门户新粘帖街衢早鬻灯团圞三五近眺赏又何曽【上元例在御园陈烟火此楼从未赏节】
　　长春书屋
　　四序春为首一心长体仁何时不堪防此际觉犹亲防笔吟韶始凭牕对景新生机萌万物防好待逡巡
　　兰室
　　明窓初旭正温暾戸外松涛不厌喧几有芸编较兰馥宁须畹卉艺瓷盆
　　补桐书屋
　　庭前新补桐已是髙齐屋旧时桐斵琴亦在屋中蓄新旧何异同菀枯底荣辱几上置南华第二篇堪读
　　涵春室
　　已觉风和而气淖底湏草緑与花妍徒言此室涵春者岂识春涵室万千
　　紫光阁赐宴外藩作
　　北漠一家久号賔西瀛贺嵗有陪臣宜颁厚赉嘉诚悃共列芳筵接燕申酒止三巡非既醉酪斟重【平声】沃寓含醇御园指日临嘉夜载看烟花万树新
　　悦心殿
　　紫光醼罢惜余阴琼岛春归试揽寻翠柏苍松径熟识绣檠寳帖殿初临乗时欲奉阳和徳汲古思探义理深今日畧知心可悦幸缘积素在林岑
　　静憩轩
　　图静于焉憩憩固祗俄顷尔思苟憧憧朋从讵能静是知静由已宁云借外境境终不可无亦视已所领隔壁即花宫正尔标旛影
　　看画廊
　　四季风光致不同步廊看觉画难工假如廊外延观者又道人行此画中
　　阅古楼
　　石刻勒四壁风华称阅古讵惟资学书尚友思名语汉唐岂足云商周不可覩然有遗训垂无逸以为所
　　画舫斋
　　氷床用异冬夏画舫名自古今爱仿欧阳室趣不学周砥醉吟【周砥诗邀我醉眠书画舫】青雀笑他侈意白鸥底借盟心比似清河张丑相资犹欠书林
　　古柯庭放歌
　　老槐阅嵗不计年乔枝秃兀孙枝防鬰妍春明之録宫阙始自辽金纪岂知此树所歴犹在辽金前防灵五百大椿八千彼已落莫此镇曲拳三间之庭何足当古柯之古为之嗒然
　　得性轩口号
</div>
    <div class="pagination">
<a href="御制诗集_page630.html">上一页</a><span>...</span><a href="御制诗集_page626.html">626</a><a href="御制诗集_page627.html">627</a><a href="御制诗集_page628.html">628</a><a href="御制诗集_page629.html">629</a><a href="御制诗集_page630.html">630</a><span class="current-page">631</span><a href="御制诗集_page632.html">632</a><a href="御制诗集_page633.html">633</a><a href="御制诗集_page634.html">634</a><a href="御制诗集_page635.html">635</a><a href="御制诗集_page636.html">636</a><span>...</span><a href="御制诗集_page632.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
