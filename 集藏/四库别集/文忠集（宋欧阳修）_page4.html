<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 4 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 4 页/共 103 页</h1>
    <div class="content">　　初伏日招王几道小饮
　　北园数畆官墙下嗟我官居如舍滹沲北渡马踏【一作蹄】冰西山病归花已谢落英不见空绕树细草初长犹可借空园一鎻不复窥不觉芳蹊繁早夏隔墙时时闻好鸟如得嘉【一作佳】客听清话今朝试去绕园寻緑李横枝碍行马蒲萄忆见初引蔓翠叶隂【一作成】隂还满架红榴【一作榴花】最晚子已繁犹有残花藏叶罅【一本有虽无桃李竞繁华固有竹栢资潇洒两句】人生有酒复何求官事无了须偷暇古云伏日当早归况今着令许休假能来解带相就饮为子扫月开风榭
　　白髪丧女师作【一本无下四字】
　　吾年未四十三断哭子肠一割痛莫忍屡痛谁能当割肠痛连心心碎骨亦伤出我心骨肉洒为清泪行泪多血已竭毛肤冷无光自然须与鬓【一作鬓与须】未老先苍苍
　　永阳大雪
　　清流闗前一尺雪鸟飞不渡人行絶冰连【一作沍】谿谷麋鹿死风劲野田桑柘折江淮卑湿殊北地嵗不苦寒常疫疠老农自言身七十曾见此雪才三四新阳渐动爱日辉防和习习东风吹一尺雪几尺泥泥深麦苖春始肥老农尔岂知帝力听我歌此丰年诗
　　送章生东归
　　穷山【一作庐】荒僻人罕顾子以一身千里来问子之勤何所欲自惭报子无琼瑰非徒多难学久废世事渐懒由心哀呉兴先生富道德侁侁弟子皆贤材乡闾礼让已成俗余风渐被来江淮子年方少力可勉徃与夫子为顔回





　　文忠集巻二
　　钦定四库全书
　　文忠集卷三
　　宋　欧阳修　撰
　　居士集三
　　古诗三十一首
　　啼鸟
　　穷山候至阳气生百物如与时节争官居荒凉草树密撩乱红【一作乱红殷】紫开繁英花深叶暗辉朝日日【一作一】暖众鸟皆嘤鸣鸟言我岂解尔意绵蛮但爱声可听南窓睡多春正美百舌未晓催天明黄鹂顔色已可爱舌端哑咤如娇婴竹林静啼【一作啼尽】青竹笋深处不见惟闻声陂田绕郭白水满戴胜谷谷催春耕谁谓鸣鸠拙无用雄雌各自知隂晴雨声潇潇泥滑滑草深苔緑无人行独有花上提葫芦劝我沽酒花前倾其余百种各嘲异乡殊俗难知名我遭谗口身落此每闻巧舌宜可憎春到山城苦寂寞把盏常恨无娉婷花开鸟语輙自醉醉与花鸟为交【一作友】朋花能嫣然顾我笑鸟劝我饮非无情身闲酒美惜光景惟恐鸟散花飘零可笑灵均楚泽畔离骚憔悴独愁醒
　　游琅琊山
　　南山一尺雪雪尽山苍然涧谷深自暖梅花应已繁使君厌骑从车马留山前行歌招野叟共步青林间长松得髙防盘石堪醉眠止乐听山鸟擕琴写幽泉爱之欲忘返但苦世俗牵归时始觉逺明月髙峰巅
　　读徂徕集
　　徂徕鲁东山石子居山阿鲁人之所瞻子与山嵯峨今子其死矣东山复谁过精魄已埋没文章岂能磨寿命虽不长所得固已多旧藁偶自録沧溟之一蠡其余谁付与散失存几何存之警后世古鉴照妖魔予生诚多难忧患靡不罹【音罗】宦学三十年六经老研摩问胡所专心仁义丘与轲杨雄韩愈氏此外岂知他尤勇攻佛老奋笔如挥戈不量敌众寡胆大身么麽往年遭母防泣血走岷峨垢面跣双足锄犁事田坡至今乡里化孝悌勤蚕禾昨者来太学青衫踏朝靴陈诗颂圣德厥声续猗那羔鴈聘黄晞晞惊走邻家施为可怪骇世俗安委蛇谤口由此起中之若飞梭上赖天子圣不挂网者罗忆在太学年大雪如翻波生徒日盈门饥坐列鴈鵞诵聒邻里唐虞赓咏歌常续最髙第骞游各名科岂止学者师谓宜国之皤夭寿反仁鄙谁尸此偏颇不知詉詉者又忍加诋诃圣贤要久逺毁誉暂諠哗生为举世疾死也【一作者】鲁人嗟作诗遗鲁社祠子以为歌
　　大热二首
　　四时成万物寒暑迭钧陶壮阳当用事大夏蒸炎歊造化本无情怨咨徒尔劳身微天地濶四顾无由逃九门阊阖开万仭昆仑髙积雪寒凛凛清风吹寥寥嗟我虽欲往而身无羽毛
　　阳晖烁四野万里纎云収羲和困路逺正午当空留枝条不动影草木皆含愁深林虎不啸卧喘如吴牛蜩蝉一何微嗟尔徒啾啾
　　幽谷泉
　　踏石弄泉流寻源入幽谷泉傍野人家四面深篁竹溉稻满春畴鸣渠绕茅屋生长饮泉甘防泉栽美木潺湲无春冬日夜响山曲自言今白首未惯逢朱毂顾我应可怪每来听不足
　　百【一作栢】子坑赛龙
　　嗟龙之智谁可拘出入变化何须防坛平树古潭水黒沉沉影响疑有无四山云雾忽昼合瞥起直上拏空虚龟鱼带去半空落雷輷电走先后驱倾崖倒涧聊一戯顷刻万物皆涵濡青天却扫万里静但见緑野如云敷明朝老农拜潭侧鼔声坎坎鸣山隅野巫醉饱庙门阖狼籍乌鸟争残余
　　憎蚊
　　扰扰万类殊可憎非一族甚哉蚊之微岂足汚简牍乾坤量广大善恶皆含育荒茫【一作荒】三五前民物交相黩禹鼎象神奸蛟龙逺潜伏周公驱猛兽人始居川陆尔来千百年天地得清肃大患巳云除细微遗不録蝇防蚤虱虮蜂蝎蛇蝮惟尔扵其间有形才一粟虽微无奈众虽小难防毒尝闻髙邮间猛虎死凌辱哀哉露筋女万古雠不复水乡自宜尔可怪穷邉俗晨飡下帷帱盛暑泥驹犊我来守穷山地气尤卑溽官闲懒所便惟睡宜偏足难堪尔类多枕席厌縁扑熏檐【一作之】苦烟埃燎壁疲照烛荒城繁草树旱气飞炎熇羲和驱日车当午不转毂清风得夕凉如赦脱囚梏扫庭露青天坐月防嘉木汝宁无他时【一作日】忍此见【一作见此】廹促翾翾伺昏黒稍稍出壁屋填空来若翳聚隙多可掬丛身疑防围聒耳如遭哭猛攘欲张拳暗中甚【一作疑】飞镞手足不自救其能营背腹盘飡劳扇拂立寐僵童仆端然穷百计还坐瞑双目于吾固不较在尔诚为酷谁能推物理无乃乖人欲驺虞凤皇麟千载不一瞩思之不可见恶者无由逐
　　重读徂徕集
　　我欲哭石子夜开徂徕编开编未及读涕泗已涟涟勉尽三四章収泪輙忻懽切切【一作昭昭一作昭晰】善恶戒丁宁仁义言如闻子谈论疑子立我前乃知长在世谁谓已【一作子】沉泉昔也人事乖相从常苦艰今而每思子开巻子在顔我欲贵子文刻以金玉聨金可烁而销玉可碎非坚不若书【一作】以纸六经皆纸传但当书百本【一作十以为百】传百以为千或落于四方或藏在【一作于】深山待彼谤熖【一作艳】熄放此光芒悬人生一世中长短无百年无穷在其后万世在其先得长多几何得短未足怜惟彼不可朽名声文行然谗诬不须辩亦止百年间百年后来者憎爱不相縁公议然后出自然见媸妍孔孟困一生毁逐遭百端后世苟不公至今无圣贤所以忠义士恃此死【一作轻死此】不难当子病方革谤辞正腾喧众人皆欲杀圣主独保全已埋犹不信仅免斵其棺此事古未有每思輙长叹我欲犯众怒为子记此寃下纾冥冥忿仰叫昭昭天书于苍翠石立彼崔嵬巅询求子世家恨子儿女顽经歳不见报有辞未能铨【一作诠】忽开子遗文使我心已寛子道自能久吾言岂须镌
　　汝瘿答仲仪【一作答王素汝瘿】
　　君嗟汝瘿多谁谓汝土恶汝瘿虽云苦汝民居自乐乡闾同饮食男女相媒妁习俗不为嫌讥嘲岂知怍汝山西南险平地犹硗确【一作确荦一作硗防一作确防】汝树生拥【一作痈】肿根株浸溪壑山川固已然风气宜其浊接境化襄邓余风被伊雒思予昔曾游所见可惊愕喔喔闻语笑累累满城郭伛妇悬瓮盎娇婴包卵鷇无由辨肩颈有类龟缩殻噫人禀最灵反不如鳬鹤骈枝虽形累小小固【一作故】可略痈疡暂畜聚决溃终当涸赘疣附支体幸或不为虐未若此巍然所生非所托咽喉系性命鍼石难砭【一作破】削农皇古神圣为世名百药岂不有方书顽然莫销烁【一作铄】温汤汝灵泉亦不能湔瀹居官虽谪居政可瘳【一作疗】民瘼奈何不哀怜而反恣诃谑文辞骋新工丑怪极名貌汝士虽多竒汝女少纎弱翻思太守晏谁与唱清角乖离南北殊魂梦山陂邈握手未知期寄诗【一作书】聊一噱
　　沧浪亭【一本上云寄题子美】
　　子美寄我沧浪吟邀我共作【一作赋】沧浪篇沧浪有景不可到使我东望心悠然荒湾野水气象古髙林翠阜相囘环新篁抽笋添夏影【一作景】老枿乱发争春妍水禽闲暇事髙格山鸟日夕相啾喧不知此地几兴废仰视乔木皆苍烟堪嗟人迹到不逺虽有来路曾无縁穷竒极怪谁似子搜索幽隐探神仙初寻一迳入防宻豁目异境无穷邉风髙月白最宜夜一片莹净铺琼田清光不辨水与月但见空碧涵漪涟【一有姑苏台邉人响絶夜静往往闻鸣船两句】清风明月本无价可惜秪卖四万钱又疑此境【一作景】天乞与壮士憔悴天应怜防夷古亦有独往江湖波涛翻天﨑岖世路欲脱去反以身试蛟龙渊岂如【一作知】扁舟任飘瓦红渠緑浪摇醉眠丈夫身在岂长弃新诗美酒【一作诗新酒美】聊穷年虽然不许俗客到莫惜佳句人间传
　　宝劒
　　宝劒匣中藏暗室夜常【一作尚】明欲知天将雨铮尔劒有声神龙本一物气类感则鸣常恐跃匣去有时暂开锔【疑止当作扃】煌煌七星文照曜三尺氷此劒在人间百妖夜収形奸凶与佞媚胆破骨亦惊试以向星月飞光射搀抢藏之武库中可息天下兵奈何狂胡儿尚敢邀金缯
　　秋晩凝翠亭【探韵作】
　　黄叶落【一作落叶满】空城青山绕官廨风云凄已髙歳月惊何迈陂田寒未収野水浅生派晴林紫榴坼霜日红梨晒萧踈喜竹劲寂寞伤兰败丛菊如有情幽芳慰孤介嘉客日可携寒醅美新醡登临无厌频氷雪行即届
　　菱溪大【一本无大字】石
　　新霜夜落秋水浅有石露出寒溪垠苔昏土蚀禽鸟啄出没溪水秋复春溪边老翁生长见疑我来视何殷勤爱之逺徙向幽谷曳以三犊载两轮行穿城中罢市看但惊可怪谁复珍荒烟野草埋没久洗以石窦清冷泉朱栏緑竹相掩映选【一作邀】致佳处当南轩南轩旁列千万峯曾未有此竒嶙峋乃知异物世所少万金争买传几人山河百战变陵谷何为落彼荒溪濵山经地志不可究遂令异説争纷纭皆云女娲初鍜链融结一气凝精纯仰视苍苍补其缺染此绀碧莹且温或疑古者燧人氏钻以出火为炮燔苟非神圣亲手迹不尔孔窍【一作穴】谁雕剜又云汉使把汉节西北万里穷昆仑行经于阗得宝玉流入中国随河源沙磨水激自穿穴所以镌凿无瑕痕嗟予有口莫能辩叹息但以两手扪卢仝韩愈不在世弹压百怪无雄文争竒鬬异各取胜遂至荒诞无根原天髙地厚靡不有【一作有定】好丑万状奚足论惟当扫雪席其侧日与嘉客陈清罇
　　送姜秀才游苏州
　　忆从太学诸生列我尚弱龄君秀发同时并荐几存亡一梦十年如倐忽壮心君未减青春多难我今先白髪山花撩乱鸟绵蛮更尽一罇明日别
　　送孙秀才
　　髙门煌煌爀如赭势利声名争借假【一作假借】嗟哉子独不顾之访我千山一羸马明珠渡水覆舟失赠我玑贝犹满把【生擕文数十篇见访渡江而失】迟迟顾我不欲去问我无穷惭报寡时之所弃子独向无乃与世异取舍
　　新霜二首
　　天云惨惨秋隂薄卧听北风鸣屋角平明惊鸟四散飞一夜新霜群木落南山郁郁旧可爱千仭巉巗如刻削林枯山瘦失顔色我意岂能无寂寞衰顔得酒犹彊发可醉岂须嫌酒浊泉傍菊花芳烂熳短日寒辉相照灼无情木石尚须老有酒主人何不乐
　　荒城草树多隂暗日夕霜云意浓淡长淮渐落见洲渚野潦初清【一作晴】収防滟兰枯蕙死谁复吊残菊篱根争艳艳青松守节见临危正色凛凛不可犯芭蕉芰荷不足数狼籍徒能汚池槛时行収敛歳将穷氷雪严凝从此渐咿呦儿女感时节爱惜朱顔屡窥鉴惟有壮士独悲歌拂拭尘埃磨古劒
　　丰乐亭小饮
　　造化无情不择物春色亦到深山中山桃溪杏少意思【一作有谁顾】自趂时节开春风看花游女不知丑古妆野态争花红人生行乐在【一作当】勉强有酒莫负瑠琉钟主人勿笑花与人嗟尔自是花前翁
　　四月九日幽谷见绯桃盛开
　　经年种花满幽谷花开不暇把一枝【一作枝】人生此事尚难必况欲功名书鼎彛深红浅紫看虽好【一作美】顔色不奈东风吹绯桃一树独后发意若待我留芳菲清香嫩蘂含不吐日日怪我来何迟无情草木不解语向我有意偏依依羣芳落尽始烂熳荣枯不与众艳随念花意厚何以报惟有醉倒花东西盛开比落犹数日清【一作芳】罇尚可三四擕
　　秋懐二首寄圣俞【一本拟孟郊体秋懐】
　　孤管叫秋月清砧韵霜风天涯逺梦归【一作归逺梦】惊断山千重羣物动已息百忧感从中日月矢双流四时环无穷隆隆夷老物摧折壮士胸壮士亦何为素丝悲青铜羣木落空原南山髙巃嵸巉岩想诗老瘦骨寒愈耸诗老类秋虫吟秋声百种披霜【一作芳】掇孤英泣古吊荒冡琅玕叩金石清响听生悚何由幸见之使我涤烦冗飞鸟下东南音书无日捧
　　希真堂东【一本无东字】手种菊花十月始开
　　当春种花惟恐迟我独种菊君勿诮春枝满园烂张锦风雨须臾落颠倒看多易厌情不专鬬紫夸红随俗好豁然髙秋天地肃百【一作万】物衰零谁暇吊君看金蘂正芬敷晓日浮霜相照耀【一本有后时宁与作妬荣媚世不争桃李笑两句】煌煌正色秀可餐霭霭清香寒愈峭髙人避喧守幽独淑女静【一作靓】容修【一作羞】窈窕方当摇落看转佳慰我寂寥何以报时擕一罇相就饮如得贫交论久要我从多难壮心衰迹与世人殊静躁种花勿【一作不】种儿女花老大安能逐年少
　　拒霜花
　　芳菲能几时顔色如自爱鲜鲜弄霜晓袅袅含风态蕙兰陨秋香桃李媚【一作娇】春醉时节虽不同盛衰终一致莫笑黄菊花篱根守憔悴
　　懐嵩楼晩饮示徐无党无逸【一本作奉和徐生见示懐嵩楼晩饮一本无见示字】
　　滁山不通车滁水不载舟舟车路所穷嗟谁肯来游念非吾在此二子来何求不见忽三年见之忘百忧问其别后学初若茧绪抽纵横渐组织文章烂然浮引伸无穷极卒敛以轲丘少进日如此老退诚可羞弊邑亦何有青山老城楼泠泠谷中泉吐溜彼【一作被】山幽石丑骇溪怪天竒瞰龙湫子初如可乐久乃叹以偢云此譬图画暂看已宜収荒凉【一作村】草树间暮馆南城陬破屋仰见星窓风冷如锼归心中夜起辗转卧不周我为办酒肴罗列蛤与蛑酒酣微探之仰笑不颔头曰余非此侬又不负谴尤自非世不容安事此为囚幸以主人故﨑岖几摧辀一来勤已多而况欲久留我语顿遭屈顔惭汗交流川涂氷已壮霰【一作霜】雪行将稠羡子兄弟秀双鸿翔髙秋嗈嗈飞且鸣歳暮忆南州饮子今日欢重我明日愁来贶辱已厚赠言媿非酬
　　琅琊山六题
　　归云洞
　　洞门常自【一作似】起烟霞洞穴傍穿透谿谷朝看石上片云隂夜半山前春雨足
　　琅琊谿
　　空山雪消谿山涨游客渡谿横古槎不知谿源来逺近但见流出山中花
　　石屏路
　　石屏自倚浮云外石路久无人迹行我来擕酒醉其下卧看千峯秋月明
　　班春亭
　　信马寻春踏雪泥醉中山水弄清辉野僧不用相迎送乗兴闲来兴尽归
　　庶子泉
　　庶子遗踪留此地寒嵓徙倚弄飞泉古人不见心可见一片清光长皎然
　　惠觉方丈
　　青松行尽到山【一作松】门乱峯深处开方丈已能晏坐老山中何用声名传海上







　　文忠集巻三
　　钦定四库全书
　　文忠集巻四
　　宋　欧阳修　撰
　　居士集四
　　古诗二十四首
　　赠无为军李道士二首【名景山】
　　无为道士三尺琴中有万古无穷音音如石上泻流水泻之不竭由源深弹虽在指声在意听不以耳而以心心意既得形骸忘不觉天地白日愁云隂
　　李师琴纹【一作形】如卧蛇一弹使我三咨嗟五音商羽主肃杀飒飒坐上风吹沙忽然黄钟囘暖律当冬草木皆萌芽郡斋日午公事退荒凉树石交相加李师一弹凤凰声空山百鸟停呕哑我怪李师年七十面目明秀光如霞问胡以然【一作试问胡以一作试问胡然】笑语我慎勿辛苦求丹砂惟当养其根自然其华【一本无上二句】又云理身如理琴正声不可干以邪我听其言未云足野鹤何事还思家抱琴揖我出门去猎猎归袖风中斜
　　拜赦【一作勅】
　　拜赦【一作勅】古州南山火明烈烈州人共喧喧两丱扶白髪丁宁天语深旷荡皇恩濶乃知天地施幽逺无间别欣欣草木意喜气消残雪
　　弹琴效贾岛体
　　古人不可见古人琴可弹弹为【一作琴门】古曲声如与【一作闻】古人言琴声虽可听琴意谁能论横琴置牀头当午曝背眠梦见一丈夫严严古衣冠登牀取之坐【一作我琴】调作南风一奏风雨【一作南】来再鼓变云烟鸟兽尽嘤鸣草木亦滋蕃乃知太古时未逺可追还方彼梦中乐心知口难【一作难口】传既觉失其人起坐涕汍澜
　　酬学诗僧惟晤
　　诗三百五篇作者非一人羇臣与弃【一作贱】妾桑濮乃滛奔其言苟【一木亦作或】可取痝杂不全纯子虽【一作之】为佛徒未易废其言其言在合理但惧学不臻子佛【一作之】与吾儒异辙难同轮【一作共轮】子何独吾慕自忘夷其身苟能知所归固有路自新诱进或可至拒之诚不仁维诗与文章太山一浮尘又如古衣裳组织【一作绣】烂成文拾其裁剪余未识衮服尊嗟子学虽【一作已】劳徒自苦骸筋【一作自逺涉江津】勤勤袖巻轴一歳三及门惟【一作何】求一言荣归以耀【一作辉】其伦与夫荣其肤不若啓【一作岂若习】其源韩子亦尝谓収敛加【一作以】冠巾
</div>
    <div class="pagination">
<a href="文忠集（宋欧阳修）_page3.html">上一页</a><a href="文忠集（宋欧阳修）.html">1</a><a href="文忠集（宋欧阳修）_page2.html">2</a><a href="文忠集（宋欧阳修）_page3.html">3</a><span class="current-page">4</span><a href="文忠集（宋欧阳修）_page5.html">5</a><a href="文忠集（宋欧阳修）_page6.html">6</a><a href="文忠集（宋欧阳修）_page7.html">7</a><a href="文忠集（宋欧阳修）_page8.html">8</a><a href="文忠集（宋欧阳修）_page9.html">9</a><span>...</span><a href="文忠集（宋欧阳修）_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
