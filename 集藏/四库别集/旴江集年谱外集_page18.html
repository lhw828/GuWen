<!DOCTYPE html>
<html>
<head>
    <meta charset="UTF-8">
    <title>旴江集年谱外集 - 第 18 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>旴江集年谱外集 - 第 18 页/共 18 页</h1>
    <div class="content">告札　告词二　札子四　荐章三首

告词
勅建昌军草泽李觏藩臣仲淹以觏所著文二十四篇来上予俾禁掖近侍详较皆曰：学业优议论正有立言之体且履行修整诚如荐章所云故特以一命及尔尔其益自进于道勿患朝廷之不知也可特授将仕郎试太学助教不理选限皇佑二年七月日
勅将仕郎试太学助教说书李觏夫太学者朕所以出教化而贤士之所由进行谊也师儒之官可轻授乎尔醇明茂美通于经术东南士人推以为冠自佐学政逾年于兹孜孜渠渠务恪厥守祭酒司业以为博士之职莫宜于尔是用推恩尔其悉心使诸生兟兟兴于廉让而服于教训则其善也可特授通州海门县主簿太学说书散官如故嘉佑三年七月日

札子
国子监奏伏覩试太学助教李觏素负才学博通经史尝应制科举虽因名臣荐论命以试官不沾政禄而养道丘壑聚徒教授南方士流皆宗师之欲望朝廷特与注授一官差充太学说书所兾有裨庠序风化之职如蒙擢用后犯入已赃及不如举其本监主判管干官并甘同罪候勅旨会问到国子监称李觏在建昌军或在抚州奉圣旨李觏令赴太学供职札下江南西路转运司指挥发来赴阙仍仰见在处支赐盘纒钱伍拾贯文右札付李觏
国子监奏据屯田员外郎充直讲楚泰等状伏见大理寺丞篆石经张次立素有学术深通经义俾居讲席足厚素风泰等欲乞补充直讲填殿中丞孙复阙当监体量得本官实有学行深明经艺可补讲员伏乞朝廷特赐差补如蒙擢用后犯入已赃管干主判官并甘同罪候勅旨续据国子监奏已保举张次立充直讲填孙复阙窃虑未依得自来条制窃见试秘书省校书郎文劝刘棐素有履行通经术堪充国子监直讲填孙复阙候勅旨勘会太学助教李觏已奉圣旨令赴太学供职检会令文太学助教掌贰博士事分经教授右奉圣旨宜令李觏依前降指挥赴学供职其孙复名阙更不差人所举张次立等不行右札付李觏准此
太子中允充天章阁侍讲兼管干太学胡瑗奏为臣多疾乞于通州泰州秀州涟水军无为军江阴军广徳军除臣一差遣候勅旨奉圣旨胡瑗再与假将理仍差李觏权同管干太学右札付李觏
国子监奏据通州海门县主簿太学说书权同管干太学李觏状为有祖母坟在建昌军未祔先茔今欲请假往彼迁葬申乞指挥所据李觏状候勅旨奉圣旨依奏除程给假一月不得有违日限所有太学公事仍仰郑穆权管干李觏回日仍旧右札付李觏准此

荐章
范文正公二首
右臣闻圣人坐以待旦旁求俊乂盖将尽天下之才成天下之务故为臣者以举善为忠亦将竭知人之明副待旦之意也臣亲逢圣辰尝忝近辅輙慕前修之节少答非常之遇臣伏见建昌军草泽李觏前应制科首被召试有司失之遂退而隐竭力养亲不复干禄乡曲俊异从而师之善讲论六经辩博明达释然见圣人之旨著书立言有孟轲扬雄之风义实无愧于天下之士而朝廷未赐采收识者嗟惜可谓遗逸者矣臣窃见往年处州草泽周启明工于词藻又江宁府草泽张元用及近年益州草泽龙昌期并老于经术此三人者皆蒙朝廷特除京官以示奬劝臣观李觏于经术文章实能兼富今草泽中未见其比非独臣知此人朝廷士大夫亦多知之臣今取到本人所业礼论七篇明堂定制图序一篇平土书三篇易论十三篇共二十四篇编为一十卷谨缮写上进伏乞圣慈当乙夜之勤一赐御览则知斯人之才之学非常儒也其人以母老不愿仕宦伏乞朝廷优赐就除一官许令侍养亦可光其道业荣于闾里以明圣人在上下无遗才若不如举状臣甘重受朝典谨具状奏闻伏候勅旨皇佑元年十一月二十日
臣伏见建昌军草泽李觏十余年前曾撰明堂图并序一首大约言周家之制见于月令及考工记大戴礼而三家之说少异古今惑之觏能研精其书会同大义按而视之可以制作臣于去年十一月録进前人所业十卷其明堂图序为一卷必在两制看详今朝廷行此大礼千载一时何斯人学古之心上契圣作臣今再録其图并序上进伏望特赐圣览于朝廷讨论之际庶有所补仍乞羣臣前奏殊加天奬以劝儒林取进止六月日
余侍郎一首
具衔臣余靖伏覩先降勅节文贤良方正能直言极谏并高蹈丘园等科并许少卿监已上及本路转运使副逐处长吏奏举者右谨具如前臣窃见建昌军草泽李觏博学通识包括古今潜心著书研极治乱江南儒士共所师法曾于庆厯元年应茂材异等科秘阁召试下第退居乡里四方生徒从之讲习有此寒畯淹在草莱于臣邻封不敢缄蔽臣又伏见草泽邵亢与觏同时就试后来亢以臣寮奏举已授职官今觏退居独未蒙用伏乞朝廷特与召试以广得贤之路谨具状奏闻伏候勅旨

旴江外集卷二
名公手书
范文正公
仲淹白秀才李君在鄱阳劳惠访寻以改郡不敢奉邀今润州初建郡学可能屈节教授又虑逺来难为将家苏州掌学胡瑗秘校见明堂图亦甚奉仰或能挈家必有经画请先示音为幸保爱保爱不宣仲淹上李君竒士足下八月十九日
仲淹顿首秀才仁弟别来倾渴无已想至仙乡拜庆外无恙此中佳山水府学中有三十余人阙讲贯与监郡诸官议无如请先生之来必不奉误诚于礼中大有请益处至愿至愿不宣仲淹上秀才仁弟十月十九日
小简
此地比丹阳又似闲暇可以卜居请一来讲说因以图之诚众望也诚众望也儿子在苏州足下可能早来今冬欲行乡饮俟先生讲求也仲淹上
仲淹白中间辱教承已拜恩命虽德业雅逺未称人望而朝廷奬善鸿渐于时惟聪明精至晓之深矣未相会间千万自爱自爱不宣仲淹上太学先生闰十一月二十八日
小简
仲淹已受勅改青州见理舟行次希善侍加爱

孙观文
沔启钱塘幸获瞻对以扶护过江不果欵接后闻谈经于府中恨不得执卷座末益为企恋企恋近日谅雅候无恙沔冬中襄事毕正初诣杭如文盖盘旋必良会矣冬温旅次希保爱保爱因王先生行草草上问不次沔拜上建昌李君先生之右二十三日夜
沔白人来捧书伏知旅中无恙示及南归未知奉会之时企恋企恋途中慎护冬寒希保爱保爱人回草草奉此咨问兼谢伏惟照察不次沔拜上先生李君之右二十一日
沔白钱塘之别又二载余后未获良会复疎致问专介逺来惠书且知居忧无恙示教民病数十条非留心博爱何以及此以贼未定过岭经制必未及一一行下当择要以施之春后贼定方到江西奉见矣示及事不须如此何害冬寒保爱保爱草草上问兼谢不宣沔上太学先生李君十二月九日希文夏中过徐遂不肯行以后事见托一一如其志哀痛哀痛行状乃勉为述之忙中未及以草寄去

余侍郎
靖顿首李君秀才别来毎增翘渴忽枉手迹备荷勤至于邑鄙吝涣释懐抱所示礼论七篇推进礼经准的世教派仁义赘刑政正其本于礼成一家之言工古人之未工导明王之要道岂止独步江表校声名于后俊者哉开益蒙蔽不胜降叹人回谨此为谢不宣将作监丞余靖白正月十四日
靖顿首近接绪言止于再见兰游雾息未尽雅懐所示上豫章守书可以激昂士范支梧颓圮健羡健羡别来郁郁动不如意邈然风规毎益牢吝忽枉手牍深认勤勤木脱火流切希进道外保爱是祝谨奉简陈谢不宣大匠丞余靖顿首李君秀才七月二十八日
靖启靖屏居南夏久不相知及今得书乃审有太学之授国家诚有怜才之意而不置于可用之途何哉道逺未由胥会徒益倾渴耳冬寒保重人回谨此为谢不宣靖手启助教执事十月十日
如有朝命召赴成均供职亦可行道不宜辞免或令赴选须详去就也靖启

欧阳内翰
修启冗事牵迫久疎奉长者之论不知两辱过门甚媿甚媿修来日有少事须出即今幸家居可以拂席奉俟轩盖颙企颙企不然当别拜闻贵不失约也修顿首贤良先生

蔡密学
襄顿首启襄才识不能过人天子误知擢置谏列毎自念孤贱之迹旁无寻尺之助一旦名彻万乘而收录之此宜如何论报効之诚也示及庸奴非所谓难言但未得其详耳足下业已发之当为予究之至询他人果诈不虚必逃去矣就令不逃亦生奸计莫如密得其详擿之以置于法于时不为无补行路疲惫草草裁答足下取其意畧其礼也襄顿首启二十三日夜
襄启近承从者之劳过临海郡适以久疾无悰为礼疎畧遽此离间岂胜惭跂惭跂春寒道上爱护为佳不宣襄顿首李君足下二十日

马杂端
遵顿首启向吏京邑日与权幸人为敌趣了目前力有不逮千里修问病未能也未几以罪逆复丁家难扶挽南归备尝囏厄甫达里中即襄大事即日仅余残息无复生意忽辱来谕承家居安甚并为慰也知非久游钱塘且有迂顾之意何幸如之遵近得彼信将来亦当一诣目即有私冗未干兼本郡守尉故人同年累书相招受代伊迩若舍饶而趍杭不免去就厚薄之责颇非人情当暂谒之不知行期迟疾近逺扫榻聨镳俱未敢必灵隐西湖之会当不蹉跌矣秋暑自爱仓遽草此不次遵顿首上答泰伯先生足下七月十一日手启
遵再拜奉别数年居常企咏以家祸屏居僻左无阶修问比见卿材具得起居之实所慰多也遵无他竒区区徇禄食当求南中一官以便安舆旴江乃素心未知所愿果否前月已被台移明日上路咫尺不克一趍师坐少冀诲言为恨甚深因风示字欲知动止悤卒聊此上谢夏暑切自爱倾渴倾渴遵不胜私心不宣遵再拜泰伯先生书几十五日谨简
遵悚仄遵到淮南二年矣署而居者不数月奔走之劳不可胜道以故仅了目前四方交游书问阙如也或云先生居倚庐闻问不审有失陈慰人来得书伏承孝履攴裕先生未起有识惋惜遵素性朴愚上下窘困之际乃佐此局咎责日深先生有闻无惜见教涉夏勉抑自爱人回聊此为谢余俟后信多悉多悉不宣遵悚仄再拜泰伯先生大孝服次三月二十八日

萧阁副
十一月望日长沙野人萧注致书陇西泰伯先生足下注昨偕弟英求举于京师闻足下应贤良预第一人召试是时万口一发万意一同未有不心思目愿欲识其面者一日英请于叟曰：李泰伯预贤良召未知其道果如何叟曰：今之贤良异于古泰伯其为今之贤良古之贤良耶若为今之贤良则天下可车载为古之贤良则覆载无三四英曰：敢原其贤良之今古曰：今之贤良所学者美身之具也口诵之心记之然后分句读辨训诂数条目驾虚辞而强名曰：策曰论主司既不能别白则互曰：彼人之富于学也此人之富其才也上既取之下思习之中其选者十年间往往陶天下之民呜呼以斯术而致吾君陶吾民则虫蝗水旱盗贼不作其可得乎古之贤良发其言则为箴为规为教为化明阴阳倚伏灾异变盈之事提耳万乘摈斥凶党乱臣贼子不敢正目而视使三王之风复见于当世故汉之文景可比周之成康者由斯道也叟寻与英下第南归闻足下不中选二心颇疑后得足下退居集启而读之则知足下果非今之所举贤良之人其不中选则宜夫人之相知患其道不同道同虽夷貊亦可为兄弟注鄙人然而有志于圣贤之术心铭足下之道故发此书以闻非今之趍炎附势辈闻足下有大名而沽相知之幸足下其以为是非里人叶国器归旅中草草非书冀留意不宣注再拜
小简
注顿首前书写意兹不云云相慕之极旦夕常在家贫至甚仆马无具因而辜见贤之望噫进不得地退无以居丈夫之心于此将尽有风西来书以为寄则野人之请余希自爱注再启

祖学士
无择再拜泰伯先生酷热以来气体何如驿置相望不逺千里无阶披奉祗增詹企法掾连君锡仆之故人有文而善与人交泰伯见之当相得以驩矣千万善爱慰此多忆无择手记顿首泰伯先生六月十七日
无择启累日前军校过敝邑得泰伯所示书承起居无它为慰甚深也庆歴民言皆极当时之病真医国之书耳使今相天子宰天下者闻其言而行之何忧乎獯粥何患乎拓跋氏邪无择疎贱不得言于朝泰伯又俾附寄永叔即须良便致之也君锡行日曾托奉书必得通上无择近作爱堂铭与文爽序在君锡处宜枉观览因风幸示可否之教秋暑千万善爱不宣无择再拜二十六日
无择自来淮楚以地逺且少便复吏事无余暇故不得时时拜书徒日思颂亡已足下之门人高弟者曰：陈生过听不佞遣介走数千里惠然以书见抵且示之策捧览之际腼生面目兹足下之不鄙遗我而俾之相示也顾愚何足以当之推毂之教岂敢不勉趋奉末由惟祝善爱诸恳可期面会兹不能布万一无择再拜泰伯足下四月九日淮上书
无择再拜泰伯先生无择向者居忧丹阳辱书者再兼承见寄长篇及赋不任感仰然以道涂阻逺少遇信便无阶致诚而望风依依靡忘终食也去岁过洪井见建昌牙校首询动止且将附问乃先生赴范杭州召已行矣又不得通区区于左右今陈秀才人来捧所贶手尺具悉起居如宜差慰詹渴万一无择方此奔走披晤未日仰蕲千万为道自爱愚懐所望无择再拜泰伯先生无择再拜泰伯先生言念久不附问惟剧詹驰夏末抵袁即欲致记窃承轩车寓泊洪井及询诸相识乃云它适盖传闻之不得审的耳介至忽捧手墨承体局休佳殊慰区区敝郡已作学更三两月可成当须坐邀长者来此为后生唱导也乃时专遣人礼请次谨先此咨露秋凉希千万若时加爱恳恳无择再拜八月二十三日

李侍郎
淑白：近承雅顾，获奉嘉谈，兼挚雄文，重将厚意，钦降之切，昕夕以之。忽辱手缄，承有小疾，戒舟涉逺，幸保冲襟，惟精学之。迈伦固懵，迷之讵测。汶图鲁议，空秘家楹之藏。洞箫上林，犹惭侍臣之荐。兴言曕耸交集，下诚不宣。淑顿首

孔宗旦
宗旦启：自京师为别，迨四年矣。毎聆风声，鄙气销烁。伏承日来体休道洽，师表江左，捐弃名场，沉蕴事业，易曰：肥遁无不利，惟泰伯之道乎。甚善甚善。今二十二日徂徕石守道卒，呜呼，天丧吾道。俾我先生短命死矣，泰伯能不痛悼哉。秋风萧条，江山修邈，愿固颜色以厌忉怛，子静行次，聊此起居，惟少垂察，不宣曲阜。孔宗旦启

旴江外集巻三
序诗墓铭
张学士送李君南归序（宗古）
三代以还汉唐为盛孝武虽讲求三雍之制而迂儒驾说怪诞而不经有唐贞观开元几于治古虽希阔毕讲而明堂之议寂寥而无诏国家承百王之余夷僭黜暴典章法则洪鬯纯备然往者挟佞之臣读儒书被儒服一旦得贵位则诱导上心务极土木以崇释老斤斧既息流窜亦至后之卿相勤恤民力以实邦本合宫之作我故未暇也惜乎自周室距今旷千余载此礼废絶隔于耳目所以学者各是巳见竞牵师习若诗分传离愈失愈逺天岂使三王经制将遂泯乎故复出泰伯以明其本泰伯家江西嗜古学以谓今天子享上帝朝诸侯虽有其礼而无其位乃潜心愤悱贯览数家之说自周官考工记大戴礼盛徳篇礼记月令汉白虎诸儒及歴代论议参总会一稽同合异曲者畅之滞者通之为明堂定制图一篇并序凡数千言朅来京师挚见时彦若李宋二紫微左史聂长孺集贤叶道卿皆盱衡接纳郑重推许可献公交车登乙览补朝廷之阙当晨奏而暮召泰伯犹谦谦不处罔敢露才而自荐也会贡举罢诏（缺）髦有懐亲之感归艎泊渚拱袂言别余恐江西英俊未尽知泰伯之道及中朝士大夫称咏所以然故笔为序以送之异日举修坠典咨谋折衷泰伯必攘袂危冠羣立高议与宿儒故老较辨于赤墀矣斯言不诬故乏辉润谨序

叶内翰诗
清臣启累日前伏蒙袖书临访并小文编及明堂图披玩寻绎弥增景服偶书二百四十言以伸谢臆伏惟采揽
进士不读书明经不根义诟病君子儒于今作文弊礼部右词赋诸生窃科第从道不违人追趍斯近利李生何为者力学务逊志羞耻事章句深湛刺经艺常惟天子贵无大明堂位邈焉三代风尠矣百世继去圣日愈逺攻端非共致公玉既妄图戴徳亦缪记汉唐盛容典规画不足示其间区区者何暇盛徳事确论无甚高阔讲寖而坠披文会今古援笔考同异面势本周官纎悉探吕氏俛拾林甫长仰擿康成盭昭发老生蒙冥符作者意圣期接千统缛礼恢万祀无文既巳秩同节此云备宁当总章法未擥云台议废兴有时合聪明自民视成厦繄众材致理岂一士南阙朝奏书中朝夕鸣佩行矣无自遗日中今可熭

祖学士诗
奉和泰伯送春絶句缮写寄呈幸垂笑览
忆昨相逢甲午年与君同赋送春篇等闲又见春风老更捧新吟一惘然
万树红芳落渐稀浮荣能得几多时孤根未识阳和力春去春来两不知
送春长句呈泰伯先生
昼日临风把酒巵宜春台上送春归已看緑树愔愔静犹有残花帖帖飞岁月任从随手过功名未必与心违我縁客宦无常处后会如今亦恐稀
无择启前日承泰伯先生宠示新诗三首谨依严韵奉和幸赐采览
异乡何处散幽懐赖得城中百尺台还向天涯经岁住那知春色为谁来雪消江上看梅发风暖衡阳有鴈回强拟登高聊赋咏再三愧乏楚人才右宜春台
晴烟羃歴澹湖光势胜居然占一方拂水万丝杨柳弱倚风千盖芰荷香纵游闲泛兰舟穏半醉狂眠石席凉公退毎来须度日却疑身出利名乡右东湖
九十日春今日尽送春何况我偏知后期只在经残腊重探梅开雪里枝右送春

寄李先生　黄先生晞
久不见泰伯中心频损和近闻束书卷更卜好山阿学古成儒癖敦风荡俗讹周公法已矣原宪事如何母老禄未及身闲鬓不皤新文海裔播旧业钓竿拖宁戚歌宁发麻姑使屡过时人一握小吾道片云多友弟俱游宦池樊自摭莎闻猿诗兴逸敲户酒徒罗乡里名光也朝廷礼后么年来鱼信至怪我客蹉跎

麻姑山一首赠陈仲父贤良兼泰伯先生　黄寺丞通
麻姑山直斗牛角形胜拥断东南隅五百年来畜英气特为吾宋生真儒李姓觏名泰伯字风骨古秀飘髯须其人于世少似者无乃稷契荀孟徒自伤出处苦竒剥不得寸禄遮妻孥归来筑室郡北郭反关唯作文字娯先生之门足高第中间仲父有辈无曾继先生列科举简编满载三十车先生不遇子亦退高文懿行夸江湖麻源谷口田数顷岁计取足无赢余生涯俯就隠意决便弃城邑庐郊墟上有慈亲享甘旨下有子弟森庭除平生胷臆渺溟浡惟学虞卿穷著书平生志气薄云汉惟学子陵闲钓鱼毎当春秋社时候万象潇洒神仙居嵒花野卉照几席溪风谷霭清襟裾先生乘兴或还往杀鸡炊黍开尊壶共评古今正经史不知口角清涎濡名教果有如是乐彦辅之言诚岂诬莲社竹溪诧高逸究竟未免归狂愚争如仲父与泰伯相乐以道情愉愉文酒逢迎二十载一日不见已为疎松门大开俗不到水云轩槛空清虚仰爱二友嗟不与欲别仙墅犹踟蹰

先生墓志铭并序　门人陈次公撰
有宋经明行修道徳沈纯用则任公卿尸教化而不用以夫子之道教授学者门人升录千有余人有如游夏者则其贤可知也已文章高于当世版而行之凡数集毎为歌诗志表未尝以一字借人而人自求而得之皆自言曰：如此为父兄求而得之皆自言曰：父兄如此下笔多典故世莫及也天下皆曰：泰伯先生士大夫争识其面其为当世推伏也若此先生姓李氏讳觏字泰伯南城人也其实如秋其受如海外示发舒中以直正其于道也如天焉无不覆如地焉无不载天地以万物遂成为功先生以四海咸若为功用则任公卿尸教化而不用以夫子之道教授学者后之览其遗书则知其所以然曾充茂才有富国安民强兵三策/易礼二论,合五十首,天下传诵;及退居,为周礼致太平论并序五十一首;其敌天命,又有潜书/庆歴民言/寄范富孙公四书/长江赋,盖不忍夫一世之伤,而两臂几废.常语其徒,其畧曰：大哉孔子,吾何能称焉.颜渊曰：仰之弥高,钻之弥坚,瞻之在前,忽焉在后.仰之弥高也,则吾以为极星考之正之,舍是则无四方矣;钻之弥坚也,则吾以为盘石据之依之,舍是则无安居矣;瞻之在前忽焉在后也,则吾以为鬼神生之敛之,舍是则无庶物矣.他人之道,借曰善焉有之可也,亡之可也,夫子之道不可须臾去也.不闻之是无耳也,不见之是无目也,不言之是无口也,不学之不思之是无心无精爽也,尚可以为人乎哉.吾于斯道,夜而讽之矣,昼而读之矣,发斑斑而不知其疲矣,终没吾世而已矣.其语如此,众惊而萃非之,先生之志益坚,然则不非之不足以为泰伯先生也.先生燕申讲解严重慎密,弟子畏之,有駴则对之以状察,无溢美,然后进之.今为墓刻,畏比神灵,自祖祢以往丘盖不言只于集中得子高墓表曰：南城县东北逺百里吾高祖之父家焉先夫人墓志曰：先君尝学不应举尤直信生平无所争不识州县廷终以不得意死又于官簿得曾祖讳某祖讳某父讳某母郑氏始娶陈氏再娶饶氏有男参鲁三女长适陈汝翼而卒先生之生也以已酉而卒也以已亥年五十有一其卒仲秋其葬季冬实嘉佑四年祔先君之茔在凤凰山足夫南城载于西汉地理志唐属抚州临川国朝别建军曰：建昌县焉凤凰山在县西北城背之茔在麓东松槚万株山川如画乃真宅也然而其抱负如此天之报之止如此其后焉有不达者乎呜呼先生之名大显世之显人及有道之士莫不知者下至农工负贩士女释老尽能诵其文章天子亦闻之乃以将仕郎试太学助教就门官之末年又召入太学说书复以通州海门县主簿禄之权管干太学非其好也逾年以告归归逾月而卒临终无他言独执次公手以明堂制图为托又以为三礼论未成为恨其孜孜为学者如此何哉次公夙荷教育过于强仕之年哲人既殒复何聊哉泣而铭曰：
余侍先生得尧舜禹汤文武周公孔子之事甚详皆本书诗非诸子之绪言也于是浩叹魏晋之际莽卓之间惠慎之时圣人之道已大壊有由然及究庄生之言今世之仁人蒿目而忧世之患不仁之人决性命之情而饕富贵焉知曾史之不为桀跖之嚆矢曰：儒者未尝是之而余独是之呜呼天乎其意不在斯文乎何夺先生之速哉何夺先生之速哉
</div>
    <div class="pagination">
<a href="旴江集年谱外集_page17.html">上一页</a><span>...</span><a href="旴江集年谱外集_page13.html">13</a><a href="旴江集年谱外集_page14.html">14</a><a href="旴江集年谱外集_page15.html">15</a><a href="旴江集年谱外集_page16.html">16</a><a href="旴江集年谱外集_page17.html">17</a><span class="current-page">18</span>
    </div>
    <div class="pagination"><a href="index.html">返回目录</a></div>
</body>
</html>
