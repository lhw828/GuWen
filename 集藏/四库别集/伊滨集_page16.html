<!DOCTYPE html>
<html>
<head>
    <meta charset="UTF-8">
    <title>伊滨集 - 第 16 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伊滨集 - 第 16 页/共 20 页</h1>
    <div class="content">　　送邓汉杰序
　　楚王聘庄子庄子辞鲁侯聘顔阖顔阖逃夫贤士君子固以不仕为贵乎余曰不然昔者圣人之治世也君有常道臣有常軄民有常业各当其分而无私焉故无非常之誉则无非常之咎无卓诡之赏则无厉之罚是故贤士君子从事于其间安其性命之情而已逮徳下衰君失其常道臣失其常职民夺其常业皆私其实而利其名故有非常之誉则有非常之咎有卓诡之赏则有厉之罚于是时也髙位重禄不近乎宗庙之牺乎此贤士君子所以持竿不顾遣使者而逃也旴江邓汉杰世业儒通黄老学来游京师知之者荐而为扬州通泰等处屯田提举司知事戒行有日矣因其逰沃哷溥求余赠言汉杰学于黄老者也其出而仕也其以望世也欤其不卑小官也亦安其性命者欤虽然从事于道者道乆而愈安从事于利者利重而愈危此汉杰之所学也余何言哉
　　送耿可让序
　　诸生耿可让将归觐请曰可让大父良为人乐易慈祥其居乡闾寛然长者也其视族人能爱以均其敎子孙不以逸曰所以守吾先人之法也今年八十六而夀考康宁耿氏世束鹿继有显人其出者以材能见于世处从官大臣之列而施其泽于天下居则行脩于家而誉闻于乡日从子孙来西方之客与夫乡人之老诗书樽席之侧啸歌息偃以忘其年以遂其志遭朝廷赐帛之典县二千石且表其居显荣一时其自得者専考于身其有余者流泽于后有孙有曾以承以翼何其祥也大夫士咸为咏言先生其序其端可让为人质厚恬夷世俗之所为有不为者又以知君之敎行于家也此大夫士之所以咏歌也欤
　　送张光道序
　　洛为中州文学国古多懿徳驯行之士风声气烈愈逺而弥存士之生是邦者岂无读其书览其迹而卓然有立者欤洛之士张君光道少游燕赵间与其贤豪交游归而著书万安山阳隤然遂其志也今年秋自洛而伊恵然见临若有所请余嘉其仪观伟其经术明其所谓卓然有立者欤顾余言何足取然尝闻之无常产而有常心者古之所谓士也士之学欲其得诸心充诸身扩而被之国家天下也噫士散乆矣治心脩身之学之废乆矣其在闾巷间者用力于空文而峙虚名其出其仕者赴时趣务驰骋于声利噫惑亦甚矣是以孔子称古之学者为已孟子称君子欲其自得之圣贤之心宁以此而易彼也邪光道卓然可畏者也将同乎此邪抑将合于彼邪光道他日归隠于洛访邵窝游司马园濯清伊之流挹龙门之云徘徊俯仰想其风声气烈洒然而醒渊然而识以求吾心吾身之事而足其乐于已者其视巧富善宦其得失固易知也又奚贵于余言哉光道于此而有得焉则信乎其所谓卓然有立者也
　　送张子英序
　　延祐间余客游雄邑雄之士张子英者从余游与之自定鼎门出水南徘徊独乐园想司马公之风烈入邵窝叹其人之不可见升龙门临伊流周览程夫子之遗迹则又踔而疎仰而悟跂而望凛乎其如将见之也于是叹曰先贤在是则道在是道在是则有为者亦若是吾党小子读其书思其人欲起九原而端拜受命也况俯仰乔木之下为亲炙之者欤然未有爼豆而风声之者非是邦之阙欤于是子英喟然曰斯责吾邑也小子奚敢让其后五年余归江南子英由洛而吴谒余曰昔之所欲为堂凡三楹迄成虽然三王之祭川必先河而后海雄学原于濂溪于横渠师资友辅而流衍于武陵之朱同时若广汉若东莱相望而出学者复见天地之纯全古人之大体迄于覃懐许夫子而规模益逺矣大江之南河洛之墟唯是风马牛不相及也而续其絶而着其防而学有统道有归讵非人心所同然欤合十贤而祠之其溯流从源之义欤余举酒而属曰善论学者亦然知紫阳自濂洛始则覃懐必自紫阳始繇覃懐而距于今若斯其未逺也吾党小子亦有导河积石者欤子英归而从其邑之士设笾篚错罇簠升降俯仰以荐洁芳窅然肃然有在斯堂之外而发于心之所同然者此吾他日之所望也其表显而封殖者庸讵止于斯乎子英怿然曰其敢忘祝规
　　送刘伯温序【什喇卜郎中】
　　至元五年闽盗既平明年夏秋嘉禾吴松江苦雨具区溢壊民田庐秋敛用防流移者众江浙省遣使告饥朝廷议选通经术有材干之士为元僚拯之山北道亷访副使伯温甫往践其任伯温雅与余接余闻而喜曰浙之人幸也夫客或曰当今赋出于天下江南居十九浙之地在江南号膏腴嘉禾吴松江又号秔稻厌饫他壤者故海漕视他郡居十七八兹者民方结草苇以自托于壊隄毁堰之上而海漕之常数莫登矣活民足用亦有其道欤弭菑沴以召和气又可不深念欤闽既烦敝于转饷而浙又若此菑沴之行固治世不能无抑思有以致然否欤吾见其难为也子以为喜何欤余曰伯温之少也从先生国子讲论道徳以求其益其素学也可知其仕也为名御史为贤部使者其才又可知也学以禔身才以立事自公卿大夫至于牛羊仓廪之选咸宜焉况足国用召和气者哉自通都大邑至于荒边侧境咸理焉况浙哉客又曰是则然且国家治体百司庶府其长实膺眷注付托之重庶务则一切责成幕府情浃义洽固无虑其咸酸之不同圆方之不相入皦皦以立异容容以窃叹求脱去而不可得尚何政之举余曰夫钟怒而击之则武悲而击之则哀诚意之感也若是伯温诚于已岂有不信于彼者哉吾知賔主相得于堂庑之上而民自得于江湖之外矣故曰浙之人其幸也夫遂书以为序



　　钦定四库全书
　　伊滨集卷十五　　　　　　元　王沂　撰序
　　彭氏世谱序
　　番阳彭氏有学道龙飞山之上清宫以清净无为之防祝厘上方制授太和静正成徳真人曰承祖以所修家谱见示防廷议修辽金宋史方求故家遗记望乔木而遐思发幽光于既往窃考故宋盛时名家巨族之子孙更南渡后而仕宦显著者犹厯厯可述内附以来邈乎无所闻岂必有待乎贤者而后有以亢其宗耶真人寄迹方外而能不忘其先缉其家世行事如此抑贤者之传固当有见于后世也耶按彭氏自重黎为火正世其官后至铿封彭城而受氏有子曰武曰夷得道建之崇安山后人因名其山曰武夷其后分合之由逺难征矣今谍自故宋而下始书盖谨之也初少保之先自崇安徙饶之番阳世有潜徳少保尝曰天下事可人意者其惟教子起家乎故五子悉使就学果大其门若枢宻使汝发寳文阁待制枢宻都承防汝励谏议汝霖朝奉大夫知衢州死金兵谥忠毅汝方一门兄弟并践华要嶷嶷相望寳文立朝大节为丞相范纯仁所推许自可以见其原本之深固而知其流裔之长久盛大矣寳文三世孙曰大问官信州司户司户孙涣廿九公尝过芗溪之北爱其溪石林泉岩壑之胜因家焉且戒其子孙以汉厐徳公为法距今十余世子孙既多而皆力耕以奉公上读书以训闾里其用意至深逺也今谱自少保而下三百年间世绪既逺枝分别散居乐平之厉阳余干之土桥安仁之彭坊又何其盛也噫诗书清门能不坠其素风淳徳斯可谓能世其家矣真人之所以求书其端者感传绪之在兹遡世徳之不易其亦知所重矣哉
　　寳善堂序
　　物常寳于所好山林江海所蓄藏瑰竒伟丽之玩是物之难致者人得以为寳由世之好者众也善吾心所固有其求之也无凿深穴逺篝火腰絙之艰无悬崖絶壑蛟鱼虎兕之患其为寳也以之禔身则纯终令闻以之理人则心悦诚服其流风余泽被于千万世权悬乎瑰竒伟丽之玩饥不可食寒不可衣者犹霄壤也然世知寳者少讵非嗜欲障蔽充塞使然与虽然世有为不善者矣人也动而之禽兽行也动而之罪辟生也动而之死亡可不大哀也乎亳徐克清以寳善名堂搢绅大夫既永言以表之而请其説于予余谓克清知所寳矣然不免有意之累也有意为善利之也假之也无意为善性之也由之也是言也吾闻之宋大儒云
　　张道微居安堂诗序
　　居之安难矣哉今夫囿于胶胶扰扰之蹊喉喘颠汗而不反与蠉飞蠕动均死生此固莫知安为安槁项黄馘之士超然独立卓然离世宜其无适而不安也乃今张道微以居安名堂其哀夫世之薾然者众而自适其安欤抑求其所以安而未得欤曷思而曰吾之未有吾身也果何在乎吾之所以为我也孰为之乎求是而不得也则所谓安者恶乎在夫大块载我以形劳我以生而欲安乎犹畏影而走逃雨而濡必也神明藏于无形精神返于无始莫死莫生莫虚莫盈甘瞑乎无何有之乡而后安可言也若然者讵特闗尹老聃庄周之徒闻其风而悦之邹鲁之士搢绅先生亦有悦于此者矣道微字允防主恩州之瑞云圣夀观学琴与诗能从贤士大夫交游故往往咏言以美之而请沂书其端
　　送图烈敬甫序
　　文宗皇帝廷试郡国髦士于时图烈图敬甫收甲科授承务郎集贤修撰比三载归湖南觐省或曰敬甫齿甚壮气甚鋭文甚富于王庭甲俊造之选退瀛洲之仙驰声耀誉闻于公卿虽去亲数千里之外犹朝夕侍其旁也虽书信岁不过三四至犹朝夕与之上下语也乃今翻然归讵其父母意余曰不然骅骝骐騄天下之俊马也必蓄其力然后一日千里杞梓豫樟天下之良材也必养以岁月然后可支大厦敬甫展觐承顔温凊之隙学以植其志信以笃其道则其所至讵可量也哉是行也持余言简其大人必粲然曰爱人以徳莫如师鲁其言拱璧大鼎也是为序系之诗一章帝城三月春游丝正横路之子赋骊驹征衫裁白苎忽闻长乐钟回望卢沟树树上有慈乌飞鸣送君去文采比于菟承明厌直庐湖南芳草碧渺渺正愁予书寄上林鴈羮煮武昌鱼莫道江山好朝家有聘车
　　送陈众仲序
　　沂至顺二年始遇莆田陈君众仲于京师时众仲用荐者由布衣入教国子生奎章阁侍书学士虞公伯生今御史中丞马公伯庸皆注意髙仰之以故名实震发暴耀一时已而见其文章诗闳肆俊伟语出惊人久而知其学问穿贯经史百子其较古今证成败若鉴照若决拾应机而发若乗载决积水而伯禹为之讲画若驱蒲梢駃騠蹈平地而王良握其衔策也众仲固可谓魁礨特起之士而二公可谓善知人者也顷之沂待罪博士始欲致所慕于众仲而众仲遽去将问其都授诸生者而就学焉而众仲反求言于我昔陶朱公将之楚谓其友曰奚以赠我其友曰我窭人子也衣则短褐食则粗粝彼长剑佩玉缓步濶视而惧我俾吾震栗不敢仰视皆供子指呼者也子不能捐万斛之升斗以起吾病反我乎索忍人哉众仲于沂亦若是然陶朱公善富以其积而能散也众仲为助教五年执经北面考疑问业者犹挹水于河取火于燧计然之策遂矣今提举江浙也将见其至不几日人士哗曰自君之来也少且秀者得以勉老且惫者得以依惰者励顽傲者革学校风俗于是乎一变矣此又所谓富好行其徳者耶同馆之士咸右其贤惜其去而欲其无久于外也赋诗以送而沂为之序
　　送熊生序
　　初余过昌平识南昌熊天瑞既而擕其诗如干篇示余既序其端而天瑞来请曰吾先子潜徳不耀翰林待制揭君防硕既铭其藏而太常谥曰通孝吾为子之责其庶乎今我老矣将归大江之西君其赠我以言天瑞客梁宋间数年乃至京师曵裾王门而无出无车之歌交名卿大夫而无弹冠之望或欲罗而致之门下辞不就也独于余文拳拳如是抑如老父取张长史之判也邪昔子舆与子桑友而霖雨十日子舆褁饭而往食之子桑鼓琴而叹曰吾思夫使我至此极者而弗得也余文之陋其与褁饭而食之者轻重何如也
　　送冯翊序
　　圣朝重风纪之司故掌案牍者必慎其选使者岁再周行其疆书史二人从凡训农励学紏官慝求民瘼与钩正违迟于簿书皆其职也其视诸司为难况真定距京畿五百里扬为东南之冲为诸郡之首幅员驿传之所防其誉与毁易致也其视他道为尤难夫知其难则为之也不易不矫以异也不俛以同也不归功于已而贻疾于彼也兹难也正其所以为易也与国学生冯翊学行完洁为诸生所推祭酒博士以其名闻中台檄淮东宪将用矣遂书以勉之
　　送董生序
　　始余读韩非子书曰长袖善舞多财善贾于是悟作文之法乃取古人书读之硏索以求其精渟蓄以富其积蔚乎其春荣薰乎其兰馥皆我有也已而读庄周逍遥游司马相如大人赋又爱其架空凿坚刋陈趋新危如易转之卵如层起之蔓如独缲之蠒而不絶于是又悟辞必我出而后工出而不穷而后竒彼长袖善舞多财善贾特其浅浅者耳既而读韩子书味其晚年之论曰文无难易惟其是而已于是又悟韩子所谓是即夫子所谓辞达也彼庄周司马相如于辞固工蹈道则未也虽然余自结髪知学今三十年矣力疲于事物意耗于疾病涉猎而未醇也觕浅而弗精也然而毁誉不入于心穷达不易其守盖亦有年矣其于道也是欤非欤畴昔之所得于古者其亦近之欤赵郡董旟尝从余学为文其归也遂强次是説以赠呜呼生有志于斯其尚惩余之不敏也夫
　　送李思道序
　　始大名李生思道由台臣奏应博士弟子选余异其诵説有法文辞剪截整饬问昔何师对曰事江左李君子材于淮南来京师事今翰林学士蜀都谢先生时子材捐馆二年矣闻其教授淮南日徒众甚盛夫以李生观之则其渐之深切劘之效何如哉然而从子材于淮南者较之固不人人皆然而李生独然则又知生之所自致者亦颖然絶众矣而翰林方为天下毓才俾生从之久则其所至又何如哉因二公之为教李生之自致而信夫学不可以无师也世习日陋后生小子率师浅习迩所志不越簮裳之末所玩不逾程试之文十金谒书肆闭门而诵以脂泽其言鞶帨其技曰吾业足矣硕师良友近在州里且弗暇过而问焉况逺乎今生独慨然求师友以自益既南之淮又北之京师其志笃矣此余所谓颖然絶众者欤虽然士以一身之微而欲穷天地万物之理生千载之下而欲考古昔圣贤之心岂易为力哉必也功循序而不躐守据正而不渝庶乎其可也生觐其亲淮南晋人张君仲举余友也生其问之当于斯言有不约而契者矣
　　送刘复初序
　　昔余过山阳之墟吊淮隂之功而慨其不终意其俗劲悍而轻剽也访枚臯父子之迹而读其遗书意其士尚藻黼而工颊舌也既而拜徐仲车先生之祠叹其纯孝笃行足以化劲悍轻剽之俗其仁义之言如天球之音威凤之鸣视藻黼颊舌之习又何其陋也又意大川长谷之间穷阎败屋之下必有独得其传而深藏不市者山阳刘复初省其兄京师比还因余游髙舜卿请言意义理之在人心未尝泯泯吾于子之行卜之也子访于其所与游得其人焉求所谓治心养气者以自励且吾告焉可也是为序
　　送曹溱序
　　初许文正公以集贤馆大学士祭酒国学乃奏召旧弟子散居四方者若耶律公有尚髙公凝姚公燧等十二人驿致馆下以齿贵胄其后皆为时魁礨知名士自此以来嵓材里秀用举者得受业如弟子员满百人岁贡八人甲掾六部乙为郡博士各四人遂着功令由是而处从官大臣之列备文儒道徳任者班班矣余为博士之三年诸生曹溱以甲科贡求余言为别嗟乎余何言君相长育人材恩至渥也师友磨礲灌养之功至备也而昔人之风声气烈未泯泯也先民有言百年之迹粲乎其如前千载之议凛乎其在后吾子勉之而已
　　送张宗徳序
　　嵓材里秀之齿贵胄于国学必繇三品朝官举而后补其员限百人既补然后尚书御史祭酒司业考试取其中科者而为第其甲乙以名升于礼部甲为六部史乙郡博士岁八人谓之出身较之贵胄读而后始虽无分积计日之勤然登名荐书者或逺至十余年其法详且宻如此余为博士之三年诸生滏阳张宗徳以待次告归且求赠言余方欿然以不足乎人师自愧于生之行且有叹也初许文正公之避宅左揆也以集贤馆大学士祭酒国学奏召旧弟子散居四方者若大梁王公梓大名韩公思永苏公郁东平耶律公有尚雄姚公燧炖髙公凝河内孙公安秦刘公季伟吕公端善刘公安中太原白公栋十二人者皆驿致馆下固无待于朝士之荐而限员次补之格也其观道徳于前后听教诲于左右而业以之精行以之成或助教国子或编修史馆或提举儒学又不囿于六曹史郡博士也十二人者其后皆居从官大臣之列备文儒道徳之任勲名显白继武当世岂其鼓舞作兴之机薰陶养之妙固在此而不在彼耶余为此愧久矣宗徳归而植志以力学弥道而襮艺他日嶷然有立以继乎前人之风声气烈无以久次而戚戚也
　　樊彦泽山斋诗卷序
　　余观樊生写形与神如明鉴取影斯亦专且精矣意其挟专且精者游乎通邑大都媒其身以哗世钩货乃以山名斋若能遗外声势而徜徉邱壑者其进技以道者耶其亦吾心有得于是而乐之也夫人物之相好恶必以类育羣物而不倦焉四方并取而不私焉山也古之进技以道者亦因物而不用吾私焉生于斯技其乐之于心而不用其私者耶乐山仁者也仁者之迹虽逺而传其名而览其像者莫不嗟咨涕洟而如见其人焉彼梼杌嵬琐奸回凶慝虽赫赫于一时而随其世泯泯矣庸讵传其像耶然则生之心其有慕于仁者耶抑亦警不仁而勉之为仁耶余故叙以问之
　　髙生野云诗卷序
　　云之行乎太虚也或拳然而兽或偃然而人或軿軿兮车盖或错错兮鱼鳞或林峦之敷舒或楼观之嶙峋彼搏而斵之者其气之神欤触石而出勃怒冲欝六合一气何生不育或覆防乎堇荼或霑溉乎穜稑或益涓滴乎沧溟或浩流潦乎川谷其纲而维之者理孰得而烛也今夫大块赋我以形也齿毛颐口须目耳鼻孰为之知以长动类贤愚寿夭贵贱参差或妍或媸有万不齐或蒙瞀而乗轩或冲明而褐衣或跖而寿或顔而饥其裁而为之者孰得而窥耶彼昧者亦挈挈然防迷于得丧惑乎同异是犹洒濯其神超江汉以为寻常之津惧夺其气见立表以为搏噬之鬼是故气之寓者君子不言时之合否尽其在已得是道者穷居非所愠冠冕非所喜髙生彦文先京兆人归而藏修亭扁野云将油然有作而良苗怀新将脱屣嚣氛而蠖屈不伸既莫得而知又孰得而陈徒指夫山中之云而书以赠君
　　送张常道尹随县序
　　国子助教张君常道出为随尹八馆儒学之士相与赋诗饮酒送于齐化门外或曰常道以谨愿褆身以经术教人耻心钩距惠文乃今充百里之任难矣哉襄阴王沂曰是乃所以任百里也司马迁序循吏谨身率先居已防平而已简而易用也要而易守也世之声才干扬风采者则比比鹰击毛挚以自衒捄火扬沸以趣办彼愚而神者有涂义而室叹者矣才乎才乎非吾徒之才也夫徳义以渐泽惠爱以熏烝而化防防而微赫赫之声古所以治今则曰迂奋髯抵几防防以武断俾庸夫孺子惊骇称快古所为浅丈夫今则盗治办名矣夫名之倒置不足计而心所存则当辨名于嗜利于防等私耳其诸心乎防平颛颛乎谨身帅先则庶防君子遗风矣诗曰芃芃黍苗阴雨膏之此其心何如哉随为邑遐僻山穷川阻无珍货竒产其俗醇厚无椎埋剽掠之奸夫土之瘠则善心易生也俗之美则易从化也而常道以经术理之谨厚帅之民其有不从者乎随之民其可贺也夫
　　送廉县尹序
　　防氏由魏国孝懿公着清徳于时垂令名于后子孙守其家法虽显于朝廷登于辅弼不以门地骄人其世徳然也士矩少而濡染典训脱畧贵美既长从先生国子讲论道徳以求其益退托于布衣韦带如素习然已而登至顺三年丙科为翰林检阅益力学问为文章贤士大夫皆慕称其人而士矩歉然常若不足于已者是固世徳之美亦其见善之明学之而后至也久之出监五河县众谓士矩生于髙门而强学力行有过于人者当路要人孰不欲知之而乃自试于川穷山阻僻絶之乡岂不背驰余曰是乃所以为士矩也昔欧阳公少时官夷陵取架阁陈年公案反覆观之见其枉曲乖错不可胜数夫以夷陵荒逺褊小尚然天下固可知也乃仰天自誓自尔遇事不敢忽也其后每对学者多谈吏事或问之曰文学止于润身政事可以及物士矩之自试也有以也哉本末之相须体用之兼举学之所以成已成物也士矩用力于斯久矣吾知其克绍先烈必自此始于其行为序以朂之
　　送李县尹之舒城序
　　淮民朴野重厚愈于他俗况舒被汉朱啬夫之化耶以故士之官是邑者咸乐其土风其交游亦乐为歌诗送之况吾所素善如李珪卿者耶初珪卿为虹县余为临淮壤相接也珪卿练习文法于事擿根觖节驭吏如束湿吾知必办治舒矣虽然朱仲卿俾其民稷而社之尸而祝之实防平不苛之所致汉循吏盖如此班氏纪止五六人而文翁冠之文翁实舒人也倡文教于蜀而司马相如王褒严遵扬雄之徒出夫以朱邑之遗化也文翁之故家也珪卿知所取则矣
　　送余阙之官泗州序
　　元綂初郡国髦士咸进于有司时沂佐考试得淮南余阙对策意甚伟之既而覆于天子之廷果中甲科释褐授同知泗州比行之沂别请言或谓子猷文雅韵宜列馆阁乃今愿効一州孰失之欤沂谓君子贵乎全者无所处而不宜也夫以黼黻之采金石之音以声文至治子也固宜俾方千里之民贫可富富可教庸非子责欤射者工乎中微拙于使人无已誉君子易于自将难乎必时无我用吾知儒林词馆将不子舍矣泗为州县五临淮其一昔吾尹是邑爱其民之质野朴木易治教使移也吾亦慨慕桐乡啬夫虽不能至然心乡往之夫以吾之疲驽而民从之若此矧夫以子之才耶以一临淮民受赐曷若五邑之众耶繇是吾岂繄慕汉朱仲卿亦将子慕矣虽然仲由居蒲子贱治单父昔人入其境见成效而后称之吾岂繄子慕于是乎观子矣子以为如何哉
　　送李舜举转运判官序
　　两浙盐课岁所入不以时上宰相择人理之于时邺城李君舜举擢都转运盐使司判官舜举雅与余接间过余道所经画余曰浙漕岁经入防何亏几何余皆不能余闻古之善理财者使变通不倦故公私兼足今之议者孰不曰法之坏久矣盗鬻之繁滋也警逻之弗宻亭户之困敝也抚柔之未至而求利课丰羡难矣哉余则曰不然今之禁网加宻矣而私鬻盗贩者皆猾民豪室囊槖游徼戍之卒事露辄巧法相躔也而釱于市者则蹑短素困之民仁恤之恩非不至也牢盆之费或朘削于下而潦薄旱坟则莫能随时为令于上也今之往也将因循其故耶吾忧民之重困也课之亏也宰相任之之意其然耶抑求其而更张之耶则必御轻敛散之权而杜因縁之奸可也彼前世良吏上以裕乎国下以足于民者岂有他哉亦勉乎此而已舜举以明敏之材洁防之行由丞东曹掾试工部司计声誉动一时夫材之敏足以变因循就功效行之洁足以表帅而摩厉之上下习于事则又能明乎得失之源吾将见掌邦计者无南向而虑矣于其行遂书以送之
　　乔显孝义诗序
　　贡禹之防曰何以孝弟为财多而光荣何以礼义为史书而仕宦父勉其子兄劝其弟是为贤耳汉之俗如此则其变世易俗化正天下者可知也乔显居衣冠车马之会珍货竒产之聚万足一心恐人我先而显泊然自如以孝义名乡里官为表其闾岂独显有其过人而教化之隆风俗之美自近以及逺由内而及外若决流抑队者从可知欤咏而诗之固宜









　　钦定四库全书
　　伊滨集卷十六　　　　　　元　王沂　撰序
　　赠伊埓布哈序
　　古之为教何其异乎今也其为学也亦然舜使契为司徒教以人伦父子有亲君臣有义夫妇有别长防有序朋友有信而夫子教顔渊曰克己复礼为仁非礼勿视非礼勿听非礼勿言非礼勿动是皆先立其本者也今之挈挈乎诂训文辞之末者能若此乎工师之为厦屋其于基必广以固而后委羣材会众工度髙深圆方短长之宜而砻斵焉而结构焉而黝垩焉而斧藻焉苟狭而不广圮而不固则栋桡是惧何帡幪为古之为学亦然大本既立而后别理欲分义利殊公私善恶学以聚之问以辨之寛以居之仁以行之由是致广大而尽精微极髙明而道中庸由是而位天地而育万物今之逐逐然施丹漆于粪朽者能若此乎其为教也如此其为学也又如此人才之不古若也宜余为此叹久矣奈之何徳防官薄而言不信于人也国子生伊埓布哈由分积优升贡于有司求余言以为乡荣余惧其狃于小成汨于今学故告之以此诗不云乎天生蒸民有物有则知有物而不知则虽曰已学吾不谓之学也已生无疑于斯言
　　杏林诗序
　　汉仙人董奉为人治病法多神验病愈者谢金帛之馈植杏为报嵗久蔚然成林古所谓人貌而天者仙之谓也余闻医有相道焉弱者恃以强脆者恃以坚危者恃以安而夭者恃以耆俾服冕搢笏于堂庑之上皆若而人则良医良相之说不诬矣扬子云言圣人不师仙厥术异也余谓呉季札鲁仲连安期生皆古之至人得道而不死者其谊又曷可少哉俾子云而知此庸讵悔其少作虽法言不作可也合淝蔚章父世为医名其居曰杏林揭艺文为大书以表之章父子子阳尤精其技古之由技而进于道如葛稚川陶景孙思邈之流皆为列仙独君异乎哉传曰仁者夀章父父子朂之而已宗工秀人咸诗以美之而沂为之引元统三年十月十日襄隂王沂书于国学之崇术斋
　　潞城元材卿寿八十诗序
　　上党古晋地诗唐风言晋本唐之俗其民被尧之徳化勤生以俭啬朴厚而纯固以之治生则殖其家以之养生则遐其夀最得古之遗风国子生郭徳恒潞人也为余言里之望元材卿者其少也于田亩能尽力树艺于物能操其竒赢既起赀益折节为俭既老不肯少懈既致蓄藏能竭劳振乏纾逋已责以徳其里以教其子若孙年至于八十尚能书细字仪状甚伟声音满室拜于前者不知其已老也余谓虽诚一之所致天之所施与亦其风土之厚信若诗之所谓也诗去今余千载矣士大夫歌蟋蟀山枢葛生之篇慨然有思深哉之叹况见其人欤从而赋之以表陶唐氏之遗民以俟如呉公子札者观
　　隐轩诗序
　　言出而为诗原于人情之真声发而为歌本于土风之素方其未有诗与歌也岂无言若声哉尚而击壤康衢之謡降而越棹讴楚舂相情有感发流自性真又若辽交凉蓟生而殊言青越函胡声亦各异于是有唐俭魏陿卫靡郑滛盖有得于天地之自然莫之为而为之者矣余尝怪世之宗唐诗者陋中州是盖不知一代之文有一代之体犹大而忠质文之异尚小而咸酸之殊嗜夫以一已之好恶而欲人之我同惑矣三百篇以降由楚汉迄唐宋金二千余年作者盖尽心极力而追之然卒莫与之并诗岂易言哉太原李君文美早从遗山元先生游其为诗与乐歌质不近俚华不至浮婉约而达敷畅而则甚有似乎遗山也既没之年其里之士相与集其遗文为如干卷曰隐轩集以传于世隐轩其自号也国子伴读康某来求余引余故推其渊源所自而书且俾学者知学之必有师法也如此是为序
　　太微诗序
　　音之数不过五而五音之变不可胜听也味之和不过五而五味之化不可胜尝也色之数不过五而五色之变不可胜观也故音者宫立而五音形矣味者甘立而五味停矣色者白立而五色成矣道者一立而万物生矣一也者其道之本欤及其至也视之而不见其形听之而不闻其声循之而不得其身无形而有形生焉无声而五音鸣焉无味而五味形焉无色而五色成焉其全也纯兮若朴其散也混兮若浊浊而徐清冲而徐盈澹兮其若深渊泛兮其若浮云若无而有若亡而存噫其亦防矣哉虽然孪子之相似者唯其母能知之玉石之相类者唯良工能识之道之防者唯圣人能论之顾余之陋乌足以言防哉滹阳章元杰早为黄冠师入茅山事刘宗师弟子王集虚嘉其信道之确也授以杖笠曰是他日能昌吾教者已而果然防政中书许公为书太防二字以扁其居而元杰问其说于余故以是告之
　　熊石心诗序
　　至元二年秋九月沂望属车之尘于龙虎台过昌平防熊石心教授袖诗见示且出翰林待制揭公曼石铭其先之辞知其为豫章人也与之过刘谏议祠望西山酌石泉扪古碑而读之留三日而别明年夏五月石心携其稿如干卷过余京师客舍求书其端观之则知其单游逺寓忧叹愉乐之情必发之于诗载大江过洞庭转彭蠡鱼龙之宫罴虎之聚风雨明晦寒燠之变一发于诗过陈蔡梁宋赵代之故墟览山川之形胜风土之媺恶民俗之浇淳又发于诗观光上京仰宫阙之壮丽人物之繁庶其接乎耳目者纷然层出而心之所属者又一于诗而发也士生文轨混同之时不能遐观逺览以见于文辞而懐居养安以没者独何人哉石心之诗翰林供奉黄君子肃称其不雕刻为工故其语质无憔悴之态故其气平惟其语质而气平故真而不襍余谓言出而为诗一原于人情之真声发而为歌皆本于土风之素此盖有得于天地之自然莫之为而为之者古之作者皆是也所谓真而不杂者有味乎其言也哉是为序
　　曹大荣诗序
　　大同之丰州居民曹大荣家本农也以儒术饰其躬以孝友笃其行父晚病风大荣时寒燠奉甘毳视药物之良者而敬进之积十年未尝一解顔而笑夜则礼北斗乞以身代父父既没治防一尊朱氏礼兄大举早世三子甫髫也教育之犹已子其族姻里闬乏絶者给之负债不能偿者已之其行若此乡人合辞列于州大荣固谢曰是人之常而欲扬名于世耶余友祖辅卿为余言如此辅卿不妄人也故余道大荣之事不疑吾先世家襄山之隂金季迁徙南北大同吾土也闻其山川之形胜风俗之醇古固已翘翘褰裳奋懐欲访其遗老问里之社与先曽大夫之故居及闻大荣之行谊则又锐欲连墙而居共井而饮幅巾杖履相徃来也昔陇西耻李陵之降而祈县名王烈之乡诗不云乎维桑与梓必恭敬止余为之书孰曰不宜
　　东溪诗序
　　抗思于埃之外娯意于清泠之濵乐渔钓而甘蔬鱻此士之髙举深遯者也今杨君俊卿将家子职军旅自号东溪岂真有慕于髙举深遯者耶抑其厌豪侈之习而思洗濯于山水间耶其友京学提举鲍君仲华为余言俊卿致孝于亲信于友温密以禔身恭慤以勤职而无絶俗离世之想其为诗纡余不迫而无愤郁不平之气其所以号必有以余闻而笑曰今夫韶夏濩武之作众人聴之或以不知而不爱或一心以谓有鸿鹄至将缴而射之虽近而不闻故溪山泉石之美未尝无有也惟好之故乐之惟乐之故名之今巧宦善富震世埓国者勤其身以营一世不知饥之食渴之饮其于山水之乐何有澄澜镜波摇曵荡磨鳬汀鹤渚间错烟树立芰圆葭扬芳吐华钓矶芦艇出没掩映千态万状心移神旷鸥鹭相狎风月相答当此之时不知世间孰贵而孰贱孰失而孰得也君自号之意有在矣仲华笑曰然子其为之书以求宗工秀人咏歌之俊卿与仲华同里同年学同师今由滁州万户府镇抚移镇无为州云
　　王氏夀八十诗序
　　诸生张震请曰震祖母氏王理家有仪矩身处其劳而佚子于学临诸妇甚严凛凛如奉槃水犹莫能当其意于内外姻属承趋宾接无一间言闺门千指无敢私烹炊者用是震等得缀弟子员今祖母年八十二内外亲伏腊燕聚长少防防就列举酒为夀皤然危坐训其子若孙皆持身之大节乡先生之评贤母者皆曰吾祖母而圣朝诏赐髙年帛吾祖母必在其间先生其笔之以求大夫士咏歌以祝夀考益昌延于无期也余嘉其情而为之书
　　城西小隐图诗序
　　去都门而西羣山苍翠丛出冈岭起伏峯峦蔓延炊烟林霏变灭异态过者莫不踌躇相羊而喜翛然不能去夫岂既餍于尘埃车马之烦嚣而欣得于山林登览之乐而人意物境若与之期者此城西小隐之所以为胜隂君彦晖之所名而好事者之所以图大夫士之所以咏歌也士蹈其义者鲜矣逐逐然印组为务者狃于利而不知返隣猿之居厠麋鹿之游者安于故而不肯出二者皆非义也隂君出则跬步乎市朝处则俯仰乎山林无留禄之讥无絶俗之岂所谓无出而阳无入而藏柴立乎其中央者耶
　　如在堂诗序
　　沛国师君具瞻准程氏式为木主祀曽祖以下仿朱氏仪为祠同室异龛以奉享尝署曰如在国子助教陈君绎曽既为之记且求大夫士为之诗请沂序其端昔有学祠于宋子车者子车曰礼乐之节牲币之数我何敢爱然祠之所贵者诚因春气之来而怵愓焉因秋气之徃而凄怆焉祭之日僾然肃然如见所祭则诚之所修在子乎在我乎诚者其存亡形而属荒絶乎噫一气之所感通何如哉是未易以有无论也传曰致爱则存致慤则着顾在已者耳虽然君子生则敬养死则敬享思终身弗辱也诗云明发不寐有懐二人诸公之为师君咏言者其在斯欤
　　鲍仲华诗序
　　诗造于平淡非工之至不能也昔之业是者齿壮气盛挟其英锐其探逺取绚烂为绮绣明防为珠璧髙之为颠崖峭壑浩乎为长江巨河引而跃之为骧龙舞鳯及其年至而功积华敛而实食向之英且锐刮落则平淡可造矣是盖功力之至而然不以血气盛衰而言也苟防志以基之防学以成之恃夫才驱气驾则嵗迈月逝颠秃齿缺其见于言辞者若寒蛩之声槁椔之色且求与盛年比不可得尚何平淡之敢言噫独诗乎哉滁上鲍君仲华早以诗名诸公问翰林学士袁公伯长称其言完气平不刻削以为工而合乎理之正有得乎欧阳氏者如此其知言哉而仲华欿然不以其能自足晚而肆志琅琊山水间以写其懐以昌其诗而庶几所谓平淡者故其自序亦属意韦应物陶渊明余慨夫五言之道近世几絶仲华独知所希慕此其志何如哉其功力所至盖将与滁之山水俱传故述其所以然者书其编端文实老人者仲华自号云
　　靳母王氏诗序
　　始余居虎林闻于潜县大夫靳君汝弼声名公既没而县人思之至顺间余游京师史舘杨君士杰为余言其里母王氏仁厚庄静能读论语孝经曹大家书刘向列女传始于为女中于为妇终于为母皆尽其道问其夫则于潜靳大夫余于是叹于潜之为理亦其妻有以相之也初于潜之没王氏于羁旅囏阨中教养二子徳固徳润皆为成材能世其先人余又叹王氏不独相其夫又能成其子可谓贤也已今年八十五耳目聪明秀眉华髪子妇诸孙诜诜在列其夀盖未艾也夫寿所谓五福徳者福之基也惟王氏有之余观古后妃至于诸侯大夫之妻内修法度辅佐其夫而兎罝之人江汉汝坟之妇女皆承其化笃于礼而诗人歌之若王氏之善宜歌于风而被之于无穷故余为之书
　　戴孝子诗序
　　涟水戴子玉蚤以孝闻既丧母慕刘师贞作像以事之朝夕反告羞甘鲜奉匕箸如常所以存亡形致隆敬也大夫士咸咏言以表其行因李敬叔请予序读其诗则参议中书许可用翰林待制刘时中奎文学士李溉之之笔参焉同年也同舘也吾知其不妄以诗与人者敬叔又与余言子玉恂恂蹈规矩其卫身也肃括其为吏也谨文法其教子也俭以严其视族人也爱以均得耳目者如此是可谓能子矣呜呼孝非一家之行也始于一乡推之无逺迩而化表于金石示之后世而劝其效有如此者使子玉持此心久而愈笃则不独化及夫人而天锡瑞物神见秘祉将见其园庐丘陇之间甘露醴泉三秀之珍丛生而涌出骈枝连理之植蓊然而交防而白乌驯兎之翔集其间也余备员史舘当书之以彰圣代政治之纯而俗化之厚宣延风美观示将来子玉朂之毋俾观人审其作辍而已也
　　孟母庆夀诗序
　　兰阳居民孟母以丝蓄粒聚大其家以训诲不倦成其子年八十四苍颠秀眉耳目聪明子妇诸孙诜诜在列搢绅先生为诵歌之其孙文式请余序余观诗人之歌其后妃至于诸侯大夫之妻内修法度辅佐君子则见于闗雎葛覃卷耳樛木之诗而其效之见始于子孙之盛故次以螽斯延及于男女之及时故次以桃夭其化之所被者逺则见于兎罝之人江汉汝坟之妇女鹊巢采繁言其徳其职也草虫采苹言其礼其法也夫妇之懐思者不失其义则见于殷其靁之诗男女之嫁娶者不失其时则见于摽有梅之诗上不忌而下自恭则见于小星之诗下不怨而上自悔则见于有汜之诗又若泉水载驰赋归宁也柏舟凯风赋寡居也緑衣终风日月竹竿之怨也雄雉击鼓伯兮之思也硕人之言容饰之盛至矣备矣而诗寿考者无闻焉将治化隆洽而寿亦修短不同人道之常耶乃今洋洋诵歌若是岂其子之心显扬其亲者切而求之笃耶抑升堂以介望夫彤管之仪者将同是乐而不知其言之不足耶亦履霜践露防然有以悲感而形于叹羡也耶虽然汉制长吏存问髙年嵗时致帛絮牛酒初不间于男女圣世有赐帛之令犹其遗意也然则诵歌者可不知其所自也耶
　　防衣亭诗序
　　余尝过成臯之墟览山川形胜吊楚汉之遗迹彷佛临望意其民俗剽悍上气力少礼文也今熊生枢贞确端懿气象甚茂研精经术不告劬勚是以知王教诚中和之所致古所谓风俗与化移易信矣枢因余友集贤修撰同初请曰枢之曽大父别驾字继先以孝闻乡里名堂曰防衣宗工秀人咸为歌诗今枢居之轮奂日以葺草树日以茂英辞妙画未泯泯也而吾大父之音容日逺矣然不知涕之流落也先生其为我序之余闻其言又以知生贤固世教所奬成亦其教行于家者使然也余生也后不与而祖接观其名堂其孝于亲可知观子之承徳袭训其泽于后者又可知此大夫士之所以咏歌也
　　萧东崖诗序
　　东阳故为文学郡县沈隐侯赋八咏而诗人骚客角立杰出禹锡谓教得邦人解吟咏非虚言也萧君兰坡于诗险不入怪巧不近浮行云流水姿态横出其得于隐侯为多建安中徐陈应刘驰骋于一时识者谓两京余泽犹十七尚存自后文体屡变工而愈下丽而益靡庶几古道者惟隐侯耳兰坡诗律敛情约性因狭出竒吾所谓有得于隐侯者其子和之欲板以传世求余书其端余旧闻东阳佳山水欲登八咏楼访黄初平之遗迹吊唐悦斋吕东莱陈同父学术之同异未暇也今读兰坡诗歴歴在吾目中矣奚必赋逺游哉
</div>
    <div class="pagination">
<a href="伊滨集_page15.html">上一页</a><span>...</span><a href="伊滨集_page11.html">11</a><a href="伊滨集_page12.html">12</a><a href="伊滨集_page13.html">13</a><a href="伊滨集_page14.html">14</a><a href="伊滨集_page15.html">15</a><span class="current-page">16</span><a href="伊滨集_page17.html">17</a><a href="伊滨集_page18.html">18</a><a href="伊滨集_page19.html">19</a><a href="伊滨集_page20.html">20</a><a href="伊滨集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
