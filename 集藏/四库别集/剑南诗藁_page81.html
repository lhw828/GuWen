<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 81 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 81 页/共 193 页</h1>
    <div class="content">　　梦游山寺焚香煑茗甚适既觉怅然以诗记之
　　平日居山恨不深暂来差足慰幽寻僧归共说道逢虎院静惟闻风满林毫盏雪涛驱滞思篆盘云缕洗尘襟此行殊胜邯郸客数刻清闲直万金
　　夏日
　　柴扉昼掩竹林幽坐使炎天变素秋扇月团团似初满簟波细细欲平流朋侪零落关河阻疾病沉緜嵗月遒赖有澄湖常在眼虎头不用画沧洲
　　巢山
　　巢山避世纷身隠万重云半谷传樵响中林过鹿羣虫锼叶成篆风蹙水生纹不蹋溪桥路僊凡自此分
　　又
　　短发巢山客人知姓字谁穿林双不借取水一军持渴鹿羣窥涧惊猿独袅枝何曾畜笔砚景物自成诗
　　四月二十三日作
　　飐飐荷离水翩翩燕出巢苔添雨后晕笋放露中梢世路千重浪生涯一把茅欵门僧亦絶无句錬推敲
　　又
　　莫笑茅庐迮何曾厌日长饭余飱酪滑浴罢葛巾凉落日桐隂转微风栀子香贫家犹裹粽随事畣年光
　　观月
　　清风发疎林皦月上素壁悠然倚庭楯爱此风月夕人间好时节俯仰成宿昔少年不痛饮老大空叹息
　　溽暑
　　溽暑雨将作南风来解围幽花临砌坼乳燕傍巢飞腰斧剥桑去擕篮采药归翻怜少年老叠雪诧宫衣
　　晨起
　　衰老少睡眠睡晩觉常早五更揽衣起漏鼔犹考考青灯耿孤影不睡坐亦好读尽一编书南窓朝日杲
　　闲思
　　沟水细无声窓扉晩更明帘开燕双入人静鹊羣行青李求初至黄醅酿已成出门无奈懒不是傲公卿
　　又
　　小雨时时作幽花续续红新蝉落庭树痴燕集屏风傍枕抛书卷临池下钓筒闲中有真乐那得叹途穷
　　梅天
　　稻垅移初遍梅天涩未晴轻隂昏茗色余润咽琴声时傍菱塘立还寻沙径行杜门终此世更誓未来生
　　夜坐
　　灯暗一室幽鸟鸣四山静道人坐倚壁度此清夜永少时志功名痴絶如捕影造物遗以穷磨礲发深省坐令盆盎浅渺渺波万顷虽未造道真南辕终至郢
　　麦熟市米价减邻里病者亦皆愈欣然有赋
　　凶年已度麦方秋学道从来幸寡求荷锸自随身若寄漉篱可卖饭何忧隣翁濒死复相见村市小凉时独游不怕归时又侵夜新添略彴跨清沟
　　雨中作
　　风声如翻涛雨防如撒菽皇天念此老一为洗烦促呼童取短檠聊展旧书读凄然对孤影感叹衰鬓秃兀如老病马关河久在目伏枥虽已疲连云思苜蓿
　　夜雨
　　齿牙揺动鬓毛疎四壁萧然卧草庐急雨声酣战丛竹孤灯焰短伴残书壮心未减从戎日苦学犹如覔举初自笑坚顽谁得似同侪大半已丘墟
　　乙夘重五
　　重五山村好榴花忽已繁粽包分两髻艾束着危冠旧俗方储药羸躯亦防丹日斜吾事毕一笑向杯盘
　　夏夜风雨极凉枕上口占
　　北窓八尺卧文藤夜雨生凉洗郁蒸袅袅新愁萦断角悠悠孤梦伴残灯羸躯垂老嗟焉往公论犹存似可凭聊向斯文图不朽未甘粥饭学山僧
　　穷居
　　半世伥伥信所之穷居仍抱莫年悲焼金术误囊衣薄种黍年凶酒味醨大厦万间空有志后车千乗更无期掩书常笑城南杜麻屦还朝授拾遗
　　思蜀
　　白首躬耕遇洊饥江南自笑欲畴依凌烟勲业无人许濯锦园林有梦归心似游僧思逺适身如败将陷重围客来彊欲相寛释每说人生七十稀
　　五月二十三夜记梦
　　夜漏欲尽鸡初唱梦到神仙信非妄泉流直舂碧涧底松根横走苍崖上徐行林际遇飞桥峭壁惊涛临万丈非惟履险足踸踔已觉处忧神悄怆空岩滴乳久化石寳盖珠璎纷物象鬼神惨淡疑欲抟龙蜃蜿蜒谁敢傍长眉老仙乗白云握手授我绿玉杖三生汝有世外縁一念已断尘中障虽云曩事不复忆怜汝瞳子神犹王何须更待熟金丹从我归哉住昆阆
　　送叶尚书
　　曩嵗榜扁舟万里归自蜀五月下瞿唐六月过浮玉于时始识公一笑忘暑毒羽扇临清流华觞防红烛一别十五年去日如电速孤生晚还朝敛退慙陆陆要津非所冀见公心自足斥归又七载衰病将就木造物哀其穷公来位岳牧每见语谆谆与世异寒燠圣朝方急贤登用及钓筑如公实旧徳顾岂待梦卜初闻一札下已报四辈趣悬知新天子虚懐须启沃愿公论其大始为天下福即宣垂拱麻宁复摛文宿
　　路傍曲
　　冷饭杂沙皪短褐蒙霜露黄叶满山邮行人跨驴去
　　又
　　大道南北出车轮无停日彼岂皆奇才我独饥至夕
　　又
　　凄凉路傍曲朱门人不知秋街槐叶落正是断肠时
　　赠汪叔潜
　　火云嵯峨如叠嶂百病攻衰非一状低檐小屋桑竹村忽辱君来问亡恙蹶然揽衣起闯门裹饭仍烦逺相饷嵗饥野外无供给羞涩余粮不盈盎我守此穷三十年尚恐死前无力量君诚不以老弃予苦语见防宜勿让
　　出游
　　莫笑衰残百不能一枝笻杖捷飞腾山空野火焚秦篆日澹烟芜遍禹陵小浦涨潮迎钓艇疎钟出谷送行僧踟蹰不觉归途晩村落人家已上灯















　　劎南诗稾卷三十二
　　钦定四库全书
　　劎南诗稾卷三十三
　　宋　陆游　撰
　　立秋后四日雨
　　天为新秋故作凉海风吹雨入虚堂凉生庭树隂隂绿润袭篝衣浥浥香杯泛鵞儿供小歠碓舂云子喜新尝一年又见星桥近未信仙家日月长
　　夙兴
　　老眼无眠觉夜长揽衣不复待窓光明星渐淡避初日秋露已浓生晓凉出草幽花红紫杂穿林啼鸟去来忙是中有趣君知否喧寂年来已两忘
　　存养堂为汪叔潜作
　　绛帐先生见处别少年立节如冰雪胷中凛凛万卷书一字不为庸人说存心养性以事天人知不知渠晏然穷经日夜废寝饭不怕诸生嘲腹便二旌五鼎俱忘想致一工夫在存养我今老病死即休未死尚欲从公讲
　　感昔
　　三着朝冠入上都黄封频醉渴相如马慵立仗寜辞斥兰偶当门敢怨锄富贵尚思还此笏衰残故合爱吾庐灯前目力依然在且尽山房万卷书
　　又
　　五丈原头秋色新当时许国欲忘身长安之西过万里北斗以南惟一人往事已如辽海鹤余年空羡葛天民腰间白羽凋零尽却照清溪整角巾
　　病稍平示儿辈
　　人与鸦俱晓天凭雁送秋极知生意尽彊为汝曺留药饵倾残橐风霜迫故裘倚屏搔短发且复寄悠悠
　　野堂
　　野堂萧飒雪侵冠歴尽人间行路难病马不收烟草暝孤桐半落井牀寒长瓶浊酒犹堪醉败箧残编更细看此兴不随年共老未容城角动忧端
　　又
　　姓名无复世人闻静处何妨独策勲久矣不堪东阁客归哉无愧北山文横林霜近有丹叶平野雨余多断云更喜鸬鷀来渐熟一溪烟水与中分
　　又
　　野堂地僻无车马草径柴门昼亦扄栗里虽贫储旧粟玉川终老抱遗经病身凛凛残秋叶故友寥寥欲旦星赖有吾儿堪暖眼夜防常共一灯青
　　又
　　鼔缶酣歌乐太平野堂窓户极疎明弃官正为愚无用谢客新縁病有名闲入乡人赛神社时从长者放鱼行驩然更有关心处打稻家家趂晩晴
　　七月下旬得疾不能出户者十有八日病起有赋
　　秋风吹海氛气颇不令昏昏七十翁扰扰半月病著书殊未成即死目不瞑扶持赖药物仅得全性命雨添苔晕青风入桐枝劲深巷无人声搘頥发孤咏
　　梦有饷地黄者味甘如蜜戏作数语记之
　　有客饷珍草发奁惊絶奇正尔取嚼龁炮制不暇施异香透昆仑清水生玉池至味不可名何止甘如饴儿稚喜语翁雪颔生黒丝老病失所在便欲弃杖驰晨鸡唤梦觉齿颊余甘滋寄声山中友安用求金芝
　　秋夜
　　灯欲残时酒半消断砧疎雨共无憀老来万事浑非昔惟有诗情似灞桥
　　又
</div>
    <div class="pagination">
<a href="剑南诗藁_page80.html">上一页</a><span>...</span><a href="剑南诗藁_page76.html">76</a><a href="剑南诗藁_page77.html">77</a><a href="剑南诗藁_page78.html">78</a><a href="剑南诗藁_page79.html">79</a><a href="剑南诗藁_page80.html">80</a><span class="current-page">81</span><a href="剑南诗藁_page82.html">82</a><a href="剑南诗藁_page83.html">83</a><a href="剑南诗藁_page84.html">84</a><a href="剑南诗藁_page85.html">85</a><a href="剑南诗藁_page86.html">86</a><span>...</span><a href="剑南诗藁_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
