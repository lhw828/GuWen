<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 159 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 159 页/共 256 页</h1>
    <div class="content">　　
　　重修明诚书院席光亭记乙巳二月 
　　
　　明[诚]书院席光亭曷修之也？修道教也。增城令尹何君艮所天禄重修之，以奠白沙先生之神也。为石座者一，为木龛者一。修也，孰创诸？其门甘泉子湛若水在翰林时，买置书院於西郭之巷，为间者五，为层者三，而创席光亭於其上，将以妥先师之灵也。创也，曷在焉？在凤凤之西麓，增城中之形胜莫最焉。故登斯亭也，城外之群山一目可尽之矣。或曰：何谓席光？[曰：揭]先生之诗语也。先生病笃矣，犹欲游罗浮，以过增城之墟，卜凤凰之嵿以居焉。其诗曰：「借我一席光。」故其亭曰「席光之亭」。亭为楹者二，亭后有室者一。由其右可达菊坡亭，菊坡者，宋理宗题右相崔公与之之号也，故其门曰「借光之门」。曰：「敢问席光之义。」甘泉子曰：「夫先生之明德之光，即六合之光。先生之明德之光之席，尽六合而卷之。故是光也，蕴之而不可见，充之而不可穷。是席也，卷之而退藏於密，放之而弥六合。即尧之光也，被四表，格上下，即此光也。自光自席，自席自光，人人自有，人人自足。天同其高明，地同其广大，日月同其照临。谁啬谁丰？谁丰谁啬？是故斯物也，无有剩欠者，无有相借者，亦无有相借之者。先生所谓借一席之光者，就众人言之耳矣。」适艮所君莅增之五月，恤管库，放甲首，剔收头，惩赌徒。盗讼息，囹圄空，吏清民安，遂理教基。既碣明伦之颂，乃闻席光之义，勃然兴起曰：「自有此堂此亭，谁闻此义？此义谁闻？可以发先生未发之指矣。请记於石，以告多士，使自有自得之学，非由外借我也。则先生引而未发之指可以默识於千载之下，圣人复起，不易斯言矣。」 
　　
　　善士记 
　　
　　衡山有桐冈子杨子续克复者，游予太学，从予太学，遂为善士。归卧衡山，辞荣不仕。当道重之，遂题其门曰「善士」，人称之亦曰：「善士！善士！」甘泉子甲辰秋入衡岳，过其门而起敬焉，亦曰：「善士！善士！」甘泉子卜筑衡岳紫云书院，善士三日一至焉，五日一至焉，旬日一至焉，间与诸生共讲究焉。问善士之道於甘泉子，甘泉子曰：「子之问何善士矣？」曰：「善士有不同乎？」甘泉子曰：「善也无不同，善士也有不同。有一乡之善士，有一国之善士，有天下之善士，有百世之善士也。」曰：「请闻焉。」曰：「一乡之善士也以意，一国之善士也以心，天下之善士也以化，百世之善士也以神。」「何谓意？」曰：「言必信，行必果，意也。」「何谓心？」曰：「毋意、毋必、毋固、毋我，心也。」「何谓化？」曰：「得而忘思焉，中而忘勉焉，化也。」「何谓神？」曰：「合一不测，应变无方，德立百世，远而弥光，神也。」「有要乎？」曰：「有。不在乎他求也，夫桐冈子之名之字已具之矣。子名曰续，是在续之而已。续之续之，则纯亦不已而已矣。子字克复，是在复之而已。夫续之续之以复其本然，入乎自然，则由一乡之善士以至一国之善士，由一国之善士以至天下之善士，由天下之善士以至於百世之善士。是在桐冈子而已矣。」乙巳三月 
　　
　　廉州府新立崇正书院记 
　　
　　廉州有崇正书院，抑邪也，抑邪以崇正也。孟子曰：「逃墨必归於杨，逃杨必归於儒。」旧学废为道观，今复为书院，非抑邪崇正，逃杨墨归儒耶！是地也，东连飞凤，西涵化龙。前御史礼部正郎湖南鹿?胡君巨卿鳌，奉命守廉，期月而可，能迩柔远，政通民和。乃理教基，乃集士若大夫议之。喟然叹曰：「若即道观为书院，因地胜，储人材，抑邪而反正，一举而两得焉，不亦可乎！」於是请於诸司，因旧为新，速而不费。乃召选四学之士四十人来业其中，乃前为三门，门出三涂。次为二门，门为五间。示诸士曰：「乃义路，乃礼门，乃出入於斯。」为外号者，东西各九间；次为内号者，东西各十有一间。曰：「乃诸生居业於斯。」为存存轩，为尊经阁，为先贤祠，以祀濂溪先生。曰：「乃诸生观法於斯。」左为射圃，亭曰观德，轩曰君子，后为应芝亭，征瑞也。右为燕居堂，后为梦麟亭，志经始之兆也。为曲水流觞，又为西台，临池为环翠阁，下植莲芡，旁植花果竹木。曰：「乃诸生游息於斯。」东西为田，植以嘉禾。曰：「乃诸生分粥於斯。」於是士大夫师生相与落成焉。郡教授桂林杨君荏感胡侯之功之德，独走数千里，谒记於甘泉之洞。甘泉子曰：「嘻！予昔遇胡侯於衡岳之途，倾盖如旧，固知非常人也，乃今若是！虽然，胡侯书院之设，有分粥之具，有门路礼义之学，有居业之学，有游息之学，有观法之学，又何加焉？」杨君曰：「虽然，院以名书，书以名道。愿闻其道，归以诏诸生焉。」甘泉子曰：「夫道，感应而已矣，而可他求哉？郡志有之：『孟尝为治，合浦还珠。』非感应之神乎？夫珠，异类也，无情者也，而感应若此，况同类而有情者乎？夫道一而已矣，同类异类，有情无情，浑为一片。是故感之而能应，昭昭而不可欺。夫感应而道生焉，故君臣相感而义生，父子相感而恩生，夫妇相感而别生，长幼相感而序生，朋友相感而信生。易曰：『大人与天地合其德，与日月合其明，与四时合其序，与鬼神合其吉凶。先天而天弗违，后天而奉天时。』其道同也。是道也，放诸东海而准，放诸西海而准，放诸南海北海而准。陆子曰：『东海有圣人出焉，同此心，同此理也，西海有圣人出焉，同此心，同此理也。南海北海有圣人出焉，同此心，同此理也。』夫道与天地万物一体者也，惟其一体，是故能感应。斯道也，其神矣哉！群(藉)[籍]，庶圣之所训；书院，诸生之所讲。宜无出此者矣。」杨子曰：「敬闻命矣，请归书诸石，以诏全廉之□於来裔，以昭胡侯之德而不忘云。」乙巳十月 
　　
　　潜江县新建四城门记 
　　
　　维嘉靖　年，皇帝诏可抚臣之议，以潜江县隶承天府。承天府，陵寝重地，其以承德二府立分巡道於沔阳，以为捍卫。时青阳柯双华迁之乔，由[御]史来为宪佥，寔膺是任，出按於潜。环视形胜，喟然而叹，顾谓潜尹黄子学准曰：「斯地寔边於江而通於荆，以为捍卫，可以无城郭乎？」曰：「不可。」曰：「城可以无门乎？」曰：「不可。重门系柝，以御暴客，盖著诸易。无城，是无人民矣；无门，是无城矣。无城无门，将曷御焉？有门斯有城矣，成门所以成城也。」於是作四城门。双华君素定区画，计丈尺，揣高低，议财用，别匠石，措糇粮。不伤公帑，不劳民财。凡所经营，皆出意外。县有乾典之猾，罚出工力之助，以附周礼钩金、吕刑百锾之义。於是四门先后告成，民若不知有兴作，官若不知有鞭笞。廿三年六月朔迄工。君子曰：「使公治天下，以事治事，行乎无事而天下治，亦如此矣。」於是榱栋连云，丹青丽日。县治百余年来，公有依归，民有宁宇，众皆欢喜。昔者形胜斯何？今者形胜斯何？其东曰汉滨之门，汉水走流，经县东而入沔也。西曰郊郢之门，承天为郢，县西护之，言郢之郊也。南曰迎熏之门，以祈阜财解愠，以为民也。北曰望洋之门，排沙河北环如带，蒙泉道岸，凡以作士也。双华子曰：「门成即城成，可以责成於丰年矣。」君子曰：「此门犹形势之在外者耳。盖圣人之政治亦有四门焉，子闻之乎？」曰：「请闻焉。」「书曰：『辟四门，明四目，达四聪。』以言乎去事之壅蔽。壅蔽不辟，则聪明不广，如耳目闭塞，伥然何之！虽有形胜，不能自治。」闻者喜曰：「然。吾言城门，得政事之门，敬闻命矣。」曰：「此犹四门之在事者耳。惟心亦有四门焉，子闻之乎？」曰：「请闻焉。」曰：「恻隐之心之端，仁之门也；羞恶之心之端，义之门也；辞让之心之端，礼之门也；是非之心之端，智之门也。是故四端不扩，则四德不达，四塞如圜，虽欲发政施仁，无本不生。」闻者喜曰：「吾闻政事之门，又得心术之门，敬闻命矣。」甘泉子曰：「形势不如政事，政事不如心术，心术在乎学，闻大道矣。夫双华子者，志圣人之道，游於阳明、甘泉之间，闻天理、良知之学者也。潜尹黄子，政暇之所讲闻，必将以宇宙为家，以天地为城郭，以四方为门户，当不疑於吾之言矣。」因为记以归之，书诸石，以告东西南北之人云。乙巳十一月 
　　
　　西樵山新立韩公祠记 
　　
　　韩公旧有大德於樵，樵旧无祠，有祠，樵之父老报公也。父老召其十六乡子弟若孙而叩之曰：「尔等试云，尔之宜奉养者当谁先？」曰：「父祖为先。」曰：「父若祖曷先？」曰：「生我养我，免我水火之患。」曰：「有不植尔桑而衣尔，不艺尔谷而食尔，免尔金花之课，脱尔锡蛇之苦，谓非尔父尔母尔祖乎？非生尔养尔免尔於水火者乎？」於是弟子若孙皆感激，进而问曰：「夫此为谁？」曰：「此韩公也。永乐、成化之前，吾樵茶租之征重矣，金花之征、锡蛇之酷极矣，吾樵之民逃窜四散，几不免於水火矣。赖巡抚都宪韩公永熙讳雍为奏革之，我民乃复安居乐业。此与生我、养我、免我水火者等也；岁食茶业，与植桑衣我、艺谷食我者等也。吾与尔等宜思所以报之无穷焉。吾闻之：祭继养也，祭，养之宜先。」遂相与诣甘泉翁而问焉：「祀孰为宜？」甘泉翁曰：「祭法有之。能捍大患则祀之，能御大灾则祀之。」乃述其告子弟若孙之语。甘泉翁曰：「善哉言矣，何必读书？皆出於父老同然之心矣。」於是父老子弟情发乎词，歌曰：「樵茶之根，入於九原，韩公植之，泽我樵氓。樵茶之标，入於九霄，韩公灌之，雨露以饶。」父老曰：「祠祀无力奈何？」甘泉翁曰：「尔办尔心，吾助尔力。」众乃曰：「幸。云路之村，有霍文敏公义立宿宾馆，今为里社学者，高敞轩豁，可以栖神。昔者乡人捐社地，敛少赀以助，若预为今日设。然而宿宾社学不妨兼之矣。文敏公，高义也，使其有知，亦乐为也。」乃相与告於叔子宙山，告於进士勉衷。遂卜七月二十二日，迎神牌入奠告焉。於是一十六村，人人喜悦。甘泉翁乃为出本金，乡人相传，为每岁春秋二祀之供，且为记刻石，以垂无穷。作迎送神曲云：「神之灵通兮！无不之，神其来歆兮！岭海旧治?。烹樵茶兮！?香枝，箫鼓繁兮！北望跂跂。驭风乘云兮！导之两旗；鞭龙驾鹤兮！来无迟迟。右迎神神不鄙夷兮！惠来饮食。虽无美酒嘉殽兮！匪馨明德。摅我遗思兮！报我罔极。父母去我兮！庶其无亟。无使赤子兮！以悲以戚。我仪思公兮！岁岁来格。右送神丙午八月 
　　
　　甘泉先生续编大全卷之五 
　　
　　门人顺德何鸿校 
　　
　　记 
　　
　　寻乐斋记 
　　
　　宝潭子钟子叔辉所居之斋曰寻乐，造西樵求言於甘泉翁曰：「星也有慕焉！昔者二程子受学於周子，每令寻仲尼颜子乐处，所乐何事？」甘泉子曰：「乐则无事，无事故乐，有事非真乐矣。或曰：『乐道乎？』曰：「谓孔颜乐道，知道可乐，则非孔颜。』吾闻其语矣。」曰：「所寻者何？有要乎？」曰：「寻寻则非孔颜矣。」「然则不寻乎？」曰：「寻也。」「然则寻之矣乎？」曰：「不寻也。其诸异乎人之寻之也，不寻之寻也。寻不寻之间，乃至寻也。自有其乐也，乐自有见也。闻之人有坠簪者，终日苦心以求之而不得。存心而不过，寻而不寻，乃忽然见簪之横於吾前，是不寻之寻者得之也。此孔颜之学也。」「有征乎？」曰：「有。孔颜之学传於孟轲氏，孟轲氏曰：『必有事焉而勿正，心勿忘勿助长。』夫勿忘勿助，有事勿正之间，乃吾所谓不寻之寻也。故寻而不寻，不寻而寻，天则天灵，参前倚衡，乐吾天真，其乐其深，浑然不知其在前乎？在衡乎？抑在钟子之斋否乎？子其自有之、自求之、自得之，难以问人，人亦难言。」宝潭子居云谷数月，与斋若相忘，(勿)[忽]忘勿助之间，勿然若有得之者。丙申十一月 
　　
　　静观堂记 
　　
　　山西西盘子张子太宰之堂曰静观，寓书於西樵甘泉子，欲甘泉子引其义而申之也。甘泉子曰：「嘻！斯义也，盖出於程伯子，伯子之义足矣至矣。八十二衰翁，夫复何言？虽然，圣贤之言义，奥也，吾惧夫人之惑於静而失其真也，吾惧夫学者误而观於虚无寂灭之中而害道也，能勿言乎？且西盘子相信之笃也，能勿言乎？昔钟期死，伯牙为之破琴，以天下无如钟期知音也。使天下有一人独知音如钟期者，伯牙不为之张琴乎？吾言矣。夫谓静观者，以言乎定静之时而观也，静坐之时而观也，静坐而定焉、心中无事之时而观也。心之轇轕，其何观矣？斯其静也，非动静之静，对动而言之者也。夫谓寂即观，何以静？何以观？静则不观，观则非静矣。夫谓观，即动矣。易曰：『复其见天地之心。』夫复也者，一阳初动之时也。非动则天地之心不可得而见，而万物之情不可得而观矣。夫复者，动而未形，有无之间，动而非动，静而非静，夫是之谓神，夫是之谓几，天地万物之至妙至妙者也。颜氏之子，其庶几乎！知几其神乎！故有不善未尝不知，知之未尝复行，其念之最先者乎！乾知大始之道也乎！其颜氏之子之动观乎！颜氏死，孔子之学无传焉，故曰：『天丧予！天丧予！』千载之下，程伯子其几矣。西盘子其观之。」或曰：「曷观尔？」甘泉子曰：「观以不观，无在而无不在。动静之际，有无之机，勿忘勿助之间，观之至也。」记之，寓西盘子，以为何如？丁未四月 
　　
　　洨滨书院记 
　　
　　嘉靖丁未四月，宁晋子蔡子既罢御史，寓书於甘泉子西樵烟霞之隐居曰：「叆也拜违门墙，逾一纪矣。自再遭放逐，隐居草野，无由问安。仰慕夫子，昼则在目，夜则在梦，未或一时忘也。仰惟丈下道德文章，继孔孟周程之统，后世学者依归，况叆辈亲炙者乎？叆也近依洨水辟一舍宇焉，扁曰洨滨书院。构一堂，扁曰景泉堂，盖景仰我翁也。傍有斋厨，与同志者四十余人日游其中，以夫子之教言，与夫子之成书，日相研穷，要在躬行，不尚言语。惟夫子垂仁，赐之教言，镌之真石，与同志者持循焉，幸也。」甘泉子曰：「不亦善哉！昔者孔门七十子之服孔子也，心悦而诚服也。而洨滨之学子已过其半矣。而四十余子所悦而求，是诚何心哉？且子之欲以大此书院也，不求之文章钜公，而乃轻数千里之途，而求於八十二衰病之叟，是何心哉？且云『昼则在目，夜则在梦』，是诚何心哉？其必有心之同然者乎！其必有神交而不限於道里之远近、时世之古今者乎！其孔子之梦周公、高宗之梦傅说、大舜之梦拜乎丞者乎！其上下四方之宇、古今往来之宙、天地人物之同体者乎！其即尧舜文武以来，孔孟周程之心之学也乎！夫学莫大於求仁，仁，人心也，此其体也。程子曰：『仁者浑然与天地万物为一体，莫非己也。认得为己，何所不至？』易曰：『大人者与天地合其德，与日月合其明，与四时合其序，与鬼神合其吉凶。先天而天弗违，后天而奉天时。天且弗违，而况於人乎？况於鬼神乎？』是故知一体同然之道也。程子曰：『孟子必有事焉而勿正，心勿忘，勿助长，元无丝毫人力。』是故知自然之功也。夫惟知一体同然之道，然后勿忘勿助之功有所措矣。」或曰：「先生之言渊矣，盍示之易见而浅近焉？」甘泉子曰：「道有浅深乎哉？且诸子日游於洨水之滨，想川上之叹，观昼夜之不舍，觉道体之无穷，其亦斯义也，斯不亦浅近矣乎！斯不亦易见矣乎！岂为难知矣乎！其至简矣，其至易矣，其无以加矣。蔡子与诸子苟不以八十二老人之言为虚[语]，□以相切磋焉，当自知之。」丁未十月 
　　
　　杜江黎氏祠堂记 
　　
　　杜江乃罗浮必由之中途也。甘泉子少则慕罗浮之胜，乃壬子举於乡，报罢於会试。丙辰，则游江门，同李世卿七子者登罗浮，过杜江焉。及辛酉，弃会试，再登罗浮，则再过杜江。乙丑，举进士，入翰林，奉命安南，归便，则又再登，再过之。丙申，考南京吏部尚书满，便归，则又再登罗浮，开朱明书馆，再过之。庚子，致南京参赞兵部尚书事，则同巡按监察御史洪子觉山，开青霞书院而养病，南京刑部主事冼子少汾与俱，则又再登过之。自兹岁时往来，不一至则不一过也。念罗浮道远，必图立中馆以互递往来，用纾人力，令其不倦可久，辞大海之风涛，避盗贼之险阻。则为取间道，由三漕而江南、而大塾、而仙村、而神山石头、而鳄潭浦、而黄浦，逾犁耙渡，绝碧江而过杜江。杜江前受龙门增江之水，屈曲而南、而东、而龙头、而龙津，则为置龙津之集以叙人，庶可更代，以逸东西之夫力。创龙头书院，游息以自逸，以处近地来学之子弟。方其过杜江，则见有堂巍然，有庑翼然，其寝若庑亦如之，其门楼岌岌亦如之，而所谓龙门增江之水迎面而来，分遶斯堂焉。伟而问之左右焉，曰：「此杜江巨姓黎氏新创祖祠也。」甘泉子曰：「嘻！得非予少同学於番山，宗茂、宗振二子之居之祖祠乎？见其父兄笑语诩诩，简朴淳直，披大衲，戴弊帽，如葛天无怀之民，不知今其遗风朴俗尚存乎否？」而其子姓弟子，民效、民用、民表、民任、民秦、民作、民戴、民则，时时提壶榼来龙头，与我饮食，宛若念先世之雅者，非特与吾下村族子之(烟)[姻]已也。继而相与携酒礼金币来乞记，再观其祠，指曰：「始祖季叟学士在此位也，先祖希贤乐耕公在此位也。惟公赠之文，以光其传。」予既念其先世交游，又感其恋恋之情，而忘乎数年文字之禁也。遂次第其语为记，而系之以诗。其词曰：「龙门之水，注於增江。溯厥所自，源深流长。江之洋洋，来朝斯堂。有钟其美，子孙蕃昌。其昌维何？礼义不亡。何谓礼义？维淳维良。维朴维直，维祖不忘。不忘尔祖，世德之光。」戊申十二月 
　　
　　西洲陈氏祠堂记 
　　
　　甘泉子生於甘泉洞之东曰沙堤，贤母赠夫人陈氏出於甘泉洞之西曰西洲。西洲之陈本於沙村，沙村之陈，邑望族也，本於汴梁。祖曰铎，为宋承事郎，避靖康乱於杭、於广，居番禺，是为始祖。生承信郎某，生忠训郎某，生朝散大夫某，生粮料院判某，生清海军副使某，生学正某，生将仕郎某，生仲裕，不仕，以及竹窗公某。其族也，自竹窗公由沙村始迁来西洲之东边，人号东边陈氏。生云溪公曰斌，公生而体貌魁梧，腰大十围。目睛浮露，光如曙星，以视人，人皆辟易，不敢仰视，声如洪钟。陡然起家，置业三千。甘泉子髫年以及弱冠，母夫人携以避难，鞠於其家。外祖母熊特钟爱周全之，水自知人事，感恩不忘焉。於甲辰年十二月吉日，嫡孙柔等相与度地於居之右南，亦东向，用公租之入，创祠堂三间。为正寝，以妥云溪公及熊夫人之灵，报起家之始也。为寝室，以藏公父竹窗公神主，报始迁也。皆世世不祧，礼也。祀祖姑司彩女官之主於寝室，亲亲也，贵贵也。礼虽先王未之有，而以义起者也。水也忝为外孙，愧无以大助其开创之工，为谨记所闻见其大者，以为子孙告焉。竹窗公以上不可考矣。予昔时闻见云溪公有四善焉，大过於人者，曰智、曰礼、曰义、曰勇。公与亲族数少年同舟出广，效桓温、刘毅之风，摊钱为戏。公大捷，捷且阿堵。公曰：「此祸机所伏也。吾若乘胜以求富无已焉，丧家破产，子□□□□矣。□以所得阿堵物大市酒□□□□□□□尽以所得，余者投诸江，以断此根，令不□□□也。其视世之贪者死财，至弃父祖之田地，又不足□，将输其妻妾若子者，又何也！非智者勇者，其能割此爱乎？予为童子，陪蒙舅琼宿於廓房，夜半有盗，明火踰屋，入公卧处，执公，蒙掠之刀，慑公取财。公听其取财，犹骂贼不绝口。予时避於床下得免，亲闻焉，为危之，贼亦不加害公。贼得财，引公为质，送至船而释之。夫直气充冠，濒死不畏，设使当一城一面之寄，为睢阳，为杲卿，为死狗奴之骂矣。其视世之系颈乞怜，祈须臾无死者，又何也！非义乎？是故能义斯能勇，能智斯能礼。智以知之，礼以节之，义以倡之，勇以当之。故四德备矣。后之子孙法公之义勇，可以骂贼，则可以疾邪，立朝则可请剑断佞臣头。凡义勇之事，由是充之，不可胜用矣。法公之智礼，可以戒赌，则可以审几，居家则可以长守富焉。凡智礼之事，充之不可胜用矣。遂记於石而为之词曰：「念尔祖兮修厥德，兴斯祠兮永无极，祠无极兮栋宇恒新。念尔遗体兮，出於一人。孝慈笃兮，锡类不匮。祖考歆享兮，永於世世。□ 
　　
　　[保和堂记] 
　　
　　□□□□□□□□□□走价问□□□於□□□□□□□□也承学□□□□之门，[阳明]先生大□□□□□□堂矣□□□於古源李子之邻，惟我夫□□□□□保和之□□□也。有所从事於师友之□□□□□曰予□□□□四矣，复何言哉！千圣千□□□[随处]体认[天理]六言尽之矣。阳明公良知一□□□□□必孟子「达之[天]下」四言，斯尽之矣。知达□□□□□体认乎天之理，则保□之道尽之矣。夫□□□□□易不云乎：『保合太和。』[太]和以言道也，正□□□□[不]如野马絪缊，不足谓之太和。太和以言□□□□□也。故形而上者谓之道，形而下者谓之[器]。□□□□易曰：「一阴一阳之谓道。」阴阳，气也；阴阳□□□□□中正纯粹，和气之至也，道之谓也。天[地]□□□□□之精也。是故君子之学，存其心以和[其]□□□□□正其性，以达诸天地而已。夫甘泉翁□□□□□□之和，阳明公[之]和即[古]源子之和，古[源子之和即双]华子之和，双华子之和即天地之和。□□□□□□内，浑然[一]团和气，少助少忘，□□以伤□□□□□□□□保□□□□□□□□□□□之至也，达之至也，体认之至也。而行所无事，丝毫[无]所容保焉尔也，保之至也。」双华子以为然，请记诸堂壁，永以为训。己酉二月 
　　
　　玩爻轩记 
　　
　　沃洲子吕子寓书於甘泉子翁：「光洵也，往岁自侍御乞告还家，结庐丘园，与二三子讲所闻於夫子素业於其中。惟圣人之大道，惟易为至；大易之精意，惟爻(昼)[画]为至。故扁其轩曰「玩爻」，列诸爻於其上而日玩焉，以求得圣人之精。惟夫子不以远遗，惠记示教焉。甘泉翁曰：「嗟乎！信卿，夫圣人之大道，有太极而后有两仪，有两仪而后有四象，有四象而后有八卦，有八卦而后有六十四卦，有六十四卦而后有三百八十四爻，有三百八十四爻而后有辞，有辞而后有占。上古民之初生也，不识不知，顺帝之则，相忘於大道之中，无所趋避。及乎风气渐开，大道既失，圣人忧之，定以八卦，使知趋避，其时玩八卦足矣。及乎八卦失，而后圣人益之，定之以六十四卦，其时玩六十四卦足矣。六十四卦失，而后益之以三百八十四爻辞。辞又失焉，则圣人之大易终泯灭而不可见。是故善学易者，谓玩辞不如玩爻，玩爻不如玩六十四卦，玩六十四卦不如玩八卦，玩八卦不如玩四象，玩四象不如玩两仪，玩两仪不如玩太极。太极者，大道也。大道行，则吉凶悔吝亡，而廓然大公，易道在我，玩又不必言矣。是故太上玩道，其次玩画，其次玩辞。沃洲子笃志圣学，潜心大易，将不玩其下者乎？超乎(昼)[画]前，而与大道相忘於卦爻形象之外乎？忘助皆寂，乐玩天易，优而游诸，天爻与俱。沃洲子其以吾言与二三子商之。己酉三月 
　　
　　东莞县儒学重修记 
　　
　　春湖子孙子以进士来尹东莞之三年，诸吏治，六政举，万民安。暇则莅儒学，与生徒三百余人讲圣贤之学，喟然叹曰：「古者听讼於斯，献馘於斯，养老於斯，讲射於斯。今斯屋将就圯，神莫栖灵，士无宁宇，其何以四政之为？」於是白於当道，查其羡余，仍旧贯而新之。凡文庙、戟门、两庑、明伦堂、翼廊、丽泽堂，诸生有号、射圃有宫、敬一有亭、启圣有祠、名宦乡贤有祠，莫不焕然一新。乃拜价问於甘泉翁，先之以袁乡进士永伸，申之以钟逸士景星。曰：「请问学何学矣？修何政矣？吾也尝面受於夫子，惟夫子惠之记，以归告於师生焉。」甘泉翁曰：「吾年八十有四矣，病且两月矣，其能有文乎？」无已，则为据床随笔书意以复春湖子曰：「太上修心，其次修意，其次修事。修事故物不敝，修意故政不敝，修心故道不敝。」曰：「请闻修心致道以与於学之故。」曰：「夫学也者，觉也，明也，明诸心也。伊尹，天民之先觉，曰：『予将以斯道觉斯民也。』孟子曰：『三代之学皆所以明人伦也。人伦明於上，小民亲於下。舜明於庶物，察於人伦，由仁义行，非行仁义也。』古者先王之学也，必使先明诸心，察见天理，明觉自然，以成其德，是故谓之学。如水满池，感触乃分。感於父子，而亲之理应；感於君臣，而义之理应；感於夫妇，而别之理应；感於兄弟，而序之理应；感於朋友，而信之理应。此达德达道之说，理一分殊之说，此由仁义行之学也。若夫外求袭取，讲於父子之迹以为亲，讲於君臣之迹以为义，讲於夫妇之迹以为别，讲於兄弟之迹以为序，讲於朋友之迹以为信，此行仁义之学也。此古今学者为己为人之辨也，此君子小人之儒之分也，诸生将安所适从哉？夫学莫近於乡人，吾闻宋元之间，邑之儒者有竹隐、梅外，盖本於晦翁之学；成化之间，邑之儒者有林子南川，亲受白沙先生之学。白沙先生之学，有事勿忘勿助之中，浑然一体之奥，则吾既得闻之矣。竹隐、梅外之指，则吾未之考信焉。夫三子者皆莞之学之贤者也，诸生将安所取择哉？姑因孙子之请以质於贤师友，盖贤师友之心即贤尹孙子之心，孙子之心即南川、竹隐、梅外之心，南川、竹隐、梅外之心即程、朱、白沙先生之心，程、朱、白沙先生之心即孔、孟之心。何则？古今天下无二心也，无二学也。」作学记。己酉五月 
　　
　　潮州宗山精舍阳明王先生中离薛子配祠堂记 
　　
　　甘泉子曰：新建伯阳明王先生，其豪杰之必为圣人者乎！中离子薛子，其阳明先生之入室弟子乎！阳明公道义在人心，勋业在朝廷，然而君子必以教言焉！中离子行义在乡里，忠节在朝野，然而君子必以学言焉！何居？重道教也。阳明子之教，良知之教也。正德丙寅，与甘泉子初定交於京师。兵曹清黄语人曰：「吾从宦三十年，未见此人。」其时共尊明道仁者浑然与天地万物为一体之学，是矣。谪去龙场，归而教人也，一变为正念头之说，亦是矣。再变而为良知之说，亦是矣。皆是也，然而致良知者，阳明之定教也，其说出於孟子，夫岂有差别哉？或曰：「新建公於孟子良知良能章，独揭良知为教，何居？或者有深意存焉否也？欲人知知之贯乎行，知行为不贰也乎否也？甘泉子亦尝有言：『学问思辨，开其知也；笃行，恒其知也。学至恒知焉，尽之矣。天包乎地，知通乎行，通乎行而知者，圣学之始终也。』其与阳明公举良知之说，不约而同乎否也？虽然，学必会其全。」问之曰：「良知何知矣？」则应之曰：「无不知爱亲，无不知敬兄可也。知爱敬之真心即天理也，是其同也。」问之曰：「良知能为亲亲敬长，则何以为仁义矣？」则应之曰：「达之天下可也。扩爱敬之心以达之天下，通天下以为知焉，伊尹之先知先觉乎斯道可也。亦是矣。」或曰：「如斯而已乎？未也？」曰：「仁之实，事亲是也；义之实，从兄是也；智之实，知斯二者弗去是也；礼之实，节文斯二者是也；乐之实，乐斯二者是也。乐则生矣，生则乌可已也；乌可已，则不知手之舞之，足之蹈之。夫天下之道皆原於爱敬焉发之矣。」曰：「如斯而已乎？未也？」曰：「以其所不忍，达之於所忍，仁也；以其所不为，达之於所为，义也。此孟子之大全也。尧、舜、禹、汤、文、武、周、孔之蕴，而孟子发之也。」或问曰：「后之说良知者则曰『常知常觉，灵灵明明』，而不曰『爱敬』，不曰『达之天下』，岂阳明公之意异於孟子，固如是乎？」吾为此惧，往往为之明辨以闲阳明之道，岂得已哉？闲阳明之道以闲孔、孟、周公、文、武、禹、汤、尧、舜之大道，岂得已哉？而弟子或疑而訾焉。譬之若考有友，诫其友之子弟曰：「毋敝尔考室庐，毋亏尔考典籍，毋荡尔考田里。」谓之不忠於其考而訾之，可乎？中离子入室弟子，必不其然，必闻阳明之的指，无后来毫厘之差也。然则其所得必不可量矣。惜吾与之离索之久，未得闻其详耳。曰：「然则薛子之忠节，在朝野也云何？」曰：「行人尚谦遭大狱於朝，明目张胆於天子之廷，义气冲空，百折不挠，若有之死而不可回者。」则其中之所存与平素之所养，一念真切，浩然刚大之气，无愧於天地，无愧於日月，无愧於鬼神。是宜其忠义之气，在潮感潮，在惠感惠，闻於诸司感诸司。」诸司可其白，士人感其德，立祠宗山精舍，上祀阳明公，下以中离子配焉，凡若乾楹，有田若乾亩，以永住守焉。以其感应若此，可以知师传之学哉！其子宗釜能世其学，来居学天关精舍，请予记。予老且病，乌能文哉？姑力疾捉笔，述其始末之说，以剖学者之藩篱，以不贰於阳[明、中]离授受之的指云。己酉九月 
　　
　　都阃刘东谷先生祠记 
　　
　　或问於甘泉子曰：「子何以祠东谷刘都阃之恪也？」曰：「贤贤也，德德也。大勋，贤也，有德於我也。贤贤德德也者，将以存其后也。何以必存其后也？念贤德也。念贤德也者，必思报焉。」都阃东谷之产，既於若人矣，犹典其居宅，前距官街，后距官巷，左距官巷，右距欧都阃者於陈氏，陈氏将据而有之。甘泉子念周全旧德不可忘，而都阃孝谨之风不可泯也，卖宅则泯矣，故力争於陈氏。陈氏，甘泉子之表弟也。宁灭亲伤财而不顾，出己赀百五十金而赎之表弟，面斥而亦不顾。事定与刘氏，给帖於司府，誓二家子孙世世不易。如刘氏老少变易，则湛氏子孙闻於官，罪之。又扁而坊之於大门之上，俾不违犯焉。或曰：「子之厚东谷，不亦过矣乎？使贤贤德德而报之，日亦不足矣。」甘泉子曰：吾特报德而已乎？非特吾髫年避家难於其家，周全之德也。乃东谷纯孝人也，愤父俊死於贼战，誓修武以申父之志，学文以慰母之慈。师事白沙先生，究於六韬三略、五经百史、三教之原，立身显扬，一孝也。始仕指挥使，练军屯粮，尽心效力；后山谭贼流劫党炽，势逼广城，受命督剿，不事多兵，一战擒之，战阵必勇，二孝也。武略渐振，诸司见委，郁林、泷水、平乐、皁黎，每出辄克，累升都阃，文武兼资，用光前烈，三孝也。事母伍氏，法古躬行，客至馔出，必归进之，乃出奉客，四孝也。母或忧疾，梦神告符，割臂和药，立痊母疾，五孝也。告天减寿，以延母年，果跻八秩，精诚格天，六孝也。哀思不已，乃效丁兰，刻木肖形，暮扶就寝，晨扶就坐，上食更衣，一如事生，七孝也。巡按王公，三司临祭，察实具奏，表其孝行，而恸哀毁，以未终制而卒，遗命其子，衰服敛之，至死犹慕不忘，八孝也。八者皆孝之至也，甘泉子是以祠而表之，以励薄俗，匪特报德存后裔而已也。东谷门人李味泉世京亦游吾门，老而好学，以告於周明几学心，次第其事，以达甘泉子，遂为记之以诫於后之人，俾勿坏云。庚戌正月 
　　
　　新创白云书院记 
　　
　　嘉靖庚戌三月明生，甘泉翁游於景泰之下，谒黄宫詹祖考粤洲府君之墓。泰泉公私与人曰：「盍为泉翁卜书院为山？」僯以告曰：「未有主者，白云毁寺之基，其可。」遂闻於府别驾曾君广翰。曾君慨然亟查，僧广遐於魏督学毁寺之初，匿此地不以报官。召卖者，准湛瑶纳军饷，出帖税付管。是月十日，甘泉翁与宝潭钟子景星、冢山郭子肇乾、两湾康子时聘、季子涞之出天关，主事李少偕时行，先候於小北门，共往观之。过上唐村，曰：「此白云洞口也。」一水滔滔，自北而南，行七八里，过石坊，曰黄家山庄。仰见一□来从山顶，如自天而下，如虹如桥，缥缈如行空中。至路口，又有一径来合。於是迤而东，过戴家墓东，由私蹊而入焉。诸子请立白云书院与诸生游学，甘泉翁可之，叹曰：「高矣！美哉！」第由私蹊快捷方式而入，不似吾心。因知右景泰，泰泉黄公得之，左月溪，铁桥黄公得之，皆毁寺之初也。於时为易，而此寺独若鬼隐神秘，而无有取之者。夫三寺者，白云之山之三胜也。左右既先主於二黄公，而此地独留之二十八年以待予，岂人谋所能及哉？韩子：『天作而地藏之，以遗斯人。』今天作之矣，地不藏□□，而人藏之以待予焉，又信天地人三益於予，而□□者之难也。吾何以答神天之贶哉？」是月廿日□□□复出小北门，度上唐村，而北、而黄家庄、而僧□□□址，下有丘，隆然如口。顾谓左右曰：「此可石坊□□□书院先门也。」遂立第一山，米书「云归亭」。又扶□□□戴墓之左，遵界而南，小憩於悬崖之亭，曰「留□□□□可妥安期生也。由南而东，为故寺鹤舒台□□□此安期生飞升处也，志之，更筑湛子著书台。□□□□由此可达月溪，历茶坡而北，伫立为书院，□□□□之所建者。於此观书院之基，高敞盘郁，□□□□□山护之，如丈人俨然中居，而童冠环列□□□□[辟]荆榛，由此中道，入云生门，过倚云门而□□□□□陈小江大巡贶金，修创门楼，扁立白云□□□□□门楼下升大道门，入遵道门，曰洞开重□□□□□不亦如我心乎！夫然后内外之一也。北[憩]□□□□泉，泉出冷冷，冬不绝声，以注於九龙之□□□□□所称九童子进安期泉也。翁曰：「且置勿□□□□□无穷。逝者固如斯夫！」亟薙草莱而坐焉。[遂]□□□□为尊师祠，塑白沙先生像焉。北堂扁曰观□□□之前筑台，曰「观泉台」。升而上，修讲堂五间，□□□□堂立碑，立孔圣四配像，为诸生瞻仰焉。又□□□为坐堂五间，扁曰「坐进之堂」，盖与诸生静坐□□□仰扳绝顶，披蒙茸，逐云日，书刻第一峰绝嵿。□□□然四顾，无山与之齐者，又不知山之上有天，□□□□无穷，令人直欲插羽翰，乘日月，凌倒景，以□□□以游无可也。其东北为左高峰，西南为右高□□□南极为三岛洲，为抱旗山，为青萝障，为波罗□□□，为洋海，历历皆在几下。堂之左右以前有三桔，乾无皮理，连枝花盛，开如明珠万颗，所谓三珠□六桔关，固自古记之。青萝王子谓蝴蝶洞有唐时桔，非此类，以异之。或曰：「此百年桔也，僧惠杰所植。」曰：「世岂有百年桔哉？非此山之瑞乎？」然闻云外有歌者曰：「[白云]高高兮高入天，登高望远兮轻人寰。隘六合兮□晨昏。童子入云兮采药，人不见兮空闻言。濯龙泉兮自清，倚珠树兮盘桓。」又歌曰：「白云鸿蒙兮，宇宙为家。混天地万物而不分兮，浩其无涯。廓乎吾庐兮不返，广居不居兮，君谓之何？」於是诸子请问尽存之义。翁曰：「勿助勿忘之间，心斯尽矣。夫忘助皆蔽亏之者也，如彼日月，物无蔽亏，圆满明光，普天照耀。故心尽则广大高明之体全，而廓然大公，天理见矣，是谓知性，是谓知天。即一念而不息，终日乾乾，收拾此焉，以有诸己，是谓存心。夫尽斯存斯，斯，斯物也、道也、心也、性也、天也，一也，即尽即存。一心不息，知性养性，知行并进，直达天德，天德在我，天命我立，万化我出，我与天一，斯圣人之学备矣。诸子志之。」诸生前曰：「请记於石，以示来者。」庚戌三月 
　　
　　太原甘泉书院记 
　　
　　太原春谷子潘子子抑既致少参政，得专旧学，振起斯文，体认天理於勿忘勿助之间，甘泉子之所讲闻者。曰：「昔泉翁以大司马参赞南都，乞归未遂。高也时在大理，谓师获归，高也当弃官从学。今官已弃而母年又高，莫遂夙愿。吾其为书院焉，如师之临，庶乎万里如侍一席，其可！」乃捐俸金於宁化，创书院，为正堂五间，扁曰「察伦堂」。为后堂如前堂之数，扁曰「息存堂」。后为楼居五间，扁曰「南云楼」。前为门楼五间，扁曰「甘泉书院」。为左右厢各五间，左中曰「敬义斋」，右中曰「进修斋」。余为号房。与学子日肄其中。拜价走万里之外，谒记於甘泉子罗浮西樵天关甘泉之墟。甘泉子方宴坐白云，曰：「吾何复有他说哉？吾随处体认天理，为千圣千贤之大路。圣人复起，不易斯言矣，亦无以加於斯言矣。」或疑之曰：「泉翁在极南，潘子在极北，而有甘泉书院焉，不亦远哉！阔乎！」则应之曰：「夫斯道之在天下，一而已矣。无内外，无远近，无一处不到，无一息不运。至远而近也，至迩而不可御也。夫圣人之学，心学也。心也者，神也，无思而无不思，无在而无不在。潜而通之，变化不测之谓神。神故潜天而天，潜地而地，潜四方而四方，潜古今而古今，无所不通。子曰：『未之思也，夫何远之有！』故地有南北，天无南北，南北一天也。人有南北，性无南北，南北一性也。气有南北，道无南北，南北一道也。东海西海南海北海有人焉，同此心也，同此理也，独圣乎然哉？乌乎远？」未达。曰：「而谓东南之日月非西南之日月乎？」曰：「否。」「而谓掘东南之地而得泉水，非西北之地之水乎？」曰：「否。」「然则上下四方同一宇也，古今往来同一宙也。记曰：『宇宙内事即己性分内事，己性分内事即宇宙内事。』是故可以知道体之一矣。」或曰：「孰能一之？」曰：「惟存心於勿忘勿助之间者能一之。於乎！可以与吾心性之图者，其惟潘子乎！故学者观此图焉，思过半矣，而说不与焉。故夫子曰：『予欲无言。』曰：『天何言哉！四时行焉，百物生焉，天何言哉！』夫四时百物，与道为体也，宇宙与己性，分内事也。易曰：『默而成之，不言而信，存乎德行。』春谷君与诸同志，其共思勉之！」庚戌八月纪欧阳公修白云精舍记甘泉子曰：「夫子称文事武备，此其圣人之蕴乎！」夫文武，一道也。欧阳公约庵大司马大中丞，具文武全才，来抚两广。肃号令，饬食兵，定交衅，戡?黎，置留守，世与怀柔。於是两广辑宁，武备丕振，文事乃举。会闻南台右都之命，公曰：「必毕此而后启行。」大出罚锾，无间存没，饬修牌坊，表厥宅里，以树风声。而水也徒以老，独加数焉，至及百焉。水曰：「富哉惠乎！辞则不恭，受则叵私。请移修坊之余於白云之馆，以处来士，以风正学，广公之惠於千万年，立石诏后以垂无穷，其惠不亦远且大乎！夫以一人一时受之，不若人人世世受之也。」公悦可之。行府署事同知曾君乐始之，通判陈君大为终之，而委官番禺县典史李诏督理始终完焉。凡梓人、墁人、土人、石人、陶人、彩人，各支若乾。疏以呈报，公乃行。夫白云名山也，十里附郭也，安期生治之灵境也。记传炼丹无水，童子九进，异应也；骑鹤飞升，化叵测也。然以有九龙之泉，有鹤舒之台，事虽匪经，古记实存。后世之季，佛流中国，乃为浮屠，乃立释像。然以物有百年之遗，树有三桔之异，亦犹匪正也，督学魏公奉旨毁之。家人出军饷之金以兑於官，收十亩之税以供於公。神天留畀於二十八年僧匿之余，无主之后，岂无为哉？经始以家赀之微，协济以大巡陈公之金，高榜书馆之光，三司石坊之表，岂偶然哉？凡撤颓垣、辇败瓦，图而新之。为坐进堂三间二翼，以与来者静学。为尽存堂五间，立宣圣四配像碑，[以]与学者瞻依。为观生堂三间，以玩泉之活泼。前为尊师祠，塑白沙先生像，以与学者景仰。为左右厢斋号馆六间，以居学者。为声远楼三间二翼，以警昏惰。为中道门石坊，以表能者之从。变鹤舒台为著书台，以正胜迹於后代。改废僧归云亭为云归亭，以辨邪正。为先门石坊，以示从入路脉。先门之南，中道之前后，为茶塍以供守者。然者皆业绪而未就，就之，皆公之功也。公之文教武德流於两广，过化之地，如云之乘雨，有时而或移；而公之功化之留此山者，如水之行地，无时而或息，殆同此山不杇矣。夫斯境也，仙化而释，释化而儒，大定也。自有宇宙以来，恭遇圣皇立极，厘正毁淫，辟异端，息邪说，以正人心，万世事业也。今公实与财成焉，其功德孰有加於此哉？用记於石，世世不忘。庚戌九月 
　　
　　田州欧阳公生祠记 
　　
　　嘉靖三十年四月廿日，广西田州土目何贤奉其州主妇瓦氏官男岑太寿状，入天关，跪而言曰：「远方之人，闻公行圣人之道，体天地爱物之心，故敢有请焉。不禄官男芝也，於嘉靖二十九年十月，奉调征海南黎寇。寇至猖獗也，芝也不辞艰险，直抵巢穴，冒毒而死。遗孤二人，长太寿，次太禄，奉军门优恤，惜芝也为国死难，方在勘报，恤典将施。先以太寿札，令冠带以安民心。有僭孽号岑苇者，卒兴邪谋，观衅待动。东兰韦起云助桀之恶，阴串本州反目林瑚、蒙昌等以为羽翼，内外胥应，大兴兵马，拥苇突入州城，谋逐氏孙，流毒一方。又蒙军门轸恤苍生，行委右江副使徐祯、参将朱?、都司李霁，抚谕驱逐，犹拒不悛。副使参将□□仍驻奉议州，反复晓谕。桀骜如前，据险阨，修城[墙]，缮甲兵，闭门拒命，拥兵自固。各委官会参军门，处以正法，起调泗城、向武、镇安等府州官兵，协心并力，捍御擒捕，必得首恶，以献军门。丑类知惧，宵遁而去。迅发精兵，卷甲追获东兰党贼三人，审知伪岑苇者，乃南丹州官族莫显之子，而真岑苇者已六岁死痘久矣，乃知莫氏之子伪为岑之子的也。伏苛军门，恩威并举，不一月之间，克复州寨，地方辑宁，幼者得存，老者得养，农者得耕，商者得利。於是孤寡目老，阖州夷民，深思图报，咸愿自备工料，起创欧阳都宪生祠於州治。□貌俨然，以便朔望焚香，春秋祈报者。时都宪已迁南京右都，行矣，阖州人民相谓曰：『闻今有□□□甘泉湛公者，近广左，素为欧阳公所信重，道[宗德教]□□重典，以风於一方，及於当时，被於后世。』氏孙等昧死跪以固请。乞赐一言，刻碑祠右，以诏万世，幸莫大焉。」甘泉子曰：「嘻！胡为乎来哉？胡为乎来哉？盖宇宙华夷一心也，吾独无是心哉？吾之心即都宪之心，都宪之心即尔州之人之心也。否则何以翕然成功？否则何同然感服哉？」甘泉子喟然叹曰：「於是乎约庵公一举而有五伦焉！有敌王之忾焉，有恤亡之懿焉，有除暴之猛焉，有存孤之慈焉，有辨伪之明焉。纾南顾之忧，敌忾，忠也。轸死事之士，恤亡，惠也。脱逐杀之患，存孤，仁也。遏内外之兵，除暴，勇也。明岑莫之孽，辨伪，智也。忠惠仁勇智，五者，德之盛也。然则公之事业，其可涯哉？昔者周公秬鬯二卣，明禋休享，亦今之生祠也。从州民之请，所以安民心也。遂为记於石，系之以迎送神曲云：公之来兮拥云车，衣佩之珊珊兮光陆篱。雨师清尘兮，丰隆导之两旗。儿无嘉殽兮，式食庶几。迎曲回鸾去兮其迟迟，瞻望弗及兮悠悠我思。公寔生我兮慰我私，公然乘云兮，雨中天兮普厥施。送曲辛亥四月 
　　
　　郴阳县仰泉楼记 
　　
　　欧子启河将归，辞於甘泉子曰：「策也归矣，与同志之士朱则之诸子卜幽胜之地曰元山，四面皆山，水流[其]间，为楼□□，以静习夫子之教，名曰仰泉之楼。」[甘]泉子曰：「仰也何泉？」曰：「策也将以仰翁之道而不忘也。诗曰：『高山仰止。』言不忘也。今(日)[曰]仰泉者，不忘夫子之教也。」甘泉子曰：「泉哉！泉哉！何取於泉也？夫泉也者，水也。天一生水，地六成之。一也者，阳也；六也者，阴也。一阴一阳之谓道，阴阳合德之谓德，阴阳不测之谓神。斯理也，人人有之，人人自仰之。陆子岂曰惟圣人[哉]？东海有人焉，同此心，同此理也；东海之人自求之，自得之。西海有人焉，同此心，同此理也；西海之人自求之，自得之。南海北海有人焉，同此心，同此理也；南海北海之人自求之，自得之。何必外求於予哉？自有自求而自得，以合於予焉，斯可矣。源泉混混，不舍昼夜，子归而求之，有余师。仰之至矣。」辛亥六月 
　　
　　爱日堂记 
　　
　　爱日堂者，内江大司徒三峰高公奕世之堂也。子钦大夫创其业，三峰司徒述其事，钱塘湛子记其胜，甘泉湛子扬其休。水与钱塘希同姓也，与三峰善同年也，始终乎一百五十余年之盛事，会千万里之远於一堂之上，以成司徒公之孝思，非偶然也。「何名乎爱？」曰：「教孝也。夫孝也[者，天之]经，[地]之[义，民之性，百行之]本，万善之原也。故其为堂也，在土木而非土木。以忠信为基，以礼乐为采，以仁义为丽，以明睿为户牖。夫父子之爱，天性也；天性也者，人之所以为人也。基者，性之地也；采者，性之文也；丽者，性之饰也；户牖者，性之明也。集众善则爱全天性，圣学之极功也。大哉！爱也，性天其至矣。父母全而生之，子全而归之，而人道备矣。」曰：「何言乎日？」曰：「日也者，日也。以上下达者也。下焉者由日而时，由时而刻，爱至刻则微矣。上焉者由日而月，由月而年，爱至年则久矣。自微之久，爱之至也。事父母自知不足者，其舜乎！大孝终身慕父母，终身者，非终父母之身，终己之身也。故曰：『父母之年，不可不知也，一则以喜，一则以惧。』喜惧不悖，则忧乐并行，中正而天性之道尽矣。以此事君则忠，以此事长则顺，以此交友则信，而百行万善备矣。」大巡友山萧柱史，始以司徒公命命予，予谨书之，以因柱史君复司徒公，司徒公以为何如？是为记。辛亥十月白云开山僊祖祝圣坛记何以为开山僊祖也？郑安期生也。何以立之也？凡天下景胜，开山之祖皆立之也。非特不忘其开山之功也，立之以祝圣，寿亿万年也。曰：「轩辕黄帝，仙之祖也，而祖安期生者何居？」曰：「安期生，白云之山之仙之祖也。」曰：「世传安期生升举於蒲涧，未闻云白云山也。」曰：「记有之，安期生始修炼於白云山顶之腹，无水，忽有九童子进之水焉，遂为九龙泉，至今清洌以甘，为第一泉，盖山为第一山也。其山自右肱而左前，有三石，象鸟一首两翼焉，旧名为鹤舒台，云安期生跨鹤飞升处也。其说虽荒唐，而古固志之异矣。其曰蒲涧者，俗传之讹也。」曰：「然则白云寺非祖乎？」曰：「安期生不知何世人，至秦乃显於此山，佛至汉明始入中国，又几百千年然后立浮屠於此山焉。故曰：安期生为开山之祖。」中间埋没於浮屠几百年，今又经魏督学庄渠公奉例毁寺去浮屠像，迄今凡二十八年，田尽充於邓氏，独留胜基以待甘泉子之来。来而为立开山之主焉，岂非安期生有意默留，以相待乎？未可知也。而吾托其开山之功，恭致夫祝圣之悃，畎亩不忘君之念耳。白沙先生诗曰：『托仙终被谤，托佛乃多修。弄艇江门月，闻歌碧玉楼。』其托乎真乎？自有能辨之者。」姑刻石以志。辛亥十月
　　
　　甘泉先生续编大全卷之六 
　　
　　门人顺德何鸿校刊 
　　
　　记 
　　
　　新立上唐等村杜农仓记 
　　
　　甘泉子曰：「上唐等村社农仓者何？效文公朱先生为之也。文公处其难，吾处其易。」曰：「何居？」曰：「文公始为社仓也，无所措本，乃白於官，取仓谷数百石，平出满入以备浥烂鼠耗，历数年，收其羡余为正仓，而还其本谷於官之难也。吾以壬子五月二十五日，萧友山大巡临行，普惠坊牌之金於乡宦，遣本府以五十之数送予，予不欲虚受也，辞之固。友山躬至天关，又面辞之固。友山曰：『先生其怪予哉？此所别处，非关於官库者也。』水思之，不可直却取怪，遂委曰：『无已，则以公之遗为上唐等村社农仓，可乎？一人受之，不若百人受之之博也。盖权辞却之物为济贫之举，内不失己，外不失人，故曰易。耕时给借无本之农，收时敛还公共之仓，一如文公平出满入，为浥烂鼠耗之备，其可！』即遣家人连原封之金告寄府库，俟收成，乃籴谷入仓，曰「上唐等村社农仓」。立门人之贤，典守者、放收者、司钥者各一人，立乾者二人，及时催收以为常，曰府差。老人督其出入，其羡余之谷不许粒入予私家。粒入私家，为子孙不孝，司守、司放、司钥诸门人乾者必以白於官。其积之致多，则又为别仓於后。又积之多，廿年之后而又益多，则或以施穷丐者，必籍其数；或以济斯文之困者，宦家不能丧葬者，必籍其数；会诸门人，核三年之通收支之实，必籍其数，与众通知焉。门人有曰：「是则善矣，或有妒忌者，得无旁得谤议乎？」甘泉子曰：「吾於慈母之墓左，西樵之天阶，诸已行之矣，夫何议何忌？」又曰：「苟有少利於众人，又何顾忌於一己？诗曰：『我躬不阅，遑恤我后。』虽天下非之而不顾矣。设使得仓廪亿万间，遍济天下之农之贫者，吾之愿乃足，而有所不能焉，独奈之何哉！独奈之何哉！尧舜其犹病诸，而况於人乎？」遂记於石以诏来者。壬子六月 
　　
　　鹤园二少楼记 
　　
　　二少楼者，冼子因甘泉翁并称二少而名其楼，以为二少丽泽之楼也。二少者为谁？少汾冼子与其友少明卢子也。二少讲习相契，如二泽相丽焉也。易曰：「二人同心，其利断金。同心之言，其臭如兰。如兰斯馨，如金斯坚。」其二少之谓乎！少汾子曰：「桂奇也於少明梦阳也，居相近也，义相得也。请翁记二少之楼，为二人励焉。」甘泉翁曰：「既相得於心，又何假於言？虽然，则亦有间可言矣。二少云：『相近相观，如甲乙然。』甲而万一有或论笃色庄乎？近不可欺於乙也。乙而万一有或面从后言乎？近不可掩於甲也。朝而乙为某事善，甲则夕闻之矣，虽欲不为善，不可得也。夕而甲为某事未善，朝则乙闻之矣，虽欲为不善，不可得也。甲将为善，则必曰：『此必乙闻之乎？吾何为愧乎良友！』则必果。乙将为不善，则曰：『甲得无闻之乎？吾何颜面以见吾良友！』则必不果。然则二少交相推致，以入於圣贤之道，虽名曰二(妙)[少]之楼可也。」曰：「子言圣贤之道，请闻焉。」曰：「夫道，一而已矣。夫二少，一以居为道，一以仕为道。蕴而大中至正之极，发而为仕止久速之时，一也。仕者谓居者曰：『何以赠我？』则曰：『愿子止仕久速之宜，惟其时，毋冒利於非几，以胥溺於私。』居者谓仕者曰：『何以处我？』则曰：『愿子力底於中正之归，毋自画尔知，以荒於嬉。』二少交励，成盛德而生大业，遇则为太公之功，不遇则为伯夷之节，是谓天下之大老，虽名曰二老楼可也，二少云乎哉？」余谨书於石以俟。壬子十月 
</div>
    <div class="pagination">
<a href="泉翁大全集_page158.html">上一页</a><span>...</span><a href="泉翁大全集_page154.html">154</a><a href="泉翁大全集_page155.html">155</a><a href="泉翁大全集_page156.html">156</a><a href="泉翁大全集_page157.html">157</a><a href="泉翁大全集_page158.html">158</a><span class="current-page">159</span><a href="泉翁大全集_page160.html">160</a><a href="泉翁大全集_page161.html">161</a><a href="泉翁大全集_page162.html">162</a><a href="泉翁大全集_page163.html">163</a><a href="泉翁大全集_page164.html">164</a><span>...</span><a href="泉翁大全集_page160.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
