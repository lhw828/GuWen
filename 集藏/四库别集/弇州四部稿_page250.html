<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 250 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 250 页/共 296 页</h1>
    <div class="content">　　余以万厯戊子由田间起佐南兵部而郎有但子贵元者奇士也其署曰车驾亟阙长则但子为之长于大体曙而又能文章时时谒余谓贵元次公太常门下士也当是时大司马阴公尤爱异之戏谓余次公安能擅但子故吾门下士也亡何吾家太常卒已阴公亦卒但子徃来两家亡间朝暮语及輙泪涔涔满睚盖余以报政至淮有今命驰归始能哭吾家太常至秋中复还金陵诸旧曹偶皆来问讯独不见但子乃知其以母李孺人丧归矣未防但子捐书与状来其辞恳曰惟是所以报吾母者已矣敢借公一言以为地下重又曰唯不孝之从事公门也则不孝之父母实命之而母尤切切且絮曰吾闻二王先生天下士也既已获幸太常则不宜失少司马阴公故汝师表也推阴公则大司冦陆公亦不宜失凢不孝所以不自弃于大人君子者吾母命也今已矣余悲其意乃为之许志铭李孺人者邑之石符里女子也王父荣经令椿父某母某生而静慧精女红荣经公时抚之曰女必贵谁当为婿者时但子之王父东泉公某为诸生祭酒荣经公尝过之饮懽甚见今封文林公友儒矫矫羣儿中归诧曰是儿真吾婿也东泉公亦曰吾闻之乡人李女淑而美亟委禽焉孺人年十五而归封公封公少一歳已补博士弟子有儁声为通人所赏识矣家不能无少孺人顾于妇事多晓畅晨夕问舅姑安否退而理中庖治甘毳滫瀡身先诸臧轧轧机杼间以至井臼粗纎无不秩然得所时时谓封公毋内顾以荒而学新妇业代子矣已而姑彭殁封公毁瘠骨立孺人相之哀复相之礼封公之弟某善堪舆家言既得地而卜之曰吉申阴寅阳奕世其昌嫂必有喆嗣乎孺人夕梦神媪以三龟为夀曰此元龟也纳之怀光彩陆离芗泽芬馥既醒而尚在目鼻也秘弗言唯益治方中东泉公既失彭而继万或语孺人万媪者不后入但门而乃称姑乎孺人曰我安知后我知有姑耳所以奉事之如彭不少杀东泉公有前母兄某母弟即某其庄兄犹父也爱弟犹子也则孺人之助多矣明年诞但子又明年东泉公卒封公之毁瘠犹居彭丧也孺人复一切相之亡何万亦卒诸妯娌有哭弗哀者孺人勉之曰舅以为父夫以为母而吾曹奈何异之治丧俱如礼但子在髫时已颖异有文章而封公困诸生久意郁郁不乐孺人乃语以夙梦而寛之曰神告我矣公之子必显重何郁郁为封公乃名但子曰贵元贵元之生十四年而始举仲子名之曰启元又三年而举叔子名之曰调元与封公交相慰曰梦有徴矣于是益诲督三子后先以才着庠序间而但子遂连举进士谒选得蜀之长夀令逾年以任剧调冨顺二邑去荣经二百里而近使使迎封公孺人养孺人喜谓吾得一游其地问王父遗绩足矣竟以蜀险逺不成行其后但子奏三载最封公与孺人皆沾天子命最后迁今官乃一就金陵养寻复归时仲子游太学而叔子与但子之子宗臯皆以诸生试髙等仲子遂膺应天荐而叔子及孙不利孺人犹贻书但子俾召叔子责数之曰若不愧而伯仲也耶仲子不得志于公车归谒封公及孺人不久孺人病卒矣但子故尝刲股肉已孺人危疾至是大恸呕血曰使不孝得侍左右者股肉可继也而今何益矣闻者益悲伤之始封公读书不问家家悉付孺人手孺人能以共俭给封公而寛其志然于施予独不吝宗戚姻戚五服之内外以逮闾左贫无宿舂者病不能医药者死不能殓者倾囷以应之不给则脱簪珥以继之咸合掌以颂曰孺人固女中佛也然孺人独不信佛时时语但子既有孔氏安得更有佛人乃知孺人之慈隐毋吝盖天性然非有所慕习也孺人以嘉靖丙戌生卒以万厯己丑春秋六十有四封公故壮无他但子既显重为京朝官而启元在公车调元在学宫皆翘楚诸孙四人而宗臯者将与二父趾美神妪之梦故有徴哉不然何以为孺人盛徳报也子女婚嫁别纪于左墓在某所
　　铭曰共于舅姑共于夫宜其家人亦宜其宗姻母而慈复严而师其即安于斯佑尔夫子夀考维祺






　　弇州续稿巻一百二十四
　　钦定四库全书
　　弇州续稿巻一百二十五
　　明　王世贞　撰
　　文部
　　墓表
　　中宪大夫都察院右佥都御史竹岩王公墓表
　　盖钱塘有陈善方伯先生云则世贞丈人行也日而以书奉故御史中丞王公铮之志铭若传而投世贞曰王公于嘉隆间厯宦中外为名臣而其按滇也则尝采吏民议举不佞于既废之后而扬之尝以有今日不佞且老而王公死矣念无以报公手志状而纳之竁宫而侯次卿者为之传而不佞犹有歉然古者墓有表夫表标也标其行而着之石以使夫过者式焉其在吾子之一言甚矣陈先生之厚也夫王公以公举陈先生陈先生不忍于其身后而亹亹若此而王公世所称贤者也陈先生盖亦以公报王公而属之谫劣之世贞毋乃非所以用其报乎哉虽然以世贞之奉陈先生托而从事于贤者之身后则甚幸夫王公者浙之永嘉人也字子孝国初自台之黄岩徙不十传而有丁数千指显贵为京朝官比比而公之父链仅起诸生为竹山教谕迁南雄教授以归教授公之宦竹山也公时从犹未娶间过处士蓝傥傥梦冕而过者众指曰御史中丞也质明司客无所得独得公见其状颀晳而益奇之遂以其所爱女女焉后封所谓蓝恭人者也而公遂其邑籍补博士弟子数试有声实久之膺选贡入南太学六载举于应天又十载成进士授莆田令未上而以教授公及母邹忧归服除补溧阳令入为山东监察御史按河东盐防还复按云南寻刷应天巻满考赠教授公如其官母邹孺人久之超为大理寺右丞迁左丞进右少卿遂为左少卿推恩赠御史公复如其官孺人曰恭人寻以都察院右佥都御史出抚贵州而蓝处士之梦验盖垂五十载矣罢归里听调竟不调而以夀终始王公之令溧阳其土豪肉视单细而猾吏舞文为食公一切以严明破之虽贵势有力亡敢诪张者而时时慰问田野疾苦毋使困徭役上官徃返供张草具毋所纷华巡抚都御史以是不悦公亦有所指擿而坐事被逮公得免又尝用持法平忤巡按御史防见中而察公廉亦中止公竟以令髙第徴矣按河东而其长鄢自台总覈盐防挟幸相重为威福所至倾帑公从容説之曰吏不奉行明公徳意而以侈名归明公非计请小抑损之鄢语屈公手谢公乃勑其下鄢公不为汰取办具而已已其地旱公徒走而祷雨随防所勾检宿蠧殆尽云南之世帅沐朝弼者自诡以宠王多纵客为奸侠虐使其下所难独巡按御史利笼之不得则孽之而公甫奉命便道过里则朝弼使使奉书以黄金数百它寳物亦値数百金贽公语之曰使而主以一束帛来敢不拜赐今非所以交际执法臣也既至而尽得其恶万状则稍取其客寘之理弗改则惩其家属又弗改乃具疏列上其状天子震怒为禠朝弼歳禄而陈先生者前以视学至数绾按察章与之抗陈先生之得归亦取朝弼中凡八年而公白其贤天子亦为之屈甲令而复官陈先生公按云南久旌廉吏惩贪墨踣豪侠防孤防扬主威徳于万里外为诸方冠他善事不可胜纪而此其大者既满而朝弼饯之郊饮前行十余舍寛觉有物动喉下问左右噤莫敢言公乃自以意呼烧酒调砂仁而恣进之觉物下至膈复进之至腹则大痛洞防生血垂为鳖形者数百千而愈左右乃敢言曰公天人也中此法不解公之刷巻手自稽覈吏不得縁而纵舍然不为滥入曰吾非储赎锾吏也其为大理则平剂三尺所谓卖休买休曰贫民弃其妇惩之可而奈何傅之奸而辱之于司防廷辨上是公着为令最后贵之水西宣慰安国宁戕杀诸父与王师抗廷议以公才而帅之公至而总兵安大朝已从诸道兵深入公继之不即平乃上疏自劾得请公一为令两按滇晋所至皆有赫赫名去而又皆肖祀之其调以非罪气力尚壮而自归后絶不通朝贵人问知公者不当要即当要亡肯为公力者竟不用公虽不竟用然亦足以暴白而完其天于正寝之牖亦不为不幸也公性至孝为诸生时尝以夜游忧其父遂絶不夜游当父母见背业皆八十余矣哀毁防灭性老而及之未尝不涕沾膺也家遗产悉以让诸兄弗取布衣藿食不为贵改逍遥尚羊循物无竞与其从子副使叔杲大叅阳徳年徳差次祭酒于邑里有丈夫子五人诸孙十一人彬彬称其家公之贵而从少卿公南也盖时时念竹山云吾起家于是故署其斋居曰竹岩所着有滇南奏疏详刑议大学衍义通畧若干巻世贞故与阳徳善而阳徳之从季曰赠太仆少卿汝脩者以直节死难显余故尝表其墓今复表公而陈先生之义附焉曰永嘉之王有二君子前后表之无愧辞
　　中宪大夫福建提刑副使少峯张公墓表
　　呜呼此有名君子张公之墓公讳情字约之学者称为少峯先生其也有志铭以幽且十一年矣而复表之公举进士厯中外垂十政秩第四品矣而不称官皆徳举也其所爲德者何循于官长者于郷是故合而諡之君子也公之始释褐也得推官曰处州至而郡阙守即摄守即能遏其嚚讼者量蠲诸鑛鑛盗用以无叛温多侵赋监司檄公徃覈公则囊爰书示之曰若皆此中物旦夕边障老革矣今而尚可为也众股栗上赋以食时报竟乃一切纵舍示县官徳于是巡按御史王君绅唐君某剡荐公理行皆第一而御史有鹾政髙君葑者及最后巡按舒君汀俱以刻精深文自喜公名为见推重而不能得其意金乡磐石二卫相搆株累数十百牍不解至连子孙狃以委蠧不成理而公探得其根第取轻刑奠之余徃徃从革舒君览而阳喜曰司理真理解耶然其齿龂龂亡所泄之而公应尚书特徴且发舒君故稽之俾后期仅得刑部福建司主事二御史当察吏以苛细谪公事称之不介介也其治曹见器故大司冦闻公时得闻公一言重輙移而公以母杜安人老乞便养改南京兵部职方司主事迁车驾员外郎再迁武库郎中公之为职方复以勾稽匿卒见器其长而所奉杜安人寛公养甚乐也寻以夀终公治丧偹礼既服除忽忽不欲出又二歳乃就部选复得南车驾公所职上供舟与营驿骑其累丛而官与民两敝公令毋广舟数滋民而稽其实庀材务坚良毋使舟易败三老稍稍获完家营骑以时给刍刍足而马羸死罪在军不即徴民马驿骑疲不给以它羡金偿之母独困其骑长而徐徐剂自歳以次第徴补羡毋迫困民公行之久而留都士民能识公出则相指目曰此郎一何善为徳哉而仅迁九江守公之为守也务以清净俭约为事讼庭草生没阶役织屦自给六曹吏鱼羮菽粥犹不继公时燕坐叹曰民不胜逞矣吾姑以拙相保耳三峒兵调征倭者所过郡邑多强市民物因而纵剽率杜闗遣犒而已公犹郊劳酋帅酒食其从卒俭而均北返有兵死者以文祭之咸感悦以相约束徃来九江若不知有兵者公以冦警筑六门月城费取之渔陂之直而不以烦民客坐傍送迎例不过瓿酒斗粟两算器食客稔其直弗恨也凢五载而始迁为福建兵备副使当是时倭冦歳躏闽亡完地公提乌合一旅批之解连江围前后卤斩倭数百人兵气甫振而公以病瘁不支归矣其宦而循若此然公归絶不以所树绩语人故事南曹郎丧除当北公独仍南郎而回翔南北且十年又前以司理髙第徴不当守公仍为守守两入计吏与上考不当闽战地公独闽战地识者能得其自以公不濡迹政府无束帛钧金之馈以叩公公不答两台使者周公如斗温公如璋交荐之或谓可縁以起者公亦不答其读书自六经外精于闽洛家言然不树讲学门作诗繇性情发能为唐人调然不好从少年倡和孝友忠信出天性然不欲以事见得久而人始追言之其最所不能掩者廉吏声然邸易箦而槖枵然而后逺迩靡片言间也公真长者哉始公为缮部公桢次子出后驾部公祥缮部公有季子曰意先公举进士封公父如之更十余年而封公驾部公亦如之以是两无憾意之副山东臬与巡按御史争曲直手批之用是罢而公始成进士天下以直归意意亦能诗及别声然不善藏人臧否自公之为长者而名稍轩轾不佞贞少于公近三十年其转副臬与得请偶先公迨复出而公已捐馆矣中间公再以考绩至都下得相过从懽然无间公三子应文应武应忠皆玉立而诸孙中郷进士厚徳博士弟子定安媺而有文时时从余游余是以能悉公表公墓而无愧辞
　　亚中大夫山西提刑按察副使苏山陈公墓表
　　当世宗朝北敌劲而南倭蔓中外之所注倚一兵部而兵部仅一职方是时苏山陈公由武库郎以明畧调长其曹上恌愤国威弱思所以张之而不得数下书督责而相严最用事其父子更因而导脇为奸利尚书博出行屯宣大而左侍郎者不欲言其名懦甚间从郎谒相严得小恶语輙股栗不能对谇而左顾郎云何陈公貌温甚口从旁徐解之退而叅伍其事体可否亦不一一徇也浙直大帅胡公宗宪有罪诏给事御史往勘之悉发其阴私事而相严意右胡公以诘左侍郎谢唯唯复顾公谓郎见给事御史疏不彼亦比肩而臣者胡龂龂牙吻乃尔公从容曰给事御史疏郎不知郎所疏乃正得臣之体而好掩败饰胜师所繇老此国人之所以皆不服也明日下廷臣议以临敌忌易将解始再诏兵部覆议公即具草其畧曰掩瑕录瑜以冀后效者圣明使过之仁也据事论摘以惩不恪者人臣奉法之义也相严虽借以薄胡公罪不诛而不能有所加于给事御史会王直叶完既就禽相严子饱其赂微风公谓杀降市信公正对曰帅臣阴为媾耳非有天子诏许之谁任市信且自王直辈之首祸东南数十郡皆鱼烂大司农金钱埽之不足以奉战士今不诛毋以谢天下于是直等竟伏法而相严父子稍稍不便公秋警解娄受金帛赏当迁为九卿而副相徐公以公文亡害荐视福建学政相严俱尼之仅以按察副使饬井陉兵备公至镇则敌拥众掠山后朔应忻崞诸州羽警旁午公整骑卒戍曲阳分部浮图峪紫金关蜚狐诸隘过宋杨延昭庙念其能训单旅虎踞河朔间为文纪之数徘徊祠下不能去所镇获鹿旱蝗亟发廪以赈露祷于壝雨防蝗尽死徙会持母吴太安人丧归吏民哭于道道防絶服除当补官而公之在职方而左侍郎者固已心愧公能又尝怒笞其司吏病创死公为谢曰郎不能教吏吏坐郎死罪且在郎左侍郎不能答以是益愧且恨公而当属大察吏左侍郎时骤贵以宫保镇宣大为流言中公于省台竟坐外调公闻之叹曰昔闻之三闾大夫世溷浊而不分兮好蔽美而嫉妬不量凿而正枘兮固前修以葅醢岂其谓我耶语家老亟营莬裘吾没齿矣始公十二治博士家言应试而学使者张常甫沔阳守李川甫奇之至携之署夫人加盥沐焉而劳之酒食曰才固不乏州得童士畴乃又得陈生何易也又十年所而举乡荐游太学益肆其力于古其交游亦日进如张少保治傅司徒颐尹宗伯台朱司空衡唐中丞顺之辈天下所推以为贤豪长者皆折节愿交公公于文章已追琢有声实而意不自怿顾时时取孟子王先生性善良知之説而心体之以证于邹文庄公守益程文简公文徳相然可乃益自信圣人不欺我公之困公车者二十有二年而始成进士其所射防尤见奇张少保以质诸相嵩曰此甲第褎然语也相嵩故拙诎之张公退而愤愤曰谁谓乃公强不能伸一陈生以故公每不获意于职方輙叹曰夫夫也难我非一日矣公成进士肄事工部敌适大入传城而军公佐守城闉与少宰王公邦瑞値而叩敌事公对甚晳王公叹曰经世才也公之繇选人格得兵部兵部一再徙而輙长职方盖守城闉始之也夫士生世以文事勲犹二端耳公翺翔其间大有人知之苐知之不能用即用之不能尽显与晦相乗是若有物予而复靳之者最后公厌一世法而始极意于金石竹素之业世亦麕趣而悦之长歌短吟若顺风以呼碑板巻轴不踁而驰四裔自湖以南亡不知有苏山先生者复谁能靳之夫此犹公自力云尔公之子文烛其辟公车治廷尉正出为良二千石视学政董漕计皆蚤于公而显过之骎骎未艾也公以故气益发舒寛然不为家人生产而享素封之乐二十年而后终其终也犹折简召客为赏花会皆怡然悠然云天于公竟何如也公所着有见江南阁来青轩诗文选借山亭前集续集退乐轩诗选职方奏稿大业堂尺牍沔阳人物考数十百巻行于世其家行郷政珞珞饶懿矣与它感慨赴急气谊事非一详吴叅政国伦志生卒歳月世系内配子女孙详文烛状公之也其墓在某所文烛衔哀寓书币而乞余一言以表之余故辱公知而以文事善文烛故不辞而撮公出处之大寓之七尺之石而俾树隧焉曰是陈氏良也某以而张楚
　　翰林院修撰承务郎沈君典先生墓表
　　万厯之五年丁丑上临轩防天下士赐宣城沈君典先生为第一人授翰林院修撰而其第二人则故相国江陵公之子嗣修也沈先生既负国士材器相国得之喜以异日有通家子可凭而先生嘿嘿其间嗣修亦不可得而亲疎居六月而相国有父丧内意欵留之而外廷以为不可然莫敢倡言而先生奋然贻书其客李侍郎劝之奔丧复遗书责言路诸贵人以不能匡正而李侍郎故尝与相国计夺情者发书强嘻笑而已言路诸贵人愕然不能答而先生意未已复贻书嗣修谓相国为天子师表奈何弁髦纲常而弃之饱人以口实嗣修恧亦不能答先生乃与其友翰林编修吴君检讨赵君汝师谋各上疏请止夺情且属草而曰上即幸听二君子疏已足不幸不听则必且祸二君子我得以疏解之或有济乎不然是我曹自为名而使二君子无继也寻二君子疏上相国果恚而取中防欲下之理先生知事迫复具疏大畧谓上以仁孝治天下必不忍夺宰辅情即不获已而夺宰辅情必不忍更以是罪言者袖而入长安门道遇坐主徐吏部诘先生所徃得其故即请疏观之已纳之袖曰中有谬误可再商也吏部知先生疏上必重祸故以难先生不获请出而呼书疏者书甫讫则二君子与他言者拜杖阙下矣先生自恨甚亲为傅膏药啖以汤粥度其出国门即移疾在告满三月上书称狗马不任史职乞骸骨生还故里相国业已闻沈先生诸前事大恨曰我何负于天下而动鱼肉我若是纵沈先生归于是诸得相国心者颇以其所忌畏扬于人冀有以报而江南诸大吏则争钓奇欲以沈先生身为饵饵相国先生卧陵阳敬亭之傍筑一室溪水中两头贮书籍坐起唯意长啸自舒适有胡中丞者伺先生过亡所得得一不羁客罗致之欲使自诬共先生为妖言客至死不能染而相国意亦小缓先生乃稍稍憩息九华寻西游谼中陟白岳黄山泝严滩下罗刹江泛西湖六桥尽擥两髙之胜己出语儿口挈冯太史开之访屠令长卿于由拳遂循娄水谒王宗伯元驭即不佞贞亦获从焉时元驭之女昙阳子道成矣属先生去而谓元驭曰向客来者何人不可失也元驭曰毋若彼之任侠何昙阳子曰侠者果鋭而不顾滞此可以激进也于是元驭露之先生以昙阳子之化期来昙阳子且化嘱之曰人道修身圣道修神神在身中以有情为运用用情不用为修持凡好名好事分别是非一切种种总持善趣亦属尘縁先生寳奉之若头目且少负大志多奇梦梦再之上帝所有所遇至是益自信以神仙可立致而天下之事亡足难者然弗能遽絶耳目之好欲兼得之而客以异端进谓循此亦可袭而得道如悟真之谬注先生信之方自以为快而病乗间起矣防相国之子书报先生谓相国殊自悔不能以金马三尺地留先生使天下笑我且人生若隙驹不以时树勲业而坐槁岩穴为防得耶否欤先生心动且束装客闻之则争趣先生门周旋报谒亡寝食暇而病益剧已梦昙阳子趋之去又梦所奉关帅者亦趣之曰不能为斯世挽先生柰何先生醒而曰已矣不复有所为矣顾其子有则趣嫁诸姬之无子者而卒嗟乎先生前后所梦真耶幻耶岂幻者真而真者幻耶抑真与幻皆梦耶先生讳懋学字君典号少陵一号白云山樵其父少叅公宠为名台察敡厯中外皆着声实而又好称余姚之学先生顾不肯帖帖一家言工属文亦不纯治经谊而旁通诸子史尤精于天文地理黄石阴符短长姑布方朔之术为人短小精悍秀眉娟眼便防饶力善射歩走山磵若飞以至跳丸防钩戏马击毬鼓琴握槊诸技亡所不习晓寛仁喜施意豁如也尝上春官不第则走之塞上长揖大将军与谈纵横畧行游猎出飞狐穿塞抵花马池而后归悉揽形势要害营壁堡垒目眺手画慨然有封狼居胥意暇则与六郡良家子射生取热血作生洛河倒服匿注挏马酒使胡姬剪头雏歌出塞吹觱篥而和之塞外客见者谓是何吴儿貌而气凌我出伧父上数倍也先生家故饶以义散之挥霍千金不挂齿既为侠不已则渐窭而亟从他豪借贷以继或风之輙笑曰裴叔则何人哉损有余补不足岂所不解而从汝曹斤斤升斗如十三贾人子亦裈中死虱耳以故其赐及第日而贤豪搢绅甲胄下至劒客酒徒亡不扼擥言国家必有异祯乃得先生而及其归亡一鸟散者出则益麕集而至于死相率悲惋而呕诔之州里逺近不问识不识咸咨嗟叹恨其不可作而族戚之受恩偏者为之恸哭欧血独其家窭益甚诸受责者以劵来不可已而欲从受责者偿之抱空劵而不尽可迹矣先生之诗与文不名一家而纵横捭阖徃徃出人意表人亦喜称之而不自留藁草与先生交最厚者屠长卿已为之传甚详而汪司马伯玉使来言谓先生近游谼有金石诺我当任其幽而子任其明可也于是有则以长卿传来请表墓忆与先生游微徴庚辰事先生不尽答而赵汝师尝从容言之与先生初同志者管登之复言之余因以益信先生之为长者而尤惜其死之早也老子云死而不亡者夀自夀也夫岂其叔孙氏之所谓三立而已盖必有真不亡者惟昙阳子知之沈先生之不亡吾虽畧得之而不敢以表先生墓姑取其应迹之似以志余惜而已虽然先生岂以余惜为信然哉
　　赠资政大夫南京吏部尚书南图赵公墓表
　　余宦游楚而及事今太宰赵公于中丞幕府也盖尝为其王父赠公歌董村小隐云夫胡以歌董村也公故世为济宁之南图里人属歳侵捃拾亡所得乃奉其母刘携息弟而转徙汝阳行游至董村爱其土稍沃而民风厐茂因家焉其始颇受税隙地躬先为力作稍赢十一而息之以是家渐起而所以荐母刘甘旨日亦进息弟之依公及长挟母而为敖公所以柔爱者有加久之愧悔能助公为家母刘病公于医祷毋所不致及卒不颛为戚以礼于是人人益推公以孝弟长者而公之始耕董村也有二姓者故豪而侨视公加侵侮焉公如弗闻也见必恂恂恭谨人或谓公何故下之夫侨者弗自振弗树也公谢曰吾不知吾侨与其人顾吾自牧当尔寻二姓者亦愧悔折而与公交至通姻好不絶公虽已起家董村然犹念其故南图里不已因以署其斋乡人亦称之曰南图翁南图翁公之卒夀七十有六举丈夫子五人诸孙十余人有贵为崇之中常侍者能得崇秉业益拓而少子某以信谊称子即太宰贤太宰之子进士夀祖王子曰当余之歌董村也中丞虽显重格不及赠公犹称处士云十年所而处士者称副都御史矣已亦称太宰矣天子为颁五采之纶所以褒扬公隐徳不一而太宰公犹以为慊于志因即公葬所饰棹楔隧剪棘而置丽牲之石且属余表之嗟乎公之先卿士夙佐晋而伐霍启耿以有成季宣孟世世光辅乃其自周而徙者叔带为晋始今公自济徙实为汝始也当晋时叔带之有名位显异不可知今太宰暴起诸生贵重至追赠其先二世俱上卿毋论太宰材视夙孰隃公于叔带不亦显融有光哉夫予言则何足以重君子公讳某字某配某有隐徳赠夫人
　　上林苑监嘉蔬署署丞守西沈公墓表
　　当嘉靖初而故左给事中沈水西翁数上封事以伉直通国体闻最后言益直至触上怒下诏狱榜讯濒死者数矣于是翁之子署丞公嘉谋诡楚服入侍翁于血肉狼籍间旦夕浣濯传膏药共汤饵凡二十有七日而出狱得不死乃顾谓署丞公曰而吾身也公盖甫逾冠耳于是水西翁既罢归不自怿稍稍放意山水而又好客客至輙留亡问供具所自署丞公殚赀力而从事水陆之珍与耳目之玩集不必时产不必地盖竟水西翁身无一日弗适者而是时公为太学上舍属文有声再试不利輙弃去曰吾翁不获奉吾君而归我何忍倍翁出即出谁与适翁者因署其斋曰守西以见志焉郷人人称守西公真能守则又曰水西翁有子矣水西翁以老夀终公哀毁备极既侍其继母俞太孺人依依不忍违者十余年而始谒吏部为选人三事诸公有知公从水西翁狱事者慕而愿交公公又善冰鉴诸达官贵人来叩得失踵相囓公人人为称别悬契无爽故太宰杨襄毅公父子与后太宰阳城王公尤善公至目公曰令唐叟而吾子必不失刚成君而公退而自守泊如也杨公时领大司马有将家子微知之槖千金求公为道地边任公恚却之曰奈何以市人品我公之谒选得上林嘉蔬署丞笑曰是将使我不茹蔬益自约为毋染而驭其下则简易尝行署于它室中得露榇十余具亡主名为设薄酬而之已满考念俞太孺人七十因引疾予告归奉觞为夀尽懽亡何俞病卒公少于俞仅十歳所而持服易戚如礼诸丧费一切不以累弟侄独身任之服除意且倦而会先帝初御极下书褒扬言事者而水西公超七秩而进太常少卿又赐祭公叩首谢上恩已复哭于墓而曰吾今乃知臣子之愿毕也遂不复出而公有子封君侃能读书治生约畧如公之奉水西公二孙吏部郎璟乡进士瓒少美而文公奇之以为必贵每试则躬挟之曰毋使轻堕少年窥也盖及璟之登上第濯濯郎曹矣公性严静晨起必告天以日所欲为朔望具衣冠拜家庙私忌不预宴会听声乐以为恒其于财能礼积而义散之尤厚晜弟孤侄为损槖树家室矣公尝舟行至湖而遇龙起摄公舟空中耳若有闻者曰夫夫常阴行善帝享之矣必防之俄而徐堕水无它公归因悉取细民积劵直二千金焚弃之谓一介琐尾何以当上帝知割贪而为惠庶防报哉郡邑钜寮闻而益重公业郷饮则争延公大賔公谢惫不任既而曰小善也何足齿且行而使人知之非阴行也公既谢计然防不为至生平所好奕亦厌弃晏居深坐焚香展黄庭经而已既病弥月且革精爽不乱呼藏具阅之而瞑得年七十有二娶于金少公四歳先五年卒子孙婚嫁皆名族语具志中呜呼古有变服为狱卒以脱被考者独行之士于其府主能之焚劵而不责偿徒手以报者谊侠之俦于其因主能之而况公之于其父于其身至亲切哉则亦岂甚髙难能哉乃至上感防防而下啧啧人口者何也盖末世所希觏尔借令让耕畔郤遗金于西伯岐丰之间者奚取择也神之相之不辱鳞虫逾施逾赢既谷且丰孙枝虬腾蔚为时宗天于公何如哉余始与公遇巡台幕公谓余可八座差不酬而又以余有道气足教至于今心营营然窃因吏部请特表其墓以劝夫勉为善者
　　恩例冠带卓见斋翁墓表
　　余与光禄署丞卓明卿游而明卿实托余志其母氏三十三年之而曰吾不忍竟死吾母也亡何其父见斋翁以夀考终而明卿始谓余志之已而泣曰孤欲使七尺石翘然而标于松槚之间而过者人习之不犹愈泯泯万歳夜哉余乃曰吾不知而母以而知而母也今者乃以而暨而母知而父其友叶之芳曰不然当以卓翁贤知澂甫可也于是读明卿所次行卓氏之先显自侍郎敬有复初公敦者其从父弟以侍郎抗节故跳而为塘栖赘塘栖之赘盖自瑞安而奉化而山阴三徙矣遂为仁和人卓翁之儿时其父行贾齐鲁间不归则已能事母某把持门户矣稍长从师受书以颖悟强记称垂就而父竟夺之贾其能计母钱出入子息析秋毫迹若累纎微起家者而实廓落不喜为钩距干没嘉隆间歳大侵卓翁悉出其储粟而贱粜之又煮糜啖饥者而棺死者人或谓若储粟之谓何卓翁曰吾所以储非自封也东家闭出饱欲死西家闭入饥欲死吾衷其间足矣于是邑有大徭役与非时军兴调輙推卓翁卓翁为立应而它所散以气谊为百金者不訾数又别规臯亭之麓以其王父母父母身所树庾田宅割而推诸息弟咸极所欲诸息弟旦夕朝犹家君也卓翁有所置媵举子文卿其后夫人某举明卿美而材卓翁时时抚之曰儿曹知卓所以徙乎即不能如先侍郎毁宗以殉志异日操觚管时公车拊循郡邑吏民而脩太传褒徳侯之业隆隆振家声即不及而吾挟素封以老而人笑此饱蹲防公沙为者我何以瞑目于是二子咸感奋读书文卿举于郷早卒而明卿益博通古文辞繇太学上舍补大官丞待次郡国守令为明卿名髙故市牛酒请行明卿得交懽卓翁又推台格奉冠带已又春秋礼致之乡饮宾卓翁为一应之即谢弗肯再曰宁吾任哉卓翁既用髙年著名义画防善断居傍邑无逺近咸取裁卓翁得一言即有所不可亦强为解而卓翁度其且解輙去之曰郭解一侠魁耳尚不欲操邑贤士大夫权今乃以污我卓翁姿癯而清善步履食酒温克好为诗明卿之为诗以风格着而卓翁顾取适情兴近道理时时取宋儒先生遗训笔而列之座左右然间从衲子方外游大出訾建大善禅寺葺永清庵两祐圣院造里人桥者二人或谓卓翁故为福耶将市义耶笑不答自是人能贤卓翁不能得所以贤盖年七十八而卒有丈夫子六人诸子女婚嫁皆名族嗟乎自余之不别治生数宦削产今覩卓翁于财义聚而义散之其散浮聚者数矣而卒不削是遵何术哉余既不获问卓翁姑以明卿请表其墓愧世之龌龊諡钱愚者











　　弇州续稿巻一百二十五
　　钦定四库全书
　　弇州续稿巻一百二十六
　　明　王世贞　撰
　　文部
　　墓表
　　怀石李翁墓表
　　李氏之先为昆山人而业儒髙帝时昆山之占儒籍者首卢氏而李为第六家时以比故中原卢李二姓云有光禄丞某者生七子长易州守其次道州司训某又次为兰石公某饶阴徳应乡饮宾有二子而公其季也讳棠字某少治经术有声而夺于病弗竟就因傍晓轩岐家言不复称仕进矣而郡邑之习经术者争延而致之塾翁素贫食窭于家而自师道成则徃徃致美以养兰石公寻殁恸哭且灭性筑庐墓所者久之乃自号怀石曰棠也尔忘而父之为兰石乎是时独母潘在因推父遗田庐器物以归伯氏而奉潘居外箸益精匕筯以荐潘甘之曰防使亡有伯也亡何潘亦殁翁鬻外箸以亦不以烦伯氏邑里人咸称李氏子孝廉孝廉当是时翁弟子虽日益进然其餽不过修脯束帛以其訾画什一小具家而遽好仁义急施予既习医则多储药以活贫者歳饥道遇殍未及殊扶而返之舍食之肥而听其去不复问如是至再三曰吾自行吾不忍耳不以为彼徳也一日自吴门归而舟之旅窃其槖金去或曰是可迹也翁谓人固未易迹籍令迹得之彼何以具面目天地哉卒弗迹也翁虽夺于病不获用经术显然中不能无望之而有子同芳其治经精甚又工属文教授诸弟子所荐十倍于翁时翁乃徙居城南筑精舍杂莳卉竹环之稍稍斥买古图籍酿清酤不复别择客至则留与乐饮懽笑穷旦夕以为恒而会族有争墓壖者中翁父子以危法寻白会其人暴疾得死子亦死翁遗其孙金俾壖地傍而筑室以居曰如是而死者可瞑也故居为隣恶少年所睥睨每雨輙更版筑而侵焉翁弗之校其后伺翁避岛冦入城尽掠其藏而火之事发翁亦弗肯穷治已而同芳抜萃髙等入太学举乡荐最后荐于南宫为第二人廷试唱名复髙第报至翁始大喜语所亲吾愿毕矣已而涕涔淫交于颐曰先君以属我不能得之我我乃能得之子何以毋腼地下也亡何同芳拜尚书刑部主事使使迎翁至邸中养翁欣然曰野人生不识长安何状当一行至邸比部手选酒炙而盛服进之甚乐也一日忽讴吟思归曰吾生平游不能过数百里而今者渡大江眺金焦歴徐沛邹鲁之墟得纵观天子宫阙壮丽车旂冠服之盛吾愿饱矣不归者且寒我鸡豚社比部长跪泣留乃曰先垄迫水而堤善溃西关堤亦善溃溃则侵里今歳月离毕多雨吾弗归弗治也于是径归鸠工石益二堤堤成而翁疾矣翁之少时屡病行百余武輙喘既自为药则渐强中歳益强半日徒步五十里不告疲也晩而病湿胫弱防复如少时尤畏接豪贵人多谢不任邑礼之乡饮亦不赴而于其吊丧问病唯谨乃至故人酒社强自力赴之如赴尚书期也病脾至革翛然顾比部之弟联芳曰强为善而已毋累而兄遂卒得夀七十有八翁生平倜傥敦信谊不寝然诺治家肃而不苛雅善吟咏时时集古方有刑家百咏原病治效诸书藏于家元配髙天继王安人其出为名族淑而材相翁于窭以俭勤先之上奉母潘而下训比部兄弟靡顷刻懈翁得以安于他塾毋内顾忧乃其为徳也则时时怂恿焉方族人之争墓壖也安人病心痛卜者谓祟由墓必直之官翁将从之安人曰以我故而与族閧我生不如死乃已盖前翁卒之十八年而捐馆毋论比部痛安人翁老而与比部及之未尝不然也嗟夫俗之敝久矣强者以贵力相髙饶者以财自娱然犹未用为足鸡鸣而起孳孳焉日脩其睚眦之虩夫其炽然于中而熖于外宁复计子孙哉李翁之贫不惜施施不责报念不及仇善不近名此其为长者故天性然身夀考而贤子继之抑何县契不爽也语云树徳务滋譬之卉木李翁植之王母溉之其不芁芁茂且乔者鲜也翁固行圃而叹翁之叹盖叹树徳也余固表其墓俾过者式焉夫岂直以训李之后人
　　处士乐耕侯翁暨配丘孺人墓表
　　今按察副使侯子尧封将之楚而谓贞曰不佞尝以御史奉节西南行万里外即郡邑守令以民间孝谊节烈当旌请者而非所専任未尝不心仪而奬许之及再迁佐全楚藩臬周行咨诹得田里一善事未尝不津津笔舌也天下之为徳而显者则有显者任之今夫隐徳犹之乎谷芬也虽顺风而加扬未易传也不佞是用以沾沾乃今幸复以使事还从邑大夫具牛酒上塜而我先奉政公之赑屭隆然崇矣归而奉觞觞我百歳母太宜人是二尊人者皆有天子之制词所以褒美宠灵之不一而足而独王父母之塜伏草莽也忞忞垂四十年矣在幽宫者不佞之辞且与土相蚀也不佞是用以然若有负而君子将病之曰舍其田而耘人之田以吾子文而中自废不任显则非子之托而谁托于是侯子乃言曰王父乐耕公者讳璞其先世为嘉定之蟠龙江人父曰守常公有四子而公居仲凡三子皆蚤世其遗孤一二弱而守常公之养子曰徐端者壮而得守常公心既冒侯姓且擅其产时守常公父子皆前逝独公在居扼腕不自怿曰吾父宁食于徐而归之产且我何以见先祖地下于是公之妇丘长于公六歳矣而贤与谋之而丘曰彼固少尔易尔毋如我衷何虽然盍请之乡三老乡三老则已入徐端润曰吾不能从汝庆恤也公恚甚奋身直之邑令而徐端者微知之赂邑博士为居间曰产于端受差当既两造公争之彊令怒囊以三木公伺令出入即号呼曰不腆先人产使子任赋他人子任享如天何令不得已为覈而归公自是公稍稍立矣其于徐端所以问遗伏腊吉凶慰藉如兄弟无间曰为大计不获已吾安敢遽死吾先人公既能自彊里中人稍稍归称之而顾以温易佐其直生平无失色酬酢有一子廷用即奉政公以公称乐耕也亦乐之不及治制科业晩举不佞而材之亟谓奉政公曰必教儿吾向者悔弃汝耕今可再耶诸所以佐不佞膏晷费不得则王母丘之机杼若洗矣不佞试而小利公喜见眉宇其不利为柔声以慰勉曰汝学未成乎夫士学成而后可言命乃语奉政公儿必贵吾老不能待耳既疾病呼酒与宗戚闾左别谈笑衎衎而逝公之卒得夀七十六而王母丘以伤公故属疾然乂久之始卒夀八十六盖奉政公时时抚不佞而叹曰而卑此数椽乎微而祖谁与有此室也微而祖母谁与安而祖此室也夫岂惟弗有室即侯不斩焉且他邑矣非侯者侯此土矣盖不佞至今犹在耳也乃不获比与所按节地心仪而奬予之者何也世贞乃起揖侯子子之王父无它异能然不失乡长者而功于侯甚大子之王母功于王父甚大请笔子言而勒之墓隧之石
　　陈烈妇林莱墓表
　　林莱者故大叅公舜道女也其称陈妇者何死而妇于陈也其称烈者何以义死也名莱者何大叅公有三女长曰瑾季曰仁而仲独产于莱之文学官舍故以名也莱生而婉防共女职而性尤孝友母病目晨兴輙以舌防之及除而后已林公尝夜读书至孟子死徙无出乡章莱傍听之请曰此为何书也而若有意者林公为训所以则曰彼犹疎也而戚今夫家室之内若姑妇姊弟妯娌戚而疎者何也林公曰疎而戚者古人独然耳女曰必古人而后为人也耶林公亡以对则谓莱母识之是必能以伦节显彤史亡何长乐之御史中丞陈公省司金华理而林公时令仁和同年复同好壤相接也有子曰长源与莱庚相次才貌相当也遽委禽焉最后六礼毕莱行去林而为陈而长源以读书过瘁卒长源美而材林公伤之恸莱闻乃叹曰陈生不起哉业蓬首削脂泽称疾卧牀笫间其哭不声而神伤且曰吾其死矣人或谓之汝林而陈耶不陈不成妇汝何自死莱怒曰谁谓不陈而以余之名氏歳月饰而椟之以归陈则余既与闻之而忍自昧固请林公得礼赴于陈执妇丧而后死之复寄声陈公治而仲者容棺之墟必两其廓乃可林公日使女瑾与仁百方慰解之咸报曰夫莱犹石耳是可碎不可柔而转也林公为贻书示陈公时陈公有母之丧而林公亦有母丧则相与谋曰以凶归所不忍以好归畴与主之姑俟丧除乎俄及朞莱大悲咤曰得无缓我而觊夺吾向乎遂不食积七日呕血死陈公怜而以书请林公为合于岭西祔其姑庄孺人之兆而志之于是闽之荐绅士人俱哀而诔之叙之或曰莱女也而妇其行者何居或曰林之淑也非陈淑也有父母在不成为陈也吴郡王世贞曰善乎吾师昙阳子之夫徐生而拟殉之也谓其父以不食禄者非王臣乎哉夷齐不禄于殷而为殷死李业王皓王嘉不禄汉而为汉死王裒不禄晋而为晋死周朴不禄唐而为唐死虽然彼犹计以为无所复之耳陈之币在林而林之名氏生歳在陈则防委质焉然以殉父母则孝也以殉夫则烈也孰得而持其后嗟乎烈士死君烈妇死夫死而守其是者恒也然而犹知有所谓是也死而以名死者死死而以情死者死十固不无一也莱一女子耳非有讲习闻见之素是二端者不一与之其黯然者天真其惺然者良知哉则乌可以无表是表也以不佞之污而陈公乃有取焉虽然非莱志也
　　上林苑蕃牧署丞见岩王君墓表
　　王君者故南京礼部尚书郎九岩公表之子而国史编修尧衢先生立道之晜弟也君讳望道字懋及其自称见岩者则以九岩公故始余年十七而侍先恭人北上与尧衢先生遇于工部郎中张公官舍先生甫三十余清贵凝逺有名士风居无何而卒及余年五十五而君偕其夫人胡氏来谒昙阳仙师羽化之旦以间过余则一寛然长者也与之语靖而温与之酒直而不乱久乃始知为先生晜弟屈指三十九年矣相与感慨泛滥不已自是君歳必一来凡为歳者四而忽不来怪之则君物故矣当君之盛时不独有贵父兄而仲父兵部公业仲兄鸿胪君重道皆蚤贵君又以少年补邑诸生升太学上舍经术之外能为古文辞又从故唐中丞应徳薛学宪仲常游二君世所指目以为氷镜者其试太学则为大司成咸安王公所赏识世固不敢以一第尽君君自视亦以为不足芥拾及其再试而再不利忧患乗之则国史先生卒而九岩公痛之亦卒独君与鸿胪君在当析产君然曰孰与吾兄之夭而遗孤藐焉也则又曰孰与仲居之拮据也于是产独取其瘠僻者寻议役则独当其繁者其所谓繁値倭至而城其邑则又难城成而君顾居郭外大盗又入其庐掠财物去已复倭大至君仓皇奉其母入城而身与鸿胪君攒九岩公墓倭又焚鸿胪君之墅君悉以故第让之而别筑舍久而鸿胪君亦卒君之少弟亦卒其在者唯母朱太夫人与君耳太夫人八十余然尚健匕箸君于荼苦中能破顔色以慰之务得其意而薄俗见君家势去尽以为奇货可居君侃侃自立而待之以忠信所娶顾夫人早夭而胡夫人继之女而男子公恃以益纾家亦益振属资积选部朱太夫人强之北曰若纵不能望先公时使及我而齿朝籍令我一覩冠带儿不亦快乎君依违久之乃北属太宰杨公博抡选及公而识之叹曰是同年生客部子耶见延祖令我思叔夜授鸿胪寺序班尝奉部符赍金淮漕院以清白不扰受漕使知归而谒吏部为太宰张公瀚国史先生所善同年也尤器君时语人司马家小弟故当胜伯达擢上林监牧署丞署沃而所进饶吏縁为奸私君痛厘之皆洗手而治民有以歳例入赂者君笑曰岂以我资郎而溷我我不畏贻先世清白羞耶叱使去一旦念太夫人老病上疏乞休而为上林令所尼寻太夫人讣至号踊防絶其治丧一如丧九岩公而加慎焉服除遂不肯复出君生好读书其于制科业尤邃居谆谆诲二子毋以我不第而易我与人交不为鳞甲客至輙饮饮輙醉醉酣耳热无所不肺腑客过君所人人自谓坐春风中也胡太夫人端靓善理与君相庄爱至老其子化传蚤卒而存者诸生化醇上舍徳醇议公而请于胡夫人乞大学士王公元驭志其幽而谓不佞表其隧嗟乎君夀六十有七以此六十七年之中而荣悴百变若云霓然造物者之侮君甚矣而君以坦承之以慎守之变有尽而真我见以仁义附焉髙朗令终鸣呼难哉是宜表
　　封徴仕郎礼科给事中懐节陈公墓表
　　陈氏之为陈也其大自故太保僖敏公镒始僖敏公昆弟凡五人而最少者封御史公铸铸有子御史公僎僎子浙浙子桐是为仰节公凡二世稍屈而医亦不废儒居恒邑邑谓我不废儒而医夺之卒不获用儒显盖晩而举公小时颖敏甚甫数歳母周见背柴毁骨立如成人仰节公授之书輙诵授之文立属抚而诧曰庶防祖武哉而公益以孝谨得父心离外傅而趋左右侍时寝熟至夜分醒而顾公瘦形兀兀牀侧矣恠曰若尚未去耶乃去以为常仰节公殁公时甫逾冠防然支牀孤也而宗戚之侮乘之公私百罹忧及扊扅竟以是废孺人或风之安能坐槁将什一是息公叹曰使我握锥而从市人子以是生何顔奉伏腊之酬与其家约男服外女服内毋浮食而已会有子给事煜自髫龄时业已见头角公日课之书习已属文则益奇始一破颜曰吾负吾父赖有此儿以解耳所以教督之益力即倾槖而资束脩弗防也已而给事连擢进士上第授行人使衡藩便道称觞为夀公愀然曰使者里锦荣乎吾闻之不辱君命之谓荣给事奉教唯谨寻以课最得貤封公阶修职郎亦行人已给事拜今官遇两宫徽号恩封徴仕郎职复如之公顾贻书戒给事曰公侯之后必复其始信哉虽然贵易骄也近易濡也慎毋葸直毋讦和毋同有先太保之台纪在防给事复使代藩归守令具牛酒日为夀客亦益进咸谓公可极意而究当年之欢亡何病中满而卒得夀七十有一公性素恭谨动止淹雅有度尤不喜上人恶少年故突门入恣詈甚口冀公应之以为讼端公戒左右毋輙应而躬揖之上坐温言自克责竟不能有所答出而语人吾愧见长者遂亡去家人有所市物必令小浮其价曰彼不得息何以食也其微时出入凭一苍头委蛇迹可数贵而亡所变益浮沈里社门亡少长贵贱与讲钧礼于是人人益称公长者仰节公捐馆公时已过六袠而公自谓少不恒供奉因自号怀节其悲母周尤甚每语及未尝不然涕下也歳时家祀必腆洁如事生祠舍洒埽恒手任之谓此何事而可使力代哉其治坟垅滋拱木修丙舍亦不以烦宗党晩节好浮屠老子言所赈贷缓急肉枯死生不告槖耻然不以之施土木及斋醮曰吾与其慈悯清浄而已不为罪福计也既病渐革然犹自力冠栉危坐如恒时给事跪尝药而进之却弗御曰药能生死者耶则汝王父母至今存耳许夫人问何言曰有儿在吾何言翛然枕给事臂而逝王子曰吾观夫陈而知夫复始者之不易也盖斤斤者三世矣以经术播种而益树徳以滋之语云是穮是蓘必有丰年其视任宣之窖粟樊夀张之植漆不亦大迳庭哉陈公之为长者毋以通塞变至临大故而不慑不殢要其中有以胜之矣故因给事之请而为之表其墓公讳某字致甫其详具志传中
　　赠承徳郎礼部署员外郎事主事鱼山郭公防配黄太安人墓表
　　鱼山公之弃宪使君也盖嘉靖之甲寅歳春秋仅四十九云而是时君以闻喜令髙第入郎户部转祠部痛公之未及封请于亢太史思谦志而铭之已进员外郎公始赠赠如君官其又二十二年而君母黄太安人始捐馆生得封矣且夀考矣于耕禄养无憾矣而君之痛之如痛公也李中丞邦珍志而铭之而君意犹未巳又十年而思所以光昭公与太安人之令徳遴海内之士能言者得其同年王世贞而具书币走使二千里访之山中曰不孝有七尺之石树之隧旁以丽牲而借子以不朽余谢不敏则闻公少时儁朗负竒质读书日诵千余言受易乡先生娄东而不得其旨一日奋自励曰将受之人耶受之心也闭门精思者逾年而霍然大悟出试于有司輙为诸生冠廪学宫其父某翁喜谓公母某夫人曰吾世世勤力共县官粟今县官乃粟我矣公居家以孝友称亡何母夫人痛疽危甚欲决不得公为吮之至再三毒且既痛止而夜有羣盗厉刃而瞰公室者公觉之走业已脱矣念某翁醉不能起复入撼之醒而负之触户限僵刃防及背矣强自力起竟以某翁免初某翁之器公甚为择配于邻邑得嘉祥黄贤之息女而委禽焉是曰黄太安人母李方姙太安人时梦所事佛啮一指授之曰与汝孝子母李喜谓必男子也既养而女以为不騐然太安人少即烝烝孝喜读佛书矣既归公公时淫于学不复能顾家秉太安人代之其御臧获数十百指肃如也奉舅姑修礼容而后荐饔飱甘毳之味不絶口迨举宪使君而诲之谓严父慈母何常之有公诲之甚则太安人以慈抚太安人诲之甚则公以慈抚盖逾冠而宪使君之学成公携试省业先公获儁公以君所飨殽蒸果实之类奉某翁大咍乐抚公而曰吾儿得之不若而儿得之也既连举进士某翁益发舒公亦益自喜谓可以逭子责矣而独念某夫人不逮见时时陨涕渍枕席间前是某夫人卒久之某翁亦卒公与太安人后先専精医祷调棺敛治窀穸戚易咸备以孝笃称里中其外家徴母李梦始騐宪使君之官闻喜公忧其少不习吏强与俱教之均徭役息讼诅禁奢侈三月而一切治理流闻公谓君吾不虞汝矣归而庐某翁之墓傍谢絶交际郡邑守令有造庐者公无片语及私去亦无所报谢以为恒太安人之哭公也防絶矣已强食息曰有二孤在于是宪使君委家而听太安人太夫人屛去珈翟袆之饰攻苦茹淡以勤俭率先其下数从宪使君宦游管钥出纳斩斩有绪裕而喜施宗戚五服以至闾党无不食其惠者乳母杂佣至死不忍去郭氏门中丞有云漆室缇萦令女也而无闻于妇伯鸾淑妇也而无闻于母公父孟母喆母也而无闻于妇若女备之者独太安人哉人以为知言公讳囊字隐之鱼山其别号也所谓二孤者即宪使君名东藩其仲名东升孙男子十人曽孙二人呜呼以鱼山公之才而不获伸于子又不获久见之太安人久见之且有其享矣而不获偕公以享造物者之不全予人以丰若此虽然视世之才而泯泯无闻且无后者又何霄壤也余故推宪使君之志而表之且使过者式之曰明赠公郭鱼山之墓黄太安人女而妇而母之皆贤也于法得附书
　　孝廉何次公墓表
　　余前后所为碑志于海内防遍而徃徃多卿大夫之业即岩穴陒半然不能超文苑而上之故不至匿腼色于笔墨间而孝友忠信之士如古所称述者盖亦尠矣钱唐陈丈人善笃论君子也其状何次公事行使人跃然而思执鞭之效故为之表其墓曰何次公者名论字士明丈人之同邑丰宁里人也家世世树惇至其父景华益不替娶于厐生三丈夫子次公其仲也生而有至性方四五歳时得所分鲑炙不食而藏之至夕以荐父母奇其意为一举箸稍长读书至古人忠孝大节未尝不掩巻深思也甘毳之奉不欲均之伯季曰是当户是治爰书业浣濯扶掖不以借仆役曰吾力能任之父病不解衣而侍汤药者五阅月至耻其罍不防也迨于调棺敛理丧事浸淫至于妇簪珥矣或谓古不称家有无哉次公曰吾安敢望古吾所以报吾父仅此耳负土治垅与佣伍杂作不休既攀栢而号哀感行路以母氏病弗克庐晨往暮归蹩蹩途道间尝冲雪而僵遇所知掖之返又尝警于虎不为动晨起必吁天为母请夀考所以娱适之者百方歳大侵与妻子杂采湖中菱芡共半菽而饭朝夕上食列簋如故母不知其为侵歳也盖甘次公之养者三十年开八袠乃终次公亦白首矣哀毁如其丧父时不少杀次公之治生非有他术而以俭勤率先之家大小无坐食者以是南亩小拓伯氏困于疫阽死次公躬防而起之不以染却余田庐輙推让伯氏俾称心居之伯氏死无子而次公与其季仅一子乃命其子兼称世父勿絶事丘嫂曲有恩礼季补郡吏待次铨部为经纪其家且时时致槖曰毋内顾也或风之润屋者次公愀然曰吾祖考之未妥灵而敢为身计乃创家祠伏腊享献如礼买二地而封树之以归父母族之贫死者隣舍圮次公捐槖以葺吾庐乎且为义而利収之人不食吾余矣为道地它售俾得善价以去家故有井辟汲道以资来者义声隆隆然起矣少未娶有诱而狎邪者次公正色曰男女一也吾失身于女而责女之不失身乎哉盖自是终身无二御矣次公虽夺于养不获究经术然徃徃能涉猎大槩有所得发为声诗直冩性真不颛为藻如咏牛山木求放心观书诸什学士称焉怀思其亲赋乌夜啼成而自歌之泣数行下隣里为之凄恻邑人娄讦其令去官次公叹曰是不可长也夫亲虽不慈子不可以不孝乃上修礼乐正天道六字于监司郡邑其辞极剀切陈丈人载之郡乘中盖次公老而益笃于学有家规心训二书其言生人之则详矣三老诸生上次公行于二台藩臬下所司旌其庐赐爵公乘次公惭不出曰小善而使人迹得之何以善为生素强寡疾感微疾即为辞世诗十章寻愈又四歳而疾竟不起呼子守愚教之行谊已诵所为诗翛然而瞑得夀六十又五子一即守愚为郡诸生守愚子四人而养蒙亦为诸生有声曽孙男女振振未巳嗟乎以何次公之行谊问学使遘东京时三府之羔鴈纁帛当麋集于里庭而乃厪厪一爵自连帅所哉上之待次公诚卤莽然而亦足以兴也夫钱唐东南一大都会也其俗杂五民而居父子槿藩而处兄弟炊烟不相通儇巧狙使之习极而何次公力挽之陈丈人为之状而表自不佞始其人有不认然返厚者鲜矣故曰亦足以兴也
　　吴贤配雷胥二孺人墓表
　　吴国贤曰歳已在已而妇雷卒暨甲在戌而继妇胥又卒盖六年之中而哭两俪且贤也今又十五年矣忽忽时在不谷胸臆间寐则彷佛眦睫矣不谷自从事觚翰即服膺厯下李先生次则武昌吴先生与吴郡王先生三人耳不幸不能及李先生犹得及两先生向者乡社祭酒故刘先生景韶间与不谷谈二妇贤必击节叹曰惜也女徳易湮耳是必徼惠于两先生不谷乃戄然若有警者退而次二妇之行为状藏之箧中其文且磨灭而日者自会宁令奉太夫人丧归既事小间以属吴先生哀怜之为志其竁中之石启而纳之矣不谷窃犹未巳也更治一石于墓道而借先生之一言以为重死者且不朽余怃然曰妇而表墓非古也虽然吾子之后妇谈防十五年矣以谈之谐俪而不废胥思以胥之思而益重思雷何吾子之思深而二妇之贤可推也夫礼以义起何古之尼乃为表曰雷孺人者讳闰邑之良家女也父曰星筓而适国贤时国贤之王父母尚无恙而父止亭公久困诸生妇娄夫人不宜子置贰黄乃始举国贤雷之适吴则俨然而称尊当朝夕者五人矣雷降心事之咸得其意既国贤读书能文章止亭公念止一子惜之虽课使读然弗欲苦也国贤深于左氏司马先秦诸家言夜则篝灯读弗已雷身辟纑而佐之仍戒毋扬声恐而父闻之以为苦不甘寝也国贤试诸生间且有称而止亭公卒方歳俭强自力丧雷课农耕佐之不给至脱簮珥而益之乃克蒇大事久之国贤之王母卒雷出槖中装佐为丧已而有亡赖僧讼复出槖中装佐为讼家得不破国贤困诸生久当秋试雷梦国贤折云中桂其大如掌既觉香气犹不絶尝夜起有红光烛于壁乃密谓国贤徃试不而负矣兹固其祥也及国贤试得儁归而拜二母堂下雷与相对歔欷伤王父母之不逮覩也明年自公车归别筑室读书意难雷雷故语国贤君第徃不腆鱼菽以奉二姑向有所不辞今岂厌其将弃藜藿而易之君靡所承懽无何国贤始襄王母以雷以姙身意不怿曰夫子以家之不给与歳月之无良而迟宁我王母至今我身重焉能从襄事阴属医以药去之遂得疾寖剧至革执国贤手曰不及从夫子襄大事命也何辞以见地下愿言执手知子念我永世矣虽然夫子有先人之托在姑老子少亟续若叔以靖之毋苦念我盖雷殁而国贤之襄大事其劳倍恒也悟而益悲曰吾乃知向者之有妇而今者之无妇也于是胥孺人归矣胥亦里中良家女也讳冬父曰南赋性尤婉顺归国贤之未防而国贤以悲劳过伤中痁甚剧胥不饰妆而以其身充寒热温凊之剂者七阅月汤药浆粥非亲调不进也国贤既有瘳乃改容谢胥不谓夫人始试妇乃能如是始国贤之嫡母严难事既耄而寛以胥之善事之恒诧新妇孝妇也生母黄则时时见不平色胥泣为国贤言何以移姑心百方购制珍腴调顔上之黄色亦为和盖二姑若一人矣国贤歳时伏腊怆然或涕泣数行下胥不敢问退而曰是殆为雷夫人耶行求雷之父母及中表亲戚皆拊而餽遗之其雷产而来称子女者胥不居母尊而居母慈国贤业嗜书又好客客恒满胥不待问而阴具酒食必洁腆有所购奇典籍輙倾槖以偿弗吝也国贤居别舍读书胥忽感寒疾左右欲驰报国贤胥止之曰毋溷郎君读吾行自愈俄而疾亟国贤亟归视之不可药矣犹拳拳怜其夫苦学不称志身稚弱不称妇儿孤不称子以故国贤益痛惜之雷以嘉靖甲午生卒年三十六为国贤生二子曰徴为邑诸生有孙男二其昌其冕徽亦诸生有孙男二其晟其升胥以嘉靖庚戌生卒年二十五为国贤亦生二子曰彻曰效嗟乎是二人者先后不相及然而其和敬婉嫕徳同也其事国贤雷得十七年胥得六年不相当然而为国贤各举男子其功同也国贤之失雷二十有二年其失胥十有五年诸子皆以成长至有孙矣而其思犹若新噫此余之所以不能不表也国贤名楚才其令会宁以政术闻所撰述奇古有厯下李先生风














　　弇州续稿巻一百二十六
　　钦定四库全书
　　弇州续稿巻一百二十七
　　明　王世贞　撰
　　文部
　　墓表
　　前进士刘君国征暨配林硕人墓表
　　户部郎刘君介征与其弟进士国征治父封公之丧毕当谒天官选而介征过吴轻身入余里第纵谈久之曰国征以家事少后更二月必过呉过吴必谒君而国征故以闽人发解第一取进士与同年魏允中顾宪成者皆发解第一人以才气冠其侪余故识顾君面与魏君善意且得国征而国征不至也无何廼闻国征不成发死矣又无何介徴复以王母丧承重过吴而走苍头以手撰国征之事状来乞言且曰国征之妇林亦以国徴故死矣明年复以林之状来余读之不觉掩巻抑塞忾叹也嗟乎隆万之际文明之盛极矣列圣之所薫蒸涵育将必得天下才以任天下事而今上奋然思嘉乐三五以天下事付天下才而国徴与二子天下才也夫既以生之而用之矣既用而旋夺之葢国徴死亡防而魏君复死此何意也今其存者独顾君耳抑不特国徴也若林硕人者观察公某之孙而大行君某之女也家世礼法雍容少而婉嫕清令来为君妇将以祯吾刘氏而亦偕夭者又何也虽然国徴负大志不欲龌龊文士之集廼竟用其文不朽身后硕人之不爱一死以全其志而卒能使国徴益有闻葢天人之际防矣有顺而遂者有逆而成者固非恒情所易测也国徴少失母沈安人封公贫不能办傅塾王父居易公素治经术携之山中而躬授书国徴頴敏竒儁三嵗能属对八嵗属文所噉饘粥之外盐醯而已敝常不掩肘按察见而器之曰家有女孙淑美敢荐之君子或谓刘生佳士如贫何按察曰生岂长贫者卒与女亡何补博士弟子为今司冦姜公寳所识赏寘之第一御史房君寰时为令复试君第一最后学使者胡君试得国徴巻复寘之第一而房令入谒胡骤问第一者为谁令对曰将无刘某乎启封果国徴也大咍乐以为竒而及其冠乡荐南游成均祭酒许公国司业张公位收之门下使其子弟从受经当君之弱冠以经义称即已心薄之胠其王父箧悉得五经及左国史汉诸大家书皆成诵为古文雄峭辨博以有声又心薄之谓此润身业耳胡渠能济世安民而所交二君又皆负气谊感慨节侠相推伏以大相汰不可与劝诲谋上书于次相指画国家大计驳击时趣甚壮且晳而君书稍后不及上乃以封公讣归矣国征所友自二君子外有泰和郭子章晋江苏濬吉水邹元标嘉善朱【阙】　同邑林纉振其人皆一世选魏君之兄允贞为御史上疏忤防责判陈州国征方在苫尚能以书请于许公许公时初相善国征意而召复魏君当是时海内扼腕而谈文章气节者咸知有国徴而国徴于内行尤笃王父死时贫不能成礼国徴悉出妇林装治丧不以烦诸父曰成我者王父也余槖垂三百金皆妇家物代封公偿子钱及给诸弟且尽而防林纉振死遗孤孑然国徴以爱女女之且分槖槖洗矣林硕人不少恡语国徴君行义吾行顺而已吾安知贫当国徴之病也林硕人业已前病不可起寻小间得国徴耗疑之己而覩诸孤之累然也乃哭呼曰若父果先我逝耶我则安敢后诸孤哭挽硕人独不念存者硕人不顾曰吾从若父以若曹付若伯父也遂不食积数日诸孤强之食乃噉粥少许抵暮宿如恒时及明发帏则己絶吭死矣始介徴之奔王母丧与硕人之父大行君遇京口问曰令女死信耶曰信以殉死耶曰殉也吾惜壻之夭而悲女之殉也然又未尝不为女喜介徴复曰吾失弟吾又失吾良友葢介徴之与国徴以文学行谊相切劘如师友故云国徴为人白晳脩干骨耸而神清棱棱谡谡不可以一毫非义干中实寛然长者林硕人生贵不以贵色行妯娌闲为徳甚着以故里中人艳称之死尤悼之于是余弟懋为闽学使者祠国徴于乡先生社而余重为之表墓曰刘失国徴而轻失硕人而重国徴字也其名庭兰漳浦人春秋仅四十硕人少于君
　　中顺大夫江西承宣布政使司左布政使二谷侯公墓表
　　余为郎时与故尚玺郎张有功游而侯公者其姓名不离有功口余因以心识之然出处竟参迕不复遇而侯公久谢事归里余亦栖弇中葢三纪余而公以书自通累数百言公前辈长者脩礼谨而辞饬余皇恐不自意久之始一报书而读公所着撰数十万言于是始尽得公而公不久逝矣有功前死近三十年俯仰人间世独余在而公之叔子保邦以其从父麟之状来请言表其郭溪后堂山之墓石余掩抑三叹有间乃始能命笔公姓侯氏讳一元字舜举温之乐清人也世居乐清之缑山下至公稍徙邑郭己又徙郡侯之先有通判畐者以义死海州得赐祀諡节毅事具宋史十余傅而至学谕公尚震生处士公仁仁生寿州公敬敬生宪佥公廷训公之皇考也居官负节槩政术位不掩徳天下惜之有子四人皆工属文而公居第三少尤神儁十一从宪佥公宦留都时北海冯公为同舎郎有子惟讷年差次公亦名工文章然每私试尚不能当公乙又二嵗宪佥公以议大礼逮系诏狱时母陈宜人与仲兄皆暴得疾卒仲兄防丧而南公独骑周旋宪佥公于途道如老成人宪佥公既拜杖公槖饘奉药饵出则伏阙上书陈情羣公悯异之狱稍缓镌三秩为判官得泗州公复从之泗州学使者闻公名召使偕诸生试独大赏识公比之天马步云宪佥公既以言礼失新贵人指而御史借以见裁宪佥公狱狱不为下遂复诬下狱公奋身上书都御史唐公龙白见寃状其言至痛切唐公竒之谓御史毋论乃父有子如此何以轻齮龁也于是宪佥公得白而公归补博士弟子应乡试二十试于学使者为第一人明年乡试髙等凢三上成进士而冯君者亦遂成进士又俱名工诗相倡和始稍能甲乙公补南京刑部广东司主事遂精爰书所谳决必据律然时时参伍以情即有所纵舎廷尉莫能难也尚书顾公璘周公用当大审必挟公从曰郎不悮我公所与游诸曹郎若王君问皇甫君汸蔡君汝楠王君廷干张君谦许君应亨皆海内知名士工为诗每防防饯送一诗出争传写纸为贵而公尤脍人口以久次迁员外郎进郎中再疏乞归养不报而防宪佥公病卒公自恨不逮侍汤药驰归昼夜号恸至委顿毁瘠骨立或谓病而肉食非礼也耶公饮泣弗应竟除服栖迟墓田者累年抚公朱中丞纨父行也握公手相勉曰亲逝不复矣而更偃蹇明主于义两堕乃强起至省复移疾归又三年始谒吏部选乞南复得刑部郎中进广东布政司右防议分守北道署故在省而海北相距千里而遥公诸所条教按覈如覩人以为神省试入棘提调程式文多出公手迁河南按察副使□兵大名至则勒习骑射信赏必罚所部皆悉成精卒已兼署真定秋防倒马关乗月登楼赋诗居然有越石长啸风亡何迁广西左防政公之在大名以不能得其地要人指当大计吏其人族言官摘公御史大夫周公延独持之曰昨计吏无不誉侯生者而毁遽及之何当也于是公得用防政秩调云南亡何进广西按察使靖江王之宗属指众而骄尝防出城外又时时溷台司白事请禄公一切以礼禁之故事诸小宗各有长有非分而觊觎为长者公执不许三江口阳朔要地也腴而险徭冦廖金牙谋据之公急驰书兵使者伐其谋冦遂平自是连徙内地为河南右布政使转江西左布政使布政司利薮公以亷持之出纳必时轻重取凖即库官吏毋敢染指讴謡载道故相严当籍赀不登数颇株累它亲曲公从容调停得以母大累寻提调其省试得士居多不以自名入觐归上疏乞休用年迫力衰为请时相止之勿上而它给事縁指亟抨公其辞公数语也报致仕邸吏驰归白公公方同三司入见御史从容言官中事既毕乃起白奉防致仕不得复事左右矣再拜而出御史与诸寮皆愕眙出不意次日公遂行饯车填溢父老争挽攀不得发公谈笑自如无防防见顔色提学徐君爌赠公文以为得定性之学时谓之知言公归迎谓羣从曰身今吾有矣若曹以解绶念我不知我弛担之乐也上堂奉其继母夔防然抚晜弟怡怡然御子姓秩秩然间屏居浮沚创环璧书院伊湖澹荡在目辟西圃有楼榭台池之属花事踵接折简命客登髙临流雅歌咏诗尽东南之胜者余二十年人谓永嘉山水自谢监发之最后乃得公然谢监躁而犷公雅而恬不相当也虽语不絓宦途事然闻朝政得失边警民瘼未尝不恻然移时也公性好施予急人之难逾于已而尤笃亲族厚朋友以故五服之内外亡不濡润公者而公帑不时竭每谓薄田仅十顷不能如郑公业多此心庶防不愧也公素善坟籍一目数行俱下老而愈笃嗜之未尝顷刻释手所着诗文集为巻凢二十举子业为巻二皆时所珍惜公既卧家乆时望益重今上初南垣以公应荐诏许待补呉中丞时来复力荐公而江陵相当国颇左抑文士不复用江陵没复有荐者而公老矣属疾少时遂卒年七十五公孝友忠笃孚于逺迩直不能藏人过然亦不宿留以故善者皆好之即不善者亦不深忌也斋庄俨然不堕防防中夜偶起必御巾帻虽甚盛暑稀覩袒露古所称天下长者公眞其人哉若乃称诗必建安天寳文必匠西京昌黎要之余事耳有子兴邦化邦保邦任邦皆才而化邦举于乡先公卒公甚伤之余具状中古于表墓不取详而余独详以余当侯公必传以侯公当余必传故也亦保邦志也张有功之死余盖铭其幽云
　　处士呉介石翁墓表
　　葢呉翁之塟也左司马汪伯玉既志铭其幽矣而右司马王世贞又为之表其墓伯玉与世贞天下所推以不寖诺可人也表何以得之世贞曰吾窃闻之儒者轻为德而贵者易为名也今夫处士一贾人子耳非有儒者师友讲习之素以其天质发而为者义强而习诗书其可谓孝义者又必刻肤骨劳筋力勉人之所不能勉而后就非若贵者之取决于頥指顺风而扬其声也夫重为徳吾是以贤处士也难为名吾是以表其墓也处士之吴于溪南最称着姓而独受赀薄父行贾襄阳纳钟氏姬有一女不归已而卒处士生八年矣奉其母程处溪南有田不能五畆而大父母老日责供官嵗责赋族之戍者间一责衣装母悉力以从事不给则处士从樵青拾山毛以供防然时时问父死何所而哭哭而得死襄阳状则又哭至年十四奋身请于母曰儿欲独身往以父丧归母少之曰儿孱任往乎处士复哭曰不往儿请就沟渎母怜而许之乃鬻田一畆以为行计抵鄱湖所附舟覆縁一木免至襄阳谒钟姬得父棺抚而恸哭者三昼夜不絶声谋以棺归则力竭矣献斛黍舎主人与之弃地而藁焉时从钟所得父故时劵防劵客饮而折之约以为父守冢咸许诺其有偿者为孔氏转授之俾资钟旦夕处士乃复独身归始授室陈益相与僇力耕以给王父母及母养宗老有商云间者察处士谨挟与偕处士目不知书仅画字而已间从里塾师嗫嚅章句稍习每出遇儒生则揖而问所业书久之渐通孝经小学论语遂能读司马氏通鉴最后读濂洛诸儒生言而爱之宗老未悉也一日覩处士所书调擘资息状大惊问知其繇而叹曰若乃能如是乎有心哉尽付以赀为掌计展转累数千且万金愧谢处士曰防子吾不及此请以百金为寿处士乃始自成贾小饶则请于母程复之襄阳迁其父棺归并欲迁钟姬而钟女己嫁孔氏子不欲离女家处士乃大出槖金奉钟而治新茔以父于是悉髙曽父母封树斩斩矣已而次第宗戚之无主者凢十四丧闾左咸恠是夫窭而胡以办此处士故勤有心计然亦多天幸赓数嵗益饶谓歙隘而俗奢不易久也徙之临溪谓临溪俗犹歙也行相地至桐庐卜焦山之壤吉曰此吾之防山下哉焦故多薪木居人惜不剪刈度十嵗而市之自然利也虎多窟焉处士乃身为薙其芜代以茶栗居人翕然效之虎无所窟避徙去而嵗获茶栗利嵸倍己又视南畆课耕艺可圃者益树佳木美箭郁然矣凢二十年处士自致赀巨万而它小贾受母钱者嵗以其子来至不可訾数而焦山之傍居人亦用以饶裕处士之治焦也寔帅妻子奉母程以往颇极共奉之娱及母程卒年九十四矣而处士亦以老哀毁无异婴儿时既毕陈孺人前请曰游子悲故乡公忍竟忘之耶且有先人之垄在处士乃与偕返溪南拓置庐产复大出槖中装立祠祠本宗以田翼之供粢盛诸当祠而为其后者凢十一日悉授以事而既廪焉又为之制衿裾以月朔望申家训彬彬序听然处士意犹不忘焦时时往嵗防得十八亦为之立义塾义仓津有梁道有甓而焦人之爱之亦甚于溪南处士每出蹑草履素冠布衣父老喜赍持壶浆脯炙踵道相劳处士不忍逆其意少领之而返其腴曰吾不肉食也人人益大喜乃至少豪举者望影走避曰此古老甚畏之处士子正己成已皆以赀显正已为京邑丞成已为鸿胪署丞诸孙若干人皆太学生处士所以督诲甚至时曝之赤日中曰此吾所习也而曹生骄不遘此矣处士好施然独不好为浮屠施每食不兼味郡致之冠带弗御也年八十六竟卒于焦处士素强无疾当卒日犹对客亹亹晩食如常夜半趋呼独整衣帻而瞑陈孺人先处士二年卒年八十一处士讳荣让字子隠别号介石余详左司马志中始处士未知书时见里中师述宋范仲淹先生行谊大声曰吾能为之则无不笑处士者及其富而约畧其乡居所行事与范先生不合者鲜也虽然范先生儒而轻为徳贵而易为名处士于徳防然而居重且难矣吾故为名之且以示处士之后人曰若曹毋忘处士今若曹故不能自致如范先生然视处士贵矣儒有文矣吾惧实之日不胜也呜呼能为处士者虽以百世可也
　　中宪大夫广东按察副使同野刘公墓表
　　呜呼是为广东按察副使孝亷刘公之墓公非以孝亷举也以易名则无重于二者公之举自公车为嘉靖丁未而丁未之得士最盛若杨容城王京山之节烈李兴化之长者袁长洲之耿介汪歙县之文学杨海丰之寛洁张江陵之威断然皆以名位显重有闻夫位不必重而必循吏名不必显而必君子则南昌刘与和华亭周叔夜也叔夜洁脩自好所厯官能砥砺其声实刘公则尤肫肫实胜大较叔夜为徳于显而公为徳于隠故晚成而寿考过之公逾四十而始廪学宫逾五十而始成进士逾六十而始赐金绯七十而后悬车七十八而捐馆内不愧家外不愧国行不愧影宿不愧衾斯晩成之效哉乃叔夜不能不少逊矣公之少也犹惰学尝出游而父赠中宪公封迹而挞之公长跪曰儿以妷故伤大人心罪甚大请自此改趋遂折节强学悉读习经子百家言于属文渐工而赠公出教授诸生于江都尝以书督公学公悬之楣读小倦仰视楣间即占毕声益厉矣无何赠公卒于馆讣闻公恸哭呕血死复苏水浆不入于口时王父母犹无恙王父樗叟公强谓公防子为父必死而快然不念而父之父母旦夕人乎且而母募而弟弱而何以死也公始强一粥徒之江都以小艇载棺归渉江风大作且覆公抱棺而恸呼天请与俱溺寻济既抵家刘氏之老谓家无入外棺入外棺不祥公抟颡哭曰父以贫为二亲资养而客死死而又不归是客尸也孤请任不祥既而复议棺故主家治以松松易腐且蓐蚁请易以油杉其老曰吾难其暴尸也暴尸不祥公又抟颡哭曰改殡古有之安忍蚁之蓐吾父也孤请任不祥于是得易棺母萧恭人谓公若妇之委禽于胡者可从俗娶也公谢不敢则曰吾为而父毁惙惙不能奉二尊人谁与代吾馈者即吾馈亦谁治胡翁闻而悯之归女焉是为胡恭人公谢弗成卺也公孤而执丧胡恭人女而共养王舅姑及姑矣既免丧公益贫有荐于芜湖之土豪某者公徒跣行百余里饥甚遇一妪怜而授餐始得达而豪佣蓄之大失望已而王父母俱以老病终公累累垂槖归哭请于萧恭人曰天其遂死不肖耶将困之极而玉于成也计穷矣有饘粥之产敢废以归三丧于土虽称无为约然不废礼公用过毁故善病病且益窭然病愈而于属文若有神助下笔累数千言每试有司輙首第而尚不利于乡书公亦弗肯补学官弟子最后学使者苏公祐复首公而廪之谓公长矣而经谊行术俱选时方创同仁书院檄公主之弟子葢三百人始公以赠公挞而折节读书知有范文正公者即慕之曰先忧后乐斯人我师哉既长而得王文成公良知之防益大恱心服膺曰以此而为文正公不难也有仲一人曰廷楫公束脩之饶上以奉萧恭人甘毳而下资仲学然萧恭人不甚爱公独爱仲其明年公与仲俱试公独荐乃益称仲于萧恭人而厚资之冀以解萧恭人顔后三年仲复当就试而病作性又好禨祥难事公乃以身为卫与偕行万山中公徒步而募二夫俾舆仲俄一夫痁作踣公匿迹从舆后肩仲仲不觉也道遇识者咸目公而笑公不顾及仲入试荐而萧恭人喜可知也然竟以疾不堪北公登第后念仲病无起时而虞萧恭人之忧伤亟假使事便道归省亡何仲死矣萧恭人果痛不欲生公所以慰论之者百方廼解而公之自临弟痛防若萧恭人然迄不令知也诸附身必诚信曰今者视先公丰故易丰耳虽然益重吾感矣己就选人得歙令奉萧恭人往歙人盛供帐侈酒食以俟公亟挥之出曰是尝我也自今即束菜溢米不得防入偶与同年戯邑无鱼亦絶无大者冯舎人可以弹铗矣同年颔之至明日得一大鱼以馈公欲辞不可剖而五之以其一供萧恭人余四以付市司使鬻之稍取其畸至弥月不尽葢自萧恭人外居恒未尝噉鱼肉也尝步行而一穗自鞾出以为误也引之愈长公笑曰藁也吾以代绵罽同年笑之公亦笑曰吾昔读书时尝坐一木罂而积藁其中自腰以下皆暖今仅藁吾足侈矣同年者即汪伯玉前余所称新都者也歙故喜讼讼者至相牵钩累百牍不解公人人引见推赤子慰示之且谕以理势曰若曹得一金惜之若头目柰何不以养妻子而以益讼师富也且讼师之待汝何如我于是人人感泣叩头解去比二载讼庭虚无人矣寛期以征削烦而后三载邑门之外虚无人矣郡隶八邑歙之当供郡者八之一而以羡供邑者曰郡以八供而百不足若以一供而绰然者何也供邑者曰我不知有供何论一公以髙第徴矣以犊车载母敝衣羸马从之父老遮道而奉壶浆百里不絶也法当得给事御史公固辞曰犬马之齿长矣且母笃老不敢以身殉言路始得南车驾主事萧恭人用令终公僻踊如少壮时强自力居丧无违礼除服仍补南武库还为车驾员外郎进营缮郎中属汉阳守缺而汉阳人王君斛者在选曹故尝令婺源与公比壤识之举以为其郡守公至属大饥以便宜发仓粟赈之而收其暴胔归之土设方畧诱缚盗魁之渔于栁洲者境内称治楚故有赐田在汉川而景王方贵甚其用事者新国田与犬牙错而欲并得之楚人不受且誓众鬬有日矣公为之正经畧树标而分属焉遂以无竞三载满当上最郡父老醵钱裂金绯奉鞾以进脱旧鞾置郡门公固辞强纳舆中公抵黄冈檄归之其人民咸啧啧称虽公家刘宠不能过也公既以最获赠封如式而擢广东按察副使佐司事尝摄提学事兼管四道兵符时冦大发修战具而徼卒捕舶盗七十且以其赃仗实之公覆之则皆贾人也误以兵为盗相拒格兵遂以格者为盗公悉与辨理得释其署盐防吏上其嵗羡千金公悉归之库充军饷穆庙登极公当入贺既竣事上疏引年乞归不见许再上疏始许之公归笥其衣冠杜门逍遥间出则布帽练帢草履居然一田父也问以时政则掩耳称草莽臣不敢与及官中治状则曰老誖忘之矣唯悉帑倡其乡人建豫章书院以居四方之贤者及聚讲同仁不称倦公之学虽自致良知入然其功则克已毋自欺不欲骛于虚髙逺居平尤厚人伦仲之二息子夭推诸从之子当为后者后之而割已产与均女弟躄而归齐某公悯齐之畸于配也阴厚之及女弟没厚齐益甚齐感公而事之犹嫡兄也妇翁胡富无子欲得公子之而徙槖实焉公不可及其殁也为治丧如子礼又尝归宗人之丧于瘴海外公所为徳非一第不自名亦无能名之者而伯玉亲为歙治人故知之确而为之志若铭己又谓公居母丧病不知人者五日夜时以无子故羣睨而欲分其槖公忽梦黄冠羽衣人以帝命子之药遂寤而起睨者立解公近六十无子胡恭人故不宜子而为之寘贰张张貌寝而恭善侍太恭人能得其意公以故不恒御凢二十年一御之举男子曰仕敬公卒时仕敬甫弱冠秀而文类若有天意然嗟乎此余所谓为徳而隠之报也余既目公为孝亷伯玉前已目公孝亷是二名者非所以尽公虽然凢公之弟而慈皆孝推也敦行不苟不蕲取名皆亷推也嗟乎以此从夫子即曽冉可也公名廷梅别号同野其世系子女婚嫁详志中











</div>
    <div class="pagination">
<a href="弇州四部稿_page249.html">上一页</a><span>...</span><a href="弇州四部稿_page245.html">245</a><a href="弇州四部稿_page246.html">246</a><a href="弇州四部稿_page247.html">247</a><a href="弇州四部稿_page248.html">248</a><a href="弇州四部稿_page249.html">249</a><span class="current-page">250</span><a href="弇州四部稿_page251.html">251</a><a href="弇州四部稿_page252.html">252</a><a href="弇州四部稿_page253.html">253</a><a href="弇州四部稿_page254.html">254</a><a href="弇州四部稿_page255.html">255</a><span>...</span><a href="弇州四部稿_page251.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
