<!DOCTYPE html>
<html>
 <head>
  <meta charset="utf-8"/>
  <title>
   吴文正集 - 第 19 页/共 58 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴文正集 - 第 19 页/共 58 页
  </h1>
  <div class="content">
   豫章葛君贵纯甫润玉其名其为人也润如玉其为文也润如玉可谓实称其名者矣授教临川郡六年终始如一日学校之政一皆公心直道粟布之出纳毫髪不以自污词章囿韩欧法度中非率意肆笔而书之纸者官满造吏部授南丰州判官予时在词舘心欲得如是之人而时之所尚不论实能必也工鑚刺善伺而后可侥幸于万一以遂所求而君岂肯为是哉不惟足不一蹑权势之门虽如予之最相知仅仅一再见见则谈问学谈古今一语不及利逹部注甫定则翩翩南还噫如斯人者吾见亦鲜矣君之家世以儒显其大父贡于乡者再其伯父贡于乡者三其父繇再贡登进士科官承直郎两浙运管其父翁王水监亦名宦其渊源渐渍所以陶其徳噐畅其辞枝者固与白屋新进之士逈不相侔然昔吾夫子已起鮀朝之叹而况今乎君亹亹清言而恂恂不为侫短小不逾中人又不能以躯干雄伟骇众视苟取人以言貎何从而遽知君也耶予向之居乡也以乡之得此师儒为幸今之居官也以官之不得此僚佐为愧故于君之去也不能无介然于懐焉
　　送曽巽初序
　　世家冑子仕于朝慱记览尤谙于典故能文章尤工于制诰者吾于今见翰林侍讲学士袁伯长应奉翰林文字曽巽初二人焉巽初前代监察御史追封武城伯之季子近时翰林直学士益初之介弟也处翰苑垂十年方将循序而升一旦浩然有归志余以老病窃为慙闻巽初之归欣然愿与之偕巽初儒中之杰而乐与方外髙人游终夜静坐世虑澹然碌碌嗜进恋恋人爵者庸讵测其髙情逺志为何如哉昔钱澹成学士未逹时陈希夷嘉其有神仙之风骨麻衣道人以为急流勇退人也其后澹成繇翰林学士知制诰跻政序盛年解机政果如麻衣所云然则急流勇退者虽未至于神仙其亦神仙之流亚欤巽初归矣其俟我于武城之塾
　　送毕宗逺序
　　昔汉之取士每以先圣之术当世之务并言盖不通世务者不能以有所为不明圣术者不能以有所守二者有一之不具不可也故必兼能而后谓之有为有守之士今之用人于儒学吏事不偏废亦以是欤汴梁毕光祖侨寓湓江其父出仕命之居守于家秩秩然无不理也截截然无不齐也一一顺承其父之志而无违徳化县学素无廪给礼殿将圮官职徃徃以不可支吾而去郡县推择其才俾摄学事曽几何时能劝率乡之士类一新孔庙宏壮钜丽为诸学甲甓甃巧镘庙貎器物纎悉完整若不劳力然以其治于家者觇其他日之移于官以其试于小者觇其他日之于大于是而信之其才之能有为矣刚直而不苟徇寡特而不妄交日问学于予与之言圣贤之道悠然有防欣然有得而非耳聴靣从者所可伦于是又信其志之能有守也宪府辟为属吏可谓用之适其宜矣乎虽然吾犹有虞于子才之优而优者不可恃也志之介而介者不可满也恃则常哆然若有余满则常慊然若不足哆然则所为有时而大过不慊然则所守有时而不及彼未知学者未可与议此子既知学矣而知之非艰也其尚惕然思所以自警自励哉
　　赠清江晏然序
　　吾座主清江黎先生之孙婿氏晏名然所同字也任播州儒学正满如京师谒选过予而行然之妇翁与吾子年相若然与吾孙年相若予视之犹孙也于其行既无财以赆之可无言以赠之乎然之才艺自足为今世用前应奉翰林文字范惇徳机所授之徒故翰林学士元明善复初所造之士也徳机清苦自持家徒四壁其淑人也甚不苟复初英迈自恃眼空四海其进人也甚不易而然之学也得不苟于教者为之师然之仕也得不易于合者为之主是岂可与常流例视哉今然之行也将求人之所贵而已夫人之所贵在国有定法在身有定分无巧智术可以助然之求无竒计谋可以速然之得予虽赠言何能分豪有益于然哉而不能已于言者以寓吾之情焉尔抑予之所闻贵有二有人之所贵有天之良贵求之有道得之有命者此人之所贵也求之在我得之可必者此天之良贵也然也既得人之所贵而以长者遇予予当以天之良贵告斯贵也然固有之然之然圣人亦然故曰先得我心之所同者斯贵也不考格于吏部不受恩于宰相自初品至极品皆可自致而不资借于人然今其徃哉斯事姑竢他日
　　送李晋仲序
　　金陵李桓晋仲为上饶县教谕至治癸亥与进士贡防定甲子春试礼部小郤圣恩隆厚以龙飞初榜特加优异受余干州教授去晋仲金陵着姓也其逺祖襄国公庆厯六年登科其大父通直君淳祐十年登科晋仲狷介之行精深之文人谓掇世科如拾地芥易易尔今虽未成进士然亦解褐衣服命服矣知之者犹以为屈而晋仲凝然不以动于中彼得志则骄倨盈溢旁若无人不得志则陨获沮防几欲无生真所谓斗筲已夫盖士之所尚者噐识予以器识观人而知晋仲之可大受也喜之之至是以不能已于言
　　送李见翁廵检序【并诗】
　　徃年儒学官之至吏部者贠多缺少当路通其变凡应注教授之人俾借注警逻之职吾乡李见翁以将家子读儒家书而又工象胥译鞮之学防公朝差官定两广选由象州防古字学正授栁州栁城东泉镇廵检将赴官诣余别窃惟文武之伎能畨汉之语音军民之政事见翁靡不谙练予复何说独惟儒生习气素慕栁栁州之文每诵罗池碑意栁子犹生也傥有公事上府其徃讯前刺史之灵昔之春猿秋鹤精爽今何如也它日官满来归尚以告我诗曰
　　武事家声乆文儒国语精初官严警逻美誉聴匉訇南海鲸蜺静东泉牛犊耕傥因公事出一酹栁先生
　　李季度诗序
　　李季度吾之异姓兄博览彊记真豪气数竒不偶家贫身贱发于声音徃徃泄不平之鸣才赡思敏所作诗甚富存者无几孙宏祖尝持月航旧藁至予序其巻端令归収拾坠遗今再示一袠曰近藁殊未能得数十之一也不幸沉泯其人又并沉泯其言乎惜哉季度儒流傍及方伎渉猎长生之说精専救死之术予昔养亲毎借助焉予亲既逝后三年而季度亦殁大徳庚子也噫三十年矣见其诗恶乎不思其人
　　送临汝书院山长黄孟安序
　　临川郡城西南门之外有临汝书院规制崇敞宋淳祐间常平茶塩使者所建也予昔游处其中有宿儒揭领于上有时彦曵裾于下肩相摩踵相接而谈道义论文章者彬彬也昼之来集者如市夜之留止者如家皇治聿新黉舍仍旧予于城府之迹浸浸踈矣临汝为弱年游处之地便道经行间尝一至则霤外之蓬藋如翳楹内之尘坌如积不闻人声檐雀之啾啾不见人影而见穴防之累累其墙壁室屋东倾西頽上漏下湿为之悒然抚然而已又其后也旧存之楼阁逾六十年而一夕燬于火新竪之栋宇费万余株而一旦摧于风不特人祸亦若有天罚焉无他长之非其人也敝极必复盖理势之循环数年以来闻见顿异廪有余粟矣帑有余币矣斋庐有诵之人矣倾頽漏湿者修且完火燬风摧者亦复岿然跂翼翚飞矣何以前如彼而今如此也得人焉尔人为谁山长庐陵黄顉孟安也一书院之弛张隆替闗系其人信乎用世之不可以无人也孟安部郎官之曽孙部以儒科仪范乡里至今人诵其遗文孟安不坠其家学不泯其家声畀以党庠遂序之事恢恢乎办之有余而未足以展其才也至治二年冬考满受代将谒吏部选有数千里之役予无财以赆其可无言以赠乎孟安气貎温然粹然馆阁器也家学诚善矣益思所以懋其学家声诚美矣益思所以宏其声未有学优而仕左声大而响微者他时舘阁之望固亦今时庠序之余也官怠于官成尚其毋怠于官成之后哉
　　送江州路景星书院山长吕以能序
　　士大夫以家事视官事则何事不可为然自人心不古苟非利于其身私于其子孙者徃徃不肯为肯为之者亦不敢为其不肯者志之偷也其不敢者气之馁也于是乎习以成风凡莅官之处视犹传舍俟满而代则脱屣而去谁复以家事视之而为永逺计哉脩水吕以能名家也累任学官所在以才能显生徒之养靡不周也黉舍之修靡不完也一切当为之事靡不举也前之教南康县学也有稻田一区约数石亩为豪家所有者八十余年以白于上司而复其土后之长景星书院也有鱼湖八所通数百顷为豪家所有者四十余年又以白于上司而复其土夫赡学之产诸人毋得争占纶音昭昭布在天下畴敢不钦阁而不行罪莫大焉学官岂不知之一发其事则公府有对辩之劳私家有仇敌之怨是以畏惮退避而不肯为且不敢为尔非以利于其身非以私于其子孙而旷日持乆悉心殚虑不惮其劳不避其怨卒使强者狡者力无所措谋无所施辞穷理屈而服学院养士之产得还其旧非视官事如家事其孰能然以能笃意文学尤工古诗事上接下各得其懽任旴江学録时甚为寓公程承防所礼每推许其文墨议论可谓才士也已长景星将受代诸儒有诗章美其政予适留盆浦独摽前后二事以序于巻端以为世之居官办事者劝呜呼移是心以办他事于事何所不济推是事以居他官于官何所不宜吕为许国申国之后目北而南绵绵延延以至于今遗泽不泯闻人不匮以能犹未然也海也月也果且有消长盈亏乎哉苏子不云子亦知夫水与月乎知海之无消长月之无盈亏则人命未尝有荣悴休咎也斯不惑矣而世盖未有能知之者也
　　赠王相士序
　　中州王生年少而多能既能医又能相寓荆门之当阳谓京师众大之区人物之渊薮于是挟二技而来游将博其所施广其所览也夫二技者能其一已难而兼其二尤难窃尝闻古之神医望人顔色以见其病不待问证切脉而后知斯殆与相人同一法扁鹊得长桑君之传洞见人之肺肝则不但能察外色之显并与内藏之隠而一目了然矣其目亦神矣哉以此目而相人虽咸负又何加焉然则医与相二术固可通为一也又尝闻相人之术相形不如论心形显而易见心隠而难知故也生于所相之人每言某贤某否某正某邪是隠而难见之心且能烛之则夫显而易见之形其孰为贵孰为富又何难辨之有故予喜生之能相心愈于世之徒能相形者也然生之至此也熏炙名利之都府所相皆逹人显官其贵其富各已前定予不复问他日寛闲之野寂寞之濵有耕钓之夫果为贤果为正而可伊可吕者傥识其人予之所愿闻也生以徳元名朝佐其字
　　赠篆刻谢仁父序
　　古之天下书同文书之用大矣而右武者云书止记姓名不其小欤然自篆废兴晋唐以来楷书相尚而古书法泯如也近代图书之表识竿牍之缄题古书法乃犹以记姓名而存一二谢复阳仁父儒家子工篆刻予毎视其累累之章而喜岂真为其笔法刀法之工哉盖庻几其存古而将与好古攷文之君子征焉
　　赠竹隠医士序
　　昔扁鹊秦越人得长桑君之术以医行天下遍厯诸国徃徃各随国俗所尚变易其名以售其术或为带下医或为小儿医吁秦氏诚多能然巧于售其术也亦甚哉故一望桓侯而识其有疾可谓见病于未然者矣桓侯之不信也反疑其好利而以不病者为病竟至于死夫孰不以桓侯为愚噫岂惟桓侯哉世之安其危利其菑防疾而忌医者緫緫而是也医能治之而弗使此洛阳年少之所为痛哭流涕也岂独桓侯于扁鹊为然哉然则为越人计者宜何如曰深藏而不市必俟夫人之求不得已而后应自贵自重于已庻乎其见信见用于人也或曰子为医者计则可独不为病者计乎且无乃杨氏为我之学而非仁人扶危救急之心乎曰然救急扶危仁人有是心也危且急者不我信不我用也则柰之何哉必夫人之见信见用也而后救急扶危之心得以遂善售其术者无他亦唯自贵自重而已矣吾是以于竹隠医士之行恳恳为是言也竹隠隠于医者也一旦羣然以诗从臾之行四方是欲显其术也吾之意唯恐其术之不隠愈隠则愈贵愈贵则愈重愈重则愈信愈信则愈用愈用则虽以隠自名而其名岂终于隠哉归觌萧令君试以吾之言问焉
　　送谢见山序
　　人有一愤激感发而前后若二人者故曰士别三日当刮目相待谢岘见山以地理术游临川清江诸郡所至避席乐安夏氏尤尊信之既而夏从他师窥破秘妙礼谢颇不如昔谢慊然自愧竟去未几再来则其术顿进较夏所得靡毫髪殊而又加宻焉夏乃大敬服其师亦大敬服唶唶语余余初未遽信验之果然于是益大敬服夫江西之有是术也盖自唐末通禁有秘文者避乱而南授之赣人流布浸广然其术徃徃秘而不传传者非其真也剽其似冐其号叩人门户而自售者奚啻百千万人见山之术已盛行于时能不自足深入雩都礼硕师而师焉遂得其真一蹴而可接杨曽二氏之传吁异哉余观今世所谓儒能舍己从人而至其所未至者寡矣儒家不能而术家能之可不谓百千万人中不一有者乎虽然余窃有虑已之能不多有人之知者亦不多有百千万人而不一知也今而再过昔所经从之家彼视其外犹昔也孰知其中乃大不然而其目非复昔时之目哉屠龙技成而无所用其巧古所叹也虽然世无智人福人则已有则必识必遇见山其行将有竦然惊骇以为天仙降于人间之人也聪明絶人者也天将昌其家者也
　　赠邓自然序【并诗】
　　天地间六气少隂君火之暄和不为病阳明燥金之清肃虽能为病而其病亦微非如厥隂木之风太阳水之寒太隂土之湿少阳相火之暑中人伤人之甚也然寒暑湿之中伤也或専一气或合他气其名证亦不繁杂故治寒治湿治暑者曰寒曰湿曰暑而已独风之一病不止曰风而曰诸风盖风善徧善散不一名不一证必曰诸而后足以该之寒湿暑之病则不曰诸也今世医流大率治四气中伤寒为先务若风之多名多证或不能一一徧治也于是风有専科焉有秘传焉论者遂视风疾与劳气肿三疾同谓非専科秘传之医不可也尝见病风者医不能治又不遇専科秘传之人或乆而不痊或危而不救悲夫青云乡祈真观道士邓自然専科医风其秘传有自能愈数十年不愈之疾吾覩闻其神验数四矣有此竒术而知之者犹鲜自然亦珍重而不衒鬻因叹古之为国毎患无贤及至有贤不知不用何以异于此哉医能治病而不使贾太传之所以痛恨也与乃作诗赠自然曰
　　治风徧了诸风状论病推为百病先林下散人它想淡槖中秘诀此科専屠龙不费家金学扁鹊亲逢禁药传多少世间医国手实髙名晦亦堪怜
　　送陈景和序
　　人而无恒不可以作巫医里中陈景和自祖父以来有恒产值数多竒防其土田虽无恒产而有恒心自若也以其力从事于医资质敦厚端谨与人言惟恐伤其意所行惟恐有愧于天恂恂善士也如是而为医庻乎其有恒者矣夫医者伎也而景和有士行躬士之行执医之伎是岂専方伎家所可等伦哉余闻医者必有隂徳况有恒之医乎有隂徳者之受报于天也如种之必有获然则景和岂终困哉











　　呉文正集巻三十三
　　钦定四库全书
　　呉文正集巻三十四
　　元　吴澄　撰
　　序
　　送何太虚北游序
　　士可以游乎不岀戸而知天下何以游为哉士可以不游乎男子生而射六矢示有志乎上下四方也而何可以不游也夫子上智也适周而问礼在齐而闻韶自卫复归于鲁而后雅颂各得其所也夫子而不周不齐不卫也则犹有未问之礼未闻之韶未得所之雅颂也上智且然而况其下者乎士何可以不游也然则彼谓不出戸而能知者非欤曰彼老氏意也老氏之学治身心而外天下国家者也人之一身一心天地万物或备彼谓吾求之一身一心有余也而无事乎他求也是固老氏之学也而吾圣人之学不如是圣人生而知也然其所知者降秉彛之善而已若夫山川风土民情世故名物度数前言往行非博其闻见于外虽上智亦何能悉知也故寡闻寡见不免孤陋之讥取友者一乡未足而之一国一国未足而之天下尤以天下为未足而尚友古之人焉陶渊眀所以欲寻圣贤遗迹于中都也然则士何可以不游也而后之游者或异乎是方其出而游于上国也奔趋乎爵禄之府伺乎权势之门揺尾而乞怜胁肩而取媚以侥幸于寸进及其既得之而游于四方也岂有意于行吾志哉岂有意于称吾职哉苟可以寇攘其人盈厌吾欲囊槖既充则扬扬而去尔是故昔之游者为道后之游者为利游则同而所以游者不同余于何弟太虚之游恶得无言乎哉太虚以頴敏之资刻苦之学善书工诗缀文研经修于已不求知于人三十余年矣口未尝谈爵禄目未尝覩权势一旦而忽有万里之防此人之所怪而余知其心也士之能操笔仅记姓名则曰吾能书属辞稍协声韵则曰吾能诗言语布置粗如往时所谓举子业则曰吾能文阖门称雄矜已自大醯瓮之鸡坎井之蛙葢不知瓮外之天井外之海为何如挟其所以能自谓足以终吾身没吾世而无憾夫如是又焉用游太虚肯如是哉书必钟王诗必韦陶文不韩栁班马不止也且方窥闯圣人之经如天如海而莫可涯讵敢以平日所见所闻自多乎此太虚今日之所以游也是行也交从日以广厯渉日以眀识日长而志日超迹圣人之迹而心其心必知士之为士殆不止于研经缀文工诗善书也闻见将愈多而愈寡愈有余而愈不足则天地万物之皆备于我者真可以不出戸而知是知也非老氏之知也如是而游光前絶后之游矣余将于是乎观澄所逮事之祖母太虚之从祖姑也故谓余兄余谓之为弟云
　　送亷充赴浙西照磨序
　　皇庆元年春正月国子司业呉澄以疾去官就医于江南三月勅国子学生亷充授江南浙西道肃政亷访司照磨兼承发架阁命下给驿骑趣就道夏四月充至江南过家省亲余留金陵适相值喜充之学而仕也充表愿中昭躭书如理丝射侯必循缕寻绪端括审的试之事虽劳偞不辞使之言善达彼此情未尝不底于成未尝不称人意号才辩者俱让其能未之或先也余已是知充之有用仕其可充勲阀家也不以勲阀进而以学业选异哉宪官之属此其底职优事简莫是官若培徳植艺莫是官若学矣而仕仕矣而学烝烝日罔已他日胜巨任实由此基之将光于前勲俾亷氏休闻逾大逾逺其不在充乎不然非余之所几于充也
　　送赵仲然赴循州长乐县主簿序
　　新安赵仲然生朱子之乡读朱子之书而尤专意于易夫易未易眀也皇羲始画一奇二耦二而八八而八八其图大不盈尺而天地万物悉具其中学不至知天者未之或知以之而筮则其用之一端也文王周公本诸其画系之以辞虽为占筮设事则民用言则圣蕴是以如天如海莫可窥测夫子十翼以来眀之者几何人哉汉魏至唐注释非一李鼎祚集三十余家其大概可覩已宋代诸儒汉唐所未有皇羲之画邵子眀之矣文王周公之易则亦各眀其所明明理至程子而极明占自朱子而始项氏平甫宗程而明辞葢得其六七朱子发祖虞而眀象十仅得其一二也朱子非不知象之当眀本义惟大壮説象他卦则否岂非以其不易言而不言欤蔡翼朱者也徐翼蔡者也师之所阙亦复阙之近年谈象者纷纷愈博愈详而终不免于疵也然则易岂易眀哉予之愚陋有志于斯者数十余年然黙识而不敢一出口葢在我则未易言于人则未易与言也若仲然者庶几可与言易矣去年初识于金陵以有行役而不暇于言今年再遇于金陵又有行役而不暇于言不知何时可以竟其言乎仲然昔为师儒今趋恶地为小官或疑其下乔而入幽予谓不然易之书言若卑浅而实至髙至深易之道虽曰髙深而不离乎日用常行之间地无美恶官无大小道固无乎不在至官之日时其饮食适其寝处使邪气不能渗勿以荒逺而鄙夷其民抚之如赤子治之一如中州内郡心无愧于天地事可质于鬼神易之道葢如是宪使郑公非它吏比视其所行必有得焉异日北归过予予先观所以能合乎易之道者然后相与共论易之书
　　送陆教授序
　　自汉以来郡有文学而以教授名官自近代始葢授可能也教不易能也呻其占毕习其句读授而已教不与焉夫教也者此行而彼效之之谓也虞廷五品之教曰六徳六行孔门之四教曰文行忠信文者岂占毕句读之谓我国朝设官循唐宋之旧路府州俱有教授余至中朝观彼所谓教授者聚生徒数十人日从事于占毕句读虽未能知其教何如而授之职则不旷矣江以南或不能然凡授之事往往于教授之下别立一职以掌授且如此教其可知也问教授所职何事则曰吾有政问其政安在则曰稽钱谷也缮治黉舍也夫是二者货殖家一奴营造家一胥所可办也而教授之职固若是乎噫緫緫而是也可叹已浙西陆君经为教授孰朴详谨其始至也士之哗者或侮或慢或笑或嘲而君弗与较越一年翕然定越三年靡然化深者革心浅者革面似若不令而从不言而信非能以身教者欤若是而教其可也彼授者其末尔陆君于财计一毫不私而人服其亷于房舍一日必葺而人服其才兹其所以不令而从不言而信也越六年代者至人士爱之敬之如父兄而惜其去华其赠送之言盛其祖饯之礼而君之所以得此于人也夫岂偶然之故近年繇教授而司民社者率以贪败以庸不任事弃君不但善教也而又有政屡摄州事沈审简重吏不敢易视充其亷充其才使之从政也何有教授云乎哉
　　送皮昭徳序
　　圣门之可使从政者赐之达求之艺由之果也清江皮溍昭徳承父泽出仕例当赴省部给使以试其能其行也西江数郡之士相率为诗文以赠之而请益于予予谓三子之达之艺之果虽未易能而子于国典俱谙晓亦云达也已于世务俱练厯亦云艺也已于谈锋事机俱敏决亦云果也已概以异代取人之志如所谓言辞之辩正如所谓楷法之遒美如所谓文理之优长靡不绰绰有余以子之能试于今宜无施而不可余既嘉子之才又尝进子于圣门学者之列达而守之若愚艺而处之若无果而发之以徐夫如是不矜已以急人之知而人自知已必曰是真可使从政者也而子之登膴仕者有日矣
　　送程鼎实序
　　凡冬大雪来嵗必大熟松脂入地乆而为伏苓为虎魄是何物也阳气闭藏而不发泄则地力厚而生物也茂木之滋液于叶者未易遂则灌注本根凝为灵药异草理固宜也世之贤人君子可以大用而不获尽其有余不竭之泽流衍于后往往如此月岩先生程公明戴氏礼贡于乡选于上庠褒然为多士先志行清峻严恪不苟合不轻进而温然四海为春之意行乎万仞卓之间呜呼使公而展所蕴名公卿也而被其泽者几千万人然而嵚﨑厯落年余五十乃擢乙科官至经府元僚而止厯数肇始以康宁夀考终乌乎乾坤龙战之防鲜或不伤三百年雨露膏润之物蔚然春荣一旦槁然秋后之园林葢天运然而栁子所谓咸宜韩子所讥薄功而厚赏岂其非耶公归田山中而家日以肥子孙蕃硕而且贤公殁之后悉为当路所礼起家以仕此非公之所留者乎予公之门人也识公二子矣世孙鼎实教授海陵官满而人士称颂之不渝不坠其家学不忝其世徳此非公之所留者乎呜呼天之生贤人君子也以为民也公抱贤人君子之器百不及试一二今二子诸孙俱有位方日进而日升一命以上可赐于民小大多寡分数不同耳公不获大用于昔者子若孙以之试于今焉此贤人君子之胄所以继先志而天所以生贤人君子之心也其母曰位不足以行其母曰时不可以行夫今昔殊时而今之民犹昔之民也夫岂遂忘之哉斯言也昔尝闻于公而非迂也鼎实归尚以斯言谂于父兄
　　赠畨易呉岫云序
　　自兴于秦而篆废于汉其初不过图简便以适已而已汉之流为晋则又专务姿媚以悦人妍巧千状见者无不爱学者竭其精力以模拟之而患不似也夫字者所以传经载道述史记事治百官察万民贯通三才其为用大矣缩之以简便华之以姿媚偏旁防画浸浸失真弗省弗顾惟以悦目为姝何其小用之哉汉晋而后若唐若宋声眀文物之盛各三百年颇有肯寻斯籀之绪上追科斗鸟迹之遗者视汉晋为优然亦间见尔不易得也就二代而论唐之能者超于宋宋之能者多于唐余风犹未泯畨阳呉正道承家世文献工篆书不惟笔法之工并究字体之原以所订偏旁一帙示予予毎慨古艺之不絶如线而忽值斯人焉如之何而不喜之之深耶
　　送罗养正北游序
　　庐陵印冈之罗自涧谷翁以有学有文有声于时其族诜诜多闻人徃年于金陵识恭有甫得其杂著数十条言当世事一一精实可采时与侍御史程公共观而称叹然而竟韬晦不用以至于今养正能学其家学出为伯父后其貎若甚愿其言若甚讱退然山泽之癯而孰察其谨审缜栗毅于进为殊不类迂疎之儒葢罗氏之才子将游京师兴文署丞孔君其姻戚也昔韩子送董邵南游河北以谓子之不遇虽慕义强仁者以爱惜焉今养正之未遇与邵南恶有异也京师豪俊之林岂无恻然而仁挺然而义卒然邂逅而相欢如故者乎矧又姻戚牵聨援引于其侧哉养正之行也余知其必有合矣
　　赠尹国夀序
　　秦丞相斯燔灭圣经负罪万世而能损益仓史二家文字为篆书至今与日月相昺焕是固不可以罪掩其功也斯诛之后工其书以名世者谁欤七八百年厪见唐李阳冰又二百年仅见宋初徐铉而已宋人能者多于唐而表表者不一二噫何其孤也哉葢亦有其故矣秦人苟简烦碎峻迫以为治壹惟刀笔吏是任至以衡石程其书厌篆书繁难省径为以便官府人惟便之趋则孰问背时所向而甘心繁难者哉篆学之孤殆其势之所必至噫篆之兴繇于秦而篆之废实亦繇于秦推所从来任吏之过也上饶愚溪尹国寿儒宦名家值世代迁革世官不可复叙图试吏以庇其身然屡试而屡格既不获所图遂专意篆学游士大夫之门得其片文只字者如宝傥使试吏日劳形于案牍随羣随队役役焉习奴书之不暇虽欲研精心画尚友古人于千载之上其可得乎然则国夀之不用于时未为不幸也夫篆书之派自秦任吏始而国寿篆学之工乃以其不为吏之故二者之互消长如此夫是学也乆则神神则天如其未也亦将齐名于冰铉而所以光其先世人不溃其家声者与为刀笔吏于一时其得防荣辱岂不相去万万哉
　　赠之金陵序
　　金陵东南之都防而秦之前靡闻龙盘虎踞之奇汉末忠武侯实显其秘时英雄各营窟穴是葢悠然有触于心孙氏以来遂成伪覇之居中州衣冠道尽司马氏揭区区文物寄之一隅自是声名与中州等故士之游其地者往往徘徊踟蹰顾瞻欷歔而不能已其所由来非一日也今四海一家金陵僻在江之濆豪华之迹息狡黠之念絶而诗人墨客之悲嘅填冩亦且竭矣地以时而轻重今金陵岂昔金陵比哉而何汲汲为斯游也问之曰士有志天下不有得于昔必有得于今夫昔人兴废之由诚无预吾事若今人休戚之故独非吾所当动心者乎当今置中书省分治江之南凡三又设御史府于金陵以纠之东南百万生灵之休戚不系于斯乎吾将往观焉予应曰然子之志如是行可矣余数游金陵中州大夫官于彼家于彼者类多才且异子往而观其人察其行事稽其用心归以语余其必有以起予也子之志如是行可矣
　　送邓性可序
　　男有分女有归不必为已此大道为公之世也噫不可复见己男女得以及时诗人美之葢被二南之化而然大道既隐二南之化岂常然哉自士无恒产虽事育或有所不赡而况于嫁娶乎世有睦婣任恤仁于其类者往往称为卓异之行嫁者与钱五十缗娶者与钱三十缗范文正公睦其宗族者如此有能推公此意婣于姻亲任于朋友恤于乡里一如其睦于宗族者焉则及时之幸是亦二南之时也诗人之美奚得以专于昔邓性可家徒四壁二女皆已笄而字昏期迩只问其所以将者阙如也其宗族果有文正其人乎无也姻亲朋友乡里之间则未必无矣余亦忝朋友之一赠之以财力不足而与之者薄于是乎又益之以言
　　为赵法曹求赙序
　　杨林赵法曹萧然一贫女防未塟余方为之哀吁于仁人而又倐有妻防何其厄哉噫古传记所载赒人死防事非一不复徧举余游北方见有防者一家号恸百务俱废防不举火隣里为粥为饭以饮食防家之人并及逺地来吊之客初死各将衣衾来禭遂敛既敛各持钱财来赙遂塟故虽甚贫之家遭死防之祸无营办应接之窘无倥偬缺乏之虞死者易得以全其礼生者亦得以专其哀此中州之微俗也当今风化自北而南法曹其告【阙】　知旧比闾族党间将见人人动心垂情如文正忠宣父子而异乡之俗即中州之美于毕二防也何难之有
　　赠一飞相士序【有诗】
　　予少有狂疾志欲学飞凡可以飞之术每究心焉或谂予曰两间能飞之物唯羽族飞之最髙而奈乆者莫鹰隼鸿鴈若也然鹰隼贪食肉鸿鴈贪食粟苟所贪之食不饱则其飞之力不能以不倦人之飞异于是人孰无骨肉血髓孰不资外物以养能不人于人而与云霞风飚齐飞必其专乎内遗乎外所资以益吾之身者悉不以溷吾之口滓吾之腹俾吾之骨肉血髓销铄变化始如未生之婴儿终如太虚之无有而后倐忽往来飞行于上下四方而无留碍予信其説之然而不能然者不能离吾父子兄弟徒友朋侣也是以舍其説而守吾之故吾噫其老矣无复有是志矣而夜寐犹或梦飞则少年之宿染旧习其根刋除未尽也今年七十有六适在京师有自号一飞之人相觧后不觉欣欣然悦之因自笑曰吾之病根岂但于梦境而有未刋除者哉其人善谈所识穷达与其未来休咎如烛照镜鉴乃为之喟然叹曰飞者善目子以能飞而善相乎骚客有言黄鹄一举兮见山川之纡曲再举兮覩天地之员方谓其飞愈髙而目之视愈逺也大鹏逍遥九万里之上下视人寰不啻瓮盎之间百千蚊蚋须臾起灭其区区之穷达休咎又奚足云昔闻华山隐者麻衣道者之流翩翩飞游乎世外虽不相人而超然神智靡不先知也若犹与世内食粟食肉軰混处尘埃中则如纷纷之蜂蝶欵欵之蜻蜓虽飞也而相去地行之物不能以寸讵能纳八表于一瞬也邪子之飞也如之何相者对曰人寓形于走类我人类也走于地而已常人之走或终嵗不出门户或终世不入城府而我于燕楚齐秦走千万里如咫尺以走之百当飞之一亦走类中之飞者尔而必取飞之飞为喻公言得无过与予谢曰予怵于子之名子今自吐情实予言诚过聊赠诗一章以释前之过言云自言逐目走漫讶刺天飞无处不留迹有尘常满衣空中悬五眼方外破三机识徧六六善相人谁敢非
　　送程平父序
　　上饶月岩程公往年官吾郡诸生中特异目予今湖北宪使郢人公同宗也时亦游吾郡与予相友善未几时革而身遁无从问公安否何如独宪使出为时用既乆廼闻公以夀考终而子若孙能自树立以昌其家于是而信盛徳之有后越数年防公之子于广陵学舍又十余年于广陵见公之族孙衡英爽而粹温学古近诗五七言如雄风舞雪令人卓【阙】不给亦异哉程之族祗于广陵祯于新安而条于江南江北自六朝以来称着氏其为才子也固宜衡方为当路所爱试学官浸浸向用日长而人不知再以家世名世可也诗一伎尔予视月岩公犹师公不可见已得见其族之有人恶乎而不喜恶乎而能已于言哉
　　赠鬻书人杨良甫序
　　古之书在方册其编袠繁且重不能人人有也京师率口传而学者以耳受有终身止通一经者焉噫可谓难也已然其得之也艰故其学之也精往往能以所学名其家厯代方册以来得书非如古之难而亦不无传録之勤也锓板肇于五季笔功简省而乂免于字画之讹不谓之有功于书者乎宋三百年间锓板成市板本布满乎天下而中秘所储莫不家藏而人有不惟是也凡世所未尝有与所不必有亦且日新月光书弥多而弥易学者生于今之时何其幸也无汉以前耳受之艰无唐以前手抄之勤读书者事半而功倍宜矣而或不然何哉挟其可以检寻考证之且易遂简于耽玩思绎之实未必非书之多而易得者误之噫是岂锓者之罪哉读者之过也汴人氏杨字良甫业锓贤圣之书市徧致其所无以资学者余嘉其功而虑读者之或因是而不自勉也葢欲人人善读书而得于心则杨氏之功为不虚
　　送叶钧仲游孔林序
　　盱江陈子实以书抵予曰广信叶钧仲湖海士静徳祝君之乡人而所加礼者将有曲阜之役愿有以张之噫予忝与祝君为代未及期而君疾不起夫交代之好犹兄弟也生不及识死不及哭悲如之何简书促赴官急予悲未忘而未忍行也祝君不可复识矣得识君之所爱敬者其敢不用情乎哉钧仲工诗而多艺能挟此以游谁不爱且敬抑曲阜圣师之林庙虽逢盛代褒崇而不免于寂寞荒落也升于其堂岂复得闻金石丝竹之音观于其乡岂复得见浴沂风雩之乐孔氏子孙大率类农夫野人有所谓儒见闻染习亦不过南北陋儒俗谬之学问其先世所以得为万世之师之由茫然不省其故子之至彼也能无怅然望缺弛然兴尽甲陬而归乎子如欲观圣人则宗庙之美百官之富葢具在方寸之内一俯仰间可游也又焉用逺适为虽然游之必以其道去扬地之轻扬就鲁人之质鲁此出门第一程也吾语子游也他日再瞻眉睫瞿然起而贺曰幸哉我子已得游圣人之门
　　送范文孺痔医序【并诗】
　　痔之为疾最下而痔之为医最上何也其方秘其术奇而能者鲜也豫草范文孺之于医外父家之业也七世其父壻其门传其业古人称三世之医今文孺自外氏传其父父又传之子凡九世矣父子为人已疾奚啻数伯人去年疗吾友其疾甚三月愈今年疗吾儿其疾轻一月愈皆先攻之以毒药去恶肉然后养之以善药长新肉如士之治已去其恶疾而养其良心如农夫之治田去其恶草而长其良苗如吏之治国去其恶类而养其良民其事殊其理一也凡有血气之属疾虽小不可有于身况痔之乆为漏漏不已则杀人工于已此疾者得不为上医也哉余爱之重之言之不足而咏之以歌其辞曰　防庄超世外有患不到身寓言贬秦医托以讥时人遑知血肉躯微苦尤嚬呻安得希文者普救疾疢民



　　呉文正集巻三十四
　　钦定四库全书
　　呉文正集巻三十五
　　元　吴澄　撰
　　记
　　瑞鹤记
　　神皇圣帝之于天也合一而无间后乎天而我不违天先乎天而天不违我凡智足以知天仁足以事天者其出入往来其游行宴息未尝不与天俱也见其日监之在兹岂徒曰髙髙在上而已哉古圣人以其知天之智事天之仁寓之于祀礼升中于名山飨帝于吉土其道深逺矣是以甘露降醴泉出朱草生四灵假诸瑞毕应非偶然而然也诚之感也如是故谓之体信以达顺自祀礼不如古而人主敬天之诚无所寓则专意于祷祠之官焉祠之仪文各殊而敬天之诚一也今皇帝元年之春左丞相传防命教大宗师呉全节于崇真万夀宫如其教以蒇事而防告于天有报也有祈也告天之辞上自署名省台近待之臣肃恭就列罔敢懈怠宗师静虚凝神对越无二朔南教之士服其服职其职供给于斋宫者千人歩趋进退璆锵以鸣赞咏倡叹疏缓以节穆穆以愉夫上皇者靡所不用其极将事之时有鹤自东南而来者三俯临祠坛飞绕乆之乃翺翔而去成事之旦有鹤自青防而下者二复临祠坛飞鸣乆之乃骞翥而上预祠之臣目观心异佥欲刻文以彰瑞应既而其事上闻有防命词臣撰録钦惟天子之尊膺天眷践天位心与天通若稽诸古一变之乐能致羽物九成之韶能来仪凤况吾圣天子敬天之诚乎诚心之感何所不至鹤者羽物之族仪鳯之伦其致其来固其宜尔且闻先朝祠事亦尝臻此诚感诚应今昔同符宗师严持教法羣工恪奉上意有以协一人之诚召灵物之瑞其美不可以不书庸敢诵言圣天子敬天之心推原古圣人知天事天之道而为之记有见于是有得于斯道者镜之哉泰定甲子嵗季夏之月望日记
　　都运尚书髙昌侯祠堂记
　　侯之有祠何也从民欲也侯髙昌人合刺普华其号也至元间受广东都转运盐使兼领诸蕃市舶时盗贼蠭午盐法梗滞侯初共招讨使答失蛮捕戮再同都元师课儿伯海牙扞搤遂殄二防未几命将出师取海岛小夷以侯有智有勇属防饷道侯至东筦博罗二界中值剧贼横截石弯侯语其下曰军饷重事畏难退避是不忠也身先士卒且战且行矢竭马伤徒歩格鬬踣数十人众寡不敌为贼所执贼欲生之侯骂曰吾方岳重臣岂从汝蛮贼遂遇害至元甲申二月十九日也年三十有九后三十五年公朝念侯忠节追赠通议大夫戸部尚书上轻车都尉高昌郡侯侯之子二长偰文质尝以江西行省断事官监临抽分舶货至广今以通议大夫同知广西两江道宣慰使司副都元帅侯之孙六延祐乙夘戊午至治辛酉泰定甲子丁夘至顺庚午六科六孙相继擢进士其第三孙偰哲笃最先登科厯陜西江南二行台监察御史今以中顺大夫佥海北广东道肃政亷访司事亷明寛慈是非有公论循良知劝奸恶敛迹广之人士咸谓佥宪祖至孙三世惠于南海前时有功徳者皆有祠是邦矧都运其节表表可无专祠相率告诸当道而请于佥宪佥宪以为吾祖死兹土诸孙幸获从故老咨询敢以祠事烦邦人邪众请不已乃捐已俸市材木瓦甓僦濓泉学宫隙地一区其广六寻有四尺其袤七常八尺而嬴自创祠堂三间于周元公祠之右翼之以两庑面之以三门又竪衡门于外癸酉立春日始构逾月告成买田若干畆供春秋时祭契劵出纳俾之濓泉学司宪掾前乡贡进士易景升述邦人士之意求文以记予窃闻礼书云圣王之制祭祀以死勤事则祀之侯之捐躯徇国非以死勤事者欤其得祀宜也而祀典出于圣王之制则贵乎有上之命非下之人私自为之者也葢礼乐征伐当自天子出祀死节之臣大礼也不自天子出可乎后世固有民为官立祠者以其惠泽在民没而民不忍忘也此礼律之所无有上之人聊徇其情而不禁遏之尔为人子孙之孝其亲自有常祀于家岂必别立非常之祀于官而后为孝哉夫祀之非常者可举亦可废也可举亦可废则非祀典之正典者常也祀典祀之有常者也狄梁公名臣也刺魏州而民立祠祀之既而其子贪虐民毁其祠夫其初之立祀也未足増梁公之重而其后之毁之也为梁公之辱莫甚焉然则孰若其初无祀之为愈哉大抵羣庶之情惟权势是趋当其有权势也謟之媚之何所不至一旦无权势则不然矣古之君子之图事也不苟徇于目前而逺虑于永乆佥宪辞邦人士之请是也辞之不可而从民所欲然一为之自己而一毫不劳费于民其殆庶几乎两得其当而予之所期于佥宪者不止是钦惟仁宗皇帝视儒为寳特开贡举之途网罗天下英俊自设科以来逮至顺初元凡六试士而佥宪一门兄弟毎科中选未尝间歇科名之盛天下无与比虽唐宋极文之际世儒世科之美及此者亦希防福之报忠臣也厚矣殊渥之萃一家也荣矣将何以当天贶而答国恩哉况进士所业在论语大学中庸孟子是皆往圣先贤传道之书书之奥防岂徒擢髙科取美仕而已葢欲其义理眀于心徳行修于身政事治于官功业昭于时无少瑕疵有大成立卓卓焉天下第一流使其名声洋溢乎四海称誉焜燿乎百代于今于后人人歆羡颂説髙昌侯忠节之家知有此孙则所以光于其祖者恶计祠之有无也若夫庸庸碌碌无以逾于中人甚或贻咲贻讥于有识而不知愧近年之以儒科在仕路者大率然也佥宪之家世如此人品如此予固望其伟然异于众讵肯如是夫
　　江西亷访司经厯司防壁记
　　风宪之官闗系人心世道不小也国朝设官之初各道有提刑按察司后乃更名为肃政亷访其意若曰为治一于刑待天下亦薄矣是以不曰刑而曰政政者正人之不正也政以道之于其先导之而不从则刑以齐之于其后而岂专尚夫刑也哉济寜田君赟为肃政亷访司属官之长参贰得清江范君梈志合徳同皆能以苦淡自持清白自励于时宪官凛凛有风裁而其属又如此于是江西之宪职大振予在山中乆闻其风至治三年春被召过洪以所见征所闻犹信田君涖政之署书正已二字为扁予见之益加叹焉夫肃政者固以正夫人也正人之具有法有制有禁有令能执政者其察或至于见渊鱼其刻或至于穷穴防发擿以为神弹击以为威非不甚可畏也然止奸而奸不止戢贪而贪不戢将欲正人而人愈不可正何也欲正人而不知正人知有其本也正人之本安在正己是己先哲尝言正己以格物为御吏之方格云者为之楷式也己为楷式以正夫人孰敢有不正者乎近而正一司所总之府史逺而正一道所部之郡县一皆本诸已也表直则影直源清则流清其效葢不期然而然彼无诸已而欲以求诸人有诸已而欲以非诸人者曽何足以语此哉若田君可谓知政之本矣予故为志其壁以谂夫继今之居是官者焉
　　寜都州判官彭从仕平冦记
　　县有尉职捕盗旧矣州之判官职如尉国朝制也延祐二年六月赣寜都州冦作判官彭君以运粮留总管府同知州事赵某摄其职从州长出御冦七月惟己酉朏越五日癸丑赵与冦遇死焉州无镇守军官设捕盗之卒不满百时平豢安武备无一有闻警亟白之府出私钱市弓箭疾驰而还缮修壁垒越四日丙辰冦逼城下闗外民居悉燬君画计谋悬赏彀弓机炮躬事矢石率民兵出城与之角杀冦五六十収众而入防总管府长官至万戸府官亦领军至决冦围入州城慰安人心州之长贰与君及大家分城四面而守厥七日壬戌冦退越七日戊辰官军与冦战于延福里君率先冲阵发六矢俱殪获马二匹冦设伏官军失利而溃冦复进围城君竭力守御寝食为废徧告危急于上司纠集两乡民兵七千人八月戊寅旁死魄暨巡检官率民兵屯州城七里外越翼日己夘冦万余人自城下来战君不避锋鋭而前羣众齐力薄冦杀死甚众令卒登髙麾旗招城中之兵出内外夹攻冦不能支奔散渡溪水涨不可渡溺死过半冦大衂遁去州城再受围凡十有二日乃觧越四日壬午行省平章政事李公出董师台宪官咸集有指挥使有副元帅有江浙省平章皆受朝命来督视赣州路长官及万戸六人总六郡兵捣冦巢穴君为乡导首攻拔一砦官军继进大蹂殱其丑类无遗育渠魁就擒始班师州人以寜于是州之士民相率造彭君之庭劳且贺曰君侯劳矣哉冦之围城经再初守城经七日君侯之功一再守城经十有二日君侯之功二冦之交锋者三出城杀冦小胜君侯之功三射冦获马小胜君侯之功四大战大胜遂觧城围君侯之功五引军深入遂净冦尘君侯之功六保一城之民得免为鱼肉君侯之徳也救诸乡之人不化为鬼物君侯之徳也敢贺矧君侯驻兵之地曰仙亭背俗传昔有飞仙为此而升举葢吉地也战之日冦既死于兵又死于水若有助然士民愿勒石其处以纪君侯之功以无忘君侯之徳君蹙然曰噫仆佐州无状牧驭乖方弗能先事弭变为民父母而使赤子弄兵延及于良民遭杀戮遭俘虏遭胁从者不知其防以至攻犯州城震撼隣境彻闻天京中外文武重臣下临遐陬动数路之兵然后荡除居者疲于供亿征者毙于锋镝冦之所污军之所厯罥罣躏借而不得以天年终者往往无辜之人也思之痛心言之哽咽可吊也而何贺焉其敢自以为功乎士民曰君侯有功而不居谦矣抑此冦一日未殄则州人受一日之祸死生所系而非小小利害也君侯之徳其敢忘乎哉于是余之友前叙浦县尹萧君士资具书述士民之意来征余文余谓彭君之不居功也其言仁士民之不忘徳也其言义上皆能仁则何至于致冦下皆知义则何至于为冦继自今官吏士民人人为仁义之人则寜都为善地为乐土矣余亦乐书其美以劝彭君名淑字仲仪济南厯城人年少而识髙慈敏而亷平为州人所称云
　　亷吏前金谿县尹李侯生祠记
　　予闲居思天下之治法以为禹稷伊尹之志苟得一县亦可小试何也县之于民最近令之福惠所及最速莫是官若也而举世瞀瞀孰知其任之为不轻专务已肥遑恤民瘠壅阏吾君之徳使不得下达愁怨之气弥漫两间以至上干阴阳之和者十而八九也聚羣羊而牧之以一狼恣其啖食何斯民而至斯极于斯之时倐有人焉慰惬其苏息之望则民之爱之也乌得不如子之爱其父母哉若金谿县尹李侯是已尚论邑政之最必曰五事备予谓简讼均役二事尔戸増土辟盗息三者其效也贪官喜民讼之繁则其需贿之路广架虚诬告欣然听纳蔓延嵗乆而不决受诬之人甚则殒身破家事兾求直而枉者先有所输则直者无复得伸役户议差之际鬻卖殆遍惟无力请赇者不脱免即此二端欲民之聊生可乎侯则不然讼者造庭面诘其故稍渉伪妄往往辞穷或以理感喻之而止所当辨觧责之乡都纵或逮问不遣一卒比及至官片言判其是非罔有留滞虽理屈抵罪靡不心服上司命之鞠讯亦若是户役一以资产髙下为等第来嵗之役定于嵗杪数戸俱差则考验其力以多寡其日分如衡之平无所低昂由是民不可为欺而讼自简吏不可为奸而役遂均讼简役均县之大纲举矣此外皆其目也事倘便民诸利毕兴倘不便民纎害必除有闗系于伦纪风教者尤切切富既获安民亦乐业百里之内一和如春隣邑竦慕恨不得为金谿之民侯宰邑凡四初宰华容继宰临湘二邑各处三年如一日后宰髙安郡以私而挠县政侯莅官甫七日遄弃去金溪之治视华容临湘无异侯之所以过人者非他其善有五而亷为本亷一也明二也仁三也能四也公五也世固有亷者矣其见不眀则为吏所蔽虽亷何补亦有亷而且眀者矣其心不仁则自谓无取于民不于事而深刻严酷又纵其下渔猎躏跞畧无恻怛之意或其心虽仁而短于剸裁徒有仁心而民不被泽仁而不能故也或其才虽能而意之所向不无少偏终亦不免于小疵能而未公故也全此五善者难矣哉而侯独兼有之所以卓然为当今治邑之最欤侯资质美而益之以学公余手不释四书防祭一遵朱氏家礼燕坐之际扁曰防矩民之所好好之民之所恶恶之践行絜矩之实者也匪但揭名扁之虚而已在金谿六年其去也士民思其徳传以纪之者数千言诗以颂之者数千首又立生祠于学宫去已四年而复来请予记将欲夀其祠于永逺予观汉循吏传六人始文翁终召父蜀郡南阳世世祠之今侯得此于民与汉之循吏异世同符予素知侯名乐道其善侯名有字仲方平阳人善誉着闻擢典风宪浸浸向显用或曰侯尝书亷勤公慎恕五字于壁今称其亷眀仁能公何哉曰彼之五字侯之所以自励也此之五善予之所以美侯也恕即絜矩之谓乃其所以仁所以公者曰仁曰公恕在其中矣曰眀曰能侯执谦而不以自居其于五善孜孜勉力而不怠者勤也翼翼小心而不恃者慎也侯之自励予之称侯其究一也抑侯之善五而予特表之曰亷吏葢摭五善之本而云请予记者前之县尉曽文枢暨金谿之士彭瑀
　　临川县尉司职田记
  </div>
  <div class="pagination">
   <a href="吴文正集_page18.html">
    上一页
   </a>
   <span>
    ...
   </span>
   <a href="吴文正集_page14.html">
    14
   </a>
   <a href="吴文正集_page15.html">
    15
   </a>
   <a href="吴文正集_page16.html">
    16
   </a>
   <a href="吴文正集_page17.html">
    17
   </a>
   <a href="吴文正集_page18.html">
    18
   </a>
   <span class="current-page">
    19
   </span>
   <a href="吴文正集_page20.html">
    20
   </a>
   <a href="吴文正集_page21.html">
    21
   </a>
   <a href="吴文正集_page22.html">
    22
   </a>
   <a href="吴文正集_page23.html">
    23
   </a>
   <a href="吴文正集_page24.html">
    24
   </a>
   <span>
    ...
   </span>
   <a href="吴文正集_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
