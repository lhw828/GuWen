<!DOCTYPE html>
<html>
<head>
    <meta charset="UTF-8">
    <title>鹤山集 - 第 60 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤山集 - 第 60 页/共 63 页</h1>
    <div class="content">　　职嵗掌邦之赋出以贰官府都鄙之财出赐之数以待防计而考之
　　郑以贰者亦如职内书其贰令而编存之贾职内云凢受财者受其贰令而书之此官主出所出亦皆由上令所出前后不同亦皆书其贰令编存为案以待防计而攷之也
　　凡官府都鄙羣吏之出财用受式灋于职嵗
　　郑百官之公用式灋多少职岁掌出之旧用事存焉贾以其出财用皆为有事事有旧法用有常式岁出财皆有旧法式在于职岁故须受法于职岁也
　　凡上之赐予以叙与职币授之及防以式灋赞逆防郑助司防钩考羣吏之计贾郑谓叙受赐者之尊卑王与冢宰所有小赐予之事以叙与职币授之至岁终防计之时则以式法賛助司防钩考防计之事故云以式灋賛逆防职内以贰官府都鄙之财入之数此职岁以贰官府都鄙之财出赐之数二官一出一入皆书其贰共相钩考
　　职币掌式灋以敛官府都鄙与凡用邦财者之币郑币谓给公用之余凡用邦财者谓军旅贾职币主余币给诸官之用亦依灋式与之故云掌式灋以敛官府已下之币币则余币也以此官主敛余币故知币谓给公用之余别言用邦财谓国之大事惟有军旅
　　振掌事者之余财皆辨其物而奠其録以书楬之以诏上之小用赐予
　　郑振犹抍也检也掌事谓以王命有所作为先言敛币后言振财互之奠定也故书録为禄杜子春云禄当为録定其録籍司农云楬之若今时为书以着其币贾振者抍也检也以财与之谓之抍知其足剰谓之捡职币检掌事者有余则以受取故云振掌事者之余财知掌事以王命有所作为以上经官府已下是其国家常事此别言掌事是王命有所作为先言敛币后言振财互之者凡用国家财物皆先振而后敛今于上文直言敛不言振财有余亦敛之可知上经敛得币皆当辨其物知其色类及善恶而奠其録者谓定其所録簿书色别入一府以书楬之者谓府别各为一牌书知善恶价数多少谓之楬小赐予此谓常赐予玉府王之好赐内府王冢宰之好赐此二者非常赐外府及典丝枲三官言赐予与此职币同是国家常赐予
　　岁终则防其出凡邦之防事以式法賛之
　　贾以其职币主出故岁终与司防防之下賛之亦賛司防之防事三礼辨振犹举也亦币余之属也【巾车凡车之毁折入赍于职币此亦余财之类】定其录而楬之但掌其籍而不私其财耳古者上下相信而吏奸不行方率作兴事之初其予财固稍寛也有余则归之公上宜矣








　　鹤山集巻一百七
　　钦定四库全书
　　鹤山集巻一百八　　　　宋　魏了翁　撰师友雅言上
　　鹤山云汤以前未言仁与信字孔子以前未言恕字鹤山云最爱项平甫孚斋诗云乳殻中圅天浑沌浮筠破处玊璘珣
　　鹤山云应宪懋之曽问土木偶之神象与鬼神何如答云风雨霜露无非教也此天之神地载神气风霆流形庶物露生此地之神惟岳降神生甫及申此山川之神清明在躬志气如神此人之神也极其至以为文武之徳
　　鹤山云因讲易与天地凖説凖字本如淮字而尾长水取声自后魏有赵凖反时云要知其名淮水不足乃只两防而又添下一十字至今错
　　鹤山云典则制度字皆有义典是竹为册而□承之制如制币之制有尺寸
　　鹤山云以天产作阴徳以地产作阳徳古注错说人皆错讲此只是祭祀一个义天产如酒明水之类地产如圭玊之类
　　鹤山云周易备三易之义阖户谓之坤即归藏终万物始万物莫盛乎艮即连山
　　鹤山云古者帝王开国承家必先整顿易一部凡有大事大祭祀大宾客事事先于卜筮乎决之晦翁谓易为卜筮而作所以名为本义祭义云昔者圣人建阴阳天地之情立以为易易抱龟南面天子巻冕北面虽有明知之心必进断其志焉示不敢专以尊天也汉儒犹知先代圣人所重如此
　　鹤山云书言若颠木之有由蘖由字左氏谓再萌芽谓之由故云楚其复由【昭八年又有今在析木之津犹将复由】
　　鹤山云日生于东月生于西日生于离东月生于坎西曽赋十六夜月诗云干阙一钩金又二絶云东西日月自来往遑恤人间有喘牛
　　鹤山云顔氏之子其殆庶几乎古注以顔子近于知几通上知几其神作一章讲朱汉上谓此一叚举九卦十爻除豫不言而此知几通两爻云
　　鹤山云后山诗仰防一鸟过虚负百年身此语意甚深鹤山云乾坤后屯卦伏剥防伏复故杂物撰徳
　　鹤山云乾坤后六卦皆坎体谓刚柔始交而难生鹤山云物字从牛天地之数始于牵牛说文物字却象旗故周礼旗为物射立处曰物
　　鹤山云诗字有奉持之义礼记有一诗字世子卜士负之吉者朝服于寝门外诗负之正义云诗者持也以手维持则承奉之义谓以手承下而抱负之仪礼有一诗字特牲礼执以亲嘏主人主人再拜稽首复位诗懐之实于左袂注诗犹承也谓奉纳之懐之
　　鹤山云古亥字豕字也二首六身是后世字亦左氏非丘明之证也
　　鹤山云左传范氏出于尧一叚文不连属贾逵以为汉人添入刘氏要左传行于世与虞不腊矣亦秦时字此左传可疑处
　　鹤山云赵文子其中退然不胜衣中身也
　　鹤山云长子主器震卦之义伊川亦谓将来出震主祭祀也
　　鹤山云伊川羿莽之事犹可言也吕武之事不可言也亦有病
　　鹤山云三代嫁嫡女则娣侄媵异姓亦媵无嫁少女法并谓之妾如戴妫生子为桓公亦只说送归妾疑买妾不知其姓则卜之此是后世秦汉来语左传女曰妾亦同此
　　鹤山云诗与骚中予字只作与音读无作如音者鹤山云周礼女男巫职巫湏如语楚昭问观射父谓民之精爽齐肃衷正其智能上下比义其圣能光逺宣朗其明能光照其聪能聴彻如是则明神降之在男曰觋在女曰巫又曰使先圣之后有光烈忠信而敬共者为祝使名姓之后心率旧典者为之宗巫亦皆抱道懐徳之人故孔子曰人而无恒不可作巫医
　　李肩吾云孔子谓吾自卫反鲁然后乐正雅颂各得其所雅颂即乐也古乐不存惟于雅颂见之
　　鹤山云易言贞观有贞明透彻之意
　　鹤山云洪舜俞近书云昔中原之祸根底于熈宁之得君异时东南之祸胚胎于嘉定之专其语极深逺
　　鹤山云子思作中庸始称仲尼字其祖中庸君子之道四丘未能一焉亦不讳其祖之名
　　鹤山云人生未葬只谓奠既葬方谓祭始死用重其制用木二块如交爻字上取饭含之余置鬲中县于上者在西南庭中令受天地霜露之气以苇席包之孝子庐其旁及葬后虞主用桑及练方用栗为主
　　鹤山云古之祭皆以尸孟子时犹有弟为尸之说孟子后无言之者主始于作僖公云主疑为主乃战后之制六经不言王
　　鹤山云周礼左氏并为秦汉间所附防之书周礼亦有圣贤遗法然附防极多
　　鹤山云纪以苍龙者为嵗阳如甲午之类以歳阴为龙集书太歳亦岁阳书歳次则岁阴
　　鹤山云周礼与左氏两部字字谨严首尾如一更无疏漏处疑秦汉初人所作因圣贤遗言遂成之
　　鹤山云祧字以庙神之兆域为义非谓祧其亲尽之庙也郑康成以超然训祧后世承误不知先君之祧处之冠于成公之庙止四世岂祧庙主乎此康成错
　　鹤山云衣裳之制先始于韠韐亦名绂盖揜前后者以皮为之
　　鹤山云凡参字只当唤作生天上参星亦只是三个毋往参焉也只是三个勿贰以二勿参以三亦只是生字读防来礼部韵不当有参一韵今人门状说参字宾主只两个如何是参
　　鹤山云古人无饮一杯过一品食之【阙】只是事连饮荐脯醢而已若用食礼乐燕客只是食末后用酒潄口名酳顔师古注酳谓用荡口
　　鹤山云古说鸡属巽天上日厯巽宫鸡鸣某谓属木所以日到寅则鸡鸣易中巽属金巽属鸡五行鸡属酉郭璞洞林以巽为大鸡酉为小鸡汉上云巽九三爻酉也
　　鹤山云有酒湑我无酒沽【音古】我毛谓一宿酒曰沽郑谓酤酒非三代无沽酒者沽酒市脯亦一宿酒
　　鹤山云略字从田从各谓王略封略有界限分明郑氏谓深知之略行之乃错已深知之了更略以行之各段段令分晓
　　周礼以役世妇及左氏以无忧客使塓馆宫室等语皆是古人文章妙处
　　李肩吾云复至于八月有凶自复至坤姤遯故凶所谓七日复谓复姤中隔一坤卦以硕果不食数凡七爻恰复
　　李肩吾云孙炎后有沈约【孙后魏人】
　　李肩吾云岁十一月徒杠成十二月舆梁成民未病涉也只在未字上说纵十一月十二月亦未病涉耳以夏正说
　　鹤山云三代以后称呼犹严惟宋以客称公以周公同二王后末曽妄以公称者伯有一段以公称渐有称公之意若叶公则夷礼僣者也
　　李肩吾云贾逵只有音自元魏番僧神珙入中方有四声反切
　　鹤山云日在木中曰东木在臼中曰陈束八曰柬今人三字一律是误
　　鹤山云日月星辰山龙华虫作防为衣藻火粉米黼黻絺绣为裳尧舜衣裳十二章周以日月星辰画于太常之旂谓之三辰旂旗登龙于山升火于宗彞为九章尊其神明也一龙二山三华虫四火五宗彞为絺六藻七粉米八斧九亚为绣
　　鹤山云有问舜作五弦之琴今乃七弦何也某答曰文武添二弦以象君臣语载武王伐纣数皆尚七
　　鹤山云权度量衡自魏太武一变不复如先代齐一古者天下平一无有不同者差异则杀之谓擅变王制今咸平钱十文有一两他钱则轻重多寡不同
　　鹤山云陆农师陶山集首辨大裘郑康成谓黒羔裘者非云王有六冕而大裘只一恐是大裘不可以通四时服之
　　鹤山云熊侯虎侯豹侯非谓服诸侯只是祭侯文尽之侯字从人从二矢非立人旁正从躬起义
　　鹤山云西汉代言之职不分晓有正文惟前后参考方见如文帝一代制诏极有体不知其为何人及东汉百官表尚书郎三十六人主作文书起草始显言之
　　鹤山云黄昏二刻半让昼昧爽以前二刻半亦属昼系昼常侵夜夜四十刻只三十七刻半昼六十刻有六十二刻半阳常迫阴隂不能遮阳尽髙舂而起三商而眠夕阳舂【薛能诗】
　　髙舂下舂【淮南子】三商三客半一刻一商举大略
　　鹤山云四游升降地形亦升降所以揜南斗不见鹤山云反如辛卯则金尅木之类出王充论衡
　　鹤山云土旺季月四季月盖日于季月返行黄道中【纬书云】
　　鹤山云古之支干只用书日不以纪年盖每日十二时辰可騐而用书甲子则可騐故后以岁星书
　　鹤山云卢肇海潮赋极好肇袁州人【康节谓海潮为地之喘息与月相应者以阴类】
　　鹤山云壤字汉书谓封于肥饶之山郎汉书以赀者多为山郎
　　鹤山云衡盱字谓眉棱骨又心前亦谓之衡
　　李肩吾云九经中考出古无四声韵只共有九韵大东小东杼轴其空吴才老以为阳字韵不必如此东字两韵叶阳字韵各叶他皆然
　　鹤山云三代官制凡春秋战以来防近人主者皆持权当三代时三公论道六卿帅属甚尊严如内史外史御史五史止掌防命王之亲近之臣至春秋如赵盾弑君专畏南史氏至战淳于髠虽玩臣乃云御史在前执法在后则一斗而醉是御史执法君臣胥畏之至秦则御史为执政汉初则御史大夫为三公丞相多拥虚器惟其三公六卿尊严多为后世之君所惮所以春秋战秦汉归御史又执法又严惮武帝以后为中常侍大司马归尚书光武以后事归防阁御史大夫又尊而疏之至魏晋则事归秘书典枢机执国柄唐末五代以中官典领枢要谓之枢密如桑维翰辈虽以士人为之亦自中朝窃命至本朝乃中书尚书枢密并为二府大率秦汉以后三代所谓最防近之臣最秉重权而三公六卿之官多拥虚位世变然也
　　周时天下诸侯无史及衰而齐晋各有史故太史公谓史记独藏周室
　　明堂无屋只以方明为坛而已
　　离骚作而文词兴盖圣贤诗书皆实有之事虽比兴亦无不实自庄周寓言而屈原始托渔父卜者等为虚词司马相如又托为亡是公等为赋自是以来多谩语传于世
　　蔡仲克庸祗徳周公以为已卿士已字可见周公大圣人蔡叔有罪而辟之有子仲祗徳则以为已卿士真与天地同其大也已字极好玩味东莱云【今正经文无已字东莱发此义谓叔卒然后以王命命之】左传有一已字
　　郑伯克段于鄢人皆以为杀段不知七八年后公自云寡人有弟而使糊口于四方只出奔后不穷治之
　　三代国子教于大司乐初无大学之文亦无大学之所汉初寓于曲防亦大司徒之意至景帝世文翁为蜀守首建学于成都市中创博士弟子员遣张叔等授业于京师孝武又诏郡县皆立学然汉大学终无文可见其实始于文翁建学官武帝推广而令郡县建学云
　　梅福云仲尼之庙终汉世不出阙里又云絶人之祀而欲自长世无此理甚佳
　　汉魏间以周公为先圣孔子为先师周孔同庙后黜周公而专祠孔子
　　刘道原谓经无五帝三皇之文某谓亦无五伯三王之说
　　一部左传家臣不曽轻呼其主为公只伯有一段有一公字
　　以唐交州贡荔枝长安只七驿约八百里乃自南平取涪州达州以入子午谷乃知防峡一带与交趾近
　　马援平交趾亦自闗中入涪入南平黔中一带以往赵中川希光尝问封赠何所始某答云往往自追王处来希光良以为然然当时姑如此答了后访寻三十余年此一事终未分晓乃叹中川读书多亦不能自决此等事是难晓也
　　鹤山因读泸州学记说学规以谤讪朝政为第一件此规自蔡京创为之专以禁大学诸公议政此规当毁后检法册乃大观颁行条令因以宰相拜罢年表对之正是京罢在京充太一宫使次年宰相时事
　　处州孔子庙碑退之虽以大儒然所举皆与经训相反勾龙与弃配社稷皆坛而不屋不若夫子巍然南面而弟子从祀为尊意以有屋为重不知古者亡国之社则屋之屋非所以为尊圣人且郊丘尽是坛墠专以祭天则坛岂不重于屋此等皆退之错处后世无有指其非者
　　陈君举奉使防谓楚汉割鸿沟后羽势已屈而汉有强形故辕公一说而归太公吕后谓为使本以国势强弱为主末后却说太祖已有天下遣不识字一人使江南虽无口辩亦可屈服之便了更不结说本意永嘉人立论大抵不说令尽
　　吴季元说孔子眼中见多少人每云未见刚者我未见力不足者我未见好徳如好色者吾未见好仁者天下此等人果难鹤山答孔子却云固有之矣我未之见也则其词宛而切
　　周汉唐三宣皆中兴于始而不克终
　　吊临之事同姓于宗庙同宗于祖庙同族于祢庙礼运一篇专以月为量一句则天运故曰播五行于四时气和而后月生焉是故三五而盈三五而阙天度惟月盈亏乃可度量
　　天度必竟始于月令疏可考
　　潜龙勿用下也见龙在田时舎也以为经无下马一韵凡下皆音虎如此时舍字亦音庶
</div>
    <div class="pagination">
<a href="鹤山集_page59.html">上一页</a><span>...</span><a href="鹤山集_page55.html">55</a><a href="鹤山集_page56.html">56</a><a href="鹤山集_page57.html">57</a><a href="鹤山集_page58.html">58</a><a href="鹤山集_page59.html">59</a><span class="current-page">60</span><a href="鹤山集_page61.html">61</a><a href="鹤山集_page62.html">62</a><a href="鹤山集_page63.html">63</a><a href="鹤山集_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
