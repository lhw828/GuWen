<!DOCTYPE html>
<html>
<head>
    <meta charset="UTF-8">
    <title>学余堂文集学余堂诗集学余堂外集 - 第 33 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学余堂文集学余堂诗集学余堂外集 - 第 33 页/共 88 页</h1>
    <div class="content">　　将军世胄冠三秦身经百战开风尘力排华岳今不用挂劒弢戈勇且仁马头忽聴河西哭山君咆哮出山腹将军怒掣金仆姑笑看白额如黄犊伏者为雌腾者雄隂风猎猎青林中雕弧五石洞双腋霹雳一响羣山空须臾叱咤取虎炙折柬还招长揖客首纵横似逐鹿氷盘玉斚何狼籍胡将军君不闻李广射石英声孝侯殪虎成令名不若双擒破虎穴天都赖尔为长城明朝振策攀黄岳许我披榛放胆行
　　新桥饭鱼行
　　溪南之水清且驶鱼游在空不在水朝朝得食鱼自驯索餔昂首向游人小鱼喣沫沾余粒大鱼鼔浪吞并急赤鲤从中飞且髙风雷隠隠翻洪涛乍如五陵年少行探丸跃马相纵横又若秦汉战钜鹿沙走石翻地轴须臾食尽还悠悠一游一泳空潭绿是时两防桃花放罗绮香风生锦浪瑚鞭折宝钗堕千人注目心骀荡鱼既乐兮我欲歌罟师眼热当奈何嗟彼枯鱼过河泣向来贪饵亦无多
　　再游宝相寺烧笋歌【泉涌出石底名沸沙泉】
　　问政山中云满衣丛篁曲庭开僧扉问政山中笋如斗长镵劚得不能剖旋解紫茸煨白玉斜日穿林火候足同游恰有两三人兴酣吞却千竿竹重来祗树开芳筵新茶初试沸沙泉箨龙半吐半屈蠖香腻弥甘过雨天草阁数椽碧霭聚松涛万壑春风颠春风颠我欲眠前日花红今树緑凭阑注目心茫然
　　老女行【并序】
　　伤女奴也海阳俗用女奴樵汲或终老不字览长门寡妇二赋愍焉兹又殆甚敢告主人年二十以上俾为媍怨庶可已作老女行
　　老女发黄赤双脚敝襦掩泪千行落夙昔红顔不嫁人今朝衰髩将谁托忆渠三五如春花道防见者为咨嗟木有连枝鸟有匹女儿那得长无家杏花月杨栁春使我上山行负薪豺狼厉齿为我邻暮归不敢言苦辛宴髙堂舞霓裳梁间燕子飞双双主人欢乐夜未央我独何辜宿空房君不见荡子妇望逺未归悲独处老女吞声更谁语
　　王郎行酬王梅士并简诸子【汪文岫呉右丹饶景玉江懋昭汉石尚一】
　　杜陵醉后歌王郎拔劒斫地何激昂千年相望有我辈短歌一曲为君长君勿言穷愁著书老君勿羡游侠少年塲丈夫磊块少知已挥毫白眼看扶桑黄山三十六峰峰秀絶倒挂青霞吐日月五月六月百花开纷红駴绿无时歇王郎直入烟岚窟饱餐石髓脱凡骨惊魂濯魄清思发片言只语皆突兀我从敬亭来却望黄山空裵轩辕拍手向我笑尔自龌龊非仙才眼前幸有二三子握手倾尊懐抱开汪子典刑老无敌呉子秀逸清尘埃饶子手口尽丘壑江子兄弟森风雷王郎屡空倍憔悴素心相视无嫌猜我歌王郎行王郎歌莫哀要使黄山倒坠作平地吾侪不朽留姓字
　　忆昔行寄宋荔裳陇西【并序】
　　辛卯冬于役西粤宋员外琬坐系泣赠长歌呼予谢宣城时同门尹使君明廷守昭州故与宋善诗中兼及之及粤西乱后予归居先王母忧宋已脱难迁吏部尚书郎缄书相慰劳而昭州讣至未几宋又出备兵陇西三年之间忘形故人生死离合四顾澘然追忆往事作是诗
　　雕虫满眼何纷纷安得麟鳯开其羣骚之苖裔今宋玉风流儒雅清芬宣城后身吾岂敢文章胶漆良殷勤忆昔西曹别离苦仓皇不尽临岐语北辰南极阻且长一曲骊歌泪如雨蝮蛇游处鹧鸪啼山魈一脚向人舞伤心瘴疠复烽烟徒跣中宵避豺虎闻君腾踏黄金台离愁乍破懽顔开陇头流水忽呜咽西方千骑逺裵李宻回车泪空尽昭州断魂招不来愿逐西风堕尔侧弹筝夜醉葡萄杯黄花白露风凄凄拂尘开箧把君诗窅冥风雨鬼神泣防窱山林猿鹤悲我有一幅氷蚕丝裁成绮服遗阿谁天寒河冻闗塞逺肠断思君知不知
　　雪夜简邢孟贞
　　谢眺楼前雪盈尺江城夜半山窗白闗心最是白头翁伏枕呻吟长作客故园生计在渔樵干戈万事成飘摇钓竿空把湖边月诗巻愁随水上瓢寄书白门凡几度十年重双桥路可堪我病君复尔卧拥寒衾送朝暮人生聚散如飞蓬今宵相对一灯红明日湖舟氷雪里愁听鸿鹄号悲风
　　南华山房歌赠张登子
　　越中山水秀天下君家山水越中无结庐已占卧龙麓别业重开贺监湖湖边系艇园子百年三径未荒芜草堂位置随丘壑闭门空翠生肌肤新荷绿浦鳬鹥乱古木层岩麋鹿趋主人交尽天下士坐客半是高阳徒袒裼竹林浮大白茶烹兰雪炊雕胡我饮既醉不能去欲眠不眠倚桐树击鉢催诗酒政严墨防满壁纷无数槛外鱼龙风浪生杳霭藤萝鬼神聚自是君家多异书禹穴金庭何足慕明朝更作天镜游扶笻踏尽山隂路
　　书太守钱侯传后【并序】
　　四明钱侯孝直尝守宁国识闰章童子试中目以国士侯去五载胄子圣月过宛陵述侯少壮时有抗疏辩寃赎父出狱一事使予泪涔涔下纪以短歌
　　钱侯昔守宛陵郡簪缨不改烟萝性去住总无赫赫名悠游万户载清净网罗才彦罕留良怜予下士収门墙侧闻平昔着竒节至孝激烈凌风霜为痛父寃不得白身撄虎豹号天阙洒血直使鬼神惊遂使囹圄觏日月念兹一事垂千年何须政绩耀简编况复宦成甫中嵗卧龙抗志归林泉于乎余父早殁叔含寃实耻自讼耽灌园当涂弃斥何足憾白璧蒙尘不可言我欲碎首呼苍天覆盆抑鬰向谁宣自伤不若钱侯贤踯躅吞声徒涕涟




　　学余堂诗集巻十五
　　钦定四库全书
　　学余堂诗集巻十六
　　翰林院侍读施闰章撰
　　七言古
　　青藤引
　　青藤书屋徐文长读书处藤大如斗徐自称青藤道人后为陈章侯宅今陈殁数年而青藤为风雷所壊感而赋之
　　青藤青藤尔生几百载几见桑田与沧海霜根拔地石谽谺翠叶垂天云靉叇下根伏积雪上干栖真宰小山丛桂不敢望若木扶桑势相抗葛陂仙叟骑作龙襄阳老顚拜为大千年盘郁精灵开腹空火起轰奔雷嵯峨石桂倒灿烂金台摧丰隆行叹息屏翳坐裵嗟尔青藤胡为乎頽哉昔日天池读书处狂歌大呌倚藤树又闻丹青老莲子【陈章侯自号老莲】解衣醉卧呼不起兰亭客散纒荆榛风吟雨啸空悲辛自古才人所托迹防能白日生霹雳青藤青藤我欲南登石梁游金庭策尔为杖兮尔骞腾
　　象山谣【懐同年顾双丸也】
　　象山令居东海中往来飘忽随夭风夜见鱼眼波涛红舍舟登防豺虎窟伏莽健儿复驰突夹路杈枒堆白骨城中罢市无居民秣马无粟防无薪冠葢使者坐生嗔为语象山令请君勿太息昔何白晳今黧黒挂冠高枕何可得
　　怪风行
　　海州白昼黄尘昬烈风倒海摇山根城崩一角塞城门儿童大呌相追奔有客拥衾卧髙阁屋瓦翻飞如巻箨惊禽骇兽无处所黄舆欲裂苍穹薄海濵自昔多飓风父老袛今皆错愕孤城屡破血痕腥风鹤喧呼犹胆落天岂驱除此孑遗茫茫吹尽成广漠风伯飞廉有倦时愿君返辔收灵旗高山大壑无转移于乎四海十年甲兵不得息风尘澒洞何终极
　　海东谣
　　海东旱三年矣施子过之减驺并食歌促急不成声窃比于海人之謡云尔
　　海中隂火烧扶桑専车鱼骨擎为梁截骨为臼春无粮嘱儿忍饥勿夜哭墙头跳呌多豺狼
　　二
　　塲丁鹾贾无完屋一握黄粱盐十斛差科络绎相驱逐前日路死骨未收且缓须叟莫鞭扑
　　三
　　黄蒿飒飒风啾啾遗黎眼枯无泪流卖男得钱新买牛垦荒给种圣人出何时亲幸海东头
　　太函山房歌寄汪文岫【是司马伯玉先生孙】
　　司马文章射雕手武库森森无不有左拍历下右娄东竒书万巻皆蝌蚪腾骧后劲有闻孙墨汁沉酣作杯酒生事终年寄啸歌杖藜十载慵趋走山堂旧业大如拳怪石幽花罗户牅前坡隙地尽栽茶后圃高墉密挿柳客来开瓮酌流霞烧笋烹葵意良厚别君牢落歘三春好事狂吟无恙否练水华屏【歙县二地名】魂梦飞莲华黄海招邀久送酒王既拂衣游山谢客空回首狂夫青眼向烟霞肯与侏儒较升斗他年同上轩辕台【黄山有轩辕台】好揖浮丘作老友
　　梅母歌
　　东溪水清浅水流石不转石邉冬青树霜落青如故冬青树髙母手栽扶疎百尺清风来莫言黄鹄悲独宿将雏绕树飞裵
　　醉歌送吴锦雯孝亷归武林
　　西陵词客多如麻腾踏开元有数家吴郎杰出晩相见吸尽天台山上霞长安出门尘十斛一日孤眠意亦足如君不厌往来频肯把新诗借我读君今年已四十强须髯如防鬓毛苍谁使燕台困天马商歌慷慨摧中肠我有一言君勿忘穷愁万事縁文章不如拂袖草堂去短棹西湖荷芰香
　　病中程防洪翰林季天中给谏各枉餽问
　　一官郁鬰暗成疾他人炙手吾抱膝长安车马岂不多闭门独坐空悲歌已愁僮仆尽饥色那更参苓充饮食今朝病起忆鲥鱼食指蠕动不可得秘书知我有所思为求嘉馔开心脾买得银鳞箸未下氷盘移赠及朝炊同心复有季黄门越陌相存如弟昆江阴子鲚来千里兰陵美酒分一尊病夫箸犹未健感此意气加盘飱吾岂小人懐口腹朋友胶漆古所敦况有新诗疗饥渴五侯之鲭何足论
　　家叔生日闻留滞山阴有作
　　我今通籍七年余服官仅满三百日野人不合游金门半是艰难半愁疾往事伤心勿复言坎只今犹未毕风尘马上倦开顔儿女梦中来绕膝蔷薇花尽榴花开愁剧佳辰罢举杯冠葢满堂非骨肉富贵于我何有哉长安达官贱珠玉秋曹八口忧饘粥忧能伤人人易老歳月迁流如转毂别时我叔泪霑衣白头重卧剡溪曲一觞寥濶三千里顾影茫茫泪相续何如归向敬亭云手种桃花偃茅屋
　　赠湘潭王山长兼谢其作画障
　　骚人昔日沈沅湘不意天壤之间有王郎此语虽唐突赠君殊不妨男儿词翰皆礧磈安能低头逐队无短长爱君有胆大如斗看君用笔如用帚狂吟泼墨势离奇竖儒睨笑惊且走我独披图盘礴久楚山峭湘水愁风林湛湛九嶷秋记我当年肠断处扁舟曽向此中游
　　送王懐人亦世兄弟归汉阳
　　王家兄弟天下少髙歌激楚长安道武昌明月洞庭云超然出入君懐抱繁花落尽秋草腓鹦鹉洲边鸥鹭飞弱冠上书成老大敝裘何庭寻渔矶莫学萧条汉阴叟掉头抱瓮都忘机
　　赠嵇叔子孝亷
　　嵇子淮南客相逢在燕市酒酣耳热髯尽张怒决黄河天上水争言叔夜是前身谁识荆轲犹未死频年献赋又空还蒲帆归去几人闲他日髙歌攀桂树思君倘在八公山
　　简方吉偶同年索画
　　故人能诗复能画胸中丘壑笼十洲丹青磅礴浑漫兴人言君是顾虎头我有鵞溪绢一疋领取烟峦挂蓬室五日一石十日水如何三月不下笔秖今我病愁蹉跎江上青山归梦多安能突兀置我层岩絶壑间使我青鞵黄帽影婆娑与君酌酒为君歌闻君宦游气豪壮曽踏龙湫与雁宕不妨泼墨为此图卧游想像一惆怅张穉恭为余图白云楼时奉使祀河歌以送之
　　我家宛水濵结庐敬亭麓敬亭山上多白云飞来飞去绕茅屋别来京洛心悠悠一官又卧白云楼拄笏西山来爽气掉头不敢干公侯张子洒落尘中仙赠我琅琅金石篇胸吞广陵涛八九喷作华山千丈莲【张闗中人流寓广陵】懐余百尺楼头卧挥毫遣兴成云烟长松古柏半不见迷离碧霭连苍天冯阑独立者谁子侧耳髣髴闻清泉如君画手不易得白石枯枝淡无墨乱山落纸疾如风坐客惊看皆失色君今四牡指黄河竹西鼓吹重经过白马圭告成事黄鹂紫燕春风多噫嘻淇园竹尽瓠子歌宣房筑室今如何归来图画献
　　天子与君更醉金叵罗
　　淮南行送张鞠存同年
　　张子天官之大夫文章氷鉴当代无鳯池螭陛含香趋崚峋玉树凌天衢少年努力策髙足胡为拂袖归江湖神龙矫首不得志有时戢角走平地人生富贵风中尘蓬转沙飞愁杀人要津挂冠那可得不尔左迁亦抽身闻説淮南多桂树枝叶连蜷暗朝暮半亩草堂桂树边八公蹁跹下烟雾张子自是张季鹰秋风未动思莼羮留侯晩逐赤松子彭泽岂辱陶渊明如淮之酒百斛倾髙歌激楚金石声东山捉鼻恐不免请君大笑淮南行
　　送张友鸿归云间【并序】
　　施子官比部与时彦诸公数集友鸿所张谯明许菊溪赵锦帆顾介石吴六益沈绎堂皆词学相友者也居无何或迁或出友鸿又别我去仆虽病其能无一言为作长歌壮之矣
　　张子十日不相见一日别我去如箭把酒留君君不留笑索新诗当祖饯京华旅食似君稀文采风流谁不羡丹青已入明光宫词赋还传柏梁殿云间才薮不可当吴子沈子争翺翔墙东招手顾子出春灯夜雨倾壶觞中州三子各意气回鞭聫辔登君堂秖言醉歌共朝夕谁知转眼愁河梁燕吴秦豫各分散东西咫尺成参商张子别我情更苦踌躇把袂九回肠平生好客哀王孙鹔鷞典尽开金樽众中许我独知已纷纷交态声欲吞长安谒客如叩阍浩然鼔枻归江村辟疆园亭颇不恶柴桑松菊今犹存泝吴淞兮斫鲈脍搴薜茘兮纫芳荪回首它年西北望应怜方朔老金门
　　苦雨篇
　　阶前不合蛟龙走瀑布飞腾穿户牖屡惊骤雨怒翻盆更看飞雹大如斗九衢万户皆洪涛苍穹下坠滹沱髙垣倾壁塌知何限但闻野哭声嘈嘈我栖客馆作官署屋漏更无容膝处儿童狼藉坐泥中叠架匡牀暂箕踞老夫食性怕炊煤河鱼疾发腹轰雷寸薪尺璧那可得蛙生尘釜空裵北尝苦旱南苦雨防河掘尽中州土竹竭山平瓠子愁幽燕又见商羊舞淫淫日夜忧如何海陬未息长鲸波
　　醉后歌詶赵锦帆兼呈丁飞涛
　　卧疴一月生秋草久雨柴门迹如扫赵君立马下阶前尊酒论诗恣倾倒君诗横絶天下知掉头不数雕虫儿同舍为郎执余手愁中相视开须眉才雄气莽天地窄老蛟怒吼长河坼谓余能不操吴音直是中原一诗伯我友敬礼来西陵挥毫烂漫如云蒸君言西署吾曹在三分割据争峻嶒狂呼不顾防人笑游侠何妨狎屠钓王李诸君官陆沈姓字千秋日照耀闻君作令赋甘泉七载囊中无一钱三年执防颠毛白当涂谁复知其贤人情惜官不惜才扬雄贾谊终尘埃请君放笔且掩口明日同歌归去来
　　厯下送毕四世副使姚榕似运使同赴官岭南
　　君不见太行王屋防天起毕侯堕地称才子又不见苕溪浮玉生清光姚家兄弟争翺翔当年卧病白云楼曽同毕子凌髙秋手持黄纸向西粤姚生努力相绸两贤肮脏谁能伍万古心胸一朝许漂泊聫翩出国门齐州忽集同心侣豪气真看岱岳低懽情防释樊笼苦左提右挈太殷勤把臂酣歌海内闻玺书一旦九重下星轺双指罗浮云骊驹催人不得驻舞絮回风暗如雾羊城碧草秋更香梅岭寒花冬满树南粤山川真壮逰翡翠明珠百不愁绛襦仙人天下美铜柱孤标万载留丈夫局蹐眼前地何如岭峤看沧洲沧洲回首穆陵闗迢逓风烟不可攀一杯祖尔防湖上流波别泪两潺湲
　　今日行留别王伟树亷使
　　王伟树按察粤西余奉使相接懽甚及北归闻桂林陷度王不免次豫章值其子往省觐路阻恸哭而返今六年矣王迁粤东左司归里亡恙而其子已客死赋今日行
　　今日相逢是何日握手开尊重促膝回想桂林奔迫时欲言呜咽声不出桂林畴昔何殷勤忘年尔汝成胶漆许我新诗逼古人执巻髙吟散愁疾星岩仙洞忆同游惆怅懽娱忽相失漓江火渡豺狼城头流血殷潇湘君在围城余间道天南地北两茫茫令子中途惊问讯招魂引领断人肠谁知玉树转摧折白首逢君归故乡龙须华席鸜鹆研绨袍嗛嗛不可忘人生聚散亦何甞为君努力倾百觞明日东西征路长
　　望日楼同登州张蓬莱看日出
　　日初出时一线横袤长可竟天有顷作方幅棱角色深赤如丹砂已而焰如火外有绛帷浮动目万状久之赤轮涌出厥象乃圆光彩散越不弹指离海数尺其大如镜其色如月矣
　　烛龙夜半开大荒羲和振辔严晨装瑚十丈横天出乍看直忽已方动如万马飏朱旗烂如金屋堆琉璃鲛绡菡萏作帷幛髣髴隠见无端倪车轮从中跃赤乌飞起彩云落光铓倒射鼋鼍宫扶桑枝罥蓬莱阁客云日出光不同阴晴百变随神工连朝霾雾今日霁使君天许开鸿蒙数言未毕日千尺翻如素月城头出天明万里从此生安得长绳系白日
　　蓬莱看海市歌
　　校士东牟思见海市事竣谒海庙因祷焉翌日临发海市适见歌以纪之
　　蓬莱海市光有无冬物色夸大苏我亦再拜乞海若愿假灵异看须臾是时苦旱海水竭神龙困懒枯瑚鼍鼔忽鸣津吏呼天吴出舞鲛人趋大竹盈盈横匹练小竹湛湛浮明珠方员断续忽易位明灭低昂顷刻殊列屏复帐闪宫阙桃源茅屋成村墟沙门小岛更奇絶浮图倒影凌空虚有时离立为两人上者为笠下者车砉然双扉开白板中有奇树何扶疎三山十洲一步地羣仙冉冉来蓬壶神摇目看不足惜哉风伯为驱除人间快意亦如此浮云长据胡为乎噫嘻浮云长据胡爲乎【大竹小竹沙门皆岛名】
　　东莱赠赵赤霞太守【赵尝守润州为处士顾与治完逋赋士类多之】
　　使君五马临江涘笔剪东吴半江水使君拂衣卧海濵手辟荒园成栗里七尺肮脏千夫雄坐上客满尊不空慷慨平生尚逰侠穷愁坎防成老翁园中嘉树何葳防海燕裵不忍归酒间袖出故人札数行未毕涙霑衣作诗赠君兼语顾离愁如绪如烟雾飓风刮海海水飞何时却寄瑚树
　　东海道中作
　　行人策马马行缓马上风吹衣帯断枯桑倒折作飞蓬惊砂走石摩苍穹海涛怒啸鲛人舞飞廉作祟天不雨可怜二麦急甘霖农夫泪湿田间土
　　禹庙歌
　　兖东禹庙临汶河凌云结构何嵯峨栋宇有时横荇旌旗白日驱鼋鼍五月阴风冷毛髪参天古木交婆娑繁华细叶宿鸾鳯神依鬼防无斧柯后亭更有千年柏枝是琅玕榦为石化作苍龙上赤霄头角须髯如刻画吾闻神龙见尾不见首此物还能灵异否怪底頽垣苔藓中夜来风雨闻龙吼
　　送髙阮懐归里兼讯大美季升杓司幼龙诸子
　　明湖六月荷花香宛溪故人归故乡折栁饯君各未醉凭阑日暮立相望与君少长生同里共许词塲执牛耳彩毫灼灼耀春葩双瞳湛湛悬秋水千里绸更契濶论交夜夜灯花落欲歌欲泣君同声相知不复然疑作子今归去石城秋明月秦淮青雀舟桂华窈窕芙蓉发髙歌一曲凌沧洲白门歳丰多酿酒青钱三百沽一斗旋脍鲈鱼剥新栗此时还忆劳人否同心更有蔡与梅穷愁襟抱向谁开归去相看应大笑新诗一句一倾杯
　　送戴岵瞻入都
　　十月饯君归五月喜君至尊酒复相于颠倒不能寐忆昔奉使云门逰值君按节过青州灯前长句为君赋狂歌大叫风飕飕临岐下马握余手停杯伫立裵久自言辛苦难具陈不信但看余白首转眼东西羽翼分京洛缁尘倦趋走何期尔我相后先同官仍是同门友怜余直道多嵚防开心苦口真吾师加餐相劝废篇什此意防人那得知劳劳余髪亦垂白看尔吐气开须眉玺书徴拜还青岱云济水随旌旗送君忽忆心所懽故人同调满长安欲寄双鱼媿疎嬾凭君传语青云端
　　趵突泉送严子餐都谏北还【时主考山东】
　　传闻此泉来王屋伏流倒涌厯山麓寒光喷雪复飞云大声奔雷小碎玉故人黄门天上来崔嵬百尺龙门开凭陵日观照沧海咄嗟坐啸生风雷临流复有千寻阁白雪声名赫如昨黄门挥翰似青莲更拟新篇致康乐为君开尊握君手素心海内真良友年将强仕相伯仲忍使离居成皓首扁舟昨日明湖逰骊歌今日生离忧君不见济南七十二泉皆在眼那堪沟水东西流陆大夫庐母墓双鹳来巢生二雏有鹤在焉或曰孝所感也绘以传之
　　荒丘郁郁寒泉深松楸手植成青林中有慈乌口流血哀啼绕树伤人心老鹳翺翔下寥廓将雏双鹳复孤鹤鹳鹤裵未忍飞啁啾墓侧悲离索于乎陆大夫鹳兮鹤兮今在无至诚感物理不殊吾母佳城求未得浅葬荒丘天一隅为君短歌泪霑襦
　　汉柏行【泰安州岳庙】
　　根不必踞絶壁枝不必摩苍天婆娑岳庙眼前树轮囷屈曲几千年龙文蛇腹复猿臂铁榦蟠空少根蒂岱宗玉女旌旗翻百灵半夜风雨防偃毕宏画不得神物防观空叹息春暮天寒鹳鹤悲阴霞绕树沈云黑崔嵬祠庙已频灾唐槐灰烬秦松摧武皇六龙逝不回嗟尔古柏胡为乎在哉令我哀歌矫首心裵
　　灵岩行【在长清县】
　　灵岩开凿巨灵苦万仞丹梯作环堵已留天穴烂明星更遣甘泉泻石乳僧廊侧入洞门深铁崖涌出袈裟古【铁片如衣名铁袈裟】腹空秃树饱风霜斗大苍藤暗烟雨丹台飞嵌层岩巅削成石屋居无椽杖藜直上八千仞手抚白鹤凌紫烟朗公卓锡呼不应厐眉石丈拱我前【山有石如人立名朗公石】俯视人间悲浩劫谁知梵宇亦桑田般舟寳殿金银摧世尊尘埃龙象哀唐碑宋碣纷断折存者欹侧埋荒苔灵迹摩挲恨未了倦游一宿良草草谁能髙枕卧空山饱饭青精顔色好
</div>
    <div class="pagination">
<a href="学余堂文集学余堂诗集学余堂外集_page32.html">上一页</a><span>...</span><a href="学余堂文集学余堂诗集学余堂外集_page28.html">28</a><a href="学余堂文集学余堂诗集学余堂外集_page29.html">29</a><a href="学余堂文集学余堂诗集学余堂外集_page30.html">30</a><a href="学余堂文集学余堂诗集学余堂外集_page31.html">31</a><a href="学余堂文集学余堂诗集学余堂外集_page32.html">32</a><span class="current-page">33</span><a href="学余堂文集学余堂诗集学余堂外集_page34.html">34</a><a href="学余堂文集学余堂诗集学余堂外集_page35.html">35</a><a href="学余堂文集学余堂诗集学余堂外集_page36.html">36</a><a href="学余堂文集学余堂诗集学余堂外集_page37.html">37</a><a href="学余堂文集学余堂诗集学余堂外集_page38.html">38</a><span>...</span><a href="学余堂文集学余堂诗集学余堂外集_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
