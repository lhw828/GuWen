<!DOCTYPE html>
<html>
 <head>
  <meta charset="utf-8"/>
  <title>
   滋溪文稿 - 第 7 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   滋溪文稿 - 第 7 页/共 29 页
  </h1>
  <div class="content">
   儒者之为学官，由县而州而路，积百五十月始入流选。其迁调之淹，需次之久，近者二十余年，远者或三十年，而其人亦老矣。朝廷知其然，略更其制，愿为廵徼官者听，南士调广海，中州士调江南。夫天生民而为之士，宁无豪杰有为之才，倜傥不覊之器。顾使跋涉江湖风涛之险，触冒蛇虺瘴雾之毒，其亦可怜也哉，士之往者又岂得已也哉。然而幸有一焉。比岁山东、河南之境，旱干水溢，民罹寒饥，盗贼窃发，职警捕者皆以为病。大江之南，火耕水耨，民颇丰足，野无所警，岂惟士之幸也。虽然，国家建官本以为民，民既丰裕，当思抚字之方，休养生息之道。方今郡县贪吏黠卒害民为甚，江南大家被害尤甚，居官者不可不知也。知之则思所以格之，民其庶几少休乎。唐山韩伯敬由真定儒学正调江南杜浦廵检，将行求言，故书是以赠。

　　△靳先生诗稿序 

　　昔者国家兴隆之初，合乎南北疆宇之大，网罗人才，布列官守。其政术之廉平，文词之雅正，接武宋、金，遗老沛然有以周用于世，是岂中则欿然不足、外则轩轩以艺能自负者所可拟乎！呜呼，甚矣，祖宗德泽之深厚，仁贤之众多，治化之隆，为不可及已。余乡靳先生汝弼，字舜卿，生逢海宇之清晏，亲承耆旧之典刑，问学之富，蔚乎有章，政术之良，秩焉可纪。出佐江东宪幕，则称赞画之长，擢尹浙西剧县，则着循良之誉。惜乎蕴负所有，不获尽施而亡。家藏所著謌诗一编，余因其孙穆得而诵之，缅怀国初治化人才之盛，感而为之书。

　　△曹先生文稿序 

　　庐陵曹先生有文数百篇，季子友仁板行于世，征愚序其端。昔者国家隆兴之初，人材众多，然或抱异材奥学，卒于小官，岂非命欤。先生少年傥倜有奇节，论议古今，出人意表。江左初下，一时名公争与为友，而名声日延。作为文章，博洽古雅，不狥流俗，可谓豪杰之士矣。盖先生平生雅好著述，每言：「宋有国三百年，礼乐文物、名臣硕儒皆表表可纪，国亡史多散失。」乃慨然自任，著书若干卷，未及脱稿而卒。年方逾于知命，官仅止于徼廵，此搢绅君子所以伤悼不能已也。
　　当中统初，朝廷肇置史馆，承旨王文康公鹗请修国史及辽、金史。其言曰：「既亡人之国，不可亡其史。」未几宋氏亦灭。是时诸老皆在，而三史卒不克修，是亦天也。至正癸未，大臣始奏论辑其事，于是使者分行四方，网罗旧闻。先生去世已久，仲子汝舟以遗书来上，众皆爱其书法简严，而叹先生不及与于论撰之列也。呜呼，甚矣，作史之难。先儒以谓古之良史，其明足以周万事之理，其道足以适天下之用，其智足以通难知之意，其文足以发难显之情，然后其任可得而称也。夫太史公以奇伟之材，去古未远，论者犹谓疏略抵梧，况其下者乎！况后世乎！
　　愚尝备员史属，阅近代载籍，宋自建隆迄于嘉定，实录、编年、纪志表传盖数万言，其未成书者第宝庆、咸淳之事而已，秉笔者岂无所藉手乎！夫唐及五代初皆有书，而欧阳公、宋公寻复为之，盖山林有志之士若曹先生者又岂无其人哉。愚因览其遗文，感而为之书。先生讳毅，字士弘，家本庐陵，今葬宁国之南陵。至正己丑春正月丙午，通奉大夫、江浙等处行中书省参知政事赵郡苏天爵序。

　　△至元新格序 

　　国家以神武定天下，宽仁御兆民。省台既立，典章宪度简易明白，近世烦文苛法为民病者，悉置而不用。呜呼，斯其所以祈天永命奠丕丕之基者欤。故平章政事广平何公荣祖明习章程，号识治体，当至元二十八年，始为新格一编，请于世庙，颁行多方。惟其练达老成，故立言至切；惟其思虑周密，故制事合宜。虽宏纲大法不数千言，扩而充之，举今日为治之事，不越乎是矣。盖昔者先王慎于任人，严于立法，议事以制，不专刑书。是以讼简政平，海宇清谧，其皆以是为则欤。是书旧板漫灭，省府命重刊之，览者当体先朝宽仁之治，慎勿任法烦苛为尚哉。

　　△两汉诏令序 

　　先王典谟训诰誓命之文，何其义理精微忠厚恻怛感人之深能若是欤？盖情之发于中者实，则言之着于外者切，德泽之及于人者深远也。三代而降，文辞近古者莫两汉，若一时典册诏令，混于纪、传。有能取司马、班氏书离其说，决其先后，俾观者见其爱民忧世、恤刑薄赋、遣使求贤、乞言图治。词气温雅，制作森严，甚有古之风烈。夫明君贤臣吁谟于岩廊之上，既务合乎典礼，发号施令，敷布于海宇之内，必能格于人心。斯其上下之交孚，治忽之所关，岂偶然哉。有虞之朝，龙作纳言，夙夜出纳，帝命惟允。郑，伯爵也，为命裨谌草创之，世叔讨论之，行人子羽修饰之，东里子产润色之。况后世有天下者，涣汗大号，鼓舞兆民，皆出治之本，经国之要，岂可以私智独见而为之乎。
　　我国家累圣相承，兴崇治化，凡议大政，皆命文学老臣共之。故诏令之颁，浑厚质实。及贡举试士，诏诰亦用古体。其轸念黎元，追古制作，诚非近世所能及焉。然则帝王之制，固本于五十八篇之书，而两汉诏令亦不可忽也。
　　是编吾家所藏，西汉十二卷，吴郡林虙录；东汉十一卷，四明楼昉录。及官浙省，与宪使王公议刊行之。向闻于潜洪咨夔亦尝纂次成书，事着其畧帝系之说，惜乎不传。独得其总论，刻置卷首。又命进士高明辑其目，文学掾江若泉正其讹。或谓两汉季年权奸柄用，擅政称制，文宜刊削。夫命令虽出于当时，而善恶悉着于史策，录之以示训，不亦可乎。至正己丑五月甲午，赵郡苏天爵书。

　　△性理四书序 

　　至正丁亥，诏严守令之选，以六事责之。明年夏五月，浙西廉访副使徐侯思让拜括苍郡守。下车之初，奉行六事惟谨，狱讼日简，治化日兴。暇则帅僚吏诣頖宫，听诸生讲诵经训，于是郡人兴起于学。侯益延师储书，尽教养之实。又以周子太极图说、通书，张子正蒙、西铭，刊置郡学，俾诸生阅习。书成，号性理四书，命文学掾云某来求序。
　　尝谓士之著述固有待序而传者，若夫先儒立言垂训，推广圣贤所未尽发，开示后人所未知闻，又何待序而后传耶！盖自周衰，圣学失传，汉、唐数百年间，岂无豪杰之士以孔、孟之言为学者欤？然而穷极性命之根柢，发明义理之精微，或有所未至也。宋兴既久，周子出于舂陵，河南程子、关中张子相继而起，其微言大义，传诸学者。凡天地之所以生成，日月之所以运行，山川之所以流峙，万物之所以茂遂，鬼神之所以秘，人道之所以明，莫不原理以达于用。紫阳朱子、东莱吕公叹其广大闳愽，若无津涯。念穷乡晚进有志于学，无贤师友以迪之，则不知所入也，因共掇其关于大体切于日用者，为近思录传焉。今国家九有会同，崇尚文治，而伊、洛诸儒之全书广布于世，不亦宜乎。
　　呜呼，昔人有以道学、政术为二事者，先儒深以为非，谓孔、孟可作，将推其所得施诸天下欤，将以其所不为而强天下欤。盖王者为民父母，视四海之民如己之子，则讲治之术，必不为五霸之假名，秦、汉之少恩矣。然则徐侯之刊是书，其有意于古之治乎。

　　△訾君孝义诗序 

　　德州齐河县有孝义之士曰：訾君仲元。其上世以赀雄，金之季年，散财招壮勇，保卫乡社，由是赀衰，然里人咸赖之以安。圣朝平定之初，君之父思振先业，而家日裕。有子四人，仲元居其次。幼服田力穑，悃愊无华，动循矩度，敦行孝义。父病疡甚，君拜医求药，药必亲尝，衣不去体，食不甘味。父卒，躃踊哀号，绝而复苏。棺敛葬祭，稍从礼制。既而母亦感疾，伏枕二年，君奉侍弥笃。及卒，哀踰前丧。母钟爱君孝谨，知其无所私藏，疾革，屏人以金珠首饰付之。君拜辞，乞与诸弟，母益贤之。异时诸弟求分财别居，君不能止，听择田庐便利者取之，而己略不介意也。诸弟不幸蚤亡，君抚遗孤如己子，待中外婣族尽恩义。里闬贫无依者十余家，割良田百亩俾种植自给，以终其身。岁大疫，贫者不能具药饵，有食瓜辄自汗者，君买瓜载米过病者家，亲分与之。或言：「疫气相染，不可。」君曰：「我以诚意援人于危，造物者忍害之乎！」其死者又量赙之。间岁不登，乡人有所假贷，积不能偿，悉取券焚之。于是一乡之人，皆感其惠，而君之孝义彰于远近矣。
　　县以其名登之府，部使者核实以闻。朝议命旌其门闾，仍令史官书之。君之子德明官从仕郎、管勾南台架阁，尝与浙西宪幕王君威可同掾中台，相好也。故威可将求诸公謌咏君行，属予序其事。
　　呜呼，昔者先王之为治也，井天下之田而俾之耕，民无寒饥之忧矣；建大小之学而明其教，民兴孝弟之行矣。故居于其乡，出入有相扶之义，患难有相恤之道，老幼皆得其养，生死俱无所憾。或一夫不得其所，在上者则曰时予之辜，斯其所以尽为民父母之道者欤。我国家覆焘九有，惠鲜小民，德至渥也。然而一乡一里，或罹水旱之灾，民尚有仰其好义之家以周给之者，盖人之生禀乎天地之性，恻隐仁爱之端，莫不因其有所感发而着见焉。是以笃实之士不为物欲所诱而力行之，非有待于外也。观乎訾君慈祥岂弟之行着于家庭，忠厚孝友之风推于乡党，凶岁则出其有余以济不足，饥者与之以食，疾者捄之以药，殣者送之以藏，是则朝廷治化之隆、风纪敦励之严有所致也，宜乎大夫士歌咏其美以为劝者哉。

　　△送刘德刚赴三尖寨廵检序 

　　国家设廵徼之官，所以诘奸禁暴，俾一乡一里之人莫不获其安静休养之惠焉。然或地有险夷，俗有美恶，故政之及人又有浅深迟速之异，是则系乎人之才能何如尔。浙江之东有州曰瑞安，州之西南地左而民众，故设廵检以分治之。至正七年春，刘君德刚承命而往，征言以自励。德刚为真定判府公之曾孙，葭州府君之孙，历游京师两国子监，而得是官。故其本诸故家之所见闻，淑于明师之所教养，加以气粹而才良，言慎而行雅，其于职事必克有以举之。比岁吴、越之境年谷屡丰，盗窃弗发，居官者不能廉静以息民，贪墨兴事，深文巧诋，民始不胜其重困矣。故狱讼之烦，廵逻之扰，则有造币之伪，食盐之私，榜笞逮系，无所不至。呜呼，安居而乐生，人之常情也，或陷于罪戾者，又可不哀矜欤！方今刑狱病民，岂独江南也哉。虽然，瑞安为州在昔多搢绅儒先，其商订古今，考求制度，凡天官、律历、井田、封建、礼乐、政刑，靡不讲贯，而儒学之盛，乡俗之美，民之易治可知矣。夫朝廷命学校之官居廵徼之职，匪第资其扞御之方，盖欲责其抚字教养之事也。德刚自其父祖爱民而好士，又知读书勤于职事，故予深有望焉。

　　△江西佥宪张侯分司杂诗序 

　　读国风之诗，有以考俗尚之美恶，知政治之得失，然皆民俗歌谣，非公卿大夫雅、颂之音也。蓟丘张侯士从由江西佥宪来官燕南，出示按治之暇所作謌诗若干首，备见江右吏治民俗之弊，安得不为之三复慨叹乎。
　　夫一道德以同风俗，隆古之治所由兴也。江右之人何独哗讦至于斯耶？盖大江之南，山水清丽，人生其间多轻俊而喜文，平昔负气不肯相下，官吏贪黠者又从而逗挠之，彼始百计求直，纷争而不息矣，是岂民之本性、俗之素然哉。张侯为人廉明慎密，按部吉、贑、袁、瑞之境，皆俗之尤徤讼者。侯发奸擿伏，彰善树弱，风节矫矫，远迩震詟，民称道之不容口。有同官同氏年差长者，民恐或误，乃以别号为侯称呼。其爱慕如此，则好善而恶恶，人之常情也。侯在官二年，凡决罚官吏若干人，征赃若干万贯。使为郡使者皆然，天下何患不治乎！方今朝廷念民疾苦，特命宰臣精择守令，其不才者悉罢遣之，求治之意盖甚切也。郡县之中，岂无廉平为政，恻怛爱民，仰副朝廷之意者乎！澄汰而显白之，慰荐而当罚之，则部使者之责也。然则如张侯者，岂易及哉！读其诗者，又岂无所感发哉！
　　燕南密迩京师，比岁水旱，年谷不登，元元困乏。张侯廵行郡邑，将见大振风采，黜陟贪廉，休养黎庶，日臻于熙洽，匪徒形诸咏謌而已。天爵早岁与侯同游成均，友谊深厚，因览其诗而告之以此。至正戊子五月，通奉大夫、浙东海右道肃政廉访使赵郡苏天爵序。

　　●滋溪文稿卷第七 

　　碑志一 

　　○碑志一 

　　元故翰林侍读学士赠陕西行省参知政事吕文穆公神道碑铭 
　　大元赠中顺大夫兵部侍郎靳公神道碑铭 
　　皇元故昭文馆大学士兼国子祭酒赠河南行省右丞耶律文正公神道碑铭有序 
　　元故国子司业砚公墓碑并序 

　　△元故翰林侍读学士赠陕西行省参知政事吕文穆公神道碑铭 【 奉勑撰】 

　　至正六年秋七月癸卯，御史台臣传勑，若曰：「故翰林侍读学士吕端善道明经济，仁宗皇帝召入禁林，由五品官超拜二品。及薨，褒封赐谥，墓隧之碑，犹未有刻。其命集贤侍讲学士苏天爵制铭，河南行省参知政事王守诚书，翰林学士承 【 「承」原作「丞」，据李氏钞本、适园本、徐刻本改。】 旨张起岩篆额。」臣闻命惶惧。谨按，吕氏世家洛阳，葬新郑，累世仕宋，为名辅相。公七世祖公绪，与申国正献公为从兄弟。六世希衍，失其官封。希衍生衡，金初涉河家武陟。衡生三子：全、仝、尒。仝生五子：唐、庆、庭、膺、钦。贞佑中，举族徙汴。膺语伯仲曰：「今兵戈方兴，宜各逃难，庶几宗祀幸有存者。」乃挈其子伟入宋。伟改名文蔚，以经义登进士第。庭避地河内，大兵遽至，谓其子佑曰：「汝已长立，当自求生。」佑艰关险阻，由河南、山东转入云、代，既久，至京兆。事已稍定，乐其风土，家焉。佑即公之考府君也。
　　初，世祖皇帝受封食邑于秦，请命故相廉恒阳王宣抚京兆，聘覃怀许文正公教授多士。府君素有高识，一见文正，即知其为异人，遂命公从之游。居尝训公曰：「吾世衣冠大家，汝当学儒以续先业，勿舍正道而趋异途。」公资禀既高，愽识力行。世祖既践天位，特命文正公为国子祭酒。及拜中书左丞，犹选国戚大臣子弟从之授业。迨其谢政，复以集贤大学士师长成均。文正请以弟子在四方者为伴读，分命驿召赴都，相与辅佐为教。制可。关中应召者三人，公其一也。当是时，风气浑厚，人材质朴，俗无骄矜华靡之习，故言易入而教易从。世祖皇帝以天纵之圣，思有以作新贤才，丕变风俗。而贵游之子言语不通，视听专一，文正公躬行以表帅之，设法以教养之，因其气质之淳，就乎规矩之正，本诸国朝之宪章，协于古先之典礼。其后成德达才，布列中外，大而宰辅卿士，小则郡牧邑令，辅成国家之政治者，大抵多成均之弟子也。是则文正兴学作人之功，顾不大欤！盖惟世祖之圣，故能兴隆基业；惟文正之贤，故善乐育人才；惟公等之能，故克辅成教养。久之，文正以疾辞归，公亦还京兆。御史台荐其才，命为陕西道按察司知事，未行。
　　会宋降者言：「襄、汉新附之民，缓之则畔散不属，急之则卼臲弗安。吕子开者，向为襄阳制阃参谋，今退居鄂。其人悉知宋事，可征用之。」朝廷从其说，方议遣使而难其人。或言：「子开即公之从叔父文蔚。」公闻之喜，盖吕氏宗族自汴中解散四十余年矣。时江、淮兵犹未戢，公慨然请行。至鄂，即谕天子德意，子开入觐，为陈抚安襄、汉便宜。诏拜翰林直学士，坚辞不就。时人咸高子开之节，而多公之功。至元十有四年，江南既下，公擢从仕郎、四川行枢密院都事。时四川制置使张珏据重庆，合州安抚使王立据钓鱼山，犹持宋节，负固不降。诏枢府分兵取之。故相李忠宣公德辉行西枢府事于成都，获侦卒张合等数人，将杀之。公曰：「彼所以不即降者，岂以昔尝抗跸先朝，恐城降日悉见诛夷之故欤？今宜释合俾归谕立。」未几，立果遣合等赍蜡丸书至成都，忠宣请与东枢府同受降。已而后期不至，忠宣承制署立仍安抚使、知合州，开仓赈民，禁辑剽掠。而泸、叙、崇庆、思、播、夔、万等郡闻之，相继送款。巴、黔人感公之惠，与忠宣并立生祠事之。东枢府耻其无功，诬忠宣越境生事，械立于狱以闻。公适以事至京师，言于平章贺公仁杰。贺公入奏，诏即释立，赐金虎符佩之。公亦获赐金织衣、弓刀、鞍辔等，进阶奉训大夫、四川行省左右司郎中。承命征理蜀帑，得金、币若干万两、匹。转奉议大夫、同知顺庆路总管府事，以疾辞，家居者十年，征为国子司业，以丁内艰未终辞。三十年，除华州知州。公曰：「听讼决狱，治之末也，当惇本以训民，其庶几乎。」岁余，劝农兴学，皆有成效，士知明于经术，民知勤于稼穑，蔼然有古循吏风。在官三年，代者将至，民老幼数百诣行省请留公再任，其德化感人若此。
　　公退居于里，日与韩公择、萧公■〈奭斗〉、同公恕讲论道义，从容函丈，而关、陕学徒从者益盛。由是士知自重而不苟进，尚经学而后文艺，皆文正启之，诸公有以成之也。皇庆初元，仁宗大兴文治，拜公翰林侍读学士、中奉大夫、知制诰、同修国史。时方议行贡举，公曰：「经明行修，质而少华，非惟士有实学，国家当得真才，以登治平。」明年，引年谢事，上从其请，遣使送归。又明年，改元延佑，十二月某甲子薨，享年七十有八。葬咸宁县东陵乡骊山原。赠通奉大夫、陕西行省参知政事、上护军，追封东平郡公，谥文穆。曾祖妣朱氏、祖妣张氏、妣某氏，元配晋氏、继姚氏俱追封东平郡夫人，合葬公墓。子男三人：杲，未及仕而卒；果，赠中议大夫、礼部侍郎、上骑都尉、东平郡伯；桢，隆礼州知州，罗罗宣慰司副使。孙男三人：曾、鲁、着。鲁由陕西行省照磨、云南行省都事、社稷署令擢拜监察御史，阶中议大夫。曾孙男二：公直、公肃，俱补国子员。
　　公字伯充，笃信好学。既从许文正公游，专事践履，居家律身，养生送死，造次弗违于礼。盖关中士厚俗敦，太史杨文康公恭懿家世为儒，冠昏丧祭，一遵礼书。公之考府君乱定来归，念亲丧未葬，不御酒肉者数年，遇忌日輙悲泣。巫觋怪神，一无所信。将终遗命，勿用二氏。公之治丧，稽司马氏书仪、朱子家礼，及杨文康公已行故实，使古人送终之正复见于世。故关中丧葬多合乎礼者，由公等一二儒家为之倡也。大德中，河东、关陇地震，月余不止，公与萧公■〈奭斗〉各设问答数千言以究其理。公复移书庙堂，援董仲舒天心仁爱人君出怪异以警惧之说，及言：「方内重囚不过数十百人，国家虑有寃抑，岁再遣官详谳。今秦、晋数十万众死于一时，岂容恝然忘情乎！天子宜贵躬修省，宰臣当避位待罪，旁求直言，极陈过失，期于灾弭而已。」盖公虽居■〈亩犬〉亩，未尝一日忘天下也。
　　臣闻古之君子莫不亲师友以修其学，惇典礼以肃其家，措诸于用则教化兴而风俗美。然自秦、汉以降，十之于学则以文章记诵为工，施之于政则以功利权谋为上。至程、朱大儒，始本洙、泗遗书发明圣贤修己治人之道，许文正公得其书于南北未通之日，心领神会，躬行实践。及遇世祖皇帝，其学大行，迄今海内家习其书，义理赖以不泯。臣承诏序述吕公行事，因论及此，谨拜手而为铭曰：
　　于赫世祖，混一文轨。匪储材能，畴克任使。譬之作室，大木是资。桷榱扂楔，巨细不遗。世庙御天，巍巍其功。将相文武，会合云风。顾瞻儒臣，命汝典教。多士有作，来则来效。亦有勋旧，名阀之子。佩矩带规，俨若儒士。公在左右，以翼以承。教养有方，治化克兴。江、汉之行，川、蜀之役，惟公一言，事如破的。及典外郡，化民有道。归休于家，允为元老。思文仁宗，登用老成。乞言议政，曰有典刑。盛德垂裕，蔚多孙子。天子有命，擢拜御史。曰汝祖考，简在仁皇。道明经济，闻于家邦。骊山之原，墓有贞石。诏锡铭诗，车过者式。

　　△大元赠中顺大夫兵部侍郎靳公神道碑铭 

　　故福州路总管府判官靳公既卒之十有八年，为至正乙酉，其子义列官朝着，推恩赠中顺大夫、兵部侍郎、上骑都尉，追封西河郡伯。是岁义进拜枢密院判官。天子遣使分道询民疾苦，义持节宣抚陕西。明年还朝，又从幸在上都。秋七月甲辰，枢密臣奏：「向者院判臣义褒封其亲，而墓碑无刻。请命集贤侍讲学士臣天爵为文，侍御史臣思立书，翰林学士承旨臣起岩篆。」制若曰：「可。」臣维国家建邦树官，所以为民，故守令之选，屡形于诏旨。若惠政着于当时，遗爱洽于一邑，历时虽久，民犹颂之。惟公善政最于江右，其墓道之石，诚宜有铭，矧重以圣天子之命乎。
　　谨案公讳孟亨，字嘉夫。由儒起家试吏，历官剧县有声。初，至大庚戌，公以从仕郎为贑县丞。县当广海要冲，环城皆水，岁造舟为梁，以通行者，而有司征敛之烦，使者追呼之急，民甚苦之。公籍诸乡下户共二千三百家，验所输粮多寡，造舟大小共三百艘，各署主名于舟尾。旧则新之，弊则完之，听其自为，吏弗得与。凡差舟为三等，十舟为一甲，三甲之中，率十阅月各用其一，迎侯江岸。使者之往来，有司之转运，刻期皆集。役满则听其归，约十年复一役。民大便之，载其法于石。其它赋役皆以粮为差等，上焉以供海运，次应差役，下则供杂泛之劳。具籍申府而永行之，吏胥皆不得因缘为奸弊矣。岁余，遭父丧去官。
　　当江南内附之初，户籍繁衍，时科目又废，所除官多贪污杂进之流，狱讼既不克理，而哗讦之风日兴，不知者悉以病民，何哉？公以延佑丙辰迁承事郎、雩都县尹，思欲作新其俗，首捐己资大修学宫，士民胥劝。又建三皇祠宇，命乡社皆立义塾，择士之高年有闻者为之师，教以孝弟。又辑农书，导民稼穑。自是邑人渐知礼让，而哗讦之习亦少变焉。
　　泰定甲子，调星子县尹。县廨岁久弊坏，官吏治事几无所容。公偕同列割俸缮治，民不知劳。公久居江右，熟其土风，听讼日益精明。大府知其材，他县所讼亦以属公。开先寺僧与南康郡学争田，府檄治之。公诣田所，召佃人、邻人各言曲直。田有小溪介之，讼之所由兴也。公命吏具文书，以田在溪北者归之学，溪南者归之寺，遂不复争。都昌民叔侄争田，积年不决，逮者数十人。府檄复以属公，公取论语一编语及彝伦，即使叔侄诵读，公申以孝友亲睦之义，仍令逮者与闻。顷之，逮者请曰：「曩时官吏意有所私，此讼之不决也。今明府以善谕民，敢不首实。田本侄产，叔父因其幼孤夺之。」于是叔父感泣，尽以田券与侄，遂相慈孝如初。时人谓公为治以理而不以刑，真得古人慈祥化民之意哉。公惠政甚多，此其尤较著者云。及进承直郎、福州路判官，莅事七月而卒。享年五十有七，天历戊辰九月二十四日也。是岁某月某日，归葬洛阳县某乡某原。
　　靳氏本绛之曲沃人，金明昌间始徙家洛。公曾大父忠，大父贵，再世隐德弗耀。父元，累官奉训大夫、佥海北海南道肃政廉访司事，妣尚氏，封洛阳县君，配李氏，封西河郡君，元统元年六月一日卒，享年六十有一。配君子有淑行。子男三人。其长曰仁，江西行中书省检校官，阶儒林郎。仲即义也，由枢密院都事擢拜监察御史、中书省右司员外郎、礼部侍郎，进佐枢府，阶中宪大夫。其季曰智，江南行御史台掾，转枢密断事官知事，阶将仕郎。女二人，长适都昌县丞大名曹本，次适福建元帅府照磨广平杨泰。孙男一，某；女三，长适监修国史宣使真定王惠，余幼。公有母弟二人，仲亨由佥宪公荫入官，累迁汝州提举。有子曰礼，临江路清江镇巡检。季亨未仕而卒。有子曰温，历河南汴梁郡掾；曰良，怀庆织染局幕官。女适同郡杨公直。
　　公世业儒，家庭之间雍容孝让，父子昆季自相师友。初佥宪公欲以遗泽恩畀其孙，仁恳辞，请授其弟。其后仁、义亦以公之遗泽让其弟，搢绅称之。佥宪公以孝行闻于郡国，故相奥鲁赤行省湖广，辟署掾曹，擢广西帅府都事，改知江州，调安南行省员外郎，复迁广西帅府经历。海北立廉访司，选为佥事。不立声威，所部震悚，盖问望素孚于人故也。雅尚恬退，未老谢归，筑室午桥，时与缑山陈公天祥觞咏为乐，有诗百余篇，皆本诸道义有裨世教之言。
　　公幼警敏，稍长能通诸经大旨，议论奇伟，作诗有盛唐风。未冠，洛人已有从受业者。宪府论荐，擢洛阳县学谕，改陕州儒学正。时佥宪官广西，公奉母省焉。母道病卒，扶柩还葬，免丧复往。会佥宪有他除，帅府进公为掾。公交人以诚，言出而众信服。邕贼猖獗，帅府出兵讨之。公往谕其酋曰：「汝据险为寇，今兵且至，念汝无知，故欲活汝。汝能悔过，其家可保，否则无噍类遗。」贼感其言，相帅请降，帅府以其功闻。未几，闻岑、黄欲相雠杀，连帅命公视之，公复谕以祸福，而兵亦止，全活者不知其几。公将赴雩都也，适有诏经理其田，令民自实粮数输官，禁其欺隐。县之承乐乡杂溪洞间，豪民三十余家相聚亡命，约所征粮弗予。公至，即上言经理扰民，日从家僮单骑入其乡，召父老告之曰：「朝廷征粮以佐经用，果无欺隐，官不强汝。且不输粮之罪小，若集众为寇，是自取灭亡，国家刑宪不可轻犯。当从吾言，各安其业。」执其首恶罪之，余皆帖然。久之，诏免所增粮勿取，民情大悦。又黄金、蓝田等乡僻在万山，赋役刑狱多不从命。民有杀人者，事觉，公抵以罪，自是赋役所输皆不敢后。非公诚实感人，其能有以信服之欤。公方施于有政，而遽云没，盖不在其身则垂裕于后，宜其子孙硕大贵显，钦承天子之命，赐铭表墓以侈宠光。凡在郡县守臣，尚亦知所励哉。故谨为之铭曰：皇矣列圣，治化清静。孰承孰宣，曰守曰令。诞敷明诏，责之荐扬。匪徒才能，实惟循良。嶷嶷靳公，早绍家学。德也温温，才也荦荦。大江之西，百万其家。官或匪良，民讼亦哗。公为令丞，宣布治化。廉公而明，文雅蕴藉。赋役之重，公则斯平，狱讼之烦，明则斯清。于穆元圣，聿严庙貌。匪华土木，式崇治教。好生欲安，民情之常。彼虽远人，岂愿跳踉。教匪话言，惟诚与信。民庶可近，弗烦合刃。公方有为，天遽夺之。遗爱在民，民父母思。公多贤嗣，有位而耀。出佐藩宣，入职枢要。唯今天子，惠鲜下民。诏遣使者，宣抚咨询。公之仲子，简在华选。诏锡公铭，百世丕显。

　　△皇元故昭文馆大学士兼国子祭酒赠河南行省右丞耶律文正公神道碑铭 【 有序】 

　　世祖皇帝既践天位，惇尚文化，爰命相臣许文正公衡典教成均，以育贤才，以兴治平，规模宏远矣。一时及门之士，嗣其师传，久而弥尊，诲内共推之者，惟公一人而已。公讳有尚，字伯强，姓耶律氏。辽东丹王突欲十世孙，金正议大夫、尚书右丞文献公履之曾孙，中京副留守、赠龙虎卫上将军、工部尚书善才之孙，皇赠昭文馆大学士、资德大夫庄慎公钧之子也。五季之初，辽人奋兴东北，奄有燕、云，号令征伐赫然，与中国争衡。东丹王以太祖元子，让位不居，来归于唐，赐姓名曰李赞华。子孙世事华学，衣冠日盛。文献公深通天文，历事世宗、章宗，功载史氏记。金将亡，尚书死义于汴。庄慎公留居河朔，东平严侯重其世望，请徙家焉。中统初，制授东平工匠长官，佩金符，以高年终。
　　公生有奇质，身颀然以长，毅然不苟戱笑。宪宗皇帝临御，廉文正王希宪奉世祖潜藩命，宣抚关中，奏征许文正公为京兆提学，以淑多士。公踰弱冠，艰关数千里，赢粮往从之游。文正公见其学苦而志笃，深器异之。世祖立极，召文正公入朝，公还东平。会姚文献公枢来为宣抚使，辟公从事幕府。公以不能政事辞，姚公曰：「今正欲汝习政事也。」未几，姚公赴召，公亦退休于里，日益力学。当是时，齐、鲁之士踵金辞赋余习，以絺章绘句相高，公厌薄之，专明经训，人或以为迂，公弗渝也。至元八年，文正公由中书左丞屡请谢政，世祖勉从所请，擢拜集贤大学士兼国子祭酒，专以成均之教责成焉，凡勋臣贵戚之子弟及海内名士咸从受业。乃请于朝，驿召弟子在四方者十一人为伴读，公居其一。既至，日与诸生相共讲学。盖文正公之为教也，先之小学以端其本，次之羣经以达诸用，勤之以洒扫应对以折其外，严之以出入游息以养其中。故虽勋伐世冑，变化气质，周旋动静，皆有可观，而公匡救辅翼之功，盖不细矣。十年，文正公南归，诸生祖饯于国都门外，文正悉语之曰：「他日能令师道尊严，惟耶律某能之，汝等当以事我之礼事之可也。」久之，起公为国子助教，而诸生多昔时同门者，皆帖帖敬服。盖公以文正之为教者教诸生，诸生亦以事文正者事公，人两贤之。
　　十五年，擢监察御史。公以从父铸居相位，辞不拜。明年，迁秘书丞。二十年，以承直郎知蓟州事。蓟迩畿甸，鹰师春秋纵猎，横有需求，公独不与。州无职田，岁征于民，公独不取，民深德之。金大定时，文献公以疾出典是州，建无恙亭，岁久亭坏，公修完之。裕皇在东宫，遴选僚属，召公为詹事院长史。初，裕皇设学于春坊，命赞善王公恂教养宫府侍卫之子孙。王公卒，征处士刘公因教之。刘公归，至是命公教之。寻授奉训大夫、国子司业。一蒙古生不请命远出，闻公欲深责之，祈中贵求免。公曰：「教法不可废也。」竟扑之。裕皇时时召见，听诸生讲诵古训，屡赐公帛，慰劳良厚。二十四年，初置国子监学，设祭酒、司业、博士、助教员，始给印章，分官署以典教。诏春坊学徒从公赴监，命太常卿周公砥为祭酒，公仍司业。明年，公拜祭酒，进阶奉议。二十六年，以庄慎公年老，辞职归养。成庙正位，敦请还监。元贞二年，加朝列。大德元年，迁集贤学士，加中议，仍兼祭酒。迎庄慎公就养京师。五年，加太中，学士、祭酒如故。公在官凡三进阶，朝廷一时尊敬师儒之礼益隆。
　　成庙初年，锐意求治，尝议遣使问民疾苦，纠治官吏贪邪，而宰臣贪墨者或欲因而肆赦。公倡言曰：「今方遣使，复行赦宥，即与皇上作新政务、除治奸弊之意不同，赦不可肆。」众是公言而止。时国家所颁诏令科条，皆忠厚恻怛，孳孳为民，故海宇清谧，年谷丰穰。而诸老冠盖雍容，嘉时令节择名园胜地觞咏宴娱，蔼然太平人物之盛。然每公在列，诸老则以礼自持，号公为畏友焉。七年，迁太常卿，进嘉议。八年，庄慎公捐馆，公护柩还东平，丧塟合礼，闾里范之。明年，复授集贤学士，驿使召，以忧辞。又明年，拜昭文馆学士，迁正议，兼国子祭酒。中书遣使即其家征起，时顺德忠献王为相，令使者道朝廷伫望之意，勿以老且病辞，乃行。武宗即位，大臣奏请：「许文正公典教冑子，耶律某继之，自助教至位祭酒，匡辅造就功名。久列三品，宜优爵秩。」上曰：「是儒学旧臣也。」进拜公昭文馆大学士，仍兼祭酒。至大元年，进阶中奉。俄以疾辞，踰年始允。诏赐楮泉五千缗，使者护送归乡里。延佑六年，仁宗清燕，语及先朝故老，遣近臣赐公酒醴，搢绅荣之。
　　初，公受学于许文正公，于文正言行默而识之，其后考次年谱，笔之于书，凡日用纎悉，取以为师法焉。而文正德业学术之微，因以表见于世。公尝曰：「文正著述，惟小学大义、孟子标题，读易私言，而中庸四箴等说乃门人所记，他则不足征也。」庄慎公尝同昆季作传家誓训以教子孙，大槩以谓：「自东丹王以来，生长中国，素习华风。父子夫妇纲常严正，累世弗变，不当效近世习俗渎，乱彝伦。」公佩服遗训惟谨，治家严肃，以身先之，诸子卓然有立。其教人也，师道尊崇，凛乎若不可犯。出言简而有法，庙堂论议，成均讲授，人皆耸听，恐不卒得闻。公教国子几三十年，始终如一，学规赖以不隳，作成后进居多。故参知政事蔡公文渊始由诸生擢为学官，公加敬礼，引为同列，士咸多其识量。公于祭酒，以集贤学士、昭文馆学士兼者皆再，特授者一。及公辞归，朝廷严于择人，旷官者数年，古所谓才难者，不其然乎。
　　公既归老，屏居别墅，未尝一入城府，自号汶南野老。表所居曰寓斋，终日端坐，略无惰容。晚不能视，令弟子诵读经史，心领神会，怡然忘倦。门生、朝贵、四方之士造谒无虚日，听其言论，或不忍去。既塟，监察御史王笴请即公乡建书院祠宇，垂范后学，廷议是之。
　　公妣谢氏，金进士庆阳总管遹祖之女，继妣李氏，俱封漆水郡夫人。元配杨氏，五十四处宣差坤珍之女，早卒，追封漆水郡夫人。继配伯德氏，济、兖、单三州都达鲁花赤山哥之女，有贤行，封漆水郡夫人，寿九十卒。子男五人。长奉训大夫、邓州知州兼管诸军奥鲁劝农事楷，次太常礼仪院奉礼郎朴，次朝散大夫、佥江南湖北道肃政廉访司事权，皆伯德夫人出也。次陕西行中书省宣使栝，次将仕佐郎、广源库知事检，庶也。女一人，适奉训大夫、川州知州李孝恭，封宛平县君。孙男五人：自新、自得、自明、自成、自本。女三人，皆幼。公享年八十有五，以延佑七年冬十二月某甲子告薨于家，制赠资德大夫、河南江北等处行中书省右丞、上护军，追封漆水郡公，谥文正。以至治元年春三月丙申，塟须城县登贤乡执政里之原。铭曰：
　　维辽有国，于燕之北。金氏承之，皇武斯克。于皇建极，九有同文。革其故俗，治化维新。凡代大家，肖孙贤子。德泽涵濡，克振克起。公生明时，颀然长身。严威俨然，寡笑与言。覃怀许公，卓尔先觉。有德有言，尊明圣学。公从之游，丕衍其传。持守范模，仰钻高坚。彬彬贵游，昔也同志。今焉师之，有教无贰。佩规带矩，诵诗读书。礼法循循，衣冠舒舒。时方治平，贤材辈出。羽仪周行，桢干王室。推公之功，克绍其师。考行定谥，士无异词。伊昔燕、云，将相棊布。隆名极位，朝起暮仆。惟公之家，世德孔扬。历年四百，率由旧章。孰纲孰维，家有誓训。后克将之，永有令问。

　　△元故国子司业砚公墓碑 【 并序】 

　　世祖皇帝既一函夏，大兴文治，乃命相臣典教冑子，次则分教天下之士。至元二十四年，始置国子监学，设官以司教载。特召真定府学教授砚公为国子司业，超迁七阶，赐五品服，士论翕然推重。于时朝廷宪度初立，治平方臻，其于材能往往不拘常格而擢用之，故百职得人，政教修举。此则中统、至元一时号称盛治者，非偶然也。
　　国初，岁在乙未，王师徇地汉上，公与江汉先生赵公复俱以名士为大将招致而北，久之，周流河朔，不获宁居。岁戊戌，诏试儒士，公试西京，中选。岁壬子，诏实户口，公家真定，着儒籍，自是专以授徒为业。公通诸经，善讲说，士执经从而问疑者日盛。公告以圣贤之旨，谆切明白，不缴绕于章句。中原硕儒若容城刘公因、中山滕公安上，亦皆从公授经。时来官燕南宣阃及部使者多名公卿，闻公之名，咸造见焉。已而嘉其行义，又共荐之，擢为本郡教授，凡十余年，循循为教，始终不倦，作成后进居多。声闻中朝，遂有征召之命。其在成均，律身严以有礼，得师之道，屡以阳城忠孝之说训迪诸生，尽皆化服。是时风俗敦厚，人皆尚行，而文辞浮华之习，士鲜好焉，故治化人材于是为盛。居岁余，公移疾辞归，朝士及诸生祖饯于国都门外，观者以为荣。
　　公姓砚氏，莫究其始所出，每见儒者輙询问之。其师初命公名曰弥坚，字之曰伯固，其父止命名坚。故公在官称弥坚，自称曰坚，盖不忘父师之训也。晚年尝自为谱，言其先世颕州人，宋靖康丙午， 【 「宋」原作「生」，据李氏钞本、适园本、徐刻本改。】 燕、云兵兴，高祖汝翼挈家南徙，侨居于郢，再徙德安之应城。曾祖讳震，祖讳珎，生理粗完，即德安买田家焉。父讳端礼，妣黄氏，进士直卿之女。直卿有孙曰中，颕悟善学。公生七年，学于黄氏家塾，年十四始习词赋，补府学生。十六从乡先生王景宋学。景宋名登，以进士起家，仕至京西路提刑、京湖制置大使司参谋，为人卓荦奇伟。公学得其梗槩，慨然有志于事功。年十八，又从袁州刘仁卿学议论。年二十四，来归圣朝。公问学淳正，文章质实，务明道术，以敦世教，其为人亦然。自少至老，清苦严重，士咸服其学，推其行曰，老成君子云。有郧城集十卷，藏于家。公之卒也，家徒四壁立，非士友赙之，几不能丧。台阁名流周公砥、阎公复、李公谦、焦公养直为诔以哀之。公以至元二十六年九月癸卯卒，春秋七十有八，易箦之际，了然不乱。葬真定县新市乡临济村之原。
　　娶曹氏，生二子：禹功，冀州儒学教授；次禹谟。皆明经学，早逝，士论惜之。孙男曰续，禹功子也。初以公荫为鼓城尉，再尉平山，历惠民场管勾、监永济仓、支纳汴梁、行用库使上都、宜兴县尹。天历元年县升为州，就命知宜兴州事，进阶承务郎。至顺三年某月卒，年四十九。曾孙男二：惟仁，进义校尉、黄陂县主簿；惟义，治进士业。女一，适党某。玄孙一：德。后公葬五十余年，惟仁始请述公墓碑。追思先朝故老声采日远，后生几无知者，故谨摭其遗事，而为之铭。铭曰：
　　昔宋之季，士习衰薾。江、汉之间，独有材杰。天方混一，羣贤并兴。无间迩遐，共登治平。有美砚公，来自南服。言论雍雍，衣冠肃肃。周流河朔，弗获宁居。学徒从之，诵诗读书。分教外邦，十年如始。名闻天庭，征车至止。曰此老成，汝官于黉。士有矜式，国有典刑。曾无百年，故老孰在。兴文善俗，君子攸慨。尚述遗行，勒辞刻铭。匪贻孙子，垂宪后生。

　　●滋溪文稿卷第八 

　　碑志二 

　　○碑志二
  </div>
  <div class="pagination">
   <a href="滋溪文稿_page6.html">
    上一页
   </a>
   <span>
    ...
   </span>
   <a href="滋溪文稿_page2.html">
    2
   </a>
   <a href="滋溪文稿_page3.html">
    3
   </a>
   <a href="滋溪文稿_page4.html">
    4
   </a>
   <a href="滋溪文稿_page5.html">
    5
   </a>
   <a href="滋溪文稿_page6.html">
    6
   </a>
   <span class="current-page">
    7
   </span>
   <a href="滋溪文稿_page8.html">
    8
   </a>
   <a href="滋溪文稿_page9.html">
    9
   </a>
   <a href="滋溪文稿_page10.html">
    10
   </a>
   <a href="滋溪文稿_page11.html">
    11
   </a>
   <a href="滋溪文稿_page12.html">
    12
   </a>
   <span>
    ...
   </span>
   <a href="滋溪文稿_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
