<!DOCTYPE html>
<html>
<head>
    <meta charset="UTF-8">
    <title>牧斋初学集 - 第 8 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋初学集 - 第 8 页/共 115 页</h1>
    <div class="content">慵倚晚妆残画烛，爱翻新曲倚檀槽。褰帷泛瑟吾能赋，莫谓《闲情》不似陶。 

（程将军（相如）挽词） 
据鞍横海剧论兵，柳市花宫任借名，三矢何曾悲老大，一钱岂但直生平。 
歌姬零落吹篪去，门客凄凉乞食行。至竟英雄埋骨处，白杨塞草亦芜城。 

（瞿五丈星卿挽词四首） 
尚书神道俨仪刑，阁老文章照汗青。三世簪缨存旧德，百年箧衍见遗经。 
山中尚想瞿硎叟，天上仍看傅说星。梦里及娑何处所？良常知己勒新铭。 

△其二 
少年民誉已清流，晚节孤风更寡俦。宦况萧闲如漫叟，家居恭谨类恬侯。 
畦蔬过雨亲芟撷，书草篝灯重勘雠。叹息斯人今不作，グ自上钓鱼舟。 

△其三 
湖重冈复草芊眠，郁郁西山好墓田。马鬣封茔依丙舍，兔园灯火记丁年。 
存家笏是先朝赐，《誓墓》文应后世传。钓水游丘连宰树，乡人加敬拜新阡。 

△其四 
衰鬓惊秋叹索居，闲思朋旧转萧疏。登朝剧喜弹冠日，投老相期汗简余。 
月白东皋频命酒，花深北郭共巾车。西风老泪凭谁洒？寂寞空斋画纸书。 

（玉川子歌题玉川子画像玉川子江阴顾大愚道民也深目戟髯其状如羽人剑客遇道士授神行法一日夜走八百里居杨舍市去江阴六十里人试之与奔马并驰玉川先至约十里许任侠喜施舍好奇服所至儿童聚观亦异人也） 
玉川子，何吊诡！朝游淮阴城，暮宿吴门市。 
万回不足号千回，赵北燕南在脚底。刚风怒生两腋边，蹇驴摺著巾箱里。 
阔衣袖，高屐齿。长须奴，赤脚婢。 
白牛为服乘，骆驼背行李。石猴小于拳，槛虎驯而跽。 
俨如洪□先生负戴共移居，又如中山老馗扶携出游戏。 
市儿拍手群追随，君亦蚩蚩颇自哆。 
今年六十五，素丝披两耳。发短心尚长，足缩踵犹。 
我观世人之行尽如驰，熙熙穰穰往来疾于矢。 
争名夺利死不休，钟鸣漏尽行未已。闲随竖亥步天地，忙与羲和竞刻晷。 
君今江头老布衣，胡为乎芒芒奔波亦如此。 
世路苦逼侧，出门不容轨。孟郊颦眉阮籍哭，虎豹择人魑魅喜。 
择地徐行犹恐遭颠顿，尽气狂奔何以避棘枳。 
我昔盛年好驰骋，今缚诛茆守蓬□。香篆萦帘阁不开，凝尘蔽榻裘如委。 
君之疾驰裹粮重茧良已疲，我方神游于徐欠伸犹未起。 
漆园双蝶梦正甘，华山五龙睡初美。君归来乎从我游，悔不与君折其趾。 
图中一叟类道者，幅巾黄绦著麻履。权奇□傥□不见，安闲萧散差可拟。 
披图展玩更对君，乃知画工有深旨。同床异梦各不知，坐起问景终谁是。 
吁嗟乎！君其善识图中意，它年为君作传窃比方山子。 

（休休歌示禅人汉月） 
休休休！咄咄咄！莫问胡天与汉月。多开口，饶败阙，正好拈来一笔刷。 
君不见牧斋老人太痴绝，不事参禅不缚律。 
天寒霜重苦不眠，两脚冻僵如削铁。 
起来开尊斟美酒，暖簇熏笼煨□□，呵手频偎酥粉胸，啮唇屡窃鹦哥舌。 
拥被醺酣欲上潮，倒床鼻息如雷发。日高三丈梦未醒，凭君有口如何说？ 
休休休！咄咄咄！君家禅宗我不会，夜来烧却干矢撅。 

（蜡梅二首） 
罗浮曾见梦中身，仿佛新妆改曲尘。雀鳥乍惊三月露，蜂归暗簇十分春。 
染成宫样宜金屋，剪出花房恼玉真。寂寂铜瓶愁对汝，扣门还忆缟衣人。 

△其二 
涪翁戏咏恼人香，京雒居然压众芳。风味为君传谱牒，晶明终自恨平章。 
钗头雪色消金缕，帐底春心启蜡房。莫以黄中笑栀貌，狗蝇今日遍江乡。 

（陆仲子移赠蜡梅二株次前韵为谢） 
绿衣约略是前身，幻出宫妆不染尘。磬口半含仍索笑，檀心通体自生春。 
禅家漫说脾为蜜，仙女休夸额点真。风物羡君香阁里，□□□蜡对佳人。 

△其二 
野外垂垂锁暗香，移来庭院借君芳。蜜奴破雪催春信，蜡使冲寒拆报章。 
绛浅黄轻呈国色，金涂铜沓缔花房。寒梅瘦劲终难狎，只合温柔老是乡。 

（再叠前韵二首） 
蒿□依然托此身，生香迥自出埃尘。凌寒数朵偏辞雪，映日千房各贮春。 
霜女换青排冷艳，月娥晕白斗清真。移根漫说吴中谱，不信司花肯借人。 

△其二 
闲庭小院始生香，烛暗帘开别有芳。针缕夤缘为侣伴，步摇支缀见文章。 
曲衣绰约宜当夕，黄里依微恐退房。莫道南枝成别种，岁寒谁共白云乡。 

（薛丈馈大鱼兼寄二绝句戏答） 
长鱼发发带冰脂，想见寒江出网迟。放箸欢娱看一饱，夜来风雪老渔知。 

△其二 
卧剑朝来割素□，金盘已见□如丝。当筵置食还三叹，为忆冲波跋浪时。 

（寒夜闻姬人语戏作） 
衣篝寒覆五更霜，枕畔车鸣梦许长。逐客并无员外置，姬人犹说侍中郎。 
绿衣公论吾何恃，红粉流年汝未忘。渐喜花朝近生日，拟裁致语慰凄凉。 

（丙寅除夕） 
寂寂田家老瓦盆，岁时儿女共寒温。流年已饯如过客，穷鬼频除尚款门。 
夜静曙光凝竹柏，窗虚雪色泛琴樽。残灯侧畔冠巾影，心迹凭谁子细论。 


初学集卷四 

○归田诗集（下） 
（起天启七年丁卯，尽一年。） 

（丁卯元日） 
一樽岁酒拜庭除，稚子牵衣慰屏居。奉母犹欣餐有肉，占年更喜梦维鱼。 
钩帘欲迓新巢燕，涤砚还疏旧著书。旋了比邻鸡黍局，并无尘事到吾庐。 

（再用前韵） 
流年已过似蠲除，岁酒江南正索居。静听儿童喧竹马，闲看几榻走衣鱼。 
</div>
    <div class="pagination">
<a href="牧斋初学集_page7.html">上一页</a><span>...</span><a href="牧斋初学集_page3.html">3</a><a href="牧斋初学集_page4.html">4</a><a href="牧斋初学集_page5.html">5</a><a href="牧斋初学集_page6.html">6</a><a href="牧斋初学集_page7.html">7</a><span class="current-page">8</span><a href="牧斋初学集_page9.html">9</a><a href="牧斋初学集_page10.html">10</a><a href="牧斋初学集_page11.html">11</a><a href="牧斋初学集_page12.html">12</a><a href="牧斋初学集_page13.html">13</a><span>...</span><a href="牧斋初学集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
