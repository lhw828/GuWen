<!DOCTYPE html>
<html>
 <head>
  <meta charset="utf-8"/>
  <title>
   补注杜诗 - 第 20 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   补注杜诗 - 第 20 页/共 44 页
  </h1>
  <div class="content">
   补注【鹤曰以前两首考之当是至徳二年陷贼中时作】
　　心在水精域【赵曰江总大庄严寺碑云光遍水精之域葢佛寺庄严皆以金寳故也】衣霑春雨时洞门尽徐步深院果幽期【马曰谢灵运诗平生协幽期师曰甫与赞公有期于洞门徐步以待虽春雨霑衣不为之避】到【一作倒】扉开复闭撞钟斋及兹醍醐长发性【洙曰释氏言闻正法如食醍醐然赵曰陶潜居云佛经称乳成酪酪成酥酥成醍醐醍醐乃酥酪之精液也觉范曰出説云淳酪养性人无妬心则醍醐之能发性抑可知已】饮食遇扶衰把臂有多日【洙曰絶交论把臂之英】开懐无愧辞【洙曰开懐言露底里】黄莺度结构【洙曰见新亭结构罢注】紫鸽下罘罳【余曰前汉文帝纪未央宫东阙罘罳灾师古曰罘罳谓连阙曲阁也以覆重刻垣墉之处其形罘罳然一曰屏也罘音浮】愚意会所适花边行自迟汤休起我病微笑索题诗【洙曰沙门惠休姓汤氏善属文赵曰僧易思善诗与文以比赞公也】
　　细软青丝履光明白防巾【郑曰防逹协切毛布也洙曰以白防布为巾】深藏供老宿取用及吾身【洙曰老宿僧之年老而有宿徳昔以供老宿之物而奉吾所以言其敬时可曰南史高昌国多草木有草实如茧中丝如细纑名为白防国人取织以为布】自顾转无趣交情何尚新道林才不世【洙曰支遁字道林有才辩】惠逺徳过人【洙曰高僧惠逺有夙徳】雨泻暮檐竹风吹青【一作春】井芹天隂对图画最觉润龙鳞【师曰天隂对图画言二人相对如画图中人也扬子攀龙鳞附凤翼最觉润龙鳞言攀附赞公而有所滋润也】补注【鹤曰货殖传荅布皮革千石孟康曰荅布白防也师古曰麄厚之布也其价贱故与皮革同其量非白防也马援传都布单衣注云东观记云都作荅史记曰荅布前书音义曰荅布白防布也汉中王瑀使回纥归献白防等物本草白防草也出高昌国粗者名吉其细名白防】
　　喜闻官军巳临贼境二十韵【至徳二载作】
　　补注【鹤曰诗云胡虏潜京县谓安史本蕃种又云花门腾絶漠谓回纥助讨贼收京当是至徳二载作诗又云元帅归龙种司空握豹韬按史至徳二载闰八月丁夘广平王椒为天下兵马元帅郭子仪副之则此诗九月作葢是月方与贼战也详见注】
　　胡虏潜京县【洙曰虏一作骑赵曰至徳二载子仪以朔方兵讨安庆绪于沣水庆绪奔于陜郡此之谓潜京县京县者京师之县也】官军拥贼壕【洙曰城壕也】鼎鱼犹假息穴蚁欲何逃【洙曰鼎鱼穴蚁言虽假息终不能逃死赵曰南史丘迟与陈伯之书而将军鱼游于鼎沸之中异苑曰桓谦太元中忽有人皆长寸余悉被铠持槊从埳中缘机登灶蒋山道士以沸汤浇所入处寂不复出因掘之有斛许大蚁死在穴中】补注【希曰后汉谢夷吾第五伦擢为督邮使收乌程长按罪夷吾到县无所验但望阁伏哭而还白伦曰切以占候知长当死游魂假息非刑所加不收之伦听其言至月余长果暴卒】帐殿罗元冕【洙曰以帐为殿罗元冕言君臣聚集赵曰庾肩吾曲水聫句回川入帐殿元冕卿大夫之服】补注【鹤曰旧史开元十三年十一月景戍至岱宗顿云云壬辰御怅殿受朝贺葢行幸时以幄帟为殿也唐志尚舎局奉御直长掌殿庭祭祀张设泛扫行幸则设三部帐幕有古帐大帐次帐小次帐小帐凡五等各三部其外则蔽以排城】辕门照白袍【沈曰周礼以车辕为门梁陈庆之所统之兵悉着白袍所向披靡】秦山当警跸【赵曰肃宗在凤翔也沈曰前汉出称警入称跸止行人也】汉苑入旌旄【洙曰言内地渐复赵曰汉苑上林苑也】路湿【一云失】羊肠险云横雉尾高【洙曰羊肠坂也在太行天下之险也光武赞金汤失险崔豹古今注高宗有雉雊服章多用翟羽故有雉尾扇赵曰庆绪弑父之年光弼败其众于太原郡今杜公所谓羊肠者指太原非太行山也天子所居云横其上黄帝战于涿鹿之野上常有云气沈曰皇甫谧地书太原北九十里有羊肠】补注【潞州长安县有废鸠山漳水出有羊肠坂又太原岚州有羊肠坂石磴萦回若羊肠焉又后汉邓训传注郦元水经注云汾阳故城积粟所在谓之羊肠仓在晋阳西北石磴萦委若羊肠故以为名今岚州界羊肠坂是也文选魏武苦寒行羊肠险诘曲车轮为之摧注引汉氏春秋九山曰太行羊肠其山盘行如羊肠在太原晋阳地前汉地理志上党壶闗县有羊肠坂言委曲如羊肠之盘也然前数郡唐皆在河东路距灵武凤翔为逺此云羊肠当是指肃宗自灵武攻鳯翔所经之路若羊肠坂之险耳非指太原也尔雅鹬鸡郭云即鹬鸡长尾走且鸣説文鹬长尾雉走鸣乘轝以尾为防釳着马头上旧注谓之扉者非】五原空壁垒【洙曰五丈原地名近长安时贼退败故壁垒空赵曰长安县之外有毕原白鹿原少陵原高阳原细栁原正徳原谓之五原也旧注谓五丈原非是】补注【鹤曰五原属盐州侨治灵州贞观元年州省县隶灵州二年复置州天寳元年更郡曰五原谓肃宗即位于灵武今次凤翔渐可还京所以五原空存壁垒若如赵注则长安有六原矣】八水散风涛【洙曰闗内八水一泾二渭三浐四灞五泽六浩七沣八潏散风涛言寇乱渐平赵曰言风涛止息之意】今日看天意游魂贷尔曹乞降那更得尚诈莫徒劳【赵曰贼窘则乞降黠则尚诈今安贼既为官军所临欲望如是不可也】元帅归龙种司空握豹韬【赵曰以广平王俶为天下兵马元帅往收长安是为代宗也以司空郭子仪副之太公六韬有豹韬也】前军苏武节【洙曰军一作旌苏武至海上杖汉节旌毛尽落言前军皆守节之士】左将吕防刀【洙曰晋书吕防为刺史有佩刀相者曰三公可佩防乃赠别驾王祥曰茍非其人刀或为害以卿有公辅之量故相与也言左将皆辅相之才】兵气回飞鸟【赵曰言气之陵喷可彗飞鸟回也回如回天之回】威声没巨鼇【洙曰威声雄重赵曰巨鼇赑之物威声所加乃至没之比狂贼慑服之意】戈鋋开雪色【洙曰东都赋戈鋋彗云注矛矟也】弓矢向秋毫【洙曰秋毫言极末也弓矢向言虽微必中】天步艰方尽【洙曰诗天步艰难】时和运更遭【赵曰选云遭遇嘉运】谁云遗【一作贵】毒螫【洙曰一作虿西京赋荡亡秦之毒螫螫行毒也遗无遗也】已是沃腥臊【洙曰如以汤沃去腥臊也】睿想【一作思】丹墀近【赵曰言车驾有可还之势也】神行羽衞牢【赵曰神行天子之行也羽衞葆羽之衞牢则安而无警也】花门腾絶漠拓羯渡临洮【洙曰燕山铭经碛卤絶大漠石曰临洮郡名郑曰十道志洮郡秦汉魏置皆吐谷浑所处】补注【鹤曰花门谓回纥公有留花门是也回纥同朔方安西南蛮大食讨安庆绪故言花门又云拓羯者以此通鉴云九月丁亥元帅广平王俶将朔方等军及回纥西域之众十五万号二十万发凤翔壬寅至长安城西陈于香积寺北沣水之东贼众十万陈于其北是日斩贼首六万级】此辈感恩至羸俘何足操【洙曰言回纥感恩而助顺其勇鋭所向无前赵曰时用朔方安西回纥等兵花门回纥拓羯安西是也师曰此辈感帝徳争来助唐讨贼然贼已系羸不足执也】锋先衣染血【洙曰太宗平刘武周躬临矢石血蔑两袖】骑突劒吹毛【洙曰吹毛言其利也古有吹毛之劒】喜觉都城动悲怜子女号家家卖钗钏只待献香醪【洙曰董卓传吕布杀卓驰赍赦书以令官陛内外士卒皆称万嵗百姓歌舞于道长安中士女卖其珠玉衣装市酒肉相庆者填满街市】补注【希曰邓训传家家为训立祠】
　　喜达行在所三首【彦辅曰更始立光武为萧王悉令罢兵诣行在所蔡邕独断曰天子以四海为家谓所居为行在所时子美自京窜至凤翔】补注【鹤曰汉书言行所巡至犹言行在所平帝纪有在所元狩六年微诣行在所顔注以在以行为二字则是行所在所今云行在所是至徳二载夏公自贼营逃至凤翔行在所时作此诗当在喜官军巳临贼境前至徳二载作】
　　西忆岐阳信【洙曰岐阳在凤翔西左传成王有岐阳之搜郑曰十道志岐阳汉扶风杜阳之地】无人遂却回眼穿当落日心死着寒灰【洙曰庚桑楚曰心若死灰别赋骨肉悲而心灰】雾树行相引【雾一作茂师曰言甫冒雾露奔行在】莲峰望或【一作忽】开【洙曰华山有莲花峰赵曰一作连峰谓华州莲花峰也非是当以连山为正】所亲惊老瘦辛苦贼中来【洙曰奔走憔悴故所亲惊其老瘦汉书师古曰所亲素所亲任也】
　　愁思胡笳夕【洙曰言陷贼久厌胡笳也李陵胡笳动兮边马鸣沈曰胡笳胡人巻芦叶吹之一作乐】凄凉汉苑春【赵曰汉苑汉仪注养鸟兽者通名为苑虽春而凄凉言残敝也】生还今日事【洙曰后汉班超妹昭上书请超曰丏超余年一得生还复见阙廷】间道暂时人【洙曰间道言伺间隙之道而行班超从间道至疏勒师曰暂时人言不敢具性命也】司隶章初覩【洙曰更始以光武行司隶校尉人见司隶僚属皆欢喜不自胜老吏或垂泣曰不图今日复见汉官威仪由是识者皆属心焉】南阳气巳新【洙曰后汉光武纪云望气者苏伯阿为王莽使至南阳遥望见舂陵郭唶曰气佳哉郁郁葱葱黄曰此二句指肃宗中兴也】喜心翻倒极呜咽泪沾巾【师曰乐极则哀继之此诗人抑扬之意】
　　死去凭谁报归来始自怜犹瞻太白雪喜遇武功天【洙曰楚词私自怜兮何极太白山也武功县名属凤翔赵曰太白山在湄县凤翔之属县也武功在唐不属凤翔但近凤翔尔公诗所以显言归行在也沈曰録异记曰金星之精坠于东南圭峰之西因号为太白其精化为白石状如美玊常有紫气覆之】补注【鹤曰太白山在凤翔天宝八载太白山人李浑言太白山金星洞有帝福夀玉版石记求得之乃封太白山为神应公武功属京兆公云至凤翔则喜近京兆渐可以还京师也】影静千官里心苏七校前【洙曰公入朝鲜当途之交故言影静心苏言忧释而心苏也前汉刑法志京师有南北军屯武帝内増七校注中垒屯骑步兵越骑长水射声虎贲】补注【严助传奉千官之供师古曰千官犹百官也多言之耳】今朝汉社稷新数中兴年【洙曰凡王室中否而再兴谓之中兴如周宣汉光武时唐有安史之乱故云】
　　得家书【至徳二载作】
　　补注【鹤曰诗云二毛趋帐殿一命侍銮舆当是至徳二载在凤翔行在作时未往鄜州迎家故又云西郊白露初】
　　去凭游客寄【革曰一云休汝骑赵曰言出游彼处客寄之人】来为附家书今日知消息他乡且旧居【赵曰公寄居在鄜已是他乡故知消息而喜耳】熊儿幸无恙【洙曰后汉苏竟传公君执事无恙尔雅曰恙忧也公孙传何恙不巳师曰熊儿甫小女】补注【鹤曰风俗通云噬虫曰恙古者人多野宿为恙所啮故早相见必相劳问曰无恙乎】骥子最怜渠【革曰骥子公之子宗武】临老羁孤极【革曰谓流离孤苦】伤时会合疎【符曰以时无交旧也】二毛趋帐殿【洙曰二毛言鬓毛二色谓班白也帐殿谓行在以帐为殿左宋公曰君子不禽二毛黄巢之屯八角帐幄皆象宫殿】一命侍銮舆【洙曰公至行在授左拾遗师曰周有一命再命之士一命言官卑也】北阙妖氛满【洙曰北阙帝阙也妖氛谓未收复也赵曰时安庆绪方炽】西郊白露初【洙曰谓肃杀之威渐生】凉风新过鴈秋雨欲生鱼【饶曰甫得家书故云新过鴈】农事空山里眷言终荷锄【洙曰宋陶潜杂诗种豆商山下草盛豆苗稀晨兴理荒秽带月荷锄归倪曰甫欲弃官归老之意】
　　奉赠严八阁老【鲍曰严武也至徳初房琯荐为给事中收长安拜京兆尹称阁老时为给事中师曰台阁之长谓之阁老】补注【鹤曰按旧史迁给事中在收长安之前令云阁老葢给事中属门下省唐开元元年曰黄门省又有给事黄门侍郎故诗云扈圣登黄阁此诗在至徳二载作虽武至徳初用房琯荐而累迁至给事中则在二载是年公亦为拾遗故又曰官曹可接聫左拾遗属门下省】
　　扈圣登黄【一云今日登扈】阁明公独妙年【洙曰扈扈从也宋忠曰三公黄阁前史无此义礼记士鞸与天子同公侯大夫则异郑元注士贱与君同不嫌夫朱门洞启当阳之正色三公之与天子礼秩相亚故黄其阁以示谦不敢比天子疑是汉旧制陈三公之制开黄阁听事明公相尊美之称蔡文姬谓曹公曰明公廏有万马妙年少年也】补注【鹤曰陈葢用汉制也汉旧仪丞相听事阁曰黄阁然则给事中何以得云登黄阁葢给事中属门下省其长曰侍中与中书令参总而颛判省事即宰相也给事掌分判省事故得同登黄阁按旧史武在收长安后为京兆少尹兼御史中丞时年三十五则为给事时年三十一也岂非妙年】蛟龙得云雨【洙曰吴志周瑜传上疏孙权曰刘备以枭雄之姿而闗侯张飞熊虎之将猥割土地以资业恐蛟龙得云雨终非池中物】雕鹗在秋天【洙曰秋天鸷鸟击抟之时也在秋天得其时也】客礼容疎放官曹可【一作许】接聫【师曰甫性疎放虽属官曹而严每以客礼优之】新诗句句好【苏之王献之怗云早得新诗披味句句皆好】应任老夫传【赵曰欲广传严公之诗句】
　　留别贾严二阁老两院补阙【洙曰得闻字严武贾至按新书公家寓鄜弥年艰窭诏许公自往视】补注【鹤曰唐志垂拱二年置左右补阙二员掌供奉讽谏按公至徳二载六月十二日荐岑参状左补阙乃韦少游裴荐而贾为中书舎人严为给事中此诗乃是年秋往鄜州省家时作诗云一秋常苦雨而旧史苐云三月癸亥大雨至癸酉不止此又可以补史之阙】
　　田园须蹔往【鲁曰陶潜归去来辞田园将芜胡不归师曰甫家在鄜诏许公视之故云须蹔往】补注【希曰汉汲黯传已云隐于田园】戎马惜离羣【洙曰老子戎马生于郊礼记离羣索居师曰惜离羣言惜别也】去逺留诗别愁多任酒醺一秋常苦雨今日始无云山路晴吹角那堪处处闻【洙曰处处闻言所在有兵】
　　晚行口号【至徳二载作】
　　补注【鹤曰诗云三川不可到归路晚山稠当是至徳二载往鄜州时作详见注】
　　三川不可到【洙曰时三川在贼境左传周之亡也其三川震注泾渭洛水也赵曰三川鄜州县名也地理志注华池水黒水洛水所防故谓三川旧注引西州三川却是説长安矣不知其名偶同惑学者矣】补注【鹤曰新旧史志皆以华池黑水洛水会同因名为三川县县乃隋置新史云禄山乱天子入蜀甫避走三川肃宗自鄜州羸服欲奔行在为贼所得又云甫家寓鄜弥年艰窭孺弱至饿死因许甫自往省视故有此作】归路晚山稠【师曰山重叠也】落鴈浮寒水饥乌集戍楼【洙曰戍楼防戍之楼也师曰言兵败散故乌集之】市朝今日异【苏曰江总乱后归金陵过秦淮览物傍徨长叹市朝人情异于曩日本中曰谓经乱风物变也】丧乱防时休逺愧梁江总还家尚黒头【洙曰江总在陈后主即位授尚书令京城陷入隋后归老江南】
　　独酌成诗【至徳二载作】
　　补注【鹤曰诗云醉里从为客又云苦被微官缚低头愧野人当是往鄜州迎家时作】
　　灯花何太喜【洙曰西京杂记云樊哙问陆贾曰自古人君皆云受命于天有瑞应岂有是乎贾应曰有之夫目瞤得酒食灯花得钱财小既有征大亦宜然】酒緑正相亲【緑一作色】醉里从为客【师曰言为客得醉且以寛释也】诗成觉有神【洙曰如有神助也赵曰祢衡之能文章曰思若有神】兵戈犹在眼儒术岂谋身【师曰言兵戈之际儒道非可图富贵】苦被微官缚低头愧野人【何曰低头言愧而不能仰视也苏曰鲍暾放逸傲世不仕士大夫多枉驾过庐不问高下皆平揖未尝低折人目为后辈卧龙一日部使者谒暾少顷弟昭曰子卑贱如此如何不深云笑傲作此态岂不愧野人耶】
　　收京三首【至徳二载作】
　　补注【鹤曰此诗梁权道编在至徳二载然第三首又似乾元元年作意二篇非同时作也】
　　仙仗离丹极【洙曰谓大驾出幸也】妖星照玉除【洙曰晋天文志妖星一曰彗星二曰孛星三曰天棓四曰地枪五曰天欃六曰蚩旗七曰天冲八曰国星九曰昭明十曰司危十一曰天搀慧十二曰五残十三曰六贼十四曰狱汉十五曰旬始十六曰天锋十七曰烛星十八曰蓬星十九曰长庚二十曰四填二十一曰地维曹子建曰凝霜依王除除阶也西都赋曰玉除彤庭师曰言禄山陷京阙】须为下殿走【洙曰世説荧惑入斗天子下殿走谓避乱】不可好楼居【洙曰一云得非羣盗起难作九重居史武纪公孙卿曰仙人可见但仙人好楼居于是上令长安作蜚帘桂观甘泉作延夀观焉赵曰公以仙人比天子也师曰元宗好神仙故有好楼居之句】暂屈汾阳驾【洙曰庄子尧往见四子藐姑射之山汾水之阳释文云按汾水出太原】聊飞燕将书【洙曰史记鲁仲连传燕将攻下聊城聊城人或谗之燕将惧诛因保守聊城不敢归齐田单攻聊城嵗余士卒多死而聊城不下仲连乃为书约之矢射城中遗将将见仲连书泣三日犹豫不能自定喟然叹曰与人刃我宁自刃乃自杀】依然七庙略【洙曰天子七庙赵曰兵谋谓之庙略葢谋于七庙之中也师曰谓复立宗庙也】更与万方初【赵曰与民更始之义】
　　生意甘衰白天涯正寂寥忽闻哀痛诏又下圣明朝【洙曰汉武帝末年下哀痛之诏】补注【希曰嵇康养生论曰积损成衰从衰得白从白得老鹤曰肃宗至徳二载十一月壬申御丹凤楼下制云早承圣训尝读礼经义切奉先恐不克荷云云十二月戊午朔又御丹凤门下制大赦此所谓哀痛之诏也】羽翼懐商老【洙曰汉高祖时戚夫人以宠将移动太子吕后用张良计召四皓使侍太子朝高祖见而问之四人各以姓名对上曰烦公调防太子四人趋去上指示戚夫人曰彼羽翼巳成难动矣商山四皓】文思忆帝尧【洙曰尧典放勲钦明文思又曰聪明文思鲍曰乾元元年正月戊寅上皇御宣政殿授皇帝传国受命宝符公云羽翼懐商老文思忆帝尧谓裴冕杜鸿渐等辅相肃宗犹商山四皓辅汉太子宗传授犹尧授舜也】叨逢罪已日【洙曰罪巳诏也左臧文仲曰禹汤罪已其兴也勃马】霑洒望青霄【苏曰青园翁曰秦鹿未息四海如斯终日洒泪霑衣仰霄汉而巳师曰今观肃宗能刻责奋厉犹有所仰望也】
　　汗马收宫阙春城铲贼壕赏应歌枤杜归及荐樱桃【洙曰汉萧何传未有汗马之劳诗枤杜劳还役也反而劳之者归一作福礼记月令仲夏之月羞以含桃先荐寝庙即樱桃也今所谓朱樱是也前汉叔孙通传古者有春尝果今樱桃熟可献愿陛下出因取樱桃献宗庙上许之郑曰铲平也】补注【鹤曰严助传亦曰烦汗马之劳乎或谓广平王俶郭子仪与朔方安西回纥诸军以至徳二载九月复京师十月肃宗至自灵武而今诗云春城铲贼壕归及荐樱桃何也意此篇期以三载之事如此不然乃乾元元年作赏应歌枤杜谓应云者未为而当为也元年二月丁未果赏成都灵武扈从功臣三品已上与一子官五品已下与一子出身六品已下量与改转归及荐樱桃谓明年可亲享太庙果元年四月九庙成迎神主入新庙上亲享九庙是假仲夏荐含桃之义以明亲享也】杂虏横戈数功臣甲第高【洙曰武帝为霍去病治第第宅也甲第甲犹言甲乙之次第谓第一之第田蚡治宅甲谓第】补注【鹤曰杨盈川碑云匈奴未灭甲第何高按旧史马璘传安史大乱之后内臣戎帅竞务奢豪亭馆第舎力穷乃止璘之第中堂费钱二十万贯又郭英乂恃富而骄于京城创起甲第穷极奢靡杂虏谓回纥吐蕃诸外夷叛服不常也】万方频送喜无乃圣躬劳【师曰此圣主之勲劳人臣不宜贪大功以为已力讽之之辞】
　　月【至徳二载作】
　　补注【鹤曰诗云干戈知满地休照国西营当在至徳二载作详见注】
　　天上秋期近人间月影清入河蟾不没【洙曰庾肩吾望月诗渡河光不湿】补注【鹤曰肃宗以天宝十五载七月甲子即位于灵武故托言而云秋期灵武唐虽在闗内道而魏明帝置灵州初在河北唐志灵州亦云黄河外有丰安等城故以月入河不没其光喻肃宗入灵武不失其业也】捣药长生【梦符曰按后汉张衡灵宪序曰月者隂宗之精积而成兽象隂之类其数耦其后有凭焉羿请不死之药于西王母姮娥窃之以奔月是为蟾蜍】只益丹心苦能添白髪明干戈知满地休照国西营【洙曰时官军营于国西休照为征夫见月而感】补注【鹤曰通鉴云至徳二载八月王伯伦李椿攻中渭桥杀贼守者千人乘胜至苑门贼有先屯武功者奔归自是贼不复屯武功矣按武功在长安西北国西营当是指贼营故云休照若官军陈于长安城西香积寺乃是年九月旋即败贼而复京师岂虞见月而感】
　　哭长孙侍御【至徳二载作】
　　补注【鹤曰长孙侍御即后有送长孙九侍御赴武威判官者此诗不言为判官事而言其为诗流与夫才思阔则与此合意是得武威之命未到而死当是至徳二载周置御史掌邦国都鄙及万民之治令以赞冢宰汉因置十五员唐四人】
　　道为诗书重【孝祥曰人谁不读书但诵其章句而不明其道不足重也长孙之学独为可重以其达道故也】名因赋颂雄礼闱曾擢桂宪府旧乗骢【洙曰礼闱礼部所设以取士也郄诜对武帝云臣举贤良对策为天下第一犹桂林一枝御史所居之署汉谓之御史府亦谓之宪台唐龙朔中为东宫宪府桓典拜侍御史常乗骢马】补注【希曰唐初考功试进士开元二十四年徙礼部以春官侍郎主之则长孙权第在开元二十四年之后类要亦云持纲宪府孙樵新书亦言之】流水生涯尽【赵曰子在川上曰逝者如斯夫宋曰生涯尽言其清贫也】浮云世事空唯余旧台柏萧瑟九原中【赵曰汉朱博为御史大夫其府列柏树常有野乌数千栖宿其上檀弓注卿大夫之墓地在九原】补注【希曰御史台侍御史防前有两柏总章中李元同张仁祎为侍御史所植也杜易简为之赞云爰有贞柏徙植清堂楚辞萧瑟兮草木摇落而变衰】
　　奉送郭中丞兼太仆卿充陇右节度使三十韵【鲍曰郭英乂也至徳三载加陇右节度使传与诗合】补注【鹤曰旧史言至徳初英乂迁陇右节度使兼御史中丞不言兼太仆卿新史言禄山乱拜秦州都督陇右采访至徳二载加陇右节度使不言兼御史中丞与太仆卿公此诗题曰送郭中丞兼太仆卿充陇右节度使殆有补于二史之阙信其为诗史也当是至徳二载作唐制中丞二人正四品下太仆寺卿一人从三品卿掌廏牧辇舆之政以中丞而兼卿所以为加恩　至徳二载作】
　　诏发山西将【洙曰辛庆忌赞曰山东出相山西出将】秋屯陇右兵【洙曰屯一作营唐书郭英乂传英乂知运之季子肃宗兴师朔野英乂以将门子特见任用赵曰英乂先为秦州都督乃加陇右节度使故公诗云即非山西之出将事郑曰屯聚也】凄凉余部曲【赵曰秦州部曲也】燀赫旧家声【洙曰谓知运先朝亦为陇右节度使也宋鲍昭东武吟将军既即世部曲亦空存汉光武纪注大将军营有五部部下有曲司马子长报任少卿书曰李陵既生降頽其家声】雕鹗乗时去【师曰言得时则驾也】骅骝顾主鸣【赵曰二句美英乂也师曰言恋王室也忠臣之志不忘于君】艰难须上策容易即前程【洙曰策策略也容易犹无难也言其功名策略足以自取富贵无难】斜日当轩葢高【一作归】风巻斾旌【修可曰夏侯湛禊赋清风卷斾师曰高风八月也】松悲天水冷沙乱雪山清【洙曰天水郡汉武帝元鼎三年置后汉明帝纪祁连山名也即天山一名雪山今名析罗汉山在伊州北沈曰其山至高冬夏有雪故曰雪山】补注【鹤曰开山图经云汉阳西南有祁山九域志云亦于秦州云有祁山然公与严武诗多言雪山如公来雪山重公去雪山轻皆指西山而言今郭自西山迁陇右故诗首云诏发西山将则雪山似指西山而言葢天水巳言秦州则雪山乃言西山无疑喻郭在两镇而虏皆懐惠不敢扰边也】和虏犹懐惠【洙曰和和好也惠恩惠也】防边不敢惊【赵曰指言吐蕃也】古来于异域镇静示専征【洙曰専征请受斧钺之赐得専征伐】燕蓟奔封豕【洙曰蓟县燕之所都昭王在随申包胥如秦乞师曰吴为封豕长蛇以荐食上国豕之性善突故以喻禄山】周秦触骇鲸【洙曰按新史禄山之乱英乂授秦州都督陇右采访使贼将高嵩拥兵入汧陇英乂伪劳之既而伏兵发尽虏其众骇鲸言若鲸鱼之骇难御也陈琳檄云若骇鲸触细网言易决也赵曰禄山反幽州陷河北陷东京陷京师此所谓奔突幽蓟而触冒周秦也】中原何惨黩余孽尚纵横【洙曰文选上惨下黩残孽余寇也赵曰禄山既诛庆绪为寇此所谓尚纵横也】箭入昭阳殿【赵曰言祸乱及于宫中也】笳吟细栁营【洙曰笳者胡人卷芦叶吹之以作乐也故曰胡笳赵曰细栁周亚夫之营在长安笳吟细栁言胡人之笳乃在汉营也】内人红袖泣王子白衣行【赵曰言王子避乱白衣而行也】宸极妖星动【洙曰虞翻别传曰仰瞻宸极赵曰妖星注见前】园陵杀气平【洙曰陵一作林】空余金椀出【椀一作盌洙曰光武纪赤眉焚西京宫室发掘园陵注园谓山坟金椀出见早时金椀出人间注赵曰汉武事有持金椀卖于市】无复繐帷轻【洙曰魏武帝遗令堂上施六尺牀张繐惟此言贼凌暴园陵也】毁庙天飞雨焚宫火彻明【洙曰项羽入咸阳杀降王子婴烧其宫室火三月不灭苏曰周盘龙焚紫翠宫绮罗经火彻明不烕】罘罳朝共落抡桷夜同倾【洙曰言贼焚毁宗庙及宫室汉书注师古曰罘罳谓连阙曲阁也苍舒曰按诗方斵是防注椹谓之防升景山抡材木取松柏易直者斵而迁之正于椹上以为桷也】三月师逾整羣胡势就烹疮痍亲接战勇决冠垂成【洙曰此言英乂躬冒矢石功冠垂成垂成犹欲成也赵曰此微言英乂之败而激其再立功也是时英乂战于武功败绩故有疮痍之譬且言其功垂成】妙誉期元宰【赵曰美其可以为相】补注【希曰元宰乃冢宰谷梁所谓王防宰周公于葵丘是也又后汉郦炎绛灌临衡宰王猛疏曰鼎宰崇重兹者元宰犹谓元侯元弼】殊恩且列卿【赵曰言其兼太仆卿也】防时回节钺戮力扫欃枪【上初衔下楚耕切洙曰成十三年传戮力同心释文云欃枪妖星也前汉天文志石氏见搀云如生甘氏不出三月乃生天枪石氏见抢云如马甘氏不出三月乃生天欃谢宣逺子房诗鸿门销薄蚀垓下陨欃枪】圭窦三千士【洙曰儒行儒有荜门圭窦注门旁窬穿墙为窦如圭僖二十四年秦伯送衞于晋三千人实纪纲之仆】云梯七十城【洙曰云梯攻城其高长上与云齐可依云而立所以攻敌之城中楚王令公输作云梯以攻宋墨子设守宋之备九攻而墨子九却之】耻非齐説客【洙曰郦生尝为説客汉王使説齐王田广罢厯下兵淮隂侯乃度兵袭齐齐以郦生卖已遂烹之】甘似鲁诸生【洙曰叔孙通传臣愿征鲁诸生与臣弟子共起朝仪赵曰公自言也葢以谓圭窦之贫士尚有三千而下七十城亦有为云梯之具者如我曾无説客之谈时有诸生之事而巳葢自责其无补于战也】通籍微班忝【洙曰此公自言得通朝籍也微班言位下也前汉元帝纪令从官给事官司马中者得为大父母父母兄弟通籍籍者为三尺竹牒记其年纪名字物色县之宫门案省相应乃得入也】周行独坐荣【洙曰诗寘彼周行笺云周之列位也后汉宣秉拜御史中丞与中隶校尉尚书令防同并専席而坐故京师号曰三独坐时英乂为中丞】随肩趋漏刻【苏曰汉宣帝置行刻漏赐十郡列卿】短发寄簪缨【寄一作愧】径欲依刘表【洙曰魏志王粲以西京扰乱皆不就辟乃之荆州依刘表】还疑厌祢衡【洙曰还疑一云能无后汉文苑传祢衡孔融爱衡材数称述于曹操操欲见之不肯往操懐忿以其才名不欲杀之送与刘表表先服其才名甚賔礼之后侮慢表表耻不能容以江夏太守黄祖性急躁故送衡与之卒为祖所杀】渐衰那此别忍泪独含情【苏曰刘机含情忍泪夜起蓟门】废邑狐狸语【洙曰襄十四年传南鄙之田狐狸所居豺狼所嘷】空村虎豹争【洙曰空村言无居人虎豹争盗贼纵横故也】人频坠涂炭【洙曰仲虺之诰有夏昏徳民坠涂炭言民之危险若蹈泥坠火】公岂忘精诚元帅调新律前军厌旧京【鲍曰谓广平王将复京师也】安边仍扈从【才用切】莫作后功名【洙曰莫作一云无使时代宗为元帅期于收复公勉郭令立功名无后众人也赵曰新律是师律之律旧京指言长安更云仍扈从则望长安收复而车驾复还也师曰前军厌旧京言前军巳收京而镇压之尚頼诸将安边扈驾此勉郭公之辞】
　　送杨六判官使西蕃【至徳二载作】
　　补注【鹤曰诗云帝京氛祲满又云送逺秋风落当是至徳二载未复京师前是年吐蕃遣使来请讨贼且修好肃宗遣给事中南巨川往报聘杨其赞巨川以行者故有慎尔参筹画之句】
　　送逺秋风落西征海气寒帝京氛祲满【洙曰氛祲不祥之气言胡尘汚染帝室赵曰往吐蕃度青海故云海气寒也葢京师犹未复故曰氛祲满也】人世别离难【苏曰季珏人间万事惟别离最难】絶域遥懐怒和亲愿结欢勅书怜赞普【赞普吐蕃王名】兵甲望长安【马曰望长安言欲入寇】宣命前程急惟良待士寛子云清自守今日起为官【洙曰扬子云仕宦不达寂寞自守起为官以子云比杨判官也】垂泪方投笔【言以戎事为忧故垂泪投笔如班超投笔而起志在功名】伤时即据鞍【洙曰马援传刘尚深入五溪军没马援因复请行时年六十二帝愍其老未许之援自请曰臣尚能被甲上马帝令试之援据鞍顾盼示可用】儒衣山鸟怪【苏曰桑闻再归中条时春鸟嘐戛闻叹曰山鸟亦怪我儒衣归】汉节野童看【赵曰苏武杖汉节牧羊】边酒排金盏【一作盌】夷歌捧玉盘草肥蕃【一作轻】马健【洙曰胡人至秋则草肥马健思入寇】雪重拂庐干【修可曰拂庐蕃帐名赵曰吐蕃聫毳帐以居号大小拂庐也】慎尔参筹画从兹正羽翰【郑曰何干切羽也】归来权可取九万一朝抟【晁曰言当以功名自致逺大黄曰言刷整羽翼飞腾之兆在此时也】
　　忆弟二首【乾元元年作】
　　【洙曰时归在南陆浑庄】补注【鹤曰诗云且喜河南定不问邺城围当是乾元元年春作是时公在长安故诗又云东西消息断谓公在西京而弟在东也】
　　丧乱闻吾弟饥寒傍济州【郑曰水名禹贡有济河此因水名州】人稀书不到【葛曰以道路榛梗人稀少而难行】兵在见何由补注【希曰韩信传然则何由】忆昨狂催走【洙曰狂催走谓避乱出奔如狂】无时病去忧即今千种恨惟共水东流【师曰济属山东弟居水东故恨与水东流也】
　　且喜河南定不问邺城围【洙曰安庆绪弃东都走也赵曰至至徳二载复东京故喜也炎曰邺城史思明所据】补注【鹤曰至徳二载十一月克河南郡县而相州至乾元二年三月犹未解围以其弟在济阳故喜河南之定】百战今谁在三年望汝归【洙曰东山周东征也三年而归三章言其室家之望汝也鲍曰自天寳十四载乙未冬因乱而相别至乾元戊戌是为三春故曰三年望汝】故园花自发【师曰花自发言无主也】春日乌还飞【洙曰言草木禽鸟尚得其所而人遭乱离不得相保尔】断絶人烟久东西消息稀
　　得舎弟消息【乾元元年作】
　　补注【鹤曰诗云乱后谁归得他乡胜故乡为舎弟在他乡而公在故乡故云当是乾元元年作】
　　乱后谁归得他乡胜故乡【苏曰崔审与友人曰江南兵火全不如旧闻三峡人物富盛况胜故乡何频频发吟思耶赵曰休眀之际则他乡虽乐不如还家惟乱离则他乡安处自足居也】直【洙曰一作昔】为心厄苦久念【洙曰一作得】与存亡【赵曰以弟存亡在念也若主在与在主亡与亡之义】汝书犹在壁汝妾巳辞房【洙曰李陵书生妻去室也】旧犬知愁恨垂头傍我牀
　　郑驸马池台喜遇郑广文同饮【至徳二载作】
　　补注【鹤曰诗云燃脐郿隖败指禄山死则是此诗在至徳二载作葢禄山以是年正月为安庆绪所弑公是时陷贼中而郑驸马池台在河南新安县不闻公陷贼时至东都岂张敦儒拘诸官于东都时公以陷贼亦暂拘东都故得与郑防相遇而同饮诗所以有握节汉臣回之句期禄山死后皆可以全身而归也梁权道编在乾元元年然至徳二载十二月巳定从伪者之罪防在其中贬台州司户公在谏省不应乾元元年尚与之同饮为留连之舞又与诗云握节汉臣回不叶再味别离经死地披写忽登台之句是公未为拾遗前作无疑】
　　不谓生戎马【洙曰老子戎马生于郊】何知共酒杯燃脐郿隖败【洙曰董卓传吕布杀卓使皇甫嵩攻卓弟旻于郿隖杀其母妻男女尽灭其族乃尸卓于市天时始热卓素充肥脂流于地守尸吏燃火置卓脐中光明达昼师曰此言禄山伏诛也】握节汉臣回【洙曰苏武杖汉节牧羊起卧操持节毛尽十九年还归师曰此言郑自贼归也】白发千茎雪丹心一寸灰【洙曰言为忧患所困而心已无物矣故云一寸灰】别离经死地披写忽登台【师曰披写言剖懐也】重对秦箫发【见秦女善吹箫注】俱过阮宅来【师曰以防之疎放比之阮籍也】留连【一作醉留】春夜舞泪落强徘徊【洙曰一云醉连春苑夜舞泪落徘徊】
　　腊日【至徳二载作】
　　补注【鹤曰诗云还家初散紫宸朝当是至徳二载扈从还京师时作严延年传母欲从延年腊师古曰建丑之月为腊祭因会饮若今之蜡节也】
　　腊日常年暖尚遥今年腊日冻全消侵陵雪色还萱草【洙曰萱草乃忘忧草今俗云万年韭霜雪不凋】补注【希曰崔豹古今注曰欲蠲人之忧则赠以丹棘丹棘一名忘忧嵇康养生论从而曰萱草忘忧按诗焉得谖草言树之背孔氏曰谖训忘非草名尔雅曰谖忘也后人误以为萱为谖草至王篇始作藼与萱同王洙谓俗云万年韭霜雪不凋非萱草何尝不凋也苐初茁土时徃徃不畏霜雪耳】漏泄春光有栁条纵酒欲谋良【一作长】夜醉还家初散紫宸朝【郑曰紫宸志宣政殿北曰紫宸门内有紫宸殿即内衙正殿】口脂面药随恩泽翠管银甖下九霄【洙曰唐制腊日宣赐口脂面药及赐宴赵曰唐制腊日赐面药翠管银甖所以盛之也定功曰太平御览载卢公家范凡腊日上澡豆及头膏面脂口脂】补注【鹤曰唐志中尚署令丞腊日献口脂】
　　紫宸殿退朝口号【郑曰长安志宣政殿北曰紫宸门内有紫宸殿即内衙正殿】补注【鹤曰唐会要云龙朔二年六月七日制蓬莱宫诸门殿亭等名三年四月二十五日始御紫宸殿听政百寮贺新宫成开元十六年补遗施敬本张烜李鋭等谓紫宸殿者汉之前殿周之露寝陛下飨万国朝诸侯人臣至敬之所是也今诗云宫中毎出归东省当是乾元元年为拾遗时作】
　　戸外昭容紫袖垂【洙曰唐制昭容正二品系九嫔】双瞻御座引朝仪【苍舒曰按唐制天子坐朝宫人引至殿上至天佑二年十二月诏曰宫嫔女职本备内任今后每遇延英坐日只令小黄门祗候引从官人不得出内赵曰应用朝仪二人为引谓之瞻则回瞻也】香飘合殿春风转花覆千官淑景移【景一作日师曰淑景淑日也】昼漏声【一作稀】闻高阁报【赵曰以阁之高而传之逺也】天顔有喜近臣知【洙曰言近臣密迩清光】宫中每出归东省会送防龙集【一作到】凤池【洙曰防龙舜之良臣夔典乐龙纳言凤池荀朂为中书令及罢云夺我凤凰池赵曰唐制左拾遗领门下省而门下省在东故曰东省】
　　曲江二首【乾元元年作】
　　补注【鹤曰按后篇云朝回日日典春衣每日江头尽醉归当是乾元元年为拾遗在京师作】
　　一片花飞减却春【苏曰丘豫见庭中花落谓友人曰飞此一片减却青春色不趁行乐复待何时耶】风飘万防正愁人且看欲尽花经眼莫厌伤多酒入唇江上小堂巢翡翠【苏曰宋丘防为南阳守政善廉爱有翡翠巢于堂庾信诗翡翠本微物知爱巢高堂】花【一作苑】边高冢卧麒麟【赵曰冢前有石麒麟葢富贵之家西京杂记云是秦始皇骊山墓上物也今诗言卧则冢荒废故公落句有感焉】细推物理须行乐何用浮名绊此身【浮一作荣余曰绊音半马絷师曰曲江旧时风景颇佳丽为京城胜游自禄山焚荡之后无复向时奢华是以堂巢翡翠冢卧麒麟一盛一衰其理不常观此理则人生不可不行乐矣】朝回日日典春衣【赵曰王长元古意思泪防春衣】毎日江头尽醉归【洙曰日出陈遵醉归】酒债寻常行处有人生七十古来稀【洙曰孙济权之叔也嗜酒不治产业常醉欠人酒緍人皆笑之济怡然自若谓人曰寻常行坐处欠人酒债欲货此緼袍偿之古诗云典尽春衣无可奈寻常行处欠人钱古诗人生不满百常懐千嵗忧昼短苦夜长何不秉烛游】补注【鹤曰贾谊传彼寻常之污渎兮应劭曰八尺曰寻倍寻为常故以对七十然江南逢李龟年诗云岐王宅里寻常见崔九堂前几度闻则又未尝拘以数对也寻常几度皆俗语】穿花蛱蝶深深见【一作舞】防水蜻蜓欵欵飞【洙曰一作缓缓赵曰司马迁云效其欵欵之愚】补注【希曰诗大雅板萹云老夫灌灌毛传云灌灌犹欵欵也又尔雅懽懽释亦引板篇毛传所云又引郑笺云老夫谏女欵欵然懽懽音义同】传语风光共流转暂时相赏莫相违【洙曰冯少怜春日诗传语春光道先归何处边公参用之焉言相与赏翫莫相违戾此岂语同舎耶】
　　曲江对酒【乾元元年作】
　　补注【鹤曰诗云懒朝真与世相违又云吏情更觉沧洲逺当是乾元元年为拾遗在京师作】
　　苑外江头坐不归【赵曰苑外者芙蓉苑之外也曲江在苑北】水精春【一作宫】殿转霏微【赵曰以水精言春殿葢状其清幽也】桃花细逐杨花落【洙曰一云桃花欲共梨花语】黄鸟时兼白鸟飞【苏曰古倚栏曲云红雨乱和春雨落白鸟时兼黄鸟飞工部用语有体法复用古人语者以为鉴】补注【希曰尔雅曰皇黄鸟郭云黄离留亦名抟黍陆云黄鹂留黄栗黄莺仓庚商庚鵹黄楚雀其名毛诗绵蛮黄鸟亦是莺白鸟鸥鹭之类公诗所谓白鸟去边明江湖多白鸟是也】纵饮久判人共弃【郑曰判普官切正作弃】懒朝真与世相违吏【一作含】情更觉沧洲逺老大悲伤未拂衣【洙曰谢元晖复叶沧洲趣古乐府老大徒悲伤师曰纵饮久判人共弃甫性放诞与世相忤为人所弃故纵饮懒朝无复顾惜葢任真如此然为薄宦所系不遂沧州之期至于老大悲伤不能拂衣而去也沧洲神仙之境】
　　曲江对雨【乾元元年作】
　　补注【鹤曰诗云何时诏此金钱防暂醉佳人锦瑟傍当是乾元元年为拾遗在京师时作】
　　城上春云覆苑墙江亭晚色静年【一作天】芳【鲁曰沈休文三月三日诗年芳俱在斯】林花着雨燕脂【一作支】落水荇牵风翠带长【洙曰荇水草也相连而生故曰翠带】龙武新军深驻辇芙蓉别殿谩焚香【洙曰开元二十六年析左右羽林军置左右龙武军以左右万骑营隶焉芙蓉城连曲江赵曰言驾深驻曲江不复幸芙蓉苑则别殿焚香为谩耳师曰唐讳虎故改龙虎军为龙武】补注【鹤曰如旧注则不见新军别殿之义案志至徳二载左右神武两军赐名天骑今诗作于次年故曰新军又志云芙蓉园在京城南内筑夹城入园中有殿而曲江又连芙蓉苑驾常游幸其中亦有殿故曰别殿公诗云江头宫殿锁千门是也】何时诏【一作重】此金钱会暂【一作烂】醉佳人锦瑟傍【苏曰开元别记明皇与妃子在花萼楼下以金钱逺近为限赛其元掷于地者以金觥为赏今里巷皆效之谚曰卓亲赵曰剧谈録载开元中都人游赏曲江盛于中和上巳节即赐宴臣僚防于山亭赐太常教坊乐推此则赐金钱会者赐金钱为宴也师曰开元天宝遗事内庭妃嫔至春时于禁中结伴掷金钱为戏薛曰按李商隠诗有锦瑟篇其词曰锦瑟无端五十一一柱思华年或云是美人名】补注【鹤曰按贞元九年二月中书门下奏云中和节初赐宴钱给百官宰臣巳下于曲江合宴此赐金钱会也汉惠帝纪二千石钱二万将军四十金晋灼曰此言四十金实金也下凡言黄金真金不言黄谓钱也】
　　早朝大明宫呈两省寮友【新添】　　　贾至
　　银烛朝天紫陌长禁城春色晓苍苍千条弱栁垂青锁百啭流莺满建章劒佩声随玉墀步衣冠身染御炉香共沐恩波凤池里朝朝染翰侍君王
　　和贾至舎人早朝大明宫【乾元元年作】
　　【洙曰舎人先世掌丝纶郑曰长安志东内大明宫】补注【鹤曰按旧史京师西有大明兴庆宫谓之三内东内有大明宫在西内之东北会要云贞观八年十月营永安宫九年正月改名大明宫龙朔二年改名蓬莱宫咸享元年二月四日改蓬莱宫为含元殿长安元年复改为大明宫此当是乾元元年谏省作】
　　五夜漏声催晓箭【洙曰顔氏家训云或问一夜何故五更更何所训答曰汉魏以来谓为甲夜乙夜丙夜丁夜戊夜又云一鼓二鼔三鼓四鼓五鼓亦云一更二更三更四更五更皆以五为节更厯也经也鼔五四更尔赵曰五夜指五更初也师曰箭乃漏箭军中传箭以直更五夜谓五鼓天将晓也】补注【希曰汉仪中黄门持五夜】九重【一作天】春色醉仙桃【洙曰天子之门九重汉武故事西王母赍其桃七枚献帝帝欲留核种之王母笑曰此桃一千年生一千年结实人夀几何遂止西王母指东方朔曰仙桃三熟此儿巳三偷师曰凡诗称春者皆酒也醉仙桃言入朝饮酒其色如春】旌旗日暖龙蛇动宫殿风微燕雀高【余曰百斛明珠云七言之伟丽者杜子美如此二句后寂寥无闻】朝罢香烟携满袖【苏曰韦贤诗曰御炉香满袖丞相出朝时】诗成珠玉在挥毫欲知世掌丝纶美【赵曰贾至曾之子也曾于开元间掌制诰元宗幸属拜至起居舎人帝曰昔先天诰命乃父为之辞今兹命册乃尔为之两朝盛典出卿家父子可为继羙矣昱曰记缁衣篇王言如丝其出如纶王言如纶其出如綍】池上于【一作如】今有凤毛【有一作得时可曰宋谢凤子超宗有文辞补新安王常侍作王母殷淑仪诔帝大嗟赏谢庄曰超宗殊有凤毛】
　　同前【新添】　　　　　　　　　　王维
　　绛帻鸡人送晓筹尚衣方进翠云裘九天阊阖开宫殿万国衣冠拜冕旒日影才临仙掌动香烟欲傍衮龙浮朝罢须裁五色诏佩声归到凤池头
　　同前【新添】　　　　　　　　　　岑参
　　鸡鸣紫陌曙光寒莺啭皇州春色阑金阙晓钟开万户玉堦仙仗拥千官花迎劒佩星初落栁拂旌旗露未干独有凤凰池上客阳春一曲和皆难
　　宣政殿退朝晚出左掖【郑曰掖夷益切长安志宣政门内有宣政殿殿东有东上阁门西有西上阁门故以掖称】补注【鹤曰旧史高宗龙翔二年置正殿曰含元含元之后曰宣政宣政左右有中书门下二省公为左拾遗属门下故曰左掖当是乾元二年春作】
　　天门日射黄金牓【洙曰崔融诗金牓照晨光铜钩起夕凉】春殿晴曛赤羽旗【洙曰以赤鸟羽为旗】宫草微微【一云霏霏】承委佩【洙曰曲礼主佩垂则臣佩委】炉烟细细驻游丝【洙曰游丝蛛丝之游散者香烟似之】云近蓬莱常五色雪残鳷鹊亦多时【洙曰蓬莱殿名赵曰鳷鹊汉观名在甘泉宫秦曰谢元晖诗金波丽鳷鹊借汉殿观名以比当时之禁掖】侍臣缓步归青琐【洙曰青琐门也以青画户边镂中天子制也】退食从容出每迟【昱曰羔羊诗自公退食】
　　题省中壁【乾元元年作】
　　补注【鹤曰既谓之题省中壁又诗云衮职曾无一字补当是乾元元年为拾遗时作省谓门下省也】
　　掖垣竹埤梧十寻【赵曰禁掖之垣墙也竹埤当侧声皮靡切国语讼垣不生埤注埤下湿也又音卑】补注【希曰高后纪入未央宫掖门师古曰非正门而在两旁若人之臂掖也掖垣即此义公在左掖故云十一本作干】洞门对雪【一作霤】常隂隂【师曰董贤传重殿洞门注洞门谓门之相当也定功曰对雪当作对霤左太冲吴都赋云増冈重阻列真之宇玉堂对霤石室相距葢是时有鸣鸠乳燕落花游丝之话乃春时非可言雪传冩之误耳苏曰鲁直常云唐省中皆青壁画雪】落花游丝白日静【洙曰梁简文帝春日诗落花随燕入游丝带蝶惊】鸣鸠乳燕青春深腐儒衰晚谬通籍【洙曰黥布传上置酒对众折隋何曰腐儒为天下安用腐儒哉通籍见通籍微班沗注】退食迟回违寸心衮职曾无一字补【洙曰诗衮职有阙仲山甫补之注衮君之上服补之善补过也赵曰公前为拾遗故用补衮事】许身愧比双南金【洙曰古诗美人赠我縁绮琴何以报之双南金师曰甫自贼归谒肃宗肃宗授左拾遗得通籍禁省退食迟回违寸心言老年仕宦非其本心况无忠言以补天子无以报君恩之重故云许身愧比双南金】
　　春宿左省【乾元元年作】
　　补注【鹤曰公为左拾遗属门下省而门下省在东故曰左省乾元元年作】
　　花隠掖垣暮啾啾栖鸟过星临万户动月傍九霄多不寝听金钥因风想玉珂【丘河切洙曰玉珂鸣珂也苍舒曰通典老雕入海为城可截作马勒谓之珂赵曰公有封事欲上故听开门且想朝马鸣珂也】明朝有封事数问夜如何【赵曰诗夜如何其师曰万户指宫中之门也月傍九霄言亲近天子也听金钥恐天子门开羣臣入朝风传玉珂之声故数问夜如何玉珂导者所鸣之珂或云马非也】补注【鹤曰贞观三年太宗始于太极殿听政令文武官各上封事极言得失又唐志补阙拾遗掌供奉讽谏大事廷诤小则上封事今封事欲上而至于数问夜之如何其忧国爱君之意展转于中视岑参所云自觉谏书稀者为不侔矣】
　　送翰林张司马南海勒碑【乾元元年作】
　　补注【鹤曰唐志翰林无司马唯王府长史下有司马一人又元帅府有行军司马行军左右司马大都督府上下州有司马今题云翰林张司马岂非以司马而居翰林之事按唐韦执谊翰林故事云翰林院者在右银台门内麟徳殿西重廊之后天下以艺能技术召见者之所处也唐百官志又云翰林院者待诏之所也乗舆所在必有文词经学之士下至卜医技术之流皆直于别院今题云勒碑诗云碑到百蛮开其文又是相国巳制则张非文词经学之士明矣殆镌工之精者梁权道编在乾元元年亦从旧次耳按南诏传元宗诏何履光以兵定南诏境立马援铜柱乃还葢在天宝七载恐是此时往勒碑其后鲜于仲通杨国忠讨之皆败】
　　冠冕通南极【赵曰冠冕指言张司马南极指言南海地】文章落上台【洙曰谓相国制文】诏从三殿去碑到百蛮开【洙曰唐有三殿学士赵曰李翰林志院在麟徳殿西厢重廊之后故曰三殿出者言诏自翰林院经三殿而出也旧注云唐有三殿学士何所据而乱立名字耶师曰三殿谓蓬莱拾翠紫微是也学士直院故诏从三殿去】补注【鹤曰阮嗣宗奏记以舎一之徳据上台之位又挚卢册陇西王太尉文曰进登上台则上台指宰相而云也李肇云为翰林院在右银台门之北第一门东向牓曰翰林之门入门直西为学士院其北为学士院又北为少阳院东台三殿又公之祖审言有蓬莱三殿侍宴奉勅咏终南山应制则三殿乃殿名当是指此又越王系传亦云夜入三殿收系又会要云会昌元年六月于三殿造九天道场驾幸三殿高帝纪百粤之兵服防曰非一种若今言百蛮也郑吉传拊循外夷师古曰夷蛮戎狄亦四方之总称故史传曰百蛮】野馆浓花发春帆细雨来【师曰此言春时之别】不知沧海上天遣几时回
　　晚出左掖【乾元元年作】
　　补注【鹤曰诗云昼刻传呼浅春旗簇仗齐当是乾元元年春在谏省作】
　　昼刻传呼浅【洙曰新漏刻铭云衞宏载传呼之节较而未详】春旗簇仗齐【洙曰春旗羽衞】退朝花底散归院栁边迷楼雪融城湿宫云去殿低避人焚谏草骑马欲鸡栖【洙曰高士廉毎有献纳必焚其藁文选鸡登栖而敛翼师曰骑马出左掖鸡欲栖于埘谓日之夕矣】补注【希曰唐马周焚章表魏陈羣每上封事辄削其藁通鉴云故事宰相午后六刻乃出杜甫奏今太平无事巳时即还第军国机务皆决于私家今观此诗不唯至午且至于鸡栖虽曰时丁多事自应如此亦裴冕苗晋卿辈知所以惩监也】
　　曲江陪郑八丈南史饮【乾元元年作】
　　补注【鹤曰诗云近侍只今难浪迹当是乾元元年在谏省时作是时未贬华州司功也】
　　雀啄江头黄栁花防防鸂鶒满晴沙自知白髪非春事【赵曰春事嬉游赏翫皆年少之所宜故白髪则非春事矣】且尽芳樽恋物华近侍即今难浪迹【鲁曰近侍谓为拾遗】此身那得更无家丈人才力犹强健岂傍青门学种瓜【师曰卲平种瓜长安城东门末章勉郑公出仕未可遽隠】
　　送贾阁老出汝州【乾元元年】
　　【鲍曰按纪二年九节度师溃汝州刺史贾至奔于襄邓而传不书隠之也纪与诗合】补注【鹤曰至传不书出汝州而书出蒲州今考此诗云艰难归故里云山紫逻深则至诚守汝州葢至之父曾河南洛阳人而汝州唐属河南道与河南又为邻而紫逻山亦在汝州传不书史失之其奔襄邓在乾元二年三月今诗云西掖梧桐树空留一院隂又云去住损春心则是在元年春作公是时在左掖】
　　西掖梧桐树空留一院隂【洙曰喻贾之徳犹足庇覆一院也赵曰贾厯中书舎人而省在月华门西故曰西掖】艰难归故里去住损春心【师曰言奔走之劳而减少年之心也】宫殿青门隔【洙曰青门长安东城门也卲平种瓜青门外隔青门谓贾出汝州】云山紫逻深【赵曰王立之云九域图汝州有紫逻山故云】人生五马贵莫受二毛侵【赵曰汉官仪太守五马葢天子六马而诸侯五马师曰昔王羲之出守永嘉庭列五马后人皆援为太守事彦辅曰潘岳秋兴赋予生三十有二而见二毛斑白也】补注【希曰南齐栁元伯之子五人皆领郡号五马然赵引汉官仪之説为是彦辅引潘岳赋证二毛然当以左传语为始】
　　送郑十八虔贬台州司户伤其临老陷贼之故阙为面别情见于诗【赵曰按唐史虔以禄山反陷贼伪授防水部郎中潜以密章达灵武贼平与王维等并囚宣扬然皆善画崔圆使绘斋壁防等即祈解于圆卒免死贬台州】补注【鹤曰按通鉴至徳二载十二月崔器吕諲言陷贼官凖律皆应处死李岘云槩以叛法处死恐乖仁恕之道于是上从岘议以六等定罪以三等者流贬防在次三等之数故正贬台州司户所以诗云垂死中兴时又云苍惶已就长途往当是至徳二载十二月作梁权道编在乾元元年若十二月定罪正月就道则无容阙为面别也至徳二年作】
　　郑公樗散鬓如丝【洙曰庄子有樗散之材言不合世用】酒后常称老画师【洙曰防善画常献诗画明皇御批号为三絶】万里伤心严谴日百年垂死中兴时【洙曰时初复京师防以污贼贬】苍惶已就长途往邂逅无端出饯迟便与先生应永诀九重泉路尽交期【洙曰言结契之期死生不替】
　　题郑十八著作防【乾元元年作】
　　补注【鹤曰防以至徳二年十二月贬台州而今诗云春深逐客一浮萍当是乾元元年三月作】
　　台州地阔【一作僻】海防云水长和岛屿青【洙曰台州郑贬所】乱后故人双别泪春深逐客一浮萍【洙曰以防贬故称逐客浮萍言随流也秦李斯在逐客中上书】酒酣懒舞谁相拽诗罢能吟不复听第五桥东流恨水皇陂岸北结愁亭【洙曰第五桥皇陂皆长安郭外送别之地】贾生对鵩伤王傅【洙曰见地显愁飞鵩注赵曰以言防迁谪也】苏武看羊陷贼庭【洙曰见握节汉臣回注赵曰言防为贼所刼而不附贼也】可念此心懐直道也霑新国用轻刑【洙曰懐一作常周礼秋官大司寇之职一曰刑新国用轻典】祢衡实恐遭江夏【洙曰见本巻送郭中丞诗】方朔虚传是嵗星【赵曰神仙传传説上据辰尾为宿嵗星降为东方朔】穷巷悄然【一云一朝】车马絶案头干死读书萤【洙曰车聚萤读书】
　　端午日赐衣【乾元元年作】
　　补注【鹤曰公乾元元年端午见谏省未出为华州司功宜与宫衣之赐故有此作】
　　宫衣亦有名【师曰受之当有名也赐之岂可无名赐之无名是滥赏也】端午被恩荣细葛含风软香罗叠雪轻补注【鹤曰高纪贾人毋得衣锦绣绮縠絺纻师曰絺细葛也香罗叠雪言其色白且轻亦如地理志所谓氷纨师古曰布帛之细其色鲜洁如氷】自天题处湿【师曰谓赐从天子】当暑着来清意内称长短【洙曰一云恰称身长短】终身荷圣情【一作明师曰言长短皆称意足见君恩之重】
  </div>
  <div class="pagination">
   <a href="补注杜诗_page19.html">
    上一页
   </a>
   <span>
    ...
   </span>
   <a href="补注杜诗_page15.html">
    15
   </a>
   <a href="补注杜诗_page16.html">
    16
   </a>
   <a href="补注杜诗_page17.html">
    17
   </a>
   <a href="补注杜诗_page18.html">
    18
   </a>
   <a href="补注杜诗_page19.html">
    19
   </a>
   <span class="current-page">
    20
   </span>
   <a href="补注杜诗_page21.html">
    21
   </a>
   <a href="补注杜诗_page22.html">
    22
   </a>
   <a href="补注杜诗_page23.html">
    23
   </a>
   <a href="补注杜诗_page24.html">
    24
   </a>
   <a href="补注杜诗_page25.html">
    25
   </a>
   <span>
    ...
   </span>
   <a href="补注杜诗_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
