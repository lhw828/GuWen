<!DOCTYPE html>
<html>
<head>
    <meta charset="UTF-8">
    <title>仰节堂集 - 第 3 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仰节堂集 - 第 3 页/共 19 页</h1>
    <div class="content">
　　天为民立君君为民立百司庶僚职巨职细不同总之各尽其职以安民而成治譬之目视耳听手持足行以成此一身而已矣乃或以内外正佐风宪有司之异而厌薄其官濡延岁月以为弗获建树而职以内曽不克尽是目不能视而顾憾其弗得听足不能行而以不获持为歉也岂不惑哉潘子孟深为中丞熙台先生之孙少承家学攻儒业入太学博洽善诗辞不难一第而竟不偶选授胶之贰刺或者以不尽其长惜之夫长亦何地不可酬哉会计当而委吏非虚茁壮长而乘田无负惟其如是故为司寇而鲁大治今人但知薄委吏不为而不知其无孔子会计之当即委吏亦且溺职纵授之司冦亦何以治焉夫一州之中有刺史主之而其僚属或司捕司农司戎司教化不一而足借令捕者戢民之寇盗农者丰民之蓄积戎者使民知兵教化者使民仁且让不亦一郡至理乎若捕者不省关农者不履亩则非官之不能尽其人而人之不能尽其官也孟深第尽其所司为良贰刺而已他非当计

　　贺邑贰尹定宇贾父母擢尹余庆序

　　夫世之治不治由民之安不安民之安不安由仕之职不职仕之职不职由学之明不明古者学而后仕是以其职举民赖以安而措世于上理晩世之仕者罕由于学非无学也帖括辞章以为工课利禄华膴以为期许非古之所谓学也一登仕版鲜有轸民之隠者岂啻不轸其隠且朘其脂膏焉辇金载玉自不之丑亲戚邻右亦鲜为之丑也其资微位下者尤甚前途近而掊克若不遑也元元奚藉焉迩值四裔之警旱荒之灾有识者且谓揭竿斩木之变若在眉睫焉吁嗟朝廷之设官岂期至于此乎关西冯仲好先生倡学造士厥意良逺定宇贾君实出其门以明经来丞吾邑催征其职也初至掾史以羡金进麾之不纳邑人以为诧奈何有视金若凂之丞也继从事直指之台职司捕有讼者具缗钱为爰书费亦麾之邑人尤以为诧奈何有视金若凂之捕官也于是声藉藉起署邑篆又署临汾篆猗氏篆廉靖加毖垂白老人私议于闾谚有之署官如刼奈何有视金如凂之署官也予闻而重之然不以为异彼其讲学关西之日澄澈其心灵坚定其操守久矣知爱其身而不肯沦于可丑矣固将轩轩磊磊答亿兆报朝廷维斯世千秋不朽宁肯令此腻垢者点其皎皎乎哉君不阿上官之左右初时不见知顾茂实奚掩竟知之既而直指荐于朝主爵者擢余庆令尹吾邑之庆将移于余庆余庆之庆也夫主爵乃得人若是主爵之庆也夫海内闻风清吏且蒸起海内之庆也夫初时忽有讹传谓升信不的众乃哗是将致汶汶者揶揄矣夫夫亦仅至此乎已而升信确交相庆者倍于前索文于予以贺故事为贺文者须糚点媺事其衷不鬯予则深知君握管一挥而就甚慊也此亦予之庆也夫

　　赠张莲汀寅丈南归序

　　世有砥躬修行之士不知者曰此跖也可以谓之跖乎彼固不自跖也世有贪荣嗜利之夫不知者曰此夷也可以谓之夷乎彼亦不自夷也真夷真跖在人之自知外之毁誉不与焉寅丈张莲汀氏以保定贤能荐调淮安董治河事比初至予迓之舟中见其绘河图为屏心敬其贤必谨于职业者也及理大工综核有方畧曽半夜遇大风雨席庐尽圮万夫大哗几偾事一言定之往岁运道水涸舟不能寸移主司者束手君倡议塞义安口而四百万漕粟尽北矣其才识勋劳大约类此然从事理学其讲谈多心见此其立身出政之本也君宫保之子澹素若出韦布其家学有自此又其本也毎向余言世路多崎岖图归田以教子孙予曰君才当用世且当事者怜才安能遂君之图乃主议者以不理之口投闲乎君夫君之所图果遂矣顾其遂君之图者非所以为名也然君亦有真徜徉泉石之间游酣诗书之府明学范俗佑启后人此乃多才多勋求归田之莲汀也非主议者听不理之口投闲之莲汀也君亦自知何如耳何恤乎人言

　　送刘生本唐西还序

　　刘生将还之前一日曹子过焉问所学对曰方从事忍字乃翁豫吾年兄亦首肯谓其言果不诬也善乎哉刘生之笃于学也夫色之于目声之于耳味之于口臭之于鼻安佚之于四肢环向而相饵而我之欲心竞心嗔心矜心习心方且沸如汤飞如蓬躁如技痒忍何容易故一时不忍或贻百岁之羞一念不忍或起滔天之祸故君子忍小以就大忍妄以就真忍童心俗气以就圣躅贤轨盖终身以之也夫众人之不忍何也懦也懦则物强而我弱君子之能忍何也勇也勇则我大而物小故天行健君子自强勇之谓也然勇可习乎夫媿怀内生赤发于面斯时也其气扬故两军对垒虽有羸夫辱之则奋故曰知耻近勇夫言耻而知先之耻生于知也亦有褎衣聚谈甘辞仁义不知暴弃之可嗤流俗相仍驾言从众不知尘情之可鄙故学先于求知而知何以求焉水之照以清心之灵以虚知生于内者也对鉴而知我之妍丑对圣哲之范师友之良而知我之善恶知藉于外者也知则耻矣耻则勇矣勇则忍矣夫虞帝殷相古之大圣也则亦动之忍之増益之于未降大任之先而克胜其任矣动则知之谓也耻之谓也动则忍矣动忍则増益矣刘生将求増益以待大任乌得不动忍之兢兢

　　贺张硕人乌台旌节序

　　硕人景氏余年友奉常公之女十六龄时为天部张公之子妇公子素抱羸恙不数日别室静摄荏苒三月而捐世去人谓硕人于公子即眉目亦未稔也然而矢志从一既不获身殉则寂守閴阁玉逊莹氷逊洁石逊坚迨今三十余载嗣子有室嗣女有家门阀不坠埒天部他公子若光大者万口啧啧谓公子有妻天部有妇奉常公有女宗亲颂于庭邻里讃于闾于是鹾直指念山张公采羣议而旌焉隆以镪币额其门曰苦节可风云粤稽易之坤彖曰利贞又曰安贞吉又曰利永贞不贞何以为坤德贞而不安非贞也贞而不永亦非贞也伊其劲节如斯可不谓贞乎确然无二可不谓安乎垂老节成可不谓永乎贞而安安而永坤元不在兹乎洵可以风矣凡厥有生谁无贞性惟无所风贸贸不识所之故春风过而众物荣秋风起而万彚肃风之所关讵不大哉兹者硕人为风四国为草诸凡闺闼之媛瞻望感叹方知翠钿罗绮非华也刺绣挑描非巧也惟是贞节坚凝乃为两间之正气一代之完人而步武芳踪当亦不乏孰非风之所鼓抑闻道肇居室化先闺范诗首二南书崇沩汭岂徒为壸内人哉有妇之贞以风为子则不贰于亲以风为臣则不贰于君以风为弟则不贰于兄以风为朋则不贰于友若曰彼女也且松筠其节我士也岂萎薾其行故曰男儿负刚气莫愧女郎身然则硕人之所风广矣苦在一身而风化被于千万人苦在百年而令名流于千百世是以蚤谢铅华不辞落寞固守之定亦识之卓也虽然苦节之云旁人睨之耳硕人奚苦焉彼其宁心一醮之不忘坦然成性异日见夫于地下香骨如银其视无贞之妇方且兴怜兴慨曰斯人也不人而禽何苦乃尔盖视失节极大以节为甘故曰苦节之云旁观之说耳昔闻公子蚤负异才未弱冠入黉序辄擅词坛之牛耳天假之年必当巍科膴仕封妻光显彼一时也硕人冠帔铿锵里妇企踵而夸羡胁肩而尊奉然无以显其贞亦无以树之风政不出于阈外名不闻于四方但赫然荣耀已耳以今校彼孰大孰小盖亦有天意焉天若谓世态之靡如澜之倒不有以风究将何极障大河者必坚土护名花者岂朽木风斯世者非若人之俦与而谁与是以宁夺其荣而置之苦藉其节而用以风耳然则直指之褒旌固奉若天意也宗亲邻里之旅贺亦动于天也硕人以节风直指观风仍以硕人风天以硕人及直指风余不敏以不文之辞扬其风且厚望吾里之人勿负此风

　　辛母陶夫人七旬寿言序

　　陶夫人者赠尚书一闲公六世孙女裔出于晋靖节先生蚤称孝女适辛称贤孝妇生子为慈母子复元笃于圣学乃曩者夫人能忍贫俾竟儒业乏膏继晷令爇香以照致有今日当路交旌焉勉之曰勿自满峩冠者罕此识也秋仲初寿七旬辛子门下士乐辛子之有寿母相与歌颂之辛子乐其母寿乐门人之歌颂其母而母以歌颂而益乐且益寿也俱天理人情之至也诸士质余言为引辛子亦以简来昔者赵冡宰吉亭公语余于京师士大夫之家多寿母歴数之信然茂树繇生坤气必厚抑以贵事志适气固理有然乎然犹以势分论也况生子而贤且以贤事又当何如兹夫人之所以寿也古之论大孝者曰德为圣人生子而圣且以圣事更当何如固亦尽人之子尽人之母也诸士颂夫人之寿必述其徳亦必及其子之德述其德则德其德矣各德其德各事其事子各事其事亲各寿其寿洋洋金石之颂交相应也洵乐乎哉此亦夫人所欲也

　　宁公异政序

　　天壤间目之可睹耳之可闻足之可至谓之明目所不可睹耳所不可闻足所不可至谓之幽明有尽幽无尽通于明不通于幽犹局曲之见也古之君子不媿屋漏惟是环吾前后昭布森列莫非鬼神无时无地无敢不敬故不至有媿而学士家或以厌世人徼福之陋漫云何鬼神之有孔夫子盛德之训何以说焉几何不纵肆于屋漏也胡不观明轩宁公公为髙宻侯祷雨雨至忧雹雹止忧蝗蝗去夫非鬼神之所为欤一念潜孚捷于桴鼓鬼神之显如是公盖无不敬者无不敬则吾心之神凝以吾心之神通鬼神故随感随应也凡人以形用者有及有不及以神用者无不入以形用者声音笑貌不能信孺子以神用者六通四辟用之于明格豚鱼用之于幽动天地彼以隠微之中莫予视指邪辟暗滋不知鬼神在旁歴歴洞悉吁其亦可愧也夫其亦可惧也夫

　　仰节堂集巻二

　　●钦定四库全书

　　仰节堂集巻三

　　（明）曹于汴 撰

　　○引

　　张时庵先生八十寿册引

　　岁庚申春仲念六时庵先生张公寿届八旬复元辛君摛辞成册走书质言俾弁之首顾余不敏其奚以寿公请谈寿乎世人以气为身不以理为身不知身者也乃以身之所歴为年不以理之所贯为年夫所贯何极是寿之说也如以所歴而已公之宰容也五六年所耳然公之树勋于容及容人之思公迨今未艾也五六年已乎其守沧也六七年所耳然公之树勋于沧及沧人之思公亦迨今未艾也六七年已乎其司南计部二千石秦蜀十四年所耳然南人秦人蜀人之思公迨今未艾也十四年已乎比归林麓不为世俗缛丽态明学讲道淑世维风夫道何极之有哉可以窥公之年矣客有难予者曰果尔则人人在道中人人皆寿何以必得其寿独归有圣德者余曰此觉不觉之异耳复元云乎哉愚夫愚妇各具圣人体段一觉悟焉如醉梦得醒自尔手舞足蹈然则人人皆圣所乏者觉觉之则圣人人皆寿亦所乏者觉觉之则寿觉此身从无极二五中来有不与无极二五共不艾哉不则不可言觉公固觉之先者哉请以是为公寿

　　仙掖貤封诗引

　　春曹介泉卫君之前主上党教事也化行绩茂铨司以翰林待诏迁之盖久悬不除者致旨严勘然终以君雅称此迁而准授不为例越三岁则竟以是迁移赠其大人徐川翁如其官于是闾里欢动谓造物者殆若有意存焉夫久悬之缺介泉岂觊得之主爵者于应除应否靡不了了而何为除所不除天子业知为旷典不难夺之而特恩眷注不啻荣介泉而卒至荣徐川翁始终凑合若此则翁之砥躬绩学以谨厚没齿而介泉承其世范益醇修宜于迩遐天将昌其阀而扬其光铨司虽欲不以是官授之而天子虽欲靳之有不可得者然种徳者食报厚积者巨发天虽欲不以是佑其父子亦不可得也乃世或谓通显可力致而图之以术是与天抗也又或不求诸已而求诸天甚且咎天之不我福是仇天也则胡不以翁观焉翁之赠也诸达人先生歌诵以诗成巻题曰仙掖貤封而不佞引于首盖深感于天人之际见翁之得此非偶尔也

　　○题跋

　　题文公朱先生经济文衡

　　朱先生之学茧丝牛毛而未尝不廓大远搜旁稽而未尝不简要履绳蹈尺而未尝不透悟世之外于先生者曰何其不廓大也不简要也不透悟也是不谙其所到而枉之者其归于先生者曰先生茧丝牛毛已也逺搜旁稽履绳蹈尺已也是割其所到而枉之者由前之人犹可言也犹后之人不可言也故舎朱从陆与辟陆从朱总之不知先生盖儒贤之从事于学入门不必同及抵堂奥未尝或异傥未窥其堂奥第望门而评隲焉乌足以尽余年友张华东氏尊信先生寳其文衡昕夕披玩楮敝墨渝重加装演不忍释手其嗜之若此盖亦游先生之堂奥者矣可不谓千载知己乎哉

　　题南皋先生教言

　　尝闻邹先生之论学矣曰行路曰到家曰开眼曰未开眼夫既未到家则虽没齿务学终属半途既未开眼则虽终日亹亹犹漫道也余曩诵先生之书迩聆先生之讲大抵髙坐堂室双眸朗朗之谈意其阅歴之久艰苦之尝叅究体验积有功力乃臻于是乎士人无其功力骤而闻之未必见信纵或信之亦仅为幽玄妙论闻未曽有足以悦耳而解颐非真能信也果其听受而出仿效而履质之饬躬御物一一相肖方为真信耳讵易得哉浙堇父王君录先生之言成帙余受而卒业谬题数语期与学者共信焉然则当如何亦曰第行行不已求开不已会有到时

　　题贞裕堂集

　　贞裕堂集集呉母太恭人之褒扬于上下自诰勑以及传志记序诗咏文辞贞言其节裕言其子若孙之彬彬贤且贵贞以启裕裕以起贞兹集也以章母懿亦以风世教母之子安节先生为汴师寄示汴命以言谨拜手卒业有槩于衷夫犹子未继先十年而矢节已坚是洵贞也抚襁褓之子德成爵显绳绳未央是洵裕也第当其直志从一艰苦不二之日贞在是裕亦在是贞于母身可覩裕若有待而见焉耳善乎塘南先生之言节义根于性也夫天下有裕于性者哉世或以险夷乐苦自撼之自怵之乃不无隘焉呉母于境之可撼可怵扫若祛雾荡若焚毛亭亭无倚浩浩无碍孰贞于母亦孰裕于母讵待先生登第甫称裕乎窃恠夫士之不知贞者不知裕也夫本包六合罗万象而营营于数十亩之宫竞富鬬丽谓裕于居本髙无上贵无偶而屑屑焉夜睨台曜昼傍侯门谓裕于贵本前无始后无终而斤斤于百年之内玩流光奉口体幸而皓首谓裕于寿裕其非裕不裕其可裕不贞者如是故君子亦贞而已贞则裕矣太恭人贞于家先生贞于国家国迹也贞不囿于迹不囿于迹之谓裕故贞无所待裕亦无所待然孝子不忘其先则呉氏之后固待太恭人而裕裕无所囿则后之裕皆其裕兹贞裕堂所以有集也

　　题刘孺人苦贞录

　　江右直指以刘孺人赖氏孀节奏于天子钦命旌之士大夫形诸歌颂其子伸集为帙曰苦贞录夫孺人苦哉苦于形而不苦于心者也以不贞为苦以贞为不苦者也世不能辨苦何以辨贞然刘子念其母艰辛拮据状其苦之也则宜余亦蚤孤共余母守贫贫未若刘氏之甚而亦艰于甘旨余或食于富贵之家或举箸踌躇不能入口既登仕版无他长独不敢轻费人钱安知其不似吾一钱之难彼以一钱为母子命岂其不如我也刘子仕矣不忘母子之苦当亦知民间母子之苦孺人以贞而成其子之贞刘子以贞而显其母之贞俾其先君子有妻有子端在是乎嗟夫孺人艰于初贵于终刘子之怀可抒而其先君子又艰于年安得起九原而禄养之则刘子之不能举箸入口当有时时动者抑亦没齿而已矣此又余与刘子同者也挥笔至此泪潸潸不可遏遂止

　　题抑斋卢公夫妇传

　　余尝言天下多清有司而鲜穷乡官夫既辇载而富则所云氷澄玉洁如荐剡及口誉者何为乎故清之真者难也咎在不知俸廪之外不宜更有所取不知朝廷之禄原以供其在任之用非并其任后身后俱有赡也平生闻山东曹楚石谈及此守及此曽晤一客自叹其禄薄谓到家何所用窃不然之理淮日过诸生卢守恭之庐其庐社学也萧然四壁因思其父抑斋翁扬歴二十余载致位中丞所遗后人如此可不谓清之真者哉既读翁夫妇传则翁夙承家学澹素棱峻不知有权相奚知有其官一裘不凂殁于国事而江夫人闺阁丈夫叱明珠簮珥之遗真抑斋妻也彼固谓食君之食事君之事事一日事食一日食子孙何劳焉而以君之官为其囊箧乎我朝诸僚俸禄载在典制虽善节省亦难多余苟无妄取即公卿无大富薛文清宰相回籍中途而窘罗一峯状元及第客至无米不为异也世以薛罗为竒絶则卢公可易覩哉然使守恭不甘于贫窭而行告于通家世籍故吏门生宜当有所获而不之为也亦真抑斋子也约其躬而扬其先者也不然予何以知卢公之清之真哉翁夫妇懿美备于传中清特其一节予感于此而聊题之乃尔

　　题张绿汀年兄主教华阴巻

　　孟子曰圣人与我同类者夫人亦在乎为之而已人之所以异于禽兽者几希其视圣人甚近视禽兽亦甚近无两可住足之处世人俗眼则视圣人甚逺视禽兽亦甚远究则圣人之远者果远矣而彼虽欲远禽兽不知其日近也明眼者知其两近故汲汲皇皇祈以异于禽兽而齐于圣人其视人亦皆两近故汲汲皇皇悲人之穷而共立共达也余不肖每念及此未尝不生惧焉夫圣人者不失赤子之心者也赤子之心人人皆有则人人皆圣戕伐之后人人有平旦则人人可圣第令旦昼如平旦不致梏亡何至与禽兽近哉自为者保平旦之气为人者共保平旦之气其斯而已矣夫平旦之气以息而生以夜而息则其故可想矣故圣人主静静也者不以时不以地不以枯寂心之体也赤子之初也旦昼之梏不静耳不静而胡以御动禽兽不远无惑矣年友张绿汀氏自为为人期之乎圣人主教华阴以人之圣不圣责诸己以己之圣不圣自责也同心之友题巻赠别余无能为言则以孟子之言衍而书诸巻书既凛凛转自惧矣

　　题孙生庐墓克孝册

　　孙生昔为其祖母庐墓迩复庐其嫡母墓三年毕士绅艶称之制歌成册问序于曹子曹子曰将颂诸乎抑祝之也行者启于途匪若居者止于室是故必有祝俾及其所期孙生竟庐墓之孝将居于斯耶抑自此启行耶语云孝弟也者其为仁之本与谓行仁自孝弟始夫曰本则有干有枝有花有实曰始则有终干枝花实之无终而曰吾从事于始矣而可乎行道者未有萦萦其既行之武者有期而至者在也孙生庐墓之孝固其既举之武当亦忘之必有所期必有所终必有所止以居矣乃题数语以祝焉

　　题谭生十畧

　　谭生同节笃志圣学考订仲尼年谱正诸家之讹皆据所见发明之为洙泗考畧居常开巻藉以尚友志顾不远哉既又以生平所读之书各加纂编自李耼释迦天文地理古今政事文艺方术皆为畧以淑其身心而宏其应用余得以逐一涉猎嘉其窥览之博思致之邃也或谓其言有与孔子不合者虽然予尝有云善学者虽巷语野讴亦切实际不善学者虽三坟二典徒益支撑顾同节之学如何耳士人童而读学庸论孟言言圣训然思以是博富贵虐取穷民谁予违者凌傲乡邻谁予抗者予读书得第人也嗟乎吾夫子乃令人如是耶则虽日诵夫子书何益乃王文成公遇市人斗詈亦谓之讲学士诚好学无往非益也且人不闻鸡鸣乎彼以唱晓为事者也不闻犬吠乎彼以守夜为事者也鸡犬之声非以有为而发故主人善饲之亦然诃打之亦然是之谓率性然则闻其声得其益不浅也同节意若斯乎其语之会中诸生当知所以求益矣

　　题海阳别意巻

　　繄我皇明真儒辈出讲明圣学而大江以西尤称盛焉不佞游其地晤其人聆其谈读其书未尝不咨嗟三叹曰文在兹乎惺鲁胡君南昌名士所从学皆巨公硕儒讲贯有年北游河洛踰中条驻辔郇封吾党之士执经请质函丈之间常满不佞间询之云若从胡先生讲学乎曰否吾辈第从讲书耳嘻讲学讲书有二乎伊其据案横册第一云大学之道尚不谓之讲学乎讲一而已以学听之学在是矣以书听之书焉己耳听之以学则将契诸心体诸身词组只言可达神化听之以书或且入于耳出于口时习二字亦属想象其劳劬同其费月日同身心之讲圣贤为伍一息成千载之业口耳之学皓首矻矻所造不越里巷士宜何所择焉胡君马首欲南多士绻绻制巻为别聊题其端乃尔夫胡君所讲未諠也其勿仅付口耳昕夕修证如获珍馔吾饱吾腹方为我有俾江右硕儒闻之曰吾道北矣不亦可乎

　　题胡君遗爱册

　　夫共世而居者共气而生交相爱而已或以爱施或以爱报各不容己顾其责在施者有其施有其报未有有其施无其报者也应旸胡将军爱军士军士爱将军生而歌颂之殁而俎豆之士绅艶称焉厥子敬明彚之为册以视余余想其当年之交相爱也形骸化而精神贯上不曰我可饱尔可饥我可暖尔可寒我可甘尔可苦爱之则愿共饱共暖共甘也下不曰我可饱可暖可甘尔可忘爱之则不忘之而歌颂之俎豆之也斯何其翕如雍如协气遍满乎余读遗册恍挹淑美而嘉爱不遑况共阃而交爱一何鬯哉敬明世父之官欲继父志则亦继其爱耳夫爱不靳于禽鱼草木况同类而为人爱不遗于千百世况生同时爱不啬于山隅海陬掉臂不相识之人况相临而事使何弗爱焉我爱彼彼何弗爱我焉上下交相爱天下事何弗可为哉然亦知有施而已勿计其报无其报者必无其施者勿疑

　　芸窗纪愚跋

　　昔人云言之不文行之不远奚取于文而行之文以载道文行则道行也如以文而已矣虽行之远奚禆汴素不能文其读诸家所为文亦多不能卒巻然独有慕乎督抚禇公之文抒写胸臆根极至理其赠人不忘箴规其论事则经纶如指诸掌读之可知其人必树勲流声卓荦朝野者也得其一二而自淑焉可以无过然则道固在是匪文焉已也公以纪愚自命盖不欲以文自居也圣门惟颜子如愚愚故空空故近道彼机智百出其衷空焉否乎其于道何啻千里即文工鞶帨君子不欲观之矣

　　公余漫兴跋

　　夫意动而为言言成声而为诗诗以抒性灵泄积臆也故曰诗可以观乃有标新鬬异抽黄对白俯仰流光荏苒情窦敲推几失常度性情因而成苦是亦不可以已耶汴素承乏淮阴其于督抚禇公为属吏读公所为诗及词若干首大都忠爱孝节之念随感而发于以匡时动众其意油如也公之性情可观矣夫诗家若以沈约杜甫为孔子逐声咻响铢两而较之曰此为诗此非诗其论当自有在乃所愿学不在此谓作诗若公之忠爱孝节可以法己夫论诗若听言其言端方而醇悫此其人何如也其言绮丽而浮靡其人又何如也故立言者蕲于不失其为人听言者蕲于得其人通乎是可以论公诗矣

　　玉笥山房集跋

　　浙冲倩刘子至予馆奉其翁电仲先生玉笥山房集示余余受而恭玩卓契实诣见乎辞矣则海门周先生题其端谓先生少业举子艺穷年不倦忽夜半闻鹤鸣怃然有感随弃其所业而业此其听鹤之偈亦载集中大要于有声无声三致意焉时余座上二三友人因共相辨剖鹤之鸣也为有声乎为无声乎将谓其无则其声至今存也东海西海南海北海俱闻之十世百世千世万世俱闻之而何况当时呉山之上戞然而嘹呖乎将谓其有则鹤喉空空如人耳空空如呉山空空如当时寂寂而何况今日安所执捉然则有而未尝有乎无而未尝无乎是真有也是真无也有为真有则东海西海南海北海十世百世千世万世无间于此声吾安得间之而此声之中有林林森森者何间于我我乌得不同卷同舒同动同静喜同喜忧同忧理同理乱同乱也无为真无吾安得滞之为柴栅泥之为渣滓而不洗之退之藏之宻之也夫耳惟无声乃能受声惟其洗之退之藏之宻之而后能与林林森森者同巻同舒同动同静喜同喜忧同忧理同理乱同乱借令巻舒动静忧喜理乱之不同吾方柴栅之塞渣滓之锢也扫除荡涤之不遑鹤与我何与焉而何必其声之有无之辨剖之哓哓也遂书之简末付冲倩以质于先生或以其当日之所闻俾我共闻矣

　　刘世子夏卿传跋
</div>
    <div class="pagination">
<a href="仰节堂集_page2.html">上一页</a><a href="仰节堂集.html">1</a><a href="仰节堂集_page2.html">2</a><span class="current-page">3</span><a href="仰节堂集_page4.html">4</a><a href="仰节堂集_page5.html">5</a><a href="仰节堂集_page6.html">6</a><a href="仰节堂集_page7.html">7</a><a href="仰节堂集_page8.html">8</a><span>...</span><a href="仰节堂集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
