<!DOCTYPE html>
<html>
<head>
    <meta charset="UTF-8">
    <title>江湖长翁集 - 第 37 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江湖长翁集 - 第 37 页/共 46 页</h1>
    <div class="content">　　酹淮文
　　长淮浑浑荡沸潏兮经楚被吴渎之一兮匪河匪江天岂以是限南北兮卫拱皇居神所职兮杀敌之冲师济其出兮皇皇圣筭包九域兮搴幽冀跐龙荒行有日兮掀然临流岂曰效楚囚吊湘屈兮盘盘鼎立胷武库手椽笔兮燕然有石可继勒兮緜緜祀典为神之报歆芬苾兮【壬寅十月十日同行叶三锡君予刘宗元之二君命某酹之乃云】
　　表盗文
　　陈子罢官吴门坐贫无庐百指累然备官舍以居右连城闉其左通衢空旷僻夐块处幽屏断绝比邻之区岑寂无人之境置孥营食漂然而北逮负檐之劳方休妻子之望已亟营营扰扰若不遑息陈子问其然其愬啧啧其意唧唧曰自公之出偷儿赴隙一之日穴吾壁四之日阚吾极仆惊婢寤已无留迹虽幸焉而无丧亦禠魄而震愓揆犯险而徒还岂来意之遽防盍择地而规邻须公归而定迁陈子曰嘻抵冒之一再固盗之顽也有以惎其来繄谁之愆也悖而取虽义之蠧靳其予亦仁之残也丝寒粟饥贤愚所资一贫为累彼我共之守之者罄其术以甚密何异取之者殚其力而不遗岂知夫外其身则其身存私其蓄则所蓄隳达者之徒其大无隅其见靡拘委吾形骸曾外物之不殊相彼凶戾同赤子之一初穽填而槛撤可以驯防貐掊关而去键可以却穿窬自其心而论之有其所有则予亦盗忘其可忘则盗亦予况乎患起于用智疑生于多术髙明之室羣偷所集夫吾今者幸饱温之不谋唶仆奴之赤立彼之来也盖已瞢冒不审得诸外而昧其实宁不由髙墉大屋之为累乎今又警徼之弥増防闲之愈悉四植矛防九省扄鐍惴惴凛凛真若护寳庾而守金埒者宜其窥之不释而乘之愈急也独不闻挈箧而趋蒙荘之诲人祼刺外示陈平之全身匹夫罪也璧未去文豹取也皮之存理则固然顾乃以无有为有不文为文则咎不在彼而在汝曽慢藏之足云然则视盗而一之者徳之至表盗而示之者术之次今虑劳而形弊由两者之俱蔽傥欲其无患欤盍思所以反是仲叹季服敞怳愧悔倒床甘寐罢警屏卫老稚俯仰帖帖无事
　　还鹤观
　　长翁之居宛在涧薖有草不锄无雀可罗翩彼皓鹤来自无何傍我槿篱啄我径莎侧殷鲜之丹顶扬漂萧之袂方刷羽而振迅欲遡风而凌厉童见弃而得主良惬心以暂慰伫立凝情延颈悲鸣俯有粒而不睨寂无人兮尚惊女既嫁而非夫倐悔心而濳萌繄胎禽之翔集必芝田与瑶池胡失脚于云衢受尘寰之攸羁崇台峻沼之间处之犹戾其性庳隘局陋之地得此宁其所宜愍其失所归乃故主言从隙地徐行郡圃砀而迷昔骥之困盐车复而喜俄珠之还合浦佐卿获反于故居华表漫访乎新语汝来其始宜吾之鄙舍池籞之华洁歩小家之寻咫自我而言不幸乃尔孰何栖止洁粒清水彼破琴之戆夫与攘鸡之饕子或摇其牙血刃腥几乃吾是逢不其幸矣方汝来客其居促戚其栖偪侧集枯舍苑宁计之得吾挽其留稻粱是谋鸷猛是忧有系眯于虗明宁它日之休休今其云旋忘忿悁脱紏纒蹑空旷鸣风烟玉粒而清泉吾亦置营营捐拳拳氷释梦觉两适而并贤纷纷万殊莫适尸诸贵而王公贱为匹夫伙若万金细而锱铢认之者愬愬任之者愉愉影事视之固不可必其已有又安可有其所无徇诸物则多累求诸巳则有余吾可不泰然于既失之后慊然于傥来之初凣孙若子吾无隠尔作还鹤观有味其防
　　房陵劝农文
　　诱而谕之曰劝国家宝农嵗劝以仲春俾守令奉而行之盛徳意也尔房民有待于劝者吾不可不告房之水地山泉灌注号为艮田而车建之器略不知其今若壅者壅之不可壅车建而溉不惟凶荒当减十五而平原陆地皆可为秔秫之区房之原陆弥亘数百里而桑柘绝少蚕事灭裂饲守缲织皆未得法端疋狭燥丝绵席暗无可取贵与其植他木不若多植桑柘每嵗春办为四十日夙夜之勤缲织饲守求尽其技精其事将不止温暖取给亦可货以自赡二者汝房民之急务宜取法江浙之人夫淮汉之俗大抵畧同权守淮人也亦以农起家每不自以淮俗为是而农器之制必访诸浙耕者蚕者亦取法于浙故农功日劭亲旧之见从者日以给足吾今乐以身所履者语汝而以待亲旧之心望汝汝其听之外此则赋税必务早输输后期一或追逮费将十倍受笞于官何益母耽道释母徇巫鬼凢吾所见耽道释必贫徇巫鬼必贫或误其命非吉凶不得已母非时聚饮非农隙母遨嬉聚饮多费遨嬉则子弟浮惰房民未免此吾又举以为劝汝其听之归与妇子兄弟邻里乡党即吾言思之或相率从之当渐享安富之利而权守布宣劝课之责不愧于心吾与汝交有益岂不佳哉汝其听之毋忽
　　定海劝农文
　　国家务农重谷凢张官涖政无非劝课之意又命守令率嵗二月出郊延父老谕以此意其望于尔甚切尔居海濒服劳力田频享富嵗之乐今犹以勤农为尔劝不几赘矣抑勤之外犹有可进者兹不容黙夫常赋不可阙尔宁有不知而率惮于输送致烦追逮或鞭扑加焉田业已所有而假它人户籍出没遮覆侥觊不败露而卒不可掩殴詈閧讼以争毫末堕弃耕耨縻耗里囊是皆积习已久迷未反者不可不痛自悛改夫官租未输官吏劳扰于上而里正长旁午于门酒食酬谢夫岂能免或受杖而去不免于输所损如何托名寄产已负刑宪嵗或出谷而人各有心终未必可保不忍小忿求伸其气而不免俛首下顔胥吏之前捐金求售恐其却之所得几何所丧多矣三者未去虽勤于农恐未能全享勤农之利也尔今幸者以吾为非欺尽更旧习无挠官法心闲无事毕力于农晏受丰登安富之乐而令亦得少休忧劳不两利而俱优欤尔父老训诲子弟告谕乡里无忽吾言
　　又
　　言当由中政贵不倦人无贵贱官无髙卑率不外此令临是邑已再见春盖尝遵用令典奉天子之意躬行阡陌酌酒治具以农事为汝劝其所以为农之利与夫习俗已久自贻其害者谆复言之未应遽忘今嗣丰之后复得延见父老皆非姑应故事而已也凢吾起于田间身所更而见之审者悉以告汝盖欲其违害而就利由中之言冀汝听从指日以须跂足而望者皆未甚副吾意诲尔以常赋不可违而不尽输以烦追逮者自若也诲尔以隠寄不可为而立伪户以兴讼诉者犹昔也以至讼鬬好胜费财妨时招敌而结怨最不可不忍尤切切为汝诲而亦漠然如不闻也岂令徳薄而政谬不足以服人而使之从或者所言不切时而不足听欤政与徳令当反求谓言之不切果非也汝虽未尽从令敢有倦于此用是申告汝父老盖理约则易遵意支则难从令不欲多其说以滋汝惑其归率子弟乡闾思吾言副吾意将见化成于下官不劳于上他日言民淳而易治者首举是邑而推原其自亦知令尝有以教之而然此所甚望也汝当明吾心
　　又
　　令到此三劳农矣丁宁苦口亦既一再非鬲上语汝辈孚信邈视所未敢必而今者比之初来比屋之间农业渐成讼牒稍稀诞谩粗减输送颇应期约则是老令之言尔辈盖亦乐从矣用申言其勤切之意去嵗不雨数旬于理宜旱清泉无水利始忧其必且流离饥冻而穑事如愿民在乐土清泉之民亦粗充腹初无流殍天于汝甚厚令亦窃其余祐盍思所以荅报天施荅报之实宜益勤于农俭于家敬养父兄辑睦乡里讼牒诞谩益悔其旧习输送奉公益知谨畏羞为顽犷之俗同趣仁夀之域使凢观风于上继政于后者知老令训晓而然尔父老惠我不既厚矣哉毋忽
　　又【代平江守王仲衡尚书】
　　皇家分任守宰专意劝课嵗二月俾之出郊延见父老谕以农意守也敢不只率汝父老前明听守言吴门之地最为膏腴谷粟之出全浙所赖去年之旱浙民苦之而郡境独丰邻壤嗸嗸汝民嬉嬉虽曰雨泽不愆之故其亦汝民勤农所致非欤勤农之利既已享于昔可不勉于今其归率汝邻里勉汝子弟深其耕精其耘亟其收昔嵗之涝可戒也不可不培乃隄防去夏之旱可戒也不可不浚乃渠陂利乃灌具知勤于农而是之不务则害其所以为勤毋饮博毋侈靡毋鬬讼输官欲先毋以身试官府贷貣欲信毋以诈累乡评苟反是虽勤无益也守到任以来凢临汝以镇静抚汝以寛慈不敢略有苛扰则以身劝汝久矣今复劝之以言是皆圣天子爱汝之意守不敢不遵奉者果如吾言汝等享温饱安佚之利守亦得以免旷瘝之谴以仰副九重之恻顾不懿哉汝父老毋忘守言
　　祝文
　　祀文宣王祝文
　　惟王天纵将圣心传是道师范古今陶治帝王世底治安其原有自衣被天下尽物莫报
　　祀兖国公祀文
　　惟公受道圣师优入其域善则服膺仁则已四代礼乐畀付惟重道之固存万代如见
　　祀邹国公祝文
　　惟公术自孔氏闻知之深养气知言其传有木杨墨迹熄儒不晦蚀卫道之功淑诸古文
　　祀勾芒神祝文
　　青帝司春神则其配发濳振滞无防不育熏为嘉生冀迎嗣嵗祀有常典吏敢不率
　　又
　　嵗事惟新青帝尸之神其佐也厥功则茂鞭春令辰掲防嘉防为嗣嵗请守敢怠废
　　又
　　惟春职生惟帝成化佽助赞理惟神庀司因时只事国有祀典徂嵗之旱民既劳止屈指嗣嵗以逭倒垂繄吏之忧繄神之责恭陈洁蠲神其监之
　　祀风师祝文
　　惟神体巽披拂辅天发育成物之功载诸祀典致敬展诚敢有不时矧惟徂嵗常旸害稼故兹蒇事寅荐蠲洁为嗣嵗请岂止应故事而已哉
　　祀雨师祝文
　　谷之生成雨则润之雨之节调神则司之有余不足皆物之害时而霈焉稼穑用滋脩仪蒇祀国有常典式陈明荐神其茹之
　　祀雷神祝文
　　发潜振滞惟神庀司声嘿以时嵗乃弗沴爰陈蠲洁为稼事请民亦劳止职神之忧
　　登极赦祀诸庙祀文
　　圣天子行尧之道受舜之托揖逊云初泽沛方内自明而幽祀典咸秩惟神有功郡民利赖惟旧侈上之赐所不当后荐诚祠下实惟帝命
　　明堂赦祀诸庙祝文
　　湛恩解霈徧暨幽明惟神黙佑斯民有功社稷因时宗祀腏食弗遗玉音俯临郡敢弗率
　　谢诸庙祝文【丙申】
　　麦者谷之重民者神所庇也为谷而服劳者民率民而趋时者吏也麦以旱而病民无麦而饥虽吏之咎亦神之累也故无麦禾者春秋所讥而有功于民者礼经所祀也斋此心走羣祠盖日日以冀也飘然雨雪殿腊而肇春扫氛沴也焦然者油油慼然者欣欣有生意也解民倒垂逭吏旷瘝神之赐也修辞谒款以答殊休迎嗣嵗也
　　社稷神祝文
　　常旸为沴民实病之田畴龟拆比屋怨咨奸和召戾吏政致此斯民何辜坐须转徙庀职民事神则吏同俾嵗之登繄神之功霈然一雨冀毕稼事惟吏与民均荷神赐
　　秋祀诸庙祝文
　　经曰有功于民则祀之惟神血食此土人所防赖今者嵗事丰穰民气和豫物无疵疠繄神之休畴敢掠美万寳告秋式荐嘉防用伸昭报郡敢或怠
　　又
　　惟神赞帝之化依人而行血食郡境吏民赖庇嵗丰气和实惟阴祐秋报之典守敢不防
　　祀龙母祝文
　　惟神上承帝命血食名山诞育神龙泽润率土震夙之庆郡民弗忘庸酌依向之心少陈奠献之礼庶其阴骘锡以屡丰
　　又
　　惟神阴佑兹土血食自昔诞弥既月人所钦庆是荐蠲洁用陈薄祭俾民乐康而嵗登不懈于永乆惟神之望
　　秋谢至徳庙惠感夫人祝文
　　惟神生有卓行没为明神郡人赖福爰自古昔嵗事告丰人以宁康昭报之仪用致涓洁
　　诸庙祈雨祝文
　　雨不时降农工告病某也持节一道复摄郡寄愓然不宁徧走诸祠冀垂阴骘油云急雨日蒙膏润嵗事有望岂繄人力神况不赀敢忘昭报
　　林屋洞天请水祝文
　　某以天子之命兼摄郡事入夏以来常旸为沴民情嗸嗸圣主旰食夫庶富千里仰寛顾忧某之职也旱势有加其敢宁居凢仙佛之居神龙之祠哀诉备至邈无感通意者诚心未至政术失中有以奸和气无以格幽防故欤计已穷矣时巳迫矣及今得雨庶幸下熟过是已矣惟龙威神赫然出入无有宅是灵湫福此一方兹复请命于龙庶分此水用掲蠲洁仰冀哀悯郡民霈以澍雨嵗事粗收民免转徙则某之庀职龙之血食皆可无愧
　　龙水祝文
　　比以旱故投诚于龙寅奉此水庸展控扣之意果防顾歆信次即雨来日又雨今复大雨民以呼舞吏释重负神之威灵应祈如响更祈惠况调防雨旸卒兹穑事则终始之施与民不忘
　　诸庙祈雪祝文
　　郡虽告丰犹多贫窭嗣嵗之望不啻饥渇年华暮矣雪未应期民则局蹐守敢自安惟神依人而行受帝所命矜恕羣情及时未春锡之瑞应蠲沴导和晏享屡丰迫切之恳非神孰告
　　诸庙谢雪祝文
　　比以雨雪不时致祷于神转首阴晦霰雪防集霁睍已遽上下之心慊然未足去春尚逺神可恝然盈尺之瑞伫解倒垂
　　诸庙祈雨祝文
　　时将徂夏雨不时霈农功告病羣情焦然惟神阴骘此境民所依赖用走祠下为稼事请西成有无系此数日伏愿谒帝祈命鞭龙起伏俾我郡民晏享嗣嵗之乐则职幽司明两为无负
　　诸庙谢雨祝文
　　比以旱不敢避渎神之谯炉熏未熄雨已蜚洒冀神终惠为霖之利继此不靳则斯民免流冗之虞遂丰裕之乐皆神之赐
　　诸庙祈晴祝文
　　稼事告终场功将兴淫霖为害民用咨怨吏之与神忧民之忧显幽不同其职则一止阴为晴神则能之吏为民请神必响答
　　龙池祈雨祝文【房州】
　　吏政之缪致此旱暵夫复何言然龙之神灵宫此福地民所以怙如慈父母吏民之情舍龙曷愬是用躬扣灵湫伸控蚁蝼之悃伏冀慈仁愍恻念郡民之穷窭恕假守之弗逮施以大雨使毕稼事两邑数万口即今解倒垂之忧继此享温饱之乐吏亦少杀其耻其敢辟再三之凟仰惟宏贷之仁毋惜一引手之劳副此翘企
　　龙堂祈雨祝文
　　龙之窟宅此地威灵显著民所依怙今兹之旱舍龙孰愬恳请屡矣其答如响然雨未霈然禾则寻槁郡政之悖有奸阴阳吏之过也民则何罪使至此极夏序将终三两日得大雨或余中熟过是民必流亡吏且获谴亦恐龙之不容恝然也躬走祠下委诚归命伏冀哀怜副此钦企
　　散解龙庙祈雨祝文
　　是山之泉灌溉之利居郡十八而神则尸之郡民依神何啻怙恃久无大雨泉流衰杀近虽应祈而逺迩闻见之间多未沾洽泽枯涸福郡民自昔取必于龙兹用只谒祠下惟恻然动心申以三日之霖俾千里均被神休吏亦阴荷贶施惟龙鉴念之
　　祭文
　　祭陈吴县文
　　云云吾徒相望社燕秋鸿偶兹为寮神合意融情好之胶固玷阙之弥缝谭谐之倾输术业之磨砻断金之义弥久益隆甫病告之再旬欻泉夜之长终呜呼哀哉才难之叹古今则同君之制邑指麾告功蔑肯綮于游刃斵雕刓之成风凛凛黠胥熙熙良农谓将培万里之风背下九重之芝封曽天意之可度而令此涕之不知所从也呜呼哀哉孰如君之听断明而公乎孰如君之临莅清而容乎孰如君之结友应物简而情节而通乎痛哉已矣埋玉有期抱恨何穷我酒既防我肴则丰君其茹之鉴予些呜呼哀哉尚飨
　　祭赵提刑文
　　惟公誉隆宗英徳为吏师践扬中外模楷当世胷襟之轩豁猷为之敏劭圭璋特达干莫立断结知九重储望多士谓当论思补衮柱石皇家而天不慗遗中道奄弃呜呼哀哉俗方嗜进恬不之怪而公山林长往之志盖自壮年黾勉小留其中之所存萧然而不屑其于物也则悗然而泛应亦既苏罢瘵拯雕弊而清风髙操芥睨轩冕桁杨声利邈眎埃之表足以起颓俗振士气人皆凛然知前辈之风流出处与世殊绝也况如某辈托庇二天盖非一日话言绪论厯厯在耳幽明永隔痛恨如何一觞荐诚莫既攀慕呜呼哀哉尚飨
　　祭赵节推孺人文
　　惟灵性懿而淑志恬以穆奉祀则敬御家惟肃生于望族庆门是归有子而秀得夫而才瞻彼女师贻我妇则凢曰有家不显惟式天畀其贤复夺其全踬于中涂逝不待年藏山而运神莫为力埋玉之嗟岂惟宗戚悼往念存我心孔悲荐诚此觞灵其茹之
　　祭丁知县文
　　悠悠生死如昼之夜理有未澈羡生怛化惟彼仁贤斯人所依欻焉去眼渠宁不悲呜呼哀哉君器瑚琏未荐清庙干莫小试随用而效长洲繁丛周施沛然政优才敏儒其根源棒檄屑为以防甘计勤已抚人略行曩志贤愚夀天理有逆施地下修文竟荒是非亲顔孰怡民瘼孰恤为寮之情矧胶投漆抚事悼亡有涕浪浪魂其不违歆此奠觞呜呼哀哉
　　祭汪叔量文
　　彼良者玉载妙其礲有挺其材宜即之工欹嵚温润盖世若公涧松兮榦梢云荆璞兮气吐虹曾不得备重镇于东序荐一柱于公宫况摧折而糜捐方迪吉而告凶宜朋知之见闻惊此涕之无从呜呼哀哉我则姻家契合趣同眷三载之周旋发其蔀而啓防庆吾儿之附葩得氷清之妇翁消鄙吝之曩怀收著述之新功掺别袂之一翻想音仪于鳞鸿楚水兮悠悠淮山兮崇崇千里兮相望梦境兮与通我昔计行拟访公而舂容云亦办来省老衰之萍蓬宦游拘纒予既阻西姻事营画君不果东曽蕉鹿之一寤痛明幽之异踪呜呼哀哉孰如公之赏予真兮匪缪其恭孰如公之爱予子兮一系其衷孰如公之纯诚俨恪兮嵗寒始终今焉已矣孰与之订出处而谭汚隆千里之遥兮薄酹是供楚水可尘兮淮山可壑怅此恨之难穷尚飨
　　祭罗枢密文
　　呜呼哀哉万生芸芸天所司也钟为仁贤民所资也夀夭之殊恍可疑也岂短长必有所制将听自尔而无所尸耶嗟嗟先生当世之师有国之基民之怙恃君子倚毗其身在亡关时盛衰伫观修程一旦及兹呜呼哀哉正学心传公黙会之宏材时须何适不宜泛幕莲于江城领英荡于震维邦有元龟民頼母慈倐芝检之催归方宣室之受厘肃肃朝行蔚为羽仪涂抹诰雅则帝纶増辉铨叙官聫则臣工允厘适事变之非常人莫保其【阙】睢幸元弼之调虞借婉画之赞禆蛰惊涛而席平卷氛祲而天披投辅国于有北翊曽孙而垂衣帝曰惟公副予畴咨本兵之地舍公其谁曽蕴之未究奄波逝而莫追呜呼哀哉地辟天开繄今何时如伊必莱如臯必夔屋必栋梁亏一则阽危人必四肢废一则弗支有如先生其夀止斯此所以吾君兴慗遗之叹而斯民深殄瘁之悲也而况吾徒倚公挈携是挽是推是嘘是吹培纎植以干霄风弱羽而云蜚鳞翼攀附自昔是期竹帛姓名今其庶几曽是瞬息志愿遽违彼苍者天茫莫窥福善祸淫岂其吾欺恨终天而无尽泪浪浪而绠垂彼苍者天知乎不知有肴荐盘有酒注巵公一茹之慰我梦思呜呼哀哉
　　祭石湖先生文
　　于伟先生斯道宗主斯文楷模外庸内勳傲睨龚黄臯歩益趋士蚁附之小大迄成如金在炉文振哀玉笔奔狂螭乃其绪余一昨龙荒雍容口伐气慑大胡公推上仁天怒为霁南北免鱼活亿万人夀当永延顾止此欤徳人去来寔天所尸偶圣诞贤孝宗睿明公起作辅数庸非天嵗将流虹公则游世实先期年及乘白云复期嵗差帝后公先昔重尧华今参羣帝惟公周旋生荣死哀实孚名白顾何歉然我归自东恍隔显幽情有弗宣念昔杖屦日亲色笑心铭话言荐防此觞师资如在有泪颓川
　　祭林子长右司文
　　堂堂如公世第一流其学粹醇其文炳彪其守之卓其用之周其骚雅也今代之元刘其政术也前身之求由郎省宰掾课效独优西麾东节播之欢讴此其小试尔矣终不得斟酌国论丹青帝猷然其翛然物表之志盖尝桁杨轩裳一壑一丘其所以和归来之章而新横塘之居也足以见其不惠不夷而傲晲公侯我辈从公许以好修为礼则隆情则绸缪朅来周旋觞咏唱酬色笑爱予熙然而春名理规警凛乎其秋日月以冀者践丹地踞黄阁而侍冕旒也汲引茹连固非所蕲庶或偕坐上客为羊河为刘侯为枚邹呜呼已矣怛肠裂而胄抽酌彼醥清侑此甘柔公其茹之慰我沉忧
　　髙大卿哀辞
　　伟哉堂堂颙颙仰公时英哲兮其学邃诣其才超轶靡或缺兮胷涵宏大气陵髙寒挺奇节兮孤介自守廉隅凛峙耿玉雪兮皇曰咨女粲为使星炳卿月兮侨之遗爱武之去思曷其竭兮奇抱陈陈百未一施俄中跌兮中州余运丝棼燎烬方骚屑兮天不憗遗即公巨帚扫腥孽兮俪浯溪石嗣燕然碑垂不灭兮储精蓄灵复几何时产此杰兮我曩即公聆堂下言薰莸别兮断断铜墨煌煌旌纛望淮浙兮公骑鲸鱼漂然阆蓬成永诀兮有堂翚飞有子山立修佳谒兮抚事兴怀老泪莫制锯霏屑兮恸为孟孙泪偿唐瞿剑首吷兮






</div>
    <div class="pagination">
<a href="江湖长翁集_page36.html">上一页</a><span>...</span><a href="江湖长翁集_page32.html">32</a><a href="江湖长翁集_page33.html">33</a><a href="江湖长翁集_page34.html">34</a><a href="江湖长翁集_page35.html">35</a><a href="江湖长翁集_page36.html">36</a><span class="current-page">37</span><a href="江湖长翁集_page38.html">38</a><a href="江湖长翁集_page39.html">39</a><a href="江湖长翁集_page40.html">40</a><a href="江湖长翁集_page41.html">41</a><a href="江湖长翁集_page42.html">42</a><span>...</span><a href="江湖长翁集_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
