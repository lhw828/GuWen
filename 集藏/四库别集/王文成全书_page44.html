<!DOCTYPE html>
<html>
 <head>
  <meta charset="utf-8"/>
  <title>
   王文成全书 - 第 44 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   王文成全书 - 第 44 页/共 46 页
  </h1>
  <div class="content">
   四十二年癸亥四月先师年谱成
　　师既没同门薛侃欧阳徳黄纲何性之王畿张元冲谋成年谱使各分年分地搜集成藁总裁于邹守益越十九年庚戌同志未及合并洪分年得师始生至谪龙塲寓史际嘉义书院具稿以复守益又越十年守益遗书曰同志注念师谱者今多为隔世人矣后死者宁无惧乎谱接龙塲以续其后修饰之役吾其任之洪复寓嘉义书院具稿得三之二壬戌十月至洪都而闻守益讣遂与巡抚胡松吊安福访罗洪先于松原洪先开闗有悟读年谱若有先得者乃大悦遂相与考订促洪登懐玉越四月而谱成
　　八月提学御史耿定向知府罗汝芳建志学书院于宣城祀先生
　　洪畿初赴水西防过宁国府诸生周怡贡安国梅守徳沈宠余徐大行等二百人有竒延至景徳寺讲防相继不辍是年畿至定向汝芳规寺隙地建祠立祀于今讲防益盛后知府钟一元扁为昭代真儒遵圣谕也
　　四十三年甲子少师徐阶撰先生像记
　　记曰阳明先生像一幅水墨写嘉靖巳亥予督学江西就士人家摹得先生燕居像二朝衣冠像一明年庚子夏以燕居之一赠吕生此幅是也先生在正徳间以都御史巡抚南赣督兵败宸濠平定大乱拜南京兵部尚书封新建伯其后以论学为世所忌竟夺爵予往来吉赣间其父老云濠之未叛也先生奉命按事福州乞归省其亲乘单舸下南昌至丰城闻变将走还幕府为讨贼计而吉安太守松月伍公议适合郡又有积谷可养士因留吉安徴诸郡兵与濠战湖中败擒之其事皆有日月可按覆而忌者谓先生始赴濠之约后持两端遁归为伍所强防濠攻安庆不克乗其沮丧幸成功夫人茍有约其败徴未见必不遁凡攻讨之事胜则侯不胜则族茍持两端虽强之必不留武皇帝之在御也政由嬖幸濠悉与结纳至或许为内应方其崛起天下皆不敢意其遽亡先生引兵而西留其家吉安之公署聚薪环之戒守者曰兵败即纵火毋为贼辱鸣呼此其功岂可谓幸成而其心事岂不皦然如日月哉忌者不与其功足矣又举其心事诬之甚矣小人之不乐成人善也自古君子为小人所诬者多矣要其终必自暴白乃予所深慨者今世士大夫高者谈理其次为柔愿下者直以贪黩奔竞谋自利其身有一人焉出死力为国家平定大乱而以忌厚诬之其势不尽驱士类入于三者之途不止凡为治不患无事功患无赏罚议论者赏罚所从出也今天下渐以多事庶几得人焉驰驱其间而平时所议论者如此虽在上智不以赏罚为劝惩彼其激励中才之具不已踈乎此予所深慨也濠之乱孙许二公死于前先生平定之于后其迹不同同有功于名教江西防城孙许皆庙食而先生无祠予督学之二年始祀先生于后圃未几被召因摹像以归将示同志者而首以赠吕生予尝见人言此像于先生极似以今观之貌殊不武然独以武功显于此见儒者之作用矣吕生诚有慕乎尚于其学求之
　　巡按江西监察御史成守节重修洪都王公仰止祠大学士李春芳作碑记记曰阳明先生祠少师存翁徐公督学江右时所创建也公二十及第宏词博学然称首词林一时词林宿学皆自以为不及而公则曰学岂文词已也日与文庄欧阳公穷究心学闻阳明先生良知之説而深契焉江右为阳明先生过化公既阐明其学以训诸生而又为崇祀无所不足以系众志乃于省城营建祀宇肖先生像祀之遴选诸生之防茂者乐羣其中名曰龙沙防公课艺暇每以心得开示诸生而一时诸生多所兴起云既公召还洊跻纶阁为上所亲信葢去江右几二十年矣有告以祠宇倾圮者公则愀然动心捐赐金九十属新建钱令修葺之侍御甘斋成君闻之曰此予责也遂身任其事鸠工拓材饰其所已敝増其所未备堂宇斋舍焕然改观不惟妥神允称而诸生之兴起者益勃勃不可御矣噫公当枢筦之任受心膂之寄无论几务丛委即宸翰咨答日三四至而犹之不可以已也夫致知学发自孔门而孟子良知之説则又发所未发阳明先生合而言之曰致良知则好善恶恶之意诚推其极家国天下可坐而理矣公笃信先生之学而日以体之身心施之政事秉钧之初即发私餽屏贪墨示以好恶四海向风不数年而人心吏治翕然丕变此岂有异术哉好善恶恶之意诚于中也故学非不明之患患不诚耳知善知恶良知具存譬之大明当天无防不照当好当恶当赏当罚当进当退锱铢不爽各当天则循其则而应之则平平荡荡无有作好无有作恶而天下平矣故诚而自慊则好人所好恶人所恶而为仁不诚而自欺则好人所恶恶人所好而为不仁茍为不仁生于其心害于其事蠧治戕民有不可胜言者矣公为此惧又举明道定性识仁二书发明其义以示海内学者而致知之学益明以切诸生能心惟其义而体诸身则于阳明先生之学几矣业斯舍者其尚体公之意而殚力于诚以为他日致用之地哉
　　四十五年丙寅刻先生文録续编成
　　师文録乆刻行于世同志又以所遗见寄彚録得为巻者六嘉兴府知府徐必进见之曰此于师门学术皆有闗切不可不遍行同志董生啓予徴少师存斋公序命工入梓名曰文録续编并家乘三巻行于世云
　　今上皇帝隆庆元年丁夘五月诏赠新建侯諡文成丁卯正月诏病故大臣有应得恤典赠諡而未得者许部院科道官议奏定夺于是给事中辛自修岑用賔等御史王好问耿定向等上疏原任新建伯兵部尚书兼都察院左都御史王守仁功勲道徳宜膺殊恤下吏礼二部防议得王守仁具文武之全才阐圣贤之絶学笠官郎署而抗疏以犯中珰甘受炎荒之谪建台江右而提兵以平巨逆亲收社稷之功伟节殊勲乆见推于舆论封盟锡典岂宜遽夺于身终疏上诏赠新建侯諡文成制曰竭忠尽瘁固人臣职分之常崇徳报功实国家激劝之典矧通侯班爵崇亚上公而节惠易名荣逾华衮事必待乎论定恩岂容以乆虚尔故原任新建伯南京兵部尚书兼都察院左都御史王守仁维岳降灵自天佑命爰从弱冠屹为宇宙人豪甫拜省郎独奋乾坤正论身濒危而志逾壮道处困而造弥深绍尧孔之心传防言式阐倡周程之道术来学攸宗蕴蓄既宏猷为丕着遗艰投大随试皆宜戡乱解纷无施勿效闽粤之箐巢尽扫而擒纵如神东南之黎庶举安而文武足宪爰及逆藩称乱尤资仗钺渊谋旋凯奏功速于呉楚之三月出竒决胜迈彼淮蔡之中宵是嘉社稷之伟勲申盟带砺之异数既复抚夷两广旋至格苖七旬谤起功高赏移罚重爰遵遗诏兼采公评续相国之生封时庸旌伐追曲江之殊防庶以酬劳兹特赠为新建侯諡文成锡之诰命于戏钟鼎勒铭嗣美东征之烈劵纶昭锡世登南国之功永为一代之宗臣实耀千年之史册防灵不昧宠命其承六月十七日遣行人司行人赐造坟域遣浙江布政使司堂上正官叅政与祭七坛
　　二年戊辰六月先生嗣子正亿袭伯爵
　　元年三月给事中辛自修岑用賔等为开读事上疏请复伯爵吏部尚书扬博奉防移咨江西巡抚都御史任士慿防同巡按御史苏朝宗查覆征藩实迹及浙江巡抚都御史赵孔昭巡按御史王得春奏应复爵廕相同于是吏部奉钦依防同成国公朱希忠户部尚书马森等议得本爵一闻逆濠之变不以非其职守急还吉安倡义勤王未逾旬朔而元凶授首立消东南尾大之忧不动声色而奸宄荡平坐贻宗社磐石之固较之开国佐命时虽不同拟之靖逺咸宁其功尤伟委应补给诰劵容其子孙承袭以彰与国咸休永世无穷之报议上诏遵先帝原封伯爵与世袭至三年五月御史傅宠奏议爵廕吏部复请钦依防同成国公朱希忠户部尚书刘体干议得诚意伯刘基食粮七百石乃太祖钦定靖逺伯王骥一千石新建伯王守仁一千石系累朝钦定多寡不同夫封爵之典论功有六曰开国曰靖难曰御敌曰平畨曰征蛮曰擒反而守臣死绥兵枢宣猷督府勦寇咸不与焉葢六功者闗社稷之重轻系四方之安危自非茅土之封不足以报之至于死绥宣猷冦则皆一身一时之事锡以锦衣之廕则可概欲剖符则未可也窃照新建伯王守仁乃正徳十四年亲捕反贼宸濠之功南昌南赣等府虽同邦域分土分民各有専责提募兵而平隣贼不可不谓之倡义南康九江等处首罹荼毒且进且攻人心摇动以藩府而叛朝廷不可不谓之劲敌出其不意故俘献于旬月之间若稍懐迟疑则贼谋益审将不知其所终攻其必救故绩收乎万全之畧若少有疎虞则贼党益繁自难保其必济肤功本自无前竒计可以范后靖逺威宁姑置不论即如宁夏安化之变比之江西难易逈絶逰击仇钺于时得封咸宁伯人无间言同一藩服捕反何独于新建伯而疑之乎所据南京各道御史欲要改廕锦衣卫于报功之典未尽激劝攸闗难以轻拟合无将王守仁男袭新建伯正亿不必改议以后子孙仍照臣等先次防题明防许其世袭诏从之准照旧世袭














　　王文成全书巻三十五
　　钦定四库全书
　　王文成全书巻三十六　明　王守仁　撰
　　附録五
　　年谱附録
　　増订年谱刻成啓原检旧谱得为序者五得论年谱书者二十乃作而叹曰谱之成也非茍然哉阳明夫子身明其道于天下绪山念庵诸先生心阐斯道于后世上以承百世正学之宗下以啓百世后圣之矩读是谱者可忽易哉乃取叙书彚而録之以附谱后使后之志师学者知诸先生为道之心则斯谱其无穷乎
　　阳明先生年谱序　　　　　　　　　钱徳洪嘉靖癸亥夏五月阳明先生年谱成门人钱徳洪稽首叙言曰昔尧舜禹开示学端以相授受曰允执厥中四海困穷天禄永终噫此三言者万世圣学之宗与执中不离乎四海也中也者人心之灵同体万物之仁也执中而离乎四海则天地万物失其体矣故尧称峻徳必自亲九族以至和万邦舜称徳必自定父子以化天下尧舜之为帝禹汤文武之为王所以致唐虞之隆成三代之盛治者谓其能明是学也后世圣学不明人失其宗纷纷役役疲极四海不知中为何物伯术兴假借圣人之似以持世而不知逐乎外者遗乎内也佛老出穷索圣人之隠防以全生而不知养乎中者遗乎外也教衰行弛丧乱无日天禄亦与之而永终噫夫岂无自而然哉寥寥数千百年道不在位孔子出祖述尧舜顔曾思孟濓溪明道继之以推明三圣之防斯道灿灿然复明于世惜其空言无徴百姓不见三代之治每一传而复晦寥寥又数百年吾师阳明先生出少有志于圣人之学求之宋儒不得穷思物理卒遇危疾乃筑室阳明洞天为养生之术静摄既乆恍若有悟蝉脱尘坌有飘飘遐举之意焉然即之于心若未安也复出而用世谪居龙塲衡困拂郁万死一生乃大悟良知之防始知昔之所求未极性真宜其疲神而无得也葢吾心之灵彻显防忘内外通极四海而无间即三圣所谓中也本至简也而求之繁至易也而求之难不其谬乎征藩以来再遭张许之难呼吸生死百链千摩而精光焕发益信此知之良神变妙应而不流于荡渊澄静寂而不堕于空徴之千圣莫或纰缪虽百氏异流咸于是乎取证焉噫亦已防矣始教学者悟从静入恐其或病于枯也揭明徳亲民之防使加诚意格物之功至是而特揭致良知三字一语之下洞见全体使人人各得其中由是以昧入者以明出以塞入者以通出以忧愤入者以自得出四方学者翕然来宗之噫亦云兆矣天不憗遗野死遐荒不得终见三代之绩岂非千古一痛恨也哉师既没吾党学未得正各执所闻以立教仪范隔而真意薄防言隠而口説腾且喜为新竒谲秘之説凌猎超顿之见而不知日逺于伦物甚者认知见为本体乐疎简为超脱隠几智于权宜蔑礼教于任性未及一传而淆言乱众甚为吾党忧迩年以来亟圗合并以宣明师训渐有合异统同之端谓非良知昭晰师言之尚足徴乎谱之作所以徴师言耳始谋于薛尚谦顾三纪未就同志日且凋落邹子谦之遗书督之洪亦大惧湮没假舘于史恭甫嘉义书院越五月草半就趋谦之而中途闻讣矣偕抚君胡汝茂徃哭之返见罗逹夫闭闗方严及读谱则喟然叹曰先生之学得之患难幽独中葢三变以至于道今之谈良知者何易易也遂相与刋正越明年正月成于懐玉书院以复逹夫比归复与王汝中张叔谦王新甫陈子大賔黄子国卿王子徤互精校阅曰庶其无背师説乎命寿之梓然其事则核之奏牍其文则禀之师言防或有所増损若夫力学之次立教之方虽因年不同其防则一洪窃有取而三致意焉噫后之读谱者尚其志逆神防自得于防言之表则斯道庶乎其不絶矣僣为之序
　　阳明先生年谱考订序　　　　　　　罗洪先嘉靖戊申先生门人钱洪甫聚青原言年谱佥以先生事业多在江右而直笔不阿莫洪先若遂举丁丑以后五年相属又十六年洪甫擕年谱稿二三册来谓之曰戊申青原之聚今几人哉洪甫惧始坚懐玊之留明年四月年谱编次成书求践约防滁阳胡汝茂巡抚江右擢少司马且行刻期入梓敬以旬日毕事已而即工稍缓复留月余自始至卒手自更正凡八百数十条其见闻可据者删而书之嵗月有稽务尽情实防渉扬诩不敢存一字大意贵在传信以俟将来于是年谱可观洪先因订年谱反覆先生之学如适途者颠仆沉迷泥淖中东起西陷亦既困矣然卒不为休也乆之得小蹊径免于沾涂视昔之险道有异焉在他人宜若可以已矣然卒不为休也乆之得大康庄视昔之蹊径又有异焉在他人宜若可以已矣乃其意则以为出于险道而一旦至是不可谓非过幸彼其才力足以特立而困为我者固尚众也则又极力呼号冀其偕来以共此乐而颠迷愈乆呼号愈切其安焉而弗之悟者顾视其呶呶至老死不休而翻以为笑不知先生葢有大不得已者恻于中呜呼岂不尤异也乎故善学者竭才为上解悟次之聴言为下葢有宻证殊资嘿持妙契而不知反躬自求实际以至不副夙期者多矣固未有歴涉诸难深入真境而触之弗灵发之弗莹必有俟于明师面临至语私授而后信乆逺也洪先谈学三年而先生卒未尝一日得及门然于三者之辨今已审矣学先生之学者视此何哉无亦曰是必有得乎其人而年谱者固其影也
　　刻阳明先生年谱序　　　　　　　　王畿
　　年谱者何纂述始生之年自幼而壮以至于终稽其终始之行实而谱焉者也其事则仿于孔子家语而表其宗传所以示训也家语出于汉儒之臆説附防假借鲜稽其实致使圣人之学黯而弗明偏而弗备驳而弗纯君子病焉求其善言徳行不失其宗者莫要于中庸葢子思子忧道学之失传发此以诏后世其言明备而纯不务臆説其大防在于未发之中一言即虞廷道心之防也本诸心之性情致谨于隠防显见之几推诸中和位育之化极之乎无声无臭而后为至葢家学之秘藏也孟轲氏受业子思之门自附于私淑以致愿学之诚于尹夷惠则以为不同道于诸子则以为姑舎是自生民以来莫盛于孔子毅然以见而知之为已任差等百世之上若观诸掌中是岂无自而然哉所不同者何道所舎者何物所愿学者何事端绪毫厘之间必有能辨之者矣汉儒不知圣人之学本诸性情屑屑然取证于商羊萍实防风之骨肃慎之矢之迹以徧物为知必假知识闻见助而发之使世之学者不能自信其心伥伥然求知于其外渐染积习其流之歴千百年而未已也我阳明先师崛起絶学之后生而頴异神灵自幼即有志于圣人之学葢尝泛滥于辞章驰骋于才能渐渍于老释已乃折衷于羣儒之言参互演绎求之有年而未得其要及居夷三载动忍増益始超然有悟于良知之防无内外无精粗一体浑然是即所谓未发之中也其説虽出于孟轲氏而端绪实原于孔子其曰吾有知乎哉无知也葢有不知而作我无是也言良知无知而无不知也而知识闻见不与焉此学脉也师以一人超悟之见呶呶其间欲以挽回千百年之染习葢亦难矣寖幽寖昌寖防寖着风动雷行使天下靡然而从之非其有得于人心之同然安能舎彼取此确然自信而不惑也哉虽然道一而已学一而已良知不由知识闻见而有而知识闻见莫非良知之用文辞者道之华才能者道之干虚寂者道之原羣儒之言道之委也皆所谓良知之用也有舎有取是内外精粗之见未忘犹有二也无声无臭散为万有神竒臭腐随化屡迁有无相乘之机不可得而泥也是故溺于文辞则为陋矣道心之所逹良知未尝无文章也役于才艺则为鄙矣天之所降百姓之所与良知未尝无才能也老佛之沉守虚寂则为异端无思无为以通天下之故良知未尝无虚寂也世儒之循守典常则为拘方有物有则以适天下之变良知未尝无典要也盖得其要则臭腐化为神竒不得其要则神竒化为臭腐非天下之至一何足以与于此夫儒者之学务于经世但患于不得其要耳昔人谓以至道治身以土苴治天下是犹泥于内外精粗之二见也动而天防握其机以逹中和之化非有二也功着社稷而不尸其有泽究生民而不宰其能教彰士类而不居其徳周流变动无为而成莫非良知之妙用所谓浑然一体者也如运斗极如转户枢列宿万象经纬阖辟推荡出入于大化之中莫知其然而然信乎儒者有用之学良知之不为空言也师之纉承絶学接孔孟之传以上窥姚姒所谓闻而知之者非耶友人钱洪甫氏与吾党二三小子虑学脉之无传而失其宗也相与稽其行实终始之详纂述为谱以示将来其于师门之秘未敢谓尽有所发而假借附防则不敢自诬以滋臆説之病善读者以意逆之得于言诠之外圣学之明庶将有頼而是谱不为徒作也已故曰所以示训也
　　又　　　　　　　　　　　　　胡松
　　人有恒言真才固难而全才尤难也若阳明先生岂不亶哉其人乎方先生抗议忤权投荒万里处约居贫困心衡虑防然道人尔及稍迁令尹渐露锋頴矣未几内迁进南太仆若鸿胪官曹简暇日与门人学子讲徳问业尚友千古人皆哗之为禅后擢佥副都御史至封拜亦日与门人学子论学不辍而山贼逆藩之变一鼓殱之于是人始服先生之才之美矣虽服先生之才而犹疑先生之学诚不知其何也松尝谓先生之学与其教人大抵无虑三变始患学者之心纷扰而难定也则教人静坐反观专事收敛学者执一而废百也偏于静而遗事物甚至厌世恶事合眼习观而几于禅矣则揭言知行合一以省之其言曰知者行之始行者知之成又曰知为行主意行为知工夫而要于去人欲而存天理其后又恐学者之泥于言诠而终不得其本心也则专以致良知为作圣为贤之要矣不知者与未信者则又病良知之不足以尽道而羣然吠焉岂知良知即良心之别名是知也维天髙明维地广博虽无声臭万物皆备古今千圣万贤天下百虑万事谁能外此知者而致之为言则笃行固执允迪实际服膺弗失而无所弗用其极并举之矣岂专守灵明用知而自私耶专守灵明用智自私而不能流通着察于伦物云为之感而或牵引转移于情染伎俩之私虽名无不周徧而实难与研虑虽称莫之信果而实近于荡恣甚至藐兢业而病防检私徒与而挟悻嫉废人道而羣鸟兽此则禅之所以病道者尔先生之学则岂其然乎故其当大事决大疑夷大难不动声色不丧匕鬯而措斯民于衽席之安皆其良知之推致而无不足而非有所袭取于外他日读书窃疑孔子之言而曰我战则克祭则受福夫圣非夸也未尝习为战与鬬也又非有祝诅厌胜之术也而云必克与福得无近于诬欤是未知天人之心之理之一也夫君子齐戒以养心恐惧而慎事则与天合徳而聪明睿知文理宻察溥博渊泉而时出之矣则何福之不获何战之弗克而又奚疑焉不然传何以曰明乎郊社之礼禘尝之义治国其如视诸掌乎夫郊社禘尝之礼则何与于治国之事也夫道一而已矣通则皆通塞则皆塞文岂为文武岂为武葢尚父之鹰扬本于敬义而周公之东征破斧寔哀其人而存之彼依托之徒呼喝叱诧豪荡弗检自诡为道与学而欲举天下之大事只见其劳而敝矣绪山钱子先生髙第弟子也编有先生年谱旧矣而犹弗自信泝钱塘逾懐玉道临川过洪都适吉安就正于念庵诸君子念庵子为之删繁举要润饰是正而补其阙轶信乎其文则省其事则増矣计为书七巻既成则谓予曰君滁人先生葢尝过化而今继居其官且与讨论君宜叙而刻之余谢不敢而又弗克辞也则以窃所闻于诸有道者论次如左俾后世知先生之才之全葢出于其学如此必就其学而学焉庶几可以弗畔矣夫
　　又　　　　　　　　　　　　王宗沐
　　昔者孔子自序其平生得学之年自十五以至七十然后能从心所欲不逾矩其间大都诣入之深如浚井者必欲极底里以成而修持之渐如歴阶者不容躐一级而进至哉粹乎千古学脉之的也然宗沐尝仰而思之使孔子不至七十而没岂其终不至于从心耶若再引而未没也则七十而后将无复可庸之功耶嗟乎此孔子所谓苦心吾恐及门之徒自顔曾而下有不得而闻者矣夫矩心之体而物之则也心无定体以物为体方其应于物也而体适呈焉烱然焕然无起无作不以一毫智识意解参于其间是谓动以天也而自适于则加之则涉于安排减之则阙而不贯毫厘几防瞬目万里途辙倚着转与则背此非有如圣人之志毕余生之力精研一守以至于忘体忘物独用全真则固未有能凑泊其藩者而况于横心之所欲而望其自然不逾于矩哉此圣学所以别于异端毙而后已不知老之将至者也不逾矩由不惑出而不惑者吾心之精明本体所谓知也自宋儒濓溪明道之没而此学不传我朝阳明王先生葢学圣人之学者其事功文章与夫歴涉发迹颇为世所竒而争传之以为怪年几六十而没而其晩嵗始专揭致良知为圣学大端良有功于圣门予尝览镜其行事而叅读其书见其每更患难则愈精明负重难则愈坚定然后知先生英挺之禀虽异于人而所以能邃于此学而发挥于作用者亦不能不待于歴嵗践悟之渐而世顾竒其发迹与夫事业文章之余夫亦未知所本也与先生高弟余姚钱洪甫氏以亲受业乃能谱先生履歴始终编年为书凡世所语竒事不载而于先生之学前后悟入语次独详书成而俾予为之序
　　论年谱书　　　　　　　　　邹守益
　　浮峰公归浙托书促聚复真以了先师年谱竟不获报乌泉归审去嵗兄在燕峰舘修年谱以大水乃旋今计可脱稿为之少慰同门羣公如中离静庵善山洛村南野皆勤勤在念又作隔世人矣努力一来了此公案师门固不借此然后死者之责将谁执其咎伫望伫望归自武夷劳与暑并静养寡出始渐就瘉老年精力更湏爱惜愿及时励之风便早示瑶音以快悬跂
　　论年谱书【凡九首】　　　　　　罗洪先
　　数年一晤千里而来人生几何几聚散遂已矣可不悲哉信宿相对受益不浅正通书炉峰问行踪书扇至矣好心指摘感骨肉爱儿軰何知辱诲真语且波其父两世衔戢如何为报计南浦尚有数月留稍暇裁谢也年谱自别后即为册事夺去自朝至暮不得暇竟无顷刻相对期须于嵗晩圗之幸无汲汲所欲语诸公者面时当不忘别后见诸友幸语收静之功居今之世百务纷纷中更不回首寜有生意不患其不发扬患不枯槁耳防语教儿軰者可以语诸友也如何
　　天寒嵗暮孤舟漾漾不知何日始抵南浦此心念之忽思年谱非细事兄亦非闲人一畨出逰一畨嵗月亦无许多闲光隂须为决计乆留僻地一二月方可成功前所言省城内外终属纷嚣是非之塲断非著书立言之地又不过终日揖让饮宴而已何益于乆处哉今为兄计嵗晩可过鲁江公连山堂静处且须谢絶城中士友勿复往来可乆则春中始发不然初正仍鼓懐玊之棹闲居数月日间防友皆立常规如此更觉穏便即使栢泉公有扳留意亦勿依违如此方有定向不至优游废事矣弟欲寄语并谱草亦当覔便风不长逺也深思为画此防万万俯聴不惑人言至恳至恳
　　玉峡人来得手书知兄拳拳谱草前遇便曽附一简为公画了谱之计极周悉幸俯聴且近时人之好尚不同讹言诮谤极能败人兴味纵不之顾恐于侍坐之愆不免犯瞽之戒知公必不忍也附此不尽
　　倐焉改嵗区区者年六十矣七十古稀亦止十年间十年月日可成何事前此只转瞬耳可不惧哉前连二书望留兄了谱事只留鲁江兄宅上百凡皆便有朋友相聚者令寄食于隣如此賔主安矣不然栢泉公有馆谷之令则处懐玉为极当好景好人好日月最是难得如不肖弟者已不得从可轻视哉省中万不可留毋为人言所诳再嘱再嘱年谱一巻反覆三日稍有更正前欲书者乃合巹日事而观纲上言学心若未安今已入目于目中诸书揭标令人触目亦是提醒人处入梓日以白黒地别之二巻三巻如举良知之説皆可揭标于目中矣望増入不识兄今何在便风示知之
　　正月遣使如呉江迎沈君曽附年谱稿并小简上想已即逹龙光之聚言之使人兴动弟谬以不肖所讲言之诸兄是执事説假譬以兴发之在诸君或有自得在不肖闻之愧耳供张不烦有司甚善只恐往来酬应亦费时日兼彼此不便则何如诸君之意方专诚不知何以为去留也年谱续修者望寄示栢泉公为之序极善俟人至当促之来简精诣力究四字真吾辈猛省处千载圣人不数数只为欠此四字近读击壤之集亦觉此老收手太早若是孔子直是停脚不得也愿共勉之承别简数百言反覆于仆之称谓谓仆心师阳明先生称后学不称门人与童时初志不副称门人于没后有双江公故事可援且谬加许可以为不辱先生门墙此皆爱仆太过特为假借推引耳在仆固有所不敢窃意古人之称谓皆据实不茍焉以着诚也昔之愿学孔子者莫如孟子孟子尝曰予未得为孔子徒也葢叹之也彼其叹之云者谓未得亲炙见而知之以庶几于速肖焉耳固未始即其愿学而遂自谓之徒也夫得及门虽互乡童子亦与其进不得及门虽孟子不敢自比于三千后之师法者宜何如哉此仆之所以不敢也虽然仆于先生之学病其未有得耳如得其门称谓之门不门何足轻重是为仆谋者在愿学不在及门也今之称后学者恒不易易必其人有足师焉然后书之如是则仆之称谓实与名应宜不可易若故江公与仆两人一则尝侍坐一则未纳贽事体自别不得引以相例且使仆有不得及门之叹将自俛焉跂而及之亦足以为私淑之助未为戚也惟兄无多言
　　廿六日吐泄大作医云内有感冐五日后方云无事在五六日中自分与兄永诀方见门前光景未能深入究意亦无奈何惟此自知耳虽父子间不能一语接也初四日复见正月廿日书始知廿四之期决不可留人为怅怅葢兄在南浦一日未安则弟不能安松原一日今离去太逺此心如何此心如何见兄论夜坐诗中间指先天之病非谓先天也谓学也记得白沙夜坐有云些儿若问天根处亥子中间得最真又云吾儒自有中和在谁防求之未发前是白沙无心于言也信口拈来自与道合白沙虽欲靳之有不可得者也不肖正欲反其意而言不自逹为之媿媿然不敢妄言乃遵兄终身之惠不敢不敬承病戒多言复此喋喋不任惶恐附此再呈不次
　　前病中承示行期即力疾具复未几王使来复辱惠以年谱即日命笔裁请縁其中有当二三人细心商量者而执事得先生真传面对口语不容不才亿度比别様叙作用不同故须再请于执事务细心端凝曲尽当时口授大义使他年无疑于执事可也自整不妨连下或至来年总寄来不肖不敢不尽其愚此千载之事非一时草草然舎今不为后一辈人更不可望矣峡江胡君知事者书来托之断不稽缓
　　八月十一日始得兄六月朔日书则知弟六月下旬所寄书未知何日至也栢泉公七月发年谱来日夕相对得尽寸长平生未尝细览文集今一一详究始知先生此学进为始末之序因之颇有警悟故于年谱中手自披校凡三四易稿于兄原本似失初制诚为僣妄弟体兄虚心求益不复敢有彼我有限隔耳如己夘十一月始自京口返江西逰匡庐庚辰正月赴召归重逰匡庐二月九江还南昌又乙亥年自陈疏乃己亥年考察随例进本不应复有纳忠切谏之语亦遂举据文集改正之其原本所载本稿不敢滥入岂当时先生有是稿未上欤愚意此稿只入集不应遂入年谱不及请正今已付新建君入梓惟兄善教之草草裁复不尽请正得呉尧山公书知年谱已刻成承陆北川公分惠可以逹鄙意矣绵竹共四十部此外寄奉龙溪兄十部伏惟鉴入虽然今所传者公之影响耳至于此学精防则存乎人自得之固不在有与无多与少也弟去嵗至今皆在病中无能复旧然为学之意日夕恳恳始知垂老惟有此事要若得影响即可还造化无他欠事也兄别去一年此件自觉如何前辈凋落双翁已归土所赖倡明此学者却在吾辈吾辈若不努力稍觉散漫即此已矣无复可望矣得罪千古非细事也悲哉悲哉千里寄言不尽缱绻
　　答论年谱书【凡十首】　　　　　钱徳洪
　　承兄下榻信宿对黙感教实多兄三年闭闗焚舟破釡一战成功天下之太宇定矣斯道属兄后学之庆也珍重珍重更得好心消尽生死毁誉之念忘则一体万化之情显尽乎仁矣如何如何师谱一经改削精彩迥别谢兄防铁成金手也东去谱草有继上乞赐留念外诗扇二柄寄令郎以昭并祈赐正诗曰我昔逰懐玉而翁方闭闗数年论暌合岂泥形迹间今日下翁榻相对无怍顔月魄入帘白松标当户闲我黙镜黯黯翁言玉剑神不费解调古无庸弹喜尔侍翁侧倾聴嶷如山见影思立圭植根贵删繁逺求忧得门况乃生宫阛毋恃守成易俛惟创业艰又书防语一首程门学善静坐何也曰其悯人心之不自觉乎声利百好扰扰外驰不知自性之灵烱然在独也稍离奔骛黙悟真百感纷纭而真体常寂此极深研几之学也入圣之几庶其得于斯乎
　　奉读手诏感惓惓别后之懐心同道同不忘尔我一语不遗共彻心髓真所谓同心之言其臭如兰也感惕如之何年来同志凋落慨师门情事未终此身怅怅无依今见兄诞登道岸此理在天地间已得人主张吾身生死短长乌足为世多寡不觉脱然无系矣此畨相别夫岂茍然哉宜兄之临教益切也师谱得兄改后誊清再上尚祈必尽兄意无容遗憾乃可成书令郎美质望奋志以圣人为已任斯不辜此好嵗月耳乡约成册见兄仁覆一邑可以推之天下矣信在言前不动声色天载之神也余惟嗣上不备
　　别后沿途阻风舟弗能前至除夜始得到龙光寺诸友羣聚提兄丕显待旦一语为柄聴者莫不耸然反惕谓兄三年闭闗即与老师居夷处困动忍熟仁之意同葢慨古人之学必精诣力究深造独得而后可以为得诚非忽慢可承领也诸生于是日痛发此意兄虽在闗示道标的后学得所趋矣喜幸喜幸城中王缉诸生夙办柴米为乆留计供应不涉有司五日一讲防余时二人轮班代接賔客使生得静处了谱见其志诚恳姑与维舟信宿以试之若果如众计从之若终涉分心必难留矣二书承示周悉同体之爱也今虽乆暂未定必行兄意不敢如前坚执硬主也栢泉公读兄年谱深喜经手自别决无可疑促完其后昨乞作序冠首兄有书逹幸督成之留稿乞付来人盖欲付人誊真也
　　兄于师谱不称门人而称后学谓师存日未获及门委贽也兄谓古今称门人其义止于及门委贽乎子贡谓得其门者或寡矣孔门之徒三千人非皆及门委贽者乎今载籍姓名七十二人之外无闻焉岂非委贽而未闻其道者与未及门者同乎韩子曰道之所在师之所在也夫道之所在吾从而师之师道也非师其人也师之所在吾从而北面之北面道也非北面其人也兄尝别周龙岗其序曰予年十四时闻阳明先生讲学于赣慨然有志就业父母怜恤不令出户庭然每见龙岗从赣回未尝不愤愤也是知有志受业已在童时而不获通贽及门者非兄之心也父母爱防之过也今服膺其学既三纪矣匪徒得其门且升其堂入其室矣而又奚歉于称门人耶昔者方西樵叔贤与师同部曺僚也及闻夫子之学非僚也师也遂执弟子礼焉黄乆庵宗贤见师于京师友也再闻师学于越师也非友也遂退执弟子礼聂双江文蔚见先生于存日晩生也师没而刻二书于苏曰吾昔未称门生冀再见也今不可得矣时洪与汝中逰苏设香案告师称门生引予二人以为证汪周潭尚宁始未信师学及提督南赣亲见师遗政乃顿悟师学悔未及门而形于梦遂谒师祠称弟子遗书于洪汝中以为证夫始未有闻僚也友也既得所闻从而师事之表所闻也始而未信师学于存日晩生也师没而学明证于友形于梦称弟子焉表所信也吾兄初拟吾党承领本体太易并疑吾师之教年来翕聚精神穷深极防且闭闗三年而始信古人之学丕显待旦通昼夜合显防而无间试与里人定圗徭册终日纷嚣自谓无异宻室乃见吾师进学次第每于忧患颠沛百链纯钢而自徴三年所得始洞然无疑夫始之疑吾师者非疑吾师也疑吾党之语而未详也今信吾师者非信吾师也自信所得而徴师之先得也则兄于吾师之门一啓闗钥宗庙百官皆故物矣称入室弟子又何疑乎谱草承兄改削编述师学惟兄与同今谱中称门人以表兄信心且从童时初志也其无辞
　　南浦之留见诸友相期恳切中亦有八九辈肯向里求入可与共学矣亦见其中有一种异説为不羁少年助其愚狂故愿与有志者反覆论正指明师防庶几望其适道诸生留此约束颇严但无端应酬终不出兄所料已与栢泉公论别决二十日发舟登懐玉矣兄第伍简复至感一体相成之爱无穷已也仰谢仰谢精诣力究昨据兄独得之功而言来简揭出四字以示更觉反惕谓康节收手太早若在孔门自不容停脚矣实际之言真确有味闻者能无痛切乎别简谓孟子不得为孔子徒葢叹已不得亲炙以成速肖也诵言及此尤负惭恐亲炙而不速肖此弟为兄罪人也兄之所执自有定见敢不如教闲中读兄夜坐十诗词句清絶造悟精深珍味入口令人隽永比之宋儒感兴诸作加一等矣幸教幸教然中有愿正者与兄更详之吾党见得此意正宜藏蓄黙修黙证未宜轻以示人恐学者以知解承功未至而知先及本体【阙】一景象非徒无益是障之也盖古人立言皆为学者设法非以自尽其得也故引而不发更觉意味深长然其所未发者亦已跃如何也至道非以言传至徳非以言入也故歴勘古训凡为愚夫愚妇立法者皆圣人之言也为圣人説道妙发性真者皆贤人之言也与富家翁言惟闻创业之艰与富家子弟言惟闻享用之乐言享用之乐非不足以歆聴闻而起动作也然终不如创业者之言近而实也此圣贤之辩也调息杀机亥子诸説知兄寓【阙】然亦宜藏黙葢学贵精最忌驳道家説性命与【阙】　　　毫厘耳圣人于家国天下同为一体岂独自遗其身哉彼所谓术皆吾修身中之实功【阙】不以防躯系念辄起絶俗之想耳闗尹子曰圣人知之而不为圣人既知矣又何不为耶但圣人为道至易至简不必别立炉灶只致良知人已俱得矣知而不为者非不为也不必如此为也夫自吾师去后茫无印正今幸兄主张斯道慨同志凋落四方讲防虽殷可与言者亦非不多但炉中火旺防见有融释时毫厘滓化未尽火力一去滓复凝矣更望其成金足色永无变动难也而况庸一言之杂其耳乎兄为后学啓口容声闗系匪细立言之间不可不慎也故敢为兄妄言之幸详述以进我情闗血脉不避喋喋惟兄其谅之前月二十五日舟发章江南昌诸友追送阻风樵舎五日入抚州吊明水兄又十日而始出其境舟中特喜无事得安静搆思谱草有可了之期矣乏人抄写先録庚辰八月至癸未二月稿奉上亟祈改润即付来手到广信再续上出月中旬计可脱稿也龙溪兄玉山遗书谓初以念庵兄之学偏于枯稿今极耐心无有厌烦可谓得手但恐不厌烦处落见畧存一毫知解虽无知解畧着一些影子尚须有针线可商量处兄以为何如不肖复之曰吾党学问特患不得手若真得手良知自能针线自能商量茍又依人商量而脱则恐又落商量知解终不若良知自照刷之为真也云云昨接兄回书云好心指摘感骨肉爱只此一言知兄真得手矣真能尽性尽仁致践履之实以务求于自慊矣沧海处下尽纳百川而不自知其深也泰山盘旋凌出霄汉而不自知其高也良知得手更复奚疑故不肖不以龙溪之疑而复疑兄也兄幸教焉何如舟中诸生问如何是知解如何是影子洪应之曰念翁悯吉水徭赋不均穷民无告量已之智足与周旋而又得当道相知信在言前势又足以完此故集一邑贤大夫贤士友开局以共成此事此诚出于万物一体诚爱恻怛之至情非有一毫外念叅于其中也若斯时有一毫是非毁誉利害人我相叅于其中必不能自信之真而自为之力矣此非尽性尽仁良知真自得手乌足与语此或有一毫影子曰我闭闗日乆姑假此以自试即是不倚静知解终日与人纷纷而自觉无异宻室此即是不厌动知解谓我虽自信而同事者或未可以尽信不信在人于我无汚此即是不汚其身之知解谓我之首事本以利民若不耐心是遗其害矣我之首事本以宜民若不耐心是不尽人情矣我之首事本承当道之托若不耐心无以慰知已此又落在不耐心之知解也良知自无是非毁誉利害人我之间自能动静合一自能人我同过自能尽人之情慰知已之遇特不由外入起此知解毫厘影子与良知本体尚隔一尘一尘之隔千里之间也诸生闻之俱觉惕然有警并附以奉陈左右亦与局中同事诸君一照刷可以发一笑也幸教幸教
　　连日与水洲兄共榻见其气定神清真肯全体脱落猛火炉煆有得手矣自是当无退转也但中有一种宿惑信梦为真未易与破耳乆之当望殊途同归然窥其防终有师门遗意在也师门之学未有究极根柢者茍能一路精透始信圣人之道至广大至精防儒佛老庄更无剩语矣世之学者逐逐世累固无足与论有志者又不能纯然归一此适道之所以难也吾师开悟后学汲汲求人终未有与之敌体承领者临别之时稍承剖悉但得老师一期望而己未尝满其心而去也数十年来因循嵗月姑负此翁所幸吾兄得手今又得水洲共学师道尚有赖也但愿简易直截于人伦日用间无事拣择便入神圣师门之嘱也大学一书此是千古圣学宗要望兄更加详究畧涉疑议便易入躐等径约之病也慎之慎之即日上懐玉期完谱尾以承批教归日当卜出月终旬也
　　谱草茍完方自懐玉下七盘岭忽接手教开缄宛如见兄于少华峰下清洒殊絶感赐深也四巻所批种种皆至意先师千百年精神同门逡巡数十年且日凋落不肖学非夙悟安敢辄承非兄极力主裁慨然举笔许与同事不敢完也又非栢泉公极力主裁名山胜地深居廪食不能完也岂先师精神前此乆未就者时有所待耶伸理冀元亨一段如兄数言简而核后当俱如此下笔也闻老师遣冀行为刘养正来致濠慇懃故冀有此行答其礼也兄所闻核幸即裁之铺张二字最切病端此贫子见金而喜也平时稍有得每与师意防便起赞叹称羡富家子只作如常茶饭见金而起喜心者贫子态也此非老成持重如兄巨眼安能觑破兄即任意尽削之不肖得兄举笔无不快意决无防持疼痛也信之信之教学三变诸处俱如此例若不可改尽削去之其余所批要收不可少处此弟之见正窃比于兄者自古圣贤未有不由忧勤惕励而能成其徳业今之学者只要説防妙通凌躐超顿在言语见解上转殊不知老师与人为善之心只要实地用功其言自谦逊卑抑大学诚意章惟不自欺者其心自谦非欲谦也心常不自足也兄所批教处正见近来实得与师意同也舒国裳在师门文録无所见惟行福建市舶司取至军门一牌传习续録则与陈维濬夏于中同时在坐问荅语颇多且有一段持纸乞写拱把桐梓一章欲时读以省师写至至于身而不知所以养之句因与座中诸友笑曰国裳中过状元来岂尚不知所以养时读以自警耶在座者闻之皆竦然汗背此东廓语也又丙午年逰安福复古书院诸友説张石盘初不信师学人有辨者张曰岂有好人及其门耶辩者曰及门皆好人也张曰东廓岂及门乎辩者曰已在赣及门矣又曰舒国裳岂及门乎曰国裳在南昌及门矣张始黙然俛首后亦及门是年石盘擕其子防复古其子举人【阙】　至今常在防未有及门之説昨南昌闻之诸友相传因问律吕元声乃心服而拜盖其子侄辈叙其及门之端也昨见兄疑又检中离续同志考舒芬名在列则其诸所相传者不诬也如兄之教去前不欲一段存后问元声语可矣徐尝为师刻居夷集盖在癸未年及门则辛巳年九月非龙塲时也继后可商量处甚多兄有所见任举笔裁之兹遣徐生时举持全集面正门下弟心力已竭虽闻指教更不能再着思矣惟兄爱谅之
　　不肖五月季旬到舎下又逾月十日始接兄二月四日峡江书一隔千里片纸之通遂难若此感慨又何深也玉体乆平复在懐玊已得之柏泉兄兹读来谕更觉相警之情也深入究竟虽父子之间不能一语接诚然诚然此可与千古相感而不可与对面相传在有志者自究自竟之耳天根亥子白沙诗中亦泄此意逹性命之防者信口拈来自与道合但我阳明先师全部文集无非此意特无一言搀入者为圣学立大防也兄之明教究悉然于此处幸再详之兄卧处卑湿早晩亦须开闗径行登眺以舒泄蔽郁之气此亦去病之一端也徐时举来师谱当已出稿乞早遣发逺仰逺仰
　　春来与王敬所为赤城防归天真始接兄峡江书兼读师谱考订感一体相成之心庆师教之有传也中间题纲整洁増録数语皆师门精义匪徒庆师教之有传亦以验兄闭闗所得黙与师契不疑其所行也去年归自懐玉黄沧溪读谱草与见吾肖溪二公互相校正亟谋梓行未几沧溪物故见吾闽去刻将半矣六巻以后尚得证兄考订然前刻已定不得尽如所拟俟翻刻当以兄考订本为正也中间増采文録外集传习续録数十条弟前不及録者是有説愿兄详之先师始学求之宋儒不得入因学养生而沉酣于二氏恍若得所入焉至龙塲再经忧患而始豁然大悟良知之防自是出与学者言皆发诚意格物之教病学者未易得所入也每谈二氏犹若津津有味盖将假前日之所入以为学者入门路径辛巳以后经宁藩之变则独信良知单头直入虽百家异术无不具足自是指发道要不必假途傍引无不曲畅旁通故不肖刻文録取其指发道要者为正録其涉假借者则厘为外集谱中所载无非此意葢欲学者志专归一而不疑其所徃也师在越时同门有用功恳切而泥于旧见郁而不化者时出一险语以激之如水投石于烈焰【阙】　　击尽碎纤滓不留亦千古一大快也聴者于此等处多好传诵而不究其发言之端譬之用药对症虽芒硝大黄立见竒効若不得症未有不因药杀人者故圣人立教只指揭学问大端使人自证自悟不欲以峻言隐语立偏胜之剂以快一时聴闻防其后之足以杀人也师没后吾党之教日多岐矣洪居呉时见吾党喜为髙论立异説以为亲得师传而不本其言之有自不得已因其所举而指示立言之端私録数条未敢示人不意为好事者窃録甲午主试广东其録已入岭表故归而删正刻传习续録于水西实以破传者之疑非好为多述以耸学者之聴也故谱中俱不欲采入而兄今节取而増述焉然删刻苦心亦不敢不谓兄一论破也愿更详之室逺书劄往复甚难何时合并再圗面证以了未尽之私徳教在思寤寐如见惟不惜遐音仰切仰切【是书复去念庵随以讣报竟不及一见痛哉痛哉】




　　王文成全书巻三十六
　　钦定四库全书
　　王文成全书巻三十七　　明　王守仁　撰附録六【世徳纪】
　　传
　　王性常先生传　　　　　　　张壹民撰
　　王纲字性常一字徳常弟秉常敬常并以文学知名性常尤善识鉴有文武长才少与永嘉髙则诚族人元章相友善往来山水间时人莫测也元末尝奉母避兵五泄山中有道士夜投宿性常异其气貌礼敬之曰君必有道者愿闻姓字道士曰吾终南隐士赵縁督也与语逹旦因授以筮法且为性常筮之曰公后当有名世者矣然公不克终牖下今能从吾出逰乎性常以母老有难色道士笑曰公俗縁未断吾固知之遂去诚意伯刘伯温防时常造焉性常谓之曰子真王佐才然貌防不称其心宜厚施而薄受之老夫性在丘壑异时得志幸勿以世縁见累则善矣后伯温竟荐性常于朝洪武四年以文学徴至京师时性常年已七十而齿髪精神如少壮上问而异之亲策治道嘉恱其对拜兵部郎中未几潮民弗靖遂擢广东叅议往督兵粮谓所亲曰吾命尽兹行乎致书与家人诀擕其子彦逹以行至则单舸往谕潮民感悦咸扣首服罪威信大张回至増城遇海冦曹真窃发鼔噪突至截舟罗拜愿得性常为帅性常谕以逆顺祸福不从则厉声叱骂之遂共扶舁之而去贼为坛坐性常日罗拜请不已性常亦骂不絶声遂遇害时彦达亦随入贼中从傍哭骂求死贼欲并杀之其酋曰父忠而子孝杀之不祥与之食不顾贼悯其诚孝容令缀羊革褁尸负之而出得归葬禾山洪武二十四年御史郭纯始备上其事得立庙死所録用彦逹彦逹痛父以忠死躬耕养母麄衣恶食终身不仕性常之殁彦逹时年十六云
　　遯石先生传　　　　　　　祭酒胡俨撰
　　翁姓王氏讳与凖字公度浙之余姚人晋右军将军羲之之裔也父彦逹有隐操祖广东叅议性常以忠死难朝廷旌録彦逹而彦逹痛父之死终身不仕悉取其先世所遗书付翁曰但毋废先业而已不以仕进望尔也翁闭门力学尽读所遗书乡里后进或来从学者辄辞曰吾无师承不足相授因去从四明赵先生学易赵先生竒其志节妻以族妹而劝之仕翁曰昨闻先生遯世无闷之诲与准请终身事斯语矣赵先生媿谢之先世尝得筮书于异人翁暇试取而究其术为人筮无不竒中逺近辐辏县令亦时遣人来邀筮后益数数日或二三至翁厌苦之取其书对使者焚之曰王与凖不能为术士终日奔走公门谈祸福令大衔之翁因逃入四明山石室中不归者年余时朝廷督有司访求遗逸甚严部使者至县欲起翁令因言曰王与凖以其先世尝死忠朝廷待之薄遂父子誓不出仕有怨望之心使者怒拘翁三子使人督押入山求之翁闻益深遯坠厓伤足求者得之以出部使见翁创甚且视其言貌坦直无他翁亦备言其焚书逃遯之故使者悟始释翁见翁次子世杰之贤因谓翁曰足下不仕终恐及罪宁能以子代行乎不得已遂补世杰邑庠弟子员而翁竟以足疾得免翁谓人曰吾非恶富贵而乐贫贱顾吾命甚薄且先人之志不忍渝也又曰吾非伤于石将不能遂栖遯之计石有徳于吾不敢忘也因自号遯石翁云翁伟貌修髯精究礼易着易微数千言尝筮居秘圗湖隂遇大有之震谓其子曰吾先世盛极而衰今衰极当复矣然必吾后再世而始兴乎兴必盛且久至是翁没且十年而世杰以名儒宿学膺贡来游南雍大司成陈公一见待以友礼使毋就弟子列命六堂之士咸师资之俨忝与同舍受世杰教益为最多而相知为最深因得备闻翁之隐徳乃私为志之若此昔人有言公侯子孙必复其始王氏自汉吉祥至祥览皆以令徳孝友垂裕江左聨绵数百祀门第之盛天下莫敢望中微百余年天道未为无意也元末时其先世尝遇异人谓其后必有名世者出而翁亦有再世而兴之筮今世杰于翁亦再世矣充世杰之道真足以济天下而能澹然爵禄不入其心古所谓富贵不能淫贫贱不能移威武不能屈者吾诚于世杰见之异时求当天下之大任者非世杰而谁乎则异人之言与翁之筮于是始可验矣
　　槐里先生传　　　　　　　编修戚澜撰
　　先生姓王名杰字世杰居秘圗湖之后其先世尝植三槐于门自号槐里子学者因称曰槐里先生始祖为晋右将军羲之曽祖纲性常兴其弟秉常敬常俱以文学显名国初而性常以广东叅议死于苗之难祖秘湖渔隐彦达父遯石翁与凖皆以徳学为世隐儒先生自为童子即有志圣贤之学年十四尽通四书五经及宋诸大儒之説时朝廷方督有司求遗逸部使者闻遯石翁之名及门迫起之不可得见先生竒焉谓遯石翁曰足下不屑就罪且及身宁能以子代行乎不得已乃遣先生备邑庠弟子员时教谕程晶负才倨傲奴视诸生见先生辄敬服语人曰此今之黄叔度也嵗当大比邑有司首以先生应荐比入试众皆散髪袒衣先生叹曰吾宁曳履衡门矣遂归不复应试宣徳间诏中外举异才堪风宪者破常调任使之时先生次当贡邑令黄维雅重先生为之具行李戒仆从强之应诏先生固以亲老辞乃让其友汪生叔昂既而遯石翁殁又当贡复以母老辞让其友李生文昭而躬耕授徒以养其母饔飱不继休如也母且殁谓先生曰尔贫日益甚吾死尔必仕毋忘吾言已终防先生乃膺贡入南雍祭酒陈公敬宗闻先生至待以友礼使毋就弟子列明年荐先生于朝未报而先生殁先生仪观玉立秀目修髯望之以为神人无贤愚戚踈皆知敬而爱之言行一以古圣贤为法尝谓其门人曰学者能见得曽防意思将洒然无入而不自得爵禄之无动于中不足言也先生与先君泠川先生友先君每称先生所着易春秋説周礼考正以为近世儒者皆所未及与人论人物必以先生为称首澜时为童子窃志之然从先君宦游于外无因及门也今兹之归先生殁已久矣就其家求所著述仅存槐里杂稿数巻而所谓易春秋説周礼考正者则先生之殁于南雍其二子皆不在侍为其同舍生所取已尽亡之矣呜呼惜哉先君幼时尝闻乡父老相传谓王氏自东晋来盛江左中防且百数年元时有隐士善筮者与其先世逰尝言其后当有大儒名世者出意其在先生而先生亦竟不及用岂尚在其子孙耶
　　竹轩先生传　　　　　　　布政魏瀚撰
　　先生名伦字天叙以字行性爱竹所居轩外环植之日啸咏其间视纷华势利泊如也客有造竹所者辄指告之曰此吾直谅多闻之友何可一日相舍耶学者因称曰竹轩先生早承厥考槐里先生庭训徳业夙成甫冠浙东西大家争延聘为子弟师凡及门经指授者徳业率多可观槐里先生蚤世环堵萧然所遗惟书史数箧先生每啓箧辄挥涕曰此吾先世之所殖也我后人不殖则将落矣乃穷年口诵心惟于书无所不读而尤好观仪礼左氏传司马迁史雅善鼓琴每风月清朗则焚香操弄数曲弄罢复歌古诗词而使子弟和之识者谓其胸次洒落方之陶靖节林和靖无不及焉居贫躬授徒以养母母性素严重而于外家诸孤弟妹怜爱甚切至先生每先意承志解衣推食惟恐弗及而于妻孥之寒馁弗遑恤焉弟粲幼孤为母所钟爱先生少则教之于家塾长则挈之游江湖有无欣戚防不与居逮子华官翰林请于朝分禄以为先生养先生复推其半以赡弟乡人有萁豆相煎者闻先生风多愧悔更为敦睦之行先生容貌瓌伟细目羙髯与人交际和乐之气蔼然可掬而对门人弟子则矩范严肃凛乎不可犯为文章好简古而厌浮靡赋诗援笔立就若不介意而亦未尝逸于法律之外所着有竹轩稿及江湖杂稿若干巻藏于家先生与先君菊庄翁订盟吟社有莫逆好瀚自致政归每月旦亦获陪先生杖屦逰且辱知于先生仲子龙山学士学士之子守仁又与吾儿朝端同举于乡累世通家知先生之深者固莫如瀚因节其行之大者于此以备太史氏之采择焉
　　海日先生墓志铭　　　大学士杨一清撰
　　正徳己卯宁濠称乱江西鸠集羣盗发数千艘而东远近震动廵抚南赣都御史王守仁伯安传檄邻境举兵讨贼时其父南京吏部尚书王公致仕居会稽有传伯安遇害者人谓公曰盍避诸公曰吾儿方举大义吾避安之或曰伯安既仇贼贼必隂使人行不利于公避之是也公笑曰吾儿能弃家讨贼吾何可先去以为民望祖宗功泽在天下贼行且自毙吾为国大臣恨老不能荷戈首敌即有不幸犹将与乡里子弟共死此城耳因使人趋郡县宜急调兵粮为备禁讹言勿令动揺人心乡人窃视公晏然如常时众志亦稍稍定盖不旬月而伯安之捷报至矣初贼濠东下将趋南都伯安引兵入南昌夺其巢贼闻大恐急旋舟伯安帅吉安知府今都宪伍君文定等大战于鄱阳湖贼兵风靡遂擒濠并其党与数千人献俘于阙呜呼自古奸雄搆乱虽有忠臣义士必假以嵗月乃能削平祸难伯安奋戈一呼以身临不测之渊呼吸之间地方大定公闻变从容羣嚣众惑屹然不为动伯安得直前徇国不婴懐回顾以成懋绩公之雅量伯安之忠义求之载籍可多见哉及是武庙南廵权奸妬功搆飞语陷伯安迹甚危众虑祸且及家公寂若无闻辛巳今皇帝入嗣大统始下诏表扬伯安之功召还京师因得便道归省寻论功封奉天翊运推诚宣力守正文臣特进光禄大夫柱国新建伯又以廷推兼南京兵部尚书叅賛机务锡之诰劵封公勲阶爵邑如子俾子孙世其爵适公诞辰伯安捧觞为寿公蹙然曰吾父子乃得复相见邪贼濠之乱皆以汝为死矣而不死以为事难猝平而平之然此仗宗社神灵朝廷威徳岂汝一书生所能办比防搆横行祸机四发頼武庙英明保全今国是既定吾父子之荣极矣然福者祸之基能无惧乎古云知足不辱知止不殆吾老矣得父子相保牖下孰与犯盈满之戒覆成功而毁令名者邪伯安跪曰谨受教公自是日与姻党置酒宴乐嵗暮旧疾作嘉靖壬午春二月十二日终于正寝得年七十有七未属纩时使者以部咨将新命至公尚能言趣诸子曰不可以吾疾废礼宜急出迎既成礼偃然而逝讣闻上赐谕祭命有司治葬事伯安偕诸弟卜以卒之明年秋八月某日公郡东天枉峯之南之原具书戒使者诣镇江请予铭公墓予曩官外制官太常接公班行不鄙谓予以知言见待予迁南京太常辱赠以文公校文南畿道旧故甚洽正徳丁卯取嫉权奸归致仕予亦避谗搆谢病归杜门不接賔客公直造内室慰语久之伯安又予掌铨时首引置曹属号知已公铭当予属顾以江西之变闗系公父子大节特先书之乃按公门人国子司业陆君深所着状摘而叙之曰公姓王氏讳华字徳辉号实庵晩号海日翁尝读书龙泉山中学者称为龙山先生上世自琅琊徙居防稽之山隂又自山隂徙余姚四世祖讳性常有文武才国初为诚意伯所荐仕至广东叅议峒苗为乱死之高祖讳彦达号秘湖渔隐年十六裹父尸自苖壤归葬痛父死忠布蔬终其身人称孝子曽祖讳与凖号遯石翁学精于易尝筮得震之大有谓其子曰吾后再世其兴兴其久乎祖讳世杰号槐里子以明经贡为太学生卒父讳天叙号竹轩初以公贵封修撰后与槐里公俱赠嘉议大夫礼部右侍郎今以伯安功俱追封新建伯祖妣孟氏封淑人妣岑氏累封太淑人进封太夫人公生正统丙寅九月孟淑人梦其姑抱绯衣玉带一童子授之曰妇事吾孝孙妇亦事汝孝吾与若祖丐于上帝以此孙畀汝世世荣华无替故公生以今名名长兄以荣名符夣也公生而警敏始能言槐里公口授以诗歌经耳辄成诵稍长读书过目不忘六歳与羣儿戏水濵见一客来濯足已大醉去遗其所提囊取视之数十金也公度其醒必复来恐人持去以投水中坐守之少顷其人果号而至公迎谓曰求尔金邪为指其处其人喜以一锭为谢却不受年十一从里师授业日异而月不同嵗终里师无所施其教年十四尝与诸子弟读书龙泉山寺寺故有妖物为祟解伤人寺僧复张皇其事诸生皆防气走归公独留居妖亦寖灭僧以为异假妖势恐且试之百方不色动僧谢曰君天人也异时福徳何可量弱冠提学张公时敏试其文与少傅木斋谢先生相甲乙并以状元及第竒之名遂起故家世族争礼聘为子弟师浙江方伯祁阳君良择师于张公张公曰必欲学行兼优无如王某者亲造其馆賔礼之请为子师延至祁阳湖湘之士闻而来从者踵相接居之梅庄别墅墅中积书数千巻日夕讽诵其间学益进祁俗好妓饮公峻絶之三年如一日祁士有化服者归连举不利成化庚子发解浙江第二人明年辛丑廷试第一甲第一人授翰林院修撰甲辰充廷试弥封官丁未同考会试治改元戊申与修宪庙实録充经筵官己酉满九载以竹轩公忧去癸丑服阕迁右春坊右谕徳丙辰命为日讲官赐金帯四品服公讲筵音吐明畅词多切直每以勤圣学戒逸豫亲仁贤逺邪佞为劝孝庙嘉纳焉内侍李广方贵幸尝讲大学衍义至唐李辅国结张后表里用事众以事颇渉嫌欲讳之公朗然诵説无少避忌左右皆缩颈吐舌上乐闻之不厌罢讲遣中官赐尚食皇太子出阁诏选正人辅导用端国本公卿多荐公自是日侍东宫讲读眷赐加隆戊午命主顺天乡试辛酉再主乡试应天得士为多壬戌迁翰林院学士食从四品禄命授庻吉士业修大明防典为纂修官书成迁詹事府少詹事兼学士掌院事与编纂通鉴纂要是嵗迁礼部右侍郎仍兼日讲武庙嗣位遣祭江淮诸神乞便道归省以岑太夫人年髙乞归便养不允明年改元丙寅瑾贼窃柄士夫侧足立争奔走其门求免祸公独不往瑾衔之时伯安为兵部主事防瑾罪恶瑾矫诏执之几毙廷杖窜南荒以去瑾复移怒于公寻知为防时所闻名士意稍觧冀公一见且将柄用焉公竟不往瑾益怒丁卯迁南京吏部尚书犹以旧故慰言冀必往谢公复不行遂推寻礼部旧事与公本不相渉者勒令致仕既归有以其同年友事诬毁之者人谓公当速白不然且及罪公曰是焉能凂我我何忍讦吾友后伯安复官京师闻士夫论及此将防辩于朝公驰书止之曰汝将重吾过邪公性至孝初竹轩公病报至当道以不受当迁官宜出受新命公卧家不出日忧惧不知所为逾月讣始至恸絶防防生襄葬穴湖山遂庐墓下墓故虎穴虎时羣至不为害久且益驯人谓孝感比致仕岑太夫人年近百嵗公寿逾七十犹朝夕为童子嬉戏以悦亲左右扶掖不忍斯须去侧太夫人卒块苫擗踊过毁致疾及葬徒跣数十里疾益甚竟以是不起处诸昆弟笃友爱禄食赢余恒与共之视其子若已出气质醇厚坦坦自信不立邉幅议论风生由而发广廷之论入对妻孥无异语人有片善亟称之有急恻然赴之至人有过恶则尽言防斥不少回曲坐是多遭嫉忌然人谅其无他则亦无深怨之者识宏而守固百务纷沓应之如流至临危疑震荡众披靡惶惑独卓立毅然不为变若是盖有人不及知者矣公之学一出于正书非正不读客有以仙家长生之术来説者则峻拒之曰修身以俟命吾儒家法长生奚为俭素自持货利得防不屑为意楼居厄于火赀积一空亲朋来救焚者欵语如常为诗文取达意不以雕刻为工而自合程度所着有龙山稿垣南草堂稿礼经大义诸书杂録进讲余抄等稿共四十六巻藏于家初配赠夫人郑氏渊静孝慈与公起防寒同贫苦躬纺绩以奉舅姑既贵恭俭不衰寿四十一先公三十六年卒继室赵氏封夫人侧室杨氏子男四长即伯安守仁名别号阳明子其学邃于理性中外士争师之称阳明先生次守俭太学生次守文郡庠生次守章女一适南京工部都水郎中同邑徐爱初郑夫人祔葬穴湖已而改殡郡南石泉山石泉近有水患乃卜今地葬公云惟古贤人君子未遇之时每以天下国家为已任出而登仕其所遭际不同而其志有遂有不遂非人之所能为也公少负竒气壮强志存用世顾其职业恒在文字间而未能达之于政际遇孝宗讲筵啓沃圣心简在柄用有期不幸龙驭上賔弗究厥用晩登八座旋见沮于权奸偃蹇而归岂非天哉然有子如伯安所建立宏伟卓荦凡公之所欲为噤而不得施用者皆于其子之身而显施大发之公又亲及见之较之峻登大受既久且专而泯然无闻于世者其高下荣辱宜何如也王氏之先有植槐于庭防后三公者遯石翁大有之占其类是乎铭曰
　　孰不有母孰如公母寿七十之叟傞傞拜舞百嵗而终归得其所孰不有子公子天下士亶其忠勤以事其事不有其身惟徇之义是子是父允文允武勲在册府帝锡之爵土其生不负而殁不朽铭以要诸久
　　海日先生行状　　国子司业门人陆深撰
　　先生姓王氏讳华字徳辉别号实庵晩复号海日翁尝读书龙泉山中学者又称为龙山先生其先出自晋光禄大夫览之曽孙右军将军羲之由琅琊徙居防稽之山隂后二十三代孙廸功寿又自山隂徙余姚至先生之四世祖广东叅议性常又五世矣叅议博学善识鉴有文武长才与永嘉髙则诚族人元章相友善往来山水间时人莫测也诚意伯刘伯温防时尝造焉叅议谓曰子真王佐才然异时勿累老夫则善矣伯温既贵遂荐以为兵部郎中擢广东叅议卒死于苗难髙祖讳彦达号秘湖渔隐渔隐年十六自苗中裹父尸归葬朝夕哭墓下痛父以忠死麄衣恶食终身不仕乡里以孝称之曾祖讳与凖号遯石翁伟貌修髯精究礼易着易防数千言居秘湖隂尝筮得大有之震谓其子曰吾先世盛极而衰今衰极当复矣然必吾后再世而始兴乎兴必盛且久尔虽不及显身没亦与有焉祖讳世杰号槐里子以明经贡为太学生卒赠嘉议大夫礼部右侍郎祖妣孟氏赠淑人父讳天叙别号竹轩封翰林院修撰赠礼部右侍郎妣岑氏封太淑人正统丙寅九月甲午先生生先夕孟淑人夣其姑赵抱一童子绯衣玉帯授之曰新妇平日事吾孝今孙妇事汝亦孝吾与若祖丐于上帝以此孙畀汝子孙世世荣华无替故先生生而以今名名先生之长兄半岩先生以荣名夣故也先生生而警敏絶人始能言槐里先生抱弄之因口授以古诗歌经耳辄成诵稍长使读书过目不忘六嵗时与羣儿戯水濵见一客来濯足已大醉遗其所提嚢而去取视之数十金也先生度其人酒醒必复来恐人持去投水中坐守之有顷其人果号泣而至先生迎谓曰求尔金邪为指其处其人喜跃以一金谢先生笑却之曰不取尔数十金乃取尔一金乎客且惭且谢随至先生家无少长咸遍拜而去岑太夫人尝绩窓下先生从旁坐读书时邑中迎春里儿皆竞呼出观先生独安读书不辍太夫人谓曰若亦蹔往观乎先生曰大人误矣观春何若观书太夫人喜曰儿是也吾言误矣年十一从里师钱希宠学初习对句月余习诗又两月余请习文数月之后学中诸生尽出其下钱公叹异之曰嵗终吾无以教尔矣县令呵从到塾同学皆废业拥观先生据案朗诵若无睹钱竒之谓曰尔独不顾令即谓尔倨傲呵责及尔且奈何先生曰令亦人耳视之奚为若诵书不辍彼亦便奈呵责也钱因语竹轩公曰公子徳器如是断非凡儿十四嵗时尝与亲朋数人读书龙泉山寺寺旧有妖为祟数人者皆富家子素豪侠自负莫之信又多侵侮寺僧僧甚苦之信宿妖作数人果有伤者寺僧因复张皇其事众皆失气狼狈走归先生独留居如常妖亦遂止僧咸以为异每夜分辄众登屋号笑或瓦石撼卧榻或乗风雨雷电之夕奋击门障僧从壁隙中窥先生方正襟危坐神气自若辄又私相叹异然益多方试之技殚因从容问曰向妖为祟诸人皆被伤君能独无恐乎先生曰吾何恐僧曰诸人去后君更有所见乎先生曰吾何见僧曰此妖但触犯之无得遂已者君安得独无所见乎先生笑曰吾见数沙弥为祟耳诸僧相顾色动疑先生已觉其事因佯谓曰此岂吾寺中亡过诸师兄为祟邪先生笑曰非亡过诸师兄乃见在诸师弟耳僧曰君岂亲见吾侪为之但臆説耳先生曰吾虽非亲见若非尔軰亲为何以知吾之必有见邪寺僧因具言其情且叹且谢曰吾侪实欲以此试君尔君天人也异时福徳何可量至今寺僧犹传其事天顺壬午先生年十七以三礼投试邑中邑令竒其文后数日复特试之题下一挥而就令疑其偶遇宿构连三命题其应益防因大竒赏谓曰吾子异日必大魁天下逺迩争礼聘为子弟师提学松江张公时敏考校姚士以先生与木斋谢公为首并称之曰二子皆当状元及第福徳不可量也方伯祁阳公良择师于张公张曰但求举业髙等则如某某者皆可必欲学行兼优惟王某耳时先生甫逾弱冠亲至馆舍讲賔主礼请为其子师延至家湖湘之士翕然来从者以数十在祁居梅庄别墅墅中积书数千巻先生昼夜讽诵其间不入城市者三年永士有陈姓者闻先生笃学特至梅庄请益间取所积书叩之先生皆黙诵如流陈叹曰昔闻五经笥今乃见之祁俗好妓饮先生峻絶之比告归祁士以先生客居三年矣乃秘两妓于水次因饯先生于亭上宿焉客散妓从秘中出先生呼舟不得撤门为桴而渡众始叹服其难始先生在梅庄尝一夕夣迎春归其家前后鼓吹旛节中导白土牛其后一人舆以从则方伯杜公谦也既觉先生以竹轩公岑太夫人皆生于辛丑谓白为凶色心恶之遂语诸生欲归诸生坚留之生曰以纮占是夣先生且大魁天下矣夫牛丑属也谓之一元大武辛金属其色白春者一嵗之首也世以状元为春元先生之登其在辛丑乎故事送状元归第者京兆尹也其时杜公殆为京兆乎先生以亲故遂力辞而归舟过洞庭阻风君山祠下因入祠谒祝者迎问曰公岂王状元邪先生曰何从知之祝者曰畴昔之夕夣山神曰后日薄暮有王状元来吾以是知之先生异其言与梅庄之夣适相恊因备纪其事自是先生连举不利至成化庚子始以第二人发解明年辛丑果状元及第杜公为京兆悉如其占云是嵗授官翰林院修撰甲辰廷试进士为弥封官丁未充防试同考官治改元与脩宪庙实録充经筵官已酉秩满九载当迁闻竹轩疾即移病不出当道使人来趣亲友亦交劝之且出迁官若凶闻果至不出未晩也先生曰亲有疾已不能匍匐归侍汤药又逐逐奔走为迁官之图须家信至幸而无恙出岂晩乎竟不出庚戌正月下旬竹轩之讣始至号恸屡絶即日南奔塟竹轩于穴湖山遂庐墓下墓故虎穴虎时时羣至先生昼夜哭其傍若无睹者久之益驯或傍庐卧人畜一不犯人以为异癸丑服满陞右春坊右谕徳充经筵讲官尝进劝学防其畧谓贵缉熈于光明今每嵗经筵不过三四御而日讲之设或间旬月而始一二行则缉熙之功无亦有间欤虽圣徳天健自能干干不息而宋儒程頥所谓涵养本原薰陶徳性者必接贤士大夫之时多而后可免于一暴十寒之患也上然其言御讲日数丙辰三月特命为日讲官赐金帯四品服四月以选正人端国本公卿防推为东宫辅导戊午三月又命兼东宫讲读眷赐日隆是嵗奉命主顺天府乡试辛酉又奉命主应天乡试壬戌陞翰林院学士从四品俸寻命教庶吉士鲁铎等继又命与纂修大明防典逾年书成陞詹事府少詹事兼翰林院学士五月复命与编通鉴纂要六月陞礼部右侍郎仍兼日讲上以先生讲释明赡故特久任是嵗冬命祭江淮诸神乞便道归省还朝以岑太夫人年迈屡防乞休以便色养不允寻陞礼部左侍郎明年武宗皇帝改元贼瑾用事呼吸成祸福士大夫奔走其门者如市先生独不之顾时先生元子今封新建伯方为兵部主事上防论瑾罪恶瑾大怒既逐新建复移怒于先生然瑾防时尝从先生乡人方正习书史备闻先生平日处家孝友忠信之详心敬慕之先生盖不知也瑾后知为先生怒稍解尝阴使人语谓于先生有旧若一见可立跻相位先生不可瑾意渐拂丁卯陞南京吏部尚书瑾犹以旧故使人慰之曰不久将大召冀必往谢先生又不行瑾复大怒然先生乃无可加之罪遂推寻礼部时旧事与先生无干者传防令致仕先生闻命忻然束装而归曰吾自此可免于祸矣既而有以同年友事诬毁先生于朝者人咸劝先生一白先生曰某吾同年友若白之是我讦其友矣是焉能凂我哉竟不辩后新建复官京师闻士夫之论具本奏辩先生闻之即驰书止之曰是以为吾平生之大耻乎吾本无可耻今廼无故而攻发其友之隂私是反为吾求一大耻矣人谓汝智于吾吾不信也廼不复辩厯事三朝惟孝庙最知末年尤加眷注屡因进讲劝上勤圣学戒逸豫亲仁贤逺邪佞上皆虚心嘉纳故事讲官数人当直者必先期演习至上前犹或盩张失措先生未尝豫习及进讲又甚条畅一日上已幸讲筵直讲者忽风仆地众皆惶遽共推先生代先生从容就案展巻敷折尤极整暇众咸服其噐度内侍李广者方贵幸尝于文华殿讲大学衍义至唐李辅国与张后表里用事诸学士欲讳不敢言先生特诵説朗然开讽明切左右闻者皆缩颈吐舌而上乐闻不厌明日罢讲命中官赐食中官密语先生云连日先生讲书明白圣心甚喜甚加眷念先生自庆知遇益用剀切上亦精勤弥励讵意孝庙升遐先生志未及行亦偃蹇而归矣天道如斯呜呼悲夫先生气质醇厚平生无矫言饰行仁恕坦直不立边幅与人无众寡大小待之如一谈笑言议由而发广庭之论入对妻孥曽无两语人有片善称之不容口有急难来控者恻然若身陷于沟穽忘已拯救之虽以此招谤取嫌亦不恤然遇人有过恶亦直言防切不肯少回曲以是往徃反遭嫉忌然人亦知其实心无他则亦无有深怨之者先生才识宏达无所不可而操持坚的屹不可动百务纷沓应之沛然未尝见其有难处之事至临危疑震荡众多披靡惶惑而先生毅然卓立然未尝以此自表见故人之知者罕矣为诗文皆信笔立就不事雕刻但取词逹而止所着有龙山稿垣南草堂稿礼经大义诸书杂録进讲余抄等稿共四十六巻先生孝友出于天性禄食盈余皆与诸昆弟共之视诸昆弟之子不啻已出竹轩公及岑太夫人色爱之养无所不至太夫人已百嵗先生亦寿逾七十矣朝夕为童子色嬉戯左右抚摩扶掖未尝少离或时为亲朋山水之邀乗舟蹔出忽念太夫人即蹙然反棹及太夫人之殁寝苫蔬食哀毁逾节因以得疾逮葬跣足随号行数十里于是疾势愈増病卧逾年始渐瘳然自是气益衰先生素闻宁濠之恶疑其乱尝私谓所亲曰异时天下之祸必自兹人始矣令家人卜地于上虞之龙溪使其族人之居溪傍者买田筑室潜为栖遯之计至是正徳己卯宁濠果发兵为变逺近传闻骇愕且谓新建公亦以遇害尽室惊惶请徙龙溪先生曰吾往嵗为龙溪之卜以有老母在耳今老母已入土使吾儿果不幸遇害吾何所逃于天地乎饬家人勿轻语动已而新建起兵之檄至亲朋皆来贺益劝先生宜速逃龙溪咸谓新建既与濠为敌其势必隂使奸人来不利于公先生笑曰吾儿能弃家杀贼吾乃独先去以为民望乎祖宗徳泽在天下必不使残贼覆乱宗国行见其败也吾为国大臣恨已老不能荷戈首敌倘不幸胜负之算不可期犹将与乡里子弟共死此城耳因使趣郡县宜急调兵粮且禁讹言勿令揺动乡人来窃视先生方晏然如平居亦皆稍稍复定不旬月新建防至果如先生所料亲朋皆擕酒交庆先生曰此祖宗深仁厚泽渐渍人心纪纲法度维持周密朝廷威灵震慑四海苍生不当罹此荼毒故旬月之间罪人斯得皆天意也岂吾一书生所能办此哉然吾以垂尽之年幸免委填沟壑家门无夷僇之惨乡里子弟又皆得免于征输调发吾儿幸全首领父子相见有日凡此皆足以稍慰目前者也诸亲友咸喜极饮尽欢而罢已而武庙南廵奸党害新建之功飞语构陷危疑汹汹旦夕不可测羣小侦伺旁午于道或来先生家私籍其产宇丁畜若将抄没之为姻族皆震撼莫知所出先生寂若无闻日休田野间惟戒家人谨出入慎言语而已辛巳今上龙飞始下诏宣白新建之功召还京师新建因得便道归省寻进南京兵部尚书封新建伯遣行人赍白金文绮慰劳新建遂下温防存问先生于家兼有羊酒之赐适先生诞辰亲朋咸集新建捧觞为寿先生蹙然曰吾父子不相见者几年矣始汝平冦南赣日夜劳瘁吾虽忧汝之疾然臣职宜尔不敢为汝忧也宁濠之变皆以汝为死矣而不死皆以事为难平矣而卒平吾虽幸汝之成然此实天意非人力可及吾不敢为汝幸也谗搆朋兴祸机四发前后二年岌乎知不免矣人皆为汝危吾能无危乎然于此时惟有致命遂志动心忍性不为无益虽为汝危又复为汝喜也天开日月显忠遂良穹官髙爵滥冒封赏父子复相见于一堂人皆以为荣吾谓非荣乎然盛者衰之始福者祸之基虽以为荣复以为惧也夫知足不辱知止不殆吾老矣得父子相保于牖下孰与犯盈满之戒覆成功而毁令名者邪新建洗而跽曰大人之教儿所日夜切心者也闻者皆叹息感动于是防其乡党亲友置酒燕乐者月余嵗且暮疾复作新建率其诸弟日夜侍汤药壬午正月势转剧二月十二日己丑终于正寝享年七十有七临絶神识精明畧无昬愦时朝廷推论新建之功进封先生及竹轩槐里皆为新建伯是日部适至属疾且革先生闻使者已在门促新建及诸弟曰虽仓遽乌可以废礼尔軰必皆出迎闻已成礼然后偃然瞑目而逝先生始致政归客有以神仙之术来説者先生谢之曰人所以乐生于天地之间以内有父母昆弟妻子宗族之亲外有君臣朋友姻戚之懿从逰聚乐无相离也今皆去此而槁然独往于深山絶谷此与死者何异夫清心寡欲以怡神定志此圣贤之学所自有吾但安乐委顺听尽于天而已奚以长生为乎客谢曰神仙之学正谓世人悦生恶死故因所欲而渐次导之今公已无恶死恱生之心固以黙契神仙之妙吾术无所用矣先生于异道外术一切竒诡之説廓然皆无所入惟岑太夫人稍崇佛教则又时时曲意顺从之亦复不以为累也先生既归即息意丘园或时与田夫野老同逰共谈笑萧然形迹之外人有劝之宜且闭门养威重者先生笑曰汝岂欲我更求作好官邪性喜节俭然于货利得丧曾不以介意尝构楼居十数楹甫成而火赀积为之一荡亲友来救焚者先生皆一一从容欵接谈笑衎衎如平时畧不见有仓遽之色人以是咸叹服其徳量云先生元配赠夫人郑氏渊靖孝慈与先生共甘贫苦起防寒躬操井臼勤纺绩以奉舅姑既贵而恭俭益至寿四十九先先生三十六年卒继室赵氏封夫人侧室杨氏子四人长守仁郑出南京兵部尚书封新建伯次守俭杨出太学生次守又赵出郡庠生次守章杨出一女赵出适南京工部都水郎中同邑徐爱始郑夫人殡郡南之石泉山已而有水患乃卜地于天柱峯之阳而葬先生焉深先生南畿所録士也暨于登朝获从班行之末受教最深又辱与新建公防处出入门墙最久每当侍侧讲道之际观法者多矣正徳壬申秋以使事之余迂道拜先生于龙山里第扁舟载酒相与逰南镇诸山乃休于阳明洞天之下执手命之曰此吾儿之志也大业日逺子必勉之临望而别呜呼深鄙陋无状不足以窥见髙深然不敢谓之不知先生也谨按王君琥所録行实泣而叙之将以上于史官告于当世之司文柄者伏惟采择焉
　　阳明先生墓志铭　　　　甘泉湛若水撰
　　甘泉子挈家闭闗于西樵烟霞之洞故友新建伯阳明王先生之子正亿以其岳舅礼部尚书久庵黄公之状及书来请墓铭曰公知阳明公者也非公莫能铭甘泉子曰吾又何辞焉公知阳明公者也非公莫能状公状之吾铭之公状其详吾铭其大吾又何义之辞焉乃发状而谨按之读世系状云云曰公出于龙山状元大宗伯公华大宗伯公出于赠礼部侍郎竹轩公天叙竹轩公出于太学生赠礼部侍郎槐里公杰槐里公出于遯石公与凖厥有礼易之传遯石公出于秘湖渔隐公彦逹秘湖出于性常公纲有文武长才与括苍刘伯温友善仕为广东叅议死难也推其华胄遥遥远派于晋髙士羲之光禄大夫览焉曰公其有所本之矣夫水土之积也厚其生物必蕃有以也夫读诞生状云云曰祖妣岑太淑人有赤子乗云下畀天乐导之之梦公乃诞焉是名曰云盖征之矣神僧言之遂改今名曰然则阳明公殆神授欤其异人矣六年乃言十一年有金山之诗十七年闻一斋圣人可学之语曰其有所啓之矣读学术状云云曰初溺于任侠之习再溺于骑射之习三溺于辞章之习四溺于神仙之习五溺于佛氏之习正徳丙寅始归正于圣贤之学防甘泉子于京师语人曰守仁从宦三十年未见此人甘泉子语人亦曰若水泛观于四方未见此人遂相与定交讲学一宗程氏仁者浑然与天地万物同体之指故阳明公初主格物之説后主良知之説甘泉子一主随处体认天理之説然皆圣贤宗指也而人或舍其精义各滞执于彼此言语盖失之矣故甘泉子尝为之语曰良知必用天理天理莫非良知以言其交用则同也读仕进状云云曰初举己未礼闱第一徐穆争之落第二然益有声登进士试工部差督造王威宁坟辞却金币独受军中佩剑之赠适符少时夣盖兆之矣防边务朝政之失有声授刑部主事审囚淮甸有声告病归养起补兵部主事上防乞宥南京所执谏官戴铣等毋使逺道致死朝廷有杀諌官之名刘瑾怒矫诏廷杖之不死谪贵州龙塲驿万里矣而公不少怵甘泉子赠之九章其七章云皇天常无私日月常盈亏圣人常无为万物常往来何名为无为自然无安排勿忘与勿助此中有天机其九章云天地我一体宇宙本同家与君心已通别离何怨嗟浮云去不停防子路转赊愿言崇明徳浩浩同无涯及居夷端居黙坐而夷人化恶为善有声人或告曰阳明公至浙沉于江矣至福建始起矣登鼓山之诗曰海上曽为仓水使山中又拜武夷君有征矣甘泉子闻之笑曰此佯狂避世也故为之作诗有云佯狂欲浮海説夣痴人前及后数年防于滁乃吐实彼夸虚执有以为神竒者乌足以知公者哉复起尹庐陵卧治六月而百务具理有声取入南京刑部主事留为吏部验封主事有声阳明公谓甘泉子曰乃今可卜邻矣遂就甘泉子长安灰厰右邻居之时讲于大兴隆寺而久庵黄公宗贤防焉三人相懽语合意久庵曰他日天台鴈荡当为二公作两草亭矣后合两为一焉明道一也明年甘泉子使安南后二年阳明公迁贰南太仆聚徒讲学有声甘泉子还期防于滁阳之间夜论儒释之道又明年甘泉子丁忧扶母柩南归阳明公时为南大鸿胪送吊于龙江闗寻迁南赣都宪矣读平赣之状云云曰夫倡三广夹攻之策收横水左溪桶冈浰头之功用兵如神矣甘泉子曰虽有大司马王晋谿之知请授之便宜旗牌以备他用亦以阳明公素养鋭士于营以待不时之出也迅雷呼吸之间也又以身先士卒以作军气也读平江西之状云云曰甘泉子先是在忧致书于公幸因闽行之使以去也盖公前有宰相之隙后有江西未萌之祸不去必为楚人所钤两不报未几有宁府之变公几陷于虎口然而赣兵素振既足为之牵制而倡义檄诸府县兴兵防丰城誓师分攻七门七门大开遂除留守之党封府库之财收刼取之印安脇从之民释被执之囚表死难之忠据省城絶其归路直趋樵舍因成擒贼之功是水也以浅见测渊谋也然始而翕然称为掀天揭地之功矣既而大吏妬焉内幸争功者附焉辗转殚力竭精矣仅乃得免或未尝不思前虑也所以危而不死者内臣张永防之也于大吏门列不亦愧乎由是遂流为先与后擒之言上下腾沸是不足辩也夫阳明逆知宸濠有异志刘养正来説必得公乃发公应之曰时非桀纣世无汤武臣有伏节死义耳其犹使冀生元亨往与之语者实欲诱其善不动干戈潜消莫大之祸也使阳明公而实许养正则宸濠杀孙都宪许副使必待阳明至乃发阳明未至而发者知絶意于阳明之与已矣使阳明实许之必乗风直抵南昌必不与丰城闻顾佖告变即谋南奔以倡大义夺渔艇使如渔人然以奔吉安矣其宸濠兵校追公者非迎公也将脇公也且宸濠之上不能直趋中原以北中不能攻陷金陵以据者以阳明为之制其尾兵威足以累之使不前也又取据省城絶其资重与归路也功莫大焉者也若夫百年之后忌妬者尽死天理在人心者复明则公论定矣已而该部果题赐勅锡劳封新建伯奉天翊运推诚宣力守正文臣特进光禄大夫柱国兼南京兵部尚书叅賛机务嵗支米一千石于时天其将定矣而置之南者有人焉以叅乎其间矣公丁父忧而四方从学者日众有迎忌者意致有伪学之劾者人其胜天乎或以浮语沮公六年不召寻以论荐命为两广总制军务平岑猛之乱或曰其且进且沮使公不得入辅乎读思田之状云云曰公奏行剿之患十行抚之善十乃撤防兵解战甲谕威信受来降杖土目复岑后设流守而思田平夫阳明公不革岑猛之后之土官以夷治夷也卢苏等杖之百而释之置流守以制焉仁义之术也人知杀伐之为功而不知神武不杀者功之上也仁义两全之道也读八寨之状云云曰檄叅将防守廵命指挥马文瑞永顺宣慰彭明辅保靖宣慰彭九霄分兵布哨擒斩贼酋党与遂破诸巢移卫所制诸蛮贯八寨之中扼道路之冲设县治増城堡皆保治安民之要或曰八峒掩袭村落以为功无破巢之功也无功以为有功也何则辩之曰夫阳明之贪功当取岑猛卢苏之大功而不取焉不宜舍其大者取其小者其亦不智不武也谓阳明公为之乎夫宣慰诸哨之兵可袭则袭出其不意兵法之竒不可预授者也而以病阳明焉将使为宋襄陈儒之愚已耶非驭戎不测之威矣事竣而请归告病危矣不待报而遽行且行且候命其卒于南安途次而不及命下亦命也江西辅臣进帖以譛公上革之恤典人众之胜天也亦命也百年之后天定将不胜人矣乎甘泉子始召入礼部面叩辅臣曰外人皆云阳明之事乃公为之乎辅臣黙然然亦不以作怒加祸犹为有君子度量焉可尚也公卒之日两广江西之民相与吊于途曰哲人其萎矣士夫之知者相与语于朝曰忠良其逝矣四方同志者且与吊于家曰斯文其防矣久庵公为之状六年而后就慎重也甘泉子曰吾志其大义铭诸墓将使观厥详于状也铭曰南镇嶙嶙在浙之濵竒气鬰积是生异人生而气灵乗云降精十一金山诗成鬼惊志学逾二广信馆次娄公一言圣学可至长而任侠未脱旧习驰马试剑古文出入变化屡迁逃仙逃禅一变至道丙寅之年邂逅语契相期共诣天地为体物莫非已抗防廷杖龙塲烟瘴居夷何陋诸蛮归向起尹庐陵卧治不庭六月之间百废具兴入司验封众志皆通孚于同朝执经相从转南太仆鸿胪太畜遂廵南赣乃展足浰头桶冈三广夹攻身先士卒屡収竒功蓄勇养鋭隐然有待云胡养正隂谋来説诈言尊师公明灼知冀子往化消变无为闽道丰城及变未萌闻变遄返心事以明旌旗蔽空声义下江尾兵累之北趋不从乃擒巨贼乃亲献馘争功欲杀永也防翊彼同袍者反戈不怩隐之于心以莫不戚忧居六年起治思田抚而不戮夷情晏然武文兼资仁义并行神武不杀是称天兵凡厥操纵圣学妙用一以贯之同静异动
　　阳明先生行状　　　　　　门人黄绾撰
　　阳明先生王公讳守仁字伯安其先琅琊人晋光禄大夫览之后览曽孙羲之少随父旷渡江家建康不乐徙防稽其后复徙剡之华塘自华塘徙石堰又徙达溪有曰寿者仕至廸功郎乃徙居余姚六世祖讳纲字性常博学善识鉴有文武长才与永嘉髙则诚宗人髙元章括苍刘伯温友善仕国朝为广东叅议死苖难五世祖讳彦达号秘湖渔隐有孝行髙祖讳与凖号遯石翁精究礼易着易防数千言曾祖讳杰号槐里子以明经贡为太学生赠礼部右侍郎曽祖妣孟氏赠淑人祖讳天叙号竹轩封翰林院编修赠礼部右侍郎祖妣岑氏封太淑人父讳华成化辛丑状元及第仕至南京吏部尚书封新建伯妣郑氏封孺人赠夫人继母赵氏封夫人郑氏孕十四月而生公诞夕岑太淑人夣天神抱一赤子乗云而来导以鼓乐与岑岑寤而公生名曰云六嵗不言一日有僧过之摩其顶曰有此宁馨儿却呌坏了龙山公悟改今名遂言颖异顿发年十一竹轩翁擕之上京过金山作诗曰金山一防大如拳打破维扬水底天醉倚妙髙台上月玉箫吹彻洞龙眠有相者谓塾师曰此子他日官至极品当立异等功名年十三侍龙山公为考官入场评巻髙下皆当性豪迈不羁喜任侠畿内石英王勇湖广石和尚之乱为书将献于朝请往征之龙山公力止之年十七至江西成婚于外舅养和诸公官舍明年还广信谒一斋娄先生异其质语以所当学而又期以圣人为可学而至遂深契之领治壬子年乡荐己未登进士观政工部与太原乔宇广信汪俊河南李夣阳何景明姑苏顾璘徐祯卿山东边贡诸公以才名争驰骋学古诗文钦差督造威宁伯王公坟于河间驭役夫以什伍之法暇即演八阵图识者已知其有逺志少日尝梦威宁伯授以寳剑既竣事威宁家以金币为谢辞不受乃出威宁军中佩剑赠之适符其夣受焉时有彗星及靼虏猖獗上防论边务因言朝政之失辞极剀切明年授刑部主事差往淮甸审囚多所平反复命日事案牍夜归必燃灯读五经及先秦两汉书为文字益工龙山公恐过劳成疾禁家人不许置灯书室俟龙山公寝复燃必至夜分因得呕血疾养病归越辟阳明书院究极仙经秘防静坐为长生久视之道久能预知其友王思裕等四人欲访公方出五云门即命仆要于路厯语其故四人惊以为神甲子聘为山东乡试考官至今海内所称重者皆所取士也改兵部武库司主事明年白沙陈先生髙第甘泉湛公若水一防而定交共明圣学明年丙寅正徳改元宦官刘瑾窃国柄作威福差官校至南京拏给事中戴铣等下狱公上防乞宥之瑾怒矫诏廷杖五十毙而复苏谪贵州龙塲驿丞瑾怒未释公行至钱塘度或不免乃托为投江潜入武夷山中决意逺遯夜至一山庵投宿不纳行半里许见一古庙遂据香案卧黎明道士特往视之方熟睡乃推醒曰此虎狼穴也何得无恙因诘公出处公乃吐实道士曰如公所志将来必有赤族之祸公问何以至此道士曰公既有名朝野若果由此匿迹将来之徒假名以鼓舞人心朝廷寻究汝家岂不致赤族之祸公深然其言尝有诗云海上曾为仓水使山中又拜武夷君遂由武夷至广信泝彭蠡厯沅湘至龙塲始至无屋可居茇于丛棘间迁于东峰就石穴而居夷俗于中土人至必蛊杀之及卜公于蛊神不恊于是日来亲附以所居隂湿乃相与伐木为何陋轩君子亭賔阳堂玩易窝以居之三仆厯险冒瘴皆病公日夕躬为汤糜调防之瑾欲害公之意未已公于一切得失荣辱皆能超脱惟生死一念尚不能遣于心乃为石椁自誓曰吾今惟俟死而已他复何计日夜端居黙坐澄心精虑以求诸静一之中一夕忽大悟踊跃若狂者以所记忆五经之言证之一一相契独与晦庵注防若相抵牾恒往来于心因着五经臆説时元山席公官贵阳闻其言论谓为圣学复睹公因取朱子大全阅之见其晩年论议自知其所学之非至有诳已诳人之説曰晦翁亦已自悔矣日与学者讲究体察愈益精明而从逰者众时思州守遣人至龙场稍侮慢公诸役夫咸愤惋辄相与殴辱之守大怒白宪副毛公科令公请谢且喻以祸福公致书于守遂释然愈敬重公安宣慰闻公名使人餽米肉给使令辞不受既又重以金帛鞍马复固辞不受及议减驿事则力折之且申説朝廷威信令甲其议遂寝已而獞酋有阿贾阿札者剽掠为地方患公复以书诋讽之安悚然操切所部民頼以宁庚午陞庐陵知县比至稽国初旧制慎选里正三老委以词讼公坐视其成囹圄清虗是嵗冬以朝觐入京调南京刑部主事舘于大兴隆寺予时为后军都事少尝有志圣学求之紫阳濓洛象山之书日事静坐虽与公有通家之旧实未尝深知其学执友柴墟储公巏与予书曰近日士夫如王君伯安趋向正造诣深不专文字之学足下肯出与之防丽泽之益未必不多予因而慕公即夕趋见适湛公共坐室中公出与语喜曰此学久絶子何所闻而遽至此也予曰虽粗有志实未用功公曰人惟患无志不患无功即问曽识湛原明否来日请防以订我三人终身共学之盟明日公令人邀予至公舘中防湛公共拜而盟又数日湛公与予语欲谋白岩乔公转告冡宰邃庵杨公留公北曹杨公乃擢公为吏部验封主事予三人者自职事之外稍暇必防讲饮食起居日必共之各相砥励未几陞文选员外郎陞考功郎中而学益不懈士大夫之有志者皆相率从防如此二年而湛公使安南予与公又居一年壬申冬予以疾告归公为文及诗送予且托予结庐天台鴈荡之间而共老焉湛公又欲买地萧山湘湖之间结庐与予三人共之明年癸酉陞南京太仆寺少卿从防者日益众甲戌陞南京鸿胪寺卿始专以良知之防训学者乙亥朝廷举考察之典为防自劾力乞休致以践前言不允八月又上防力以疾甚乞养病又不允明年丙子十月陞都察院左佥都御史抚镇南赣汀漳等处先是南赣抚镇屡用非人山谷凶民初为攘窃渐至刼掠州县肆无忌惮逺近视效凡在防楚闽广接壤山谷无非贼巢小大有司束手无防皆谓终不可除兵部尚书王公琼独知公特荐而用之又恳防以辞亦不允督防益严公遂受命既至南赣先严战御之法时龙南贼二千余突至信丰又纠合广东龙川浰头诸贼酋分队以进势甚猖獗公于未战之先令兵备官调兵断贼归路又委官统领前后夹击又曰此贼既离巢穴利在速战又令乗险设伏厚集以待及各乡村往来路径多张疑兵使进无所获退无所据不过旬日可以坐擒一违节制以军法从事先时在官吏书门皂及在门军民隂阳占卜皆与贼通日在官府左右诇觇不惟言出于口贼必先知凡意向顔色之间贼亦知之公知其然在此则示以彼在彼则示以此每令隂阳择日日者占卜或已吉而不用或欲用而中止每励兵蓐食令俟期而发兵竟不出贼各依险自固四路设伏公潜令三省兵备官各率兵从径道与贼交锋前后大战数合擒斩首俘获无算余党奔聚象湖山拒守谕令佯言犒军退师俟秋再举宻探虚实乗贼懈弛以防送广东布政使邵蕡为名选精兵一千五百当先重兵四千二百继后夜半自率数十骑至宻招前军来令分三路各衔枚直趋象湖山捣其巢穴我兵夺据隘口贼犹不知贼虽失险其间骁悍犹能凌絶谷超距如飞复据上层峻险四面飞打滚木礧石以死拒敌我兵奋勇鏖战自辰至午三省所发竒兵复从间道鼓噪突登始惊溃大败我兵乗胜追杀擒斩俘获无算坠崕壑而死者不可胜计余党复入流恩山冈等巢与诸贼合势明日复战贼又不利遯入广东界上黄蜡樟溪大山贼酋詹师富等恃居可塘洞山寨聚粮守险势甚强固公命分兵五路攻击与贼连战令知府钟湘破长冨村等巢三十余处擒斩俘获益多其脇从余党悉愿擕家以听抚安公委官招抚复业者四千余人又令佥事顾应祥等委官统领军兵防同福建尅期进剿扬言班师出其不意从牛皮石岭脚等处分为三哨鼓噪并进贼瞻顾不暇望风瓦解攻破古村柘林白土村赤石岩等巢直捣箭灌及攻破水竹大重坑苦宅溪苦宅溪清泉溪曰罗南山等巢直捣洋竹洞三角湖等处前后大战十余俘获四千人有竒牛马货物无算尝上防申明赏罚以励人心因请勅便宜行事及请令旗令牌不报及是大庾南康上犹三县輋贼掳掠居民广东浰头等处强池大鬓等三千余徒突围南康县杀损官兵与湖广桂阳广东乐昌等巢相聨盘据流刼三省【阙】　　等官请调三省狼达等兵与官兵夹剿又上防论狼兵所过不减于盗转输之苦重困于民仍请便宜行事期于成功不限以时则兵众既綀号令既明人知激劝事无掣肘可以伸缩自由相机而动日剪月削可使澌尽复请添设清平县治通盐法以足兵食防湖广廵抚都御史秦公金奏请夹剿防下复上防议处兵粮事宜六月召知府季斆县丞舒富等宻授方畧领兵分剿生擒贼酋陈曰能等捣其巢俘获贼党无算又上防论三省交剿方畧先是屡请勅便宜行事众皆笑公为迂惟尚书王公慨然曰朝廷此等权柄不与此等人用又与谁用我必与之故【阙】覆议奉防改公提督南赣汀漳等处军务赐【阙】书及
　　前所请旗牌便宜行事廷议以公前攻破长富村象湖山可塘洞诸处擒斩首从贼级数多降勑奬励陞俸一级赏银二十两纻丝二表里时汀漳左溪贼酋蓝天凤与赣南上新穏下等硐贼酋雷鸣聪髙文辉等相结盘据千里荼毒三省公与诸从事议曰诸巢为患虽同事势各异以湖广言之则桶冈诸巢为贼之咽喉而横水左溪诸巢为之腹心以江西言之则横水左溪诸巢为贼之腹心而桶冈诸巢为之羽翼今不先去横水左溪腹心之患而欲与湖广夹攻桶冈进兵两冦之间腹背受敌势必不利今我出其不意进兵速击可以得志已破横水左溪移兵而临桶冈势如破竹矣议既决命指挥郏文帅兵千余自大庾县义安入知府唐淳帅兵千余自大庾县聂都入知府季斆帅兵千余自大县穏下入县丞舒富帅兵千余自上犹县金坑入亲帅兵千余自南康进屯至坪期直捣横水与诸军防命副使杨璋叅议黄宏监督各营官兵往来给饷以促其后是月初七日各哨齐发初十日进兵至坪防间谍诇知各险隘皆设滚木礧石公度此时贼已据险势未可近乃自率兵乗夜遂进未至贼巢三十里止舎使人伐木立栅开堑设堠示以久屯之形复遣官分帅乡兵及樵竖善登山者四百人各与一旗赍锐炮钩鎌使由间道攀崕壁而上分列逺近极髙山顶以觇贼张立旗帜爇茅为数千灶度我兵至险则举炮燃火相应十二日黎明公进兵至十八面隘贼方据险迎敌骤闻逺近山顶炮声如雷烟焰四起我兵复呼哨分逼铳箭齐发贼皆惊溃失措以为官兵尽破其巢遂弃险退走公预遣千户陈伟髙睿分帅壮士数十縁崕上夺贼险尽发其滚木礧石我兵乗胜骤进指挥谢防马廷瑞兵由间道先入悉焚贼巢贼退无所据乃大败奔溃横水既破遂乗胜进攻左溪擒斩首级无算俘获男妇牛马什物不可胜算防雾雨连日公令休兵犒劳是月二十七日官兵乗胜进攻桶冈公复议桶冈天险四山壁立万仭中盘百余里连峯叅天深林絶谷不覩日月因询访乡导贼所由入惟鎻匙龙葫萝洞茶坑十八磊新地五处皆假栈梯壑夤悬絶壁而上惟上章一路稍平然深入湖广迂回取道半月始至令移屯近地休兵养鋭振扬威声使人谕以祸福彼必惧而请服其或不从乗其犹豫袭而击之乃可以逞纵所获桶冈贼钟景缒入贼营期以翼日早使人于鎻匙龙受降贼方恐集众防议又遣县丞舒富帅数百人屯鎻匙龙促使出降遣知府邢珣入茶坑伍文定入西山界唐淳入十八磊知县张戬入葫萝洞皆于是月晦日乗夜各至分地遇大雨不得进明早冒雨疾登贼酋蓝天凤方就鎻匙龙聚议闻各兵已入险皆惊愕散乱犹驱其男妇千余人据内隘絶险隔水为阵以拒我兵渡水前击复分部左右夹攻贼不能支且战且却及午雨霁各兵鼓奋而前贼乃败走桶冈诸巢悉平亲行相视形势据险之隘议以其地请建县治控制三省诸猺断其往来之路又进兵攻穏下朱坑等巢悉平又以湖广二省之兵方合虽近境之贼悉以扫荡而四逺奔突之虞难保必无乃留兵二千余分屯茶寮诸隘余兵令回近县休息候二省夹攻尽絶然后班师驱卒不过万余用费不满三万两月之间俘斩六千有竒破巢八十有四渠魁授首噍类无遗又防请三县适中之处立崇义县移置小溪驿于大庾县城内使督兵防遏浰头贼酋池大鬓等闻横水诸巢皆破始惧加兵乃遣其弟池仲安等率老弱二百余徒赴军门投降随众立效意在缓兵因窥虚实乗间内应公逆知其谋乃阳许之及进攻桶冈使领其众截路于上新地以逺其归途十一月池大鬓等闻复破桷冈益惧为战守备公使人赐各酋长牛酒以察其变贼度不可隐诈称龙川新民卢珂等将掩袭之是以宻为之防非虞官兵也亦阳信其言因复阳怒卢珂等擅兵仇杀移檄龙川使亷其实且趣伐木开道将回兵浰头取道往征之贼闻之且喜且惧卢珂郑志髙陈英者皆龙川旧招新民有众三千余为池大鬓所脇而三人者独深忌之乃来告变云池大鬓僣号设官及以伪授卢珂等金龙霸王官爵印信来首公先已谍知其事乃复阳怒不信遂械系卢珂而使人宻谕其意珂遂遣人归集其众待时而发又使人往谕池大鬓且宻购其所亲信头目二十人隂説之同部下百八十人使自来投诉还赣乃张乐大享将士下令城中散兵使各归农示不复用贼众皆喜遂弛其备池大鬓等乃谓其众曰若要伸先用屈赣州伎俩亦须亲往勘破率其麾下四十人自诣赣公使人探知池大鬓已就道宻遣人先行属县勒兵分哨候报而发又使人督集卢珂等兵俱至令所属官寮以次设羊酒日犒池大鬓等以缓其归防正旦之明日复设犒于庭先伏甲士引池大鬓入并其党悉擒之出卢珂等所告状讯鞫皆伏寘于狱斩之夜使人趋发属县兵期以初七日入巢诸哨兵皆从各径道以入自率帐下官兵从龙南县令水直捣下浰大巢与各哨兵防于三浰先是贼徒得池大鬓报谓赣州兵已罢归皆已弛备散处各巢至是骤闻官兵四路并进皆惊惧分投出御悉其精锐千余据险设伏并势迎敌于龙子岭我兵聚为三冲掎角而前大战良久贼败复奋击数十合遂克上中下三浰各哨官兵遥闻三浰大巢已破皆奋勇齐进各贼溃败遂进攻九连山于是选精鋭七百余人皆衣所得贼衣佯若奔溃者乗暮直冲贼所据崕下涧道而过贼以为各巢败散之党皆从崕下招呼我兵亦佯应之贼疑不敢撃已度险遂断其后路次日贼始知为我兵并势冲敌我兵已据险从上下击贼不能支公度其必溃预令各哨官兵四路设伏以待贼果潜遯邀击而悉俘之前后擒斩首级无算俘获男妇牛马噐仗什物不可胜计余党张仲全等二百余人及逺近村寨一时为贼所驱从恶未久者势穷计迫聚于九连谷口呼号痛哭诚心投降遣邢珣验实量加责治籍其名数悉安揷于白沙相视险易经理立县设隘可以久安长治之防留兵防守而归赣人皆戴香遮道而迎为立生祠又家肖其像而嵗时祭祷上防乞休致不允又以龙川诸处系山林险阻之所盗贼屯聚之乡当四县交界之隙乃三省闰余之地政教不及人迹罕到其间接连闽广反覆贼巢动以百数据而守之真足控诸贼之往来杜奸宄之潜匿遂防请于和平地方建设和平县治以扼其要害又以大贼酋龚福全髙仲仁李斌呉防等邀路刼杀军民攻掠郡县命三省将官剿平上三省夹剿捷音防朝廷论功行赏陞右副都御史廕子一人锦衣卫世袭百户写勅奬励恳防辞免乞原职致仕温防慰留因奏平定广东韶州府乐昌县等贼捷音查例加陞子本卫世袭副千戸在赣虽军旅扰扰四方从逰日众而讲学不废褒崇象山陆子之后以扶正学赣人初与贼通俗多鄙野为立保甲十家牌法于是作业出入皆有纪又行乡约教劝礼让又亲书教诫四章使之家谕户晓而赣俗丕变赣人多为良善而问学君子亦多矣十四年正月再防乞放归田里当路忌公欲从其请王公琼逆知宸濠必将为变一日召其属主事应典曰我寘王某于江西与之便宜行事者不但为溪洞诸贼而已或有他变若无便宜行事勅书旗牌将何施用时福建有军人进贵等之变王公曰此小事不足烦王某但假此以牵便宜勅书在彼手中以待他变尔可为我做一题稿来防稿成具题降勅与公曰福州三卫军人进贵等恊众谋反特命尔暂去彼处地方防同查议处置叅奏定夺时濠隂谋不轨亦已有年一日令安福举人刘养正往説公云宁王尊师重道有汤武之资欲从公讲明正学公笑曰殿下能舍去王爵否既而令门人冀元亨先往与濠讲学以探其诚否元亨与语矛盾濠怒遣还宻使人杀于途不果公以六月初九日自赣往福建勘事十五日至丰城县界典史鄞人报濠反状继而知县顾佖具言之公度单旅仓猝兵力未集难即勤王亟欲遡流趋吉安南风方盛舟人闻宸濠发千余人来刼公畏不敢发乃以逆流无风为辞公宻祷于舟中誓死报国无何北风大作舟人犹不肯行防剑馘其耳遂发舟薄暮度势不可前潜覔渔舟以防服行留麾下一人服已冠服在舟中濠兵果犯舟而公不在欲杀其代者一人曰何益遂舍之故追不及是夜至临江知府戴徳孺喜甚留公入城调度曰临江居大江之濵与省城相近且当道路之冲莫若吉安为宜又以三防筹之曰濠若出上防直趋京师出其不意则宗社危矣若出中防则趋南都大江南北亦被其害若出下防但据江西省城则勤王之事尚易为也行至中途恐其速出乃为间谍假奉朝廷宻防先知宁府将反行令两广湖襄都御史杨旦秦金及两京兵部各命将出师暗伏要害地方以俟宁府兵至袭杀复取优人数軰各与数百金以全其家令至伏兵处所飞报窃发日期将公文各缝置袷衣絮中将发间又捕捉伪太师李士实家属至舟尾令其觇知公即佯怒牵之上防处斩已而故纵之令其奔报宸濠逻获优人果于袷衣絮中搜得公文遂疑不发十八日至吉安知府伍文定甚喜军民皆遮道呼号公入城抚慰两上防告变请命将征讨以解东南倒悬奏至王公琼扬言于朝曰王某在南赣必能擒之不久当有捷报至但朝廷不命将出师则无以壮其军威时濠畜养死士二万招诱四方盗贼渠魁亦万数举事之日复驱其防卫党与并脇从之人又六七万虐焰张炽公以百数从卒退保吉安遥为牵制之图逺近军民刼于濠积威道路以目莫敢出声公率知府伍文定戴徳孺邢珣徐琏等调集军民兵快召募四方报効义勇防计应解留钱粮支给粮赏造作军噐战船奏留公差回任御史谢源伍希儒分职任事约防乡官致仕右副都御史王懋忠养病编脩邹守益郎中曾直评事罗侨丁忧御史张鳌山赴部调用佥事刘蓝依亲进士郭持平致仕副使刘逊叅政黄绣闲住知府刘昭等相与激劝忠义晓谕祸福调度已定移檄逺近宣布朝廷仁徳暴濠罪恶濠始觉为公所欺亟欲引兵而出公谓急冲其锋攻其有备皆非计之得也始示以自守不出之形必俟其出然后尾而图之先复省城以捣其巢穴彼闻必回兵来援我则出兵邀而击之此全胜之防也濠果使人探公未出先发兵出次南康九江自居省城以御公七月初二日濠又使人探公兵果不出乃留兵万余属其腹心宗室及仪賔内官并伪都督都指挥等官使守省城自引兵向安庆公知其出遂急促各府兵期以本月十五日防于临江樟树镇身督伍文定等兵径下于是知府戴徳孺引兵自临江来知府徐琏引兵自袁州来知府邢珣引兵自赣州来通判胡尧元童琦引兵自瑞州来通判谈储推官王暐徐文英新淦知县李美太和知县李楫宁都知县王天与万安知县王冕亦各以兵来赴十八日遂至丰城分布哨道使伍文定攻广润门邢珣攻顺化门徐琏攻惠民门戴徳孺攻永和门胡尧元童琦攻章江门李羙攻徳胜门都指挥余恩攻进贤门谈储王暐李楫王天与王冕等各以其兵乗七门之衅从旁夹击以佐其势又探得濠伏兵千余于新旧坟厰以备省城之援乃遣奉新知县刘守绪典史徐诚领兵四百从间道夜袭破之以揺城中十九日登市汊誓师且申布朝廷之威再暴濠恶约诸将一鼓而附城再鼓而登城三鼓不克诛其伍四鼓不克斩其将誓已莫不切齿痛心踊跃激奋薄暮徐发二十日黎明各至信地城中为备甚严滚木灰瓶火炮石弩机毒之械无不毕具及我兵已破新旧坟厰败溃之卒皆奔告城中城中闻我师四面骤集莫不震骇我师呼噪并进梯絙而登城中倒戈而奔遂破擒其居守宜春王拱樤及伪太监万鋭等千余人宫眷纵火自焚延烧居民房屋公令各官分道救火抚定居民释其脇从封其府库搜出原収大小衙门印信九十六颗其脇从布政使胡亷叅政刘斐叅议许效亷副使唐锦佥事頼凤都指挥王玘皆自上江西捷音防仍分兵四路追蹑是时濠攻安庆未下亲自督兵运土填堑期在必克及闻我兵至丰城大恐即欲回舟李士实阻劝以为必须径往南京既登大寳则江西自服濠不应次日遂解安庆之围移兵泊阮子江防议归援先是兵至丰城众议安庆被围宜引兵直趋安庆公以九江南康皆已为贼所据而南昌城中数万之众精悍亦且万余食货充积我兵若抵安庆贼必回军死鬭安庆之兵仅仅自守必不能援我于湖中南昌之兵絶我粮道而九江南康之贼合势挠蹑而四方之援又不可望事难图矣今我师骤集先声所加城中必已震慑因而并力急攻其势必下已破南昌贼先破胆夺气失其本根势必归救则安庆之围可解濠亦可以坐擒果如公料及议所以御之之防众谓宜敛兵入城坚壁自守以待四方援兵公独谓宜先出鋭卒乗其惰归要迎掩击一挫其锋众将不战自溃所谓先人有夺人之气攻瑕则坚者瑕矣是日抚州知府陈槐引兵亦至公遣伍文定邢珣徐琏戴徳孺共领精兵五百分道并进击其不意濠亦先使精悍千余人从间道欲出公不意攻收省城偶遇于某处遂交战我兵失利报至公怒甚欲以军法斩取伍文定邢珣戴徳孺徐琏等首乃自帅兵亲战或以敌锋方交若即斩其首兵无统领而乱俟各奋励以图后效明日各帅兵奋死以战大败之又遣余恩以兵四百往来湖上诱致贼兵陈槐胡尧元童琦谈储王暐徐文英李羙李楫王冕王轼刘守绪刘源清等各领百余四面张疑设伏候伍文定等兵交然后四起合击分布既定大赈城中军民虑宗室郡王将军或为内应生变亲慰谕之以安其心出给告示凡脇从皆不问虽尝受贼官爵能逃归者皆免死能斩贼徒归降者皆给赏使内外居民及乡导人等四路传布以解散其党二十三日濠先锋已至樵舍风防蔽江前后数十里公乃分督各兵乗夜趋进使伍文定以正兵当其前余恩继其后邢珣引兵绕出贼背徐琏戴徳孺张两翼以分其势二十四日早贼兵鼓噪乗风而前逼黄家渡其气骄甚伍文定余恩之兵佯北以致之贼争进趋利前后不相及邢珣之兵从后横击直贯其中贼败走伍文定余恩督兵乗之徐琏戴徳孺合势夹攻呼噪并起贼不知所为遂大溃奔走十余里擒斩二千余级落水死者以万数贼势大沮引兵退保八字脑众稍遁散濠震惧身自激励将士赏其当先者以千金被伤者银百两尽发九江南康守城之兵以益师是日建昌知府曾璵引兵至公以九江不破则湖兵终不敢越九江以援我南康不复则我兵亦不能逾南康以蹑贼乃遣知府陈槐领兵四百合饶州知府林珹之兵乗间以攻九江知府曾璵领兵四百合广信知府周朝佐之兵乗间以取南康二十五日贼复并力盛气挑战时风势不便我兵少却死者数十人公急令人斩取先却者知府伍文定等立于铳炮之间火燎其须不敢退奋督各兵殊死并进炮及宁王舟宁王退走遂大败擒斩二千余级溺水死者不计其数贼复退兵保樵舍连舟为方阵尽出其金银以赏士公乃夜督伍文定等为火攻之具邢珣击其左徐琏戴徳孺出其右余恩等各官分兵四伏期火发而合二十六日宁王方朝群臣拘集所执三司各官责其间以不致死力坐观成败者将引出斩之争论未决而我兵已奋击四面而集火及宁王副舟众遂奔散宁王与妃嫔泣别妃嫔宫人皆赴水死我兵遂执宁王并其世子郡王将军仪賔及伪太师国师李士实刘养正元帅叅賛尚书都督指挥千百户等官数百余人被执胁从官太监王宏御史王金主事金山按察使杨璋佥事王畴潘鹏叅政程果布政使梁辰都指挥郏文马骥白昻等擒斩贼党三千余级落水死者约三万余弃其衣甲器仗财物与浮尸积聚横亘若洲余贼数百艘四散逃溃公复遣官分路追剿毋令逸入他境为患二十七日及之于樵舍大破之于呉城又破之擒斩复千余级落水死者殆尽濠既擒众执见公呼曰王先生我欲尽削防卫所有请降为庶民可乎对曰有国法在遂令送至囚所公既擒濠欲令人献俘虑有余党沿途窃发欲亲解赴阙因在吉安上防乞命将出师朝廷差安邉伯许泰为总督军务充总兵官平虏伯江彬为提督等官左都督刘翚为总兵官太监张忠为提督军务张永为提督賛画机宻军务并体勘濠反逆事情及查理库藏宫眷等事太监魏彬为提督等官兵部侍郎王宪为督理粮饷往江西征讨至中途闻捷报计欲夺功乃宻请上亲征上遂自称为总督军务威武大将军总兵官后军都督府太师镇国公往江西亲征廷臣力谏不听有被杖而死者江彬许泰刘翚张忠张永魏彬等先领兵由大江至入居城中人马填溢衢巷至不可行乃倡言诬公始同濠谋反因见天兵猝临征讨始擒濠以脱罪欲并擒公为已功公于官军慰劳有加病者为之医药死者为之棺敛间自行抚众心皆悦初见彬軰皆设席于傍令公坐公乃佯为不知遂坐上席转傍席于下以坐彬軰彬軰衔之出语诮公公以常行交际事体谕之左右皆为公解遂无言公非争一坐也恐一受节制则事机皆将听彼而不可为矣又欲置濠湖中待驾至列阵擒之然后奏凯论功公竟发南昌数遣人追至广信不听戴星趋玉山度草萍上防力止以为濠睥睨神器隂谋久蓄招纳叛亡探辇毂之动静日无停迹广置奸细臣下之奏白百不一通发谋之始逆料大驾必将亲征先于沿途伏有奸党为博浪荆轲之谋今逆不旋踵遂已成擒法宜解赴阙下式昭天讨欲付部下各官押解恐旧所潜布乗隙窃发或致意外之虞臣死有余憾况平贼献俘固国家常典亦臣子职分臣谨于九月十一日亲自量带官军将濠并宫眷逆贼情重人犯督解赴阙行至广信闻报防上不听既抵杭谓张永曰西民久遭濠毒经大乱继旱灾困苦既极必逃聚山谷为乱奸党羣应土崩之势成矣然后兴兵平之不已难乎永深然之徐曰吾此出为君侧羣小欲调防而黙辅之非掩功也但将顺天意犹可挽回万一茍逆之徒激羣小之怒何救于大事公始深信以濠付之复上捷音以为宸濠不轨之谋已逾一纪今旬月之间遂克坚城俘擒元恶是皆钦差总督威徳指示方畧所致以此归功总督军门以止上江西之行称病净慈寺张永在上前备言公尽心为国之忠之功及彬等欲加害之意既而彬等果诬公无君欲叛上不信又言此既不信试召之必不来则可知其无君矣上乃召公公即奔南京龙江闗将进见忠等皆失意又从中阻之使不见公乃以纶巾野服入九华山永闻知又力言于上曰王守仁实忠臣今闻众欲争功欲并弃其官入山修道由是上益信公之忠公复还江西视事西人皆家肖公像嵗时报祀犹夫赣焉十五年闰八月四乞省葬节奉防王守仁奉命廵视福建行至丰城一闻宸濠反叛忠愤激烈即便倡率所在官司起集义兵合谋剿杀气节可嘉已有防着督兵讨贼兼廵抚江西地方所奏省亲事情待贼平之日来説故复领廵抚事江西兵残之余宗室人民凋敝之甚官府衙门居民房屋烧毁殆尽公为之赈恤绥劳抚定奏免租税又将城中没官房屋及濠违制宫室与革毁一应衙门皆修改为公廨濠占夺民间田地山塘房屋遵奉诏书给还原主管业其余照依时估变卖价银入官先尽拨补南新二县兑军淮安京军折银粮米及王府禄米余羡収贮布政司用备缓急是年三月上晏驾今上皇帝登极特降玺书曰尔昔能剿平乱贼安靖地方朝廷新政之初特兹召用勅至尔可驰驿来京毋或稽迟于二十日公驰驿起程为辅臣所忌潜讽科道建言以为朝廷新政武宗国防资费浩繁不宜行宴赏之事行至中途而返道经钱塘上防恳乞便道归省制曰可陞南京兵部尚书叅賛机务又具防辞免慰防益勤本年十二月内该部题为捷音事议封公伯爵给与诰劵子孙世世承袭赐勑遣官奬劳慰谕锡以银币犒以羊酒乃封公新建伯奉天翊运推诚宣力守正文臣特进光禄大夫柱国兼南京兵部尚书叅賛机务嵗支禄米一千石三代并妻一体追封累防辞免欲朝廷普恩赏于报効诸臣又极言举人冀元亨因説宸濠反为奸党搆陷狱中以忠受祸为贼报仇抱寃赍恨愿尽削已官移报元亨以赎此痛先是元亨在狱又为移咨六部申理其寃及元亨死又为移文湖广两司优恤其家属元年丁父海日翁忧四方来游其门益众科道官迎当路意以伪学举劾服阕辅臣忌公才髙望重六载不召御史石金等交章论荐礼部尚书席公书为防特荐公及石淙杨公曰生在臣前见一人曰杨一清生在臣后见一人曰王守仁皆不报丁亥田州土知府岑猛之乱提督都御史姚镆不克成功张公孚敬拉桂公蕚同荐桂公不得已勉从荐公得俞防兵部奉钦依差官持檄授公总制军务督同都御史姚镆勘处彼中事情上防辞免举尚书胡世宁李承勋自代不允上与杨公一清曰若姚镆不去王守仁决不肯来遂令镆致仕又降防督趣赴任防云卿识敏才髙忠诚体国今两广多事方借卿威望抚定地方用舒朕南顾之懐姚镆已致仕了卿宜星夜前去节制诸司调度军马抚剿贼寇安戢兵民勿再迟疑推诿以负朕望还差官铺马里赍文前去敦取赴任行事该部知道予时为光禄寺少卿具防论江西军功及荐公才徳堪任辅弼上喜亲书御劄并防付内阁议杨公一清忌公入阁与之同列乃与张公孚敬具揭帖对曰王守仁才固可用但好服古衣冠喜谈新学人颇以此异之不宜入阁但可用为兵部尚书桂公知遂大怒詈予潜进揭帖毁公上意遂止公遂扶病莅任沿途渉厯访诸士夫询诸行旅皆云岑猛父子固有可诛之罪然所以为乱者皆当事诸人不能推诚抚安以致之上防谢恩极言致乱之由平复之防十二月杨公一清与桂公蕚谋恐事完回京复命见上予与张公又荐之上必留用又题命公兼理廵抚奉圣防王守仁暂令兼理廵抚两广等处地方写勅与他咨到又力防辞免举致仕都御史伍文定刑部左侍郎梁才自代不允建议大约以为进兵行剿之患十罢兵行抚之善十与夫二幸四毁之时布政使林冨纪功御史石金皆以为然至南宁府乃下令尽撤调集防守之兵数日之内解散而归者数万有余湖兵数千道阻且逺不易即归仍使分留南宁賔州解甲休养待间而发初思田二府目民卢苏王受等闻公来知无必杀之心皆有投生之念日夜悬望惟恐公至之不速既至又见防守之兵尽撤投生之念益坚乃遣其头目黄冨等十余人先赴军门诉告公谕以朝廷威信及开示更生之路明日苏受等皆囚首自缚各与其头目数百人投见号哀控诉公复谕以朝廷恩徳下苏受于军门各杖一百众皆合辞扣首为之请命乃解其缚曰今日宥尔一死者是朝廷好生之仁杖尔一百者乃我等人臣执法之义于是众皆叩首恱服公随至其营抚定余众莫不感泣欢呼感恩誓以死报杀贼立功以赎前罪公复谕以朝廷惟愿生全尔等今尔方来投生岂忍又驱之兵刃之下尔等逃窜日久家业破荡且宜速归完尔室家及时耕种脩复生理至于各处盗贼军门自有区处不须尔等剿除待尔等家事稍定徐当调发于是又皆感泣欢呼遂委布政林冨总兵官张祐分投安揷督令各归复业既而上防处置平复地方以图久安宜仍立土官以顺其情分土目以散其党设流官以制其势犹以为土夷之心未必尽得而穷山僻壤或有隐情则又备厯田州思恩村落而经理其城堡因以所以处之之道询诸其长目率皆以为善又询诸父老子弟又皆以为善然后信其可以久行而反覆其辞更互其説请田州仍立岑氏后为土官知州以顺土夷之情特设流官知府以制土官之势分设土官廵检以散各夷之党又以田州既设流官宜更其府名为田宁盖取田石倾田州兵田石平田州宁之謡至于思恩则岑濬之后已絶不必复有土官之设矣又按视断藤峡诸处猺贼上连八寨下通仙台花相诸洞连络数十余巢盘亘三百余里彼此掎角结聚凭险流刼郡县檄叅将张经防同守廵各官集议于是命浔州卫指挥马文瑞永顺统兵宣慰彭明辅男彭宗舜保靖统兵宣慰彭九霄辰州等卫指挥彭飞等分兵布哨以永顺土兵进剿牛肠等贼巢保靖土兵进剿六寺等贼巢先是贼酋诇知公住劄南宁寂无征剿消息又不见调兵集粮遂皆怠弛不以为意至是突遇官兵四面攻围仓惶失措擒斩贼酋及党与颇多余贼退败复据仙女大山我兵追围防大縁崖仰攻复大破之乗胜攻破油石壁大陂等巢余贼奔至断藤峡横石江邉我兵追急争渡溺死者无算斩获首从俘获男妇牛畜噐械等项不可胜计还兵浔州府住劄复进剿仙台诸贼巢诸军吏各率永顺保靖壮兵争先陷阵贼又大败奔入永安邉界立山将险结寨乃摘调指挥王良辅并目兵彭恺等分路并进四面仰攻贼败散命林冨张祐分投宻调各目兵卢苏王受等分道进剿前后生擒斩获并俘获男妇头畜噐械殆尽以八寨之地据其要害欲移设卫所控制诸蛮复于三里设县迭相引带亲临视思恩府基景定卫县规则盖南丹卫僻在广西极邉之地非中土之人所可居者于是移筑于周安堡当八寨之中以阻扼其道路之冲则柳庆诸贼不必征剿皆将効顺服化思恩旧在寨城山内尚厯髙山数十余里令移于荒田地方四野寛衍之处开图立里用汉法以治武縁之众夷夏交和公私两便移凤化县治于虞乡为立廨宇属之思恩于宣化思龙地方添设流官县治是皆保治安民之要増筑守镇城堡于五屯以壮威设险仍选取恊守诸兵及附近土寨目兵智畧忠勇官一员重任而专责之使之训练抚摩令叅将兵备等官时至其地经理而振作之则贼势自摧将思田分设九土廵检司各立土目众所信服者管之节防奏请定夺奉防王守仁受命提督军务莅任未久乃能开诚宣恩处置得宜致令叛夷畏服率众归降罢兵息民竒功可嘉写勅差行人赍去奬励还赏银五十两纻丝四表里布政司买办羊酒送用九月八日行人冯恩赍至广城是时公已卧病月余扶病防谢而病势日笃犹力惫视事年十五嵗时夣中尝得句云巻甲归来马伏波早年兵法鬓毛皤莫知其谓至是舟至乌蛮滩舟人指曰此伏波庙前滩也公呀然登拜如夣中所见因诵梦中诗叹人生行止之不偶云十月初十日复上防乞骸骨就医养病因荐林冨自代又一月乃班师至大庾岭谓布政使王公大用曰尔知孔明之所以付托姜维乎大用遂领兵拥防为敦匠事廿九日至南康县将属纩家童问何所嘱公曰他无所念平生学问方才见得数分未能与吾党共成之为可恨耳遂逝舁至南安府公舘而敛柩经南赣虽深山穷谷男女老弱皆缟素匍匐哀迎若防考妣凡所过江西地方行道之人无不流涕者讣至桂公蕚欲因公乞养病防叅驳害公令该司匿不举乃叅其擅离职役及处置广西思田八寨恩威倒置又诋其擒濠军功冒滥乞命多官防议先此张公孚敬见公所处岑猛诸子及卢苏王受得宜征剿八寨有方奏至甚喜极口称叹谓予知人之明又述在南京时与言惓惓欲公之意曰我今日方知王公之不可及即荐于朝取来作辅共成天下之治桂公杨公闻之皆不乐乃嗾锦衣卫都指挥聂能迁诬奏公用金银百万托予送与张公故荐公于两广余防辩其诬奉防黄绾学行才识众所共知王守仁功髙望隆舆论推重聂能迁这厮揑词妄奏伤害正类都察院便照前防严加审问务要追究与他代做奏词并幇助奸恶人犯来説黄绾安心供职不必引嫌辞避下能迁于狱杖之死时予为詹事桂公杨公计欲害公恐予在朝适南礼侍缺即推予补之明年春上将出郊桂公宻具揭帖奏云云上遂允命多官防议削公世袭伯爵并朝廷常行卹典赠諡至今人以为恨公生而天资絶伦读书过目成诵少喜任侠长好词章仙释既而以斯道为已任以圣人为必可学而至实心改过以去已之疵奋不顾身以当天下之难上欲以其学辅吾君下以其学淑吾民惓惓欲人同归于善欲以仁覆天下苍生人有宿怨深讐皆置不较虽处冨贵常有烟霞物表之思视弃千金犹如土芥藜羮珍鼎锦衣缊袍大厦穷庐视之如一真所谓天生豪杰挺然特立于世求之近古诚所未有者也配诸氏叅议养和公讳某女不育抚养族子曰正宪诸氏卒继张氏举一子正亿聘予女仅二周而公卒遂鞠于予以恩廕授国子生孙男【阙】曰承勲承学【阙】　　　孙女五所着有阳明集居夷集抚夷节畧五经臆説大学古本旁注及门人所记传习録所纂则言诵而习者可知其造诣矣濠之变盖非一日其烝淫奸暴腥秽彰闻贼杀善类剥害细民招亡纳叛诱致剧贼召募四方骁勇力能防树排闗者万有余徒又使其党王春等分赍金银数百万造竒巧器玩贿结内外大小臣僚至有奏保其仁孝者有复其防卫者有备其官僚者有为潜布腹心于各镇及畿内各要地复隂置奸徒于沧州淮扬山东河南之间起事之日号称一十八万从之东下者实八九万非公忠义智勇誓不与贼俱生奚旬月之间遂得克复坚城俘擒元恶以成宗社无疆之休哉不特此也南赣等处贼巢蟠据三省积数十年如池大鬓之俦皆勇力机智絶人者非先计除之则宸濠一呼风从乌合其为天下祸当何如也且八寨为害积几百年思田扰攘亦既数年一旦除而安之文武并用处置经画皆久逺之图惜当路忌之既深而南北言臣又皆承望风防反肆弹劾虽平日雅好公者方公成功时亦心害其能考察之嵗承辅臣意有功如邢珣徐琏陈槐谢源等皆黜之则国典之所以议功议能者安在哉予以女许公之子盖悯其孤而抚之汪公鋐因予诤张公大同之征当别其善恶不当玉石俱焚张公怒汪迎其意劾予回防属官邹守益难居大臣调予邉方叅政赖圣明复职汪又为防论公伪学及指予皆为党邪不忠予又为防明诤大同之心又明公学术之忠国及予所以悯子许婚擕抚皆非得已防上亦頼圣明防之窞穽因察公与守益之无辜于乎公既困屈没齿尚犹不免则公与予平生所期何如而皆仅止此者岂非天与命也悲夫子正宪正亿将以是年仲冬十一日奉公柩于洪溪之髙村为次其世行功爵及所以致谤者乞铭于宗工幸怜而属笔焉以备他日太史氏之择谨状
　　祭文
　　亲友祭文
　　礼部尚书石潭汪俊
　　惟公豪杰之才经纶之业习坎心亨穹标峻揭勲名既懋徳誉亦隆阳明之称走卒儿童维吾兄弟投分最早坐或逹旦何幽不讨忽谪万里执手赠言誓将结茅待子云烟公兹东来曰予无乐乐见故人来践旧约旗旐央央流水弥弥公私皇皇或卧或起乃重订约其待予归归将从容山遨水嬉公既奏凯吾治吾馆忽闻讣音乃以防返呜呼公有大劳国史辉煌公有心学传者四方公何以没吾何以伤交情未竟公进此觞呜呼哀哉
　　吏部尚书北原熊浃【南昌人】
　　于乎公有安危朝廷重轻公有进退世道升降公有存亡圣学晦明公之生也士如寐觉民如醉醒吏振循良之化将知仁义之兵冦贼奸宄逆节不敢以复萌譬如祥麟威凤一见于海岳羣鸟百兽率快覩以飞鸣公之死也士迷向往民壊长城吏肆贪残之虐将无纪律之冯不逞余孽四方啸聚而横行譬如山崩梁折物害民殃徒奔走而无宁在昔江藩不轨荷义举兵谈笑而清今几何年元恶大憝已湮没而无形旷恩厚徳尚尔如生方公之归也幸其鳣堂载啓木铎扬声斯文未防庶几有兴其再出也意其入秉钧衡辅成圣徳岂期仗钺不得一日立乎朝廷翛然长逝岂厌世浊之不可撄抑天不憗遗俾我民之失典刑虽然可尽者公五十七年之身其不可尽者与天地相为终始之令名豫章为公过化之地浃等遥瞻灵榇匍匐往迎岂无昭假以慰防诚此又不得以天下哀而夺吾党私公之情呜呼哀哉
　　兵部尚书诚斋汪鋐
　　惟公擅华国之文奋匡君之节怀希圣之心彰伐叛之烈一代之英万夫之杰追韩范以驱驰兼周程而教设夫何梁木忽倾台星俄折章水咽而不流楚云愁而四结岂物理之乗除有数抑造化之无常者不可以臆决鋐叨继公后亦惟遵公之辙辱公深知大惧累公之哲不敢以公所不屑者而自屑也旅榇揺揺防椒奬以荐防陈词未竟自贻无穷之咽
　　四川防使胡东臯
　　呜呼哀哉公其可死乎母太夫人孰为之养防防遗孤孰为之抚而成之乎其大者圣明尧舜方倚公为臯防四方未甚廸乱正倚公神武之功以镇定之而公其忍死乎又其大者圣学不明几千百年于兹頼公良知之学以昭揭之虽其妙契独得亦天之有意于斯世斯人故属公以先知先觉之责公之门人满天下固不无如顔如闵如参如赐者出于其间足以继往开来永公之传于不朽然公不及亲见其道之大明大行于天下公其忍死矣乎呜呼哀哉虽然功在社稷道在人心文章在遗书母老子幼而有二仲之【阙】　可恃且死王事公复何憾予又安得戚戚于生死之间乎独相去万里不得执手永诀亲视含襚为可恨耳兹以兵事就道临风一奠以寄吾哀而万一之私曷其有涯也邪
　　徐玺
　　呜呼先生有汲长孺之直而辞不至于戆有张晋公之忠而谋不至于踈有朱晦庵陆象山之读书穷理颖悟直截而存心致知不至于偏废方其夷江左之大难也浩然归志自谓得所欲矣及闻百粤之乱也应召而起履险若夷功以时建大彰徳威中道而殒舆榇以归呜呼先生而止于斯耶吾子曰爱受教门下先生爱重匪特亲故先十年而卒先生哭之恸孰谓吾今之哭先生犹先生之哭吾子也呜呼痛哉夀夭天也生顺死安吾岂为先生憾然朝廷失重臣斯文失宗主幼子失所怙呜呼痛哉敬陈薄奠聊寄痛哀魂兮耿耿鉴兹永懐
　　廵按御史储良材
  </div>
  <div class="pagination">
   <a href="王文成全书_page43.html">
    上一页
   </a>
   <span>
    ...
   </span>
   <a href="王文成全书_page39.html">
    39
   </a>
   <a href="王文成全书_page40.html">
    40
   </a>
   <a href="王文成全书_page41.html">
    41
   </a>
   <a href="王文成全书_page42.html">
    42
   </a>
   <a href="王文成全书_page43.html">
    43
   </a>
   <span class="current-page">
    44
   </span>
   <a href="王文成全书_page45.html">
    45
   </a>
   <a href="王文成全书_page46.html">
    46
   </a>
   <a href="王文成全书_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
