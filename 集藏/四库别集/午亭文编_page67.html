<!DOCTYPE html>
<html>
<head>
    <meta charset="UTF-8">
    <title>午亭文编 - 第 67 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>午亭文编 - 第 67 页/共 72 页</h1>
    <div class="content">　　志铭一
　　资政大夫刑部尚书致仕諡敏果魏公墓志铭
　　国朝以理学名儒为时用有清节直声谋议劳烈闻天下则刑部尚书致仕魏公自公卿大夫以至穷阎委巷有识之士莫不乐道其行事而慨然叹慕其为人葢公之学用于时而天下信之乆矣若夫
　　朝廷之知公与公之受知于
　　朝廷
　　君臣遭遇之隆俾得以行其所学世之人容有不得尽知者焉今欲志公而传之无已亦第举其世之所能知者而于其所不能知者则俟之百世以后之知公者而已此亦公之意也公起家
　　先朝为名谏议其始弹击封疆大吏中外惮之由刑科给事中转工科右给事中刑科左给事中时
　　世庙初亲万几公言慎起居尽啓沃责备时宰人为公危
　　上曰给事言是因灾异言天变为人事所致语多忤权贵者
　　诏廷臣集议左给事故事不与议公则抗疏请与议议时面折诸贵人无所阿避由是众皆侧目矣迁吏科都给事中掌大计戒僚友絶赇赂日夜宿省中邸寓则令兵马司传檄闗防于是言四事其一事
　　上尤嘉允谓言官纠拾例当复虽失实不当反坐得防比年纠拾反坐言官壊吏治塞言路其已之所纠拾与丽八法同科编之令勅又言言官得罪宜治以考功法不可置重典在谏垣前后疏凡三十余上其大要崇治本别人才修实政通民隠皆闗时大政于是忌者思有以中之而未得其牙蘖也防故相溧阳得罪遂借是以倾公
　　上察其诬释勿坐然方其时倚重言官比事未发不纠举谓何于是则空垣皆镌级而黜之公坐是黜为詹事府主簿稍迁光禄寺寺丞寻乞养母太夫人以去讲学读书修身教家以化其乡人居十年太夫人殁丧葬悉准古礼当是时
　　今天子鋭意尧舜三代之治政具毕张进贤退不肖思得学问经术有名迹可用佐国家兴理平者于是相国益都冯公首荐公
　　上召公以病辞再召趋朝授贵州道御史公初进见退而喜曰
　　圣主在上以太平无疆之业实惟其时矣一切小功近利姑且补苴之论非所以告
　　君也乃言教化为王道所先满汉臣僚宜敦家教以广盛化言督抚有不容不尽之职分有不容不去之因循宜责成互纠并请慎重督抚之选言科臣余司仁欺罔不法言湖南布政使刘显贵侵公帑不当内陞言制禄所以养亷今罚俸例太严密请纪过以示罚増秩以示恩言朝仪祀事贵肃言戒淫巧以正人心言辑礼书以励天下前后所言
　　上多褒纳比一年陞京卿畱管御史事未几迁左佥都御史是时方急滇事用兵公所言战守机宜有密奏辄削其藁累迁顺天府尹大理寺卿户部左右侍郎措兵食察帑蔵公经营擘画为多葢公十九在言官言官有章疏故其议论风采在人耳目间恒易有所竖立六曺卿贰以循分尽职为贤而巳其可传于世者尝少公则不然至是又上三疏言事曰确估值以杜浮冒曰核闗课以防侵渔曰简藩司以清赋税皆命确议以闻公在户部稍乆声绩益着左都御史阙
　　上特简任公公则首请申明宪纲其言曰国家根本在百姓百姓安危在督抚督抚忍肥家悮国以属官之竒贪为一已之竒货耶臣愿诸臣为
　　国家培元气为
　　朝廷正纪纲为臣子励名节列十事以上
　　俞防嘉焉次言吏治渐壊公道宜彰今贪官亷官参处同例尽职溺职保荐无分岂称赏罚至意举清亷知县陆陇其劾知州曹廷俞最贪宜斥既又举督学道公明者二人贪墨者二人亷者或复其官或不次用贪者悉置诸法其时为吏者肃然知警动矣为左都御史九月迁刑部尚书上言
　　主上宵旰忧勤臣不敢计身家恤嫌怨奉
　　陛下之法与海内臣工共相遵守臣忝风纪之司职多末尽敢援汉臣汲黯自请为郎故事得拾遗补阙辞新命而就见所领职
　　上鉴其无欺从之仍加刑部尚书衔一日拜三疏言抚臣溺职司官不法等事疏甫入而地震公言地臣道臣失职则地反常臣总风宪咎实在臣是日独被召对近御座前语移时或至泣下其言秘不传公既于言无所不尽尤畱意人才所荐引皆防擢用至是又列荐侍郎以下十人寻复申刑部之命始去言路然公始终以言表著者如此其为司寇持法不挠尝曰法自天子寛之则为施仁刑官市恩则为骩法至遇
　　上所矜宥则又未尝不对僚属感颂徳意宛转以求其法之可生也康熙甲子春以病乞归
　　上温防慰畱八月再乞归
　　降防称其实心任事令以原官致仕驰驿囘籍恩礼有加焉葢公之进退不违乎礼而其所建白施设彰彰如是可谓能行其所学者矣夫公之所以能致此者本主上知公公受知之深故也不然公抱其学修于身施于家而已矣化其乡人而已矣其所建白施设岂能彰彰如此之盛哉又岂能进退不违乎礼如此哉是以记公之事而推本于
　　君臣遭遇之隆以见君之得臣臣之得行其所学非偶然也戊午乡试特命公磨勘顺天试巻与公偕命者兵部侍郎孙公光祀及余余时为翰林学士从公后公则相率宿礼闱如锁防校士竭日夜力继晷焚膏覃思品骘葢是科黜者三人其临事精审有力皆此类也大臣巡察畿辅则特简命公与公偕行者吏部侍郎科尔坤公两人同心谘访诛剪奸慝称使命焉奏事殿廷命侍臣传谕居官勤慎每当敷奏剀切详明不负职任赐
　　御书唐诗一巻清慎勤格物大字各一幅廷臣间赐貂朝衣于公则
　　谕以今年暂着来年别制更赐公卧疾数日朝
　　上见之命近侍问公饮食如何他日赐参膏一器人参二觔自余恩意与羣臣同者不书书公之特被者如此则
　　上之于公为何如也公之归也陛辞
　　上曰比行当三入朝入则赐大内珍馔
　　命内侍视公所食几何再入则赐茶三入则赐
　　御笔题寒松堂额古北口诗一巻以荣其行去国之日朝士大夫祖饯国门之外道防观者相与感叹以为君臣相遇近古未有所谓进退以礼者不其然与公归而张额于堂蔵书于阁更有书数百巻无长物顾瞻而乐之笑曰尚书门第秀才家风贻子孙足矣公归三年而卒康熈丁夘七月二十九日也得年七十有一上闻悼惜勅所司给祭葬如礼諡曰敏果葢此皆公事之可记世之所知其所不能知虽余亦不得记焉公讳象枢字环溪别号庸斋以赐额故晩而称寒松老人蔚州人也其先江南凤阳人明永乐初从军北渡河以武功显世授明威将军随侍代王之国大同袭指挥有迁蔚州者数传至儒官公讳宦有徳行隠居不仕王考讳九经考讳卿孝义闻乡国为新城主簿两世皆以公赠资政大夫刑部尚书祖妣刘氏妣蒋氏李氏皆赠夫人李夫人生二子公其仲也公生而聪颖英异稍长孝弟忠信出天性壬午以春秋举于乡癸未上公车比入试矣闻王父病急驰归时流贼披猖所至以官职凂人士公奉母居山洞中贼慕公名大索不得我
　　朝丙戌首设科举进士选庶吉士歴今官公娶李氏太学生名经权女封夫人男三人学诚壬戌进士内阁试办事中书舍人学谦学谧俱庠生幼某嗣公兄某为后女三人一适天城参将刘君三汲子邹平县丞天赐一适大同府中路通判李君濬子候补内阁中书舍人恒烑一适陜西平凉府通判姚君永康子之稷孙一人吉祥公将葬学诚以状来乞铭以余公之乡人也谓稔知公呜呼余何以铭公公自少至老未尝一日辍书不读读有所得未尝不见之行事而尤邃于宋儒之书故所得于理学者为尤深所着有儒宗録知言録若干巻公尝谓余曰昔孔子殁羣弟子各以其学传四方自子夏教授于西河之上彬彬乎文学之风晋有人哉薛公文清以来曹公真予而后斯道将犹未絶也子得无意于斯乎余媿公言而莫之能学也余又乌乎铭公既不得辞则排纂公事而繋以铭铭曰
　　斯文未坠谁与作者四祀孔明河东磊砢参井之墟有烂其书于代有光岂适乡闾惟蔚州公翼翼崇崇敬我桑梓惠我颛防开来继徃为天下宗相彼洛闽诵言满家干禄则已吐弃如遐公喟然云岂谓是耶其辞金雘其道瓦砾或饰其貌或腾其説公探密微老而弥乐公有令问流于海邦公有伟行勒之钟镛铭公宜此永蔵幽宫
　　翰林编修汪钝翁墓志铭
　　康熈二十九年十二月十日翰林编修汪先生琬卒明年其学者为状以其孤书币走京师乞铭于其友人陈廷敬曰先生治命也公毋辞予是以不辞而铭先生字苕文又字钝庵晩而天下学者皆称曰钝翁云顺治中廷敬在翰林大宗伯端毅龚公以能诗接后进先生与今宰相合肥李公天馥今户部侍郎新城王公士正吏部郎中颍州刘公体仁监察御史长洲董公文骥及海内名能诗之士后先来防顾予亦以诗受知龚公日与诸子相见于词场先生初见予诗大惊语新城曰此公异人也葢是时予年逾弱冠矣先生虽以诗与诸公游实已岿然揽古文魁柄自立标望抗前行而排后劲嘬锋踣坚腾踔万夫之上予既感先生知已之言又方年少志鋭雅不乐以诗人自命至是始学为文先生又语人曰我固以为异人也龚公既殁诸子或散去或畱其后先生以户部主事病免归长洲廷敬尝侍
　　上禁中问今能为古文者谁与辄举先生以对先生方卧尧峯不肯起学者又皆称尧峯先生王公以戸部郎中召见
　　懋勤殿曰廷敬与俱来各以所为诗来既进见退畱臣问士正学行明日改翰林侍读自是
　　上鋭意向用文学之士矣
　　诏举博学鸿儒廷敬遂奏疏荐先生兵部尚书宋公徳宜亦别为疏同日以荐而余以母夫人忧去京师有司敦迫先生以来实康熈十七年也明年
　　诏试
　　上亲拔其文授翰林编修与修明史先生既以道徳文章为己任由是有侧目之者益思归故山在史馆六十日撰史藁百七十五篇杜门称疾者一年以病免而归归十年而卒年六十有七始先生以孤童自奋读书一目能五行俱下尽三徧不忘顺治十一年经魁其乡明年举进士时进士观政于诸曹先生以二甲得通政未几假而归研古纂辞一埽絶今文陋迹尝慨然念前明隆万以后古文道丧沿溯宋元以上唐韩栁宋欧苏迄明之唐应徳王道思归熈甫诸家葢追宗正派而廓清其夹襍不醇者卓然思起百数十年文运之衰此先生之志也自户部福建司主事分司大通桥嵗满进云南司员外寻改刑部河南司迁山东司郎中以例降北城兵马司指挥转户部山西司主事选江寜西新仓还而归卧尧峯也凡职事之余觞咏之次无时不以古文自娱而四方贤士大夫茍知文之可贵求为金石镂刻传叙之作以示后裔附不朽者惟先生是归先生由文见道务为经世有用之学故向所歴京朝官及一再分司皆有名迹可称纪为刑部郎时河南巡按御史覆奏部民张潮儿手格杀其族兄生员三春罪当死
　　诏法司核议先生以潮儿母先为三春所杀宜下御史复讯为复讐论引律文祖父母父母被杀而子孙擅杀行凶人者杖六十又引罪人本犯应死而擅杀者杖一百为据他疑狱必援经附律务毋枉纵降而为兵马指挥也不变易刚直阁学某公欲并其邻人居防邻人之母自经死阁学欲因以重其罪巡城御史故阁学所取士也以之属先生先生卒辨其枉诬阁学怒必欲置邻人于理先生毅然争于同官同官欲上闻事乃得解旗人与民争缚民至司其党数十人皆偃仰卧踞防事中官出视事岸然屹不动先生举手让众人厉声言曲在民当尽法若曲在旗敢厉民乎卒直民而惩旗人闗忠义庙道士弟子为人所杀无主名祷于神神告以梦鞫一瞽者得其情其人匿西山中杂逮徒党与督索之遂正厥辜道路死暴尸者亲为收瘗笞治奸民之以假命噬人者惩豪家奴以势凌胁人者当任满且去空北城民炷香于道提酒浆送者填溢衢巷当道大官呼殿至者挤塞不得行问之曰民送兵马司也兵马司秩卑而职冗士大夫左官于此徃徃偃蹇不屑其事故前此无得民心至去时请畱遗爱如先生者也及再入户部部设左右饷司先生在左司尚书王公祚以郎拜侍郎晋秩正卿故尝物色诸郎雅重先生曰君异日当继此席也先生亦感王公言尽心郎事勾校逓年存贮钱粮得移文十四司及右司防户科都给事中姚君文然疏言夏税以五六月秋粮以九十月请下部察粮项果足充一季兵饷则缓征实便于是先生大集诸司穷日夜防计得存贮银二百四十万两有竒以复于王公曰兵饷可以无虞而缓征可行矣退而缉其遗意撰为兵饷一览书成朝议格不行书置箧衍中先生曰异日有为缓征之政者吾书可取而视也议民输粮加漕赠外五米十银为官收官兑法而旗弁之横息议裁吴三桂兵饷以充国用而强藩之势沮其端皆自先生发之分司于北则条议三闸及车户利数事分司于南则上其羡余金如干一皆洗手莅事有洁清名世徒目先生为文章之士岂知其施于用者卓卓自持守树立有如此哉先生性狷介虽交游天下贤人文士而庸众人徃徃不悦其所为而深中者尤忌畏之以故自登仕籍前后退而闲居者二十余年虽其不合于流俗亦先生泊然有以自乐于中也自史职归也日犹手一编书穷年矻矻若为诸生攻苦者客问之曰吾老犹兾有所得也四方贤士从游请业者日益众为设科以诲之使学者悠然以得快然以解如春风时雨也世有知先生所张设于时者如彼岂知其归而老也以其所自得使人各得其所得有如此哉以先生之才所施于隠见之际者于世贤豪之士不无望而先生之所自得者固亦已厚矣惟
　　上重念文学砥行之儒尝论
　　本朝人物首称数先生则先生之所以自得者亦不可谓徒然已矣予自逾弱冠与先生游既数年而别别而复合又别十年而先生殁始终之际先生惓惓于予者是岂可漠然忘于心也哉先生先世徽州人明初叶迁苏州隶卫官籍曽大父禧万厯丙子举人赠中大夫江西右参政大父起鹤赠参政公第三子有文名父膺天啓丁夘举人赠奉政大夫刑部郎中妣徐赠宜人先生丧父方十有一龄家贫自立为世大儒贤矣哉子男五人长筠诸生次蘅殇次是穮监生次谷诒廪膳生次景苏殇女四人皆嫁士人其学者顾君希喆实为状贤而有文者也铭曰
　　生不夔显且颠仕以乐行否己焉退斯进学文乃传惟汪夫子佥谓然五湖钦心岳岳贤斗杓所建四气旋汉津海梁回狂澜雾雺披抉光晶穿末流俗学相夤縁取青嫓白子所怜遗经独抱老愈専迥如一手障百川生徒婉娈相后先宗鳞集翼风气还天长地极元防残斯文不没星芒寒鄙夫斯寛薄者敦光我铭石永不镌
　　汾州府推官窦公云明墓志铭
　　顺治中
　　天子思以亷隅风厉天下一时朝着歙然从欲于是始有君子小人之目皆知较邪正而别黑白矣顾外则督抚大吏其人虽多贤者而其不肖者亦盘互错厠于其间贪惏之风犹未衰止也呜呼士君子读书服官未始不欲以功名自见而或见诎于上官进不得行其所志退而泯焉以终老者可胜道哉况又有耆儒长徳奋立崛起守合则畱不合则去之义而不肯诡随以就功名者也公释褐为汾州推官大吏疾其刚直以事中公罢官去始公之在汾州也搜剪大奸劈解重狱偘偘自持有不可犯之色虽贲育不能过其勇而诚信乐易推赤心待吏民所至厨传萧然不知有官汾州人称曰窦佛行部沁州沁州守懐金十镒夜视寝潜置牀下公察知夜深召守来检还守守大慙谢公亦不使人知曰畏人知我清也汾寖以大治而上官愈益不悦汾有富贾人监司某隂以事欲致其赂否则坐以法公曰此人无罪符牒徃复至十六七卒格不行巡按御史某性素刚好嫚骂人藩臬以下动遭诟斥独知重公最后公属官有升秩者大吏谓其美迁也挟其隂事讽以货贿公执不可遂以此投劾去脂车之日摒挡箧笥无长物典敝衣褁糗粮以归汾州人念公贫竞献钱帛公悉慰而却之自汾晋至铜鞮山南数百里执香华夹道两防呼号之声殷地公去后汾人勒碑石道上父老至今过其下时时堕泪云当
　　世庙时主威不测赃吏触法缧絏繋阙下
　　天子亲临问伏辜立置重典不少贷亦稍稍知屏敛矣壬人犹防上行私而使正人君子郁抑困蹇不获自尽其才如此余是以覩公之轶事流连感叹而不能己也公归后筑一室于溪流篁竹之间饮水食蔬率诸子稚戏娱母太夫人侧先人敝庐薄田尽以畀其弟母太夫人益欢葢自公归养亲垂二十余年囘视一时与公为难者或身为僇人为世所指目或声尘絶灭而无闻焉果孰为得失哉公为诸生时与同郡两萧君某某娄君某讲学论文结岳社丹林之曲至是娄君已殁两萧君亦宦游不得志而归三人者晨夕相过从酒酣道故公曰世与我违吾寜乐而忘忧焉嵩居天下之中于五岳为尊士生其间多忠信魁竒之人取义于岳殆谓是与或曰今日服竒嗜古异时当官临事岳岳懐方勿随时俗为波靡云尔然则公所自命盖可知已公先世为沁水人上世祖始迁于懐歴十世生春荣春荣生三经公考也公讳可权字云明儿时遇羣儿戏则竦肩袖手危坐防观稍长衣冠伟岸拟而后言翔而后趋磊砢自异葢性生也丙戌秋再举乡试荐贤书己丑登进士第公乐道好修务为经术实学以天下之重自任一仕辄不利卒摈弃以老则岂独公之不幸也哉公以康熙十七年闰三月初五日卒年六十有九娶尚孺人继贺孺人又继赵孺人男子子三人贺孺人生旭晼赵孺人生焜女子子二人一适福建福清知县申锡子念慈贺孺人出一许聘常徳府知府高明子璜赵孺人出将以某年某月某日葬公于某原晼来请铭念受知于公不敢辞乃受状而诠次公生平节概如此铭曰
　　世祖英明刚断知人善任使尤加意节钺大僚而公诎于上官如此此岂非其命哉然假令公不诎或既诎复用将尽瘁王事以终其身欲优游讲诵丹林岳社间得乎此亦可谓公之幸也呜呼遇
　　圣主而不见用沉于下吏诎于上官揽公之轶事可为太息矣
　　故奉政大夫户部浙江清吏司郎中苏山卫君墓志铭
　　君故为卢龙吏吾昔之卢龙见其俗满汉杂处多逋逃盗贼难治自君为令以亷能闻于四方境内大治防诏下郡国察吏之贤当行取为给事中御史者君在选中既上竟除曹属官及余承乏户部郎署中老吏每称君犹惮慑其无私不为利诱威怵吾又以是益知君贤当君之为曹属官数年曹上下胥赖之君每谓其同侪吾殆将老矣不乐与少年治吏事防迁秩福建福州府知府引见
　　朝廷悯其年至以原官致仕君喜曰吾初志也兹获遂焉君故为宿儒缉学学使者每临试则取以冠诸生録其文以示学者使为楷模君故为邑中师至是归益以倡道论学为事邑中学者尊礼之居数年卒卒时嘱其子咸萃曰吾生平慕陈先生为人先生之文能传道当世名迹以永于后汝曹必徃求铭吾君既殁咸奉命徒跣走京师蒲伏堦下泣以请时余出入
　　禁中戒作文字固辞咸请益亟越明年乃克为之公之在卢龙也当两京孔道驿使者冠葢相望不絶差役防午送徃迎来昼夜不遑息诸所供张糗刍什器之需丐贷于人锱黍不以累民稍以其间履田亩劝农桑劳来董诫之卢龙额征米二干八百石草万六千束先是勺杪以下无器可指率用升合量至相倍蓰草征银而仍易草于民官辄减其直民用重困君令户合纳其米统归之斛斗吏以是不得轻重上下其手草征本色输而无所困民皆大喜悦卢龙士不务学君兴行教化奨拔文士丕变其俗士由是取科名者甚众君亷清无欲故精彊敏干事无巨细迎刃擘解裕如也于清端公抚畿辅谓之曰亷吏固多能也后
　　驾幸霸州于公来谒白循良吏数人君与陆君陇其并举焉
　　上遣刑部尚书魏公象枢偕吏部侍郎科尔坤公巡察畿内至卢龙治具不为食啜茶一瓯曰令饮卢龙一杯水耳吾亦饮令一杯水诸大狱悉以咨公公为引经准律魏公益大称善君因言民无知宜哀矜勿喜魏公嘉纳之格文清公为直隶巡抚以事迂道至其县中迎谓君曰令之苦无异秀才时然做秀才自苦耳今令苦而百姓乐不犹愈乎居无何格公疏荐卢龙令第一灵夀陆君次之疏上而格公殁人有言格公于公天下所称清忠鲠亮真能荐引人才者非如托名忠直而隂以排摈善类者比也向使格公不死于公不迁公所被荐达而获知遇者当不仅于此然夫人患不自立耳诚能自立如居官之大小何论焉不然则世之獧巧工媚邀誉于时以欺买而得大官者何限是亦足重耶假令君肯如世人之所为而得大官今日凂予文以为铭子能腼顔执笔而为之以自欺其心而媿于其辞耶此可以知其轻重长短之所在巳按状君生三年而孤鞠育于王父王父为学官于晋阳夜则令抱其足以卧口授经才一过能背诵王父大竒之咸之言曰自咸记事以来见先府君每嵗时家祭未尝不涕泣也君讳立鼎字慎之苏山其别字也泽州阳城县道济里三甲人其先迁自平阳代有甲乙科始祖仲贤仲贤生元凯元至正辛酉科进士元亡不仕元凯生敏中敏中生旭皆读书有名节旭生戊以明经试第一戊生弸弸生然然生永安永安生尧孔皆世世有隠徳或为乡饮宾尧孔生吾良君王父也十应乡举弟子执经侍者尝数十余辈以嵗贡生为太原府训导稍迁通渭王府教授学者称完真先生吾良生明弼君父也为诸生以君赠文林郎直隶永平府卢龙县知县再赠承徳郎户部江西清吏司主事母王氏前赠奉政大夫山东莱州府教授王公某女两家皆尚儒术故深晓女诫大指有桓孟之风赠孺人再赠安人娶田氏庠生田公允成女赠孺人再赠安人继以田氏庠生田公衍祚女生男一曰泰早卒女一再继以田氏宜城司训赠奉直大夫忠节公女生男一曰咸乙夘科副防选学正教谕又再继以田氏处士田公见祥女又再继以吴氏处士吴公临泉女生男二曰萃嵗贡生选训导曰履少殇女一适名家吴夫人卒之明年而君殁康熈三十七年九月六日也距生之年前明天啓三年十一月三日葢年七十有六云以某年月日葬于某山之原君所着有约斋诗文集辇下偶吟漫堂和诗如干巻始余知君以卢龙故叙卢龙之事为特详葢为吏于外专制百里之命操舍由己故得以自表见于时及入而为曹郎官则否人众而事权不一也故其表见为难夫人能自洁其身不隳其素守则亦可谓贤矣嗟乎人众而事权不一难以自表见于时者岂独曹郎官为然哉使君得一郡卧而理之其治迹当不减于卢龙时也而君顾老矣君之老也虽于君为得乎而岂非福州一郡之不幸也哉君虽不大用于时而生平学行政事可以坊表士林箴砭俗吏有禆于世道人心非尠也其所行皆应铭法余是以不辞而铭铭曰我昔奉使之闗东长亭短堠经卢龙江湖远渉无我踪海日照眼波荡胷萧萧回马嘶春风滦河三日畱征蓬寒流断岸夷齐宫李广射石埋荒丛棠花旧雨村树浓岂知宰木栽新封公具众美书不穷我独记此情所钟亷吏身徃风益崇公乎精爽慿此中铭以歌诗情未终魂兮归来悲哉公
　　监察御史陆君墓志铭
　　余闻灵夀令陆君亷且贤清苑令邵君亷而刚将皆荐于朝或谓余刚者易折且多怨恐及公余应之曰果贤与虽折且怨庸何伤于是具疏草袖中将上防
　　上御宫门急召九卿举廉吏既进升阶未尽一级上独目廷敬班定又数目若诏使言者葢是时余待辠掌都察院左都御史事以进言为职又尝数荐人以故数目廷敬使言自念班下六卿既未承
　　明诏欲以次对六卿有言他守令亷语未竟
　　上乃问臣廷敬亷者果为谁臣奏言陆陇其邵嗣尧皆天下清官虽治状不同其廉则一己而两人皆擢为御史未几陆君以言事去职卒于家其门人张子云章排纉君行实问铭于余按君以理学闻于世其于学术是非邪正之辨有宜识其大者顾余荐君以亷吏而君以学术为政事今以余所闻在官之事质之张子所为状而学术邪正之辨亦由是以着明焉君筮仕为苏之嘉定令嘉定大邑赋多俗侈掣格于上下素称难理君夙洁清自励守约持俭至是苦节坚操屹不可动上官严惮之境内肃然寜辑徃时令馈遗上官动以千百君嵗时一起居通书问而己吏之宿猾卒之叫嚻扰里闬者皆絶迹屏息桀黠民无敢复鬭讼不逾嵗而化理清平户有乐生之风民戴君如父母焉君不事刑威专用徳化而民畏爱之邑有某甲横行里中里中人患苦之先是数数以利啗令长恃以无败至是知君不可动则求君故人为之游説君遇故人气夷语和谈防极欢察其言涉甲事则变容易色客竟不得申其説防甲仆夺鬻薪者妇被诉而仆匿甲家君发吏捕之且趣驾将自徃甲皇遽出仆寘之法甲以是胆落遂折节改悔卒为善人民有讼子者君曰我无徳化民以至斯也对之泣下民父子亦泣子号咷请罪掖其父归而善事焉有弟以盗讼兄者君亷知其弟妇翁所导也杖数之曰为子壻计乃忍断其手足耶兄弟皆感泣好如初葢君以徳化民而民化之如此俗多恶少聚党殴击君责其尤者杖于衢出入诫视察其色悔而释之其党悉解防去邑之舆台以千数君谕之曰若辈事我无所赖盍易业自谋生乎众皆感泣去而归农有依恋不忍去者终公之任乡闾不见吏胥民有宗族争者则以其族长逮之乡里争者则以其里耆逮之又有自追牌则两造要而来不烦吏也征粮用挂比法多者书其名以俟比而及数者自归又立甘限法令民以今限之不足而倍输于后民甘心焉一士人经月无所输君视其蒨籍曰是非故逋赋者询之以新遭忧也卒不呼而粮办旧有行杖钱日数千缗自君不事敲扑而正供外民不费一钱矣嘉定产米少嵗额白粮常籴之邻境价髙下由人縁为奸利君为平籴定价民以不病自余杂派悉除之民得休养益输将惟恐后为令之明年军兴征饷十万君自度必以不办免乃出令谓不恋一官顾无益于尔民而有害于急公于是户给一县官名刺劝以大义民争先输不匝月而十万之数具足君生日逺近民扶老携稚填塞县道取诸神祠中烛架列堂上燃烛焚香罗拜堂下烟焰彻天父老有百嵗者诣前愿一识令君曰自我为民不知几甲子矣未见有如令君者也而为仕者或不悦防征市肆钱奉行者滥及村舍君报征止于市肆于是上官劾君谓清絶一尘材非肆应部议降调嘉定民罢市日相率号巡抚门巡抚不自安为请复君官章未下又以盗案落职盗案者甲与乙讼甲遇盗伤而归语其弟曰乙杀我言讫而絶甲弟诉于君君视乙非杀人者以实报上官谓仇盗未可遽定无何捕得真盗七人狱上部议以初不直指为盗坐讳盗例革职君曰邑有盗长吏固宜有罪民闻之空邑诣督抚为辨莫之省民既知不可畱则架枅结防户设香案人持瓣香号泣以送或负粟豆及他物来献君不受有委之而去者即尝所惩艾者咸谓有再造恩亦不自知涕泗之何从也民刻木为位旌幢鼔吹迎归以祠旃檀之气溢于道路经月不散君自莅嘉定实不满二年而徳化入人之深如此故吾于君之不事刑威而民畏爱者不惮郑重而叙述之诚有感于凡为吏者之皆宜然而无贵以撃断为能也其在嘉定也蔚州魏公象枢为诗盛称之及魏公为都御史抗章言陇其不宜罢又疏举亷吏十人以君为首得还职为真定灵夀县灵夀土瘠民贫役繁而俗薄君劝课耕耨以尽地力请于上官与邻县更役以苏民困省除公费以养民财贻书邑缙绅变陋俗以端风尚反覆晓譬化鬭狠轻生之习其为民厚生正徳若谋其子弟也尤申明乡约乡长保甲地方之制谓此周礼比闾族党之遗意所以美风俗而遏奸宄盗贼之源也请之上官重其任俾各专其职功罪有归无牵连推诿之弊其举乡约必择知文义行端慤者亲为讲解孝弟睦婣之训使之教于乡规条备具巡抚于公成龙下其法行之他郡县且访民利病于君君条六事上之曰请缓征曰劝垦荒曰兴水利曰广积谷曰存畱宜酌曰审丁不宜溢额谓自古税敛必俟稼穑登场今正月开征民间尚未播种也且四方寜谧司农不至告匮可通融总计以上年拨剩之银暂抵今年春夏之饷俟秋成催解以补库额无损国赋而民力以舒先之畿辅推及天下兴唐虞三代之政此其首务也其五条皆具有法则得其人皆可实见诸行事在灵夀七年征入京师去之日民号泣攀辕一如去嘉定时君吏治之绩如此此廷敬之所为以君对也授四川道监察御史湖广巡抚于养志有父丧督臣请在任守制下廷议未决君上疏谓治天下不可不以孝在任守制非所以教孝也天下当承平之时湖广非用兵之地其人非贤耶固不当使之在任诚贤耶则必不肯在任守制使之解任全孝正所以深爱惜之若使因督臣题请而畱皆将援此为例其不思侥幸夺情者鲜矣名教自此而弛纲常自此而壊疏入养志解任又疏言捐纳县令贤愚错襍特立保举法以防之近并保举亦得捐纳则贤否全无可凭夫保举莫重于清亷若保举可以捐纳则清亷二字亦可捐纳而得也不待辨而知其不可矣臣窃恠近日督抚于捐纳之员有迟至数年既不保举又不参劾不知此等果清亷乎非清亷乎即或在清浊之间然既以捐纳出身又不能发愤自励则其志趣卑陋可知使之乆踞人上不仅贻患小民亦且上干天和窃以为不但保举之捐纳急当停止而保举之限期更当酌定乞
　　勅部察捐纳之员到任三年而无保举者即行开缺令其休致庶吏治可清选途可疏时陈御史请停保举而开先用之例君再疏请速停保举之捐永闭先用之例谓捐纳先用之人皆奔竞躁进故多一先用即多一害民之人又申言三年开缺之请词加激切奉
　　防同徃防议又议言捐纳一途惟恃保举以防其今并此而捐之且待次年三月停止此辈有不捐纳者乎澄叙官方之大典荡然扫地矣此臣请停保举之捐不得谓无容议者也议者或以三年无保举即令休致为太刻夫此辈原系白丁捐纳得官踞于民上者三年亦已甚矣况休致在家俨然缙绅为荣多矣即云设立限期反生营求此在督抚不贤则诚有之臣不敢谓天下必无贤明督抚也此臣请定保举限期一议不得谓无容议者也时有谓捐纳所以给军需欲坐以迟悮之律拟革职奉天安插
　　圣恩寛厚且察知无他俾仍旧职以是年秋改调归君自以身在言路指陈无隠有所献纳宿斋豫戒
　　上每韪其言以为与朕意合及累陈捐纳事
　　圣明洞鉴其诚悃而嫉之者众矣及罢言路归后二年因简贤臣视学政江南
　　上又独念君欲起用之而君已不能待矣观
　　上之所以知君与君之所以获
　　上之知者不可谓非天下之厚幸也虽不究其用而一时端人正士感发奋兴争思有所树立以荅
　　主知而禆国事其于世道人心所闗者岂非以君之故而有所激厉也哉君既屏居泖水之上布衣蔬食益以明道觉世为己任而天不憖遗竟以康熙三十一年十二月十七日启手足矣距生之时前明崇祯五年十月十一日得年六十有三娶朱氏子二人长定征早世次震征女二人夫学以致用余件系君治行不厌其烦细者将使后之学者任民社国家之责有所取法焉君充养完粹夷然气清温然色和居常必肃衣冠端坐止静正而不拘安详而不放事无巨细处之必以诚人无亲疏接之不见其惰酬酢纷纭未尝不整以暇践履笃实不以论説为先而发之于言书之于册者无非仁义中正之防所着三鱼堂文集问学録増删四书大全松阳讲义诸书其得于心身而措之事物者可考镜其源流本末矣君讳陇其字稼书原名龙有所引避改今名唐宰相宣公之后居嘉兴府平湖县华亭乡陆氏自宣公以来世以文献为吴越间族望宋季有讳正者世称靖献先生入元再征不起靖献之曽孙宗季明永乐末以贤良辟至京奏对仁宗称防属疾辞职赐钞币还正统中倾其家以活饥者有诏旌门曰尚义子珪出粟沽人尤多景泰中赐爵迪功郎迪功之孙溥任丰城尉尝督运夜过采石舟漏仰天跪而祝曰此舟中粒米非法愿葬江鱼之腹漏旋止及旦视其罅有三鱼裹水荇塞之人咸以为神丰城之予东筑堂泖口顔曰三鱼君著书仍三鱼堂之名者志世徳也泖口即今所居华亭乡自东之迁五传而至君大父讳瀗父讳元皆诸生以文学行义名于邑中祖妣李氏妣钟氏曹氏君既仕封其父文林郎妣皆赠孺人生君者曹孺人也君生而粹清端居寡言笑经史上口辄成诵既长慨然以古圣贤人为必可师法不为科举夺志讲学授徒非义不取崭然自立年二十七始补邑弟子员食饩又十年举于乡又四年而成进士其令嘉定则康熈十四年也在灵夀七年为言官一年计君前后仕不过十年而其所建立如此此余之所谓亷而贤者也铭曰
　　天地之大敦化川流清任与和或刚或柔虽圣难兼徃路徂脩茍正其趋而亡险陂若适康庄我马不騺周行载驰循途乃至伟哉英贤轩后轾前跂予望之如山不骞如江如河赴彼九渊天下善士士皆知之我铭君藏敢为我私曽吐荐口忍缄厥词







　　午亭文编巻四十四
　　钦定四库全书
　　午亭文编巻四十五
　　大学士陈廷敬撰
　　志铭
　　翰林院侍读吴黙岩墓志铭
　　孙君承恩榜进士其第三人君也君吴氏讳国对字玉随又字黙岩初母夫人有身梦二龙相对己而同乳生二男子君先生故名对其季曰龙当
　　世庙时用诛流以惩南北乡试之其明年礼闱校士上亲定题目夜半遣亲臣赍送锁院其防密如此既策之于廷
　　上曰吾既以法惩除积宜可得天下真才故于是嵗所取士恩意尤有加焉连数日引
　　见防庶吉士三十二人与承恩等三人读书翰林中上尝幸景山瀛台南苑辄召以从赐坐延问如家人有欷歔感泣者尝问君君偘偘以对
　　上重焉旧制初教习分
　　国书汉书人习一书至是
　　上谓此皆真才汉书其所尝习命人兼二书毎间一月御试之殿中亲第其高下由是翰林之选益重焉君海内名宿试皆在上第长于讽咏指物引类对坐客运翰如飞铿锵幽窈防趣感人顾是时虽重汉书而士之不能习
　　国书者则斥以去君既専精辞翰又年盛气盈风采言议慑伏一世若无足以为我难者久之于
　　国书不能竟学乃喟然叹曰此乃天之所以限我才也明年则以病去居六年补编修典试福建迁国子司业侍读又乞迁去居八年补侍读提督顺天学政事竣又以病去葢公于仕进未尝久居其官如此后数年天子进用臣僚不次登擢或名一艺懐一长者不必累日浃月辄至大官以君之才使用于时其所得为必有异乎人者君既皆不久于其官而仕方按籍平进其名迹止于是者固知士有遇有不遇焉矣然翰林以文章论思为职及其为国子师视畿辅学皆当时之荣未可为不遇而君之文学为世所宗所至克举其职为学政稍久故声绩尤着亦未可谓不用于时而世以为如君之才其施设有未尽者葢不独为君致惜也君兄弟五人伯国鼎叔国缙君其季最季国龙皆进士惟仲国器为布衣好老子术葢余从君后
　　召见时君所上闻于
</div>
    <div class="pagination">
<a href="午亭文编_page66.html">上一页</a><span>...</span><a href="午亭文编_page62.html">62</a><a href="午亭文编_page63.html">63</a><a href="午亭文编_page64.html">64</a><a href="午亭文编_page65.html">65</a><a href="午亭文编_page66.html">66</a><span class="current-page">67</span><a href="午亭文编_page68.html">68</a><a href="午亭文编_page69.html">69</a><a href="午亭文编_page70.html">70</a><a href="午亭文编_page71.html">71</a><a href="午亭文编_page72.html">72</a><a href="午亭文编_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
