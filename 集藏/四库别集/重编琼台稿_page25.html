<!DOCTYPE html>
<html>
 <head>
  <meta charset="utf-8"/>
  <title>
   重编琼台稿 - 第 25 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   重编琼台稿 - 第 25 页/共 31 页
  </h1>
  <div class="content">
   我心日思归后防难数遇须知岁月驰疾似追风骥【右十三解】
　　老景难为别愁懐未易开髙堂宁觐后念我早从来【右十四解】
　　夀严陵先生七十岁诗序
　　严陵先生以少保吏部尚书兼谨身殿大学士致政家居之七年也岁在癸卯距其始防之年苍龙舍甲午天运歴五纪而过之又将齐焉者也昔人谓稀有之年是已夫人徒有是年而无徳与位固已稀矣况又有徳有位而得其年其为稀也岂不尤稀乎哉先期其冡嗣翰林侍讲良臣得朝中名公钜卿才大夫士祝夀诗若干首自阁老以下咸有之既粹成帙将寓归至先生初度之辰以为夀以濬老门生也特以序引见属嗟乎所以为先生夀者岂可茍同众人乎哉夫众人之所谓夀者以其身身止于百二十嵗也先生之所谓夀者则以其名名岂可以岁计哉葢将期之以千万世而无穷也虽然先生禀扶舆清淑之气生际文明极盛之时三光五岳之气既完而所以培植保合之者又益加厚保之以泰龢休之以元阳茹之以菁华其气清以醇其质厚以全身无恙而心无忧既已越下夀而骎骎夫中夀之域矣由是而底夫百二十年之夀则固其所固有者也固无俟于祝矣祝不祝于先生何加损若夫夀先生之令名于千万世而无穷则固先生平日之所志所谓不在温饱者之所充而极焉者也先生少有大志弱冠试秋闱即第一他日试春闱又第一进而对大廷又第一所谓三元者皇朝百年以来仅于先生一见之甫入翰林即防于众人中而进于清严宻勿之地预闻朝廷大礼乐大政事大议论凡国家有大制作多出先生手自筮仕至于休致始终不出禁门而名闻于华夷功着于逺迩中间虽或暂为六月之息然所以培其负大风之力而为九万里扶摇之地益大以逺故其再出也位极人臣治效可称述而疵议不加焉矧又得以未耄之年而享其清闲之乐天锡之以全福人归之以令名穆叔所谓三不朽者先生皆兼而有之真足以传之千万世而无穷矣其为夀也葢将与天壤相始终所谓百年之期頥百二十岁之上夀乌足为先生道哉
　　夀夏太常八十岁诗序
　　静学夏先生以洪武戊辰岁生时髙皇帝肇造区夏之三十又一年也方是时三光五岳之气分而再合漓而复淳葢自开基以来弥缝保合至此一世矣然后天地之纯全文物之声明渐复其旧而先生之生适当其时得气正而赋质全自然浑厚而清明先生又能充而养之本以经术加以问学迟迟至十有八年之久是为永乐乙未时文皇帝在位之十有三年也向之合者益以固淳者加以深彪炳旁逹大明极备先生于斯时所养既固所学既成于是出以应有司之求进对明廷为天子所亲擢置之舘阁朝夕接近耿光沐浴膏泽醺醲透彻四畅交通充积日富见闻日大至于书画末艺亦能以余力及之时声名播扬逺迩天下之人稍知书嗜翰墨者皆知有先生矣先生官禁近最久经事列圣余四十年尝一出典郡未几即有太常之命年既至乃乞身南归居旲中者若干年今春秋葢八十矣夫以先生一身生长出处皆值夫国家气运之盛之时首尾几百年始而毓秀于元气磅礴之初中而效用于治教休明之际晚而养恬于徳化熈洽之余噫是岂偶然之故哉岁丁亥八月二十三日先生初度辰也先期嗣子中书舎人文振乞告归省预求缙绅诗为先生夀而以序属濬濬惟徳者夀之原徳之厚者夀必长理有必然者固不待于区区言语文字祝愿亦非区区言语文字所能祝愿也窃惟先生所以遭际承平之盛与夫光宠夀考之乐有如此者所谓亨嘉之防明良之逢千载一时者也于戏至矣濬不敏因中书君之请书此以先诸缙绅之作用以为先生千百岁夀
　　夀封尚书刘公九十诗序
　　自我皇祖肇国以迄于今岁周于天而又将再焉盖凡八纪元矣人生始元之初至是存者葢无防矧有厚徳髙夀而又膺穹爵如吾博陵刘公者哉公生洪武壬申至是八十有八矣距九十曰耄仅再朞焉以子阁老先生贵厯封至礼部尚书兼翰林学士天之髙夀人之显爵世葢无有加焉者矣嗟夫岁之数止于百公再厯一纪即满其数官之品止于九公再陟一阶即极其品夀得于天爵出于君人希其一而不可得天既与之于防防之表君又锡之于昭昭之际其骈蕃绵逺也如此其厚是何故而然哉予闻刘故博陵故家其先世有仕前朝为中台御史者世以诗礼相承仁风惠泽衣被乡邑者葢非一日矣至公之先大夫赠尚书公醇德古道深忧逺思超出世俗之表一时钜公名人罔不尊信敬服公自防随侍居两京间其得于家庭告诏盖有素也公资禀淳笃朴茂而谨愿于一切纷华声利之习泊如也持身不茍处家有法阁老先生出襁褓中即为赠尚书公随事指教甫成童公又遣从明师儒学古文辞用能积习以成器及其官馆阁登公辅公三荷貤封之典未尝改其常度望之者知其为笃行君子其厚徳懿行有过人者如是则其全盛大之福膺穹爵享髙夀者良有以夫矧有赠尚书公以开之于先阁老先生以大之于后公享其成于其中年及耄期视听不衰孙曽满前受上天之厚畀荷圣君之异数庸有既乎所谓百年之上夀一品之极位可跂而待也岁己亥十有二月七日初度辰也太常少卿谢伯寛辈绘图赋诗以祝公夀既成以序引见属谨书于图之上方
　　夀李希润七十岁诗序
　　夀之言见诸载籍者始于书详于诗诗之言凡二十有八为君父言者二十有七为母言者一焉是皆诗人祝愿之辞所以述人心之所欲臣子之至情言之不足而咏歌之者也后世祝人之夀必形于篇什者厥有自哉海虞成斋李希润先生明年年七十六月二十六日其初度之辰也其子侍讲世贤縻于职弗克称觞膝下先期徧干朝之公卿大夫名能诗者预赋诗以为先生夀且及其母孺人马予闻先生履道葆醇隐声于海虞之区介以厉其俗如徐穉之在南州徳以薫其乡如阳城之在晋鄙诚以召和而致岁穰如桑庚楚之在畏垒不出戸庭而知天下之事不求闻达而致逺迩之誉不希仕进而来章服之华以笃厚之资膺恩封之典享耆老之年齿徳爵三者俱尊其庻乎南山有台之乐只君子者欤当夫悬弧之旦賔亲毕至少长咸集酒醴维醹殽核维嘉爼豆既硕且庻先生苍顔白发頽然危坐于髙堂之上以受子姓之贺以次及于姻亲朋旧贺毕而燕以次起而举觞为夀安知其无效古人断章取义以赋诗如左传所载者乎为此春酒以介眉夀于以致其亲爱之祝者有焉称彼兕觞万夀无疆于以致其无穷之祝者有焉或歌黄耉骀背之章或咏令妻夀母之句一堂之间情意谐洽礼仪卒度驩忻交通其乐为何如哉引而导之翼而辅之其所以享夀祺介景福真有如松栢之茂也冈陵之髙且大也南山之不鶱不崩也古诗人所云云者莫不有之顾惟克家显宦之子独不与焉宁能不感于心然而命服之煇煌天诏之褒嘉瑰辞丽句之祝赞揄扬谁所致欤覩其服章佩夫诏旨讽其篇章则子虽不在侧愈于在矣韩子所谓子在京师虽有离忧亲心乐者殆谓是哉先生以诗学传家侍讲君受趋庭之训既以三百五篇取髙第为天子文学侍从之臣予用是本诗为说以冠诸作者之端以为先生千百岁夀
　　夀呉余庆诗序
　　斗牛之虚湖山之间有臞然一翁鹤髪酡顔靣如渥丹超然物外而不为声名利禄之所役盖延陵季子之遗裔也岁在昭阳大荒落日躔鹑尾之次蓂开十又二荚是为初度之辰泝其悬弧之始至是葢四百二十余甲子矣爰有甥舘之賔衣绣持斧坐镇于南海之涯予虽不识是翁因其温然之玉润泽可挹则其莹然之氷清粹可想见已门楣之光发为孙枝兰茁其芽金英瑶华来自劒江问安之余载求珠玉之章将寓归以为翁夀觞之侑虚其右简请予文先焉维南有星居狼之北秋分之旦耀芒于丙春分之昏收焰于丁是为老人维东有峰峙岱之巅近依日观视夜如昼旁睨介丘望河如带是为丈人是翁也其天之老人星乎其地之丈人峰乎星体在天光照下土芒色寒正光彩烨润翁之朋徳不污比之山盘于地峻极于天意气端重云雨勃兴翁之厚徳泽物似之予也不佞请以是二者为翁之夀且以弁诸作者之前翁呉姓余庆其名其先自临川徙丰城之甘塘又自甘塘徙少塘今五世矣其求予言者翁之外孙广东宪副凃君伯辅嗣子耿也
　　夀古藤两傅先生序
　　古藤两傅先生伯曰肇本以经学发身为茶陵文学既而归老其乡讲学授徒仲曰肇吉学成而不试尝游江湖间既而倦游家居服勤田亩藤之人士称邑中贤士大夫必归肇本至论隐君子之表表者则曰傅肇吉云先是十数年缙绅先生有题其所居之堂曰夀宁者盖以夀考期之也至是岁己丑肇本春秋七十肇吉六十又一年至七十古人所稀而六十则古所谓三夀之下者也名堂之义至是乎验矣肇吉子鉴发广右解待试京师先期求诗文将寓归以为二父夀特以序见属予惟人之伦有五而生之期止于百父之生子夫之配妻其最早者率以二十为期幸而遂其偕老终养之愿者不过五六十年若夫君臣朋友以义而合或蚤或暮或久或速尤有不可必者然举其最久者亦仅四十年而已惟兄与弟自亲生膝下相去或一二年或四五年自孩提以至髫齓髫齓以至弱冠相与讲习既壮而有室强而出仕其间虽不能无分合然通计其始终多者乃至八九十年之久故五伦之中最长久者莫如兄弟茍情意周浃趋向相同岂非人意之至乐也哉今傅氏伯仲一仕一隐始而同中而分终而复合白首周旋友爱深至黄髪骀背不爽乎孩提髫齓之时杖履追随无异乎竹马嬉游之日噫何乐如之乐则心舒泰而体安适自然疢疾不作外物不干可以保其天和全其天真而夀考无疆矣或曰鉴之二父俱当喜惧之年朝夕奉养犹恐其有所不及顾乃以功名之故违去万里之逺且又值乡邦多事之秋吾知两翁者虽适友爱之愿无乃缺慈孝之情乎噫彼葢以世俗之心度两翁也抑孰知其所志之大有出于常情之外者乎异时鉴名成徳立荷国家之宠荣増重宗祊光辉邑里则两翁之志遂矣其志既遂其乐愈深则其夀益长也或者唯唯而去遂书以为夀古藤两傅先生诗序
　　夀致仕廉宪张公年七十诗序
　　礼百年曰期頥七十曰老而传盖人生自防而弱弱而壮壮而强以至于艾以耆自学而冠冠而有室仕以服官政以至于意指使人由是而进于老境家事则传之于子国事则致之于君则一生之事毕矣唐人诗人生七十古来所稀正防庄氏所谓天佚我以老之时也人生而得天佚之天佚之而能顺天之所佚以自佚斯人也古人以为稀有况今世乎予友广西亷宪渝川张公良甫今年七十其同邑广西叅政胡公希仁为之求朝中公卿大夫士为之夀诗而以序见属予予与二公皆同年进士岁甲戌登第张公时年三十六希仁年三十予年三十四转眼之间三十有五年公年未七十已致其事去归其乡先所佚之期而自佚今居家十年矣予与希仁俱以逾六望七之年天佚我以老而不能自佚愧公多矣囬思冕旒临轩奏扬大对大胪句传者三百五十人今其在者无几而吾三者得以耆老之年居大夫之职朱衣金带白首无恙享太平之福以为吾榜中人殿不为不幸也然公久归故乡希仁官外藩予不出国门老朝署间公年今七十希仁适以满秩来京得与予防求诗作文以为公夀岂非一快事哉虽然古人有言一息尚存此志不容少懈太公八十为敬胜怠之铭卫武公九十犹为抑诗以自警不以天佚其身而自老茍焉以自佚其心也尚相与勉之以至于期頥之年
　　夀嘉定范宗常诗序
　　岁在强圉赤奋若嘉定处士范君宗常距其生时厯三百十二甲子矣日躔夀星之次哉生魄其初度也其子纯举进士居京师阻于称觞深以为歉先期遍干缙绅大夫赋诗以祝其夀得若干篇乃以序见属夫天下之物可欲者皆可力致莫之致者惟天而已矣夀出于天固非人力所能致又岂声音言语所可祝愿哉而仁人孝子必惓惓焉者爱其亲之至情也不徒祝之而必征诸诗人之言者情之至不能自已也而缙绅大夫亦且叹咏永歌之不已者君子与人为善之心也于乎诸作备矣予尚奚言哉先是岁丙子纯领京闱荐书适以是日来归时庭前菊盛开中有一本并蔕二花君觞客赏焉客咸以为瑞且曰古人有以饮菊泉而夀者此君夀考之征也又曰物以特异为祥祥不虚生此进士甲科之兆也不然何以不先不后于是年是日耶今年春纯果登进士第嗟夫甲科之兆既验之矣夀考之征独不可必欤子闻永乐初少保黄文简公宗豫其玉堂廨宇前亦有并菊之瑞一时鸿儒硕士争赋诗艳之其后果位登台辅夀跻八袠迨致政家居之时其尊府思恭先生尚康强无恙一门父子厐眉皓髪朱衣象简照耀里闾至今人以为美谈异时君家父子得无近似之不然何瑞应之先见不殊也如此哉既验其往安知其将来之不验欤谨书此以俟若夫祝颂之词愿望之意见于篇什者故不赘是岁之秋八月吉日
　　夀邓有文七十序
　　仁者必夀然乎曰然曷以征其然曰于古有之古之仁者孰有过于轩昊唐姚者乎又孰有过于姒子及姬之二王者乎其次焉者则有若太公望卫武公又其次者则荣啓期张柱史之俦之数君子者其于仁也或安之或利之又或强之故能安乐夀考以全其天焉考其年数轩辕百一十少昊百尧百一十八舜及禹汤皆百文王九十七武不及者四年太公八十遇文王卫武公九十五荣啓期九十鼓瑟而歌张苍亦逾九十由是观之仁夀之理断断乎其必然矣金陵有邓君有文者今兹厯甲子四百六十矣阳生之月蓂荚退五其初度也腾骧千夫长范叔逹氏与之交莫逆先期防其素所游者图所以夀之者佥曰莫如文乃介乡进士徐啓东谒予言予询邓之为人徐曰仁厚君子也居于市而不为市人之行凡其存心制行必依于仁慈祥恻怛之意恒溢于接人待物之间噫允如子言斯人也其亦几于疆仁者欤有是仁则有是夀必然之理也奚假人言为哉虽然仁道至大其器重其涂逺而其取效又最多愈行而愈不至予愿有文益其心毅其行使徳与年而俱进如太公八十而犹有敬吉之言卫武公九十五犹作抑诗以自儆若然则其夀之日跻也虽不敢望乎隆古圣人而于二公也其亦庻几矣乎予不识有文偶因啓东请而为之言以畀叔逹氏俾书于帛付有文从子之寓金台者持归至日以为夀觞之侑
　　庐江王氏双夀图诗序
　　双夀图者太常寺丞王恒克常命工作以夀其尊甫寺副公暨母孺人也中坐竝坐者公与孺人也席前列拜举觞者其诸子及妇也左右侍立各有执者其羣从率诸僮也循门径而趋势将入以贺者其乡邦之族姻交友也惟恒也为官守所覊弗得偕诸弟昆称觞膝下此图所以作也图既成凡与克常交游者作诗祝愿之克常既缀图之下方虚其上属予序公于予有同朝之好又常命恒从予游序之作不容辞易不云乎有夫妇然后有父子所谓人道之大纲也人莫不有夫妇而偕老者为希人莫不有父母而具庆者为难在子者得其父母之具庆则在父母者得其夫妇之偕老矣二老者厐眉皓首锦袍珠翟照暎乎一堂之上以享有子妇孙曽之奉既而姻亲毕来交游骈集酒醴既醇殽核维嘉觥筹交作既醉且饱礼备而情洽其为乐也孰尚焉矧尝仕中朝膺显爵司天下之平得以推其平日所学以济斯人者乎矧尝荷国恩推封厥考妣以荣名显秩而厥配亦有貤封之荣者乎矧又以未至之年休致而归得以优游田里遂其某山某水我游我钓之乐者乎矧又有子朝夕禁近秉翰以侍天子清闲之燕名位骎骎以起者乎若是者皆人情之所愿欲而不可一得者也而公家兼而有之岂非人生之至乐至乐也哉是岁公年八十孺人六十又六六月廿又七日届公悬弧之旦至于嘉平月望后一日又孺人设帨之辰也克常先期寓此图并诗以归俾其兄若弟至期前后两献焉吾知公于斯时目斯图之华丽耳是诗之温雅顾语孺人以其子孝爱之故将必悠然于心畅然于懐而有不容己之乐哉乐斯安安斯久吾知孺人之夀将由下而中而公之夀亦由中而上可必矣夫然则恒之身虽不在家庭樽爼之间而其心固已洋溢乎形容言语之外矣于是乎序
　　都宪张公挽诗序
　　佥都御史济南张公大振以成化五年夏五月二十日卒于其家其子乡贡进士璿持其舅氏都宪李公廷章所述行状既征铭于当世之名能文者又以其所得哀挽诗来求序予与公同举进士第素相交好义不可辞惟公之性行履厯状与铭述之详矣而诸公哀挽之作又皆委曲详尽予尚何言哉虽然诗之三百五篇篇各有序而又总之以大序焉无非以述其作者之意也今观诸公之所以咏叹乎公者凡其性情行义处家莅官出处大节与夫政令之所施恩惠之所及及其平生交游之好契谊之笃莫不备见于篇什之间展巻而诵之如见其人亲覩公之眉宇而挹其言论风防而与之周旋焉又如见其人亲接公之笑谈而与之倾心露悃而意气相投焉又如见其人亲聆公之诲言而遵其教条受其约束而为之驱驰后属焉又如见其人亲承公之提撕拯防而得其煦妪卵翼之恩而赖以生息焉又如见其人亲临公之防相见含袭敛殡匍匐而吊以举哀倾觞而酧以致祭执绋而讴以从葬焉章异其体言异其旨或敬而慕之或爱而思之或感叹而哀悼之种种皆有诗人之善咏歌一至是哉观诸公之诗则公之平生为人可知矣予因璿之请序敢拟诸公之诗以卫人二子同舟秦人黄鸟诸篇若夫子夏所以序诗之意其任在予者则亦有所不得而辞焉于是乎序
　　故都御史姑苏韩公挽诗序
　　成化十四年十月望日右都御史致仕韩公卒于姑苏之里第计至京师凡知治体为国惜才者咸哀公以谓公之云亡岂但公之一身一家不幸哉方天下承平四方无虞时公之有无亦若夫人耳惟一旦不幸而有仓卒之变意外之事恒得如公者一二人储于无用之地以拟之猝然出之于久郁之余一时之人素望其丰采饱闻其声望心所厌饫而意所向往必将翕然应之羣然趋之帖然服之故事半夫人而功倍之不假智力营费而自然声销影絶于有萌将形之始于大体则不伤于元气则不捐其视夫为之而后成除之而后去者其得失损益盖千百矣斯人也世岂可一日无哉自公为忌者所搆以疾乞身归闲故乡时春秋仅五十有三耳天下之人不问识与不识莫不惜公之去之速而有识者犹质以汉张敞言谓公终无不起之理特暂为六月息耳使公常无恙居田里间犹在朝廷边鄙也譬则富者之贮金帛菽粟虽不日见于用然而家有储蓄虽有水旱之灾非横之侵皆恃有此以无恐今公已矣而一时士夫可恃如公者几何人哉此世之深识逺虑者所以于公之亡而深为天下惜也然则其哀挽之作岂但如众人泛泛然为人子弟以悼其父兄而已哉公交游徧天下而予交公日浅知公独深顾颇为公所许与故于公之捐舘既为文酹以哀之又为诸公引其哀辞之首如此云
　　丁守彞哀诗序
　　乡进士宝安丁廉手一帙甚钜踵门告予曰此朝野诸公哀先父菊庄先生之诗也愿为之序先生名恒字守彞予闻其人也久矣守彞以诗闻一方其诗冲澹清雅颇有唐人风致葢工于诗者也生而工于诗没而人以诗哀之不亦宜乎葢诗本性情而情有七哀其一焉三百篇中如二子同舟黄鸟诸篇皆悼死者而哀之之辞也汉魏以来之诗如七哀之作虽不明指其人哀伤之意隐然见矣有唐作者尤多至老杜之八哀则厯述其人之行实而终之以悲悼之情千百载后讽而诵之者莫不悚敬爱慕如其人之犹生悲思疾痛如其人之始死不必厯考史传而斯人之生平大槩厯厯然在目中矣昔人谓杜诗为诗史予窃以为近世哀挽之作皆死者之实録也夫逹官贵人功大名显其卒也鼎彞有铭谥有议史有传固不必借此以流声实于后来若夫山林寂寞之濵髙人隐士名不载于仕版迹不至于都市虽有絶世之行探赜之学而昧昧无闻者多矣自非当代之能言者取其行之髙蹈悲其生之不遭形诸声诗传诸将来夫何以能夀其名于天地间哉此哀挽之诗所以作而孝子慈孙所以惓惓于斯也矧守彞博学能文而于唐人诗尤其所长其诗名固已着闻于一方矣今由诸公之作殆得以广其名于四方永其传于后世耶后有知言者采辑有明一代之诗因诸公之言而知有守彞使其诗得在所选焉未必不如唐音中之邵谒也是为序
　　谢署正挽诗序
　　哀死以诗礼欤曰礼也曷以知其然于礼有之志之所至诗亦至焉诗之所至礼亦至焉礼之所至乐亦至焉乐之所至哀亦至焉是葢发于人心之自然而形于声音合于典则比于节奏有以动其怨慕哀痛之情是岂无故而然欤此哀死者所以必以诗诗必合于礼礼之中必有乐乐之至必为哀斯岂无故而然欤一本乎人心自然之天莫之然而然虽欲不然不可得也近世挽诗说者谓其源流于田横义士之作斯固然矣抑孰知其所以然者乃出于人心本然固有之善秉彞好徳之所同然者乎顺昌谢公以善以子光禄寺大官署正昱贵勑封如其官以天顺甲申嵗卒于家讣至京师一时卿大夫士咸为诗哀悼之并及其内子王安人呜呼所谓哀死以诗者欤礼知生者吊知死者伤伤生于死者而吊生于生人今谢公平生足迹未甞出其里闬名姓未登于仕籍礼义所施仅在其姻族徳惠所及仅于其乡闾而诸君子一闻其讣徒以其子故乃哀悼之不已以至形于咏叹谐于音律恊于节奏成于篇章其辞悲以切其意幽以远美乎渊哉皆有古诗人之风中夫礼合夫乐而极其哀伤感慕之情夫岂无自而然欤署正君既稡成帙偕其乡友求予序于是乎书以冠诸作者之前
　　侯教谕哀诗序
　　人莫不死也而死得其所之为难所以难者非死之难处死之难也尤溪教谕天台侯邦重以父怡素处士之没哀过而至于毁不幸卒焉或者病之曰圣人立为中制教人无以死伤生今君以亲故哀毁以死无乃非中制乎嗟乎为子死孝为臣死忠可谓死得其所者矣然死忠与死孝实同而异子之于父天也臣之于君人而天也人而天者可以用义纯乎天者一于用情而已义有所不计焉非不计也不及计也葢人之有是身亲所生也无亲则无身亲既防矣吾身何有哉方其泣踊号慕之时创钜痛深五内分裂上不知有天下不知有地中不知有己身又何暇计其死生也哉是故亲死而哀哀而至于毁毁未必死也而或死之非故自戕其生以致之死地而忽不自知其至于死也是其死也葢出于天理人情之至真至切非若臣之于忠得以义权其轻重缓急以为去就死生者比焉然则君之死也揆之中道虽不能不过然其志则可矜而其情则可哀也已矧君年方富学方进才方可以有为乃弗得下夀乃不阶贵位以死是尤不大可哀矜也哉诚宜讣音一闻一时缙绅大夫士无问识与不识莫不为之嗟惜哀悼而又长言之咏歌之不一焉是亦天理人情之不容己者也君之季父方伯公稡诸公哀君之诗既成帙俾予引诸其端予故推明君之志以见其所以死用以解或人之病君者云
　　王时晖挽诗序
　　予友慈溪王时晖卒于京师凡与之交游者咸作诗悲之或稡成帙青田潘舜弦袖以示予予披诵之余不觉泪下乃为之序曰呜呼古之人不偶如吾时晖者不少于唐有一人字元賔韩文公称之曰才髙乎当世而行出乎古人于宋有一人字逢原王半山称之曰其言浩浩乎沿之而不穷其行超超乎追之而不至卒之二子者皆未至于大成以死二公以崇奬斯文为己任故深悲之悲之非私之也今吾时晖之才之行其所以言及其所以行固若无愧于二子者使其及见二公则其所称而悲之者亦将无异焉虽然元賔在当时固已登上第为宫僚逢原不知其曽求仕否设求之未必不可得今时晖则四至礼部矣及需选天官又以能书预中书舍人选不旬日除书当下而竟不能得岂非其命哉且时晖平生苦心极力学为文章又以其余力学书其文最工而书次之及其以文试也乃不见省以书试也顾在所取失之此幸偿诸彼众方为之喜奈何时晖自生而童而冠而壮间关三十余年仅成此名而乃不能忍死旬日间以待朝家一命需其冠服以祔于棺借其名位以铭其旌况欲望其大行所志以惠生人乎哉呜呼悲夫诗不云乎生刍一束其人如玉目有其容心忘其为死也虽欲不悲得乎悲而不形诸声得乎宜乎诸公诗以悲之而予亦不能不为之序焉
　　赠洗马罗君夫妇哀诗序
　　太子洗马罗明仲先生之母诰封太宜人陈夫人卒于京师一时公卿大夫士咸赋诗哀之明仲将扶柩南归与其先尊赠洗马公合于其乡因稡公始捐舘舍时缙绅大夫所作哀诗与今日诸公所以哀太宜人者并为一帙俾予序予托交明仲有年知其家世有素罗与陈皆西昌之鼎族而罗氏之先文献之传见故少师扬文贞东里文集尤详葢诗礼之宗也公自防为文贞公所鞠出自大儒之间薫蒸陶染衣冠步趋自与流俗不同望之者知其源流之有所自也而陈夫人以名宗子嫔于儒家礼节仪范迥与众异然则人固不可无所本哉予尝读文贞公所着罗子理先生传暨所谓慈训録者益知罗公之先其伉俪故多贤懿可为世法而知公与夫人其持身之徳理家之教逺有端绪是宜其生也人敬之慕之而没也人哀之悼之至形于咏歌以成篇什夫岂无所自而然哉况有洗马君为之子谨身好学名重当代既已恪勤职务以来朝廷褒封之典又能重谊广交以致士夫赞说之誉诚宜其亲之弃其荣养也识与不识者咸为之哀悼固以其二亲之重徳髙谊素为逺近敬慕之故然亦由洗马君显扬之孝有以致之欤朝之缙绅先生或述其状或志其墓或为之诗若诔而予为之序












　　重编琼台藁巻十五
　　钦定四库全书
　　重编琼台藁巻十六
　　明　邱濬　撰
　　记
　　霸州庙学记
　　我太祖髙皇帝开国建号之初元嵗在戊申是秋八月王师定元都明年冬十一月即诏相臣定学校规制条教来上阅月颁下天下府州若县期以嗣嵗正月开设学校时洪武纪元之次三年庚戌也霸州在胜国时大都路为支郡至是更路以府而州仍焉州旧有学是时守臣因其旧起其废用以应诏命邦人士甫脱干戈即得从事于俎豆诗书之习浣百年之旧染复三代之至教其土地若始离洪荒其人民若始出胞胎顿然一新非复往昔之旧矣肆我太宗文皇帝建藩于燕既而入正大统并建两京霸州自是遂入邦畿内为赤县地宻迩皇化凡教令之颁先天下而首得之以故士风民俗日改月化视前代有加焉乃成化四年太原李君庭训来知州事始至循故事诣学宫谒先圣礼成退坐论堂进诸生讲解经传顾瞻庙貌月就頽剥堂庑日将倾圯大惧学政废弛人才放失无以称祖宗兴学育才之意而有以来瘝官不事事之诮退而谋诸同知汤鉴判官韩志良训导王绎等议以克合乃捐已俸节冗费究宿弊以资用度不足而又募之富民召工市材揆日兴作自大成殿以及两庑明伦堂以及三斋下至于师生之舍庾库门墙之属咸一新之凡五阅月而厥功以成太守率师生行舍菜礼以告成于先圣毕则大防僚属以落之是嵗九月甲子也时监察御史三山陈公奉玺书督学事巡行至霸师生合辞请文以纪其成乃具书遣生员孙昱代请于予粤自孔子梦奠两楹之后中更秦祸汉兴歴髙恵文景四帝至于孝武元朔五年盖八十有三年矣而学始兴虽以有宋崇儒右文之世亦必更四君八十四年之乆而后有州郡之学惟我圣祖武功甫成而文教之兴速在一二年之间霸于是时入职方仅逾期尔而遽得以沐浴教养之泽服儒服事文事以有弦诵咏逰之乐一何幸也始者南北相望犹四千里今又幸近在辇毂之下德泽之沾溉条教之宣敷朝发而夕至举目而见侧耳而闻跂足而可以竢其至也得之既先则其所以感发而兴起之者乌可以后嗣今吏于兹师范于兹受教养于兹者其尚急所先端其本勉力以图报称以毋忘其所自哉是为记【成化三年】
　　髙州府学记
　　髙凉郡学兴于公私力屈之时可书也天下之事动之有机用之有要为之有其方则不难于成十数年来海以北地为峝猺所侵掠民什丧其七八官府岌岌然居民上凡事一切粗具上之人亦不甚拘以文法按以故事至于学校一事尤以为不急之务视之蔑如也广东按察副使阙里孔公韶文独慨然太息以谓民物凋敝甚矣必欲复承平之旧观非振作士气固结人心不可得已必欲作士气结人心亦惟鼓之以其机提之以其要行之以必效之方然后庶防焉耳学校者申明教化之所义理之所从出也所谓动之之机用之之要为之而的有可效之方其不在兹乎始公以名进士出知边县擢知髙州府事以抚绥得宜控制有方为当道者论荐起贰宪台奉玺书専理髙雷二郡兵务然其心尤惓惓于髙顾惟士气疲苶人心涣散所以鼓而舞之萃而聚之非学非庙厥道何繇所以申明教化使民知所趋向讲明义理使民知所感发无有先于教学之事者于是节缩费用量度事宜取用于财屈之余役力于民鲜之时其所施为措置盖视他郡尤难焉者凡学制所当有若大成殿明伦堂从祀之庑分教之斋其规制一复承平之旧而又有加焉知髙州府事豫章胡侯琳知茂名县琼山曽君英以书遣永福文学杨珙来求予记其成昔鲁僖公修泮宫春秋不书说者谓常事尔彼春秋之世虽曰征伐盟防嵗无虚月然当是时祸不及民是以学校之修盖未废虽不书可也若夫今日髙凉之境自夫有司不戒于其初遂驯致于田里萧条民无盖藏凡所以养生送死之具一切荡尽尚何有于教与学哉于此之时有能以余力及于教学之修可例以为常而不书哉孔公此举可谓得其机要而必有可效之方盖教化既修义理自明义理明则仕者知有备无患之义先事则豫防而宿戒已事则谨守而严持知食焉死事之义无事则与民相为心体有事则与城相为存亡为民者知入孝出弟之义时平则服劳树畜以事其父兄患至则卫之如手足之于头目知尊君死长之义平居则趋事赴工以奉其长上临难则卫之如子弟之于父兄夫然则学校之设不但聚生徒以讲学育人才以需用而已诗曰既作頖宫淮夷攸服盖理明则人心固人心固则士气作士气作则彼蠢然防顽者亦将惕然感动幡然归顺矣运其机举其要行其方而必效者孰有过于此哉于是不辞而为之书
　　东莞县儒学记
　　岭南人才最盛之处前代首称曲江在今世则无逾东莞者盖入国朝以来逾百年于兹岭海人士列官中朝长贰台省者无防何人而东莞一邑独居其多君子推原所自咸归重于学校育才之效焉东莞县学肇宋歴元至今凡防废防修矣然皆有而未备备而弗华成化丙戌予友范君彦理来知县事既三年振作斯文大兴学校若大成殿若两庑若防门若灵星门若防馔堂若斋庐若庖厨则鼎新之若明伦堂若左右两斋若观德亭若三贤祠则修葺之若先师若四配若十哲若从祀诸儒则又饰其肖像与増塑焉规制大备文采绚耀邑人士以为自有邑学未有如此之盛者也费一出于己资与凡士夫之乐助官与民咸弗与焉于乎若范君谓之知所先务非邪荀子有言上臣报国以人盖谓荐贤也然荐贤止于一人孰若养贤得人之为多养贤止于一时又孰若广养贤之地以储蓄造就之使人才有无穷之用之为多哉学校者养贤之地也今天下郡县无有无学之处而人才之生或有焉或无焉或间有焉不能一一皆齐而东莞人才之盛独甲于岭南则夫异时储积所得教道所成以为国家用者不独在一时且将流于数世之后则范君报国之心宁有既耶尔东莞士生长是邦而游学于斯尚当奭然以贤才自居期以嫓休于乡贤之先达者由是而进之唐宋诸贤使天下后世之人视今日岭海间之有东莞亦犹曲江之在前代也顾不伟与于是乎书以俟
　　梧州府县庙学记
　　梧郡介两广间实惟岭海要地皇上以边夷之不靖也命御马监太监陈公都察院右都御史韩公平江伯陈公畀以节钺専征之柄以总镇两藩地未防平江公以召去而平乡伯陈公实来继之武功告成边鄙肃清于时韩公实任总督之寄谕于众曰武功虽可以遏絶乱略然非圣人之所尚也所以柔人心而销輭其强梗之气莫若修文教修文教莫若兴学校太监公闻而是之爰主其议而前后两总戎公议皆克合一时两广藩臬诸公以事在梧者咸与焉于是庀材鸠工大肆兴作拓其基而大之撤其旧而新之材足而良工能以勤都宪公视事之暇躬为督视众心齐同毕力殚艺曽未逾时规制咸备中为礼殿翼以两庑缭以周垣广庭重门一一如制郡学峙其左邑学峙其右讲诵之堂斋祭之室防食休宿之所以至于庖湢庾廥凡学制所当有者两皆备焉闳丽靓深为两藩学校之冠议者谓非独岭以南所未有虽中州亦不多见也父老相与议于乡曰乡也室家之不保何有于学校士民相与议于途曰乡也奔走之不暇何有于读诵呻吟之声化为弦歌棘矜之用变为俎豆伊谁之功欤是不可不知所自于是广西按察司副使范君布政司防议黄君因众心之所愿欲者求予文以纪其实将刻诸石以垂永久窃惟有虞舞干羽于两阶而有苖格鲁僖作頖宫而淮夷服孔子亦云逺人不服则修文德以来之则用文德以服逺其来尚矣虽然文德之敷必在于徂征之后盖先有以折其气而后有以服其心茍非大禹先有徂征之师则两阶之间七旬之舞岂能遽格有苗于万里之逺哉是故文德武功必相为用又必有定所有常时而后可行之乆逺焉学校者文德所从出也于此明伦于此讲道于此同风俗于此造人才出征则于此受成振旅则于此献馘乡则于此饮酒射则于此比耦与凡嵗时礼节帅民读法之类咸于此焉行之开人心忠孝之天立国家纪纲之地扶世教于不坠广材用于无穷此先王立教之大端也若夫作士气于委靡之余折奸谋于萌芽之始敛强悍之气以囿之道义之区斯又其防意所在焉公建学立庙之意其有见于兹欤予既叙其实而又窃鲁人作诗颂泮水之义系之以诗俾邦人士歌诵公之盛德永永不忘也诗曰
　　桓桓学宫于江之浒礼殿中峙翼以周庑左郡右邑两庠夹辅经阁峩峩图书之府讲堂渠渠论道之所栖士有庐养贤有庾有庖有湢有庭有户凡制所有莫不备举室千斯楹墉百其堵式完以整鳞鳞雅雅如砥之平如翚之翥如日星之丽如枝干之附像设维肖器用不窳有事上丁上下降俯于论鼓钟于舞干羽丽牲有碑荐体有俎骏奔在列心防貌偻有翼其趋十百其侣訚訚啾秋箧笥斯鼓凖圆于规则方以矩容貌俣俣衣裳楚楚言笑诩诩和乐姁姁匪道弗谈匪善弗取百越之墟千祀之下士风民俗变而中土如古邹鲁如汉颍汝揆厥所原夫岂无故曰安阳公今之申甫柔不尔茹刚不尔吐尔饥而寒我翼以哺尔凶而顽我碪以斧不饰而文不威而武新宫告成四方来覩父诏其子孙承于祖相话以言铭镂肺腑曰今学宫昔焉草莽倐然而成莫匪神助匪惟学宫我室我处我田我耕我子我乳今我所有孰非公之所与公不自有归之当宁予因民心代天作语述此铭诗以诏终古【成化十年】
　　琼山县学记
　　孔子生于鲁鲁之南境则楚北境则齐当孔子时楚竟沦于蛮夷齐必一变而后仅可至鲁鲁圣人之乡也亦必一变而后可以至于道焉然当孔子世鲁之治化竟未闻其能于变而底于时雍之域况今去圣人之时余二千年之乆距圣人之居防一万里之遥者乎琼在禹贡荒服外汉武元鼎中始入中国其去圣人之居甚逺服圣人之教最后其于圣人之道盖闻风而兴起非有所观感而过化者也然今日衣冠礼乐之盛固无以异于中州其视齐鲁亦或有过之者岂孔子欲居九夷之志乗桴浮海之叹豫有以定于千载之前万里之外哉琼山县居郡郭下郡有琼山譬则人身之有首面邑有学校譬则首面之有眉目也兹邑实为诸邑之首其学校亦视诸学为冠邑有学肇于宋始迁今地则在国朝洪武九年自是以来虽屡加修缮而仅取茍完无经乆计成化乙酉广东按察副使防稽唐君质夫行部至琼始发官赀畀知府清漳蔡君叔清修复明伦堂暨崇礼养正二斋功未就绪嵗辛卯宪副丰城涂君伯辅奉玺书専镇海南留心学校乃市旁近地以广学基兼助其费以毕前功又剏防馔堂及号房三十间知县事五羊梁昕预力其间训导髙凉周书専董其事既迄工以记见属予邑人也知琼之教事为详说者谓琼士未知学盖自宋姜君弼从学苏公子瞻始殊不然公作伏波庙记谓自汉末至五代中原避乱之人多家于此今衣冠礼乐盖班班然矣观公此言则其未渡海以前已有衣冠礼乐之盛至公始益变尔皇朝洪武中姚江赵谦古则来典教事一时士类翕然从之文风用是丕变至今琼人家尚文公礼而人读孔子书一洗千古介鳞之陋出而北仕于中州中州士大夫不敢鄙夷之者未必无所自也谓非学校教学之功可乎今世学校所以为教者非六经孔孟之言在所摈斥三尺童子人人知性之本善而有荀董扬韩之所不及知者岂今世童子固胜于前世钜儒乎教素行也教行则道明推诸四海而准琼处大海极南之陬去齐鲁防万里而道之彰彰然者明如此是知圣人居夷之志浮海之叹不行于驾说之时而着于奠楹之后盖百世可知也昔之学者不逺千里裹粮负笈以从师于逺今圣人之道与王者之化并驾而偕行随在而有经有常说不假于辨难学有常师不假于外求居有常所不假于游从食有常廪不假于经营今之为学者固易于古人数倍矣于此而不知所以自勉焉甚至于自暴自弃岂非圣世之弃材名教之罪人也哉予忝生是邦于邑士为乡先达故因记学之成广二宪副公作兴之盛意而规之以言非独儆于今且以示来者于无穷云
　　万州迁学记
　　昔史臣纪禹贡山川而终之以声教所至其东西北皆以地言至于南独言其方盖以圣人体天为治面之所向目之所视其明德之光被初不可以地里限计也广海居中州之南琼又居广海之南琼之支郡曰万者又居琼之南兹地在禹贡时固逺在荒服之外然当是时声教所讫东止海西止流沙北止朔方今阅数十代更数千年其三方固未尝越之而有所加也惟南则日辟日逺虽以区区四州之地去中国万里之遥而郡县之建学校之设与齐鲁不殊岂不以南者离明之方文明之地万物皆相见于此乎万在前代为万安军附郭邑曰万宁皆有学国初改军为州正统中罢万寜县而学随以废成化壬辰众以州学湫隘县学之旧基则髙亢而明爽也议欲迁之适广东副按察使涂君奉壐书専镇于琼行部至万爰主其议乃命守备指挥舒翼知州梁某董其事经始于是年某月讫工于明年某月新学告成众谓不可无记乃遣乡进士鲁瑁来求予文惟郡邑有学校犹其有苑囿然儒畯在民间譬则草木生于原野也殊形异种丛生散处艺囿者移彼置此区别而羣聚之栽培灌溉各顺其性而不戕其生虑其不能敏成而速化也又易置其处以冀其速成使凡在吾所培植者皆足以资世用而不弃捐于人诸士子生民畯之家选入庠序为弟子员何以异此上之人所以培植滋润之功如此其至而又择夫髙爽之处以广所居其尚思所以挺立拔出以为向阳之草木欣欣然就阳明之光求以自异夫隂崖寒谷之所生者异时由郡圃而进于禁籞其为台莱为桐椅为新甫栢为徂徕松为卫武公之篆竹为召伯之甘棠为周王之棫朴使夫天下后世之人咸曰圣化自北而南日逺日盛虽遐外之地不异中州百世之下不异古先顾不伟欤
　　崖州学记
　　昔者圣人述经于诗则惩荆舒于春秋则夷吴楚所以惩之夷之者盖以先王之道不行于其地故尔抑孰知圣人百世之后而其道又越荆楚舒吴而南数千里之逺以至于百越之墟大海之外乎孔子曰道不行乗桴浮于海其言盖至是验矣凡天下郡国皆居海内惟琼一郡颛颛居海之外而崖在前代再涉鲸波非舟楫之利渉不可以通今而释奠之宫弦诵之所与中州等岂非圣人之道行于海之验欤崖有学肇于宋淳祐中知军毛奎始剏于城西元泰定中徙城东至正中又复其旧入国朝来虽屡更修葺然皆茍焉而已成化六年丰城涂君伯辅以广台副使者之节専镇兹郡按部至崖慨学宫之庳陋悯学教之废弛乃命知州事诸暨徐君琦拓其址而前之视旧少西凡学宫规制所当有者咸一新之其费一出于公民弗与知规模宏敞藻绘绚耀州人父老过者惊叹以为昔所未有徐守谓崖学剏于宋歴元至今未有文学之士为之记者以书来征予文记其事惟昔圣人兴浮海行道之叹而继以从我其由之语夫当圣人振铎之时必欲其道之行于逺尚有赖于贤哲之士相与佐佑之矧去圣人数千年防言絶异端起之后乎吾知圣人在天之灵固不能不望于后世贤哲之士相与佐佑而作兴之也崖自入职方千二百余年于兹立为学校又四百年于兹圣道之行于兹土也不为不乆矣然而风俗未至于纯美人才未至于大振夫岂无其故欤意者佐佑而振作之者未得贤哲之士如仲由者欤今崖学幸得宪副君作兴之于上而又得徐守恊力以从防之自今而后诵说有其地休息有其所而崖之士民于此犹不知所以奋发勉励以求渐进乎圣人之道使风俗纯美而人才大振焉追原其咎必当有任之者因书以谂焉且以示夫后之人【成化癸巳冬】
　　南海县儒学记
　　王者之化与圣人之敎并驾而偕行皇朝郡县所至之处学校随之无间于迩遐南海在中国极南之徼孔子没后二百十有六年始入中国适在儒道厄絶之世歴汉晋而隋唐至宋庆歴以后学校之制始备南海古郡也隋开皇世始以名县县学附于郡学西庑之下元初始徙于今所薄于民居甚隘且陋景泰初姑苏韩公来贰广宪始谋拓大首徙近居民四家以地益学规画甫定公以擢任还朝功弗克究又若干年公自都台出督两广军务武事既修即慨然欲毕前志乃出官帑白金若干授藩臬二司俾左布政使张公瑄按察使甯公良等经营之而以提学胡公荣専任其事曽未逾时凡学校规制所当建置古昔所未有及有而未备备而或废壊者一旦咸截然方正窿然髙大完然周致焕然明丽甚称都宪公作兴之盛意藩臬诸公间遣南海文学陈赍书浮海来征予记惟圣人之道放诸四海而凖儒道不立则王化不行南海在秦世已入中国方是时诗书之教废而仁义之泽竭惟刑名功利是用华夏且不有于儒而况四逺之外乎汉兴始崇文教重经术以至于今中间虽或有所废弛然未有舍学校而能作人才正风俗以成一代之治者也我髙皇帝开基之三年即诏天下立府州县学颁示规制教本孔氏六经解经必用濓洛诸儒之说逾百年于兹学制大备文教日兴故虽穷荒絶域之地前代所不能臣服者莫不皆有学校南海在前代若遐州然在今日则内地也其风俗视华夏不殊而且日趋于古人才之兴日新月盛又非但文学一事能先北方之士而已也士生于斯固毅然以华夏自居而中州之士亦安敢藐然以遐外视之哉所以然者固由圣王教化积乆渐渍所致亦总督大臣及藩臬诸公作兴造就之功也后之逰学于斯者视其规制之备荷其教育之深可不知其所自而益思所以自励哉于是乎记【成化八年】
　　凤阳府重修儒学记
　　二帝三王所自立之道统陵夷至于宋之季世而礼乐防决彛伦教斁者防百年天厌厥德乃生我太祖髙皇帝于山河两纪之间其建国也首即南纪之江依秦淮而立南京复欲于北纪之河依汴渠以立北京宅于二者之中据濠之防临淮之防立为中都既已建九重之居奉百神之祀列千官之署而首开教胄之监焉既而定鼎金陵罢建北京之议乃于中都置留守司以凤阳府直京师改国监以为府学名虽降于前而地则仍其旧也其创置之初具古天子辟雍之制今虽降为诸侯頖宫然其面势规模既广且大尚或彷佛其故焉则夫倾圯頽废之余一旦欲兴举而修复之夫岂易事哉成化乙巳四明章君锐元进来知凤阳府事慨然以修政立教为己任月朔望诣学宫谒先师课士子顾兹学宫頽壊喟然兴叹以谓郡凡百政务孰急于此矧兹郡实皇明鸿业所基山川人物非他州郡比于此而不用吾心乌乎用吾心于是乎谋之寮寀讯之师生与凡郡之父老攷其图籍即其基址乃因其旧贯缺者补之废者举之剥落者修饰之礼殿讲堂之外凡为堂者五为楼阁者各一为亭者二与夫神厨库廪斋舍之类总若干楹经始于治庚戌之十一月落成则明年七月也甫成适邵武甯坚永贞来同知府事章君以永贞尝及予门属其书介推官广南李渭长源求予记予惟建学教士固有司之善政而章君之修是学也其所闗系实大盖山河两界兹郡实居其中我圣祖于此生焉奉上天之正运承厚坤之王气据中原之要防而一时王侯将相攀附而起者如林之立今其子孙布列中外在在而有而其根本实萌蘖于兹譬则徂徕之松新甫之柏既己斤斧之斵削之栋明堂柱清庙楹百室以立为百世之规制矣原其所生之地则徂徕新甫也地道敏树土性所宜伐而复生必然之理也所以培植其根荄滋养其萌蘖条达其枝枚灌溉而封固之俾至于成材以复其故也乌可后耶章君谓此举政务莫急焉诚知所急也已予因其请记而窃有感焉盖尧自甲辰嵗即帝位立执中之统又一千七百九十八年至周灵王二十二年庚戌孔子生作春秋以维王迹之熄又七十一年梦奠两楹圣人既没其间一千八百余年虽迭为废兴厯圣相传之道统不絶如帯而文儒之教因之而説长我圣祖始绍帝尧以来执中之统明孔子以后文儒之教王业所基实肇于斯九公十八侯与凡百辟卿士将率师尹分阃守职者乗时奋兴翼成一代之大功敷百世之逺谟皆淮濠之产也昔有其人今无其人耶矧今郡之疆界包夫宿颍夀泗诸州非但一古钟离国也郡之民黎实以江浙湖海之闾右非但一淮泗间人也郡之人材于六县四州民间子弟之外而又兼育夫武弁之胄屯营之秀则是兹学之设其所教育者岂徒一方一郡之贤俊而已哉夫以明秀之山川膏腴之土壤向也所封树者惟厥土之所宜今则合四方之所产以并植焉含地气之精液向阳明之近光受天滋之醲泽得之厚而最先林林而生芃芃而盛緜緜而乆大之为栋梁小之为榱桷必直而不挠坚而莫能攻有大易栋隆之吉无郑人榱折之虞合众楹以共成屹一柱而独立以扶翊禆赞我皇明之化于亿万斯年俾执中之统永延儒者之道恒明其大统防大根本皆基于此帝乡之学焉后之莅政于兹施教于兹受学于兹者尚有感于斯文
　　道南书院记
　　道学复明于宋起自西南而行于中州其后也复还于东南盖天示奎文以开有宋一代文明之治生周子于道州营道县歴四叶天子以明道纪年是嵗明道生于黄州之黄陂明年伊川生大贤所生其地其时皆不偶然也二程侍其父大中公宦游南安周子适官于是承父命从学焉是则道学之兴其始盖自南也程子既长归北方乃以其所得于周子者教河洛之间一时南北士多从之游南方之士其尤著名者游与杨也游之别也程子未尝无赠言惟山先生之行特发为吾道南矣之叹所谓南者非道始之南也道终归于南也嗟乎先生之归岂但儒道随之而南哉曽防何时而世道亦从而南中原遂失干戈载涂虽嵩洛间人亦不复知有程学幸而奎文道脉中兴于南朱子者出斯道乃大明于瓯闽之间使天下后世知有圣贤全体大用之学帝王大中至正之道万世行之而无弊者其功大矣后之人推原所自咸归其功于山先生盖以周程二三子发明孔孟不传之秘于絶学千五百年之后演斯道之脉而延之俾常行至今者非先生之功而谁功传曰道待人而后行当宋运中否假使世无先生则无朱子矣无朱子则周程以上所传之要尧舜以来相承之绪必至中絶其所闗系岂细故也哉是以尚友古人者不徒论其世而必表其地也谨按先生自五世祖来居将乐初师程伯子于颍昌继师叔子于洛得道南归以授其徒罗仲素仲素之先豫章人也避难来居南平后徙于沙仲素于杨门独能任重诣极以所得河洛之学授其同邑李愿中而朱子渊源实于是焉出是三先生者皆劒产也而朱子亦生劒之属邑尤溪夫以一郡之狭四邑之小二三百里之近百年之中乃有四贤并生于一时上承下启以延千万年道学之脉其地盖视东周之邹鲁也昔孔子生于鲁当成周之既东乃欲兴其道于东方盖谓鲁也然而竟不得如所志惟以斯道传其徒曽参参以传圣孙伋伋传于邹孟轲氏后世称斯文之宗必曰孔孟称文献之邦则归邹鲁云方宋盛时孔孟之道大行于河洛之间是时尚未南渡也先生归延平程子已谓其载道之南其后果有罗李二先生继先生而起以传其道集大成于朱子今天下家藏朱子之书人习朱子之学夫孰不知其渊源来自紫阳而聚徒讲授于考亭云谷之间以发挥程学上遡孔孟之传抑亦或有不知劒浦之濵九峰之麓乃朱学所从来之要防者矣茍非当路君子有以表章之夫孰知其然哉鄱昜苏章蚤习程朱之书以明经登进士第歴官郎署来知延平府事慨然欲推所学以见于行首以化民成俗为政恒谓世之论道学所兴之地必曰濓洛闗闽闽八郡而分上下兹郡实居上下之中西与建境其西之趋防府者沿剑津而下东与福境其东之朝京国者泝剑津而上或往或来何莫不由于斯闽中所产士以朱子为第一流人物而闽士所建立者以重明道学为第一等事功延平为郡虽僻而小然其所闗系甚重而大如此非但有光于八郡也于是与其同寅通判府事应元征推官王铎图所以厚报祀而大显扬之者佥曰三先生于南沙将乐旧各有専祠近又于郡城北隅合而祠之毋庸致力矣今吾侪新构公宇以为朝命重臣驻节之所甫尔告成而未有名称盍掲道南二字以为书院之榜以示八闽士民与夫四方宦游士大夫凡使节往来及以事经行者俾知兹郡为道学重兴渊源所自之地不亦韪与侯曰然遣伻来求记于予予既推原斯道所以南之故及其书院所以名者如前又为记其规制嵗月日书院在府治之东广丈十有一长十有七前为三门后为防事中为堂最后为燕息之所前后各六楹并翼以两厢通环以周垣经始于治壬子春其落成则是嵗之秋八月也【治癸丑】
　　琼州府学祭器记
　　我太祖髙皇帝建国之初秩祀百神咸惟其旧独于先师孔子之祀用木主以易塑像盖不敢以百神例之也至于祭器之用虽郊庙之大亦惟用时器独于天下郡县学春秋丁祭用古礼器焉得非以天地山川之祭为人以祀神宗庙百神之祭因世以异用皆可随时以制宜若夫先师之祭则主于明道以立教报本以复古故不容于不异邪夫礼器与乐音同一其质乐有八音而祭之器笾质以竹鼎质以金登质以土俎豆质以木尊罍之属或土或金形殊而质亦不同近世以竹木之类易壊而或不能以坚乆一切笵金代之以图其永其形则是其质则非盖主于用而不泥于其故兹礼所谓先王未之有而以义起者乎琼郡学祀旧其祭器乆而废壊弗备成化辛卯广东按察副使丰城涂君伯辅奉玺书来饬兵备下车之始未遑他务首市铜鸠工博考古图像按其制制之其为器爵百四十而竒一笾七十有二豆如笾之数簠簋各四十有四铏十又二登五尊三总其凡三百九十有三事费一出于官而民弗与知以明年春二月上丁将释奠于先师先期舍菜以告其成衅而藏之库春秋有事出而用之时相其成者掌海南卫事都指挥王君璲府学教授陈君颙辈也会予以忧制家居免丧行有日矣王君谓予出自斯学且以文字为职业请记其数使后之人有所稽而守焉弗敢放失昔卫灵公问陈于孔子孔子对以军旅未学而欲告以所闻俎豆之事惜其蔽锢而不能再问至今余憾千载虽然于诗有之既作頖宫淮夷攸服圣人删诗而隮之于颂其意盖在兹欤今宪副君奉命以治军旅之事顾能汲汲然以俎豆为先尽心力考载籍仿古制度备其器以用于崇儒重道之祀其盖有得圣人微意于千载之下也哉是则可书非但纪其成具其数以示夫后之人也而于其设施先后之序亦可槩见于斯云
　　赐进士题名记
　　太嵗上章阉茂是为大明治三年是年开科皇上奉天承运贤俊登庸之第一榜也故事既赐进士第必立石太学以示乆逺礼部臣以题名记请皇上以命臣濬臣于是时叨居读巻之列而文武羣臣合辞上贺之际实与焉伏惟贺辞有曰天开文运贤俊登庸夫谓之运者气化流转之名有天运焉有世运焉有文运焉天运则无往不复世运则厯数相乗若夫所谓文运者综天经地纬之机显神功化理之妙凡在宇宙间开辟以来三才之道五伦之教六经之防万事万物之纪咸具于兹匪徒图书字画言辞藻绘而已也盖必天运循环否极而泰圣人应运而生握持斯世身任乎斯文在兹之责正伦理明经术以丕治道储民后而教育之抡士秀而登庸之资其弥纶参赞用人文以化成天下而文运于是乎兴虽人之为而天实启之也粤自帝尧以嵗甲辰开帝王正统以阐文教歴甲辰者六十余干支文运之迁流升降于其间者或由厄而之亨或既通而渐塞我太祖髙皇帝生应昌运以嵗戊申开国建基以收中外境土载阐人文既用兴王良佐建大业垂大统以开一代文明之运然犹思所以为圣子神孙可继之道即于次三年庚戌诏天下设科以起懐才抱德之士明年亲防之于廷嵗乙丑遂定为今制至是十□十二支再周天前后三十有七科矣肆我皇上亦以嵗戊申继统适符圣祖创业之年而次三年开科防士亦龙集庚戌也乃今三月望皇上御奉天殿亲出制防试礼部所贡士次其甲第赐钱福等三人进士及第杨旦等九十人进士出身祝祥等二百五人同进士出身彬彬济济鹄立于丹陛之下以听鸿胪句传掲黄榜于魏观一日声名遍乎天下文武羣臣公廷合辞以贤俊之名归之为九重贺于乎名归则责随之贤俊之名何可当也必为一世人豪如虞廷之黎献周室之克俊诗所咏之誉髦传所称之天民史所书之国士名臣然后足以当之不然碌碌庸庸冒贤俊之名而欲觊其登庸以享有爵禄可乎矧斯时也正当皇明千载特起之运圣神继照世运亨嘉斯文之运至是益恢以大三光五岳之气复完人文昭宣噫兹何等气运邪斯士也皆世所谓长才秀民杰然于众人之中乗此气运之盛得以所学为圣天子之所亲擢将进而官使之以一代文明之治明良相逢上下交而其志同噫兹何等遭际耶当此气运有此遭际乃甘于暴弃而无所建明猷为非夫也岂不负明时而玷大科哉
　　江都县学进士题名记
　　自黄帝正名百物之后有一物必有一名然物有时而尽惟名则不恃形以立而长留于天地之间所以然者有声音文字以寓之也声音文字根于心出于口而具于防画之间着于简册刻于金石者百世犹一日也自唐以来始有题名记盛于宋而极于本朝故事凡登进士第者刻其名于石列于太学而天下郡县士有登甲科者亦列其名于学宫焉江都扬州附郭邑自昔称扬一益二天下州郡之盛扬州为最扬州属邑江都为最是以人才之生江之北淮之南者以是邑为称首虽然士生民中犹人生物中也【阙】
















　　豫以名进士来尹于
　　兹谓为政以人才为先治民以法不若以教报国以身不若以人思所以作兴其人才俾其知所以奋发出而为国家之用视事未乆即白于巡抚都宪张公督学御史娄君太守杨君命工砻石题前进士之名以为后进士之劝乃走书京师以记来请予故举穆叔之言俾勒诸贞石以示江都之士虽然德也功也言也实之谓也而能立之则名在焉有其实斯有其名徒有其名而无其实后之人将指其名而责以其实实之无而徒名之有不若无之为愈也无实之名非惟人不吾堪造物者亦将不吾堪矣可不畏哉可不勉哉
　　余姚县学进士题名记
　　名为天地间不朽事盖天地间万形皆有尽惟名也者虽因形而有不随形而尽其为事恒不朽而长留于天地之间是以自古圣贤形皆澌尽而其名恒彰彰故在歴百千万世如一日然谈之者不置口而闻之者犹知起敬起慕夫岂无自而然哉三代以来铭鼎彛纪太常载载籍皆其事也然各随其世之所重而着其名以传之不朽自夫科目之制兴而世之所重者在进士科朝廷既重之而士之得之者亦知自重往往有名于天地间者皆自此涂出也故所在学宫辄砻石为碑纪已得者氏名以为未得者劝宋以来则然矣今天下郡县多有之而绍兴之余姚县独阙焉罗山胡瀛孟登以名进士来知县事慨然叹曰余姚为两浙壮邑入皇朝百有余年浙以东士以文魁天下者仅五人而二人者出吾邑中而辛丑一榜天下三魁而吾邑又得其二某待罪邑中适逢其防所以纪其盛而昭之逺者职也因砻石为碑具其事白郡守浮梁戴君琥适邑人张防议琳来因具书以请记于予爰自天开地辟以至于今人生天地间何限而其氏名著五经十九史中者盖无防呜呼人而得一名于天地间夫岂易哉姚邑人著名史传者自汉严光始厥后由科名发身者惟孙子秀一人列名宋史传中他盖未之见焉呜呼一邑百里之间歴数千百年之乆而垂名不朽者仅仅若此山川之秀所钟者止此数人邪其余皆与草木同尽而此数人者恒昭昭而不朽于天地间其必有所自也夫圣朝进士科视前代加重而于抡魁之选尤重惟其为上之人所重故天下之人莫不重之重之斯望之望之深而不副所期此责之攸归也孟子曰惟仁者宜在髙位不仁而在髙位是播其恶于众也然则有是名者纪于郡乗刻于贞石列于其学宫之中其播今而传后非直一时在髙位也形去而名存长留在天地间而不朽仁之名固假是以长存而不仁之名亦由是以长暴着不亡后之人将指其名而责其实而加之以仁不仁之称吁可畏哉往者已过而来者续之将若之何而可董子所谓正谊不谋利明道不计功仁者之事也立德立功立言率以是而存诸心以共成天下国家之务是则天地间不朽之盛事也请以是代二君言为邑人士后来者劝
  </div>
  <div class="pagination">
   <a href="重编琼台稿_page24.html">
    上一页
   </a>
   <span>
    ...
   </span>
   <a href="重编琼台稿_page20.html">
    20
   </a>
   <a href="重编琼台稿_page21.html">
    21
   </a>
   <a href="重编琼台稿_page22.html">
    22
   </a>
   <a href="重编琼台稿_page23.html">
    23
   </a>
   <a href="重编琼台稿_page24.html">
    24
   </a>
   <span class="current-page">
    25
   </span>
   <a href="重编琼台稿_page26.html">
    26
   </a>
   <a href="重编琼台稿_page27.html">
    27
   </a>
   <a href="重编琼台稿_page28.html">
    28
   </a>
   <a href="重编琼台稿_page29.html">
    29
   </a>
   <a href="重编琼台稿_page30.html">
    30
   </a>
   <span>
    ...
   </span>
   <a href="重编琼台稿_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
