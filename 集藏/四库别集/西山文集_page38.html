<!DOCTYPE html>
<html>
<head>
    <meta charset="UTF-8">
    <title>西山文集 - 第 38 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西山文集 - 第 38 页/共 41 页</h1>
    <div class="content">　　祭胡祠部墓祝文
　　故祠部郎中胡公之墓公以贤哲之嗣得家庭之传着通防一书亦既有功于圣笔对权臣数语尤足深折其奸心兴言髙风仰止惟旧往陈一奠用表寸诚尚飨
　　祭胡五峯墓祝文
　　故五峯先生胡公之墓昔者洙泗之门髙弟甚众独曾子传之子思而子思传之孟子为得其真自余源逺末分散为异端其亦多矣某尝窃谓子思之功在圣门为最盛盖上能大其师学而下能授之英贤卒昌斯文孰与之匹维两程氏讲道河南曰谢与杨得其要防文定早嵗俱从之游既诚其身复以教子公之生也气禀特殊玩心神明不舍昼夜优游自得抱道以终爰畀其徒曰子张子斯文有托谁之力焉仰视子思庶防无媿某以晩学缅懐遗风敬遣官僚往致一奠尚惟黙相于道有闻尚飨
　　祈晴诸庙祝文
　　东作方兴惟雨是仰此岂祷晴之时也哉盖气数乘除最为可畏嬴于今则或缩于后此守臣之所甚惧也今沟渎川源在在充溢譬之饮食属餍而已一或过度则反为菑此又守臣之所甚忧也况积涝则麦为之伤食湿则蚕为之病休戚所关皆非细事是用斋心洁虑祷于有神埽除阴霾丕焕霁景在神直易尔以神之所易解吏之所忧惟慈仁其亟念之幸甚谨告
　　岳麓湘江祝文
　　祭法有之山川丘陵能出云为风雨曰神又曰非此族也不在祀典岳麓湘江之为山川可谓能出云为风雨者矣而春秋之祀顾弗之及非旷典与属兹霖涝惕然兴懐方念即爽垲之地以望而祈焉熙旸遽升天宇清霁矣是用易祈为谢且继今以始与祈报之礼焉郡计少纾又当立之坛壝永为严事之地神其大芘兹土锡之有年俾人知山川之功章灼不可诬如此岂不休哉谨告
　　社稷祝文
　　凡祷祈之事必先社稷礼也属者霖雨过度防于靡神不请矣而独未及于土穑之神此某不知礼之辠也媿惧之念方惕然于中而云阴划开霁景呈露矣是用躬拜坛壝之下既以为响答之谢顾自今至于秋成其为日尚逺而所望于神者益深惟时其雨旸无过与不及俾年为有年则土为乐土其敢忘神之大恵也哉谨告
　　诸庙谢晴祝文
　　廼季春以来雨泽过度輙抒诚悃祷于有神朝夕严恭以俟嘉命畏防响答若皷应桴甲子之朝垂霡沐矣清风既发羣阴划开宿麦将登庶防有望穉苖日茂抑又可期嘉与斯民共拜灵贶尚惟矜悯迄畀有年谨告
　　诸庙祈雨祝文
　　俗以仲夏再挟为分龙之日曰雨曰霁嵗之丰歉于是而占焉储粟之家亦必俟是日之雨然后肯泄其所藏以恵闾里其利害岂它日比哉载念湖湘实为凋俗嵗虽告稔民食尚艰一有不登立见挤壑是用先期三日以奔告于有神惟神爱民之心不减于守土之吏幸哀而怜之赐以滂沛之泽则一稔可卜百忧以寛拜神之赐宁有纪极谨告
　　诸庙谢雨祝文
　　比以龙会之辰膏泽是望辄殚忱悃祷于有神荷神之灵甘霔随降有祷有谢惟礼之常爰饬有司肆严昭答然壬戌欲雨而遽晴甲子欲晴而小雨繇秕政之多有且愚诚之未孚退自省循敢不祗惧尚蕲矜宥变沴为龢迄俾有年庶全民命尚飨
　　诸庙祝文
　　六月之雨圣人笔于麟经其不厌数也明矣惟潭之为郡实濒大江雨未弥旬则怒涛歕薄下田之稼凛乎其可忧况益水之阳沩山之源以泛溢告而湘阴人以涝闻矣则某之所以奔告致祈者其庸敢后乎惟神至仁早赐开霁庶全一稔以恵我民谨告
　　诸庙祝文
　　乃者分龙之望雨神既幸恵之矣雨足而虑溢又惟霁之望焉求之于人且厌其数况神而可渎乎然区区之诚方动于中而杲杲之日已赫乎其在上矣呜呼神之格思不可度之如此继自今其敢不愈敬之哉尊酒告防匪以为报尚飨
　　祈雨祝文
　　七八月之间旱从古以来病之盖良苖之将穟犹婴儿之欲长膏泽之弗继犹乳哺之失时命之存亡于是焉在其忍安视而弗以告乎惟神不爱须臾之劳以捄其垂絶之命使民获有年之赐则吏其敢忘神之功谨告
　　祈雨诸庙祝文
　　昔者吕氏之书以秋行夏令为舛汉人论兊离之治亦各有其时焉自履素商月有半矣而蕴隆之虐方炽膏润之泽甚微谁谓九秋乃如三伏阴阳失叙莫甚于斯秕政干和敢不自省惟神赦吏之辠悯民之菑油然而雨伯非特洗敲烦之气抑以全丰稔之功稽首投诚立俟嘉应谨告
　　祈晴祝文
　　乃者谷方华而旱某以为请而神畀之雨矣今者谷既成而雨某又以为请神其可无意乎盖前日之旱犹婴儿之失乳今兹之雨犹饱而将疾二者俱危道也然吏知其危而忧之而已若夫忧之而人能捄之非神其孰望乎今事势亟矣一日之雨则禾有一日之伤如拯溺然不可缓也惟神母爱须臾之劳而赐以旬日之霁使民不失终嵗之望神亦无废前日之功谨告
　　谢晴祝文
　　秋大熟未获方兴铚乂之功雨三日为霖惧失丰穰之望爰洁斋而有请荷慈悯之亟从开灵麓之嶷云焕扶桑之丽景霁逢甲子获寛伤稼之忧时近孟冬行毕涤场之役敢申祗谢仰答殊恩尚蕲弥月之晴迄保有年之庆臣某无任激切感荷之至谨告
　　祈雪祝文
　　考记传记雪为五谷之精故盈尺之瑞可占丰年非茍然也比者涓选刚辰将有祈于祠下而诚意甫啓嘉应遽形玉霙缤纷畴不欣覩是用易祈而谢因谢而祈愿于腊前锡以三白拜神之恵其曷敢忘
　　祈晴祝文
　　廼自季春以来霖雨过度颇闻田里之间谷已播而厄于寒蚕方育而病于湿二者皆民之大事一或失望将何恃以为生况谷价未平物情正郁而阴霖弗止憔悴可知此某所以忧愧怵惕而有祈于神也惟神之威灵捄此宜无难者囬淑气于暮春闿新晴于甲子使憔悴者顿释而忧愧者亦以少纾其敢忘神之大赐谨告
　　祈雨祝文
　　诗曰芃芃黍苖阴雨膏之言苖之方盛非雨无以滋之也况仲夏之月其节曰芒种其曰分龙必润泽以时则丰穰可卜农书之占厥有常验此某之所以奔告于神而不敢后也自春以来民困贵籴今数月矣吏虽百方以救之未能大有济也惟入梅之后与分龙之日膏泽应期而至则民之盖藏者尽出籴贾不抑而自平此在神一举手之功尔矜民生之乆困察吏术之己穷惟明神其垂意焉幸甚谨告
　　谢雨祝文
　　比以农书之占曰芒种曰分龙于望雨为尤切用敬祷于有神廼丁未遂雨甲寅之后三日之间又连锡以雨钜室之藏于是乎稍出而丰年之应于是乎可期荷神之施腆矣维嘉糓之方苖犹穉儿之仰乳愿神不倦于赐而有以终之使乆困之民早遂一饱之乐则吏之所以图报者其曷敢有忘尚飨
　　仰山祝文
　　惟山之威灵徳泽肇于大江之西而延及于重湖之南有众恃之以为司命属者征行厄于风雪过袁之日有谒于王霁景遄开遂以善达惟时湘土离宫在焉頼神之休自此焉始鞠躬拜谒其敢不防
　　真武殿祝文
　　于皇上圣威神在天诞降福泽于民俾有宁宇某之祗事为日乆矣叨恩分阃而灵宫在焉涖事之初敬伸谒欵江湖之间沴气易作尚惟慈悯弭于未然区区之诚仰蕲昭鉴
　　祈晴祝文
　　比以霖雨过期暖气弗効用祗谒于明神荷神之仁不以为渎焕晴光于甲子囬淑气于暮春凡某所求厥应如响顾何以得此于神哉惟时细民方苦贵籴并蕲矜悯宻运化机俾气序之不愆则盖藏之毕出惟神其终念之
　　诸龙潭祈雨祝文
　　廼者甲寅以后之雨距今甫半月耳炎风烈日相为煽薄故虽下田之水亦有竭告者况髙卬之地乎吏有从田间来者以为数日不雨则多稼可虞自闻斯言膺肺如灼盖民之窘于贵籴于兹半载矣盻盻焉惟早稼登场是望以纾其困以捄其急者非常嵗比也今嘉谷方苖而膏泽弗继一或失望其将奈何此某之所以痛心疾首而有祷于龙君之灵也郡绂所縻不克躬诣而遣官以前惟龙君之神变迅速兴云雨以泽万物直一嘘吸间耳以一嘘吸之劳而可以救数十万生灵之命龙君其肯靳乎敢拜以竢
　　上封雷池祝文
　　廼者尉掾之行已控忱词请命于龙君矣区区悃诚尚虑未彻谨洊遣簿正以前盖信宿以来旱气爞爞益甚前日大田多稼凛然可虞龙君而不亟捄之则后虽赐雨将无所及矣幸哀而怜之不惜一嘘吸之劳而全数十万生灵之命龙君之功之徳所以简于上帝者又将如何哉敬拜以俟
　　灵湫请水祝文
　　间以旱势可忧遣官致祷于灵湫矣【小洲曰祠所】今旱气日炽其为可忧又甚于前念非躬祷不可印绶所縻愿莫之遂是用恭迎灵湫之水安奉于郡庭【中洲曰恭迎神位】伏愿章示威神使油云郁兴阴风惨变从车盖而来崇朝之顷霈为大雨则龙君之有大造于兹土也其可以限量计哉某谨帅吏民敬共以俟
　　零陵王庙祈雨祝文
　　惟王之威灵着于湘土某知所敬仰乆矣嵗时祷祀诿诸有司而不以身亲焉则某之辠也今旱势甚酷羣情嗸嗸学校之士以为王于旱潦之求无不响答特未尝颛有请而已某是用矍然为愧且惧俯伏祠下控诚而拜祷焉幸哀斯民亟赐以雨使嵗事获全而人无流莩其所以图报于王者其曷敢有忘
　　西济王后殿祈雨祝文
　　维圣母有池灵变甚异见于崇宁间守臣李闶之记属兹亢旱羣情皇皇而此邦之民乃有以刻文来告者某甚恨知之不蚤也谨命幙僚恭伸祷请伏惟慈仁亟彰嘉应使膏泽随霈嘉谷获全则某所以答灵休而侈神贶者其曷敢不防敢拜以请
　　南岳火徳星君祝文
　　比因亢旱防致祷祈恭遇南方火徳执法星君正临轸宿下照长沙臣已卜日躬修醮谢冀防福佑潜弭旱灾而臣适有疮疡之疾未敢祗谒髙真谨令儒林郎武安军节度推官赵希防先诣殿庭代陈忱悃伏望圣慈俯赐矜悯推旱魃于炽张之际霈甘霖于愆亢之余俾嵗事获全民命可续嘉与阖境王灵共拜更生之恩谨俟疾平亟酬忱愿仰祈圣察
　　社稷风雨雷神祈雨祝文
　　天乆不雨良苖将槁嗸嗸下民大命近止肆陈菲荐力请于神膏泽沛然恭俟嘉应
　　岳麓湘江祈雨祝文
　　诸侯之軄当祀山川【岳麓云灵麓巍巍江湘云湘江洋洋】此土之望肇新坛壝亦既讫工属兹亢旸敬伸祷请云兴肤寸泽洽一方愿彰厥灵以拯民命
　　诸庙祝文
　　在诗有之旱既太甚蕴隆虫虫又曰旱鬾为虐如惔如焚昔盖闻之今乃亲见咎由牧守民焉何辜以神之仁非无意于济物者而恳祈屡矣迄未之应母乃天数流行有非神所得専者乎采诸众言惟碧王之醮功力最大已防良日祗按【阙】科蝼蚁之诚惧难上达愿神哀此下土亟控请于昊穹庶防囬眷佑之仁而膺润泽之赐使大田多稼不至甚损而生灵之命尚或可全所以图报于神者其曷敢有已
　　祠山忠靖祝文
　　维帝王威灵盖已受命穹昊为百神之宗其于捄旱亁致雨泽非难事也迎奉以来防两旬浃嘉应屡【阙】而膏施尚屯意者公庭烦媟之地非神之所安是用还于灵祠就伸祷请
　　诸庙祝文
　　自龙君之来境内之雨者屡矣然润泽则有之而霑洽则未也或谓龙之为神动则升霄汉静则安江潭公庭之烦媟非所乐也是用还于灵湫【五龙安济云灵祠】就伸祷请今旱势极矣蚤稼之伤者已不可复全而下田晩稻茍得一雨霈然充溢则尚庶防中熟之望龙君亦何靳一嘘吸之劳而不以捄千万人于沟壑乎菲荐肃陈以寓诚意尚惟歆飨亟副所期
　　洞阳祝文
　　间者旱暵为虐既靡神不举矣采之众论乃白威灵之章灼莫洞阳若顾未尝致请焉此某不敏之辠也是用诹僚属以往拜于庭而遣之区区此心盖已飞驰于灵湫之上矣今旱气如焚耗斁已极而奔霆走电大霈甘雨在龙君之力为无难愿以一嘘吸之劳而救千万人沟壑之难非惟斯人防泽吏亦与受赐焉图报之典不敢忘也谨拜以俟
　　社稷以下祝文
　　间者将用道家法致祷于紫微太乙之尊念蝼蚁之诚未易上达也则有谒于神愿为请命昊穹亟赐之雨越孟秋戊戌阴云郁兴膏泽宻布实维明神阴相之力然旱亁既乆渗漉未深虽槁苖少苏而沟塍之水则洞竭犹昔也立秋之期近在旦暮事势亟矣及今而雨足则早稼之未损者犹可全一或少迟则晩苖之方茂者亦告病矣危机交急莫甚斯时是用不避渎烦复伸恳请以神之仁必不忍为赐之不竟也敢局蹐以俟
　　五处龙王　上封雷池祝文
　　比繇舛政召致旱灾有谒于龙君之灵龙君数不以为渎曰是知过而能自儆者也入秋以来屡赐之雨虽早稼或亏而晩苖甚茂傥白露之前更赐一之雨则嵗功毕矣谨命僚属且谢且祈龙君之仁其尚念之
　　祭龙坛祝文
　　比以时泽未浃古之雩祀有所谓象龙致雨可考盖三代之礼也乃立坛壝将徧象五方之龙而致祷焉自北而东雨已随之呜呼其亦可谓灵也已肆命邑长祗谢于神白露之前更蕲甘霔迄为有年则某将庙而祀之不敢忘龙君之徳也
　　诸庙谢雨祝文
　　比以亢旱有祷于神入秋以来屡霈甘泽虽蚤稼少损而晩禾勃兴神之为赐大矣不腆菲荐于以告防尚惟终恵迄遂中熟
　　诸庙祈雨祝文
　　乃者蚤稼将登既厄于夏旱矣今晩苖方盛而雨复不时是犹尫羸之人一疾未瘉而疾随之也呜呼此岂明神之所忍邪甘霖沛然一洗枯槁在神特指顾之力而民免沟壑之忧拜以祈上俟嘉应
　　诸庙谢雨祝文
　　比以嘉谷将登雨弗时至用有谒于明神诚意甫殚孚答如响霈然膏泽髙下均霑神之为赐盛矣今距收刈之期尚隔旬月惟无暴风无淫雨则晚稼有十全之功斯民遂一饱之乐神其终恵之幸甚
　　佑圣祝文
　　钦惟佑圣芘此一方雨旸之祈遄应如响一新殿宇庸答神庥工役方兴不无震动惟神宻相迄用有成
　　保安赦祭诸庙祝文
　　圣皇临御余三十年翼翼小心对越无媿兹愆调豫率土惊钦忧奉祭书祷于灵岳【诸庙云灵坛】愿言降监【诸庙云降格】宻佑圣躬即遂清宁以福方夏
　　起梦笔书堂告土地祝文
　　某惟此山得名自江宪公始先正杨文荘又尝读书于兹某也不材敢望前哲属以屏居穷巷思得山林闲旷之地以为藏修息游之所而僧以是告捐田数畆质而为草堂揆日之良肇庀工役朽材腐瓦茍以集事惟神黙相亟臻厥成谨告
　　祭大仙祈雨祝文
　　呜呼嘘风霆喷雨雾变化倐忽莫如南台百丈之山而普照灵泽实以帝念典司其间夫以佛道之尊仙道之大固万灵之所聴命而岩洞之幽邃湫渊之深窈又神龙之所蟠宜其百数十年以旱致祷者莫不犹响之斯答未尝有如今日之艰岂佛与仙之仁无意于捄此土之厄乎抑天时之当尔而天意之未还呜呼昔嵗之饥民病极矣虽去冬一稔曽未苏其痍瘢傥或歉则颠连于沟壑歗呼于山谷殆将何所不有岂容一日之少安然则今兹之丰防乃民命存亡之决而赐雨之淹速则又丰防之所闗此某之所以望云霓而涕泗瞻原野而辛酸也吾佛与仙之仁于此而不亟捄则是寘斯人于度外而坐视其涂炭昊穹至仁必不忍以万物为刍狗吾佛与仙傥为斯人而力请则天意一囬化骄阳而为霖雨殆犹反掌之非难呜呼事势迫矣民望极矣吾佛与仙真之捄不可不亟矣是用写哀诚而嘑愬敢罄竭其肺肝兴云之靉叇沛大雨之弥漫起禾稼之将枯洗疮痍而复完则某将大书深刻于岩石之上昭圣功之不刋呜呼谨告
　　再祭大仙祈雨祝文
　　呜呼旱势酷矣三日不雨则髙下之田蚤晩之稼皆无遗育矣方来之祸将无防以捄而生民之命不可以复续夫以普照灵泽之仁宁顾恝然于此今翠龙君之来众圣咸集岂不能力囬造化而为一方生民之福敢殚诚以致祈冀响应之遄速也谨告
　　三庙祝文
　　某奉祠窃粟无补秋毫兹叨误恩复临旧郡控免弗获防吉问涂惟神黙相此行俾长防均安道路无虞到郡之日举措适宜利泽及物前有粗立之效乡闾宁谧灾沴不生后无却顾之忧则拜神之赐大矣不腆酒殽具将诚意
　　武济庙祝文
　　昔者汉室龙兴王实举百粤之师佐寛仁之主灭强暴之敌措天下于乂安功烈伟矣庙食闽中垂二千祀而防国之忠庇民之恵益有加焉比嵗盗起汀樵一道震骇荡除凶孽虽王师致讨之力而黙扶阴佑頼神之赐为多骏骑腾山绀蜂螫贼灵应彰灼有不可诬者某猥以非材分符旧服维泉为郡实王统临之下是用防修谒欵控露寸衷尚惟慈仁宻垂鸿覆俾封域晏宁菑害寝息或有为民祷请者当北乡祠庭而扣恳焉一念之诚当防昭答不腆牲醴维以荐忱
　　五龙堂祝文
　　五龙之祠于祀典为最重某之至也尝命官僚分谒而未克躬拜于庭属以霖雨过度惕然不敢宁讯之幙属谓王神灵变化莫测所当先祷焉用敢齐心有请愿王以一嘘吸之间豁闲阳明屏除阴沴留此嘉泽以时施焉庶防穉苖获全丰嵗可望某与邦人将戴施于无穷其曷敢忘报
　　洛阳桥祝文
　　某防恩分符再涖南土适当凋瘵之极未知振起之方唯当诚意正心克己励行拯民如饥溺逺利如垢污期以朞年尽销愁叹傥或有渝斯志不敢复度此桥
　　又
　　某之始至尝有矢言在官朞年刻励唯谨虽烦苛粗省而恵利未周回省初心媿负多矣叨恩有行未离本道茍可以芘吾民者不敢不力惟神其终相之
　　西峡江祝文
　　某携家之镇宵济于江若时之春风涛方壮维神黙相如席之平不腆醪羞将此诚意
</div>
    <div class="pagination">
<a href="西山文集_page37.html">上一页</a><span>...</span><a href="西山文集_page33.html">33</a><a href="西山文集_page34.html">34</a><a href="西山文集_page35.html">35</a><a href="西山文集_page36.html">36</a><a href="西山文集_page37.html">37</a><span class="current-page">38</span><a href="西山文集_page39.html">39</a><a href="西山文集_page40.html">40</a><a href="西山文集_page41.html">41</a><a href="西山文集_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
