<!DOCTYPE html>
<html>
 <head>
  <meta charset="utf-8"/>
  <title>
   补注杜诗 - 第 13 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   补注杜诗 - 第 13 页/共 44 页
  </h1>
  <div class="content">
   贻华阳柳少府【大厯元年作】
　　【郑曰华胡化切】补注【鹤曰华阳唐蜀成都诗云俱客古信州又云南方六七月出入异中原当是大厯元年在防州作】
　　系马乔木间【赵曰刘琨诗系马长松下】问人野寺门【师曰柳少府居于野寺甫防访之故云】柳侯披衣笑【苏曰苻坚见张育育披衣出喜曰苻坚来矣欣然握手絶倒】见我顔色温并坐石堂下【洙曰一云堂下石见别本】俛视大江奔火云洗月露【赵曰东坡云火云无时出未受月露洗盖出于此】絶壁上朝暾【郑曰暾他昆切日始出洙曰谢灵运诗早闻夕飇隐晚见朝日暾】补注【希曰山海经云大荒之中旸谷上有扶桑日始出也朝日始出谓之暾楚辞少司命暾将出兮东方注日始出东方其容暾暾而盛貎也】自非晓相访触热生病根【洙曰触冐也赵曰晋程晓诗可怜褦襶子触热到人家】南方六七月出入异中原老少多暍死【赵曰热病谓之暍武王下车而扇暍苏曰暍许葛切热貌汉明帝徙河南人实河北老少途中无水暍热死数百人】汗逾水浆飜【赵曰世説载钟防钟毓见魏文毓面有汗帝问曰何以汗对曰竞竞皇皇汗出如浆也】俊才得之子筋力不辞烦【赵曰俊才得柳少府所以不辞筋力之烦而徃谒也】指挥当世事【师曰自此句以下谓柳生负经纶之志言及国家未宁慷慨悲忧其义气上排帝阍帝阍天门也观柳生之义概可与知已者论不可为俗人道也】补注【希曰指挥字见陈平传】语及戎马存涕泪溅我裳悲气排帝阍【洙曰思赋呌帝阍使辟扉兮觌天皇于琼宫】补注【希曰扬雄甘泉赋亦云选巫咸兮呌帝阍】郁陶抱长防【洙曰书欝陶乎予心长防良防也有良防而不见用故郁陶】义仗知者论吾衰卧江汉但愧识璵璠【洙曰潘正叔云寸晷惟宝岂无璵璠言已之所识止璵璠而已以美柳侯也】文章一小伎于道未为尊【赵曰后汉杨赐传云造作赋説以虫篆小伎见宠于时】补注【鹤曰班固幽通赋操末伎犹必然兮选任彦升作王宪集序昉尝以笔札见知思以薄伎效徳古人以文为伎多矣新史以文为艺亦由此也】起予幸班白因是托子孙【赵曰起予者商也言柳少府起发予于班白衰老之间因此相见而有子孙可托之幸也】俱客古信州【洙曰蘷乃古信州也程曰春秋时鱼国汉为鱼复县梁隋皆为巴东郡唐初改为信州又为颍州】补注【鹤曰蘷在梁已谓之信州唐武徳二年避皇外祖讳改信为颍故曰古信州若止是唐初改为信州不得为古也颍州旧亦谓信州然此诗为蘷州而言】结庐依毁垣相去四五里径微山叶防时危挹佳士况免军旅喧醉从赵女舞歌鼓秦人盆【洙曰杨恽书家本秦也能为秦声妇赵女也雅善鼓瑟酒后耳热仰天拊缶而呼呜呜李斯书随俗雅化佳冶窈窕赵女不立于侧也夫击瓮叩缶弹筝拊髀而歌呜呜快耳目者真秦之声也赵曰古称燕歌赵舞赵女出李斯传秦人盆者又如李斯所谓击瓮而叩缶者真秦声也盆即瓮缶之变称耳而鼓盆则庄子鼓盆而歌旧注妄引杨恽传为杂矣】子壮顾我伤我驩兼泪防余生如过鸟故里今空村【赵曰张景阳诗忽如鸟过目师曰柳生年少伤甫衰老甫喜悲相半故云我驩兼泪防余生残年也过鸟言其疾甫伤故乡经兵革后唯空村而已此生蹉跎不获一归】
　　同元使君舂陵行【并序大厯二年作】
　　补注【鹤曰按史次山当代宗立授著作郎久之拜道州刺史西原蛮传云乾元初西原环古等州杀黄乾曜以余众诣桂州降其种落张侯等复合兵内冦陷道州邢济撃平之余众复围道州元结固守不能下而次山阳华岩铭乃是永防二年丙午五月作则次山是时在舂陵此诗云漂泊公孙城呼儿具纸笔当是大厯二年在防州作题云同元使君舂陵行无义同当作简序所谓简知我者简讹而为同耳】
　　览道州元使君【结】舂陵行兼贼退后示官吏作二首志之曰当天子分忧之地效汉官良吏之目今盗贼未息知民疾苦得结辈十数公落落然参错天下为邦伯万物吐气天下少安可待矣不意复见比兴体制微婉顿挫之词感而有诗増诸巻轴简知我者不必寄元
　　遭乱髪尽【洙曰一作遽】白转衰病相婴沉緜盗贼际狼狈江汉行叹时药力薄为客羸瘵成【赵曰此言非不进药以叹时之故忧思夺之其病虽痊而药力减半也】吾人诗家秀愽采世上名粲粲元道州前圣畏后生【洙曰粲粲言美之盛也史三女为粲论语后生可畏】观乎舂陵作歘见俊哲情复览贼退篇结也实国桢贾谊昔流恸【洙曰贾谊上疏可为恸哭者三】匡衡常引经【洙曰匡衡上防陈便宜及朝廷有政议传经以对】道州忧黎庶词气浩纵横【洙曰道州元结也刘公干君侯多壮思文雅纵横飞】两章对秋月【洙曰一作水】一字偕【洙曰一作皆】华星【赵曰魏文帝诗华星出云间】致君唐虞际【洙曰见致君尧舜上注】纯朴忆大庭【洙曰大庭氏也苏曰崔列此方人多纯朴吾大庭氏之遗民也师曰贾谊陈治安之防曰可为流涕恸哭者匡衡每朝廷有论义常引经以对道州指元结之守道州志在忧民尝抗两章词气激于忠义一字不虚设欲致君为尧舜之君使民风纯朴如大庭氏故甫比之贾谊与匡衡也】何时降玺书【洙曰前汉循吏传二千石有治效輙以壐书勉励焉】用尔为丹青【赵曰庄子为丹青则藻缛王猷粉饰狱具】狱讼永衰息【洙曰汉礼乐志百姓素朴狱讼衰息也】岂惟偃甲兵凄恻念诛求薄敛近休明补注【鹤曰按史云结拜道州刺史为民营舍给田免徭役流亡归者万余又按结作道州刺史防壁记云自至此州见井邑邱墟其民防尽试问其故不觉涕下前政剌史或有贪猥惽弱不分是非但以衣服饮食为事数年之间苍生防以私欲兼之公家驱廹非奸恶彊富殆无存者此公所谓息讼偃兵不以诛求重敛为事亦本舂陵贼退二篇忧及黎庶而云久字亦本作永】乃知正人意不茍飞长缨【洙曰陆士衡诗长缨丽且光赵曰长缨者冠冕之饰以叹其不茍且在冠冕之中也】凉飇振南岳【洙曰南岳衡山也】之子宠若惊【洙曰老子宠辱若惊】色沮金印大【赵曰周伯仁云今年杀诸贼奴取金印如斗大系肘】兴含沧溟清【洙曰溟一作浪赵曰孺子歌曰沧浪之水清兮可以濯我缨】我多长卿病【洙曰长卿司马相如也病渴】日夕思朝廷肺枯渴太甚漂泊公孙城【洙曰白帝城公孙所据】呼儿具纸笔【苏曰陆士衡有客篇有客逺方来过我漏蓬荜瓦罍酌松醪呼儿具纸笔】隐几临轩楹作诗呻吟内墨淡字欹倾感彼危苦辞庶防知者聴【师曰司马相如字长卿病渇甫亦有是疾公孙城乃蘷州是时甫客居于此思慕朝廷未尝一日忘君隐几倚几也呻吟苦痛之声乃为渴疾所苦字欹倾病中书字横斜也危苦词谓道州舂陵之作】
　　寄狄明府【大厯二年作】
　　补注【鹤曰诗云胡为漂泊岷汉间当是在防州作又云不见十年官济济当是避乱时相别自天宝戊戌至大厯丁未为十年盖大厯二年也】
　　梁公曽孙我姨弟【洙曰狄仁杰封梁国公母之姊妹之子曰姨弟】不见十年官济济大贤之后竟陵迟浩荡古今同一体比防伯叔四十人有才无命百寮底【洙曰沉下位也】今者兄弟一百人防人卓絶秉周礼【洙曰闵元年齐仲孙湫来省难及还公问鲁可取乎对曰犹秉周礼未可动也言犹守先王法度也此诗言兄弟虽多能守梁公之法防人尔】在汝更用文章为长兄白眉复天启【洙曰马良兄弟五人并有才名乡里谚曰马氏五常白眉最长良眉中有白毛因以是为称】汝门请从曾公説【洙曰梁公也】太后当朝多巧计狄公执政在末年浊河终不汚清济【洙曰言独立于朝不移于众邪赵曰谢晖始出尚书省诗纷纷乱朝日浊河汚清济】国嗣初将付诸武公独廷诤守丹陛【洙曰武后当朝革唐为周欲以武三思为储贰以问宰相皆莫敢对仁杰独曰臣每观天下未厌唐徳】禁中决策诏房陵【洙曰房陵中宗所在】前【洙曰一作满】朝长老皆流涕【洙曰狄仁杰传初中宗在房陵而吉顼李昭徳皆有匡复谠言则天无复辞意唯仁杰每从容奏对事无不以子母恩情为言则天亦渐省悟召还中宗】太宗社稷一朝正汉官威仪重昭洗【洙曰后尝梦防陆不胜仁杰对曰防陆不胜无子也因进説文皇帝身防锋镝而有天下以传子孙陛下因监国掩而有之又欲以三思为后且子母与姑侄孰亲若立三思庙不附姑后感悟即日迎中宗复唐社稷汉光武纪人见司僚属皆欢喜不自胜老吏或垂泣曰不图今日复见汉官威仪】时危始识不世才【苏曰杨修谓曹适曰时危始见不世之才如孔文举辈是也】谁谓荼苦甘如荠【洙曰卫风谷风诗谁谓荼苦其甘如荠】汝曹又冝裂土食身使门户多旌棨【洙曰裂土一作列鼎贤者之后冝有土赵曰杜田引唐制节度使就第赐旌节三品以上门立防后汉匃奴传注曰有衣之防曰棨】补注【希曰裂土即武成分土之义谓裂地分国也子虚赋蜺旌注羽毛染以五采缀以缕为旌韩延寿传棨注幢棨有衣之防也其衣以赤黑缯为之】胡为飘泊岷汉间干谒王侯颇歴诋【洙曰诋讦也息夫躬歴诋汉朝公卿】况乃山高水有波秋风萧萧露泥泥【洙曰谢诗凝露方泥泥郑曰泥奴礼切浓露也】虎之饥下巉嵒蛟之横出清泚早归来黄土汚衣眼易眯【欧曰眯莫礼切物入眼中庄子糠眯目师曰眯物入眼古诗云昔为掌上珠今为眼中刺】补注【希曰陆机所谓京洛多风尘素衣化为缁之意又元规尘汚人人一作尘士汚人眼中易眯】
　　寄韩谏议【大厯元年作】
　　【师曰地理志岳州巴陵郡在岳之阳故曰岳阳有君山洞庭湖湘江韩注以谏议职直言陈天下事代宗不悦贬岳阳注适意游君山弃人间事将为长徃之计甫思之故有此作】补注【鹤曰诗云今我不乐思岳阳身欲奋飞病在床当是大厯元年在蘷州作公是时抱病诗多言之梁权道以诗云美人娟娟隔秋水谓是其年秋作】
　　今我不乐思岳阳【洙曰岳阳巴陵也属湖南】身欲奋飞病在床【洙曰诗静言思之不能奋飞】美人娟娟隔秋水【洙曰诗人以美人比君子故诗有彼美人兮西方之人兮赵曰公时在夔而韩在岳斯为隔秋水矣】补注【希曰楚辞亦多言美人云满堂兮美人之类是也列女传赵灵女鼔瑟而歌曰美人荧荧兮类苕之英】濯足洞庭望八荒鸿飞冥冥日月白【佘曰扬子鸿飞冥冥弋人何慕焉】青枫叶赤天雨霜【洙曰选诗晓霜枫叶丹赵曰鲍昭诗穷秋九月荷叶黄北风驱鴈天雨霜】玉京羣帝集北斗【洙曰玉京帝居也五方各有帝唯北极为至尊夣符曰右按晋天文志北极五星北辰最尊者也北斗七星在太微北七政之枢机隂阳之元本故运乎天中而临制四方以建四时而均五行人君之象号令之主赵曰羣帝如诸王三公之类以言天上五方之帝三十三天之帝虽称帝而于大帝为卑故称羣帝也】或骑麒麟翳鳯凰【洙曰集仙传天人降王妙想皆乗麒麟鳯凰龙鹤大鸟是也】芙蓉旌旗烟雾乐【洙曰楚词搴芙蓉兮木末】影动倒景揺潇湘【洙曰郊祀志登遐倒景注在日月之上反照故其影倒也赵曰言潇湘言韩在岳阳也】星宫之君醉琼浆【洙曰楚词瑶浆蜜勺实羽觞华酌既陈有琼浆】羽人稀少不在傍【赵曰楚词仰羽人于丹邱】似闻昨者赤松子恐是汉代韩张良昔随刘氏定长安帷幄未改神惨伤【洙曰张良其先韩人也高祖立萧相国良乃称曰家世相韩今以三寸舌为帝者师封万户位列侯此布衣之极于良足矣愿弃人间事欲从赤松子游耳师古曰赤松子仙人号也神农时为雨师高祖曰运筹帷幄之中决胜千里之外吾不如子房】国家成败吾岂敢色难腥腐餐枫香【洙曰鲍明逺诗何时与汝曹啄腐共吞腥赵曰神仙传壶公留费长房于羣虎之中长房不恐又内石室中头上有大石茅绳悬之诸蛇啮绳欲断长房不移公徃抚之曰可教矣又命噉秽臭恶非常长房色难之公乃叹而谢遣之曰子不得仙也今以子为地主】周南留滞古莫惜【洙曰太史公留滞周南】南极老人应寿昌【洙曰春秋元命苞云老人星治平则见见则主寿】美人胡为隔秋水焉得置之贡玉堂【师曰欲得此美徳之人贡之玉堂以辅天子不冝隐于此也】补注【希曰谷永传损椒房玉堂之盛宠师古曰玉堂嬖幸之宫又扬雄传上玉堂晋灼曰黄图有大王堂小玉堂殿此当是用扬雄传中字虽然玉堂本出黄庭经所谓玉堂绛宇尽宫是也】
　　课伐木【并序大厯元年作】
　　补注【鹤曰诗云客居课奴仆今以前篇客居诗考之当是大厯元年夏夔州作】
　　课人伯夷幸秀信行等入谷斩隂木【洙曰冬官轮人为轮斩三材必以时注材在阳则以仲冬斩之在隂则以仲夏斩之此并据山虞云】人日四根止维条伊枚【洙曰诗终南何有有条有枚】正直挺然晨征暮返委积庭内我有藩篱是缺是补载伐篠簜【洙曰禹贡扬州篠簜既敷注篠竹箭簜大竹郑曰篠先了切竹小者簜徒沆切大竹也】伊杖支持则旅次于小安山有虎知禁若恃爪牙之利必昬黑搪突【郑曰搪徒郎切突陀没切触也】夔人屋壁列【洙曰一作立】树白萄镘为墙【郑曰镘谟官切杇也】实以竹示式遏为与虎近混沦乎无良宾客忧【洙曰一作齿】害马之徒【洙曰庄子黄帝于襄城下见牧马童子而问理天下童子曰为天下何异乎牧马去其害马者】茍活为幸可嘿息已作诗付宗武诵
　　长夏无所为客居课奴仆清晨饭其腹持斧入白谷青冥曾巅后【赵曰张平子南都赋言木有曰攒立丛骈青冥芊眠谢灵运诗筑观基曽巅薖曰曽巅高山也】十里斩隂木【修可曰周礼山虞仲冬斩阳木仲夏斩隂禾郑注阳木生南山隂木生北山苏曰韩信庙记斩十里隂木凿五寻巨石也】人肩四根巳亭午下山麓尚闻丁丁声【洙曰天台赋羲和亭午诗伐木丁丁】功课日各足苍皮成委积素节相照烛借汝跨小篱当仗【洙曰一作当材】若虚竹空荒咆熊罴乳兽待人肉【苏曰亷颇别传曰乳虎饥怒而待人肉岂有弃于齿牙之间也】不示知禁情岂唯干戈哭城中贤府主【师曰叹美夔守也】处贵如白屋【苏曰戴凭富贵如归闾里曰每食列鼎常思黄粱】萧萧理体净【洙曰治道贵清净】蜂虿不敢毒【苏曰葛稚川与儿出戯误捉蜂虿不敢毒螫其父嘉之乡里皆推重】补注【鹤曰贤府主当是栢都督公尝为栢都督作谢上表正是初到防时表云先之以简易开之以业产均之以赋敛终之以敦劝严禁将士之暴正理净之意也】虎穴连里闾隄防旧风俗泊舟沧江岸久客慎所触舍西崖峤壮雷雨蔚含蓄墙宇资屡修衰年怯幽独尔曹轻执热【苏曰杜周兵马轻执热而深入已成虏功不可旌赏】为我忍烦促秋光近青岑季月当泛菊报之以微寒共给酒一斛【苏曰徐邈酒一壶饼三事师曰甫泛舟自蜀来泊止于此要当戒慎无触此祸又况舍西山峤雄壮含蓄猛兽极多墙壁贵乎修葺是以课斩木取竹以为扞御之备尔辈指信行等冐热取竹木宜有以劳之泛菊伊迩给酒一斛以报其劳仍以慰余寒尔】
　　园人送【赵曰此太平遣官送园中也师曰时柏公守夔遣人送　大厯元年】补注【鹤曰诗云栢公镇夔国正是公为栢都督作谢上表者大厯元年夏作】
　　江间虽炎瘴熟亦不早栢公镇夔国滞务兹一扫【郑曰栢中丞也】补注【鹤曰以公为夔府栢都督谢上表云察臣劒南区区恐失臣节当是柏贞节如柏茂林则大歴元年二月方为卭南防御使八月又为邛南节度使不应在夔也滞务兹一扫言新政之敏也】食新先战士【洙曰成十年传桑田巫言晋侯不食新矣逸曰食新尝新也】共少及溪老【师道曰共少分甘也溪老甫自称】倾筐蒲鸽青【鸽葛合切师曰青色如蒲鸽蒲鸽狸首皆名也】满眼顔色好竹竿接嵌窦【郑曰嵌丘衔切嵌岩山险也师曰嵌窦岩泉也】引注来鸟道【师曰鸟道乃飞鸟之道高貌】沉浮乱水玊【洙曰魏文帝浮甘于清泉赤松子服水玉沈曰乱水玉水精也】补注【希曰山海经云堂庭之山多水玉注水精也本草以玻璃为水玉陈藏噐云是千嵗氷化为之】爱惜如芝草落刃嚼氷霜开懐慰枯槁许以秋蔕除【洙曰谢晖诗残翩似秋蔕】仍防小童抱【洙曰一作饱】东陵迹芜絶楚汉休征讨【洙曰东陵邵平种之地也】园人非故侯种此何草草【赵曰此两押草字岂东坡所云两耳义不同故得重用邪师曰草草辛苦貌】
　　信行远修水筒【洙曰引水筒也师曰信行乃童行也　大厯元年作】
　　补注【鹤曰课伐木序证之当是大厯元年在防作信行即前所谓人伯夷幸秀信行师曰信行乃童行然既与幸秀同谓之人兹云清浄仆夫内恐非童行姓谱自有姓信者无乃以不茹荤及清净为童行耳】
　　汝性不茹荤清净仆夫内秉心识本【洙曰一云根】源于事少滞碍云端水筒坼林表山石碎【洙曰鲍明远诗云端楚山见林表呉岫微】触热借子修通流与防防徃来四十里荒险崖谷大日曛惊未飡【洙曰曛黑也】貌赤愧相对浮供老病裂饼尝所爱【洙曰何曽传蒸饼上不坼作十字不食之赵曰公食饼则裂而与之乃常所私爱信行者也故继以于斯答恭谨】于斯答恭谨足以殊殿最【洙曰文赋考殿最于锱铢注下功曰殿上功曰最】讵要方士符何假将军盖【赵曰意是贰师将军抜刀刺山而飞泉出事但无盖字耳】行诸直如笔用意﨑岖外【定功曰直如笔言其有用而不邪曲也故后魏古弼太武嘉其直而有用赐名曰笔以其头尖又名尖头奴时人呼之为笔公后改曰弼】
　　槐叶冷淘【大厯二年作】
　　补注【鹤曰诗云新麫来近市则公是时不居城郭当是迁居瀼西时作大厯二年故诗又云愿随金騕褭走置锦屠苏路远思恐泥兴深终不渝献芹则小小荐藻明区区意公作冷淘以饷人并赋此侑之】
　　青青高槐叶采掇付中防【洙曰曹子建丰膳出中防】新麫来近市汁滓宛相俱【洙曰以槐叶溲麫为冷淘取其碧鲜可爱】入鼎资过熟加飡愁欲无碧鲜俱照筯香饭兼苞芦【苏曰蜀人呼鱼鲊为苞芦】经齿冷于雪劝人投比珠愿随金騕褭【洙曰金騕褭马也赵曰騕褭神马名卢照隣诗汉朝金騕褭】补注【希曰汉武帝纪更黄金为麟趾褭蹏应劭曰古有骏马名騕褭赤喙黑身一日行万五千里也】走置锦屠苏【洙曰蜀人元日入香药渍酒而饮谓之屠苏修可曰屠苏屋名或作屠苏玊篇云屠苏庵也通俗文屋平曰屠苏广韵曰屠苏草庵又屠苏酒元日饮之可除瘟气则屠苏有二义是诗走置锦屠苏乃屋也非酒古乐府刘孝威结客少年场行挿腰铜匕首障月锦屠苏】路远思恐泥【乃计切洙曰语致远恐泥】兴深终不渝献芹则小小【洙曰野人有美芹而献于君者】荐藻明区区【洙曰左传苹蘩蕰藻之菜可荐于神可羞于王公】补注【希曰楚元王传岂为区区之礼哉师古曰区区谓小也説文云芹楚葵也】万里露寒殿【洙曰上林赋过鳷鹊望露寒露寒汉殿名】开冰清玉壶【洙曰鲍昭诗清如玉壶冰】君王纳凉晩此味亦时须
　　行官张望补稻畦水归【大厯二年作】
　　补注【鹤曰诗云东屯大江北百顷平若桉六月青稻多千畦碧泉乱当是大厯二年公未迁东屯时作是年秋公始自瀼西迁居也】
　　东屯大江北【洙曰一云枕大江郑曰屯徒浑切聚也】百顷平若桉【饶曰六尺为歩歩百为畆畆百为顷】六月青稻多千畦碧泉乱挿秧适云已引溜加漑灌更仆徃方塘【洙曰更仆以番次更代使之也刘公干方塘含白水】决渠当断岸【洙曰西都赋决渠降雨赵曰鲍明远芜城赋崪若断岸】公私各地着【洙曰食货志理民之道地着为本师古六谓安土也着陟畧切】补注【希曰张骞传亦云土著谓有城郭常居不随畜牧移徙也】浸润无天旱主守问家臣【洙曰陆韩云庶子及家臣】分明见溪畔竿竿烱翠羽剡剡生银汉【赵曰曹植洛神赋云或拾翠羽广雅云天河谓之天汉亦曰银汉也师曰剡剡竹末削杀貌】补注【希曰竿竿善本作芊芊翠羽盖喻禾之青秀】鸥鸟镜里来关山雪边防秋菰成黑米【洙曰菰米雕胡也赵曰镜里雪边皆言畦水之明洁也】精凿【洙曰一作谷】传白粲【夣符曰按郑氏释诗俾防斯稗云米之率粝十粺九凿八侍御十赵曰精凿出左传粢食不凿音作凿谓治米使白晁曰传合也以菰米合白粲炊饭】玊粒足晨炊红鲜任霞散【赵曰苏秦所谓米贵如玉也】终然添旅食作苦期壮观【洙曰史韩信传晨炊蓐食杨恽田家作苦赵曰魏文帝云旅食南馆】遗穗及众多我仓戒滋蔓【赵曰诗云遗秉滞穗伊寡妇之利师曰利于人而啬于已之意】
　　催宗文树鸡栅【大厯元年作】
　　补注【鹤曰公以大厯元年暮春自云安迁居防州而此诗云吾衰怯行迈旅次展崩廹又云喧呼山腰宅课奴杀青竹当是大厯元年作山腰宅盖客居也客居诗云客居所居堂前江后山根】
　　吾衰怯行迈【耒曰远行曰迈】旅次展崩廹【赵曰易旅卦有旅即次任彦升辞启曰不任崩廹之情】愈风传乌鸡【洙曰本草以乌雌鸡治风】秋卵方漫吃【赵曰春卵可以抱育而秋卵充食而已】自春生成者随母向百翮驱趂制不禁喧呼山腰宅课奴杀青竹【洙曰楚人以火炙竹去其汗谓之杀青欲其耐久也】终日憎赤帻【洙曰赤帻鸡之有冠赵曰小説载空窑有怪或居之中夜有赤帻而来问其怪类答曰老雄鸡也】踏借盘案翻塞蹊使之隔墙东有隙地可以树髙栅避热时来归问儿所为迹织笼曹其内令入不得掷稀间可突过觜爪还汚席我寛蝼蚁遭彼免狐貉厄应宜各长防自此均勍敌笼栅念有修近身见【洙曰一作知】损益【洙曰言非特制鸡而已于近身之事亦可知损益也】明明领处分一一当剖析不昧风雨晨【洙曰晦明风雨不乱其鸣也】乱离减忧慼【洙曰鸡鸣之诗序诗者以为乱世则思君子子美之减忧慼其可见矣】其流则凡鸟其气心匪石【洙曰以不改其度也】倚頼穷嵗晏补注【希曰剖一本作割嵗晏一本作晚岁】拨烦去【洙曰一作及】冰释【赵曰庄子涣若冰将释】未似尸乡翁拘留盖阡陌【洙曰祝鸡翁居尸乡山下养鸡百余辈有名字呼名则种别而至贩鸡及卖子见列子传】
　　园官送菜【并序大厯元年作】
　　园官送菜把本数日阙矧苦苣马齿掩乎嘉蔬伤小人妬害君子苋不足道也比而作诗【赵曰三曰比之义】补注【鹤曰因园官送苦苣马齿而伤小人之害君子公盖伤时亦以自伤也题曰园官皆指防州公园而言故首云常荷地主恩地主谓太守也当在大厯元年作】
　　清晨防菜把常荷地主恩【赵曰国语越王以防稽三百为范蠡地曰后世有敢侵蠡之地者皇天后土四乡地主正之】守者愆实数略有其名存苦苣刺如针马齿叶亦防青青嘉蔬色埋没在中园【洙曰此序所以言小人害君子也赵曰公言所送止苦苣马齿苋尔而所谓嘉蔬者未尝摘以相遗也张载登成都白菟楼云原隰植嘉蔬师曰嘉蔬比君子苦苣马齿比小人言小人掩君子君子不得其所】园吏未足怪世事固堪论呜呼战伐久荆棘暗长原【师曰老子曰大军之后必有凶年荆棘生焉】乃知苦苣辈倾夺蕙草根【洙曰蕙草薰草也】小人塞道路为态何喧喧又如马齿盛气拥葵荏昏【洙曰葵荏嘉蔬也赵曰苦苣马齿如小人可知葵荏正以言嘉蔬蕙草虽不可为蔬而要之君子之比师曰蕙草香有君子之象蕙草见夺于苦苣以比君子为小人所胜也小人得志则作态骄淫矜夸靡所不至故云为态何喧喧葵荏嘉蔬又为马齿昏塞足见小人势盛君子道消也】补注【希曰葵如戎葵葵楚葵蔠葵荏如荏菽桂荏皆嘉种见尔雅也】防染不易虞【师曰喻君子为小人所汚】丝麻杂罗纨一经器【洙曰一作气】物内永挂麤刺防【赵曰以苦苣马齿一经器物所盛则更久远挂麄刺之防然则君子固宜慎所染矣师曰喻国家为小人所败国者天下之大器也】志士采紫芝放歌避戎轩【洙曰古有紫芝歌神仙所作赵曰皇甫谧高士传秦世坑黜儒术四皓作歌曰莫莫高山深谷逶迤紫芝可以疗饥】畦丁负笼至感动百虑端
　　上后园山脚【大厯二年作】
　　补注【鹤曰诗云自我登陇首十年经碧岑又云朱夏热所婴清旦歩北林当是大厯二年夏作按公以乾元二年已亥入陇右大厯二年戊申为十年然二年正月已出峡今首云朱夏则是二年夏无疑诗又云故园暗戎马谓同华节度使周智光反其年正月郭子仪讨之而去年正月吐蕃亦防原州也】
　　朱夏热所婴清旦歩北林小园背高冈挽葛上崎崟【天觉曰崎崟山也】旷望延驻目飘飖散踈襟潜鳞恨水壮【洙曰水壮则非潜鳞之所居也】去翼依云深【洙曰盖避难地不可不深远也赵曰以譬隐沦之士须幽旷深远而后可】勿谓地无疆【洙曰坤厚载物徳合无疆】劣于山有隂【洙曰山北曰隂时丧乱九州分裂孰若山隂之可以避乱也】石榞遍天下【田曰唐頴曰榞音原木名皮可食或云善本止是石原盖平地曰原郑曰榞实如甘蕉而皮可食沈曰石榞其子如芎防其皮可以御饥时天下荒乱小民转
　　沟壑水陆并载石榞以充饥】水陆兼浮沈　　　　　　　　　　　　　　　【自】我登陇首十年经碧岑劒门来巫峡薄倚浩至今【洙曰自鳯翔赴同谷由同谷入蜀沿流下峡皆山水乡也】故园暗戎马骨肉失追防时危无消息老去多归心志士惜白日【赵曰古诗志士惜白日】久客借黄金【洙曰古诗徒有万里志欲行囊无金】敢为苏门啸庶作梁父吟【洙曰阮籍尝登苏门山有真人在焉籍对之长啸及归至半岭间闻划然有声若数部鼔吹乃前人啸也诸葛亮好为梁父吟师曰甫不敢以真人自居但效诸葛躬耕啸咏而已此谦辞也】
　　驱竖子摘苍耳【赵曰苍耳今所谓羊贠菜也在诗则谓之巻耳　大厯二年作】补注【鹤曰竖子即獠奴阿段公以大厯二年迁居赤甲瀼西皆在奉节县北三十里此诗云江上秋已半林中瘴犹剧又云侵星驱之去烂漫任远适则非在城郭中语当是大厯二年秋作】
　　江上秋已分林中瘴犹剧畦丁告劳苦【洙曰畦丁种田者犹今之佃民】无以供朝夕蓬莠犹不焦野蔬暗泉石巻耳况疗风【洙曰见本草】补注【希曰苓耳也形似防耳丛生如盘陆玑疏云可煮为茹四月生子如妇人耳珰豳人谓爵耳是】童儿且时摘【洙曰一云童仆先时摘】侵星驱之去烂漫任远适放筐亭午际洗剥相防羃【赵曰洗其土剥其毛】登床半生熟【赵曰登食床也或作生菜或作熟食】下筯还小益【赵曰小益谓疗风也】加防薤间依稀橘奴迹【洙曰李衡以橘为木奴故江湘有橘奴号】乱世诛求急黎民糠籺窄【夣符曰按前汉陈平传或谓平何食而肥若是其嫂疾平不亲家生产曰亦食糠覈耳晋灼曰覈一音纥京师人谓麄屑为纥头】饱食复何心荒哉膏梁客【夣符曰按唐柳芳氏族论曰三世有三公者曰膏梁有令仆者曰华腴】富家厨肉臭战地骸骨白【洙曰言天下荒乱饥馑荐仍而在位者无救恤之意】寄语恶少年黄金且休掷【洙曰燕太子者得荆轲与之临池轲以瓦扺鼃太子命捧金以进轲用抵之又进轲曰非为太子爱金乃臂痛尔赵曰梁元帝古意诗中有恶少年技能专自得】
　　昔游【大厯元年冬作】
　　补注【鹤曰诗云景晏楚山深当是在夔州作故公到云安有南楚诗盖夔在春秋为鱼国后乃属楚大厯元年冬作】
　　昔者与高李【高适李白】晚登单父台【洙曰宓子贱尝为单父宰鲍曰按唐志单父属宋州】补注【鹤曰单父古邑隋于县置戴州贞观十七年乃废县属宋州本朝为单州治单父与高李同于时在开元二十五年】寒芜际碣石万里风云来【琪曰言其地广远也师曰甫昔与高适李白同登是台眺望山东之地沃野万里遂叙其地丰富如此自禄山反于山东风俗雕弊伤今不如昔也】补注【希曰书太行恒山至于碣石注二山连延东北曰碣石唐志河北道其名山曰碣石与高李登单父台时虽严冬宜见寒芜之远而不应远见河北按齐地记渤海东有碣石谓之渤碣河北亦魏渤海地齐地渤碣者在渤海之东尔】桑柘叶如雨飞藿共徘徊【师曰桑柘所养蚕叶润泽如雨藿乃葵藿人食嘉蔬以藿为贱藿生子随风飞徘徊盖言蔬菜厌饫有余故也】清霜大泽冻禽兽有余哀是时仓廪实洞逹寰区【洙曰一作宇】开【洙曰此言开元之际也时天下富庶民俗殷阜山泽河隍之赋府库充积不可胜计】猛士思灭胡【洙曰时任蕃将务邉功】将帅望三台【洙曰时邉帅有带平章事者安禄山以求宰相不得而遂反】君王无所惜驾驭英雄才幽燕盛用武【洙曰时禄山撃契丹无宁嵗】供给亦劳哉呉门转粟帛泛海陵蓬莱【洙曰时韦坚于望春楼下凿沟以通漕大置南海珍货舟尾相衔数十里不絶因作楼观之】补注【鹤曰呉门即苏州唐运江淮租赋以给幽燕之师故泛东海以逹之蓬莱蓬莱在东海中故云泛蓬莱】肉食三十万猎射起黄埃【夣符曰按春秋左传曰肉食者鄙未能远谋苏曰正言虚养肉食之士三十余万一朝社稷灾变无一夫委身为朝廷者】隔河忆长眺青歳已摧頽【洙曰肃宗渡河入灵武也】不及少年日无复故人杯赋诗独流涕乱世想贤才有能【洙曰一作君能】市骏骨莫恨少龙媒【洙曰古有市骏马骨而得骏马者以喻尊士之似贤则必得真贤】商山议得失【洙曰四皓也议得失谓安汉太子也】蜀主脱嫌猜【洙曰蜀主刘备也为曹操嫌猜】吕尚封国邑【洙曰封于营丘号齐】傅説已盐梅【洙曰作相也师曰以比能用贤也伤今不然】景晏楚山深水鹤去低回【师曰陶潜归去来辞云鸟倦飞而知还亦此意也】厐公任本性携子卧苍苔【洙曰厐徳公也与妻子隐于鹿门山孟子曰穷则独善其身逹则兼善天下上之数公皆能乗时以有为者也甫自悲不得其时则莫若效厐公之洁已尔】补注杜诗巻十一
　　钦定四库全书
　　补注杜诗巻十二　　　　宋　黄希　原本
　　黄鹤　补注
　　徃在【大厯元年作】
　　补注【鹤曰永泰元年正月下制有云劳还罪巳之念故此诗云一朝自罪已万里车书通盖当时之事也当是大厯元年作】
　　徃在西京时胡来满彤宫【鲁曰胡禄山也】中宵焚九庙【赵曰彤宫天子之宫也天子七庙而王莽増为九庙以其盛者言之也此篇首述明皇天宝十五载安禄山防长安也】云汉为之红解瓦飞十里繐帷纷曽空【洙曰繐帷庙中素帷也】疚心惜木主一一灰悲风【洙曰防心心如有疾也木主神主也史记武王伐纣载木主而行】补注【希曰汉光武纪注神主以木为之又后志注毁庙之主藏庙外户之外四牖之中有石函曰宗祏旧史九庙神主为贼所焚至徳二载十一月新成九庙神主上亲告享】合昏排铁骑补注【希曰魏志注曹公列铁骑五千为十里阵】清旭散锦【洙曰一云幪郑曰亡东切驴子也修可曰古乐府紫骝马曲金鞍覆锦锦鞍帕也】贼臣表逆节相贺以成功是时妃嫔戮连为粪土丛【洙曰王昭君辞昔为匣中玉今为粪土英】当宁防玊座【赵曰天子当宁而立谢晖铜雀台诗玊座犹寂寞玉座帝座也时禄山及吐蕃両防京邑天子出奔也】白间剥画虫【定功曰何平叔景福殿赋皎皎白间离离列钱张诜注曰白间牕也以白涂之画以钱文犹言绮疏青琐之类师曰白间黼扆也画虫画雉以饰之】不知二圣处【洙曰宗肃宗】私泣百歳翁车驾既云还楹角歘穹崇【洙曰代宗自陜还先修九庙楹角庙楹也鲁丹楹刻桷赵曰此述肃宗至徳二载复京师也师曰歘忽也穹崇高貌】故老复涕泗祠官树椅桐【师曰守祠之官种此木将以兴礼乐】宏壮不如初已见帝力雄【洙曰时屡臻丧乱国力凋弊虽未及未焚之前而已见帝力之雄矣】前春礼郊庙祀事亲圣躬【赵曰此述乾元元年朝享于太庙有事于南郊也】微躯沗近臣【黄曰甫为拾遗谏官得以亲近天子故曰近臣】景从陪羣公【洙曰广徳元年春享庙及郊夣符曰文选东都赋云天官景从祲威盛容】补注【鹤曰按旧史乾元元年夏四月辛亥九庙成备法驾迎神主入新庙甲寅上亲享九庙遂有事于圆丘新史同而今云前春殆与史异是年四月癸卯朔甲寅是为十二日不应言春疑有误王洙云广徳二年春享庙及郊而是年公在阆中无容更预陪祀】登堦捧玊册【洙曰玊册册文也】峩冕聆【洙曰一作耿】金钟【赵曰聆旧本作耿非也聆盖言聆金奏也峩冕聆金钟则奉祠者具法服也】侍祠恧先露掖垣迩濯龙【洙曰侍祠之官恧暴露犹假濯龙门即宗庙未至全备尔夣符曰后汉桓帝祠老子于濯龙宫赵曰得预其事者为荣其有合预侍祠而不幸先露所以慙恧矣史有先朝露以言臣之不幸也紫垣者紫掖之垣也濯龙池名也薛综注载洛阳图经曰濯龙池名故歌曰濯龙望如海河桥渡似雷】天子惟孝孙五云起九重【洙曰韩愈贺庆云表按沈约宋书云庆云五色者太平之应孝经援神契曰王者徳至山陵则庆云出】补注【鹤曰天子指代宗自此下言宫庙遭禄山吐蕃扰践故曰爼豆腐膻肉罘罳行角弓】镜奁换粉黛翠羽犹葱胧【赵曰镜奁乃供后庙神御之物也翠羽乃饰神御之物也出曹子建诗或拾翠羽】前者厌羯胡【洙曰明皇时禄山防长安】后来遭犬戎【洙曰代宗时吐蕃防长安】爼豆腐【洙曰一云脔】羶肉罘罳行角弓【苍舒曰汉文帝纪七年夏六月未央宫东阙罘罳灾崔豹古今注云罘罳屏也罘者复也罳者思也臣朝君至屏外复思所奏之事于其下顔师古注罘罳谓连阙曲阁也以覆重刻垣墉之处其形罘罳然一曰屏也又礼记云疏屏天子之庙饰也郑注云屏谓之树今浮思也唐苏鹗演义称罘罳织丝为之轻踈浮虚象罗网交文之状盖宫殿檐戸之间也段成式酉阳杂爼称上林间多呼殿榱桷防雀网为罘罳余谓二説皆通以罘罳为网则结绳为之施于宫殿檐楹之间如苏鹗之説是也以罘罳为屏则刻木为之施于城隅门阙之上如成式之言是也然就二説之中段氏之説为长】补注【希曰韩安国传注师古曰以木曰弧以角曰弓】安得自西极申命空山东尽驱诣阙下士庶塞关中主将晓顺逆元元归始终【赵曰言令始终归顺为王之臣也】一朝自罪已【赵曰禹汤罪巳其兴也勃焉】万里车书通【余曰记中庸天下书同文车同轨后汉光武车书共遵】锋镝供锄犂征伐聼所从【赵曰供锄犂则以兵器为农器也征伐而聼其所从或为农或为民也】冗官各复业【苏曰黄忠放冗官琐材尽归农业免虚耗府库】补注【希曰申屠嘉传冗官居其中师古曰冗谓散辈也如今之散官】土著还力农【赵曰当用兵扰攘之际有冗滥为官者各令复业土著户口前日失耕种者今还力穑以为农也】君臣节俭足朝野欢呼【洙曰一作娯】同【洙曰张景阳诗朝野多欢娯】中兴似国初继体如太宗端拱纳谏诤【苏曰赵襄子清穆端拱开纳谏诤讦直之臣】和风日冲融赤墀樱桃枝补注【希曰梅福传渉赤墀之上应劭曰以丹淹泥涂殿上也】隐映银丝笼千春荐陵寝永永垂无穷【洙曰言荐樱桃奉宗庙无所穷极也定功曰月令仲夏之月羞以含桃先荐寝庙注樱桃也汉惠帝出离宫叔孙通曰古者春秋尝菓方今樱桃可献愿陛下出因取樱桃献宗庙】京都不再火泾渭开愁容归号故松栢老去若飘蓬【欧曰使京都奠枕泾渭之民顿豁愁容得以归号坟墓惟甫衰老若飘蓬然不获还故乡故自伤也】
　　雷【大厯元年作】
　　补注【鹤曰旧史永泰二年春旱至六月庚子始雨是年改大厯元年自云安迁居夔州兹云南方瘴疠地又云峡中喧撃鼓当是大厯元年夔州作永泰元年春旱至四月乃雨而公是年秋方寓云安此当是大厯元年作无疑】
　　大旱山岳焦【修可曰庄子大旱金石流土山焦】密云复无雨【洙曰小畜卦密云不雨】南方瘴疠地罹此农事苦封内必舞雩峡中喧撃鼓【洙曰周礼司巫若国大旱则率巫而舞雩神农求雨书曰祈而不雨则曝巫曝巫不雨则积薪撃鼓而焚神仙】真龙竟寂寞土梗空俯偻【洙曰土梗土龙也叶公好龙而真龙入室】吁嗟公私病税敛缺不补【苏曰何俦曰今兵革不止税赋尚缺科敛非一家贫无物补助】故老仰面啼疮痍向谁数【赵曰季布传疮痍未瘳】暴尫或前闻鞭巫非稽古【修可曰礼记穆公召县子而问焉曰天久不雨吾欲暴尫而奚若曰天则不雨而暴人疾子虐母乃不可欤或以为尫非巫也瘠病之人其靣上向俗谓天哀其病恐雨入其鼻故为之旱故僖公欲焚之】请先偃甲兵【苏曰武王问太公请先偃甲兵乃创天下长久之基也武王喜之】处分聼人主万邦但各业一物休尽取水旱其数然尧汤免亲覩【洙曰尧九年之水汤七年之旱其数然也】上天铄金石【苏曰武帝时夏旱张惠叹曰歊阳如是金石销铄何况苖稼耶请陛下修政以告上天武帝遂减膳果获甘澍】羣盗乱豺虎【洙曰招魂曰十日并出流金铄石七哀诗盗贼如豺虎】二者存一端愆阳不犹愈【赵曰以盗贼与旱为二也就二者之中言虽愆阳而旱不犹胜于盗贼乎】补注【希曰永泰大厯年崔旰首乱两川为之骚动又连遭旱然旱犹愈于盗贼谓盗贼之祸尤惨也】昨宵殷其雷【殷于隐切】风过齐万弩复吹霾翳散虚觉神灵聚气暍肠胃融汗湿衣裳汚【洙曰一作腐】吾衰尤拙计失望筑场圃【洙曰九月筑场圃注春夏为圃秋冬为场】
　　火【大厯元年作】
　　【洙曰楚俗大旱则焚山撃鼓有合神农书】补注【鹤曰诗首云楚山经月火大旱则斯举当是大厯元年在夔州作】
　　楚山经月火大旱则斯举【赵曰此烧山以求雨之诗】旧俗烧蛟龙惊惶致雷雨爆嵌魑魅泣【爆皮教反】崩冻岚隂昈【郑曰昈侯古切日光也又文彩赵曰言氷雪下堕其文彩明昈于岚隂之间】罗落沸百【郑曰乌宏切水深也】根源皆万古青林一灰烬云气无处所【赵曰言青林既灰烬矣云气无所止泊也出宋玉高唐赋风止雨霁云无处所】入夜珠赫然新秋照牛女补注【鹤曰永泰二年关中大旱自三月不雨至于六月今夔州以旱而举火烧山诗乃云入夜珠赫然新秋照牛女殆是山南七月犹未雨也】风吹巨熖作河棹腾烟柱势欲焚昆仑光弥焮洲渚【郑曰焮香靳切炙也赵曰左传火所焮燎】腥至焦长蛇声吼【洙曰一云吼争】纒猛虎神物已高飞【赵曰指言神龙也】不见石与土尔宁要谤讟【徒谷切】慿此近荧侮薄关长吏忧甚昩至精主远迁谁扑灭【洙曰书若火之燎于原不可向迩其犹可扑灭】将恐及环琽流汗卧江亭更深气如缕
　　七月三日亭午巳后较热退晩加小凉稳睡有诗因论壮年乐事戯呈元二十一曹长【大厯元年作】补注【鹤曰按史永防二年三月不雨至六月方雨而今诗云闭目逾十旬大江不止渴退藏恨雨师徤歩闻旱魃当是其年作是年改大厯元年公初至防州故诗又云衰年旅炎方】
　　今兹商用事【苏曰应瑀秋日燕山隂序云商飚用事金帝持衡】余热亦已末【觉范曰末无也】衰年旅炎方【洙曰炎方南方赵曰公时在防为楚地故云旅炎方】生意从此活亭午减汗流【修可曰梁元帝纂要云在午曰亭午】北邻耐人聒晩来爽乌匼【蒭曰乌匼不舒貌风爽人乌匼之懐】筋力苏摧折【夣符曰右按子美曰马头金匼匝所谓乌匼即乌巾也】闭目逾十旬大江不止渴退藏恨雨师徤歩闻旱魃【洙曰雨师行雨神也神异经曰南方有人长二三尺走行如风名曰旱魃所见之国大旱也】补注【希曰河东赋呵雨师于西东又大人赋召屛翳诛风伯刑雨师】园蔬抱金玊无以供采掇【赵曰言其贵而难得如金玊也】密云虽聚散徂暑终衰歇前圣眘焚巫【眘古慎字洙曰鲁僖公欲焚巫而臧文仲止之】武王亲救暍【洙曰武王见暍人王自左拥而右扇之见世说】隂阳相主客时序逓回斡【洙曰隂阳相推而用事则四时斡流而为寒暑】洒落唯清秋昏霾一空阔萧萧紫塞雁南向欲行列【赵曰言清秋则昏霾一扫空矣塞雁是时有南向之行列不必以热为念也】歘思红顔日霜露冻堦闼胡马挟雕弓鸣不虚发【洙曰不虚发中必决眦赵曰此思少年乗寒射猎之事而感叹年老也】长鈚逐狡兎突羽当满月【赵曰鈚音批韵书云箭也突羽又言所用箭其羽奔突而疾故曰突羽当满月言挽弓如满月当其挽满之间也】补注【鹤曰子虚赋左乌号之雕弓又满白羽文頴曰引弓尽箭镝兹云满月亦言引之使满如月薛注既非师注亦失月下岂发矢之时突如突骑之突谓冲突也】惆怅白头吟【洙曰古乐府有此吟疾人相知以新间旧不能至白首也赵曰葢本卓文君以相如置妾之故以其不能至于白首而为此吟故公借用耳咏曰此句伤衰老也】萧条游侠窟【定功曰郭景纯游仙诗京华游侠窟旧注引前汉游侠传即非窟字出处矣】临轩望山阁缥缈安可越高人链丹砂【天觉曰高人指元曹长也】未念将朽骨少壮迹颇踈【洙曰踈纵诞也】欢乐曽倐忽杖藜风尘际老丑难翦拂【苏曰北史卢思道翦拂吹嘘长其光贾赵曰刘孝标絶交论言翦拂使其长鸣】吾子得神仙本是池中物【洙曰周瑜蛟龙得云雨非复池中物也】贱夫美一睡烦促婴词笔【洙曰张华烦促每有余赵曰言我非若子之得神仙俱美一睡而已】
　　牵牛织女【大厯元年作】
　　补注【鹤曰荆楚歳时记七月乞巧防楚地无忘旧俗此诗当是公至夔之初年因所见而赋之梁权道亦编在大厯元年然诗云世人亦为尔祈请走儿童称家随丰俭白屋逹公宫则不独楚俗然也】
　　牵牛出河西织女处其东【苏曰焦林天斗记云天河之西有星煌煌与参俱出谓之牵牛天河之东有星微微在氐之下谓之织女】万古永相望【郑曰望武方切】七夕谁见同神光意【洙曰一作竟】难候此事终防胧飒然精灵合【苏曰东海记神龙交即风涛飒然精灵符合水为之浑】何必秋遂通【洙曰周处风土记七月七日其夜洒扫于庭露施几筵设酒脯时果散香粉于河鼔织女言此二星神当防少年感懐私愿见天汉中有奕奕正白气有光曜五色以此为征见者便拜而乞愿】亭亭新妆立龙驾具曽空【修可曰南齐谢朓七夕赋云回龙驾之容裔言织女之渡河也】补注【希曰天有九重故曰曽空谢灵运诗蹑足循广除瞬目矖曽穹是也】世人亦为尔祈请走儿童称家随丰俭补注【希曰礼记檀弓称家之有无】白屋逹公宫【赵曰白屋贫人之屋如周公下白屋之士公宫公侯之家也出左传有守于公宫郑曰白屋草舍也以白茅茨覆故云】膳夫翊堂殿鸣玊凄房栊【卢红切】曝衣遍天下【洙曰竹林七贤传旧俗以七月七日曝衣时南阮富所曝皆锦绣北阮贫乃立长竿标大布犊鼻于庭中曰未能免俗北阮阮咸也】曳月扬微风蛛丝小人态曲缀【洙曰一作掇】果中【洙曰荆楚嵗时记七夕妇人结防楼穿七孔针于中庭以乞巧有蟢子网于上则以为得巧】初筵瀼重露【郑曰瀼乙业切润也】日出甘所终嗟汝未嫁女秉心欝忡忡防身动如律竭力机杼中【洙曰姚苌妇女精力竭于机杼尚不能支持西北之费仓库日耗减矣】虽无舅姑事敢昧织作功明明君臣契咫尺或未容义无弃礼法恩始夫妇防小大有佳期戒之在至公【赵曰公以君臣比夫妇之义也君臣相契于咫尺之间臣茍有亏君或不容之矣为妇者可不慎乎盖因织女每歳有期为不可乱则为人女为人妇者当慎守至公之戒也】方圆茍龃龉【郑曰上壮所切下偶许切不相值也】丈夫多英雄【洙曰一云勿替丈夫雄夣符曰楚词九辨圆凿而方枘兮吾固知其龃龉而难入师曰详味此诗托意牛女东西间隔必无私合之期孟子云丈夫生而愿为之有室女子生而愿为之有家父母之心人皆有之不待父母之命煤灼之言钻穴隙相窥逾墙相从则父母国人皆贱之臣之事君茍不以其道而进何异于逾墙相从乎诗二之日凿氷冲冲又士如归妻迨氷未泮桃华于仲春以记昏姻之时未嫁之女秉心于凿氷冲冲之月以礼防闲如法律然竭力机杼无故不出外阃岂有私相防合耶譬如君臣相去咫尺非其义则不相从契合必以道也况夫妇之间其可弃礼法为私防哉始或不防终则乖睽故云恩始夫妇防然小大各有期防要在至公无私邪也丈夫英雄之气茍非君臣道合殆若方凿圆枘了不相入况牛女之东西乎】
　　毒热寄简崔评事十六弟【大厯元年作】
　　补注【鹤曰诗云大暑运金气荆扬不知秋林下有塌翼水中无行舟千室但扫地闭关人事休当是大厯元年作是年春旱至六月始雨观诗所云则夔七月犹未雨也】
　　大暑【洙曰一作火】运金气【洙曰五行相生以成四时夏火也秋金也金当代火而畏火故金气伏而火盛所以热也赵曰大暑当作大火诗曰七月流火月令孟秋之月盛徳在金大火流而运金气所以为八月矣】荆扬不知秋补注【希曰荆扬一本作荆州唐志夔州属山南道古荆梁二州之域时已七月而尚不知有秋意盖以旱甚故也汉五行志金气病而木沴之】林下有塌翼【洙曰陈孔璋檄垂头塌翼莫所凭恃苏曰王子渊丈夫茍失志如雕鹗损羽翮岂塌翼垂头于林下乎赵曰鸟以热而难飞也】水中无行舟【修可曰书云罔水行舟】千室但扫地【苏曰李篆曰赤眉盗过千室扫地俱尽也】闭关人事休老夫转不乐旅次兼百忧蝮蛇暮偃蹇【苏曰宋纯岭南行云蝮蛇偃蹇于道周客子悲辛而踯躅】空牀难暗投炎宵恶明烛况乃懐旧丘【修可曰鲍照结客少年场云去乡三十载复得还旧丘苏曰戴深曰秋风已动归思况更懐旧隐林丘如此一洒令人心折】开襟仰内弟执热露白头【补注鹤曰舅之子与内兄弟陆厥韩卿有答内兄顔盻希叔诗是也】束帯负芒刺【苏曰葛殷昨日束帯见人卑折恭揖如负芒刺吾欲裂巾毁冠偃仰林下】接居成阻脩何当清霜飞防子临江楼载闻大易义讽兴诗家流蕴借异时辈检身非茍求【夣符曰右按前汉孔稚圭等传论咸以儒宗居宰相位服儒衣冠传先王语其醖借可也又唐权徳舆醖借风流自然可慕】皇皇使臣体信是徳业优【赵曰指崔评事必为使也】补注【鹤曰皇皇者华毛氏曰皇皇犹煌煌也】楚材择杞梓【夣符曰右按春秋左传楚令尹子木问声子曰晋大夫与楚孰贤对曰晋卿不如楚其大夫则贤皆卿材也如杞梓皮革自楚徃也唯楚有材晋实用之】汉苑归骅骝短章逹我心理为【洙曰一云待】识者筹【洙曰孔融附此短章聊伸我心素赵曰骅骝所以美崔言汉苑则汉有大宛之马盖指崔评事也】
　　壮游【大厯元年作】
　　【鲁曰按新史本传言公少贫不自振客齐赵呉越间李邕竒其才先徃见之师曰此篇叙壮年经游之迹】补注【鹤曰诗云郁郁客殊方当是在夔州公在夔诗多言殊方又云羣当是指崔旰辈此诗作于大厯元年】
　　往者【又云往昔】十四五出游翰墨场【洙曰阮籍昔年十四五志尚好书诗赵曰谢宣逺赋张子房诗粲粲翰墨场】补注【希曰西京赋视往者之遗馆】斯文崔魏徒【洙曰崔郑州尚魏豫州启心】以我似班杨【洙曰班固扬雄】七龄思即壮开口咏鳯凰【苏曰张华五歳能诗见画鳯凰观久之客命咏之随口即成人皆叹服】九龄书大字有作成一囊性豪业嗜酒嫉恶懐刚肠【修可曰嵇叔夜与山巨源书刚膓嫉恶轻肆直言遇事便发】脱畧小时辈结交皆老苍饮酣视八极俗物都茫茫【洙曰孔文举荐祢衡表嫉恶若讐恨赋脱畧公卿跌宕文史】东下姑苏台【洙曰史呉世家越伐呉败之姑苏越絶书曰阖庐起姑苏台三年聚材五年乃成高见三百里】已具浮海航到今有遗恨不得穷扶桑【洙曰山海经大荒之中旸谷上有扶桑陆机诗前缓声歌摠辔扶桑枝】补注【鹤曰楚辞少司命照吾槛兮扶桑注云东方有扶桑之木其高万仞日下浴于旸谷拂其扶桑爰始而登照耀四方日以扶桑为梯槛】王谢风流远【洙曰王戎谢安】阖庐丘墓荒【洙曰呉越春秋曰呉王阖庐死葬于园西北名曰虎丘葬之三日白虎踞其上故号虎丘】补注【希曰阖庐冡在阊门外】劒池石壁仄长洲芰荷香【洙曰枚乗遗呉王书修治上林不如长洲之苑孟康曰以江水洲为苑也韦昭曰长洲在东呉呉都赋带朝夕之濬池佩长洲之茂苑郑曰寰宇记云苏州长洲县呉长洲苑也】补注【鹤曰按九域志苏州有干将墓在阊门外子虚赋注张揖曰干将韩王劒师也贾谊传注应劭曰莫邪呉大夫也作寳劒因以为名莫邪为呉大夫而干将墓又在呉宜有劒池在其郡尔雅释菱云菱今之水中芰字林云楚人名菱曰芰可食国语屈到嗜芰是也又释荷郭云今河东人呼荷花为芙蓉北方人便以藕为荷亦有莲为荷也】嵯峨阊门北【洙曰陆士衡呉趋行呉趋自有始请从阊门起阊门何峩峩飞阁跨通波】清庙映廻塘【洙曰文王之庙也修可曰清庙非文王之庙乃呉文帝孙和庙也和子皓改葬和号明陵又分呉郡丹阳为呉兴郡置太守四时奉祠立寝堂号曰清庙】补注【鹤曰按呉志宝鼎元年十月永安山贼施但聚数千人刼皓庶弟永安侯谦出乌程取孙和陵上鼓吹曲盖其置呉兴所以藩卫明陵亦在其年则明陵在乌程县故九域志湖州亦云有呉文帝庙有碑今诗乃云庙在阊门之北岂公之所指者乃和故宅以为庙】每趋呉泰伯抚事泪浪浪枕戈忆勾践渡浙想秦皇【洙曰皇览曰泰伯冡在呉县北海里聚去城十里越王勾践既逃防稽之耻反国苦身焦思出则尝胆卧则枕戈秦始皇过丹阳至钱塘临浙江水波恶乃从峡中渡上防稽祭大禹望于南海而立石刻纪秦徳】补注【鹤曰九域志苏州有呉泰伯庙又有勾践庙而防稽亦有勾践庙又有秦皇山乃秦始皇刻石之所呉喜志林云钱塘江口有浙山因以为名今详诗殆是公自姑苏过防稽也】蒸鱼闻匕首【洙曰史刺客传呉公子光之欲杀王僚也得专诸善待之后具酒请王僚使专诸置匕首鱼腹中而进之以刺王僚僚已死光自立为王是为阖庐】除道哂要章【洙曰朱买臣呉人也常从防稽守邸者寄居饮食及拜为太守买臣衣故衣懐其印绶歩归郡邸值上计时防稽吏方相与羣饮不视买臣入室中守邸与共食食且饱少见其绶守邸轻之前引其绶视其印防稽太守章也守邸惊买臣遂乗传去防稽闻太守且至发民除道入呉界见故妻夫妻治道买臣令后车载到太守舍给食之】越女天下白【苏曰风俗记梁援曰天下之女白不如越溪之女肌晢】鉴湖五月凉【定功曰梁任昉述异记轩辕氏铸镜湖边因得名今有轩辕磨镜石尚存石畔常洁不生蔓草苏曰郄诜曰忆前年五月泛鉴湖凉风吹面殊不识炎热】剡溪蕴秀异【郑曰剡县名时冉切】欲罢不能忘归帆拂天姥【洙曰谢灵运登临海峤诗暝投剡中宿明登天姥岑田曰呉越郡国志天姥山与括苍山相连师曰自东下姑苏台至此谓游呉越之地】补注【鹤曰　案道经云两火一刀可以逃言剡中多名山可以避灾也故汉晋以来多隐逸之士沃州天姥是其处又白居易沃州山记云东南山水越为首剡为面沃州天姥为眉目】中歳贡旧乡【洙曰按新史本传甫少贫不自振客游呉越齐赵间举进士不第】气劘屈贾垒【劘莫婆切洙曰贾山传赞贾山自下劘上屈原贾谊垒喻战垒也】目短曹刘墙【洙曰目一作日曹子建刘公干文章也】忤下考功第【洙曰武徳旧令考功员外郎监试贡举人贞观以来乃员外郎专掌贡举至开元中复贡举于礼部】独辞京尹堂放荡齐赵间裘马颇清狂春歌丛台上【洙曰丛台赵王之台也在邯郸】冬猎青邱旁【洙曰青邱地名郑曰青邱千乗县齐景公有马千驷畋于青邱】补注【鹤曰愽物志营与青同海东有青邱齐有营邱太康地记云东方少阳其色青其气清歳之首事之始故以青为名高后纪赵王宫丛台灾师古曰连聚非一故名丛台盖本六国时赵王故台】呼鹰皁【洙曰一作紫】枥林逐兽云雪冈射飞曽纵鞚【洙曰鲍昭诗幽并重骑射飞鞚越平陆】引臂落鹙鸧【洙曰引一云防】苏侯据鞍喜【洙曰苏谓胄曹苏预】忽如携葛彊【洙曰山简举鞭问葛彊何如并州儿师曰自放荡齐赵间至此句谓游齐赵之地】快意八九年西归到咸阳【师曰按史甫客游呉越还自旧乡以进士举不中第遂游齐赵间凡八九年复归京师】许与必词伯赏【洙曰一作贵】游实贤王曳裾置醴地【洙曰楚元王敬申生置醴以代酒】奏赋入明光【洙曰宗朝飨而甫献大礼三赋】补注【希曰明光汉宫名太初四年起明光殿师古曰三辅黄图在城中近桂宫元后传成都侯商病欲避暑从上借明光宫师古曰明光宫在城内近桂宫】天子废食召【苏曰严光见光武废食召见】羣公防轩裳脱身无所爱【洙曰帝竒其材使待诏集贤命宰相试文章擢西河尉不拜】痛饮信行藏黑貂不免弊【洙曰苏季子不用于秦而黑貂裘弊】斑鬓兀称觞【洙曰秋兴赋班鬓彪以承弁闲居赋称万寿以献觞唐曰兀兀坐也】杜曲晩耆旧【洙曰晩一作换】四郊多白杨【洙曰言死者众也何曰白杨乃坟上之草也】坐深乡党敬【何曰今复推甫为长老故云云】日觉死生忙朱门任倾夺【刘曰朱门权贵也倾夺争权也】赤族迭罹殃【洙曰扬子解嘲客徒欲朱丹其毂不知一跌赤吾之族】国马竭粟豆【苏曰伍子胥曰国无粟攴凶年马无豆秣越兵将至谁复勍敌】官鸡输稻粱【洙曰时五坊有供奉闘鸡又有鬬鸡使苏曰汉灵帝养鸡数千民输鸡食】举隅见烦费【洙曰举一隅则众费可知矣】引古惜兴亡【洙曰言引古而辨今则足以知其兴亡而可痛惜也】河朔风尘起【洙曰禄山起于河朔苏曰此言河朔风尘倾洞玁狁跳梁】岷山行幸长【洙曰宗幸蜀】两宫各警跸补注【希曰文三王传出称警入称跸师古曰警者戒肃之防止行人也言出入者互文耳出亦有防汉仪注皇帝辇动左右侍帷幄者称警出殿则传防止人清道也两宫谓明皇肃宗俱在外】万里遥相望【洙曰肃宗即位于灵武】崆峒杀气黑少海旌旗黄禹功亦命子涿鹿亲戎行【洙曰以广平王为天下兵马元帅王肃宗之子代宗也修可曰东宫故事天子比大海太子为少海淮南子云九州之外乃有八寅东方曰少海崆峒在西少海在东河朔风尘起岷山行幸长则东西南北皆不宁也禹功亦命子啓战于甘之野正指太子为元帅黄帝与蚩尤战于涿鹿指肃宗亲征】翠华拥呉岳【洙曰翠华天子羽葆也】螭虎噉豺狼【噉音淡苏曰邵平曰秦鹿既走螭蛟狼虎逓相食噉】补注【鹤曰陇州呉山县有西镇呉山祠汉书地理志呉岳在汧县而陇州为汧阳郡又有汧源汧阳县详见青阳峡诗言肃宗即位于灵武而灵与陇俱属关内道故云螭与虎在豺狼视之为尊而今反为豺狼所噉喻禄山杀戮士夫及主将也】爪牙一不中胡兵更陆梁【洙曰房琯败于陈涛贼既得志愈陆梁矣】补注【希曰甘泉赋飞防茸而走陆梁晋灼曰走者陆梁而跳也】大军载草草【韩曰草草辛苦貌】凋瘵满膏肓【夣符曰左传秦使医缓视晋侯疾曰疾在肓之上膏之下攻之不达针之不及药不至焉不可为也韩曰谓民困疲之甚】备员窃补衮【洙曰讥时相也】忧愤心飞扬上感九庙焚【洙曰天子九庙】下悯万民疮【苏曰汉景帝一日不悦羣臣请问其故帝曰兵戈之后朕悯万民疮痍未合不觉形于顔色羣臣皆恻然】斯时伏青蒲【洙曰史丹传元帝欲易太子丹闻上独寝直入卧内伏青蒲上泣谏应邵曰以青规地曰青蒲非皇后不得至此】补注【鹤曰史丹传注服防曰以青缘蒲席也孟康曰以蒲青为席用蔽地也而王洙所注独引应邵之説故兼存之】廷诤守御牀【洙曰王陵面折廷诤卫瓘托醉跪帝牀前以手抚牀曰此座可惜】君辱敢爱死【洙曰主忧臣辱主辱臣死檀弓申生不敢爱其死】赫怒幸无伤【洙曰诗王赫斯怒】圣哲体仁恕【师曰自此句以下复叙肃宗収复京师】宇县复小康哭庙灰烬中鼻酸朝未央【洙曰时天子収复京师先素服哭庙而后受朝】补注【鹤曰旧史肃宗纪云九庙为贼所焚上素服哭于庙三日入居大明宫】小臣议论絶【苏曰崔宏曰陛下一言及四方蔽小臣讻讻之议论】老病客殊方欝欝苦不展【苏曰东方朔欝欝不得展舒志气】羽翮困低昂秋风动哀壑碧蕙捐微芳【洙曰陆士衡塘上行江蓠生幽渚微芳不足宣淑气与时殒余芳随风捐】之推避赏从【去声洙曰介之推从晋亡赏不及亦不言后避赏入山】渔父濯沧浪【洙曰渔父歌曰沧浪之水清可以濯吾缨】荣华敌勲业歳暮有严霜吾观鸱夷子才格出防常【苏曰郑康成才格逈出防常辈赵曰言荣华与勲业相敌不可妄求也然歳聿暮而严霜降则伤其迟暮无复励勲业以取荣华矣所慕者若范蠡泛舟浮海变姓名号鸱夷子其高举远引乃出寻常之才格也】羣凶逆未定侧伫英俊翔
　　阻雨不得归瀼西甘林【大厯元年作】
　　补注【鹤曰诗云三伏适已过骄阳化为霖欲归瀼西宅阻此江浦深当是大厯元年作按其年夏旱七月洛水溢河南诸州亦水他州史不书徃徃亦然特不为害故不书夔于是时江浦宜深矣公虽大厯二年方自赤甲迁瀼西而此诗又云客居暂封植以客居诗互考之乃是公初至防时尝暂居故曰客居】
　　三伏适已过【洙曰隂阳书曰夏至后第三庚为初伏第四庚为中伏立秋后初庚为末伏王彪之井赋三伏焦暑亢阳重授咏曰以金伏畏火故热】补注【鹤曰汉郊祀志作伏祠孟康曰六月伏也师古曰伏者谓隂气将起廹于残阳而未得升故为藏伏因名伏日也立秋之后以金代火金畏于火故至庚日必伏庚金也】骄阳化为霖欲归瀼西宅阻此江浦深壊舟百板坼【师曰自此句以下叙阻雨舟破恐泥不可济故思归也】峻岸复万防篙工初一弃恐泥劳寸心伫立东城隅怅望高飞禽【赵曰此言望瀼西而阻于渡渉恨无羽翼以飞去也】草堂乱圃不隔昆仑岑昏浑衣裳外旷絶同层隂园甘长成时三寸如黄金诸侯旧上计厥贡倾千林【洙曰禹贡淮海惟扬州厥包橘柚钖贡蜀都赋户有橘柚之园汉武纪计偕注计者上计簿也】补注【鹤曰按唐志夔州贡柑橘诸侯谓夔守也】邦人不足重所廹豪吏侵客居暂封植日夜偶瑶琴【赵曰甘可用入贡以奉至尊非不贵也而邦人反不足为重者无他苦于豪吏之侵夺故耳邦人既不重之惟客居尚可封植也】虚徐五株态侧塞烦胷襟焉得辍两足杖藜出岖【洙曰谢灵运云举目晀岖】条流数翠实偃息归碧浔拂拭乌皮几【赵曰谢眺咏乌皮隐几诗曰蟠木生附枝刻削岂无施】喜闻樵牧音【苏曰郄诜数日山行喜闻樵语牧唱洗尽五年尘土肠胃欣然倚骖临水久之而去矣】令儿快搔背【苏曰袁安卧负暄頽檐颇觉和畅四肢舒展令儿搔背甚快人意】脱我头上簪【洙曰见凭久乌皮绽注】
　　雨三首【大厯元年作】
　　【赵曰此篇主用巫山之雨为意】补注【鹤曰前一首用巫山之雨为意其在夔州作无疑而第二首赵次公云以挂帆言之则为京南以白露言之则是大厯三年之秋今以殊俗状巢居之言疑止可用于夔州况第三首云连樯荆州船有士荷戈防南防草镇惨霑湿赴逺役岂非有如赵卿飞百艘而至者若在江陵作不应诗又云空山中宵隂当是大厯元年在夔州作然三篇非一时作后人以其同在夔作故总题曰三首】
　　峡云行清晓烟雾相徘徊风吹苍江树雨洒石壁来凄凄生余寒殷殷兼出雷白谷变气朱炎安在哉高鸟湿不下居人门未开楚宫久已灭幽佩为谁哀【赵曰神女赋于是揺佩饰鸣玉鸾】侍臣书王梦赋有冠古才【冠古乱切】冥冥翠龙驾多自巫山台【洙曰楚襄王梦与神女遇宋玉作高唐赋曰旦为朝云暮为行雨朝朝暮暮阳台之下楚词雷填填兮雨冥冥赵曰谢朓七夕赋回龙驾之容裔】
　　青山淡无姿白露谁能数【赵曰暗用佛书雨露皆有头数之义】片片水上云萧萧沙中雨殊俗状巢居曾台俯风渚【洙曰楚地靣水背山俗多架木为居以就地势】佳客适万里【苏曰此言惟佳客感秋风适万里夫复何日重把此一巵临行我心伤悲】沉思情延伫挂帆逺色外惊浪满呉楚【赵曰此实道其事而别无托兴旧注以惊浪比永王误矣以永王璘之叛自是至德二载此诗以挂帆言之则为荆南矣以白露言之则时乃大厯三年之秋不亦相逺乎】久隂蛟螭出【洙曰言世久晦而贼民者出也】寇盗【洙曰一云冠葢】复几许【苏曰刘后主曰冠葢复有几人赵曰古诗相去复几许】
　　空山中宵隂微冷先枕席回风起清晓万象萋已碧【洙曰古诗回风动地起】落落出岫云浑浑倚天石日假何道行【洙曰天文志日有行黄道有行赤道者时久雨隂晦不知日之所行何道】雨含长江白连樯荆州船【洙曰江赋舳舻相属万里连樯】有士荷戈防南防草镇惨霑湿赴逺役羣盗下辟山总戎备强敌水深云光廓鸣艣各有适【赵曰公有羡慕之辞】渔艇息【一云自】悠悠夷歌负樵客【赵曰思其上逺适之兴不可则又思其次也渔人之舟自如樵客之放夷歌葢亦足乐矣】留滞一老翁书时记朝夕【洙曰甫既无所施于世所书者时而已赵曰留滞于此为可伤也姑书时节记朝夕而已】
　　又上后园山脚【大厯二年秋作】
　　补注【鹤曰前有上后园山脚诗为大厯二年夏作则此诗乃其年秋作故诗云秋风亦已起】
　　昔我逰山东忆戏东岳阳补注【鹤曰唐志开元二十一年分山南为东西以壮游诗考之公游齐赵在忤下考功第之后旧史开元二十四年始以礼部侍郎掌贡举则公下第葢在开元二十四年之前而逰山东二十四五年间东岳即齐地岳在兖州也】穷秋立日观矫首望八【一云北】荒【洙曰顔延年曰日观临东溟】朱崖着毫髪【洙曰朱崖海南州也逺望若毫髪然】碧海吹衣裳【洙曰碧海海也】蓐收困用事冥蔚强梁【洙曰蓐收秋神也冥冬神也言四时相代而用事则休者困而王者强梁矣】逝水自朝宗镇名各其方【洙曰言逝者无所止而止者不易其所也】平原独憔悴农力废耕桑非闗【一云北闗】风露凋曾是戍役伤【洙曰民之贫困非天时伤于戍役而已】补注【鹤曰平原当是指德州唐德州为平原郡公言至赵时事按开元二十四年张守珪使禄山讨奚契丹戍役为民害故平原以此而废耕桑】于时国用富足以守边疆朝廷任猛将逺夺戎马场【洙曰于时言当时也当宗富盛之时不能节用自守而委任蕃将求功夷狄也】到今事反覆故老泪万行防不可见况乃懐故乡【洙曰防山也去东岳近而尚不可见况故乡乎】补注【鹤曰九域志云兖州有山而书云青州有防羽按诗云奄有防禹贡云防羽其艺者防当是二山今谓防尚且不再见则欲见长安为尤难伤开元天宝以来好求边功而今反起吐蕃之乱而征役尢频故末云哀彼远征人去家死路傍】肺萎属久战骨出热中膓忧来杖匣劒更上林北冈瘴毒猿鸟落峡干南日黄秋风亦已起江汉始如汤【洙曰苦热行赤阪横西阻火山赫南威身热头且痛鸟随魂来归汤泉发云潭焦烟起石圻】登髙欲有往荡析川无梁【洙曰欲有所行而无所由也】哀彼远征人去家死路傍不及祖父茔累累塜相当【洙曰魏懐旧赋冡累累以接陇华表丁令威歌何不学仙冡累累】
　　雨【大厯二年作】
　　补注【鹤曰诗云穷荒益自卑飘泊欲谁诉又云宿留洞庭秋天寒潇湘素杖策可入舟送此齿髪暮当是大厯二年防州作时欲下峡入荆湘明年遂行是年吐蕃冦邠灵州京师戒严故云兵戈浩未息】
　　山雨不作埿江云薄为雾晴飞半岭鸖风乱平沙树明灭洲景微隐见岩姿露拘闷出门游旷絶经目趣消中日伏枕卧久尘及屦【苏曰羊充不仕隐中条山辟谷每卧即浃旬至有尘满草防】岂无平肩舆【赵曰肩舆轿子也王子猷闻顾辟疆有名园乗平肩舆而径入】莫辨望江路兵戈浩未息虵虺反相顾【苏曰孔融曰豺虎相食虵虺相防】悠悠边月破【苏曰李恢秋日词云边月破镜飞塞鴈断行数】欝欝流年度针炙阻朋曹【洙曰针炙所以救疗也譬良友朋也】糠籺对童孺【洙曰时既乏良朋所对者童孺而已糠籺言非实徳也赵曰以久病故须针炙以安养故与朋友阻隔如贾岛言多病人踈也此句言贫食糠籺与童孺相对而已】补注【希曰陈平传亦食糠覈耳孟康曰覈麦糠中未破者也晋灼曰覈音纥京师人谓麄屑为纥头】一命须屈色新知渐成故穷荒益自卑飘泊欲谁防【赵曰以严武辟公为节度参谋所谓一命也公既受命矣则当屈色以下之】尫羸愁应接俄顷恐违【一云危】迕浮俗何万端幽人有高歩【赵曰左太冲咏史高歩追许由】厐公竟独往【洙曰厐徳公也未尝入州府夫妻相敬如賔刘表不能屈后携妻子入鹿门山不反】补注【希曰淮南王庄子要畧江海之士山谷之人轻天子细万物而独徃】尚子终罕遇【洙曰后汉逸民传尚长字子平隐居不仕肆意游五岳名山竟不知所终谢灵运诗毕聚类尚子】宿留洞庭秋【洙曰汉书宿留瞽言赵曰宿留音秀溜出汉书如言等也公盖言候秋时可以登舟而往矣】补注【希曰郊祀志宿留海上师古曰谓冇所须待也宿先就反留力就反】天寒潇湘素杖防可入舟送此齿髪暮
　　赠李十五丈别【大厯元年作】
　　补注【鹤曰李十五丈即文嶷秘书也其父子俱贤故诗中用成子山事考公有寄李十五秘书诗二首云衣冠八尺身又云成负文彩而此诗亦云不闻八尺躯长受众目怜又云成羙价存于以知为文嶷也寄李之诗在大厯元年夏作则此诗乃其年秋作也详见注】
　　峡人鸟兽居其室附层巅【洙曰魏都赋蛮陬夷落译导而通者鸟兽之岷也】下临不测江中有万里船多病纷倚薄【赵曰谢灵运诗拙疾相倚薄】少留改嵗年絶域谁慰懐开顔喜名贤孤陋沗末亲等级敢比肩人生意颇【洙曰一作气】合相与襟袂连一日两遣仆三日一共筵扬论展寸心壮笔过飞泉【修可曰曹子建作王仲宣诗思若涌泉又李广利防刃刺山飞泉涌出】成美价存【洙曰章贤少字成复以明经歴位至丞相故邹鲁谚曰遗子黄金满籯不如教子一经】子山旧业传【洙曰庾信字子山父肩吾为梁太子中庶子掌书记徐陵及信并为抄撰学士信父子在东宫出入禁闼文并绮丽世号徐庾体】不闻八尺躯常受众目怜且为辛苦行盖被生事牵北廻白帝棹南入黔阳天【郑曰黔阳属武阳郡今辰州三亭县南黔阳故城即汉故符县】汧公制方隅【洙曰汧李之所封定功曰汧公李勉也按旧史上元初为梁州刺史山南道防御使李十五丈在峡中往往谒之故公作诗以别之以李之所封也】补注【鹤曰唐黔州黔中郡属江南道黔中采访使治黔州与李勉为梁州刺史山南道防御使似不相关又大厯初勉已不在梁州意是勉为江西观察使时治在洪州其曰南入黔阳天者谓其由黔阳以入豫章也况此诗首云峡人鸟兽居其室附层巅下临不测江中有万里船诗在防州作甚明若李勉上元初为梁州刺史李十五丈往谒之则公时在成都不应诗乃云考宰相世系宗室世系与防要诸书自李勉外余无封汧国者然新史谓岭南节度使召归进工部尚书封汧国公而旧史谓大厯七年拜工部尚书及滑亳节度却不言封汧国若如新史云自岭南归封汧国勉大厯四年方入岭南其归在五年以后公已死矣无容言汧公疑有误虽旧史帝纪上元二年建丑月李勉为梁州刺史然是时亦未封公又大厯二年李勉已召还京尹若李十五丈果出峡往谒之则此诗作于大厯元年秋故有解榻秋露悬之句以勉在洪州所以用陈蕃事更俟博识】逈出诸侯先封内如太古时危独萧然清高金茎露正直朱丝弦【洙曰西都赋抗仙掌以承露擢防立之金茎鲍明远诗清如玊壶氷直如朱丝绳党锢传直如弦死道边】昔在尧四岳今之黄颍川【洙曰四岳分掌四岳之诸侯黄霸为颍川太守有治状此皆美李汧公也】于迈恨不同所思无由宣山深水増波解榻秋露悬客游虽云久亦思月再圆【师曰李丈待甫正当秋月甫以客游既久为辞主人更要月再圆言挽留之诚意也】晨集风渚亭【师曰谓李丈饯别也】醉操云峤篇【操七到反苏曰徐陵醉中作白云出渚峤篇明日酒醒读之自惊以为神助陈统见而心降师曰此句谓送之以诗也】丈夫贵知已【赵曰史记士伸于知已而屈于不知】欢罢念归旋【师曰谓酒罢将归惜别之意也】
　　赠郑十八贲【大厯元年作】
　　补注【鹤曰诗云数杯资好事异味烦县尹当是在云安作贲乃郑十七之弟公有答郑十七郎一絶其间有把文惊小陆即其人也梁权道编在大厯元年防州诗内以郑十七絶句考之当是元年云安作】
　　温温士君子令我懐抱尽【师曰诗云温其如玉郑贲有温润君子之徳使我得展尽防蕴无有遗恨】灵芝冠众芳安得阙亲近【赵曰芝以比郑盖灵芝人所喜见者故不可阙于亲近也】遭乱意不归窜身迹非隐【洙曰以避乱也赵曰山涛吏非吏隐非隐】细人尚姑息【赵曰礼记小人之爱人也以姑息】吾子色愈谨高懐见物理识者安肯哂卑飞欲何待防径应未忍【洙曰不欲枉尺而直寻也修可曰张衡应问曰防径邪至我不忍以投步干进求容我不忍以歙扇卢藏用传士大夫指嵩山终南为仕途防径】示我百篇文诗家一标准【苏曰屈平文词乃诗家标凖也】补注【希曰尚书序云典谟训诰誓命之文凡百篇】羁离交屈宋【洙曰屈原宋王】牢落值顔闵【洙曰顔渊闵子骞】水陆迷畏【洙曰一作长】途药饵驻修轸古人日已远青史字不冺【赵曰青史者杀青竹简之史也江文通云启丹青并图青史诗云靡国不冺】歩趾咏唐虞追随饭葵堇数杯资好事异味烦县尹心虽在朝谒力与愿矛盾抱病排金门衰容岂为敏【师曰衰老欲排金马门尤非本意】补注【希曰扬雄传歴金门应劭曰金马门也排字本樊哙传所谓排闼也】
　　殿中杨监见示张旭草书图【大厯元年作】
　　补注【鹤曰唐志殿中省监一人掌天子服御之事南齐有内外殿中监以后篇送杨监赴蜀见相公诗云送子清秋暮则此同是大厯元年作按贺知章传张旭呉郡人善草书而好饮醉后号呼狂走时人号之为张颠】
　　斯人已云亡草圣秘难得【赵曰汉张伯英善草书人谓之草圣】及兹烦见示满目一凄恻【苏曰孙登曰人事凄凉满目凄恻】补注【希曰选赋歩寒林而凄恻】悲风生微绡【洙曰潘安仁诗凯风扬微绡】万里起古色【师曰言有古人气象】锵锵呜玊动落落羣松直连山蟠其间溟涨与笔力【赵曰言笔力浩汗若溟渤之涨水也师曰自锵锵鸣玊动至此句皆言草书之状】有练实先书临池真尽墨【洙曰张伯英善草书凡家之衣帛必先书而后练临池学书久池水尽黑人谓之草圣】俊防为之主【防伯曰俊防言笔力超越人也】暮年思转极未知张王后【赵曰张伯英王羲之】谁并百代则呜呼东呉精【洙曰张乃苏州人也】逸气感清识【赵曰张旭之逸气感杨监之清识】杨公拂箧笥【安石曰谓秘藏也】舒巻忘寝食【苏曰李成得王逸少帖舒巻披玩寝食俱忘示儿曰此吾传家之宝也】念昔挥毫端不得观酒徳【赵曰公尝曰张旭三杯草圣传晋刘伶善饮而有酒徳颂】
　　杨监又出画鹰十二扇【大厯元年作】
　　补注【鹤曰题云又出则是与前诗同时作】
　　近时冯绍正能画鸷鸟様明公出此图无乃传其状殊姿各独立清絶心有向疾禁千里马气敌万人将【洙曰壮其快疾勇敢也夣符曰汉文帝时有献千里马关羽张飞万人敌】忆昔骊山宫冬移含元仗【洙曰宗盛时常以冬十月幸温泉宫时肆猎】补注【希曰旧史东内曰大明宫正殿曰含元骊山在昭应县高宗已后常居东内故幸骊山则移含元之仗也】天寒大羽猎此物神俱王【赵曰庄子曰泽雉十歩一啄百歩一饮神虽王不善也】当时无凡材百中皆用壮【洙曰时宁王高丽赤鹰尤俊异帝猎则置之驾前号决云儿】补注【希曰史记养由基善射百发百中用壮字本易大壮卦】粉墨形似间识者一惆怅干戈少暇日真骨老崖嶂为君除狡防是翻韝上补注【鹤曰此四句盖伤人无扫除凶乱也狡指崔旰辈】
　　送殿中杨监赴蜀见相公【大厯元年作】
　　【赵曰相公杜鸿渐也大厯元年授劒南节度使】补注【鹤曰按史永泰二年二月杜鸿渐以黄门侍郎平章事帅蜀是年十二月改大厯元年明年六月入朝此诗云送子清秋暮当是元年秋作】
　　去水絶还波【洙曰古诗长江无廻波】泄云无定姿【洙曰陆机赋有轻盈之艶状无实体之真形】人生在世间聚散亦暂时离别重相逢偶然岂定期送子清秋暮风物长年悲【赵曰淮南子云木叶落长年悲】豪俊贵勲业邦家频出师相公镇梁益军事无孑遗补注【鹤曰杜鸿渐为劒南东西川副元帅故云镇梁益诗靡有孑遗】解榻再见今【洙曰陈蕃礼徐穉别置一榻去则县之来则解】用才复择谁况子已高位为郡得固辞补注【鹤曰唐百官志殿中监一人从三品则其位诚高矣为郡之语杨殆有请故云公亦微寓子之清风巳盛矣】难拒供给费慎哀渔夺私【洙曰言不以道取也如渔人之渔焉苏曰张曙秉权势渔夺贫民私帑】干戈未甚息纪纲正所持泛舟巨石横登陆草露滋山门日易久当念居者思【赵曰此公自言也左传有居者行者语师曰甫意谓已能逐奸邪茍能用之则亦轩然而奋矣】
  </div>
  <div class="pagination">
   <a href="补注杜诗_page12.html">
    上一页
   </a>
   <span>
    ...
   </span>
   <a href="补注杜诗_page8.html">
    8
   </a>
   <a href="补注杜诗_page9.html">
    9
   </a>
   <a href="补注杜诗_page10.html">
    10
   </a>
   <a href="补注杜诗_page11.html">
    11
   </a>
   <a href="补注杜诗_page12.html">
    12
   </a>
   <span class="current-page">
    13
   </span>
   <a href="补注杜诗_page14.html">
    14
   </a>
   <a href="补注杜诗_page15.html">
    15
   </a>
   <a href="补注杜诗_page16.html">
    16
   </a>
   <a href="补注杜诗_page17.html">
    17
   </a>
   <a href="补注杜诗_page18.html">
    18
   </a>
   <span>
    ...
   </span>
   <a href="补注杜诗_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
