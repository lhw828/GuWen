<!DOCTYPE html>
<html>
<head>
    <meta charset="UTF-8">
    <title>弇州续稿 - 第 120 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 120 页/共 228 页</h1>
    <div class="content">　　
　　余以庚辰二月造元驭宗伯报谢我仙师昙阳子已饭宗伯园邂逅今道印上人阅华严藏上人秀睩丰下舒重如象王不轻言笑余乃稍以藏中语挑之辄响应而又辄破的当是时余窃自快以得上人而恨其晩上人亦欣然徙馆弇山园元驭为传致饔余三人相欢无间也始余异上人貌以为河北伧父与语而后知其为吴中人然不谓余里人也久之上人乃自言钱姓钱故海濵名族尝有室且家矣已而悉弃之而披剃师故伴松师时时习禅观伴松余友也已游金陵听讲华严经钞于僧守愚已又游径山听讲法华楞严诸经于僧东涵已又西北游止五台少林二丛林者各若干夏请益于古灯二虎大方大千诸耆宿盖宗教之学明而后归余虽以好上人窃又疑上人事佛者也不当得仙师度亦不当受度仙师而元驭手一编而授上人则为维摩经之下巻有仙师故及丹铅之迹在焉复以传灯録一公案谓上人子姑若支公之绎庄氏以意作数十百语请得质之仙师余不揆亦作数十语附上人后仙师略余之阇而迫于启上人也出一札大约谓如来三十二相皆从无相得无相庄严皆自无心作心静神凝然后可以当空迸火红如血次闻师子吼三声纔得如来珠照破万象森然无法不过余始惕如也既而复茫如也不能与上人相征复上人故名隆魁别号印实而先师为易名曰无心有易号曰道印名之篆玉筯则金填之号之篆蝌斗则緑填之仙师既羽化而所报札业已留余所上人乃乞元驭补书而后先所赐凡三札聫为巻以示余而俾记之札语伙不可悉其大要曰断思想以养神遣妄念以保性曰死心全道絶学无为善恶平等不二法门曰近火先焦者是先天真火子阳盛阴衰泥里有刺者是物从有情中生曰无则太虚天堂有则火宅地狱曰泥水生莲向上莲蕊一一倒下莫不返本还乡嗟乎是道体也是道机也是道用也余得三复焉而后知吾仙师之所以度上人与上人之所以得度不偶也教外别传斯之谓已即上人钵锡徧天下所叅礼龙象非一一匹之蜹蠛嘬铁牛得一血饱耶夫卫元崇愤其教之不振顾甘心而徇道人因以倒戈北攻像教涂炭无论已若紫贤道光者自谓已入曹济三昧一旦舍而从杏林以寻紫阳之脉何渠至改服受廛依贵势采有情即长生之业就而无生不亦逺哉今我仙师以昙鸾仁者转而荟二氏之精神以鼓铸天下而上人超末法乗夙縁若萍泛江湖而忽值之金箆指而甘露沐盖不必髪若髠黄若缁不必楗椎摈而出世度世之妙于一蒲团得之不亦至幸至幸哉虽然余不佞尝以寳仙师墨而见呵诮谓不尊心师而尊世师不究字理而究字迹之言也敢与上人交朂焉重谓曰上人而知印实之所以去实而道印乎而复知隆魁之所以无心有乎则思过半矣
　　
　　游白云观记
　　
　　记佛光之明日大人有同伦之约于它刹者余以间信屧消揺于门顾童子六七连袂而过曰曷不一徃礼锺丫髻乎余顾小隶而问锺丫髻何人也曰是道人也而年百有十四矣问何寓曰白云观观去寺若干里曰里可五而遥于是小隶前向道余与二友人步随之折而西已更折而北蛇行墟垄间下上故隍堞址乌帽出没麦浪浮映少顷抵观观之中闉闭则从左窦而入为后殿有全真东华纯阳诸像坐像稍剥蚀而傍室为锺寝其人短而黧髪强半白问其年曰不记也固叩之则曰吾生十三岁而有土木难依稀从长老说之也则百十四者信矣问何以寿则曰天可怜活尔许年吾无术也惟不娶不多饮不怒不识数耳余心服其语简切匪妄苐迹之所受蔬果薪米之类甚具皆大官供也盖中贵人言之上而征之耳已出启前殿廓落中惟供长春丘真人像像白晳然肤理皴皱无须寡眉若阉宦然考故志丘公最为重阳王真人小弟子道成而青吉思帝聘至西城行在优之与讲钧礼呼丘神仙而不名仍诏天下之为全真教者皆隶焉即故太极宫宫之而加饰曰长春宫即兹观也仍尽捐胜国上林太液之遗予丘丘老矣晨起治道家事毕呼果下骝从其徒数十尚羊山水间日映乃返盖又三年而后卒卒之明年始以尸入龛葬于今像之下其徒云貌若生芬芳可数里不审其信否当是时全真之教徧天下割张氏所谓正一之半而观之瑰丽深靓危嫓宫掖盖与元相终始明兴而其道始小屈以刘渊然之见崇焦奉真之为幻不能尽复其盛今县官虽名慕称之然雅旨乃在内外二家锺恂恂一老耳语云臭狸何足污吾绞者非耶或曰锺仅九十余其言百十四者诸贵人饰益之也
　　
　　弇州续稿巻六十一
　　
　　●钦定四库全书
　　
　　弇州续稿巻六十二
　　
　　（明）王世贞 撰
　　
　　○文部
　　
　　△记
　　
　　吴郡北寺重修九级浮屠记
　　
　　原夫窣堵波之昉肇也如来示寂双树之间阇维不烬皆成舍利上而帝释梵天下至拘尸摩竭咸构层刹以示瞻依爰及弟子鹙子庆喜之伦虽等级小殊而供养胪次汉明之季则摩腾标帜于洛阳孙氏之初则康会着祥于江左古语所述经来白马教盛赤乌殆非虚也当是时孙之乳母陈有宅于吴郡城之艮隅拟舍为寺而仲谋信心方炽大捐国帑以成厥功郁作雄刹后有僧正慧者别创窣堵波十一层于殿之右方迨千余载而不戒于火宋元丰中善信比丘及诸大檀越合谋新之且曰后分经载如来十三层辟支减二而因縁经则谓如来八辟支七夫数穷于九九之可也盖绪成而感舍利之瑞学士蘓轼以所藏古铜龟奉之而为之志自是称壮观者数十年未几而遘金源之难复委之火绍兴末头陀大圆复一新之垂四百年而复不戒于火其上三层与中之干柱荡为煨烬搢绅大夫故严太保恪顾太仆存仁今钱司宼邦彦郭光禄仁辈感形家言发希有念将鼎新之而訾用不继善信稀简有山僧性月者清净少欲精勤自励六时皈命一钵不私闻而慨然请任其役延礼坐主朗公为一大众开首楞严衬施虽微渐有至者甫谋树架而工师骄焉故昻其直以相要苦有游僧曰南山如金者自伏牛来遶塔顶礼而叹性月故识之讙曰事济矣请一切受署如金初无所难易架构之工十未二三即挺身木杪指挥羣役小间即为广说因果辨辞泉涌或戟双肘或翘一足猿跂鸟挂踔厉若飞尝一倾滑而坠众谓立糜碎矣去地丈许蹔腾而上寻理旧谈面不改色乃共咋指以为神人檀施云集如金复手自料理分功役作徃徃兼数人凢九阅歳而始成为工三万余为木石甓堲之费直金万余高三十七丈延袤二十八丈八尺虽九级之尊毋改旧观而壮丽奓巨俨然若揽化人之袪而造天中矣如金又能贾其余力化造能仁丈六金像及圆通妙相慈氏应身种种悉备自是不能以其名隐而漕使者符摄俾主寳应湖堤縁如金意难之业已不可止遂示微疾而逝其徒之住持兹刹者追感无已俾居士记其略于坚珉居士少尝读史至齐梁魏隋间见天下波靡于西竺之教尽发齐民之葢藏而糜烂之金碧宇舍文绣土木疑其荡而亡所节得达磨有漏小果之一语以为快然至梁武之未契折芦渡江面壁嵩少魏之女主亦尝再使问存当时永宁之刹上彻霄汉下穷黄泉吞若同泰者八九而未闻有所风止者何也盖以实引冠达而以权听胡媚也此所以待中智下根之异也破相尽于大鉴即心标自寂公夙慧之士一时为之颖脱而百丈继之别树法堂不立佛殿丹霞烧木像以御寒玉泉书祖名于犊鼻乃至有尽撒诸佛投之水火而即师子坐设皋此者曰佛菩萨假名也西方假地也天堂地狱假设也今夫律者人之所不乐受也财者人之所不乐捐也非有甚畏于彼者未有能去而就此者也今天下之号为丛林者众矣然往往创自六季及唐至宋若元而复者有之矣创者何寡也其在于今则毋论创而复也因而饰之者非宫掖之重则大珰鹾贾耳于齐民何寡也非古财力之独易而今之独艰也其权屈于实实之不足而权亦因以泯故也嗟乎冠达而前尊佛之迹而迷其心百丈而后得佛之心而绌其迹迹绌而心存此其重奚啻倍蓰然而能使佛之教日凌夷而不振者亦一滥觞也夫以吾郡之一窣堵波于佛事至猥小耳以如金之为幻而使人趣之苟有所就其功德亦至渺浅耳然使阐提之众因而有所提策振怠而为警破恡而为施闾左之金钱粟帛不去而之狭斜改陵博游冶斗讼之业而皈善地者非亦末法之一助也耶诸公又为言郡以雄闻天下其势盘纡若龙而兹窣堵波实为之尾前者灾民为之谣曰龙无尾雨不起今兹大有利哉则非居士所与知也
　　
　　小祗林藏经阁记
　　
　　藏经阁在小祗林门之第三重其前俯梵生桥曰清凉界有高榆美箭之属左右引植嘉树硕果后揭中弇傍瞰西岭下带天镜潭上组名卉和熏凉蟾媚景百态最为吾园胜处详第二记中不复赘始余得佛氏经一藏于华明伯所阙百之二乞善书者补之为兹阁以奉扁之曰藏经可十载而得道经一藏于沈氏子所亦阙百之一其补书亦如之附奉阁之右室（阙）藏经一而已佛是也而何以称道藏焉今夫道经之为圣言者独道德黄庭阴符诸篇而已余皆伪也或曰佛经之小乗诸品西僧为之也亦伪也或曰释教之与道角其龂龂而贞胜者非一日矣汉之永平元魏之真君高齐之天保宇文周之天和唐之会昌宋之宣和元之至元凡七角而释三胜道亦三胜一两败盖至于今未有合也而子乃今合之何也解之者曰释日也道月也不可偏废也虽然俱未曙余之所以合也曰虚曰空曰无曰寂其体同也曰知足少欲其初乗同也曰以定生慧以恬养智其功同也曰慈为大士德为三寳首而悲而哀其念同也如来说法四十九年曰无法可说而犹龙公则曰多言数穷不如守中其法门同也维摩之左掌擎阿閦界而南华之鹏抟九万里而风斯在下其俶傥之寓同也故道林开士精言罄于逍遥通明玄宗深尚托之胜力彼岂不知其水火然而不以夺其所真见者其见同也小不尽同者深浅大小之际而已彼其树党立帜而相搏击所搏击最肤迹也其所标着最肤言也皆其师之所不荐者也然则二藏之不相悖有之其亦可无删乎曰吾于佛经而拟所存者十不能一也于道经而拟所存者百不能一也删则吾恶乎敢志之而已矣
　　
　　重修虞山白雀寺
　　
　　记去常熟之二十里有寺曰白雀其地东枕虞山西沼大海襟江带湖盖羯磨之胜境也寺所以名白雀者长老云梁天监二年有游僧志圆善堪舆家言得其地而悦之倡诸善智识以有兹刹刹甫构而白雀二巢焉自是数圮数振以迄于亡元之季委之兵燹之手歴我明八熙朝而弗克复其存者草莽之址与僧雏之丙舍而已乆之为正德丁夘比丘明慧以四众力悉新而拓之又乆之为隆庆丁夘再圮优婆塞明净再新之寻复圮而比丘智海乃叹曰向者六十年而圮今者不二十年而圮岂末教之转促耶将无所以致力于土木者未固也谓其徒慧秀曰吾饶縁为汝职募若饶思力为吾职缔自海公之募而檀施云集秀公获匠意焉甓取其厚材取其良涂塈取其精坚于是三身之座四天之阍与十六应真之位屹然若金刚不坏矣壮丽亦称是寺成秀公来乞余记余之乡先生王宠履吉尝养痾兹寺余得其诗二巻词翰皆惊絶因窃迹其瑰竒崇垲宛委呌窱之胜思一游目而未能向者似闻客言胜且泯泯矣询之秀公寺今如故胜亦当如故秀公曰然嗟乎当天监之世冠达氏以人王之尊酷入人天之小果而吾吴郡又其左冯右扶缁黄之所皈向货贿之所藴隆盖有非佛理不谈非佛事不之者宜浮图之盛至此也然而同泰之讲座未彻而火轮即逐之其它台城之内外今所按图而得列于伽蓝记者十复有几而濒海一兰若遇圮转振魔所不能妬而社所不同改岂护法诸天厚小而薄于大哉夫圮者数也振者人也或者曰人亦数也夫山河大地惟心识所造而可尽诿之数也耶且而师之有感乎圮之缓促也以为致力之固与不固也此非独一刹言盖晢于说净业者矣二比丘勉乎哉以此功德而不住相则无漏以此深心而奉尘刹则大报恩不然而欲以余言而为寺重以寺之复而为若重非所知也
　　
　　高公桥记
　　
　　海阳之旧治曰古城故越国公所筑至唐始徙而西十里五流之所汇曰渐江襟邑而东古城之山寔绾毂其口则车马之所繇道也编苇木而渡卒然遇水潦则荡无迹士女淹日碛坐遥相唤而已徽太守济阳高公时用郎高第来治郡朞年政和而歳登乃以间案行属邑疾苦而得其状叹曰民病涉矣即太守有不腆之辇一安能如公孙大夫仆仆晨夕且所济之几何属其令曾矦干亨曰为我谋于邑荐绅三老文学卒吏咸报曰公为邑行李计意甚善虽然是必石而后梁度其费为金者万有竒曾令内忧曰藉之官官帑之寸镪尺币皆版大农矣且未可以一方之役而勤我民意者藉之豪乎有去古城而下流十里者豪一曰黄廷侃其人质直可义使也乃召而属之曰是费且万金生能为我损十之二以倡诸吏民乎廷侃慨然曰小人积歳月之赢以有此槖而衣食之亡几念有以散之贵得所耳一切请独任毋以烦我父兄令大喜以报高公则亦大喜廷侃乃徙家其所僝工采石伐木经始于壬午之季秋至某年月而告成厥修八百武广四轨崇九仭其坚若砺矢矫若崇虹穹窿若三成之岭度者足相踵目相■〈目夤〉而欢呼相属也后令丁矦某至盖时时为鼓舞焉既成以报高公复大喜援诏例予廷侃爵一级得公乗而会少司马汪伯玉氏来游其地而壮之名之曰古城石梁而纪廷侃义举甚详廷侃踧踖不安曰奈何以一贾人子而擅贤士大夫名且是梁也守高公之指也邑曾矦之所许而丁矦之所时诲也余敢奸之走其从弟诸生廷直留京谒大宗伯袁抑之氏而叩之袁公曰若所不敢者善为大书勒于石曰高公桥已复走其友诸生吴子玉于吴谒余而请记余夙善吴子文而义廷侃不获辞按司马所记称石梁今言桥者何考考尔雅梁莫大于溴梁郭景纯注梁即桥也又曰梁石桥也石杠谓之倚亦曰桥也其独言高公者何示尊也亦志所自也昔汉有崔雍州者治渭水而获巨木数百章取而桥之百姓以为便遂目之曰崔公桥而他若召伯之埭郑国之渠白公苏公之堤皆因其人而不之改盖所著于去后之思毋忘其乐利也然李氷之桥于蜀蔡襄之桥于闽其巧夺造化而功蔽全镇仅被之以七星万安之名而二公若不与者非百姓之忘而二公之让也虽然其血食于彼地者今犹未已高公以一念之仁能发长者谊不爱万金之槖以成千百世之业然至廷侃之为谊功成而不有其名以归之高公则又难也毋亦高公之德政居平有沦浃于肤髓者能使人跃然而子来也耶吾甚嘉之故记以示后之为人上者必好仁如高公为人下者必好义而终事如廷侃而后可高公济阳人曾令吉水人丁令武昌人先后成进士有声
　　
　　重建瓦官寺祝厘圣寿记
　　
　　瓦官寺者剏自晋兴宁中地在金陵秦淮之阳右所称铜官盐官之类是也寺故有三宝一为师子国所贡玉如来像一为顾长康所绘维摩诘天女一为戴颙所损臂胛塑像至宋孝武时复以三十二金像益之遂褎然为四百八十之冠而是时有杰阁踞其后壮丽无偶以久故欹其西南角至唐开元九年七月大风起龙江荡秦淮而上欹者复正寺僧神之龛其事于壁南唐升元中以纪年为阁名而至宋开寳八年十一月金陵下兵燹凌之阁遂为烬而神之者犹曰海舶自东来夕见空中有光拥一阁而去隐隐闻梵呗钟磬音若所称同泰浮图者距其剏为歳五百八十余盖自是一毁而不复绍兴中一论师于阁址旁百武复建阁曰卢舍耶高可七丈逾于瓦官之旧乆之复中兵燹盖并其所谓寺者始而称崇胜坛继而荡为兔葵燕麦之场而渐不可识徒令人增忾于法汰道林智顗之书刘丹阳王长史何次道阮思旷之绪论与李供奉之诗歌想象暮烟秋色于冶城大桁之间而已至明而入魏国上公之圃为鳯凰台西隙地正德中有神僧过而膜拜焉谓为佛土授记居民以去自是时时夜见光怪乆之山西比丘觉恒者得法于净土寺法师成亮已受记伏牛印空师繇少林转歴南海至金陵魏之先公礼之为筑精兰以舍直其地父老稍稍为言光恠状且云故瓦官寺址也废井在焉迹而掘之有石刻天王像精甚识其阴曰升元于是魏公益慨然自称檀越颇发其藏镪以成殿堂门庑庖湢客寮筦库之属华靓窈窕深中宏外经像整丽咸得其所而它所未备者恒公尽以三衣中食之羡足之其后得金陵悟迎为弟子授之衣钵而脱身走伏牛立而化迎公代之以精勤为法事以慈悯摄众心大德具寿纷纶而萃羯磨讲诵各安其职今魏公复用三天竺故事割其余禄以供常住迎公既谋所以永永兹刹者祈之宰官汪先生伯玉俾为文纪之详且核矣居复念魏公世世为天子肺腑其履端履长万寿之祝歳不过三且与百辟共事亡以专昕旦而诸苾蒭托国主之护持亡兵革灾沴它厉以碍熏修盖未尝食息而忘祝厘走其徒二人谒世贞申为之记世贞故尝读逺法师前后论辨沙门不敬王者又百丈剏立道场不立佛像以为卓识及见宋元之季宗师上讲堂必先拈香而诵佛祝圣心窃以为疑其后复考我世尊所行化之国非一王其王严事之不啻大梵帝释而世尊之所以奬翊而庇佑之者亦不一二已也当此之时重在法王则人王赖法王以有其国世尊灭大迦叶阿难陀继之人王与法王交重则两相事迨其既也大法流而震旦重在人王则法王赖人王以衍其教是故逺法师之论有所绌而百丈之见不能以偏用若是乎颂佛祝圣之不可已也诸比丘可谓能得其意者已若魏公世臣与宗社共休其昕旦加额愿天子万寿无疆又何庸赘哉故不辞与伯玉齿而为之记
　　
　　小昆山读书处记
　　
　　昆山为吴属邑中有山岿然以是得号故老云此马鞍山也去华亭之西南十八里乃真为昆山今以昆山之为邑故辱之曰小昆山是故娄矦陆逊之孙机云所读书处也然其大实不能当马鞍之半而又以地偏而水迂不为使辀游桨之所便习今年丙戌春友生徐孟孺陈仲醇游焉其址蚀民居逶迤而上至半岭而有佳木美箭之属其胜始露更上数十武为石塔而郡之所夸九峰三泖者悉归焉二子乐之挟塔僧而下与偕东过一庄墅楚楚僧曰是乡老陈姓之室也业且售之无为主者问其直止可三十金二子适有某甲馈欲返其槖而不可曰士衡不云乎髣髴谷水阳婉■〈女恋〉昆山阴即此地也夫诵其诗不知其人可乎请售其地而祠之置丙舍以歳时赓读书其中太原王辰玉闻而欣然为助其不给乃稍稍更饬之其居前俯清流左右垒黄石为短垣其阳独阙树槿藩之曰槿垣中有堂三楹颇整靓斑竹千竿拥之苍翠袭几席曰湘玉堂侧室蕉数本辅之以长夏弄碧可念曰蕉室中奉二陆主又曰二陆香火处有石刻昙阳子古篆心经梓龎居士集庋焉祠之后左偏石岩高可数十丈空阔瑰竒石楠十余树覆之石皆作紫绀色曰赭石壑竹后小池蜿蜒至屋角而尽苹藻空明儵鱼出没曰蝌斗湾出槿藩门则所谓清流者其浅可以菱菱熟则红如夕霞曰红菱渡渡之东板桥横焉左右多垂杨曰杨栁桥稍折而东堰水一区方广三亩驯鹤浴之没不能踁曰洗鹤溪斑竹之余势上延山椒芟其繁者得地而亭曰花麓亭湘玉堂之阳与祠之左为广场且六亩二子念欲杂莳诸花卉实之而槖装耻矣乃自草疏请诸戚执曰为我涂泽此石者花为我暎带此水者花为我挽客趾者花为我娱二陆先生之灵者花即捐花而惠之百不为多一不为少称意而已俟花成当目之曰乞花场场之右方有井洌而甘亦前目之曰浇花井而属山人为记夫以二子之所偶游而得真昆山以昆山而得二陆之遗踪于千载之后起哀魄腐骨而声施之乆絶之血胤一嘘而荧然复覩香火兹非文士厚幸哉虽然以二陆才不能保首阳之操而失身于雠国又不能沈几辨势而失身于伉王晋阳之甲士衡戎首卒不胜而以谗死士龙狡狡差称循吏然于大节竟胡当也二子勉乎哉即秇文一技耳能使千载之后若新而况不但为秇文者又当何如也于是呼笔纪之而致花十种于场
　　
　　东海游记
　　
　　歳丙戌之孟夏汪司马伯玉挟其二仲与客龙徐两司理栖我弇中弇中之胜穷思有以广之者将东游于海而海澨之新城其帅曰张君君适有信相讯间语之则欣然具人舟迎而二仲之一某病懒而骄不欲徃遂以司马司理走吴门余意殊邑邑谓张使语而主吾自与高阳之客来不烦彼司马也期之十日暮而泊新城九日大风雨时客当往者龙溪令沈君太学生曹子诸子潘子林子及从子公艺少儿士骏侍焉相顾而疑如风雨何余语之曰夫与一虞人期不风雨改也而奈何使我食言于张帅也夜梦祀东海若者拜之则为起已而避从右庑入追拜之则答而加恭晨起雨犹涔淫不止贾勇治二舟而发太学徐子适过我要与偕既发雨稍间已复时作风调调刁刁艗首与潮斗甚艰行可六十里而暝色见矣然以客之勇于酒也飞白卷波网鲜佐之杂以谐谑殊不恨缓张帅轻舟来迓以醉卧辞夜息蓬底不闻滴沥则已幸矣质明张帅复来访已偕沈君报访时云阴渐解驳俄而尽卷轻飔柔调若有而无张帅乃尽要客登福之余皇盖海舶之最大者而徐子为其友所妬绐以它事唤舴艋驰而去之诸君饭毕易沙之蒙艟取其轻而便操也鼓舵从退潮出翔阳在天金波溶溶下上一色戈舩杂沓旌旗揺曳鼓吹四奏炮礟陵厉其东为崇明百里而近始望之仅一髪耳渐近则烟树渐可辨唯南北杳渺出目眦外不可究诘俄而有若飞藿十余飐浪来者顷之辨其为颿也戏谓张帅得非越裳舶乎以不扬波故来问圣人耶既则候汛之归艘耳张帅乃部分之为鱼丽以益我军容左右翼而从进潮入时日犹未崦嵫也而纎阿密乗之矣徙倚良乆崦嵫之照尽而素光显张帅仍布席于余皇之背前后大小相望佹百艘艘树二樯樯悬一灯若巨宿然与成象者争耀街鼓初动清光莹然凝碧万顷黎园之长鬛者歌大江东去之迭羣兴暴发不可遏则使童子■〈扌靁〉渔阳掺于余皇首而摘红蕊使逓传蕊至手而鼓歇叵罗在口矣客避花则怯竞饮则勇循环无端与月终始既醉散去晨甫栉张帅复来挽欲续未竟之欢而风蓬蓬然掠耳矣余亦兴尽固辞张帅以为胜事不可无纪请得一言之为宠光余窃惟海之为壮在于泱漭浩溔黏霄无畔嘘虹磷日齐没汩出而其胜必自风涛贾之激天汉揺地轴长鲸毒蛟天吴紫鳯之恠倐忽闪尸变幻万状若玄虚思光之赋所称者然后可以极其势今之游也一苇不惊缻尊晏如童子嘻笑长年鼾息此何异吾家一池沼亡论吾不文即文何以称之虽然能极其势者谁也即不幸而逺使贪商遘之将嗁噭祈死之不暇而暇与论文哉且余之观于海者五此其最小者耳然而东南一大绾毂口也今吾与君从北而数其去而若云之樯若霜雪之粳稻者胜国之所转漕以给都会者也从南而数其来而若云之樯若霜雪之戈鋋者先朝之所中倭而残我邉徼者也其利与害悬殊然不能为无事一也今吾与君幸藉天子之威徳而君又以两伏波之略承之其危舠死士不以斗忧而以饱嬉而吾草莽之臣亦获一寓目焉至狎之以为池若沼恶可不相庆幸知所自哉张帅曰固也余日临海而得昨之游者歳不一二数将子之嘉梦是践而余敢奸之请受以登石沈君名昌期曹子名益学潘子名燆皆吾太仓人林子名庭云闽之晋江人徐子名益孙华亭人张帅名榜越之临海人廉而恤士有文武才其再莅戎也执政实贤之
　　
　　先司马祭赠圣纶碑阴记
　　
　　嘉靖歳在庚申臣世贞之先臣某以直忤权相严用边隅小警絓吏议臣不孝不获叩阍请代又不能从死地下覆盆饮血者乆之为隆庆丁夘属在鼎革始敢白见寃状下太宰议太宰移大司马大司寇复移左辅之台使监司三报牍而后得昭雪还御史大夫官明年吴中之抚按督学宪臣合辞以旌恤请而河（阏）之悍相有与吾地之故相阋者谓故相为市恩而宗伯信之遂报寝又入海贾谤其为朱中丞纨请者亦寝当是时臣方强起守浙藩懑懑乞休不许自是迁晋臬补楚臬以至入长太仆抚郧襄娄乞休又不许然以报寝未几而贵相汰甚自诡以综核名实次且未敢更请而臣忽避言里居每一念至五内寸裂苐有弹指叹息而已诚不敢萌它望久之臣以少司冦征不幸被狗马疾不克赴而弟懋起副闽臬私心欲属以兹事而会其自臬而藩以贺万寿道得南容台佐乃勉具疏草千余言俾至都下上之卒卒不果未几吴中之按臣炼偕抚臣元敬合疏陈言便宜八事其一事则复剧称先臣之功巨而创深于格当旌恤而朱中丞亦与焉事复下宗伯为请于上俱报可而先臣二品未满考以甲胄劳独得两祭全葬恩至渥也臣母郁后先臣十年而捐馆舍乆侍窀穸臣乃敢以例请并祭而友人太子少传锡爵见臣疏草而悯之稍为润色以上事下宗伯既许臣母并祭复为移太宰具先臣横草之勋得赠大司马臣诚不知所从来惊忭逾望既拜祭及焚大司马告黄窃录谕辞二章告一章勒之贞珉以昭显圣恩垂永永呜呼先臣事世宗朝繇小官不十歳而拜中执法然自是南捍倭北守蓟委命锋刃之林以身御圉者又十年而中谗不免夫罪与赏并轻而功与罚偕重茕然之孤有胸无口者又九年而始一获伸复中谗不与沾旌恤盖又十八年而始有祭有葬有赠不特先臣墓木已拱而臣之发缟齿堕去鬼无几何矣其以谗中沮先臣者亡论丽辟与否然已烬尽澌灭不足置齿顾今上恩德隆天厚地靡可报塞而一时乡衮台臣明识高谊亦岂遂宜泯泯故略纪其事及姓名于碑阴以志先臣之寃苦劳勚其抑之易而伸之难若此臣不孝不能为先臣请一旦之命而赖公卿大夫公议之力又若此为臣之后人者用歳时扫祭先垄俯仰龟螭捧诵纶綍洗涤肝胆砥砺士行以少酬君亲执友之分谊于万一臣旦夕从先臣以身蓐蝼蚁庶几无憾哉
　　
　　蜕龙亭记
　　
　　当万厯之某年吴兴潘公时良以御史大夫督治河漕淮北之功就而昉有事于淮之南筑堤以捍河与湖水争胜河不外溢则民不竟鱼湖不内荡则漕舟有所道而毋阽溺其工至艰巨而利惎博公之始下令鸠僝畚锸云集而高堰之下流为黄浦者最其冲也而最不受塞居恒舟楫过其地必出惊涛迅飙以败之至是则东郡之薪与淇园之楗随下随漂而不可挽公乃先筑高堰及为两欛以断其上游水不至则黄浦之根见而窟薮者皆不安一夕大风雨雷电摧拉若崩城池忽穴深丈余方广二十八丈中有首骨一具若马者舐之黏舌已而从居民所复得齿角胫骨若干余为商船所分取都水使者上事于公以为神公曰龙所蜕也我何与焉虽然堤之害去矣上于朝留其骨玉府盖不日而堤果就公至是凡三治水矣功成而加太子少保入留都大司马又入为大司寇以持法抗新贵人为所中罢归田庶尹百司尝为公属者与宦游其地者咨嗟咏歌不啻河洛之思因即蜕骨之地亭焉而会河复决漕道不利天子思公功即家仍故秩御史大夫治之余寻用考绩抵淮而遇及都水使者某等目其事甚详且属余记之曰龙迹偶耳例之以陵谷事固不恒有而潘公之功不可朽得子之一言吾曹与子亦偕不朽予心诺之而未敢应也今年春乃始偕藩臬诸君子布币而伸前请不佞窃闻之鳞介之中龙最为长而至神灵其濳见飞跃大而横天小而藏芥变化叵测兹何以有蜕也夫惟蜕而后能神拾遗记有云方丈之东地方千里龙皮骨如山阜布散百余顷述异记亦云晋宁有龙葬洲大约亦如之盖龙之始多蛟蜃鼍鱼之类气乆而变则移质质乆而蜕则成神然后受上帝之命宰百灵润九有其蜕则释氏所云灵骨之类耳苐吾闻之传志龙性淫而善怒多嗜当其怒之时则虽排山襄陵而有所必快当其淫与嗜之时则虽改服殊形而有所不顾岂其未蜕耶抑宿习然耶善乎潘公之言吾知水害之除而已不知其神也公今四奉天子命矣前后二十年南北数千里即昌黎氏所称南海之功固不能与公较细巨也考汉武帝时穿洛引水以至商颜其下得龙首骨人主媺之特锡名曰龙首渠而祠祀之今天子不名瑞潘公不名功而吾与诸贤略纪其事以备禆史当差更胜也诸贤姓字官秩里系具左
　　
　　弇州续稿巻六十二
　　
　　●钦定四库全书
　　
　　弇州续稿巻六十三
　　
　　（明）王世贞 撰
　　
　　○文部
　　
　　△记
　　
　　靖江县新改谭公渡记
　　
　　靖江治在江中央其北达通泰以至淮扬为运河南达江阴走晋陵姑苏道靖江之士吏农贾南渡江阴者十之七八其自江阴而北渡者十三四当靖江之渡所为渡七十二而其最巨者曰澜港前接江阴之港曰黄田其始亦最为近易嘉靖以来两岸摧圮其浸转阔且倍蓰而中忽横一沙间之东西延袤可三十里渡者必循暗沙自苏家港逆流而上取江阴之黄山港转入黄田始泊中歴大小石湾鹅鼻觜鹅鼻之山益岝■〈山上咢下〉而水益遒迅深者几四十余丈江阴之渔连巨舰而障其上流稍过之多为旋涡所迫触石而葬鱼腹者岁无虚月近者逺易者艰两邑之人皆苦之而靖江其尤剧者也前是为守者秦越其属邑而为令者过于尊畏其守而狎其民亡肯以所苦告今太守谭公来下车之后除弊举废百猷鼎新乃以其间按行诸属询问父老具得其状慨然叹曰吾安忍日视吾赤子之阽溺而莫之挽也顾谓长年三老靖江之渡孰与澜港便曰苏家港便已复谓江阴之津人渡孰与黄田港便曰黄山港便顾黄山之旧道多淤浅公具其事请于台自港口疏之直抵江阴郭为丈一千五百费直金九百二十皆取之肺石之羡而民力不与焉又严网鱼之禁毋使伏险而所谓大小石湾鹅鼻之峭厉泗伏皆怳然而若失逺者复而近艰者复而易轻舠峭帆乱流啸风不移晷而两彻于黄山苏家之口矣盖自是卒岁而无一报溺者公又请改石头之巡司于黄田口设闸于港内以资蓄泄台两报可于是邑民感公之徳共谋即其地立祠以祀公亡何子来而趣二公闻之曰毋庸也民曰未可以溷我公知姑建一亭以安憩者曰美哉洋洋禹功乎名之曰美哉复名其门曰济川名其堂曰永泽亦以寓公惠也总而名之曰谭家渡而问记于世贞惟邑之令廖有恒亦然以为异日尸而祝公者此地也世贞不佞闻之古单襄公过陈而得其桥道陂津之不饬以占其将败公孙侨之相郑所务实长于此而孟氏以其济人溱洧之一端而测其徒杠舆梁之不葺为惠而不知为政夫以深厉浅掲于民之损何几而君子切切焉以效其规今公一转徙之间而岁脱数十百人于鱼腹而遗之安积其僦舟之直省可亦不下百余缗自是而推之十世以至千万世其利益当何限也昔有名堰名堤名坡而曰召伯曰白公曰父曰母者几与天壤相敝然以视谭公何啻径庭哉是宜邑人之思公与公之见思于邑人也是役也相之者倅王君梁君冯君司理张君奉而行之者即廖令执役者簿孙化来请记者光禄署丞朱正初某之于法得附书公名桂新建人王君名鹤龄鄢陵人梁君名鹤鸣南海人冯君名字慈溪人张君名有徳祥符人
　　
　　游练川云间松陵诸园记
　　
　　万厯丁亥孟冬二日余以报谢诸君之礼先垄者至嘉定而大宗伯徐公学谟为具要余宴归有园园故当第后隔一街入门稍东为长廊九楹而折者七遂通阳春堂堂五楹中可布十几而已庭有槐杏各一株差古其后为知胜轩轩之北迭石成小岛峰峦洞壑之类具体而微右穿入曲房寻有大士斋三楹供像颇怪伟复穿而入为池广可二十赤修五之平桥翼然实朱其栏度桥则有书室数楹枕之亦朱其栏折而东则楼三楹政与轩北小岛对楼不甚髙广而颇华整为文木庋者以十计光色可鉴东西序列当藏法书名刻之类扁鐍严甚不及发也楼之后竹千余竿傍当复有耳楼为卧所时雨声淙淙然酒十余行谈笑颇适已而雨益甚暝色入眦不及徧游而出矣计它亦无竒者以考公故所作园记不甚合盖记成于楚臬时而后十余年自宗伯归有所剏饰则为室之事十六而为卉木之事仅十四矣其丽胜于温公之独乐园而广似不及然温公后入行其道于鼎革时竟不获老于洛而公之谢邦礼以归专兹园者四载矣然则独乐之虗更不若归有之实也（阙）孟冬之十四日云间守喻邦相将宴余于顾太学（阙）之西郭园余曽见家弟说之亦愿游焉是日午阴邦相要饭于郡斋与其父素庵翁会使四子侍酒而余徳甫之子世辅亦与焉饭毕坐竹兠子出过孙汉阳克弘小语宛转将六七里至其地日下舂矣邦相偕其寮陈丞李司理出肃为门者二而得石山则峰峦涧壑之类略具时犹在畚锸间未可登有堂承之堂亦未受几邦相乃导而穿别室凡再转忽呀然中辟汇为大池周遭可百丈许华堂北向左循而为正南之西廊廊广可二丈许修八之十步一楼五步一阁皆枕水垂尽则大石桥跨之精巧宏丽殆不类人工折而南一楼供大士迤逦而东其修广皆如西廊后枕长堤堤外皆平垄无复致矣南廊之左筑土山其长与西廊对方辇洞庭花山武康之石竒木名卉实之虽气势轩豁雄壮要之一览而尽大槩慕古图画家所谓仙山楼阁者然不中为太液昆明作奴也与邦相饮许时风横烛灭乃移而入一精舍修竹当庭雨声瑽琤谈诗飞白不辨客主夜分乃成别则舆人告痡矣踬而颠余且笑曰吾贪与邦相饮不贪顾园游也闻太学兄园近而稍雅以暮不及游志之以俟异日余故尝阅朱邦宪集见所为上海顾尚寳露香园者而艳之又闻尚寳之兄道州守有水竹清居与露香并而加胜益思一游焉而不果望后一日过其里问主人年八十矣两僮掖而出涕交覆于面语不可了了似诉其邑司之见窘也问其园则曰芜矣病不能徃者六年所然余意犹未己会有报访之便穿委巷歴荒陌至城之西北隅而得之前为大道夹髙榆两行榆外皆菜畦露香据其左清居当其右外二门而中通盖道州死无子皆属之尚玺然果芜不复治中堂犹无恙丙舍颓圮与鸟雀共卧石相踵藤萝转骄竹树多不依次而蒙翳有真理至邦宪所纪亭馆台榭虽尚存然徃徃不相应要亦文人张大之故习也已过所谓水竹清居者其池沼稍自然野趣差胜而颓圮过之徙倚小时不胜荣悴之感赋一诗而出（阙）潘氏豫园者方伯允端所剏也成仅可五年其东为广场十余亩中杂积潦一门翼然傍据之榜曰豫园入门折而西南有坊楔孤耸榜曰（阙）度坊为石桥过桥稍西曰玉华堂前列峰石曰五老峰一峰曰玉玲珑移自乌泥泾朱尚书园秀润透漏天巧宛然狭于昆山之龙头石而髙过之皆隋唐时物也不知何以得免宣和纲其西十余武得一门呀然辟为崇堂五楹曰乐寿堂其髙造云朱薨画栋金碧照耀左右两楹为方伯书室尤自胜丽岿然鲁灵光也前为广除临大池可十亩左有岑楼门牡甚严方伯与其嬖寔居之右折为楼楼不甚精好而中庭一小山皆迭武康石为之方伯指示意沾沾自喜出循池右方路不甚饬已入山蛇行而上正枕大池与乐寿堂对中亦有峯峦涧壑亭馆之属而不甚竒竹细而疎木庸而童石亦称是盖方伯志大而力不副廊庙多而泉石寡宜其尔也时月色致佳而方伯偕伯氏学宪俱不饮诸从与门下客能饮而非予所荐促巨觞十余行而别
　　
　　游慧山东西二王园记
　　
　　慧山第二泉名天下官河转入三里至山门而穷山之泉为汲者割其清余浸渺渺如建瓴而下东入秦王诸园而王氏为最胜主人故光禄署丞某业八十余构之可四十年矣入门物色皆莽苍可怜百武许复得旁窦穿之则广除豁然一堂不甚髙而颇宏敞堂后枕方池败荷衰落旧尝蓄金鱼百数十头大者至尺许今皆称乌有先生矣池后一楼亦稍敞不作故时丽壮而启北窓倚西户则西山之故观无恙时客之从游者俞比部显卿曹山人昌先安布衣仁周布衣铿王太学绳祖周太学秉文曹太学益学余出榼酒槖肉而劳之时华太学露治具于西王氏园以待西北风厉不能竟山色乃呼饭而下由右廊得一扉则古木数十章修竹弥漫有亭有榭流水穿石芙蓉渺渺履屐间听之不厌以其木之古而竒也啼鸦争其杪亦成妩媚复为华所强恋恋而别余过之至是三矣其室愈敝木愈竒而山色以四时异态愈壮故不问主人然主人计且老惫而金鱼者亦乌有矣将无无情者寿而有情者否耶室无情也不然则不恃人者寿而恃人者否耶当此名山中作葛藤语不免受杀风景之目可笑哉出王光禄之东园则微雨霏霏矣华子以舟渡余辈抵岸而门翼然稍入十余武则有立石一状颇磊砢色亦古已复得一门稍转而东危楼据之前为广庭颇亦有卉树峯石之类楼后枕大池池之阴堂五楹当之宏厂髙爽左折而上为山有亭树峯岭洞壑之类宛转曲折游者必伛偻然犹虑触险侧足详顾犹不能无颠越独下有一泉出龙口灌池中砰訇磳■〈石厷〉昼夜不絶声其声不以旱潦为大小鱼得之乐而倍肥其右方则从楼址拾级而上取堂道也中构髙台政与东山对上有层屋亦壮丽台半露雕栏画楣三周卫之盖一小立而山与池之胜皆在目矣堂左启窦而入为庵修可数十武衡半之皆垒赤石为小涧凡十余曲折流水潺湲自北而泻深仅可尺余浅不过三寸其水或玄或白皆用石色声亦随而巨细可悲可乐使人忘返盖取泉之自慧者引而转灌大池者也又别构一精舍分泉引之穿舍而北出文石一承其穴水激上飞如瑟瑟尤可爱华子布席于堂行酒酒殊不能佳而好为不根语俞曹诸君嘿嘿而已赖泉声间之不甚厌也及暝乃别此园故属谈叅军志伊今大鸿胪王鉴先生之次子乡进士轻直得之然拓饬之费几三千金故其雄丽在东园上然雅趣殊不敌也独登楼而眺西园于山色得其三垂而东园仅当一面又所引慧山泉西园遇巧工而宛转三迭中注大池东园则无之耳嗟乎使吾弇中有真山一拳泉一勺所谓新妇得配叅军寜讵若是而已哉两园堂阁名不甚雅不志志其大都云
　　
　　増校南京兵部题名续记
　　
　　髙皇帝既定鼎建业即大位因元之故置六尚部于中书省尚书秩三品侍郎四品当是时兵部统平之职悉归之大都督府而所领仅兵籍雍容奉丞相教令而已其后欲损胡丞相权使尚书侍郎得别奏事取旨未几而为洪武十三年罢中书省不置季政于六尚书部进尚书秩正二品侍郎正三品移治于洪武门之东析大都督府五之而归其权兵部兵部遂以重闻天下文皇帝之七年上幸北京六部之职如故而置行部于北以分领庶务亡何改行部为六部仍归政于南而兵部独上亲御六师讨北及下南交徕西域权渐移而北亡何六部之政亦渐北矣洪宣之际北部俱称行在而在南者犹仍故称大抵有其名而无其实有其署而非其政未几在北者落行在而在南者加南京以别之于是名与实俱北矣独南京之兵部稍称重则以总统诸卫故而尚书奉玺书佐留守勲贵臣而制其柄故班五部上然其始亦不专属之兵部也成化而后始一矣六部于尚书侍郎俱有题名伐石而树之后堂而兵部自少保大司马乔公宇始有记万厯初大司马凌公云翼重刻之苐当时金匮之藏不甚出而琬琰之编犹未广故于髙皇帝时所纪不能十之一而其后则有以他官而误入者岁戊子世贞承乏为右司马而大司马内江阴公以其事见属相与订定详核重刻石而仍属世贞记之以附于乔公之后世贞窃谓隋唐而下两都并建则有之然未有百司并置均重如我明者也兵部以居守之故则尤重重而贤者得尽效其才用则益重今毋论考镜其行事功伐即一拂拭而循览焉若王端毅之弼违锄奸乔庄简之镇重伐谋王肃敏之裁横摄下李襄敏之戢叛弭变烺烺人目毋论其它则马端肃倪文毅韩忠定林文安熊恭肃诸公虽以未乆輙移或寻遂初服然而其风猷节槩亦有不可冺者覩之有不悚然而动容且慡然思齐者哉今益者尚书二十一人左侍郎二十八人右侍郎二十矣削者尚书六人当其削以不与部政则虽以黄忠宣公福王忠毅俟骥之勲猷而削非敢削也于法不得収故也是举也世贞所获抒其愚则以大司马公之指云尔
　　
　　崇明县迁新城记
　　
　　崇明故沙邑也介在大海中始隶扬既而隶吾苏既又隶苏之太仓州所领仅四五沙大者邑之小则为村无有岛石以为堤防长波大涛囓及邑址则谋徙之盖自有崇明以来凡四徙矣而城皆土故于徙差易嘉靖之甲寅徙平洋沙警于倭始议用甓凡费公帑金五万余去海四十里而遥今仅三纪耳而囓复及址前令何侯相地得长沙差广平而土脉方西长潮益徙而逺可以宅中议中三台监司苐所规拟于延袤颇阔计工费当从巨则难为上当城城之田皆腴阜舍而赋县官则难为下以是中格而何君用迁去今令李侯至之未几召三老而谋之曰址半囓矣不徙即一夕而拉然与汝曹皆鱼鳖矣亟徃仍故所相地而约之费亦小缩以请于备兵使者蹇公蹇公上于台中丞王公侍御宋公具疏下尚书户部许留台赎锾万金其余值七千六百三十余金以属李侯使自为筴李侯乃议以民故应偿灶产军需及岁捕黄鱼之赋以足之而缓诸月城之当城者其它土因之隍甓石因之故堞官司学校材瓦因之故署兵民室宇因之故居公以公徙私以私致画地而筑分功而廪勤者劳之惰者抶之以万厯之十四年八月筑土城至十二月而毕再以万厯之十五年七月甓土城之表即以其月立官司学校至十六年二月而毕兵民之室宇靡所不奠居而诸侵故土人之田别以腴阜者补之欣然服矣大约城延袤杀于故五之二费杀五之三费杀则乐兴城杀则易守盖新邑之疆去吾州之游撃营仅隔一水烽火相望即缓急有警援师以晨发而午可至矣李侯以兹役之不易也既告成事而属不佞记之不佞窃覩中原之壤为鬬国之所必争虽髙坚之堞有所不能捍而江南最名饶乐不恒被兵其网利趣便之所又不利于障隔承平之季鲜有计及城者一旦岛冦起而不城之邑靡所不残躏于是版筑之役鼎兴而民骤困崇明之先一土城耳岿然于余皇四战之地歴三百余年而不中冦彼岂以其瘠而置之夫亦以其四战之民乘险而易为守也日者改土而甓则益坚今者避水而逺则益固就援迩则益强兹邑之繇庳而之岩也繇下而称望也固宜李侯成其详而王公宋公蹇公握其要矣王公名元敬浙之山阴人宋公名仕齐之平原人蹇公名达蜀之重庆人何侯名懋官浙之永嘉人李侯名大经江右之南昌人代王公者为余公立代宋公者邓公炼荆公州土代蹇公者王公基李公涞时鼓舞焉于法得列书
　　
　　溧阳令王侯去思记
　　
　　余从南司马官中获接前缇骑大帅溧阳史元秉氏云元秉一日从溧阳吏士若而人来请曰邑前令王侯去吾邑六年矣令去时民有谣以纪之荐绅先生有诗歌赋颂之类以饬之而又合而成书俾若赵太宰邬中丞者序之庶可以慰吾思矣而至于今犹未己也意必得夫文章之士不妄许可者记其事如太史公班范之循吏传勒石而亭之于五父之衢俾夫出者入者游而憩者一举目而若覩王侯而后吾侪之思始慰也余读其书诸出荐绅先生笔者固未论独所谓十谣其辞甚俚而其事甚核而详夫详则可以考核则可以信而俚则出于田更市儿之口而无可疑则余记之所由眆哉乃为采而裁润之溧阳当髙帝时最为畿辅近地于恩泽最深而时有一二犯法者没入田田之亩至赋米五斗而以次差减其为则凡四十有八而其蟹螺者若瓯脱者赋米仅一升甚或草一束然渐以不能无淆混而至嘉靖末啬夫之长以其繁而厌之删为官民二则于是吏益得窃其权而贿赇飞诡那移之弊滋矣侯故已悉其状属有诏丈量于是悉取旧则为规而躬率愿吏精胥行田亩察知其实着为絜令于是宿弊出而奸诡无所容蟹螺瓯脱之产渐识主而有余粒贫者稍一甘衣食矣侯又曰赋颇衷矣而敛不以法又不以时夫太急则困太缓则偷重则损农轻则损官非策也立平限为四以季受输取盈而不取耗胥足若绁吏手若洗侯乃曰可以施约束矣酌王文成公乡约之法而行之令三老诲民孝弟力田禁游手粘履者毋得六愽倡饮市魁毋得低昻物值以愚乡人毋得借师而文其讼以祈必胜诸有犯罪无赦于是其良者欣然而戴髙帝八条黠豪则惴惴奉三尺侯始曰可以施吾教矣朔望学宫延见诸博士弟子讲说经术课文秇给膏油之费以资之衿裾雍容过齐鲁矣盖走侯之四郭而其人忻忻如也之侯之雉门而其人肃如也入侯之讼庭而寂如也即侯之室而湛如也又以间游侯之泽宫而彬彬如也美哉王侯固循吏选哉日者天子加意元元欲以汉法陟斥二千石以下至黄绶今又且大计矣余窃以谓陟之之不若风之也斥之之不若愧之也以王侯之为循而树之七尺碑以旌其政可以风矣其不与者知有愧矣余不敢与衡地权不无一二小助焉盖去元秉之二月余而今令潘君来余以质之潘君曰然潘君亦循吏也其语当不诬王侯名应麟闽之龙溪人其去邑也仅以资得贰南雄郡嗟夫以侯之为循而仅贰逺郡也是公论不在上而在下也溧阳之人厚矣虽然使侯以髙第入任京朝显官余安敢记之哉
　　
　　重创青莲阁记
　　
　　青莲阁者故瓦官寺阁也六朝事迹以为晋时有二青莲得之瓦棺中以兹因縁而建兹寺庆元志亦云金陵新志曰非也晋哀帝时诏移陶官于淮水北遂以南岸陶地施僧庆力成之其宏丽甲诸刹青莲居士李白尝登瓦官寺阁极眺有诗纪之其句云杳出霄汉上仰攀日月行髙可知已至江南李主时寺俱付兵燹独阁存盖已改而为吴兴复改而为升元升元者李主僭元也或云自趾至顶可二百四十尺延袤称之盖至明嘉隆之季而荡然无复遗矣开士觉恒应真阐化后比丘乘縁询趾遂构兰若冒以故名而于转轮藏后得小隙地益借檀募别为层宇虽髙广不能什一而涂泽庄严于像教毋替余所谓不见如来减劫时丈六金身亦不恶匪用解嘲盖实际也僧雏骈来谒余请阁名曰其瓦官乎曰寺额故命之矣将无吴兴乎曰无取义也抑取诸升元乎曰偏国之僭元也余乃更之以青莲曰青莲者居士白所署也非白而何以知瓦官之有阁也抑寺之所眆起乎虽不必征寓教可也莲以表洁青以表祥薄伽梵之所趺而安者乎拈而微笑者乎书以付僧使龛之壁
　　
　　灵洞山房记
　　
　　余性喜林栖而受数左海人而郭居无可游目者仅能垒石疏池以依稀山水之似颇为游客之所麇集不胜烦而中悔之且以其自人力目境陿而杖屦易穷益厌其无当而今年强起官白下得走摄山牛首挹栖霞献花之胜然不一宿而去之至卢龙清凉天界髙座释老之宫与魏邸东西南北之圃其髙可以眺其竒丽可以憩者意稍足一畅苐不移晷而舆人告御矣何者以俱非吾有也间从天官赵侍郎汝迈谈其所卜灵洞山房之幽絶娓娓乆之为神飞而色扬已出其一编示余曰此吾所自纪纪之不足而咏歌之诸贤之过我也而续纪之且和之者也吾虽匏系兹地未尝一梦寐而不在山房子其为我记以写吾思吾得朝夕焉且为刻之石以酬山灵余谢不敏不许盖公之言曰灵洞山者去兰溪东西十五里而遥其来自金华之颠若率然蜿蜒而下三十里而近山一而六洞环之以故宋文宪公濂云洞六也而著名者三所谓白云紫霞涌雪者也白云者最险而髙时时有云气还徃也紫霞者色紫而丽几如天台赤城霞也涌雪者玉乳散漫若雪之飞舞也吾故获游焉则兹山孤耸俯诸岭悬絶数千尺张左右翼而下中为石田广袤数十亩前列三峯若三大宾山之趺有泉曰天池自地涌出莹可鉴发其甘若饴盛夏氷齿泉之右山半有石髙可数百尺若孤云飞来欲堕不堕曰飞云更右一山多异石藤木樛葛望之苍然宋初有异僧栖焉筑兰若曰栖真故多修竹乔松胜冠一邑为髙贤之所托足及吾徃而寺废乆矣山亦已童且为野人所据怅然乆之及吾有岭左之役过里其主知吾之有山水好也纳劵而请直矣吾欣然为昻其直割大官之积镪以偿而后自岭左以不任谪归始谋保此山且以它地易兰若址去天池二十武构楼三楹携所载图籍归之颜之曰秘书傍翼二小阁一以宿客一以储糗楼之前斋曰三山可据而望三峯也斋前有堂曰六虚取易语以表洞也郭子章氏得其义矣楼之后有轩曰太液面山而临所谓天池者其始方广仅三尺许僧以供粥茗而已吾拓而浚之至径丈余于是尽受诸泉泉盛而池溢吾东西疏两沟磬折环吾墙而会汇于大池池可半亩亦吾所凿也自是委曲纵流深壑琮琤不絶音与风松相应可一里许有半山亭废而吾复之樵歌牧笑得于所憩去亭有盘石髙亦数百尺岝■〈山上咢下〉如莲花吾为创莲花庵以奉观世音大士更半里降而达溪桥诸山之水皆合且余十里夹植桃李春时烂熳游者作武陵源观云昔之所望而不可即游而不获信宿者长为吾几席间物吾亦可以快矣即洞六而得其三于未显者亦可以已矣而犹时时徃来于懐一日有樵者来言公果欲尽得之乎有一洞去白云稍近其胜殆逾之吾乃欣然摄衣而徃披荆棘履巉岩至洞口则幽深不可际列炬鱼贯而下四壁皆石锺乳莹白如玉滴沥有声霏霏若露屑吾乃名之曰玉露其竒丽非三洞所敢望也顾壁石若有题字不尽漶灭以为始发之耶则胡以有题字故尝显耶则胡冺冺不获以其名寄宋公笔也殆不偶矣樵者沾沾谓吾当为公更得二洞姑识之赵公又为余言自吾有天池以煑茗泉清而茗香以酿酒泉甘而酒酽其流以漑田涤松竹灌百卉流长而土加沃蔬笋可以茹芋栗可以饱此吾居山之饶也日扫一室净几明窻焚香燕坐或诵古书或咏古诗或临古帖兴到则消摇泉石间鹤舞莺歌不减孔稚圭戴仲若家乐倦扫一榻展簟而卧山光满几云容拂裾夜分篝灯寂然万縁都息唯闻泉声泠泠度耳此吾居山之所独飨者也故人过从不冠而帻酒茗资之泉蔬笋芋栗资之圃留则栖于阁去则送于亭此吾居山之与客共者也今者日未舂而起噉太仓粟笾豆之实取之官禄对案呼笔手削吏牍束缚冠带腰领不属问之吾山有一于是乎子趣记之吾且归矣余曰不然公天之所命以佐人主理者也其以兹山奉公非欲公长有之也欲兹山之借公以名于天下后世者也不然何六洞之显者至公而始有文章隠者至公而始出也凡专为圃者不能山居山者不办为圃圃而山者不能尽得山之胜山而圃不能文章者不能使其圃之长新而公独兼之且夫袁广汉之北印石季伦之金谷皆因圃于山竭其财力而饬之其壮丽几与上林埓然不及身而没之县官其山之饰亦不保而荡为樵人牧竖之场季伦差有文章矣要之天下后世不以为山荣而以为山辱也其与公可同年语哉今兹与公约公第无归而余请先之公为余傍山而扫一室余且按公纪与诗次第而问矣
　　
　　游摄山栖霞寺记
</div>
    <div class="pagination">
<a href="弇州续稿_page119.html">上一页</a><span>...</span><a href="弇州续稿_page115.html">115</a><a href="弇州续稿_page116.html">116</a><a href="弇州续稿_page117.html">117</a><a href="弇州续稿_page118.html">118</a><a href="弇州续稿_page119.html">119</a><span class="current-page">120</span><a href="弇州续稿_page121.html">121</a><a href="弇州续稿_page122.html">122</a><a href="弇州续稿_page123.html">123</a><a href="弇州续稿_page124.html">124</a><a href="弇州续稿_page125.html">125</a><span>...</span><a href="弇州续稿_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
