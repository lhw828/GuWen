<!DOCTYPE html>
<html>
<head>
    <meta charset="UTF-8">
    <title>牧斋初学集 - 第 88 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋初学集 - 第 88 页/共 115 页</h1>
    <div class="content">
    （顾仲恭传） 
    顾大韶，字仲恭，常熟人也。父云程，神庙时为南京太常寺卿。仲恭与其兄大章字伯钦，孪生子也。连袂出游，人不能辩其少长，有张伯皆、仲皆之目。伯钦举进士，奉使休沐，颜面肤腴，衣冠骑从甚都。仲恭老于书生，头蓬不栉，衣垢不浣，口不择言，交不择人，潦倒折拉，悠悠忽忽，每引镜自诧曰：“顾仲恭乃如许？”仲恭少治《诗》义，专门名家，竟陵钟惺定为本朝第一。长益肆力于学问，六经诸史百家内典之书，靡不乱其津沙，启其钤键。而其所沈研钻极者，《诗经》《三礼》《庄子》也。其读书也，一览即了大义，通明指归。又不惮穿冗训故，用以会卒异义，刂削隐滞。一以为通人硕学，一以为老生宿儒，盖兼而举之也。 
    其论《诗》，以为《诗》有齐、韩、鲁三传，毛传出而三家废。郑笺时与毛异，唐、宋诸儒多与毛、郑异。朱子尽扫毛、郑，概以《郑》《卫》为淫风，世儒皆知其缪。其尤春驳者，则不取义之兴也。既不取义矣，又何兴乎？又有全不会小序之意，妄自删改者。《伐木》之序曰：“燕朋友故旧也；自天子至于庶人，未有不须友以成者。”此篇乃答上篇《棠棣》之意，虽燕亲戚，而以朋友为重。《棠棣》讥虽有兄弟，不如友生，此言人不可不求友生，至于父舅兄弟，亦当以酒食相亲洽也。朱子取小序首句，而删去下二句，则直以父舅兄弟为朋友矣，其可通乎？《鸳鸯》序曰：“刺幽王也，古之明王，交于万物有道，自奉养有节焉。”朱子直注云：“鸳鸯于飞，则毕之罗之矣；君子万年，则福禄宜之矣。夫鸳鸯之罹毕罗，此岂吉祥善事，而以兴人主之福禄乎？”此二章乃一正一反，以为讽谏。于飞则毕之罗之，在梁则戢其左翼，明动者之有灾，静者之无咎也。周自昭王南征而不复，穆王西征而徐叛，自此以还，以巡狩为危事。故卜征五袭，吉而后行。此所谓交万物有道，而诗人以为讽也。正与《鱼藻》“王在在镐，饮酒乐岂”同义，一吟咏而知非盛世之诗矣。此之不解，岂所谓以意逆志者乎？今欲刊定一书，当用毛传为主。毛必不可通，然后用郑。毛、郑必不可通，然后用朱。毛、郑、朱皆不可通，然后网罗群说，而以己意衷之。严粲《诗缉》作于朱注之后，独优于诸家。而《大全》之作，敷衍朱注，一无发明，用覆酱瓿可也。其论《礼记》，谓自宋以前，为《礼经》之学者，惟知有郑注、孔疏。康成以耆德雄辩，压折千载。颖达依阿其旨，无所是正。自宣和有好古之主，于是三代器物，间出于墟墓伏匿之中，学者援以证汉人之多谬，而陈氏之集说出焉。未有集说以前，学者之患，在于疑而不能明；既有集说以后，学者之患，又在乎明而不能疑。不可以不深维而自得也。 
    其论《周礼》，则《地官》之原隰裸物，《小司徒》之上中下地，以及乡师乡老州长之名秩，《春官》大宗伯之天产地产，《春官》之世妇，《夏官》马质之旬，内外司之出火内火，《冬官》之量豆毡案，以及匠人营国，皆援经据传，考古征今，以订补注疏之疏阙。而《小戴记》是正者尤多。其辨五帝世系曰：“康成千载儒宗，而惑溺纬书。王肃引经据传，用以难郑。惟五帝世系，则康成绌《史记》本纪而取《春秋》《命序历》，最为有见。王肃据《家语五帝德》以辟之，斯为缪矣。《五帝德》篇，《太史公》采为本纪，谓黄帝少典之子也。正妃螺祖生二子：一曰玄嚣，是为帝喾高辛氏之祖；二曰昌意，是为颛顼高阳氏之父。帝喾生尧及稷、契，颛顼生鲧，鲧生禹。自黄帝至禹，皆同姓而异其国号。夫三皇五帝之事，若存若亡，《诗》《书》之传所不载，间可推寻，则必于《左氏》内外传求之。《左传》郯子之言曰：‘炎帝以火纪，故为火师而火名；黄帝以云纪，故为云师而云名；少昊氏之立也，凤鸟适至，故为鸟师而鸟名。自颛顼以来，乃纪于近。’由此言之，则少昊在黄帝之后、颛顼之前，明矣。今本纪五帝不数少昊，而直曰：‘黄帝崩，其孙昌意之子颛顼立’，则将置少昊于何地乎？或又曲为之说，谓少昊即玄嚣。玄嚣号曰青阳，而少昊号曰金天，迥然有金木之别，其非一人可知。且玄嚣若立为帝，岂容降居江水？或又曲为之说，谓少昊即少典，如是则反为黄帝之父矣。黄帝与炎帝战于阪泉，克之而代其位，何容炎、黄之间更著少昊？其必不然者一也。《孟子》曰：‘天下之生久矣，一治一乱，五百年必有王者兴。’《左传》曰：‘九州之险，是不一姓。’此乾坤消长剥复自然之理也。少昊氏之衰也。九黎乱德，颛顼乃命重黎绝地天通。颛顼氏之衰也，共工氏霸而不王。帝喾伐之，而序正星辰。皆其子孙失德衰败，而异姓代兴。若黄帝之后即少昊，少昊之后即颛顼，颛顼之后即帝喾，数百年常治不乱，则九黎、共工安所厕足于其间？其必不然者二也。古者帝王革命，必改正朔，易服色，殊徽号，异器用。继世而有天下则否。若少昊，颛顼、帝喾，亲为黄帝之子孙，而俨然革命，更姓改物，视其父祖，如兴王之待胜国，则悖德已甚矣。其必不然者三也。凡《左氏》所云高辛氏有才子，帝鸿氏有不才子者，皆历代帝王之苗裔耳。受氏之后，虽数十百世，亦曰某氏，非必指其身也。而读者不察，以鲧为颛顼之亲子，以稷、契俱帝喾之亲子，于是《竹书纪年》谓鲧一百九十岁而诛，推其受命治水之年，盖已一百八十一矣。尧之禅舜，舜之禅禹，大约在九十左右，宁有一百八十，方膺重任者？八十九十曰耄，有罪不加刑焉，宁有一百九十而置大辟者？尧未举舜之先。书称百姓昭明，庶绩咸熙。稷、契果亲弟，八十年而不知尧，岂若是之愚，而羲和四岳诸臣蔽贤焉若是哉？其必不然者四也。《命序历》之言曰：‘炎帝号曰大庭氏，传八世，合五百二十岁。次黄帝，一曰帝轩辕，传十世，一千五百二十岁。次少昊，曰金天氏，即穷桑氏，传八世，五百岁。次颛顼，即高阳氏，传二十世，三百五十岁。次帝喾，即高辛氏，传十世，四百岁。’此康成所据，以绌本纪，而予亦深信不疑者也。黄帝寿三百岁，后九世，合得千二百二十年，或亦有之。或一千字为衍文，阙疑可也。康成信纬书，莫失于六天之说。谓天皇大帝等俱有名字，而后世乃千载遵用。莫得于帝王世数之说，而后世绝无信从者。以此知人心不同，众言淆乱，而好学深思者之寡也。陈寿《蜀志》称秦宓见帝系之文，著论以明其不然。今其书不传，而《礼记》疏中载孙炎驳王肃《圣证论》，文多散佚，予乃汇合，傅以己意，作《五帝世系辨》。其余如正苏明允《太玄论》，驳苏子繇《洪范五事说》，辨李翱《五木经》，纵横浩汗，不下数万言。而谓《太玄》可以不作，欲追废桓谭、张衡于千载之上。吾未之敢许也。” 
    仲恭论经学，于近代少可，惟推武林卓尔康《十五国风论》，以为通儒。尔康劝仲恭著书垂后，仲恭复之曰：“古人之书，汗牛充栋，吾辈虽勤学者，尚不能十窥二三。况吾辈之才学，远不逮古人，而后之学者，其勤又未必及吾辈，纵复有惠施之五车，其谁传之？”又曰：“《春秋》以前，作者之事备矣，虽有圣人，但述而不作。宋、元以来，述者之事备矣。虽有志士，但当诵而不述。”尔康无以难也。慈溪冯公元，按部海虞，造门修谒，请所著书。仲恭亦以斯言谢焉。晚而语余：“吾欲将十三经诸子坠言滞义，标举数则，勒成一书，窃比于程大昌《演繁露》、王伯厚《困学纪闻》，庶几可以谢诸公及吾子矣。”易箦之前，缮写所笺《诗经》《礼记》《庄子》，俾其子属余，今所传《炳烛斋随笔》是也。 
    仲恭自负才敏，杰然有志于当世。衰晚病废，志意约结，作为文章，以自慰谕。嘉定程孟阳称之曰：“李文饶之流也。”作《竹签传》曰：“竹氏之兴，盖显于禹、益之世，至周浸盛。有名策者，与端木氏之名方者齐名，并以强识闻，方专史职，而策好博小物，为人修直无颇，帝命与投钩氏互司利事。市民之分货财不平者，咸质厥成。又善事鬼神，神降言必凭焉，巫觋莫及也。其族初在辽西令支，齐桓公伐山戎，斩孤竹，乃迁中土。汉帝将立后未定，侍臣请决之策，帝不能用。晋武即位，问世数，策对以一，举朝骇愕相顾，咎策失言，策不以屑意，然其言卒验。后更名签，仕齐、梁间，为诸王保傅，久之罢去。入唐，为陈武烈帝大祝，傅帝意作韵语，简奥类焦赣《易林》。入宋，复辟江东神幕，更为长句，徘俚通俗。关壮缪侯之改谥武安王也，倚势辟之。王甚神圣，得签佐，益著。明兴，为王立庙京师正阳门，命签典谒。凡士之求官位者，商贾之求奇赢者，吉凶利钝，无巨细皆谒王，王倦于酬对，穆然无言，目签，使以己意答之。签受命如响，巧发奇中。万历间，名浸盛，太宰闻而贤之，荐于朝，命入吏部贰文选郎事。先是选郎多黩货，或巽懦徇请托。有贤自好者，避怨讥，尝惴惴。众推签廉平，遂以选事委焉。每朝廷有大选，选郎第按故事注品官，其地之远近善恶剧易，与人宜否，一决于签。太宰据签所定成，奏上之天子。天子辄可其奏，内外无间言。签亦喜自负，浸以骄泰。入吏部堂，立太宰下，挺然无所屈。居常慷慨大言：‘尧、舜以后，代无真人。使我得行其道，无怀、泰豆之治，何足云哉！’或问曰：‘子道已行矣，又何间焉？’签曰：‘未也。乡会试之榜，翰林科道之选，皆本朝所重也。数者我无一与焉。悉以畀吾，吾志快矣。’士之失职者，传其语为口实，举朝为之不平。于是台省交章劾签怨望，宜下法司讯。天子曰：‘签，忠臣也。下法司且死，将廷鞫之。’期日命签听于朝，公卿以下咸集，遣司礼太监诘签：‘汝以小臣与闻大政，分已逾矣，犹怀怨望，何也？’签曰：‘臣何敢怨望哉！臣见中朝贵要人，共为欺罔，以误主上。受主上深恩，不胜孤愤，故发此论耳。主上试面诘在廷诸臣，吉士之选，不以货取乎？科道之选，不以夤缘进乎？吏部之有顶首，科场之有关节，不累见白简乎？使臣为政，纵贤愚同贯，何至缪若此！宋欧阳修知贡举，惟朱衣之言是听。夫朱衣第善点头耳，臣乃善为诗，四五六七言皆如宿构。使修复知贡举，舍臣无与共事。诸臣自视何如修？乃毁訾臣耶？’于是公卿以下同词奏曰：‘签侮朝廷，轻当世之士，无人臣礼。且签在吏部，纵吏胥纳选人贿，上下其手，签阳喑不问，诈为愚忠，实败国事，罪当诛。’签曰：‘败国事者，非签也。诸臣绾结吏胥，共为奸利，百方卖臣。臣疏于简下，理宜有之。《书》曰：宥过无大，刑故无小。臣之见卖，过也；诸臣之卖臣，故也。主上以为罪宜谁坐？且臣本山林人，自虞、夏以来，修身数千岁，厕迹巫觋祝史之间，随俗上下。主上特简臣佐吏部，臣岂有心求之哉！臣不饮不食，无妻子之累，得贿将焉用之？主上若以臣为不肖，即日解臣吏部职，听臣仍归武安王庙，得死所矣。臣谨伏阶下以俟。’太监以状闻。天子曰：‘吾固知签忠。’命还部，掌选事如故。签知世不容，忽一日弃官遁去，莫知所终。” 
    或曰：“观音大士挈以归净土云。”野史氏曰：“古之司铨者，权氏敬氏，皆名能其职。权氏善低昂人，锱铢无所假，类非长者；敬氏好面诋人丑，恨者至欲扑杀之。明哲保身，吾有憾焉。固未若签之虚己御物，德怨两忘也。或疑签盖巫祝之流，不宜在廊庙。是殆不然。太戊以巫咸为相，成王侯，卜正于滕。巫祝又岂可贱简哉？签遭逢圣世，致位津要，蝉脱秽浊，以全其躯。”《诗》曰：“逝将去女，适彼乐土。”呜呼贤矣！《又后虱赋》曰：“李商隐有《虱赋》，陆龟蒙有《后虱赋》。李止讥其啮臭，未尽其罪也。陆更赏其恒德，则几好人所恶矣。”作《又后虱赋》以正之： 
仁不害人，义不穿窬。伤人及盗，汉法必诛。 
二罪并发，乃在濡需。请数其恶，始服厥辜。 
昆虫之丑，实繁有徒。与人相迩，捐益各殊。 
蚕丝蜂蜜，翻效勤劬。络纬促织，蜻蜓蟪蛄。 
萤飞蝶舞，助人为娱。若斯之伦，固不可无。 
鼠妇蚰蜒，秽我阶除。庭网户，萧蛸蜘蛛。 
蝼鸣于土，蚓歌于涂。怒臂螗螂，祝子蒲卢。 
扑火役鬼，投灯煎躯。暖产灶马，膻聚玄驹。 
地鳖蜗牛，负矾推车。总属堪憎，无伤于吾。 
若斯之伦，听其所如。爰有白覃，善啮吾书。 
侵嘉树，蛀耗米珠。蝗螟彖，嘉种是锄。 
醯败于蚋，肉败于蛆。飞 ]蚀柱，青蝇裾。 
是皆吾仇，害禾剥肤。情在可宥，我咸赦诸。 
虿尾惟蝎，钩牙惟蜍。蠼螋似蜮，玄蜂若壶。 
蛭缩如棰，蚝行蠕蠕。守宫壁镜，藏毒不虚。 
凡彼螫，可辟可。有犯则杀，固难尽屠。 
蛔蛲匿胃，蚧潜肤。我欲除之，无形可刳。 
蚊恃矫翼，蚤凭轻躯。我欲捕之，转盼而逋。 
若汝虱者，何能为乎？形眇一黍，质无半铢。 
或入吾，或托吾襦。旬日累代，繁孕而居。 
黑食头垢，白吮身腴。尔类日肥，我貌日癯。 
瞥焉见察，循钻衤如。既贪且懦，既钝复愚。 
肉食之鄙，曾莫汝逾。汤沐既具，汝命难纾。 
罪在不赦，慎勿怨余。虱闻斯言，匍匐俯伏。 
静听谴诃，祈缓沸沃。倾耳察之，杳无声触。 
斋心以聆，若诉若哭。号物万数，惟天并育。 
蠢动含灵，谁非眷属？身命布施，千圣轨躅。 
嗟君之量，何其褊促？我食无谷，我啜无菽。 
天赐我餐，惟血也独。我首无角，我喙无啄。 
微咂君肌，何遽为酷？君何不广？请观朝局。 
闻诸商君，吾友有六。皆锡天爵，皆赋天禄。 
荣妻任子，亢宗润族。吸民之髓，蒙主之目。 
偾事无刑，废职无辱。嬉游毕龄，考终就木。 
我羡我友，飞而择肉。我罪伊何？太仓一粟。 
君欲我诛，盍速彼狱？我闻虱言，怒发上矗。 
蕞尔微虫，宁望禽畜？积汝亿命，不比奴仆。 
敢拟朝士，腾兹谤。即汝明刑，岂止汤沐。 
系之以发，悬之于竹。细为弓，绣针为镞。 
弦丝射之，一发洞腹。尸诸棘端，以为大戮。 
    仲恭焚弃其稿，自定为二十二篇，此二篇最善。赞曰： 
    余壮而始与仲恭游，每举韩退之评柳子厚勇于为人，不自贵重，以相磨切。已而读《班史》，至陈遵谓张竦与原涉应客之言，未尝不为反复流涕也。伤仲恭浮湛里间，所谓亲见杨子云禄位容貌，不能动人。其文章议论，将久而不传，故采择其可观者，著之于篇叶，适叙陈同父之文曰：“使同父晚不登进士，则终为狼疾人而已矣。”仲恭亦云。呜呼悲夫！ 

初学集卷七十三 
    ○传（四） 

（梅长公传） 
    公讳之焕，字长公，一字彬文，黄之麻城人。其先，宋宛陵先生后也。元至正中，避兵徙家焉。曾祖吉，举进士，守惠州。吉生汝观。汝观生六子，长国桢，以御史监宁夏军，平孛贼，官止兵部右侍郎。第三子国森，举乡荐，公之父也。公十岁丧父，从其母刘，居东山之沈庄。日课书盈寸，倜傥雄骏，异于凡儿。年十四，为诸生。台使者按部阅武，骑马横绝教场。使者怒，命与材官角射，执弓腰矢，射九发连九中，中辄一军大呼以笑。长揖上马径去。使者不怿而罢。县西龙潭，绝壁下瞰，公指曰：“谁能下此潭不足缩者乎？”同游者谩应曰：“能。”再问之如初。趣举手推堕之，骛没泅水，而得免。旁人皆摄，公谈笑不改色，人以此异之。 
    万历癸卯，与应山人杨涟同举于乡，以功名节义相期许，盱衡抵掌，视举世无如也。甲辰举进士，选翰林院庶吉士。高阳孙少师以史官同馆，性严重，不可一世士，独推重公。公在馆中，语则矫尾厉角，坐则掀髯摇扇，视馆阁诸公低头缓步，暖姝相向，恒目笑不自禁也。居七载，出为吏科给事中。神庙静摄日久，朝政弛。公上封事言：“近日国事，无内无外，无大无小，酿成一片虚泡世界。如蠹在树中，风起则摧耳。方今民穷饷竭，虏横兵疲，大小臣工兵农钱谷之司，日夜讲求，犹惧不给。言官舍国事而争时局，部曹舍职掌而建空言。群天下尽为一虚套子所束缚。辇毂之下，京营之兵马，入卫之班军，户部之钱粮，皆有费无用，有名无实。种种弊蠹，动曰旧例不省。是太祖高皇帝之例耶？亦成祖文皇帝之例耶？敝蠹日积，沿袭为常。有作意整顿者，不曰生事，则曰苛刻。事未就而谤兴，法未伸而怨集。何怪豪杰灰心，庸人养拙，付国家事于不可为乎？臣请陛下严综核以责实事，通言路以重纪纲，别臧否以惜人才。臣所言者，不过老生常谈，能真实举行，未必非对症之药也。”公既扼腕时政，又数为上条奏故江陵相所以修整初政，督课名实者，慨然欲有所建置。疏屡上，不见省。部党角立，如敌国不相下，一无所附离，每有封驳，恒两非之。其大指务在破私交，绌党论，矫时救弊，爱惜人才而已。居六载，出为广东按察司副使，分守惠州。惠狱多冤结，栲一连十，累岁不得决。闭门周视案牍，期旦日会堂下，据案呼囚，明举其刑书云何，据几决遣，狱成于手中，奄忽如神。岭表多盗贼，势豪家通行为之囊橐，尽知根株窟穴所在。用沈命法，分行收捕，穷治所犯，即时伏辜，由是盗贼禁止。惠州豪沈烈女于水，禽得，就烈女死地扑杀之，瘗其女于萧烈妇墓旁，赋诗刻碑以识焉。宦家子依倚父势，恣为奸利，禽治之不可得。使人晓谕其父，若欲其子出而生乎？抑匿而死乎？其父大寤，听其子就理命。冤民如墙而立，占人田园若干，攫金钱若干，掳子女若干，甲乙丙以次质对，尽反其侵掠，则缚狠子痛棰之曰：用以谢乡人，并以谢而父也。”卒自刮磨为善士。公为吏，精于吏职，发奸レ伏，厉使强壮，蜂气类赵子都；奋髯抵几，罢斥舒缓，养名类朱子元；赏罚分明，见恶辄取，类张子高；仁心为质，不务近名，扶养元气，执持大体，则汉吏弗如也。海寇袁八老掠潮杀守吏，潮非公所部，自请往剿。严兵扼海道，绝馈运，断樵汲，散免死牌数千，首服者接踵。八老窘迫，乘潮夜遁，乞降于闽。公督学山东。八老率舟师援辽，谒公于登。公语之曰：“海上之役，不得望见颜行，今何以在此？”八老泥首谢曰：“畏公天威，是以走闽。今日敢不为公死乎？”公文人不便武事，其为剧寇畏服如此。其视学，阔略教条，谢绝请寄，考课之暇，进诸生而教诫之。贤者降阶执手，重以慰籍；不类者嚼齿唾骂，申以楚。诸生始而骇，中而服，久而歌思颂慕，咸以为师保父母也。兖富人谋并邻生园庐，使二盗要诸丛薄中，ㄏ抟而杀之。有司以盗抵罪。公曰：“是所谓功意俱恶者也。人止一命，而盗无两死。今度主使，而论盗扶同杀士，众口ん哗，五月不就吏，并用柱后惠文弹治耳。”逮至，一讯而服，遂以重论，而二盗坐前案论死。天启元年，召入为通政司参议，迁太常寺少卿。三年，擢都察院佥都御史巡抚南赣。丁母忧归里。未几而逆奄之难作。先是神、光二庙，相继登格。先帝幼冲，杨涟为兵科都给事中，参预顾命，建白移宫。及为副宪，案劾逆奄魏忠贤罪状，群小嗾奄兴大狱，逮涟考死。言官レ觖涟党，以公为首。指涟就征日，公往送，执手恸哭。诬公在省中受取赇赂，牵连即讯。当是时，钩党遍天下，锒铛之使四出。公自分旦夕逮系，而狱久未决。每呼愤顿足曰：“我何渠不如野猫头，致奄党忽忘我耶？”野猫头者，公与涟平居相尔女之辞也。已而叹曰：“主少国危，朝家事坏于儿媪息之手。刺血草奏，大呼二祖十宗之灵，撼承天门，恸哭引欧刀自刭北阙下。男儿死耳，肯低头骈首，作圜扉中一片血耶？”短衣ゎ被，从两苍头跨马北上。亲知股栗莫敢遏。过信阳，故人王思延止之曰：“壮哉！遂与子长别矣。强为我少留痛饮，信宿而去。”越翼日，邸报至，坐追赃遣戍。思延笑谓公：“可以归矣。”跨马复返，据鞍却望，鞅鞅如有所失也。今上即位，召还，以原官巡抚甘肃。甘镇孤县虏中，绝饷七阅月，套虏土鲁多蛮犯塞，军无见粮。公钩校边吏邀勒淮商中盐引，悉以给商，一日得盐引银三万两有奇。战士宿饱，一军欢呼。乃为三覆以待虏，遣羸卒数百人，领羸畜数群驻墙内，虏入即反走。虏略取羸畜，逐北深入。总兵杨嘉谟部前锋迎战。虏惊，将从间道阑出，则二覆起，邀其后，炮弩齐发。公亲率标兵夹击，虏大败。斩首虏凡七百余级，生得银定酋王子绰木素，降六百余人，悉分隶为精骑，甘兵以此益强。明年春，虏复大入，病疠大黄山下，枕籍相望，诸将请掩捕之，得首虏数千，中封赏率。公曰：“鄙哉！用是得侯，何不武也？”遣译人宣谕朝廷威德：“乞沙迹地活汝，慎无恐。”逾月，虏病，望边城搏颡，涕泣引去。虏酋小王子入谢。公返其金玉，取所贡矢，与诸将耦射，十射皆贯革，矢矢相属。虏啮指曰：“真吾父也。”乌程用阁讼攘相位，公在镇，扌戟手骂詈，数飞书中朝，别白是非。乌程深衔之，思中以危法。己巳冬，奴兵薄都城，公奉入援诏，即日启行。虏踞峡口峰，大兵尽东，合海虏窥河西。公命援兵分五道：肃州高台兵从西北而东，凉庄兵从南而北，伏贺兰山西，徼虏归路。大兵会水泉峡口，腹背掩击。虏再战再北。斩首虏八百四十级。我师遂东。而总镇兵先哗于涂。公驻兰州，盛陈兵塞诸隘口，下令尽赦胁从，斩首乱一人，以首虏论赏。夷丁庄哈杰等斩五人以献。公叱曰：“首乱者四人，安得五也？”赏四人，扌失一人。一军皆喜曰：“吾属无忧矣。”甘镇去都门七千里，师次州，奉诏还镇，已又趣入援，纡回往还，又数千里，师行半年始至。本兵希乌程指，劾公逗留，欲用嘉靖中杨守谦例杀公。保镇三百里，甘镇七千里，保以先至论功，甘以后期论罪。上心知公材，怜其枉。部议力持之，乃命解官归里。久之，乌程当国，豪宗恶子，嗾邑子上书告公，乌程从中下其事。中朝明知其满谰，忌公才能，借以尼公。公自是不复起矣。公为人忠诚乐易，光明洞达。遇显贵人，不抠衣奉手，亦不为崖岸斩绝。遇后门单士，不为翕翕热，亦无所施易。刚肠疾恶，面折人过，如矢激弦，一往辄发。怜才好士，赈穷急难，虽仇人怨家，片言讠垂诿，输写心腹，未尝有纤毫芥蒂也。家居门无重闭，室无典谒，杀鸡饭黍，宾客杂坐，笑语喧阗，几案狼籍。小夫孺子，乞儿贩妇，冤愤赴诉，直入坐隅。公召其所与交关者，往复譬解，平亭曲直，务使得当而止。县中桀黠奴与奸猾吏盘互，渔食闾里。闾里冤结者，不之有司而之公。公必禽治痛折辱之，列其罪状付守令，案伏其辜，不得以势力变诈自解。由是荜门圭窦，倚为司命。势豪侧目视公，亦不能不为绌服也。县阻山多盗，皆奴吏为渊薮。盗连发不得，得即妄引平人，连染株送，盗得不穷竟。公曰：“除盗莫如除窝，除盗窝莫如除势窝。”具得其主名区处，责问游徼尉卒，令壹切受署。势家有首匿者，自领尉卒搜捕，又不得，则发苍头健儿，裹粮与俱，追逐数千里外，无有遗脱。验服，辄折其两足，纟专送所司，俾不得受贿纵舍。群盗摇手勿复过麻城界，自送死也。流贼起秦、陇，躏豫、楚，蔓延光、黄间。公告戒守令勿去，有我在。用军法部勒材官乡人、子弟僮奴，警巡、远侦探，援兵登陴。所畜养赣儿数百人为正兵，备出战。收无籍恶少为游兵，资应援。一参将领辰兵护关厢，南赣大炮，东粤红夷炮，架楼橹，募猎户，操药弩矢，分伏关隘。城沈庄别墅，浚渠堑，具蔺石渠答，与县治犄角。警急，亲领家丁，跨马巡徼，黑夜往还数十里。守者恃以无恐。乙亥二月，贼乘夜绕城而南不敢逼。自是贼游兵相及，不敢犯麻城者八年。献贼投牒乞抚，称西营张献忠，每过城东，指谷堆山，相戒勿近沈庄。西陲兵所在焚掠，过沈庄，必敛兵免胄，稽首而去。乡人入保者益众，名其堡曰保生。莳花之圃，养鱼之陂，皆斥以予民。诛茅结庐，鸡豚成社，所全活数十万人。兵后凶灾，振廪贷粟，又全活数万人。公以士大夫失势家居，卒能枝拄剧寇，保全江、汉，以其至诚恻怛，急病让夷，一腔热血，夙为乡里士民所倾信也。官兵日暮行劫，东山寨炮石伤二骑，群噪周侍郎第，登其屋将焉。公至，厉声叱曰：“奴辈三百人，欲反耶？吾遣家丁缚汝，如搏兔耳。”一军皆声喏，拥公马抵沈庄，听处分而去。邑子董环，据东山巴河，聚众且数万，郡邑忄匈惧。公折简召之曰：“环敢不来乎？”环至，竿其首。众即日解散。其呼吸应变不动声气，皆此类也。公听勘久之，叙甘镇前后功，加级荫一子。忌公者盈朝，卒不果用。辛巳八月十三日发病卒，享年六十七。殁之日，里人皆巷哭。每岁诞日，聚哭于墓者数千人。向受公镌责者，无不行哭失声。 
    公尝言：“吾于天下有三友，虞山如龙、应山如虎、临邑如象。”临邑者，故大司马王洽也。与同邑陈侍郎以闻好，应山初殁，语陈曰：“昨曾见野猫头来。”陈骇曰：“何谓也？”公曰：“日午时忽见于竹亭篁箨间，状貌如生，把余臂语曰：‘血书中未尽之语，汝为我证明之。’言讫而殁。所谓质诸鬼神者耶？”公卒之年，先丧其壮子二。孙才成童，今又弱一个焉。其行事将日就湮没，后死之责也。乃据其门生万延行状，且与其从弟惠连、念殷，访求其遗事作公传，庶国史有征焉。赞曰： 
    崇祯初，客或语予曰：“政将及子，灭奴荡寇，策将安出？”余曰：“用孙高阳办奴。用梅长公办寇，天下可安枕矣。”未几，余坐谴罢。己巳，以奴警即家起孙公当关，三年旋放归。又七年，公殉节死，而辽事不可为矣。长公罢镇里居，贼八年不敢窥麻、黄。长公殁后二年，癸未三月，献贼陷麻城，戒勿犯梅氏，持羊酒祭长公坟，罗拜而去。 

    （张进谏传） 
    张进谏，莱州人也。万历中，麻城梅公克生以御史监宁夏军，讨孛贼，进谏以小较隶魔下亲随执槊，不去左右。贼被围急，我师决堤水灌城。贼诈降，请缒城见监军，皆及濠稽首而退。许朝挥刃逾濠，将及公，公披襟当之，朝内刃下拜。当是时，朝相逼在十步内，进谏色动，公失止之。进谏退曰：“主在此，使贼好去。进谏握两拳欲肿矣。”公每夕变服为卒，周巡城垒，昏黑中辨人影相随，必进谏也。夜有零贼取食他堡，一军空营逐之，公起巡营，见帐下一人植立，则进谏也。公问：“胡弗往？”进谏曰：“军中昏旦多警，敢逐一首一级，俾主公惧然独夜乎？”城下之日，制府纵军大掠，金珠委地。进谏独持一槊从公就道。制府疾监军，并绌进谏功，升黑沟镇抚。梅公叹曰：“吾虽不争功，不能不惭于进谏也。”且死，以属其弟子长公。长公官谏垣，抗疏为进谏伸雪，有诏录用，未几而进谏死。进谏膂力绝人，乔捷如飞鸟。以二食指按屋檐，掷身空中，腾跃数回，瓦不坠裂，亦无磕撞声。拳击牙旗石磴，火迸石裂，屑飞数丈。数十人持刀槊环刺，进谏赤手尽夺群械，敌亦不受伤。跳跃上马，横侧秋，下上驰骤，见者目眩。善料敌，侦报贼出没，不差晷刻。陷阵先登，多获首虏。及上功，粥粥若无与者。卒伍索首功，辄分与之。梅公殁，拊膺恸哭曰：“进谏自今无死所矣。”尝与壮士剧饮长安市中，酒酣，谭少年击石事。进谏曰：“吾老矣，贫不办饮啖，气力差减，尚当为诸君试之。”挥拳击巨石，石碎如粉，两眦皆裂，血出如注。不数日卒。赞曰： 
    宁夏之役，梅公功高赏薄，将士血战者皆不得叙。如进谏者，可使其无传哉？梅公晚自号云中老子。老子尝言：宁夏诸贼，皆奴才耳。许朝饶有机变，堤水决，朝命造舟，不终日而办。缒城之日，城中讹传朝为进谏所杀，朝妻曰：“吾义不受辱。”遂自缢。李冢宰长庚，梅公之女婿也，作《云中老子遗事》，纪进谏事甚备。余为进谏立传，并朝事亦附见云。 

    （紫髯将军传） 
    紫髯将军者，姓周氏，名文郁，字蔚宗，常州宜兴人也。长身美须髯，深沈好书，能谭文武大略。天启中，奴酋陷辽阳。杖剑谒高阳公于关门，首建四卫之议。公喜而执其手，呼为紫髯将军。留幕中，参预谋议。丁卯，奴掠朝鲜，踞黄海道。文郁率师赴援，覆舟獐子岛，有神人教之登木，浮海而免。崇祯己巳，奴酋入大安口，袁崇焕督师入援。文郁主旗鼓，鏖广渠门，杀奴千人，伤伪六王子。奴移营南海子，旋引去。崇焕、文郁两肋集矢如猬，幸重铠不受伤。崇焕坐谋逆，下诏狱。辽兵溃而东。上即家起高阳为督理。甫抵关，立命文郁军前赞画。冒雨雪，一日夜驰祖帅营，劝谕还师。庚午三月，高阳以四城未复，兴东江牵制之师，命茅元仪、陈继盛及文郁统龙武中左右协兵以往。四酋惧，自永平潜回沈阳。中协兵哗，改文郁为中协副总兵，兼摄左右两协。舟泊觉华岛，而刘兴治之变作。兴治，兴祚之弟。兴祚在奴中自拔归，战死永平城下，所谓刘爱塔者也。兴祚死，兴治居皮岛。陈继盛署岛事，流言关门，兴祚未死，自奴中有书招兴治。兴治领夷丁，且有变。兴治大恨，诱杀继盛等二十余人，扬帆至小平岛，距旅顺五十里。文郁携亻兼从数人，轻舟泊岛口。兴治来见，意颇施易。文郁令戎服趋谒，少挫折之。已而开颜语曰：“尔兄初见阁部于关西，与我结为兄弟，誓以死报国。太平之战，以八百骑败奴万骑，血战死绥，为东人忠勇第一。今尔以睚眦仇杀，负叛逆之名，不亦伤乎？早自为计，束身归命，杀贼自赎。阁部念尔兄，必请贳尔罪。我一门忠义之名，尔念头再一蹉跌，无救处矣。”兴治长叹失声。又耳语曰：“岛中将士，非尽兄弟骨肉也。身在绝岛，惶急相随。若一登陆，人自寻活路，安知不借尔为功？”兴治矍然失色。少定，之曰：“阁部有成言矣，陈继盛欲杀兴治，非兴治欲杀继盛也。诸人之死，夷丁护主人误及之，非兴治使之也。奏去本章，自家不知文义，凭人做去尔。但依阁部说，阁部必为尔主张。”兴治唯唯别去。文郁往兴治营，直入帐中。夷汉兵执刀斧，狰狞离立。酒酣语兴治：“舟小，欲借宿帐中。”兴治欣然陪宿，至夜半，忽逸去。文郁如弗闻也。留营中五日，岛众呼噪索饷，口语籍籍。开诚慰论，众皆帖服。比入舟，并舟数十艘，列炬呼嚣，弓刀戛戛然。文郁曰：“此兴治尝我也。”干扌取竟夕，铃柝相闻。侵晨皆散去。部将逃匿双岛，击伤东师之过岛者。兴治怒，令岛众绕舟号诉。文郁夜卧不起，呼其将拥被语之曰：“二将逗留，畏避流言，岛叛自解。今又激岛众杀我，以实其言。汝等堕其计中。可趣取我首去，岛众不足恤，刘氏从此无噍类矣。”兴治大悔悟。翼日，饮饯文郁，使人扶而拜之，抟颡大哭而别。九月，兴治败奴于青山凤凰城。捷闻，高阳上奏曰：“兴治斩奴三十余级，虽不足以自赎，其誓与奴绝，则已明矣。副总兵周文郁，以口舌为甲兵，跳身虎穴，而偃卧其中，携其众，坚其心，申明皇上威德。一操一纵，使百十跋扈蛟螭豺虎，咸就一手调服，数万兵民，赖以安定。首当叙录，以为忠勤之劝。”当国者恶文郁从海外来，无所赠遗，引同姓嫌，绌文郁不叙。高阳叹息而已。当兴治变起，四酋尚据滦、永。兴治所领皆精甲，降夷尽夺兵船商舶，奴方驰伪檄诱岛众。兴治勾连奴孽，不南走登，则西扣关；不归奴，则盘踞皮岛，夺鲜人马市之利，借地以交奴，如宋李全故事。国家方急奴，安所得余力制岛？论者以谓平岛之功，与四城驱奴，相为表里。孤贫赤手，为权幸抹扌杀，至今未有能讼之者，此可为叹息也。 
    壬申二月，孔有德陷登围莱，文郁奉诏率津师千六百人赴海外协剿。贼拥众数万，自登入海，围旅顺，结老营于龙王堂，自率精锐屯双岛。我师单弱，仅龙武左右两营，乃伪立内丁二营，火器一营，招练一营，夷丁百人，更番出哨。夜分布各艘，唱夷歌，辽人能夷歌者和之。贼闻之，谓我营中皆夷丁也。十六日，遣将焚龙王堂老营。十八日，遇贼双岛，浮尸蔽海而下。贼知老营，乘风遁去。追击之，沉其八舟，获叛将毛承禄。旅顺之围始解。二十三日，追贼至三山岛。二十四日，至广鹿岛。二十九日，至黄骨岛。先后焚获贼舟四十余艘，获伪副将、都司、旗鼓、参谋官四十余人。伪副将苏有功者，孔贼在登，参将马聪等十四人谋以元旦行香时缚贼。有功告变，贼尽杀十四人。妻妾赀产，尽给有功，并统其众。有功擒，孔贼益气夺。三十日，追贼至獐子岛，中国之地始尽。贼初欲据獐岛，西北阻江，西南控制诸岛。及旅顺结奴掠鲜，鼓煽叛将，出没海上，为所欲为，至是乃遁入鸭绿江，壹意投奴矣。文郁会舟师入江，檄朝鲜遏贼投奴要路。初十日，与贼战鸭绿江卓山，擒伪都司等官三十六人。十三日，合兵攻贼于麻坨。鲜兵军陆，我师军水，两战皆大捷。耿贼遣伪官乞降，请修筑南关，复金州以自赎。镇兵忌其功，要击之。二叛乃由西北遁，合奴营。奴舟列马耳山下，结营于九连城。文郁遣部将于马耳山下下流，缚草为空营，泅人候奴睡熟举火。奴舟火发，误奔空营，营中火亦起，奴自相蹂杀无算。是时朝鲜陪臣都巡察使雒君兴、金自点来会师，吏曹参议李行远来奉书，奴遣使英俄儿仄遗书朝鲜求款，请以耿贼质军中，款议成则并归孔贼。文郁方条列具上，而革任听勘之旨至矣。耿贼得罪老奴，逃回皮岛。至是逡巡不敢去。奴归叛以求款，我用鲜以款奴，其名甚正，视武陵用瞽人之事何如？惜乎其不就也！文郁率单师追贼洪流巨浸中，转战三千余里，杀伤贼十之八九，俘获数千，虽未能禽孔馘耿，亦足以复命矣。诸镇以畏敌叙赏，文郁以血战镌责，东事之不平，岂尽疆事之失哉！ 
    文郁归，贫无以为家。侨居武林，布衣徙步，闭门读书。作《边事小纪》，叙高阳幕府及袁督行间事甚核。担簦游武夷，访曹能始于三山。能始叙而传之，刻其诗于《十二代选》中。归而谒余虞山，曰：“高阳既殁，文郁当为公死矣。”与闽人蔡鼎无能、无锡顾杲子方极论制御闯、献方略，其言曰：“逆贼窃据上游，江南重地，当广搜豪杰，多集义勇，尽收草莽轻侠，团聚为兵。肘腋清则内无他虞，反侧归则外有劲旅，庶几先声可夺其魄也。逆贼焚陵僭号，天人弗与，日捱一日，坐失时机。彼将抚江、汉，掠全蜀，守豫南，扼楚东，则我从何处下手？不亦俨然敌国乎？今荆、襄失而不与宋同祸者，以有西北诸路可进也。我师由唐、邓进则掣其右，由随、德进则牵其左，舟师溯流以批捣其胸，蜀师出房、竹以横截其腰，秦师守关、陇以控扼其面，堂堂正正，不错不乱，可一鼓而完二十年不了之局也。”鼎拊膺叹曰：“高阳死，宿将尽，天留紫髯为国家办贼耳。”文郁别去，约旬月复来。久之不至，杲来讣曰：“紫髯归病，不汗十日，死矣。”赞曰： 
    曹能始叙《边事小纪》曰：髯之志以报国为重，而酬知己次之。自广宁失，已无全辽。高阳出而始定议守宁为守关。奴骑撤回，伪城震动。故丙寅之春，袁督得以却虏守宁。若己巳之再出，驱奴复土，神京晏如，又不待明也。关门遣师助禁，在奴未入口之先；迎敌克捷，在奴已迫畿之后。此段公案，非身在行间，谁知之者！时事日非，人才日少。追往以思来，在国而不在人也。予读之而悲髯之志焉。呜呼！紫髯死矣。髯死，贼愈炽，衡、永、秦、晋相继陷没。暇日摊书，髯所论次方略，依然敝簏覃蠹中，为之慨然太息。作《紫髯将军传》，庶几后世有论髯之生平而悲其志如能始者。 

初学集卷七十四 
    ○谱牒（一） 

（请诰命事略（崇祯元年九月）） 
    先祖讳顺时，其先出吴越武肃王。家世素封，曾祖父孤童中落。先祖与其弟副使公力学奋励，嘉靖己未，会试举《春秋》第一，观政吏部。是冬，奉命饷辽东军，抵家未弥旬而卒。先祖倜傥有大志，不屑为章句小儒，焚膏宿火，讲求天文、律历、河渠、兵、农诸家之学，提纲举要，荟蕞成书，凡百余卷，名曰《资世文钥》，盖《通典》《通考》之流亚也。其饷辽也，从老戍退卒，问讯虏情边事，登关城，望渝海，酹酒赋诗，慨然有吞胡出塞之思。是时辽东大饥，道堇相望。人或谓先祖南人，不耐苦寒，盍待发春而行。先祖曰：“吾一人寒，其忍十万人饥乎？”抵辽中寒，竟以此病卒，年二十有九。 
    先祖母卞氏，先祖背弃，年甫三十，先君生十年。祖母截发贮棺中，以立孤自誓。曾祖父性严重，奉事惟谨。庀治丧事，必先诸叔，曰：“吾冢妇，弗敢后也。”分财产，戒先人无取赢，曰：“若孺子，弗敢先也。”先君能胜外傅，不假与颜色。稍不如命，则对案不食，涕泪交颐。居恒以纲常道义为典训，曰：“吾愿汝为古人，不愿汝为今之望人也。”岁时延请宾客，省视故旧族戚，闾里之窭贫者，待以举火。推食解衣，设糜掩骼，咸脱簪珥为之。谦益稍长，教以书传，每诏之曰：“吾欲效范文正公买良田为义庄，而汝父不能盈吾志也。汝必勉之。”又曰：“我老矣，正如俚语‘怕你做官时我做鬼’。”至今思其言，辄为泣下。谦益举进士，先君排缵祖母苦节，草疏趣上之，留中不报。侵寻十九年，遇今天子霈恩，得以及追荣之典。而崇台绰楔，表厥宅里，已不可复请矣。呜呼伤哉！ 
    先君讳世扬，年十二三，能ウ记《五经》《史记》《文选》，凡百余万言。世授胡氏《春秋》，收拾旁魄，搜逖疑互。既成，以授学者。学者咸师尊之，从而执经考疑者继于门。先君自念少孤，思早自竖立，以报母勤。累试不见收，而祖母违养，蚤夜呼慕，声入黄泉，衔哀七年以孝死。先君志节激昂，好谈古忠节奇伟事，每称述杨忠愍、海忠介诸公，嚼齿奋臂，欲出其间。卒之日，手定其所为古文及所辑《古史谈菀》，藏┑之以畀谦益，且遗之言曰：“必报国恩，以三不朽自励，无以三不幸自狃。”呜呼！谦益其敢忘诸。先君尝作《聱隅子自传》。其葬也，宗伯宣化公志之。敢撮其大略，以上史馆。 
    家母姓顾氏。外祖讳玉柱，山东按察司副使，方正强直，以朝典治其家。吾母在女氏，已有仪法。自归先君以迨老，不好戏笑，不知游冶，面不施粉泽，身不御绮纨，目不识优倡妖尼，耳不听吴歌瞽词。虽盛暑，不饰不见媵侍；虽亲婿侄，必门为 门与之言。日夜课纺绩，教剪制，机杼刀尺声轧轧然。戚属间族出遨嬉，必辟吾母。有矜好炫冶者，辄毁容敝服以见。退而相谓曰：“何乃自苦？”或笑曰：“此笨人耳。”谦益免先君之丧，数年不出。母意殊安之，曰：“儿了秀才事足矣。”乙丑，坐阉祸削籍，母迎谓曰：“汝无官，吾有子矣。”阉钩党益急，相惊追捕者日数十至。母曰：“犹有天道，汝必无恙。”盖吾母庄敬闲止，能识大体，古所称母师，殆无愧焉。 
    妻陈氏，为里中右族。曾祖官南京国子监祭酒。其父与先君为文社，相狎也，故以女归于我。妻从我于诸生十年；既第之后，从于倚庐者三年；家食者八年。用覃恩封孺人，进封安人。未几，被追夺之命，朝夕汹惧者三年。今年得复封诰，亲知相贺，妻曰：“吾闻应山母妻栖止谯楼风雪中，日不得再食。赖天地祖宗之庇，免此幸矣，庸敢有他望乎？”谦益追理前事，亦为黯然出涕也。 

    （刻古史《谈菀》目录后序） 
    先君子读史之役，始于万历丙午，而《谈菀》之成，则在万历己酉，凡四载而始竣。谦益奉讳以还，每发故箧，泪淫淫不忍视。里人郭春卿任是正，昆山张孟任梓，又六年始告成事。先君子之言曰：“吾读正史，如飨大官焉。体节之荐，充溢员方，久而能使人惫。吾读稗史，如尝异味焉，小虫水草，蜇吻裂鼻，久而能使人荒。是故稗而不史，弗典也；史而不稗，弗志也。吾取材于史，借径于稗，太平钩异，撮繁就简，不出琐言碎事，而天咫民则吉凶情伪之指意如指掌焉。斯不亦史官之流裔，而稗官之质的乎？”四年之中，横经籍书，寸纸不遗，秃管成蒙，子云之手赍油素，太冲之溷置刀笔，以先君子方之，无不及矣。易箦之前一日，手自封识以诒谦益曰：“此宋人之遗弓也。吾死，无忘吾所为殚瘁矣。” 
    於乎！谦益又何忍赞一辞哉！循览先君子所论次，班、范以前，多采撷《吕览》《淮南》及刘向所序诸书，去古未远，资博而事约。六代以后，芜文秽史，手自绳削，遂使甲乙之帐簿，与腐烂之邸报，字栉句纂。比于良史，则先君子阳秋之笔，略见一斑。后有作者，弗可诬已。作之不止，乃成君子，是故励德业者恒存乎旌行。他山之石，可以攻玉，是故辨贞吝者恒存乎物差。善言天者必验于人，三世之事，信而有征，君子盖雅言之，故神逵咫闻终焉。语有之，教之《春秋》，为之耸善而抑恶焉，以戒劝其心。先君子岂徒托诸空言，其亦《春秋》之志乎？ 
    於乎！先君子甫弱冠，即以文章节义自负。偃蹇数奇，既不得出入承明，齿牙，树颊胲，有所建竖于当世，而盛年壮志，耗磨于博士家言。以其余力，寄之坟典，编摩稍倦，辄呼大白佐之。酒后耳热，诵沈攸之十年读书之语，泣数行下也。先君子之论著尽此，先君子之精亦尽此矣。谦益虽不肖，不能为箕，敢不惟遗弓之言是识。於乎！宋人之弓，其余劲饮矢于石梁，宋人殆不亡也。后有读先君子之书而悲其志者，无论为史为稗，登诸刘氏《辑略》之列，将先君子之魂默举，谦益亦死且不朽。万历乙卯九月，孤谦益泣血谨识。 

    （先太淑人述） 
    先太淑人姓顾氏。外王父讳玉柱，历官至山东按察司副使。嘉靖庚戌，虏薄都城，选藩、臬入贺有威望者视师。命下夜漏方四刻，即上马去。按视讫，日已旰矣。逃伤者数千，号哭拥门。立马于门阖，令从马腹度。虏退，移疾请致仕。尝叹曰：“活千人者必封，吾其有后乎？”家居数年，以嘉靖甲寅十一月己未生太淑人于尝熟之虞山里。我先公讳世扬，曾王父赠刑部郎中讳体仁，王父嘉靖己未进士赠礼部右侍郎讳顺时，王母赠淑人卞氏，先公七岁而孤。王母截发自誓，以耆于成，外王父才而婿之。年十七，归于钱氏。后十二年万历壬午，谦益生。后二十八年庚戌，谦益进士及第。先公弃背后十年，泰昌庚申，用谦益编修覃恩，封太孺人。后四年天启甲子，用中允封太安人。次年，谦益坐阉□罢归，夺封诰。后四年崇祯戊辰，用礼部右侍郎封太淑人。谦益坐枚卜被讦，次年己巳得白，奉太淑人家居五年，享年八十，考终于内寝。某年某月某日，归于海虞山北市桥先公之阡。于是哀子谦益哭而言曰：“呜呼！谦益不夭不死，鬼神凶怒，降兹酷毒，其又敢溢美攘善，诬玄堂之片石，重干天诛？” 
    谨按我太淑人之德行，合于古之图史所载，信而可征者有七：曰顺，曰庄，曰贞，曰勤，曰俭，曰仁，曰慈。请言顺，曰：我王母性方严，太淑人肃共诚至，遇有谯诃，侧行却立，若无所容。先公豪于文酒，中年坎，纵酒沾醉，丙夜叫呶。太淑人匿避空屋中，稍间，瀹汤茗而进之。先公急病让夷，不治生产。太淑人黾勉助，不以无为解，终不自以为能事。及其为母，虽箱箧琐屑，必白谦益，不自取进止。盖太淑人之少也，为女而未尝为妇；其老也，为妇而未尝为母。阴幽坤从，终身而已者也。请言庄，曰：我曾王父暨外王父皆以朝典治闺门。我王母，礼宗也，通《曲礼内则》、文公《小学》，奉为典训。太淑人未尝知书，而暗与之合，虽盛暑，不饰不见媵侍，虽亲婿侄，必门为 门与之言；虽大喜笑，未尝至矧；虽盛怒，无疾言大声。延见妇女，色正而词辑，无贫富贵贱如一。有轻脱陕输者，局促侍坐，退而喜曰：“腰背间释去重石矣。”宗人侍御家有婚礼，太淑人莅事，危坐达旦，头目未尝转动。衣戌削，若图刻然。四婢子夹侍如帷墙，人莫见其面。侍御叹曰：“此异人也。”每举以为法式。请言贞：太淑人择辞而说，择地而蹈，浃月不出闺阃，经年不识听屏，不接游闲之女，不近ㄚ冶之尼。耳不听瞽词吴歌，目不识优舞童索。戚属族出遨嬉，必辟太淑人。有出阃之言，相戒勿令太淑人知也。邑屋亡赖子弟，约日为乱，邻里汹汹徙居，太淑人曰：“吾儿宦未归，义不当出门，吾殉此而已。”宗老固以请，太淑人曰：“必之母氏则可。”使其侄夏时御以如外王父故第。三日而复。每言之，未尝不追悔也。盖宋伯姬、楚贞姜之事，太淑人实优为之。请言勤俭，曰：太淑人习劳执勤，晚寝早作，既馈以后，六十年如一日也。执麻，课纺绩，赋事献功，有程有要，寝门以内，机杼之声轧轧然，刀尺之声琅琅然也。入其室，施枷必整，枕簟必敛，箴管{般糸}帙，井井然也。不耀珠翠，不施膏泽，不著方空吹纶之衣。岁时宾祭，一御新衣，即藏┑之。陈衣之夕，故嫁时衣犹有存者。芥醢之酱，桃梅之诸，躬亲择治，瓶瓿净洁。余阁之奠，皆手泽也。居恒以戒暴殄知惭愧为训，其天性如此。请言仁，曰：太淑人仁心为质，合于佛之慈悲，老之重积。发一言，惟恐伤人；行一事，必思利益人。食不濡鸡鳖，行不践虫蚁。日给食，必先幼稚者；时给衣，必先老病者。每置食，必先计馀而后食。糗饵粉糍，必剖分之，左右顾视，恐有不满于意，殆佛家所谓减分布施也。宗妇乳母之类，穷则养之，病则药之，死则祭之。垂白扶杖，哭太淑人柩前者，过时而愈哀。庶出之妹，归严氏、归氏，皆号兆陨绝。同仁均爱，此其征也。请言慈，曰：呜呼！太淑人之慈，至矣尽矣，不可以复加矣。谦益生而多病，太淑人之生母陈，老于钱氏，与乳母共视保，三人之命，皆悬绷中儿也。谦益举于乡，请于先公，鬻故第以偿债。太淑人劝为之，曰：“儿它日非无大宅者也。”邻人转鬻故第，我贫不能赎，太淑人方食，放箸而叹，以是知其始之挫情也。谦益免先公之丧，家食七年。太淑人安之，曰：“如是足矣。”乙丑之削籍也，太淑人不戚，而以再出为虑。戊辰之被谗也，太淑人不愠，而以得归为喜。每欢颜相慰劳曰：“吾老矣，汝作阁老何用？落得今日母子团耳。”五年之中，保视甚于绷裹时。复加一饭，复损一衣，不在谦益，而反在太淑人也。酏Ρ羹，手自调糁，遣侍婢视其食否以告。逮弥留之前一夕，犹是也。太淑人素坚强自持，虽老能立语移日，不欠伸跛倚。是岁上日，寿觞初举，贺客杂。元夕后微告剧。越三日而属疾，寝三日而革。病不哕噫，没不颦呻，右胁吉祥，奄然安寝。子言之：子生三年，然后免于父母之怀。谦益之生也五十有二年，而始免于慈母之怀。崇祯六年，岁在癸酉，其免之之岁；正月二十四日丙辰，时加戍，其免之月之日之时也。呜呼痛哉！谦益狂愚悻直，再触网罗，苇笥之籍，同文之狱，流传汹惧，一日数惊。太淑人强引义命自安，然其抚心饮泪，惟恐见壮子受刑﹃，固未忍以告人也。以太淑人之至德，胡不百年？惊忧促算，岂或由是。恶子顽狠，尚不从死。然即死，亦何足赎？呜呼痛哉！ 
    谦益三举子不育，归田之岁，举一子，太淑人殁之七月，又举一子，故名长子曰孙爱，次曰孙娠，所以志也。孙爱之议婚于瞿给事之女孙也，太淑人实命之，曰：“人以汝故去官，结昏姻以敦世好，不亦善乎？”媒氏复以许中允之女孙告，太淑人曰：“是先君故人之子也，幸有次孙，必昏于许。”孙娠生，中允遗书许字，如太淑人之言。《诗》不云乎：“诒厥孙谋，以燕翼子。”谦益叙太淑人之慈，敢终之以此。岁在甲戌正月小祥，哀子谦益泣血稽颡谨述。 

    （外庶王母陈氏夫人圹铭） 
    夫人，外王父山东按察司副使顾公讳玉柱之侧室也，实生吾母。外王父卒，夫人来依吾母，遂老钱氏。夫人生于吴趋，无冶容，出于单门，言动不苟，外王父以为有仪法。善事外王母刘。刘视之如侄娣。刘疾革，便溲皆手捧之。比殁，蓬垢涕号，三岁无盐酪。吾母举子多不育，谦益生，托于乳媪，夫人视保益谨。儿夜啼，夫人与乳媪剑之行，促则趋，缓则翔，四足踯躅声，与儿啼下上。先君时被酒叫呶，夫人抱儿匿空屋，严寒手不敢战，恐贼风感冒儿也。谦益长而夜读，夫人辟绩易数钱置果食，王母卞夫人间赐糕饼，案头累累然与笔墨杂贮。谦益目属之，虽欠伸不敢寝。谦益举于乡，夫人病，喜而少间，旬日卒，享年七十有九，万历三十四年十月十五日也。以岁之不易，权厝于外王父墓旁。四十五年十二月初一日，始克葬。庀葬事者，外王父冢孙夏时也。夫人卒五年，谦益中进士及第，官翰林。念夫人之勤，于其葬也，渍泪彻圹，书铭告哀。铭曰： 
    乌目山，龙涧水。从君夫人窆于此。谁之铭者外孙子。丁巳长至，莆田宋珏书石纳圹。 

（亡儿寿圹志） 
    呜呼！我先君与余皆单子，余妻生子佛霖殇，妾王氏生檀僧亦殇，汲汲焉惟嗣续之是虞。天启三年癸亥，以太子中允告归。八月生一男子。是时吾母年七十，汤饼之会与寿筵相逮，遂名之曰寿。其母微也，余妻与王氏更母之。儿生而隆准丰下，目光激射，啼声皇皇然。亲朋杂然视之，无凡儿啼怖状，咸曰：“此所谓‘解著《潜夫论》，不妨无外家。’者耶？”明年甲子，余以谕德赴召。儿幼不能从，每啼呼索余，辄往余读书阁中，指窗而号。诸母群譬解之，乃止。人从长安来，必问爹好否，且问何时归也。余闻而怜之。又明年乙丑，逆奄用事，尽剪除海内士大夫不附己者。余首隶党籍，除名以归。抵家，乳母抱儿迎于门，入而拜母于堂，家人慰劳，恍若梦寐，不知其涕之交于颐也。奄钩党益亟，逻者错迹里门。余锢门扃户，块处一室，若颂系然。儿扶床绕膝，不肯跬步离余。三年之内，风雨晦明，幽忧孤寂，余之于儿，如形之有影，未尝舍去。又如良朋好友之在吾前，而金石玩弄之在吾侧也。孰意一旦去我而死耶？儿病疹。法不当死，庸医误之。不禁糜粥，病渐剧。已而药之，稍解矣。复不戒食饮以死。死之夕，便溲必起于床。乳母曰：“若惫矣，无自苦。”儿摇首不肯，犹自力强起，反席未安而没，儿仅五岁耳。于死生之际若此。呜呼痛哉！ 
    儿甫剪发能坐立，岳岳如成人。僮仆见之，不敢欹视戏言。虽童稚能藐大人，遇余执友，若程孟阳、李长蘅辈，拱手侧立，未尝失子弟之礼。岁时入影堂，见先世画像，必肃拜致敬，指问某祖某妣，依依不忍去。尤好礼佛及僧，胡跪膜拜，俨若夙习。不好戏弄，每见古书名画，摩娑翻阅，至夺之不肯舍。孟阳酒间淋漓戏墨，儿得一纸，辄藏去，时效之，书窗浣壁。华亭董尚书过余，儿出扇牵衣索画。尚书欣然点笔，儿注视不暂舍，尚书笑曰：“儿欲窃吾画法耶？”余有古圆砚，儿爱玩之。一日问砚安在？王氏妾曰：“汝父苦贫，已鬻之矣。”儿转面向壁，凄然泣下。余亦为泣下。呜呼！令早知儿宝砚如此，即千金弗忍割也。儿尤有志节，梨栗之属，不色授不肯取。乙丑秋，儿才三岁，江阴顾道民以镂刻弥勒像赠儿，儿不肯受，曰：“是去年以丝灯遗我矣。”当遗灯时，儿尚未ㄧ也。儿每戏笑曰：“我必作状元。”一日忽语余：“爹知我乎？我钱福也。”自是辄自呼钱福，岁余乃已。家人咸异之。余既罢归，犹惴惴惧不免。每自念：“即死，儿他日成立，犹可奉吾母。”时时摩其顶而未忍言也。丙寅之三月，缇骑四出，警报日数至，家人环守号泣。儿忽告余曰：“爹勿恐，爹勿恐，明年即朝皇帝矣。”遂为执笏叩头呼万岁状。又曰：“爹所朝非今皇帝，乃新皇帝也。新皇帝好，新皇帝大好。”言之再四，余愕问何以知之？儿曰：“影堂中诸公公冠服列坐楼下，教我为爹言如是。”僮应索坐槛上，我叱起之。询之僮应，果然。呜呼异哉！是年七八月，稍解严。明年儿死。凡四月而先帝登遐。新天子神圣，逆奄殛死，慨然下明诏，恤录死废诸臣。儿之云，若执左券，而儿不得见也。呜呼！儿之言，其有神者告之，如古所谓荧惑散为童谣者耶！其真吾祖吾父冯而仪之，而锡以兆语耶？儿能见亡人，又与謦咳相接，岂其死征耶？ 
    儿死，董尚书书来慰余，以谓儿必名僧异人，被谪而旋去者，然与否邪？儿能前知余之不死，与新天子之神圣，而不能自知其夭折耶？儿如有知，其将不以死为悲，而以言之验为喜耶？抑亦余之专愚悻直，触忤世网，固当与逮系诸君骈死于东厂、北司之间，会有天幸。忄堇而不死，而儿实代余以死也？呜呼！其可哀也已！古之丧子者多矣，白乐天、苏子瞻，所谓达生知道者也。其丧子也，未尝不过时而悲。而况于余乎？孔子之厄于陈、蔡也，其徒之不及门者，未尝不回旋思之。而况于儿乎？况儿之生于患难而前死乎？余于吾儿，哀则哭之，思则梦之，惧其痛巨以忧老母，则抑而止之。余处于达不达之间者也。儿如知之，其以余为不及情者而已矣。儿死于天启丁卯五月十六日。其葬也，以新天子改元崇祯之三月清明日，在夏皋祖莹之旁。其父谦益为书石而纳诸圹。 

◎亡妹严氏孺人合葬志 
    吴郡严柞子若妻钱氏，先祖封礼部侍郎讳某之孙，先君封礼部侍郎讳某之女，少保严文靖公讳讷之孙妇，试中书舍人讳治之妇也。先祖举嘉靖己未进士，文靖公为座主。先君少孤，文靖公召致家塾，命中书为之主。中书生十子，而子若其弟九子也，故先君以吾妹归焉。妹之适严氏也，中书初殁，家贫多子，不能具中人之产。习劳执勤，不惮夙夜。叔妹妯娌，列屋如鸡栖，庭户交错，机杼之声相闻，处之怡怡然，然，未尝有违言谇语也。子若习举子不就，性好聚书，故家旧里，冷摊小肆，翻阅访求，如有弗得，简啮翰覃穿鼠穴，装潢补缉，目眵手茧。久之聚书至数千卷。贾人多就钞传写，因以购得秘本，营求贸易，辗转不厌，其得以穷老自娱，亦用此也。子若专勤书癖，亡失衣冠，有朱公叔之风。性俭啬，数米而炊。家人啼号，掩耳弗顾。吾妹乳哺子女，支持婚嫁，头蓬不栉，衣垢不浣，以其身为席荐为帷盖者，垂四十年，尝叹且泣曰：“我为劳人于严氏足矣，不知何年了此债也？”崇祯己卯七月，病，庸医误药之，暴卒，年五十有五。吾妹亡，子若忽忽不乐，性理荒忽，若不知人，卧蓐三年，癸未十二月卒，年六十。吾妹生子一人，女六人，庶男子二人，女四人。长子有翼，卜以甲申二月合葬于凤皇山之新阡。 
</div>
    <div class="pagination">
<a href="牧斋初学集_page87.html">上一页</a><span>...</span><a href="牧斋初学集_page83.html">83</a><a href="牧斋初学集_page84.html">84</a><a href="牧斋初学集_page85.html">85</a><a href="牧斋初学集_page86.html">86</a><a href="牧斋初学集_page87.html">87</a><span class="current-page">88</span><a href="牧斋初学集_page89.html">89</a><a href="牧斋初学集_page90.html">90</a><a href="牧斋初学集_page91.html">91</a><a href="牧斋初学集_page92.html">92</a><a href="牧斋初学集_page93.html">93</a><span>...</span><a href="牧斋初学集_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
