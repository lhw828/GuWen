<!DOCTYPE html>
<html>
<head>
    <meta charset="UTF-8">
    <title>顾亭林诗文集 - 第 26 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>顾亭林诗文集 - 第 26 页/共 46 页</h1>
    <div class="content">　　八尺 
　　岁九月虏令伐我墓柏二株 
　　桃花溪歌赠陈处士梅 
　　瞿公子玄錥将往桂林不得达而归赠之以诗 

　　○大行哀诗 【 已下阏逢涒滩】 

　　神器无中坠，英明乃嗣兴。紫蜺迎剑灭，丹日御轮升。景命殷王及，灵符代邸膺。天威寅降鉴，祖武肃丕承。采垩昭王俭，盘杅象帝兢。泽能回夏暍，心似涉春冰。世值颓风运，人多比德朋。求官逢硕鼠，驭将失饥鹰。细柳年年急，萑苻岁岁增。关门亡铁牡，路寝泄金縢。雾起昭阳镜，风摇甲观灯。已占伊水竭，真遘■〈木巳〉天崩。道否穷仁圣，时危恨股肱。哀同望帝化，神想白云乘。秘识归新野，群心望有仍。小臣王室泪，无路哭桥陵。
　　【 太玄经：紫蜺矞云朋围日。　　墨子：尧舜禹汤文武之事，书于竹帛，镂之金石，琢之盘盂。后汉书崔骃传作「杅」。汉书五行志：木沴金。成帝元延元年正月，长安章城门门牡自亡；函谷关次门牡亦自亡。师古曰：牡，所以下闭者也，以铁为之。】 
　　【 庾信哀江南赋序：袁安之每念王室，自然流涕。】 

　　○千官 

　　武帝求仙一上天，茂陵遗事只虚传。千官白服皆臣子，孰似苏生北海边。一旦传烽到法宫，罢朝辞庙亦匆匆。御衣即有丹书字，不是当年嵇侍中。

　　○感事 

　　日角膺符早，天枝主鬯临。安危宗社计，拥立大臣心。旧国仍三亳，多方有二斟。汉灾当百六，人未息讴吟。
　　缟素称先帝，春秋大复雠。告天传玉册，哭庙见诸侯。诏令屯雷动，恩波解泽流。须知六军出，一扫定神州。
　　上宰承王命，专征指大江。出关收汉卒，分陕寄周邦。日气生玄甲，云祥下赤幢。登坛推大将，国士定无双。
　　尚录文侯命，深虞雒邑东。千秋悬国耻，一旦表军功。蹋鞠追名将，乘轩比上公。君王多倚托，先与赋彤弓。
　　【 苏子瞻书传曰：予读文侯之命篇，知东周之不复兴也。宗国倾覆，祸败极矣。平王宜若卫文公、越勾践然。今其书乃旋旋焉与平康之世无异。春秋传曰：厉王之祸，诸侯释位以间王政，宣王有志而后效官，读文侯之命，知平王之无志也。　　史记骠骑传：其在塞外卒乏粮，或不能自振，而骠骑尚穿域蹋鞠。　　春秋传：卫宁武子来聘，公与之宴，为赋湛露及彤弓，不辞，又不答赋。】 
　　清跸郊宫寂，春游苑籞荒。陵边屯牧马，阙下驻贤王。紫塞连玄菟，黄河界白羊，舆图犹在眼，涕泪已沾裳。
　　【 史记刘敬传：白羊楼烦王去长安，近者七百里，轻骑一日一夕可以至。】 
　　传闻阿骨打，今已入燕山，毳幕诸陵下，狼烟六郡间。边军严不发，驿使去空还，一上江楼望，黄河是玉关。
　　自昔南朝地，常称北府雄。六军多垒日，万国鼓鞞中。听律音非吉，焚旗火乍红。恐闻刘展乱，父老泣江东。 【 六月壬午督师，标下兵与浙江兵哄于镇江西门外，焚民居数百家。】 
　　【 周礼：大师执同律以听军声，而诏吉凶。左传：僖十五年，火焚其旗。通鉴唐肃宗纪：安史之乱，兵不及江淮；及刘展反，田神功讨平之，其民始罹荼毒矣。】 

　　○京口即事 【 已下旃蒙作噩】 

　　白羽出扬州，黄旗下石头。六双归雁落，千里射蛟浮。河上三军合，神京一战收。祖生多意气，击楫正中流。
　　大将临江日，中原望捷时。两河通诏旨，三辅急王师。转战收铜马，还兵饮月支。从军无限乐，早赋仲宣诗。
　　【 宋史李纲传：请于河北置招抚司，河东置经制司，择有材略者为之使，宣谕天子恩德，所以不忍弃两河于敌国之意。后汉书光武纪：击铜马于鄡，悉将降人分配诸将，众遂数十万。】 

　　○京阙篇 

　　王气开江甸，山河拱旧京。德过瀍水卜，运属阪泉征。赤县疏封阔，黄图映日明。秩犹分汉尹，烝尚荐周牲。阙道纡金辂，郊宫伫翠旌。山陵东掖近，府寺后湖清。国运方多难，天心会一更。神州疑逐鹿，率土骇奔鲸。虢略旗初仆，函关鼓不鸣。遂令缠大角，无复扫欃枪。合殿焚丹户，金城落画甍。衔哀遗梓椑，泣血贯宗祊。倾否时须圣，扶屯理必亨。望云看五采，候纬得先赢。渡水收萍实，占龟兆大横。旧邦回帝省，耆俊式王桢。历是周正月，田踰夏一成。雅应歌吉日，民喜复盘庚。毓德生维岳，分猷降昴精。朝称元老壮，国有丈人贞。密切营三辅，恢张顿八纮。塘周淮口栅，山绕石头城。未荡封豨梗，仍遗穴鼠争。师从甘野誓，人杂渭滨耕。四冢悬蚩戮，千刀待莽烹。柳青依玉勒，花发韵金钲。黄石传三略，条侯总七营。虎头双剑白，猿臂一弓骍。会见妖氛净，旋闻阸塞平。载櫜归武烈，伊淢筑文声。礼洽封山玉，音谐降凤笙。配天归旧物，复国纪鸿名。晓集僊庭鹭，春迁大谷莺。尊师先太学，纳诲必延英。侧席推干鼎，回车载钓璜。在阴来鹤和，刻石起鱼铿。念昔抡科日，三陪荐士行。帝乡秋惝怳，天阙岁峥嵘。赋客余枚叟，文才后贾生。饮泉随渴鹿，攀径落危鼪。再见东都礼，尤深上国情。百僚方劝进，父老尽来迎。宿卫皆勋旧，干掫并禁兵。乾坤恩泽大，雷雨气机盈。草绿西州晚，云彤北阙晴。法宫瞻斗柄，别馆望金茎。玉帛涂山会，车书雒邑程。海槎天上隔，阳卉日边荣。对策年犹少，尊王志独诚。小臣摇彩笔，几欲拟张衡。
　　【 史记天官书：大角者，天王帝廷。杜子美诗：大角缠兵气。颜延之皇太子释奠诗：时屯必亨，运蒙则正。唐书：隋大业十三年六月，镇星赢而旅于参。参，唐星也。李淳风曰：镇星主福，未当居而居所宿，国吉。书文侯之命：罔或耆寿俊在厥服。　　史记殷本记：帝盘庚之时，殷已都河北；盘庚渡河南，复居成汤之故居。　　建康志：栅塘在秦淮上，通古运渎。实录注：吴时夹淮立栅，号栅塘。梁天监九年新作，缘淮塘北岸，起石头，迄东冶；南岸起后渚篱门，迄三桥，作两重栅，皆施行马。　　皇览曰：蚩尤冢在东平郡寿张县阚城，中高七丈，民常十月祀之，有赤气出入如匹绛帛，民名为蚩尤旗。肩髀冢在山阳郡巨野县，重聚大小，与阚冢等。传言黄帝与蚩尤战于涿鹿之野，杀之，身体异处，故别葬之。　　梁徐陵在齐与杨仆射书：四冢磔蚩尤，千刀剸王莽。　　梁元帝藩难未静述怀诗：金钲韵渚宫。　　刘敬叔异苑曰：晋武帝时，吴郡临平岸崩，出一石鼓，打之无声，以问张华，华曰：「可取蜀中桐材刻作鱼形，扣之则鸣。」于是如言，声闻数十里。班固东都赋：发鲸鱼，铿华钟。　　鲍照舞鹤赋：岁峥嵘而愁暮。】 

　　○金陵杂诗 

　　江月悬孤影，还窥李白楼。诗人长不作，千载尚风流。坞壁三山古，池台六代幽。长安佳丽日，梦绕帝王州。
　　春雨收山半，江天出翠层。重闻百五日，遥祭十三陵。祝版书孙子，祠官走令丞。西京遗庙在，洒扫及冬烝。
　　天居宜壮丽，考室自宣王。地即周瀍右，规因汉未央。水衡存物力，司隶识朝章。父老多垂涕，还思祖德长。
　　正殿虚椒寝，苍生望母仪。国风思「窈窕」，小雅梦「熊罴」。中使频传勅，台臣早进规。愿闻姜后戒，仍及会朝时。
　　【 汉书杜钦传：佩玉宴鸣，关睢叹之，知好色之伐性短年，天下将蒙化，陵夷而成俗也。故咏淑女，几以配上。　　列女传周宣姜后：贤而有德，宣王尝早卧而晏起，后夫人不出于房。姜后既出，乃脱簪珥待罪于永巷，使其傅母通言于王。王复姜后而勤于政事，早朝晏退，继文武之迹，兴周室之业。　　诗：会且归矣，无庶予子憎。】 
　　记得尚书巷， 【 先兵部侍郎府君官舍所在。】 于今六十年。功名存驾部， 【 先公疏船甲事：得请为南京百年之利。事载船政新书。】 俎豆托朝天 【 有祠在朝天宫。】 树向乌衣直，门临白水偏。侍郎遗石在，过此一凄然。
　　【 古乐府青溪小姑曲：开门白水，侧近桥梁。　　唐书：薛元超为中书舍人、弘文馆学士，兼修国史。中书省有一盘石，元超祖父道衡为内史侍郎，尝据而草制，元超每见此石，未尝不泫然流涕。】 

　　○千里 

　　千里吴封大，三州震泽通。戈矛连海外，文檄动江东。王子新开邸，将军旧总戎。登坛多慷慨，谁复似臧洪。
　　【 后汉书臧洪传：陈留太守张邈与诸牧守大会酸枣，设坛场，将盟，既而更相辞让，莫敢先登，咸共推洪。洪乃摄衣升坛，操血而盟，辞气慷慨，闻其言者无不激扬。】 

　　○秋山 

　　秋山复秋山，秋雨连山殷。昨日战江口，今日战山边。已闻右甄溃，复见左拒残。旌旗埋地中，梯冲舞城端。一朝长平败，伏尸徧冈峦。北去三百舸。舸舸好红颜。吴口拥橐駞，鸣笳入燕关。昔时鄢郢人，犹在城南间。
　　【 汉书李陵传：于是尽斩旌旗及珍宝埋地中。　　晋书慕容超载记：使送吴口千人。　　战国策：雍门司马谓齐王曰：鄢郢之大夫不欲为秦，而在城南下者以百数。】 
　　秋山复秋水，秋花红未已。烈风吹山冈，磷火来城市。天狗下巫门，白虹属军垒。可怜壮哉县，一旦生荆杞。归元贤大夫，断脰良家子。楚人固焚麇，庶几歆旧祀。句践栖山中，国人能致死。叹息思古人，存亡自今始。
　　【 左传：定五年，吴师居麇，子期将焚之，子西曰：「父兄亲暴骨焉，不能收，又焚之，不可。」子期曰：「国亡矣，死者若有知也，可以歆旧祀，岂惮焚之。」焚之而又战。】 

　　○表哀诗 

　　【 晋孙绰作表哀诗，其序曰：余以薄祜，夙遭闵凶。天覆既沦，俯凭坤厚。岂悟一朝，复见孤弃。不胜哀号，作诗一首。敢冒谅闇之讥，以申罔极之痛。】 

　　黾勉三迁久，间关百战深。生惭毛义檄，死痛子舆衾。荻字书犹记，斑衣舞尚寻。凄其天步蹙，荏苒岁华侵。密叶凋秋气，贞柯落夜阴。国书公父训，女史大家箴。未已还闾望，仍留恤纬心。霜催临穴旐，风送隔邻砧。白鹤非新表，青乌即旧林。欲求防墓处，戈甲满江浔。
　　【 列女传：王孙贾母言：女莫出而不还，则吾倚闾而望。女今事王，王出走，女不知其处，女尚何归。】 

　　○闻诏 

　　闻道今天子，中兴自福州。二京皆望幸，四海愿同仇。灭虏须名将，尊王仗列侯。殊方传尺一，不觉泪频流。

　　○十二月十九日奉先妣藳葬 

　　娄县百里内，牧骑过如织。土人每夜行，冬深月初黑。扶柩已南来，幸至先人域。合葬亦其时，仓卒未可得。停车就道右，予也闻日食。魂魄依祖考，即此幽宫侧。三年卜天道，墓槚茂以直。黾勉臣子心，有怀亦焉极。悲风下高原，父老为哀恻。其旁可万家，此意无人识。
　　【 礼记曾子问：孔子曰：「昔者，吾从老聃助葬于巷党，及堩，日有食之，老聃曰：『丘，止柩就道右，止哭以听变，既明反而后行。』」】 

　　○上吴侍郎旸 

　　烽火临瓜步，銮舆去石头；蕃文来督府，降表送苏州。杀战神人哭，腥污郡邑愁，依山成斗寨，保水得环洲。国士推司马，戎韬冠列侯。师从黄钺陈，计用白衣舟。曹沫提刀日，田单仗锸秋，春旗吴苑出，夜火越江浮。作气须先鼓，争雄必上游。军声天外落，地势掌中收。征虏投壶暇，东山赌墅优。莫轻言一战，上客有良谋。

　　○延平使至 【 已下柔兆阉茂】 

　　春风一夕动三山，使者持旌出汉关。万里干戈传御札，十行书字识天颜。身留绝塞援枹伍，梦在行朝执戟班。一听纶言同感激，收京遥待翠华还。

　　○海上 

　　日入空山海气侵，秋光千里自登临。十年天地干戈老，四海苍生痛哭深。水涌神山来白鸟，云浮仙阙见黄金。此中何处无人世，祇恐难酬烈士心。
　　满地关河一望哀，彻天烽火照胥台。名王白马江东去，故国降旛海上来。秦望云空阳鸟散，冶山天远朔风回。楼船见说军容盛，左次犹虚授钺才。
　　【 隋书五行志：梁大同中，童谣曰：「青丝白马寿阳来。」其后侯景破丹阳，乘白马，以青丝为羁勒。】 
　　南营乍浦北南沙，终古提封属汉家。万里风烟通日本，一军旗鼓向天涯。 【 去夏诚国公刘孔昭自福山入海。】 楼船已奉征蛮勅，博望空乘泛海槎。愁绝王师看不到，寒涛东起日西斜。
　　长看白日下芜城，又见孤云海上生。感慨河山追失计，艰难戎马发深情。埋轮拗镞周千亩，蔓草枯杨汉二京。今日大梁非旧国，夷门愁杀老侯嬴。
　　【 楚辞九歌：埋两轮兮絷四马。　　尉缭子：拗矢折矛。】 

　　○不去 

　　不去围城拥短辕，栖栖犹自向平原。此心未忍轻三晋，愿见辛垣尽一言。
　　落日江津送伍员，秋风垄上别徐君。偶来圯下逢黄石，便到山中卧白云。
　　欲投海岛问田横，却恨三齐路不平。记作安平门下客，当时曾见火牛兵。

</div>
    <div class="pagination">
<a href="顾亭林诗文集_page25.html">上一页</a><span>...</span><a href="顾亭林诗文集_page21.html">21</a><a href="顾亭林诗文集_page22.html">22</a><a href="顾亭林诗文集_page23.html">23</a><a href="顾亭林诗文集_page24.html">24</a><a href="顾亭林诗文集_page25.html">25</a><span class="current-page">26</span><a href="顾亭林诗文集_page27.html">27</a><a href="顾亭林诗文集_page28.html">28</a><a href="顾亭林诗文集_page29.html">29</a><a href="顾亭林诗文集_page30.html">30</a><a href="顾亭林诗文集_page31.html">31</a><span>...</span><a href="顾亭林诗文集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
