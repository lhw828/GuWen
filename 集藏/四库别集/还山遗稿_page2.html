<!DOCTYPE html>
<html>
<head>
    <meta charset="UTF-8">
    <title>还山遗稿 - 第 2 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>还山遗稿 - 第 2 页/共 6 页</h1>
    <div class="content">
　　臂僮记

　　余须髪未甚白精神未甚顇以年齿计之六十有九衰亦宜矣所幸者日读蝇头细字如举子时平生著述外无他嗜好其所以自得者亦足以自乐也兵火流离中仅存还山前集八十一卷后集二十卷近鉴三十卷韩子十卷槩言二十五篇砚纂八卷北见记三卷正统书六十卷盖起于唐虞讫于五代也间岁忧患丛至自三国以降规模已定而点窜有所不暇甞忆度之满百二十卷乃可为完书上下千数百载是是非非能免疑误经史揷架濈濈如蚕二三僮子备朝夕检阅奈何索甲而得乙语东而应西能尽如已意耶夫器利则事善固也独无知者乎方皇皇间会黄冠宋鲁班志明为子剏圆转书厨以便观覧其级也三象三才也其隙也六象六虚也顶末有枢纽常居其所而不移象极星也拟诸体用之妙则与天行健无异也是以正襟危坐聚所用书圜而帙之终日左探右取循环而无端既息呼叫之烦又絶奔走之冗或疾或徐或作或止不过一引臂而已因命之曰臂僮所谓用力少而见功多也今而后吾书其完乎彼徒知恶其圆曽知有无穷之方乎彼徒知恶其动曽知有无穷之静乎且以器为器止于斯矣抑知以人为器乎惟其操干旋坤斡之柄图垂拱仰成之逸不以手足耳目自役急于得人而器使之虽四海至逺万机至繁将何事之不济何功之不遂孔子曰无为而治者此也敢再拜以献甲寅清明日奉天老民记
　　此记得于内兄王平川平川得于邑人靖川马氏敬録如右寓仰止焉宋廷佐识

　　汴故宫记

　　已亥春三月按部至于汴汴长史宴于废宫之长生殿惧后世无以考乃纂其大槩云皇城南外门曰南熏南熏之北新城门曰丰宜桥曰龙津桥北曰丹鳯而其门三丹鳯北曰州桥桥少北曰文武楼遵御路而北横街也东曰太庙西曰郊社正北曰承天门而其门五双阙前引东曰登闻检院西曰登闻鼓院检院之东曰左掖门门之南曰待漏院鼓院之西曰右掖门门之南曰都堂承天之北曰大庆门而日精门左升平门居其东月华门右升平门居其西正殿曰大庆殿东庑曰嘉福楼西庑曰嘉瑞楼大庆之后曰徳仪殿徳仪之东曰左升龙门西曰右升龙门正门曰隆徳曰萧墙曰丹墀曰隆徳殿隆徳之左曰东上阁门右曰西上阁门皆南向东西二楼钟鼓之所在鼓在东钟在西隆徳之次曰仁安门仁安殿东则内侍局内侍之东曰近侍局近侍之东曰严祗门宫中则曰撒合门少南曰东楼即授除楼也西曰西楼仁安之次曰纯和殿正寝也纯和西曰雪香亭雪香之北后妃位也有楼楼西曰琼香亭亭西曰凉位有楼楼北少西曰玉清殿纯和之次曰寕福殿有二大石左曰敷锡神运万岁峯右曰玉京独秀太平岩殿曰山荘山荘之西南曰翠微阁苑门东曰仙韶苑苑北曰涌翠峯峯之洞曰大涤涌翠东连长生殿殿东曰涌金殿涌金之东曰蓬英殿长生西曰浮玉殿浮玉之西曰瀛洲殿长生之南曰阅武殿阅武南曰内藏库由严祗门东曰尚食局尚食东曰宣徽院宣徽北曰御药院御药北曰右藏库右藏之东曰左藏宣徽东曰点检司点检北曰秘书监秘书北曰学士院学士之北曰諌院諌院之北曰武器署点检之南曰仪鸾局仪鸾之南曰尚辇局宣徽之南曰拱卫司拱卫之南曰尚衣局尚衣之南曰繁禧门繁禧南曰安泰门安泰西与左升龙门直东则寿圣宫两宫太后位本明俊殿试进士之所宫北曰徽音殿徽音之北曰燕寿殿燕寿殿垣后少西曰震肃卫司东曰中卫尉司仪鸾之东曰小东华门更漏在焉中卫尉司东曰祗肃门祗肃门东少南曰将军司徽音圣寿之东曰太后苑苑之殿曰庆春庆春与燕寿并小东华与正东华对东华门内正北尚廐局尚廐西北曰临武殿左掖门正北尚食局局南曰宫苑司宫苑司西北曰尚酝局汤药局侍仪司少西曰符寳局器物局西则撒合门嘉瑞楼楼西曰三朝正殿曰徳昌东曰文昭殿西曰光兴殿并南向徳昌之后宣宗庙也宫西门曰西华与东华直其北门曰安贞二大石外凢花石台榭池亭之细并不録观其制度简素比土阶茅茨则过矣视汉之所谓千门万户珠璧华丽之室则无有也然后之人因其制度而损益之以求其称斯可矣

　　射虎记

　　吾友陇东康揖来乞射虎记问其故为郿尉曹侯设也吁人之所欲详诚吾之所欲畧子徒知其去虎之虎焉知其去非虎之虎且多乎哉夫虎之杀人也见于迹人犹得而避之其害细所谓非虎之虎杀人也藏于心使人不知其所避必狎而就之其害巨一扰之后无地无之奚独郿也哉若夫啸凶嘷丑伏昼伸夜禁缓则跳踉势穷则腾踯者盗虎也气吞一邑块祝四乡逞贪婪之欲啖孤羸之利者豪虎也蒙昏冐昧诬下罔上掉难折之舌吐无证之辞者讼虎也假威官府择肉墟落志在攫拏情忘畏惕者此吏虎也爪牙为名意气自若倚事以下乡幸赃以中人者此兵虎也又若钩距成性搏撃充已据案弄威攘权护失者同僚之虎也公御上檄私争已忿拥妖抱妍醉酿饱鲜者过客之虎也人谓郿有曹侯则盗者遁豪者慑讼者弭吏为之缩手兵为之敛迹同僚服亷而退让过客惮正而引避纲而举之其政亦足知矣宜乎邑之民途不掇遗寝不合户熈熈然坦坦然各保其性命子以射虎为虎则汉岂无李广唐岂无裴公勇于政斯可矣裴李世闻其射而未闻其政如曹侯可谓两得之矣然吾不以去虎之虎为贤而以去非虎之虎为贤者鄙意实在兹侯名大中字时正隆安人家世官职孔临洮甞载之皆不书子袖此以归其告郿人既去而思当泪吾文

　　跋赵太常拟试赋藁后

　　金大定中君臣上下以淳徳相尚学校自京师逹于郡国专事经术教养故士大夫之学少华而多实明昌以后朝野无事侈靡成风喜歌诗故士大夫之学多华而少实上病其然也当泰和丙寅春三月二十五日万寕宫试贡士总两科无虑千二百軰上躬命赋题曰日合天统侍臣初甚难之而太常卿北京赵公适充御前读卷官独以谓不难即日奏赋议乃定既而中选者纔二十有八人仆时甫冠获试廷下而席屋偶居前列朝隙闻异香出殿棂间一紫衣人頋予起问题之难易及氏名里贯年齿而去少顷复相庆曰适驾至耳薄暮出宫传以为希遇甞退而志之后四十五年仆以河南漕长告老于燕过太常之孙承祖家得所拟赋感念存殁不能不惘然为叙其末并以旧诗归之所谓月淡长杨晓色清天题飞下寂无声南山雾豹文章在北海云鹏羽翼成玉槛玲珑红露重金炉缥缈翠烟轻谁言夜半曽前席白日君王问贾生者是诗少作也无可取以其纪一时之事庻附赵氏家传或见于后世云

　　锦峯王先生墓表

　　先生姓王讳仲元字清卿家平阴广道先生之犹子明道先生之子世以儒道着一时名公巨人若党懐英赵沨皆师尊之先生举进士有声承安五年四举推恩资髙雅清苦寡言笑无杂宾尝知阿干县宪司以简静闻退食拥琴昼不出正襟危坐似与世相忘也遇会心者虽对谈竟日未尝渉贵游可喜事人信其为古君子也而书名尤重小楷介欧虞间用荐者召应奉翰林文字同进士入玉堂自先生始改陜西东路转运司盐鐡判官适书蓝田山碑饮玉浆偶得疾死于官舍贞佑四年也死之日家无余赀藁葬城南鴈塔之阴邻永平王尚书圹墓经兵寺宇废荡荆棘埋没迷所在后三十八年尚书子元卿至审其在墓西十五歩初元卿许并负而东既而恐亲族零落无可归甲寅九月五日奉天杨奂感念平素会长安祁邦用杨天徳来献臣同徳张琚髙唐赵安世淅津张儆燕南毛居仁耿都陈殳云中孟攀鳞太华郭时中鄠郊范文炳平陆负择加以衣衾藏之故穴盖有待也

　　祭国信使王宣抚文

　　维岁次癸卯四月丁未朔二十有一日丁卯某官某谨具清酌庻羞之奠致祭于故宣抚御史大夫国信使王公之灵呜呼两军之间零丁数骑江湖十年风霜万里不知其几往几来而卒止于此乎人主察其（阙页）

　　顾公之室岂无槖装千金一挥廪无见粮宾客萧条路人惨伤呜呼哀哉我生后公仕及同时人之于公其孰不知我之知公独与世而背驰陆公何人屈赵佗而朝汉阙终军孺子携长缨而覊南越无以成败輙生予夺公之清衷遐畧髙名大节可以撼天壤摩日月而素志未酬徒赍恨于九原此予所以抚地大恸继之以血也呜呼哀哉尚享

　　正统八例总序

　　呜呼正统之说祸天下后世甚矣恨其说不出乎孔孟之前得以滋蔓弥漫而不知剪遏也通古今考之既不以逆取为嫌而又以世系土地为之重其正乎后之逆取而不惮者陆贾之说唱之莽操祖而诲之也不曰予有惭徳不曰武未尽善也以汤武之顺天应人而犹以为未足况尔耶以世系言则禹汤文武与桀纣幽厉并矣不曰贼仁者谓之贼贼义者谓之残残贼之人谓之一夫而容并之以土地言则秦之灭六国晋之平吴隋之平陈苻秦之窥伺梁魏周齐之交争不息者所激也不曰以力假仁者覇覇必有大国以徳行仁者王王不待大汤之七十里文王之百里以王道为正也王道之所在正统之所在也不然使创者不顺其始守者不慎其终抑有以济夫人主好大喜功之欲必至糜烂其民而后已其为祸可胜讨耶是以矫诸儒之曲说惩厯代之行事蔽以一言总为八例曰得曰传曰衰曰复曰与曰陷曰絶曰归孰为得若帝挚而后陶唐氏得之夏殷絶而汤武得之是也以秦隋而始年必书曰得何也庻几乎令其后也未见其甚而絶之私也见其甚而不絶亦私也一世而得再世而传固也武徳贞观之事既书髙祖曰得继之曰太宗得之何也原其心也其心如之何谓我之功也功着矣夺嫡之罪其能掩乎而曰传者诞也悲夫虔化之兵未洗灵武之号又建启之不正习乱宜然是故君子惜之此变例之一也孰为传曰尧而舜舜而禹禹而启周之成康之类是也曰衰者何如周道衰于幽厉汉政衰于元成之类是也曰复者何如少康之布徳太甲之思庸宣王之修明文武之功之类是也晋惠中宗则异于是所谓反正者也故附见之此蒋乂之论也惠帝既复而夺之何也咎其为贾后所制至废其子以成中外之乱徳之不刚也徳之不刚君道失矣犹中宗改号而韦后与政使武氏之烬复然也曰与者何存之之谓也有必当与者有不得不与者昭烈帝室之胄卒续汉祀必当与者也晋之武帝元魏之孝文不得不与者也昭烈进魏其黜乎曰莽操之恶均却莽而纳操诚何心哉党魏媚晋陈寿不足责也而曰不取于汉取于羣盗之手其奨簒乎魏晋而下讫于梁陈狃于簒弑若有成约今日为公为相明日进爵而王矣今日求九锡明日加天子冕旒称警跸矣今日僣皇帝位降其君为王为公明日害之而临于朝堂矣吁出乎尔者反乎尔其亦弗思矣乎史则书之受禅先儒则目曰正统训也哉曰晋不以为得者何斥其攘魏也斥而与之何也顺生顺逆生逆天也天之所假能废之哉曰后乎此者不得与斯何也恶之也何恶之恶其长乱也不然乱臣贼子何时而已乎公羊曰録内而畧外舍刘宋取元魏何也痛诸夏之无主也进于中国则中国之也且肃宗扫清巨盗廽轸京阙不曰复而曰与何也暴其自立也五代而与明宗柴郭何也贤明宗之有王者之言也愿天早生圣人是也周祖以其厚民而约已也世宗不死礼乐庻几可兴奈何不假之年而使格天之业殒于垂成也曰陷者何夏之有穷浞汉之有诸吕新室晋之永嘉之祸唐武韦安史巢温之僣叛是也始皇十年而从陷例何也曰置秦于大乱不道者始皇也诱始皇于大乱不道者李斯也人主之职在论一相是年也斯之复相之年也恶恶者疾故揭为不哲之鉴以着辅相之重也曰景帝即位之初明帝之永平八年而书陷者何以短通丧而启异端也短通丧者灭天性也启异端者乱天常也虽出承平之令主而不正其失何以严后世之戒曰絶者自絶之也桀纣胡亥之类是也曰归者何以唐虞虽有丹朱商均而讴歌讼狱归于舜禹桀纣在上而天下臣民之心归于汤文矣曰汉之建安十三年繋之刘备何也以当阳之役也夫我不絶于民民其絶我乎诗之皇矣乃眷西頋求民之莫斯其旨也商周之交纣徳尔耳悠悠上天不忍孤民之望亟求所以安之而其意常在乎文王之所以潜徳言也曰归或附之以陷何也示无二君也敢问唐虞之禅夏后殷周之继存而不论何也曰圣人笔削之矣起于周敬王之癸亥何也曰痛圣人既殁微言之不闻也而周之世书秦之事何也着其渐也秦之叛僣不能制则周之弱见矣秦人承三代之余混疆宇而一之师心自恣絶灭先王典礼而专任执法之吏厉阶既作流毒不已呜呼王道之不明赏罚之不修乆矣然则发天理之诚律人情之伪舍是孰先焉曰通载者二帝三王致治之成法桀纣幽厉致乱之已事也曰通议者秦汉六朝隋唐五季所以兴亡之实迹也因以仰述编年之例具録而无遗索其梗槩不过善可以为训恶可以为戒而已前哲之旨果中于理所取也敢强为之可否苟有外于理所去也必补之以鄙见者将足成其良法美意也而忍肆为斩絶不根之论徒渉于乖戾耶盖得失不尔则不着善恶不尔则不分劝戒不尔则不明虽绵厯百千世而正统之为正统昭昭矣卓然■〈〈一上自下〉页〉治之君苟察斯言而不以人废日思所以敦道义之本塞功利之源则国家安寕长乆之福可坐而致其为元元之幸不厚矣乎

　　与姚公茂书

　　奂■〈击页〉首复别四五年思渴之甚所欲言者不一也握手未期此懐可知子善至得书审玉眷佳裕且知北还喜甚去岁子善云新筑祠堂而石室在正位不知何所据及见朱文公家礼图说亦云在北架似不安也且宗庙五庙七庙而已虽有成言所以作室次第于经则无所见朱文公后宋人也建炎南渡庙社之礼一荡就有故老或欝欝下僚无所见于世此说在中庸或问中畧见之所可信者止是昭穆位次于神主于石室皆不及也家礼所载神主様式亦非奂三十时入汴梁得宫室庙社法度于一故老处又五年因秋比以生徒之众寓长安慈恩寺有僧曰了迁者乘暇请观寺之西南杜相公读书堂奂一见知其为家庙也其庙制如世之所谓呉殿也凡石室并在西壁髙与人胸臆齐其僧犹以为藏书龛既而来洛下于杨正卿家阅稽古编文信乎其为杜祁公之家庙也文粹韩文公集多有家庙碑止说三室四室或云第一第二第三第四室又有云东室者亦不载石室方位之所在夫礼者制度名数之所寓也不有所据必有所见文公所述未见其所据当以奂之所目覩者为庙之定制天子与诸侯卿大夫同所以异者名数也今汴梁太庙法度弊家具有图说自己亥春定课时有告隠匿官粟者亲入仓检视而仓即太庙也因得考其制度焉石室在西壁正殿凡二十五间始祖室三间内附祧庙神主五位其石室皆在西壁而近南牖世祖二间内附肃宗一位穆宗二间内附康宗一位太祖已下至宣宗各二间系八室计一十六间其神主石室并在西壁东西夹室各一间凡有神主处每一间门一牖一门在左牖在右已上共二十五间近有客曰毛正卿至自保州鲁为先庙太祝谈旧礼如在目前是日坐客甚众谈竟奂问之曰如公所言其行礼时将在秋冬而不及春夏也客问何以知之奂曰以公止见虎席故知其在秋冬也若春夏则以桃枝桃枝竹也客曰适在冬耳奂又问公之行礼将属时享而不及禘祫客问何以知之奂曰禘祫则太祖神主位于室西而东向焉昭在于北而南向之穆在于南而北向之公所言而曰太祖神主在门之内南向焉故知其不及禘祫也客谢未甞及禘祫吁此定礼也患不素考耳是与非吾友订之恐不宜袭家礼之误也著书非细事也古之圣贤未甞敢自作古所谓神主之说容面告焉

　　东逰记

　　壬子春三月十六日庚子东平行台公宴予东园是日衣冠毕集既而请谒阙里迨丙午乃命监修官卢龙韩文献徳华上谷刘诩子中相其行丁未同徳华子中暨摄祀事孔■〈木芮〉器之梁山张宇子渊汴人郭敏伯逹出望岳门幕府诸君若曹南商挺孟卿范阳卢武贤叔贤亳社李祯周卿江陵勾龙瀛英孺信都李简仲敬济阴江绂孝卿梁园李绂绶卿华亭段弼辅之祖于东湖之上既别自西而东行六十里宿汶上县刘令之客厅汶上古之中都也先圣之旧治鲁定公九年宰于此县署之思圣堂是也有杜子美望岳诗刻王彦章坟祠在西城外以斯人而仕于梁时可知也戊申晨起器之从间道先往是日至兖州会州佐孟谦伯益教官张铎振文振文话峄山之胜为甚详子美所谓浮云连海岱平野入青徐登南城楼诗也徐在南四百里青在东北七百里海在东北又不啻千里岱岳二百余里吁二三千里之逺今一举而至与其终身拘拘儒儒于二百里内者不亦异乎已酉拉振文而东不四五里过泗水地颇髙敞南望鳬峄诸峯出没于烟芜云树之表使人豁然也又一舍许逹于曲阜见曵而断者其鲁城欤欝而合者其孔林欤不觉喜色津津溢于眉睫也未几器之軰跃马出迓入自归徳门鲁门一十有二正南曰稷左曰章右曰雩正北曰闲左曰齐右曰龙正东曰建春左曰始明右曰鹿正西曰史右曰麦归徳其左也当时天下学者多由是门入故鲁人以此名之族长徳刚又率诸子弟来迓于庙之西相与却马鞠躬趋大中门而东由庙宅过庙学自毓粹门之北入斋厅在金丝堂南燕申门之北堂取鲁恭王事也是日私忌不敢谒庚戌锺鸣班杏坛之下痛庙貌焚毁北向郓国夫人新殿绘像修谒而板祝如礼告先圣文宣王曰嗟乎圣人造物也七十子造物之因物也于问荅之际见之矣问仁者七而荅之者七问孝者四而荅之者四问政者九问君子者三所以荅之者无一似焉不惟不违其所长而亦不强其所不能故大以成其大小以成其小造物奚间焉垂世立教百王所仰未有由之而不治舍之而不乱者也春秋诸国孰弱于鲁降千八百年而知有鲁者吾圣人之力也吁生而不见用没而赖之以闻何负于鲁也后有国有家者独不思之耶今日何日匍匐庭下死无憾矣覊旅悠悠礼物弗备敢荐以诚告先师兖国公曰夫士君子之学原于治心圣门三千徒孰非学也曰好之者独公为然无事业见于当时无文章见于后世考之传记一再问而止察之日用一箪瓢而止绵亘百世之下自天子逹于庻人无敢拟议者将从无欲始乎抑非也不可得而知也适谒林庙获瞻井里輙祭以告告先师邹国公曰子之于圣人其犹天而地之日而月之欤学出于诗书道兼乎仁义至于知易而不言易知中庸而不言中庸此又人之所难能也汤武则待子而义匡章则待子而孝纷纷杨墨之徒待子而后黜其为功用鸿且着矣夫岂好辩者哉奂等去圣人弥逺欲学无师而复执志不勇惟神其相之降阶谒齐国公鲁国夫人之故殿殿西而南向者尼山毓圣侯也次西而东向者五贤堂也谓孟也荀杨也王与韩也碑孔中丞道辅文中丞笃于信道者也于家法无愧矣遂饮福于斋厅宾主凢二十有五人酒三行而起执事者族中子弟也进退揖让例可观信乎遗泽之未涸也焉知教餋之乆明诏之下人物彬彬不有经学如安国政迹如不疑者乎杏坛二字竹溪党懐英书坛之北世传子路捻丁石盖石靥也夫所谓勇于义而已岂区区若是邪一有率尔之对而不免流俗之口盍亦慎之坛南十歩许真宗御赞殿也七十二贤并诸儒赞从臣所撰贞佑火余物也手植桧三而两株在赞殿之前一株在坛之南焚橛无复孑遗好事者或为圣像或为簮笏而香气特异赵大学秉文麻征君九畴有颂有诗世多传诵之次南碑亭二东亭宋碑一吕蒙正撰白崇矩书太平兴国八年十月建金碑一党懐英撰并书篆西亭皆唐碑也一碑崔行功撰孙师范书碑阴刻武徳九年十二月诏又刻干封元年二月祭庙文一碑江夏李邕撰范阳张廷珪书开元七年十月建次南奎文阁章宗时剏明昌二年八月也开州刺史髙徳裔监修阁之东偏门刻顾凯之行教吴道子小影二像东庑碑六皆隶书而鲁郡太守张府君碑非也西庑之碑八隶书者四余皆唐宋碑也是日宴罢并出北■〈土扁〉门由袭封廨署读姓系碑又北行由陋巷观颜井亭亭废矣北出龙门入孔林徘徊思堂之上由辇路而北夹路石表二石兽四石人二兽作仰号之状拜奠先圣墓如初礼前有坛石厚三尺许方如之其数四十有九后汉永嘉元年鲁相韩叔节造东连泗水侯伯鱼墓南连沂水侯子思墓世家云相去十歩耳而宻迩若此疑后人増筑之也然规制甚小礼之所谓马鬛而封者是也子思之西石坛居摄元年二月造有曰上谷府卿者有曰祝其卿者先圣墓西北白兎沟也一石兽状甚恠林广十余里竹木繁茂未见其比而楷木以文为世所贵无荆棘无鸟巢将吾道固终不可芜没而凤鸟有时而至欤林东三里讲堂也林与堂俱在洙北泗南按世家云周敬王三十六年孔子自卫返鲁删诗书定礼乐繋易于此砚台井在其西惜去秋为水漫没矣辛亥谒周公庙庙居孔庙之东北五里有真宗御赞碑车辋井在正东少南水清白而甘俗呼浆水井者是也庙北双石梁井石上绠痕有深指许者百歩许得胜果寺鲁故宫地也殿之东北大井圆径六十尺深二丈水色墨如也东过颜侍郎墓林城之迹颜庙也庙中孤桧髙五丈许由曲阜西复东北行一里入景灵废宫观寿陵陵避讳而改也东轩辕葬所宋时迭石而餙之也前有白石象为火爆烈坛之石栏穷工极巧殆神鬼所刻也读碑记始知草剏于祥符润餙于政和而大定中因之而不毁也此亦人君治平之乆狃于贪侈之心之所激也福苟可求则二帝三王必先众而为之福可求乎哉大碑四谚云万人愁者是也而二碑广二十有三尺阔半之厚四尺屃赑髙十有三尺阔如之厚四尺龟趺十有八尺二碑广二十有四尺阔半之厚四尺屃赑髙十有八尺阔十有六尺厚四尺龟趺十有九尺一在城之外一在城之内无文字意者垂成而金兵至也陵曰寿陵者诚何谓耶入东门飰器之家复西南驰观汉之鲁诸陵大塜四十余所石兽四石人三人胸臆间篆刻不克尽识有曰有汉安乐太守亷君橐塜者有曰府门之某者折而北渡雩水入大明襌院观逵泉水中石出如伏鼋怒鼍寺碑云鲁之泉宫也薄暮归自稷门望两观穹然以少正卯奸雄而七日之顷谈笑剔去则知舜诛四凶使天下翕然服之明矣孰谓圣人而有两心哉后世如操如懿得全首领于牖下不为不幸矣登泮宫台台下之水自西而南深丈许而无源吁僖公一诸侯能兴学餋士如此三咏采芹之章而后下其西灵光殿基也破础断瓦触目悲凉而王延寿所谓俯仰顾盻东西周章者今安在哉壬子复由县城东北行十里许过桃落村南望修垄曼延不絶者周之鲁陵也东南五里逹胁沟村拜圣考齐国公墓而林广四十畆墓前石刻甲辰春二月望五十一世孙元措立石溢津髙翿书沟水在林之东北入于泗其南防山也而山之东西峯五礼云合塟于防是也林之北东蒙路也自西峯而南谒颜子墓石刻曰先师兖国公大定甲辰三月先圣五十代孙承直郎曲阜令袭封兖圣公孔搃立石太原王筠书墓前一石仅二尺许两甲士背附而坐一执斧一执金吾正北有小塜不可考颜氏子孙二房在少东上宋村是日东南行并戈山而西由白村厯西鲁元逹东鲁元馆房氏家泗州公古具鸡黍以待古孔氏壻也问之不知其为公孙公西也地多虎狼牧者为之惧比晓幸无所苦癸丑穿林麓而东约六里许逹尼山二峯隠隠在霄汉间而中峯逈出昔之所谓穹其顶者是也庙庭废虽乆而规模犹见其西智源溪桥也端南即大成门次北大成殿也其东泗水侯殿其西沂水侯殿大成之后郓国夫人殿也其后斋所也西有齐国鲁国之殿齐国之东而南向者毓圣侯殿也大成之东斋廰也兵余尚存焉正北中和壑也庙之西南观川亭也瓦砾中得一断石盖前进士浮阳刘晔夹芦辩也或曰夹驴刘恶其鄙俚故辨正之夹芦岘在尼山西由亭之东回旋而下得坤灵洞石角濈濈不可入族长云庙户管用吉成甞持火曵絙而入比三数丈忽隙间有光覩一室口广两楹许中横石床石枕皆天成也而不可动今五十年矣以管与吉幼而瘠故可入也所言如此洞名刘晔之所刻也因渉雩水过颜母山下观文徳林以章木障翳庙与圣并无所见寻旧路复逹鲁元馆已西南濒嵑下而出由桑家庄厯峻山二十里而近逹四基山遇兵士傅正徐州人导至邹国公墓墓在庙之东北有泰山孙复碑孔中丞立石其西大塜七正北墓差小无从考之南有寺曰亚圣寺有碑傍有古墓三行四五里过黄注村又十里由石经埠正南少西行二十里逹邹县宴彭令之宅四月甲寅朔饭后出南门二十五里许逹峄山循山之西北絶涧乱石如屋既而遇道者李志端为之前导复西北行逰太湖悬钟石洞东南行入燕子嵓仆以病足与徳华嵓下坐待诸君之还晡时子中軰踵至国祥且示峄山图蜡纸按图指頋若仙桥之巨石七真之西轩下瞰纪侯之重城汉相之故塜一如眼底如玉女峯千佛塔尤号竒絶所至流泉修竹杂花名果殆若屏面而容缕数哉逼夕阳下山迤逦由西至北而进逹于县之南闗报孟氏诸孙迎于道左即造邹国公庙庭奠已入县复宴于旧馆县父老请见为欢饮竟夕乙夘出西门北行十里入岗山寺孟氏诸孙复携酒至由竹径渡横桥休于寺之静室良乆出山东北行二十五里逹马鞍山谒孟母墓北行十五里逹赵氏庄饭孔族家又十里许逹于鲁城之南登郊台台东西五十八歩南北四十歩鲁之台可见者三是台与泮宫台庄公台也不知书云物者何所也容考之北渉雩水由竹径登浮香亭亭以梅得名少北一石穴茶泉也亦竹溪书而不名缅想前軰风度又有足敬也丙辰曲阜宫佐至以私忌不敢饮丁已将访矍相圃会功叔遣其子治同诸官佐具酒馔复至不果时功叔抱乐正子之疾戊午从徳刚子中登西南角台望射圃圃在归徳门里道侧积土隠起草中或其所也台泰和四年七月六日故人梦得之所筑也窃有感于懐梦得元措字也是夕孔族设祖席于斋廰已未辞先圣于杏坛之下族长徳刚率族人别于归徳门外国祥暨徳刚之子立之护至兖州西呜呼读圣人之书逰圣人之里幸之幸者也然有位者多以事夺而无位者或苦力之不足也况以丰镐之西望邹鲁之逺与南北海之所谓不相及者何异焉流离顿挫中有今日之遇伯逹既绘为图且属仆记之敢以衰朽辞勉强应命将告未知者是岁四月五日紫阳杨奂记【素王纪事】

　　郓国夫人殿记

　　祀天而不祀地祭日而不祭月是岂礼也哉况圣人之教始于夫妇逹于天下不尔父子君臣上下泯矣前庙后寝三代之定制而吾夫子之祀本用王者事阙里之旧有郓国夫人殿乆矣由唐宋降及于金号称尤盛贞佑之乱扫地无余故老彷徨莫不痛心东平行泰严公忠济仰体朝廷尊师重道之意以兴废补弊为所务经始于己酉八月落成于壬子之七月先是夫人之神座生木芍药一本见者异之明年修庙之令下适造舟者犯我林庙伐我民冡珍材堆积如阜闻公之至尽委而去乃命参佐王玉汝监修官兼摄祀事孔■〈木芮〉召匠计之佥曰构正位则不足营寝宫则有余众志既恊遂讫兹役花之祥验矣而工食涂餙之费不论也夫神恠之不语固然而有开必先之说如之何其废之也夫人姓丌官氏宋女也泗水侯鲤息也沂水侯伋息之子也先圣之为中都宰为大司冦摄行相事夫人不以为泰畏于匡拔树于宋削迹于卫絶粮于陈蔡夫人不以为否穷通出处无一而不预所以血食者其斯乎彼湘水之娥皇邰城之姜嫄祠宇之顕者也拟诸乡邑子孙每四仲之月肃三献之礼厯千万世而下弗絶者不有则矣乎噫当崇奉者圣人之功也当践履者圣人之道也苟知其功而不知其道则与事淫祠野庙等矣吾恐神意一日不能安乎此孰谓圣人安之耶尚来者无忽【文类】

　　洞真真人于先生碑【并序石刻在祖庵】

　　盈尺之璧径寸之珠天下皆知其为寳也不以藴于山渊而不闻况于人乎东鲁宣父炳辟世辟地之训厯代史臣列隠逸逸民之传宜乎绵亘千数百载而不废也仆儒家者流窃有志于史学谨按洞真之行实斯亦古之所谓宗师者欤故碑之无疑师讳善庆字伯祥寕海人髙门于公之后祖彦升主好畤县簿考道济韬光不仕师幼不茹荤长通经史大义雅嗜道徳性命之学与丹阳同里闬大定二十二年丹阳演法于金莲道场耋稚云集而师预焉时甫十七矣丹阳见而竒之且叹曰向畏重阳谴诃颇萌倦弛然得以终其业者彦升之力也使是儿入道殆天报乎其家聴执几杖以从再年冬丹阳返真径造陇州龙门山谒丘长春长春俾叅长真于洛阳得炼心法丐食同华间明昌初长春归海上属曰汝縁在汧陇无他往夫人需友以成不可不择复入秦卜吴岳东南峯凿石以处日止一餐凡可以资于道者造次不暂舍絶迹人间七八年迄今目其龛曰于真人洞友蒲察道渊待之如师后创观平阳之石门承安中好事者输赀有司买玉清之额礼体玄大师寻佩受法箓以辅道救物逺近益加崇敬泰和三年陇之州将保赐冲虚大师号五年再谒长春启证心印退隠相州天平山六年长春介毕知常缄示宻语督还汧陇仍易名志道师再三敬诺叅长生乆之道价隆重辉照一时虽黄髪故老自以为不逮也甞谓学仙者存乎积累赴人之急当如已之急八年南征凯还悯其俘累必尽力购援而后已元光二年陇山乱中太一宫李冲虚闻之举以自代不起正大改元上悼西军战殁遣礼部尚书赵公秉文祭于平凉充济度师秉文髙其节图像荐诸朝召之又不起二年饥荒或言路直秦岐之咽过客无别岁计柰何师曰吾门一见其难而遽如许不广甚矣言者悚愧未几秋大熟迁五姓洞真观环居弗出逼中使络绎不絶起而应之遂领中太一官事七年河南不雨诏近侍护师降香济源上初期望祀于宫中而临河阻风鐡札既沉斥鼓棹前进登岸风如故立致甘澍特旨褒异兼提点五岳佑神观天兴二年春京城送欵于我朝驿访髙道以师为之冠秋七月约山中栾渡北迈时苦于饿依附者众船人疑其有金帛迤逦沿流而下夜将半遇一沙渚委之而去黎明惊涛四涌莫不仓皇失措会八柳树堤溃乃定徐谓弟子符道清曰今日之事非尔不能济道清秦人不安于水承命捷若神助俄赂二舟驰迓举脱其厄其临事如此过魏过鲁过赵诸侯郊迎以相蹑拥篲以相先玄通子范圆曦乃为人所尊信主东平上清宫闻风虚席引避良有以也乙未秋入燕致祠处顺堂下适清和嗣教门事待之如伯仲丙申燕境因旱而蝗俯徇舆情投符卢沟乃雨蝗不为灾戊戌夏四月诏天下选试道释进号通玄广徳洞真真人秋七月掌教李公真常奏请住持终南山重阳万寿宫适北京留守乌公筑全真观奉之庚子京兆太傅移刺寳俭总管田雄交疏邀师会葬祖庭即日命驾入闗总宫事綦白云李无欲实纲维之而曹冲和志阳实润色之丙午夏五月西逰巩昌以汪侯徳臣敦请故也冬盘桓秦亭宾僚刘泽琡王道寕焦澍朝夕左右动静语黙具西州録丁未春二月还宫张道士来云中躬拜庭下师坚让不受执事者曰真人寿垂九秩簮冠满前以此而处渊源之地过矣师曰礼无不荅大白若辱广徳若不足老氏有之以丹阳接一童子必荅焉忍自尊大耶庚戌冬十月二日沐浴正襟危坐犹平日翌日留颂以寓生不必乐死不必忧之旨曲肱敛息坦然顺化春秋八十五后九日葬于宫之西北隅有洪锺集行于世镇阳冯侍郎壁传其事甚悉在汴则尚书左丞张公行信平章政事侯公挚司谏许公古礼部尚书杨公云翼王府司马李守节修撰雷渊应奉翰林文字宋九嘉在燕则陈漕长时可吴大卿章张侍读本在闗中则叅省王辅臣部中邳邦用讲议来献臣同徳寺丞杨天徳员外郎张徽中书掾裴宪经籍官孟攀鳞署丞张琚盖当世景慕者也容力取而言诘之哉师间气天挺谦慈夷粹似简而不失之倨似和而不渉于流信乎其难名也四方学徒不可胜数虽乆于其事者未甞见喜怒之色形于颜间察其日用之常则寒暑风雨无少变六十八年胁不沾席衣不觧带可谓慎终如始矣与人言惟正心诚意而已至于啬神頥真之秘苟非其人闭口不吐恐失之强聒也精洁俭素不习而能一履袜之细至经岁不易肯以丝毫利诸已耶东彻海岱南穷襄邓西极巩洮北际燕辽瑰踪玮迹章章可考葬之明年春仆以南漕长告老燕台无欲子促其徒往返六千里恳征文石呜呼玄鹤不来青山已尘遐想岩扉强勒之铭铭曰维道与天初同原方术分裂无乃繁至人跃然起海门丹阳嫡子重阳孙空山大泽环四垣隠几坐观万马奔物生不愿为牺罇火烈始见玉性温西翱东翔动帝阍岁旱懐诏济渎源鸿流怒涛鲸吐吞灵符一掷摄老坤蜚亷冯夷掖两辕焦谷再沃如平反朝那夜哭战死魂霓旌豹尾交缤翻杨枝麾洒消沉寃随机应物忘清浑疾雷破聩电烛昏功成弗居徳愈尊上宾碧落何轩轩道路掩面泣宿恩洪钟叩撃皆玄言包括郑圃罗漆园陆陶殊派契义敦我舌人笔势可扪赤书翠琰馨兰孙

　　重修岳云宫记【此记得于王平川】

　　天下形势之重莫重于河阳孟州附邑懐洛咽頥之地南通湖襄北抵燕蓟出入往来未有不由于此拏舟鼓枻喘息靡暇承平日坐挟府库仓庾之饶而犹病诸战闘三十载馆舍灰烬闾巷荆棘虽智者亦无及矣介乎两州之间宫曰岳云大行王屋堆蓝拥翠又极一方形势之选五六月涨水弥漫藕花菰叶动摇于空蒙滉漾中阆风玄圃徒费丹青途之人望而归之不翅其家饥者则思饫渴者则思饮止者则思寕其栖神泛然应之未闻拒人以色余窃禄漕台岁受约束于燕尝假榻以溷执事诘所以为教曰今之全真也以水譬之重阳发其源丹阳长春广其流衍其泒谭刘王郝犹流泒之有江河其归一也诘宫之目曰长春初年游秦载瞻灵嵩揭庵之名庶几混迹市廛不忘乎云山之胜岁壬子嗣教真人常大宗师准恩例故因庵而更为宫其始末如之何曰登州苏公范阳许公金台宋公草创之泰和兴定时事迨国朝栖神子出修餙而润色之栖神讳志佑姓王氏林虑人其至也以乙未其升也以已亥寿八十有八具李翰林阳台宫碑继之者包公志安也其取与如之何曰野人义以取之义以与之而无亲踈富贵之与贫贱也然而岁计出入之用绰绰而无匮比之世人亦无忧劳迫其身困其虑也或笑于其旁曰学仙者玄虚以为本清净以为宗独不惮烦之甚余曰不然夫仙也者各适其适也至于登明儁良垂拱嵓廊九重之仙也言聴谏从官师承式卿相之仙也海波四澄羽檄不飞将校之仙也章翳讼庭铃索声沉守令之仙也至于负贩之儿星行露宿东交西易而畏途之祸不闻耕稼之叟风雨以时髙廪参差莫■〈危几〉家离乡之为忧搢绅先生钩轩横几重编叠简得以讲明唐虞姬孔之懿训君臣父子之大义是亦仙矣况方外之士居不聨乎里社齿不沾乎版籍无转输征伐之劳无头会箕敛之廹道之精微玄妙靡不洞贯而□□然以尽天年孰谓非仙也乎且道不逺于人亦□□而可人所谓絶学无忧戒其荡而弗返向见栖易之后香火之隙研精语易者十常四五客坚谢之□□髙山抚襟兴慨作迎云送云诗二章遗志祥志□□□曰海涛红兮晨露晞岳隆隆兮云飞飞欵幽□□如期百年开阖兮窓与扉城郭良是兮人已非□□惨淡兮行路稀云趋岳兮知归回舟兮箭激沙□□忘机邈故山兮千里怅夙心兮独违

　　总帅汪义武王世显神道碑

　　公系出汪骨族贞佑二年西北臲■〈危几〉阶战功起家为□去长八转领同知平凉府事正大四年领陇州防□□进征行从宜分治陜西西路行六部郎中西南□□窘迫□□□□率豪右助邉邻□□之军饷以□不□絶年以巩州冲要之地□□□□□兼治中□□□□□□帅府机务是时所□□□饥疫荐□□□□□□□完颜仲徳拥将士吏民出保石门九□□□□□□□公拜便宜总帅制旨大约属以社□□□□□□□□□□粮械莫不精瞻明年京□变郡县风靡公独为之坚守越三年犹按堵如故而外攻不弛谓其众曰宗祀已矣吾何爱一死千万人之命悬于吾手平居享髙爵厚禄死其分也余者奚罪与其经于沟渎姑徇一时之节孰若屈已纡斯人之祸会顿兵城下率僚佐耆老持牛羊酒币迎谒焉曰吾征讨有年所至皆下汝独尔耳何也对曰有君在上卖国市恩之人谅所不取王大悦勑其下丝髪无所犯盖乙未冬十月四日也旦诣行帐宠之以章服职仍故即日南征鸠士马截嘉陵蹴大安未几凯旋叠承奨赉丙申备前锋进攻大安南田杨诸蛮结阵来拒公麾轻骑五百挠之众乱首尾不相藉溃围出与南将曹将军潜兵作犄角计公单骑往突之格杀数十人黎明军合殪其主将王嘉叹之赐名马佩刀公退语所部曰吾已撤彼之藩篱行寝其堂奥矣丁酉春□□武信城□□□□□□□□金获府库遂蹂资普戊戌军葭萌之南□□□□□依山为栅公选数百骑夺山而入多所俘杀得□□□乘胜赴资州壁山间识公旌帜惊怖奔逸钞嘉定峨眉以归已亥秋俾隶搭海公节制道险霖雨阻行攀木縁磴彻开州闻蜀军列万州南岸公伺夜伏兵上流舟北岸以疑之既而由上流鼓革舟而下袭敬之追奔逐北直抵夔峡公返而揉之几无噍类渉巫山与援军遌复剿三千余级比春分兵掖江引还及涪州修浮梁信宿而辨以济南道之师环攻崇庆守者开门延敌他将莫能支公提戈首出人服其胆勇蕲并力以拔其城天大暑乃罢秋觐帝数其功赐金符公拜谢曰实陛下威徳所致臣何预焉上乐其知体首肯者再四年辛丑蜀帅陈隆之自称百万众驰书索战十月五日公畧地成都薄城而阵彼屡战屡却坚壁不出公晓以祸福十二日夜田显缒城投欵觉之公曰事急矣叱梯城入救军民从显而出者七十余口获陈隆之斩之五日公领精鋭五百捣汉州州兵三千出战门闭尽陷三日军薄城又三日克之露布以闻王击节叹赏仍赐田显钱物癸夘春公且疾忽被召即戒首途既见锡虎符总便宜总帅手札何秦巩定西金兰洮会环陇庆阳平凉徳顺镇戎原阶成岷叠西和等二十余州事无巨细惟公裁决以忧深青重疾再作竟不起公器局宏逺资仁孝奉养太夫人斯湏靡忘征南得旨酒不逺数千里载归以备滫瀡处丧不御酒肉劬劳之日必致斋荐祭喜儒术闻介然之善应接无少倦罢覊人寒士至觧衣推食生馆死殡各得其所还自蜀辇书数千百卷而图畵半之士卒必与同甘苦如父兄之于子弟然临阵整肃无敢干者悯新民未辑刑清役寡纵所不免犹度力缓期不至急暴上下不闻告讦或有牵连议从寛释同属异主者乃尽力购聚之每事先立规程而后处之以及讼庭驿舍则静若隆平时休沐对客命觞雅歌投壶而已燕居逸逰若不胜衣遇敌先登刈旗斩将勇压三军虽古名将无以加矣【名臣事畧】
　　李状元讳俊民字用章泽州晋城人资醇谨重然诺不妄交逰金承安中举进士第一释褐应奉翰林文字南迁隠嵩州鸣皋山北渡客覃懐未几入西山既而变起仓卒识与不识皆以知几许之居乡闾终日环书不出四方学者不逺千里而往随问随荅曽无倦色会皇弟经理西南夷闻其贤安车驰召不得已起而应之延访无虚日遽乞还山王重违所请遣中贵护送之年八十而卒世之知数者无出子聪右而子聪犹让之【名臣事畧】
　　后世莫不有志于三代之治而卒不能至者谓之时势之异不可也学之不至也三代之前君必学而后王臣必学而后仕虽匹夫匹妇之贱靡不学也后之世君学而臣不学者有之矣臣学而君不学者亦有之矣且农有农之师工有工之师以一家一国至于奄有天下之大不资于学虽尧舜孔颜之质有能不为物之汨没者几希矣又曰法制立可与语政徳礼修可与语教仁圣备可与语化化之不至有教焉教之不至有政焉政之不立区区尽心力于簿书狱讼期会之间者俗吏也以俗吏之所为而欲与三代拟隆非所闻也又曰晋魏出臣道壊佛老兴子道絶又曰异端蟠结于中国而不觧者以名士大夫主之也故唐则萧瑀王缙白居易裴休梁肃也宋则王安石苏轼黄庭坚张商英也故上而君相下而闾里信之而不疑又曰三代之前功为徳之辅三代之后功为徳之贼求速效者必入于伯伯者始强而终弱也【孟子笺】
　　岁在已丑十有一月中书耶律公以军国大计举近世转运司例经理十路课税易司为所黜使称长相丰歉察息耗以平岁入奏可一聴中书省总之开创伊始制度未遑天下郡县犹以财赋自赡不重其权则无以刬其弊故官吏污滥得亷纠之刑赋舛错得厘正之至于风俗之疵美盗贼之有无楮货之低昻得季奏之凢在吏许自辟以从被选者以为荣【名臣事畧】

　　阙里题名

　　壬子春三月甲辰二十有六日庚戌奉天杨奂上谷刘诩卢龙韩文献任城张铎彭城王明逺梁山张宇陈郡王元庆古汴郭敏祗谒

　　西岳庙题名

　　河南路漕长奉天杨奂告老后应王府之召同前进士献陵刘绘祗谒
　　金帝祠下门人贠择同里王灿张宇张端绘之子克敬克让从行时癸丑清明前十日题并门髙简刋

　　干陵题名

　　杨焕然纳南漕印后癸丑清明还故里与武功张君羙同谒陵下门人贠择书髙简刻时亲旧城居者七田居者二十有一悲夫

　　还山遗稿卷上

　　●钦定四库全书

　　还山遗稿卷下

　　（元）杨奂 撰

　　○五言絶

　　録汴梁宫人语【十九首】

　　一入深宫里经今十五年长因批帖子呼到御床前
　　岁岁逄元夜金蛾闹簇巾见人心自怯终是女儿身
　　殿前轮直罢偷去赌金钗怕见黄昏月殷勤上玉阶
　　翠翘珠掘背小殿夜藏钩蓦地羊车至低头笑不休
　　内府颁金帛教酬贺节盘两宫新有旨先与问孤寒
　　人间多枣栗不到九重天长被黄衫吏花摊月赐钱
　　仁圣生辰节君王进玉巵寿棚兼寿表留待北还时
　　邉奏行台急东华夜启封内人催歩辇不候景阳钟
　　畵烛双双引珠帘一一开辇前齐下拜欢饮辟寒杯
　　圣躬春阁内只道下朝迟扶仗娇无力红绡贴玉肌
　　今日天颜喜东朝内宴开外邉农事动诏遣教坊回
　　驾前双白鹤日日候朝回自送銮舆去经年更不来
　　陡觉文书静相将立夕阳伤心寕福位无复夜熏香
　　二后睢阳去潜身泣到明却回谁敢问校似有心情
　　为道围城乆妆奁阃犒军入春浑断絶饥苦不堪闻
　　监国推梁邸初头静不知但疑墙外笑人有看宫时
</div>
    <div class="pagination">
<a href="还山遗稿.html">上一页</a><a href="还山遗稿.html">1</a><span class="current-page">2</span><a href="还山遗稿_page3.html">3</a><a href="还山遗稿_page4.html">4</a><a href="还山遗稿_page5.html">5</a><a href="还山遗稿_page6.html">6</a><a href="还山遗稿_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
