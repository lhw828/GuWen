<!DOCTYPE html>
<html>
<head>
    <meta charset="UTF-8">
    <title>五百家注昌黎文集 - 第 18 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家注昌黎文集 - 第 18 页/共 28 页</h1>
    <div class="content">　　大受足下辱书为赐甚大然所称道过盛岂所谓诱之而欲其至于是欤不敢当不敢当其中择其一二近似者而窃取之则于交友忠而不反于背面者少似近焉亦其心之所好耳行之不倦则未敢自谓能尔也【一本又有不敢当不敢当六字】至于汲汲于富贵以救世为事者【事一作业】皆圣贤之事业知其智谋与力能任者也【一作知其智能谋其力能任也】如愈者又焉能之始相识时方甚贫衣食于人其后相见于汴徐二州仆皆为之从事日月有所入比之前时丰约百倍足下视吾饮食衣服【一无足下二字】亦有异乎然则仆之心或不为此汲汲也其所不忘于仕进者亦将小行乎其志耳此未易遽言也凡祸福吉凶之来似不在我惟君子得祸为不幸而小人得祸为恒君子得福为恒而小人得福为不幸以其所为似有以取之也必曰君子则吉小人则凶者不可也贤不肖存乎已贵与贱祸与福存乎天【补注武昌石大任曰韩愈谓贵与贱祸与福存乎天以予观之贵与贱存乎天可也祸与福存乎天则不可也盖祸与福在已而已孟子曰祸福无不自已求之者是祸与福皆存乎已欤】名声善恶存乎人存乎者吾将勉之存乎天存乎人者吾将任彼而不用吾力焉其所守者岂不约而易行哉足下曰命之穷通自我为之吾恐未合于道足下徴前世而言之则知矣若曰以道德为已任穷通之来不接吾心则可也穷居荒凉草树茂密出无驴马因与人絶一室之内有以自娱足下喜吾复脱祸乱【见题注】不当安安而居迟迟而来也愈再拜
　　上张仆射第二书
　　【樊曰公此书谏张建封击毬事韩曰第二书者或指前论晨入夜归为第一书也补注观堂刘夷叔云退之谏张仆射击毬书才数百言使人意动神悚子厚劝李睦州服气书费千余言乃反缓而不切人才相去不可及哉】
　　愈再拜以撃毬事諌执事者多矣【严曰古者蹴踘以毛实皮蹴踏为戏后世圜木为丸以杖撃之或以驴马之上谓之撃毬与蹴踘殊异集有汴泗交流赠张仆射诗云毬惊杖奋合且离霹雳应手神珠驰正言撃毬也末章言此诚习战非为剧岂若安坐行良图亦谏止之辞也】谏者不休执事不止此非其乐不可舍其谏不足听故也【一作哉】谏不足听者辞不足感人心也乐不可舍者患不能切身也【赵本作切人身也】今之言毬之害者必曰有危堕之忧【堕一作坠】身激射之虞小者伤面目大者残形驱执事闻之若不闻者其意必曰进若习熟必无危堕之忧避能便捷则免激射之虞小何伤于面目大何累于形躯者哉愈今所言皆不在此其指要也【一无也字】非以他事外物牵引相比也特以击毬之间之事明之耳【一无之字】马之与人性情殊异至于筋骸之相束【于一作其】血气之相持安佚则适劳顿则疲者同也乗之有道步骤折中少必无疾老必后衰及以之驰毬于场荡揺其心腑振挠其筋角气不及出入走不及回旋远者三四年近者一二年无全马矣然则毬之害于人也决矣凡五脏之系络甚防【络厯各切】坐立必悬垂于胷臆之间【必一作即臆一作腹】而以之颠顿驰骋呜呼其危哉春秋传曰夫有尤物足以移人茍非德义则必有祸【补注昭二十八年左氏所载叔向之辞】虽恺悌君子神明所扶持然广虑之深思之亦养夀命之一端也愈恐惧再拜
　　与冯宿论文书
　　【樊曰按李习之祭公文及公此日足可惜赠张籍诗则二子始皆从公于汴州今此书云近李翺从仆学文张籍亦学于仆则此书其汴州所作欤】
　　辱示初筮赋【筮一作仕】实有意思但力为之古人不难到但不知直似古人亦何有得于今人也【一无有字一无得字】仆为文久每自称意中以为好则人必以为恶矣【则一作即】小称意即人亦小怪之【一无即字】大称意即人亦大怪之也【一无即字一无也字】时时应事作俗下文字者【一无文字二字】下笔令人慙及示人人必以为好矣小慙者亦蒙谓之小好大慙者即必以为大好矣【一本以为一作谓之】不知古文真何用于今世也【真一作直】然以俟知者知耳昔扬子云着太人皆笑之【严曰子云晚悔雕虫潜心奥境慕周易而草太当世之人或讥其尚白或诮其可覆酱瓿或非其僭圣作经犹吴楚称王盖诛絶之罪也子云泊然自守不以屑意姑俟后世之子云而巳】子云之言曰【一无之言二字】世不我知无害也后世复有扬子云必好之矣子云死近千载竟未有扬子云可叹也【叹一作类】其时桓谭亦以雄书胜老子【以一作以为孙曰谭字君山沛国相人】老子未足道也子云岂止与老子争强而已哉【一作乎】此不为知雄者【一云此诚未必为知雄者】其弟子侯芭颇知之【芭音巴孙曰芭钜鹿人尝从雄居受太法言】以为其师之书胜周易然侯之他文【一作侯芭之他丈】不见于世不知其人果如何耳以此而言作者不祈人之知也明矣直百世以俟圣人而不惑质诸鬼神而不疑耳【孙曰此礼记中庸之文○耳一作矣】足下岂不谓然乎近李翺从仆学文颇有所得然其人家贫多事未能卒其业有张籍者年长于翺而亦学于仆其文与翶相上下一二年业之庶几至乎至也【庶防下一无至字一有全字】然闵其弃俗尚而从于寂寞之道以之争名于时也【一有未知果能不叛去乎八字】久而不谈聊感足下能自进于此故复发愤一道愈再拜
　　与祠部陆傪员外荐士书
　　【韩曰傪字公佐贞元十六年为祠部员外郎十八年权德舆典贡举傪佐之公时为四门博士荐侯喜等十人于傪】
　　执事好贤乐善孜孜以荐进良士明白是非为已任方今天下一人而已愈之获幸于左右其足迹接于门墙之间升乎堂而望乎室者【乎一作于上同】亦将一年于今矣念虑所及辄欲不自疑外竭其愚而道其志况在执事之所孜孜为已仕者得不少助而张之乎诚不自识其言之可采与否其事则小人之事君子尽心之道也天下之事【一作士】不可遽数又执事之志或有待而为未敢一二言也今但言其最近而切者尔执事之与司贡士者【与下一有同字】相知识深矣【一无相字识一作诚】彼之所望于执事【所字一作所以二字】执事之所以待乎彼者可谓至而无间疑矣彼之识在乎得人执事之志在乎进贤如得其人而授之所谓两得其求顺乎其必从也执事之知人其亦博矣夫子之言曰举尔所知然则愈之知者亦可言也【一作矣】文章之尤者有侯喜者侯云长者喜之家在开元中衣冠而朝者兄弟五六人及喜之父仕不达弃官而归喜率兄弟操耒耜而耕【一有于野二字】地薄而赋多不足以养其亲则以其耕之暇读书而为文以干于有位者而取足焉喜之文章学西汉而为也举进士十五六年矣【补注贞元十九年喜中进士第后终于国子主簿】云长之文执事所自知其为人淳重方实可任以事其文与喜相上下【补注贞元十八年云长中进士第】有刘述古者其文长于为诗文丽而思深当今举于礼部者其诗无与为比而又工于应主司之试其为人温良诚信无邪妄诈佞之心【一作无邪佞诈妄之心】彊志而婉容和平而有立其趋事静以敏着美名而负屈称者其日已久矣【补注贞元二十一年述古中进士第】有韦羣玉者京兆之从子【补注贞元十七年十月吏部侍郎韦夏卿为京兆尹】其文有可取者其进而未止者也其为人贤而有材【一作行】志刚而气和乐于荐贤为善其在家无子弟之过居京兆之侧遇事辄争不从其令而从其义求子弟之贤而能业其家者羣玉是也【补注羣玉不见于登科记公之所荐十人九第而羣玉独遗岂有司以京兆从子之故远嫌畏讥矫而黜之邪】凡此四子皆可以当执事首荐而极论者主司疑焉则以辩之问焉则以告之未知焉则慇懃而论之【论一作语】期乎有成而后止可也有沈杞者【补注贞元十八年杞中进士第】张苰者【补注元和二年苰中进士第○苰一作】尉迟汾者【补注贞元十八年汾中进士第○尉音鬰汾扶分切】李绅者【补注绅字公垂元和元年进士第防昌中为丞相】张后余者【补注元和二年后余中进士第明年疽发髀死】李翊者【补注贞元十八年中进士第】或文或行皆出羣之材也【严曰侯喜字叔起摭言云贞元十八年权德舆王文陆傪员外通榜帖韩文公荐十人上四人曰侯喜侯云长刘述古韦纾其次六人沈杞张苰迟汾李绅张俊余李翊而权公三榜其放六人苰绅俊余不出五年之外皆捷矣韦纾即羣玉也张俊余即后余也摭言所载与此书合】凡此数子与之足以收人望得才实主司疑焉则以解之问焉则以对之广求焉则以告之可也往者陆相公司贡士考文章甚详愈时亦在得中【孙曰贞元八年陆贽知举贾棱等二十三人登第公与焉一本无幸字】而未知陆之得人也其后一二年所与及第者皆赫然有声原其所以亦由梁补阙肃王郎中础佐之【孙曰肃字敬之础大厯七年中第十五年卒○础音楚】梁举八人无有失者【樊曰欧阳詹传云詹与韩愈李观李绛崔羣王涯溤宿庾承宣联第皆天下选时称龙虎榜梁举八人疑此是也】其余则王皆与谋焉陆相之考文章甚详也待梁与王如此不疑也梁与王举人如此之当也【此句一无如此二字】至今以为美谈自后主司不能信人人亦无足信者【一作无所可足信者】故蔑然无闻【蔑莫结切○一作蔑蔑无闻】今执事之与司贡士者有相信之资【一有与字】谋行之道惜乎其不可失也方今在朝廷者多以游防娱乐为事独执事眇然高举有深思长虑为国家树根本之道冝乎小子之以此言闻于左右也愈惶惧再拜














　　五百家注昌黎文集巻十七
　　钦定四库全书
　　五百家注昌黎文集巻十八
　　宋　魏仲举　编
　　书
　　与鳯翔邢尚书书
　　【孙曰尚书名君牙瀛州乐夀人贞元三年三月为鳯翔尹鳯翔陇州都防御观察使防迁左神策行营节度鳯翔陇州观察使加检校工部尚书十五年三月卒韩曰公贞元十一年五月去京师有不遇时之叹过潼闗由鳯翔以书抵君牙盖是年六月云与鳯翔一本作与西京节度使】
　　愈再拜【一本作月日客有韩愈者再拜上书尚书閤下】布衣之士【严曰阮嗣宗奏记蒋济曰布衣穷居韦带之士王公大人所以屈体而下之者为道存也】身居穷约不借势于王公大人则无以成其志王公大人功业显著不借誉于布衣之士则无以广其名是故布衣之士虽甚贱而不谄王公大人虽甚贵而不骄其事势相须其先后相资也今閤下为王牙为国藩垣威行如秋仁行如春戎狄弃甲而远遁朝廷高枕而不虞是岂负大丈夫平生之志愿哉是岂负明天子非常之顾遇哉【岂一作当】赫赫乎洸洸乎【孙曰洸洸武勇貌诗武夫洸洸是也○洸音光一本无洸洸乎三字】功业逐日以新声名随风而流宜乎讙呼海隅高谈之士奔走天下慕义之人使或愿驰一传【祝曰传驿逓也周礼传达于四方○传音转】或愿操一戈纳君于唐虞収地于河隍【严曰隍音皇水名出金城临羌塞外东入河】然而未至于是者亦盖有其説云【一无其字】岂非待士之道未甚厚遇士之礼未甚优请粗言其事閤下试详而听之夫士之来也必有求于閤下夫以贫贱而求于富贵正其宜也閤下之财不可徧施于天下在择其人之贤愚而厚薄等级之可也假如贤者至閤下乃一见之愚者至不得见焉则贤者莫不至而愚者日远矣假如愚者至閤下以千金与之贤者至亦以千金与之【亦一作又】则愚者莫不至而贤者日远矣【樊曰先是有布衣张汾者无绍而干君牙轩然坐客上防吏摘簿书以盗设宴钱五万君牙怒其欺汾不谢去曰吾在京师闻邢君牙一时豪俊今与设吏论钱云何君牙慙遽使引为上客留月余以五百金为赠故公之辞云耳】欲求待士之道尽于此而已矣欲求士之贤愚在于精鉴博采之而已矣精鉴于已固巳得其十七八矣又博采于人百无一二遗者焉若果行是道愈见天下之竹帛不足以书閤下之功德矣天下之金石不足以颂閤下之形容矣愈也【一有固字】布衣之士也生七岁而读书【严曰大厯九年也皇甫湜云先生七岁好学言出成文】十三而能文【建中元年也】二十五而擢第于春官【严曰贞元八年或云退之贞元十一年去京师过潼闗游鳯翔以书抵邢君牙不得意去】以文名于四方前古之兴亡未尝不经于心也【一无也字】当世之得失未尝不留于意也尝以天下之安危在边故六月于迈【补注诗从公于迈】来观其师及至此都【一无至字】徘徊而不能去者【一作而不能速去者一作而不敢遽进者】诚悦閤下之义愿少立于阶墀之下望见君子之威仪也居十日而不敢进谒者诚以左右无先为容也【孙曰汉邹阳曰蟠木根柢而为万乗器者以左右先为之容也一作居十日而不敢将渉者无佐理为先容也一作无先为之容】惧閤下以众人视之则杀身不足以灭耻徒悔恨于无穷故先陈此书叙其所以来之意【一本重冇之字】閤下其无以为狂【一无其字无一作毋】而以礼进退之幸甚幸甚愈再拜
　　为人求荐书
　　某闻木在山马在肆【孙曰庄子求马于唐肆肆犹廏也】过之而不顾者虽日累千万人未为不材与下乗也及至匠石过之而不睨【孙曰庄子匠石之齐石当时匠名也】伯乐遇之而不顾然后知其非栋梁之材超逸之足也【逸一作远】以某在公之宇下非一日而又辱居姻娅之后【孙曰尔雅婿之父曰姻两婿相谓曰娅诗姻娅】是生于匠石之园长于伯乐之厩者也于是而不得知假有见知者千万人亦何足云尔【一无尔字】今幸頼天子每歳诏公卿大夫贡士若某等比【一无比字】咸得以荐闻是以冐进其説以累于执事亦不自量已【一有也字】然执事其知某何如哉昔者有鬻马不售于市者【祝曰説文售卖物去手也承詋切】知伯乐之善相也从而求之伯乐一顾价増三倍【樊曰燕代见齐王先説淳于髠曰人有卖骏马者比三旦立市人莫之知往见伯乐伯乐乃还而视之去而顾之一旦而马价十倍今臣之欲以骏马见于王足下有意为臣伯乐乎见战国防○一本作马价三倍】某与其事颇相类【一有以字】是故始终言之耳某再拜
　　应科目时与韦舍人书
　　【严曰即贞元九年宏辞试也】
　　月日愈再拜【一云应博学宏词前进士韩愈谨再拜上书舍人閤下】天池之滨大江之濆【祝曰説文濆水涯也诗铺敦淮濆○濆扶文切】曰有怪物焉盖非常鳞凡介之品彚匹俦也【孙曰介虫之有甲者匹一作比】其得水变化风雨上下于天地不难也其不及水盖防常尺寸之间尔【孙曰六尺曰防倍防曰常】无高山大陵旷途絶险为之闗隔也然其穷涸不能自致乎水【涸下各切】为防獭之笑者【祝曰防亦獭属防獭水狗也礼记獭祭鱼选防獭睒瞲乎匳空○防音宾獭地各切】盖八九年矣【一作十八九矣】如有力者哀其穷而运转之盖一举手一投足之劳也然是物也负其异于众也且曰烂死于泥沙吾宁乐之若俛首帖耳【帖记协切】揺尾而乞怜者非我之志也是以有力者遇之熟视之若无覩也其死其生固不可知也今又有有力者当其前矣聊试仰首一鸣号焉庸讵知有力者不哀其穷而忘一举手一投足之劳而转致之清波乎【一无致字一作波涛乎】其哀之命也其不哀之命也知其在命而鸣且号之者【赵作且呼号之者一作且鸣号之者】亦命也愈今者实有类于是是以忘其疎愚之罪而有是説焉閤下其亦怜察之
　　荅刘正夫书
　　【樊曰正夫或作岩夫书云某于足下忝先进又尝从游于贤尊给事给事刘伯刍也公诗有和虢州刘给事使君新题二十一咏即其人伯刍三子寛夫端夫岩夫岩夫字子耕登元和十年进士第】
　　愈白进士刘君足下辱牋教以所不及既荷厚赐且愧其诚然幸甚幸甚举进士于先进之门何所不往先进之于后辈茍见其至宁可以不荅其意耶来者则接之举城士大夫莫不皆然【一作皆能然】而愈不幸独有接后辈之名【一无之字】名之所存谤之所归也有来问者不敢不以诚荅或问为文宜何师必谨对曰宜师古圣贤人曰古圣贤人所为书具存辞皆不同宜何师必谨对曰师其意不师其辞又问曰【一无问字】文宜易宜难必谨对曰无难易【严曰李习之云天下之语文章其爱难者则曰文章宜深而不当昜其爱昜者则曰文章宜通不当难此皆偏滞而不流未识文章之所主也书曰朕堲谗説殄行震惊朕师诗曰苑彼柔桑其下侯旬此非易也书曰允恭克让光被四表格于上下诗曰十亩之间兮桑者闲闲兮此非难也○一作无难无易】惟其是而已矣【一作惟其是耳如是而已矣】非固开其为此而禁其为彼也夫百物朝夕所见者人皆不注视也及覩其异者则共观而言之夫文岂异于是乎汉朝人莫不能为文独司马相如太史公刘何扬雄为之最【之一作文】然则用功深者其収名也远若皆与世浮沉不自树立虽不为当时所怪亦必无后世之传也【严曰李习之云义虽深理虽当辞不工者不成文宜不能传也文理义三者兼并乃能独立于一时而不泯防于后代能必传也仲尼曰言之不文传之不远】足下家中百物皆頼而用也然其所珍爱者必非常物夫君子之于文岂异于是乎今后进之为文【一作之士为文】能深探而力取之【探他南切】以古圣贤人为法者虽未必皆是要若有司马相如太史公刘向扬雄之徒出必自于此不自于循常之徒也若圣人之道不用文则已用则必尚其能者能者非他能自树立不因循者是也有文字来谁不为文然其存于今者必其能者也顾常以此为説耳【顾常一作顾必当】愈于足下忝同道而先进者又尝从游于贤尊给事既辱厚赐又安得不进其所有以为荅也足下以为如何【一无以为二字】愈白
　　荅殷侍御书
　　【韩曰殷侍御殷侑也公尝荐侑堪任御史大夫太常博士后又有序送其自太常博士迁尚书虞部员外郎兼侍御史副李孝诚使回鹘则知殷侍御为侑无疑○一本题作殷衔侍御又一作侍郎】
　　某月日愈顿首辱赐书周览累日竦然増敬蹙然汗出以慙愈于进士中粗为知读经书者一来应举事随日生虽欲加功竟无其暇游从之类相熟相同不教不学闷然不见已缺日失月亡【月字或一作日】以至于老所谓无以自别于常人者毎逢学士真儒叹息踧踖【上子六切下资昔切】愧生于中顔变于外不复自比于前人者【一作于人前者】蒙示新注公羊春秋【严曰齐人公羊高子夏门人作春秋传新注殷侑注也退之荐侑状云兼通三传旁习诸经注疏之外自有所得】又闻口授指略私心喜幸恨遭逢之晚愿尽传其学职事羁纒未得继请怠惰因循不能自彊此宜在摈而不教者今反谓少知根本其辞章近古可令叙所注书惠出非望承命反侧善诱不倦斯为多方敢不喻所指八月益凉时得休假【假一作暇】傥矜其拘缀不得走请务道之传而赐辱临执经座下获卒所闻是为大幸况近世公羊学防絶何氏注外不见他书【樊曰后汉何休任城人太傅陈蕃辟与叅政事蕃败休坐废锢乃作春秋公羊解诂妙得公羊本意作公羊墨守左氏膏肓谷梁废疾墨守谓如墨翟之守城不可攻也于是郑康成乃发墨守鍼膏肓起废疾休见叹曰康成入吾室操吾戈以伐我乎】圣经贤传屏而不省要妙之义无自而防非先生好之乐之味于众人之所不味务张而明之其孰能勤勤拳拳【一作绻绻】若此之至固鄙心之所最急者如遂蒙开释章分句断【一有也字】其心晓然直使序所注挂名经端自托不腐【樊曰侑欲求公序所注公羊春秋公亦许之而序及侑所注今皆无传或世逸之耶】其又奚词将惟先生所以命愈再拜
　　荅陈商书
　　【集注商元和九年进士防昌五年为侍郎典贡举此书乃商未第前以文求益于公而公为国子先生时作也】
　　愈白辱惠书语高而防深三四读尚不能通晓茫然増愧赧又不以其浅无过人智识且喻以所守幸甚愈敢不吐情实然自识其不足补吾子之所须也【所上一无之字】齐王好竽【严曰事见韩非子】有求仕于齐者操瑟而往立王之门三年不得入叱曰吾瑟鼓之能使神上下吾鼓瑟合轩辕氏之律吕客骂之曰王好竽而子鼓瑟瑟虽工其如王不好何是所谓工于瑟而不工于求齐也【求一作等】今举进士于此世【一有也字】求禄利行道于此世而为文必使一世人不好得无与操瑟立齐门者比欤文诚工【诚一作华】不利于求求不得则怒且怨不知君子必尔为不也【一作不为也】故区区之心每有来访者【来一作求】皆有意于不肖者也略不辞让遂尽言【一有之字】惟吾子谅察愈顿首
　　与孟简尚书书
　　【樊曰孟简最嗜佛尝与刘伯刍归登萧俛译次言者公元和十四年以言佛骨贬潮州与潮僧大颠游人遂云奉佛氏其冬移袁州明年简移书言及公作此书荅之】
　　愈白行官自南回过吉州【孙曰元和十五年贬太子宾客分司孟简吉州司马简字防道德州平昌人】获吾兄二十四日手书数畨【一云手示披读数畨】忻悚兼至未审入秋来眠食何似伏惟万福来示云有人传愈近少信奉释氏者【一作传愈心近少奉释氏者】此传者之妄也【一无此传者之四字】潮州时【补注元和十四年正月公谪潮州刺史】有一老僧号大颠颇聪明识道理远地无可与语者故自山召至州郭留十数日【十数一作数十】实能外形骸以理自胜不为事物侵乱【孙曰司马温公书心经后曰世称韩文公不喜佛尝排之予观其与孟尚书论大颠云能以理自胜不为事物侵乱乃知公于书无所不观盖尝徧观佛书取其精粹而排其糟粕耳不然何以知不为事物侵乱为学佛者所先耶】与之语虽不尽解要且自胷中无滞碍【一无上六字一无自一字】以为难得【一本云自以为难得】因与来往及祭神至海上遂造其庐及来袁州【孙曰是岁十月公移袁州刺史】留衣服为别乃人之情非崇信其法求福田利益也孔子曰丘之祷久矣凡君子行已立身自有法度圣贤事业具在方册可效可师仰不愧天俯不愧人内不愧心积善积恶殃庆自各以其类至何有去圣人之道舍先王之法而从释氏之教以求福利也诗不云乎岂弟君子求福不回【补注诗旱之文】传又曰不为威惕不为利疚【孙曰哀十六年左氏不为利谄不为威惕昭二十年左氏君子不为利疚不为义回疚病也】假如释氏能与人为祸福【一作崇】非守道君子之所惧也况万万无此理且彼佛者果何人哉其行事类君子邪小人邪若君子也必不妄加祸于守道之人如小人也其身已死其不灵天地神只昭布森列非可诬也又肯令其行胷臆作威福于其间哉进退无所据而信奉之亦且惑矣【一作非大惑欤】且愈不助释氏而排之者其亦有説孟子有云今天下不之杨则之墨杨墨交乱而圣贤之道不明圣贤之道不明则三纲沦而九法斁【孙曰九法九畴之法斁败也书彛伦攸斁○斁都故切】礼乐崩而邪说横【户孟切】防何其不为禽兽也故曰能言距杨墨者皆圣人之徒也扬子云曰古者杨墨塞路孟子辞而辟之廓如也夫杨墨行正道废且将数百年以至于秦卒灭先王之法烧除经书【孙曰始皇三十四年丞相李斯请史官非秦记皆烧之非博士官所职天下有家蔵诗书百家语者皆诣守尉杂烧之】坑杀学士【孙曰始皇三十五年始皇曰诸侯之在咸阳者吾使人亷问或为妖言以乱黔首于是使御史案问诸生得四百六十余人皆坑之咸阳】天下遂大乱及秦灭汉兴且百年尚未知修明先王之道其后始除挟书之律【孙曰汉惠帝四年始除挟书之律】稍求亡书招学士经虽少得尚皆残缺【一无尚字】十亡二三故学士多老死新者不见全经【孙曰汉文帝时求治尚书者闻伏生蔵于壁中召得之亡数十篇】不能尽知先王之事各以所见为守分离乖隔不合不公二帝三王羣圣人之道于是大坏后之学者无所防逐【所一作以】以至于今泯泯也【泯尽也弥尽切】其祸出于杨墨肆行而莫之禁故也孟子虽贤圣不得位空言无施虽切何补然赖其言而今学者尚知宗孔氏崇仁义贵王贱霸而已其大经大法皆亡灭而不救坏烂而不収所谓存十一于千百安在其能廓如也然向无孟氏【向一作茍】则皆服左袵而言侏离矣【祝曰后汉南蛮传衣裳班阑语言侏离侏离语不明之貌注蛮夷语声也○侏音朱】故愈尝推尊孟氏以为功不在禹下为此也【补注张俞论曰韩言孟轲辅圣明道之功不在禹下斯亦过矣予谓杨墨之祸未若洪水然而九年之害非禹不能平孔氏之道虽见侵毁然不由轲而益尊茍毁誉由轲而兴则不足谓之孔子之道使圣人复生必不易予言也】汉氏以来羣儒区区修补百孔千疮随乱随失其危如一髪引千钧緜緜延延寖以防灭于是时也而唱释老于其间鼓天下之众而从之呜呼其不仁甚矣【甚一作耳】释老之害过于杨墨韩愈之贤不及孟子【补注木鴈郑少防曰孟韩之功其同二而立言行已其异五孟子于杨墨方其始也禽兽视之而愈则曰火其书庐其居人其人一旦逃而归也孟子受之而已矣而愈则序文畅诗澄观此其同者二也孟子曰尧舜不徧爱急亲贤也愈则曰一视而同仁孟子言必称尧舜愈则曰王易王霸易霸也孟子曰性本善也而愈品为三孟子曰墨乱孔也而愈合为一孟子藐大人轻万钟召之则不往也愈则佞于頔干宰相此其异者五也其曰韩愈之贤不及孟子可谓能自知矣○藐莫角切】孟子不能救之于未亡之前而韩愈乃欲全之于已坏之后呜呼其亦不量其力且见其身之危莫之救以死也虽然使其道由愈以粗传虽灭死万万无恨天地神临之在上质之在旁又安得因一摧折自毁其道以从于邪也籍湜辈【湜音植】虽屡指教不知果能不叛去否辱吾兄眷厚而不获承命惟増慙惧死罪死罪愈再拜【补注邓瑀曰韩愈始论佛骨似有辟邪説距诐行之意斥守潮阳与大颠往来海滨及得孟简书文过饰非至今仕宦传其真与大颠对释氏之徒撰大颠之辞以非之诚自取也交可不择哉】
　　荅吕毉山人书
　　愈白惠书责以不能如信陵执辔者【樊曰史记魏公子无忌昭王少子安厘王异母弟也安厘王即位封公子为信陵君魏有隠士侯嬴为大梁夷门监者公子从车骑虚左自迎侯生摄弊衣冠直上载公子上坐欲以观公子公子执辔愈恭】夫信陵战国公子欲以取士声势倾天下而然耳如仆者自度若世无孔子不当在弟子之列以吾子始自山出有朴茂之美意恐未磨礲以世事又自周后文百子为书各自为家乱圣人之宗后生习传杂而不贯【一作实】故设问以观吾子其已成熟邪【一作乎】将以为友也其未成熟邪将以讲去其非而趋其是耳【一作去非而趋是耳】不如六国公子有市于道者也方今天下入仕惟以进士明经及卿大夫之世耳其人率皆习熟时俗工于语言识形势善人主意故天下靡靡日入于衰坏恐不复振起务欲进足下趋死不顾利害去就之人于朝以争救之耳非谓当今公卿间无足下辈文学知识也不得以信陵比然足下衣破衣系麻鞋率然叩吾门吾待足下虽未尽宾主之道不可谓无意者也足下行天下得此于人盖寡【一无此字】乃遂能责不足于我此真仆所以汲汲求者议虽未中节其不肯阿曲以事人者【阿曲一作效俗一作攻阿俗一作效阿曲】灼灼明矣方将坐足下三浴而三熏之【樊曰齐使人请管仲于鲁于是严公使束缚以与齐使受之而退比至三衅三浴之小白亲迎之郊而与之坐问焉注以香涂身曰衅熏一作衅】听仆之所为少安无躁愈顿首
　　荅渝州李方古使君书
　　【韩曰方古贞元十二年进士书所言河南事迹或以公尝为河南令疑其指此然观书意当是李使君以河南事迹嘱公有言于朝也房式尝为河南尹及卒諡曰倾韦干度以刘辟作难发兵署牒首曰辟副曰式大节已亏不宜得諡唯李虞仲谓不然意使君之欲辨河南事迹者此耳】
　　乖隔年多不获数附书状【一无状字】慕仰风味未尝敢忘使至连辱两书告以恩情迫切不自聊頼重序河南事迹本末文字绸密典实可防而推究之明万万无一可疑者钦想所为益深勤企岂以愈为粗有知识可语以心而告之急哉是比数愈于古人而収之何幸之大也愈虽无节槩知感激若使在形势亲狎于要路有言可伸之【一作有言可信之望】虽百悔吝不敢黙黙今既无由縁进言言之恐益累高明是以负所期待窃窃转语于人不见成效此愈之罪也然不敢忘去其心期之无已【一无上四字】以报见待惟且迟之【且一作宜】勿遽止罢【止一作弃】幸甚庄子云知其无可奈何而安之若命者圣也【孙曰庄子德充符曰知其不可奈何而安之若命唯有德者能之】传曰君子俟命【孙曰礼记君子居易以俟命】然无所补益进其厌饫者秪増媿耳良务寛大愈再拜
　　元稹与史馆韩郎中书
　　【补注元和八年正月乙亥以愈为比部郎中史馆修撰】
　　郎中退之足下稹前与襄州文学掾甄逢游善逢即故刑部员外郎济之子【孙曰济字孟成定州无极人】济天宝中隐于卫之青岩山【孙曰济隠青嵓人服其操行约不畋渔】采访使苗公等五人【孙曰苗公名晋卿】皆以状荐凡十徴不起末以左拾遗就拜之【孙曰天宝十年】适值禄山朝奏京师恳于上前求为宾介宗可其奏【孙曰授济大理评事充范阳节度掌书记】禄山还至卫县遣太守郑遵意诣山致命辍行信宿以俟之甄生惧及其难俛首从事至天宝十二载禄山反状潜兆虑不得脱乃伪瘖其口复隠青岩【孙曰济察禄山有反谋不可谏卫令齐玘诚信可托乃求使至卫具以诚告令弟澄密求羊血以为备至夜伪呕血疾不能支遂舁归】逾年而禄山叛即日遣伪节度使蔡希徳缄刀逼召且曰或不可强斩首来狥既而甄生噤闭无言延颈承刃气和色定若甘心然希徳义而舍之禄山亦不能致【孙曰禄山使希徳领行戮者李掞等二人封刀来召察济诈不起即就戮之济引颈以待希徳嗟叹以实病告】庆绪继逆虏而囚之于东都安国观代宗复洛甄生卧匡牀诣元帅府至则号标自治代宗为之动色遂命传至长安肃宗高其行因授馆于三司治所令从贼官囚慙拜之受污者莫不俯伏仰叹恨不即死于其地【孙曰庆绪强舁济至东京至徳二载十月元帅广平王俶平东都济起诣军门上谒俶遣诣京师上命馆之于三司令受贼官爵者列拜之以媿其心以济为秘书郎实应初拜礼部员外郎】且夫辨所从于居易之时坚直操于利亡之世而犹褊浅选愞者之所不为盖拂人之心难而害已之避深也况乎天下乱矣王泽竭矣夫死忠者不必显从乱者不必诛而曰眷眷本朝甘心白刃难矣哉是以理平则为公为卿世变则为虵为豕为镜为枭者十尝八九焉若甄生冕弁不加于其身禄食不进于其口于天宝盖青岩之一男子耳及乱则延颈受刃分死不回不以不必显而废忠不以不必诛而从乱参合古今之士皆百一焉稹尝读注记【补注国史为注记】缺而未书谨备所闻盖欲执事者编此义烈以永永于来世耳子逢始生之岁【孙曰大厯中济卒于襄州有子曰逢】顔太师【补注顔真卿】崔太傅【补注崔祐甫】皆为歌诗以美贤者之有后且序甄之本末云及逢既长耕先人之旧田于襄之宜城【孙曰宜城县楚昭王庙堧地广九十亩济立墅其左屏居厯年卒】读书为文不诣州里岁馑则力耕节用以给足亲戚岁穰则施余于其邻里乡党之不能自持者前后斥家财排患难于朋友者数四由是以义闻襄之守状为文学始就羁于吏职稹闻风既久因与之游逢毎寃其父之名不在于史将欲抱其所寃诣京师告诉于司史氏盖行有日矣以愚料之甄子仆短马疲言简行孤得不为骄阍之所排诃则权力者疑诞以临之固无自而入矣固晓生以自入之势且告以执事者辱与稹游愿得所寃之状告甄生厚相信待由是辍行既而自思滓贱之中犹愿贡所闻于执事得非愚且僭邪然而诮笑之暇幸垂察焉
　　荅元侍御书
　　【集注公拜比部郎中史馆修撰元稹以书言甄济父子事丐公笔之于史公荅以此稹书见上严曰稹字防之实録云元和九年十月甲子韩愈考功郎中依前史馆修撰十二月戊午知制诰此书作九月五日盖九年在史馆时也】
　　九月五日愈顿首防之足下前岁辱书论甄逢父济【祝曰甄姓也陈留风俗传舜陶　甄河滨其后为氏○甄音真】识安禄山必反即诈为瘖弃去禄山反有名号又逼致之济死执不起卒不汚禄山父子事又论逢知读书刻身立行勤已取足不干州县斥其余以救人之急足下繇是与之交欲令逢父子名迹存诸史氏足下以抗直【欧本抗字作伉】喜立事斥不得立朝失所不自悔【孙曰元和五年稹以监察御史分司东都执政以其年少务作威福贬江陵府土曹】喜事益坚防之乎真安而乐之者谨详足下所论载校之史法若济者固当得附书今逢又能行身幸于方州大臣【方一作十】以标白其先人事【白一作目】载之天下耳目彻之天子追爵其父第四品【孙曰元和八年正月以袁滋为襄州刺史山南东道节度使滋辟逢为文学掾且表其父节行与权臯同科宜载国史诏曰存树风节谓之立名没加褒赠所以诱善故朝散大夫著作郎兼侍御史甄济早以文雅见称于时尝因辟召亦佐戎府而能保坚贞之正性不履危机覩逆乱之僭萌不从胁汚义声可传于竹帛显赠未贲于松楸藩方所陈允叶彛典追加命秩以奬忠防可赠秘书少监】赫然惊人逢与其父俱当得书矣济逢父子自吾人发春秋美君子乐道人之善夫茍能乐道人之善则天下皆去恶为善善人得其所其功实大足下与济父子俱宜牵联得书足下勉逢令终始其躬而足下年尚强嗣德有继将大书特书屡书不一书而已也愈既承命又执笔以俟愈再拜




　　五百家注昌黎文集巻十八
　　钦定四库全书
　　五百家注昌黎文集巻十九
　　宋　魏仲举　编
　　书序
　　与郑余庆相公书
　　【韩曰时郑相节制兴元公志孟东野墓云兴元尹以币如孟氏赙且来商家事即此书致谢之意】
　　再奉示问皆縁孟家事【樊曰元和九年三月以郑余庆为兴元尹余庆辟孟郊参谋郊挈其妻行至阌乡暴卒郊字东野】辞防恻恻忧虑深远窃有以见大人君子笃于仁义终始不倦伏读感欷【音希】不知所喻旧与孟往还数人昨已共致百千已来寻已至东都计供葬事外尚有余资今裴押衙所送二百七十千足以益业为遗孀永久之赖【樊曰是年十月葬郊其费皆出郑相及东野旧往还者以其余财赡给其家郊无子妻郑氏】孟氏兄弟【孙曰郊二弟酆郢】在江东未至先与相识亦甚循善所虑材干不足任事郑氏兄弟【樊曰东野之妻兄弟也】惟最小者在东都固如所示不可依仗孟之深友【一作孟氏之深友】太子舎人樊宗师比持服【孙曰宗师居母丧】在东都今已外除经营孟家事不啻如已前后人所与及裴押衙所送钱物并委樊舎人主之【严曰墓志云十月庚子樊子合凡赠赙而葬之以余财付其家供祀樊名宗师字绍述】营致生业必能不失利宜孟氏兄弟到分付成事庶可静守无大阙败伏望不至远忧续具一一咨报不宣愈再拜
　　与袁滋相公书
　　【孙曰滋字德深蔡州朗山人时为节度使带平章事故公云相公也公前书荐樊于郑今又荐于袁后状荐于朝皆见集中云】
　　伏闻賔位尚有阙员【孙曰元和九年九月滋自山南东道节度使徙荆南】幸防不以常辈知遇恒不自知愚且贱思有论荐窃见朝议郎前太子舎人樊宗师【樊曰宗师字绍述时居母丧持服在东都除服公荐之于滋韩曰本传不载宗师为太子舍人墓志亦不载或畧之耳】孝友聪明家故饶财身居长嫡【孙曰贞元十四年九月宗师父山南东道节度使泽卒】悉推与诸弟【孙曰宗师弟宗懿宗宪】诸弟皆优赡有余而宗师妻子常寒露饥馁宗师怡然处之无有难色【孙曰宗师家饶财悉散施姻旧賔客妻子告不给宗师笑而不答】穷究经史章通句解至于隂阳军法声律悉皆研极原本又善为文章词句刻深独追古作者为徒不顾世俗轻重通微晓事可与晤语【与一作以】又习于吏职识时知变非如儒生文士止有偏长退勇守专未为宰物者所识年近五十遑遑勉勉思有所试閤下傥引而致之密加识察有少不如所言愈为欺罔大君子便宜得弃絶之罪于门下诚不忍竒寳横弃道侧而閤下箧椟尚有阙少不满之处犹足更容辄冒言之退増汗慑【韩曰説文云慑失气也质涉切】谨状
　　与鄂州栁公绰中丞书
　　【韩曰公绰始自御史中丞出为湖南观察使后徙鄂岳孙曰元和八年十月以公绰为御史中丞充鄂岳沔蕲安黄观察使】
　　淮右残孽【严曰资治通鉴云元和九年闰八月吴少阳卒其子元济自领军务十年春纵兵侵掠骚动东畿命顔武等十六道兵进讨其后师久未有功五月上遣中丞裴度诣行营察用兵形势退之与鄂州栁中丞二书计已与裴中丞相见行营事宜不惜示及则此书盖在十年也孽欧本作贼】尚守巢穴【一作窟】环寇之师殆且十万瞠目语难【孙曰庄子曼胡之缨短后之衣瞠目而语难】自以为武人不肯循法度颉颃作气势【颉奚结切颃胡江切】窃爵位自尊大者肩相摩地相属也【属连也之六切】不闻有一人援桴鼓【祝曰桴鼓槌也左氏右援桴而鼓陆德明释文引字林云击鼓柄也○桴与枹同一作浮】誓众而前者但日令走马来求赏给【日一作月】助冦为声势而已閤下书生也诗书礼乐是习仁义是修法度是束一旦去文就武鼓三军而进之【三一作六】陈师鞠旅【孙曰诗征人伐鼓陈师鞠旅注云二千五百人为师五百人为旅鞠告也】亲与为辛苦慷慨感激同食下卒将二州之牧以壮士气【樊曰元和十年诏公绰以兵五千安州刺史李听讨吴元济公绰曰朝廷谓吾书生不知兵邪请自行许之引兵渡江抵安州听以军礼迎谒公绰谓曰以公世将晓兵吾且欲署职以兵法从事听曰唯命以都知兵马使中军先锋行营都虞三牒受之选卒六千属听戒其部将曰行营事一决都将听被恩畏威遂尽力当时服其知权士卒家有疾病公绰厚给之人皆感喜故毎战皆捷】斩所乗马以祭踶死之士【祝曰踶蹋也庄子怒则分背相踶通俗文云小蹋谓之踶樊曰公绰所乗马蹑杀圉人公绰命杀马以祭或曰围人不自备耳良马可惜公绰曰材良性驽必杀之补注栁氏叙训及新旧唐史并以杀马为公绰为襄阳节度使时事司马温公考异正引公此书证之云乃鄂岳时事叙训旧传误新史承之亦误○踶徒计徒兮二切一作蹄】虽古名将何以加兹此由天资忠孝郁于中而大作于外动皆中于机防以取胜于当世而为戎臣师岂常习于威暴之事而乐其鬬战之危也哉愈诚怯弱不适于用听于下风窃自増气夸于中朝稠人广众防集之中所以羞武夫之顔令议者知将国兵而为人之司命者【孙曰孙子将者人之司命】不在彼而在此也临敌重慎诫轻出入良用自爱以副见慕之徒之心【欧本无之徒二字】而果为国立大功也幸甚幸甚不宣愈再拜
　　又一首
　　愈愚不能量事势可否比常念淮右以靡弊困顿三州之地【孙曰彰义节度使管申光蔡三州】蚊蚋蚁虫之聚感凶竪煦濡饮食之惠【孙曰凶竪吴元济也其父少阳死时元济年二十二庄子云鱼相煦以湿相濡以沬○煦音诩】提童子之手坐之堂上奉以为帅出死力以抗逆明诏战天下之兵乗机逐利四出侵暴屠烧县邑贼杀不辜环其地数千里莫不被其毒洛汝襄荆许颍淮江为之骚然【孙曰元济叛引兵屠舞阳焚叶县攻掠鲁山襄城汝许州及翟阳人多逃伏山谷间其为駈剽者千余里闗东大恐】丞相公卿大夫劳于国议握兵之将熊罴防虎之士【祝曰列子帅熊罴狼豹防虎为前駈韩曰防兽名説文防獌似狸者○防春居切】畏懦防蹜【韩曰防蹜足迫也上子六切下所六切】莫肯仗戈为士卒前行者独閤下能奋然率先扬兵界上将二州之守亲出入行阵【行户郎切】与士卒均辛苦生其气势见将军之锋颖凛然有向敌之意用儒雅文字章句之业取先天下武夫闗其口而夺之气【闗一作闭】愚初闻时方食不觉弃匕箸起立【蜀志刘备为豫州牧从曹公还许曹公从容谓曰今天下英雄唯使君与操耳本初之徒不足数也先主方食失匕箸】岂以为閤下真能引孤军单进与死冦角逐争一旦侥幸之利哉就令如是亦不足贵其所以服人心在行事适机宜而风采可畏爱故也是以前状辄述鄙诚眷惠手翰还答益増欣悚【益字一作实一作伏】夫一众人心力耳目使所至如时雨【严曰荀子云仁人之兵所存者神所过者化若时雨之降莫不喜悦】三代用师不出是道閤下果能充其言继之以无倦得形便之地甲兵足用虽国家故所失地旬岁可坐而得【岁一作序】况此小冦安足置齿牙间勉而卒之以俟其至幸甚幸甚夫远徴军士行者有羇旅别离之思居者有怨旷骚动之忧本军有餽饷烦费之难地主多姑息形迹之患急之则怨缓之则不用命浮寄孤悬形势销弱又与贼不相谙委临敌恐骇难以有功若召募【严曰退之论淮西事宜状首言诸道发兵或二三千人与贼不相谙委难便前进今闻陈许安唐汝夀等州与贼界连接处村落百姓悉有兵器小小俘刼皆能自防识贼浅深防惜乡里比来未有处分犹愿自备衣粮以讨冦贼若今召募立可成军若要添兵自可取足贼平之后易使归农与此书所言之意正同】土人必得豪勇与贼相熟知其气力所极无望风之惊爱防乡里勇于自战徴兵满万不如召募数千【樊曰公此议详见论淮西事宜状】閤下以为如何傥可上闻行之可否【一无可字】计已与裴中丞相见行营事宜不惜时赐示及【樊曰宪宗元和十年五月遣御史中丞裴度视淮西行营观用兵形势还奏攻取防多合上防时镇州节度王承宗淄青节度李师道谋缓蔡兵遣盗刺杀宰相武元衡又刺度伤首而免议者欲罢度安二镇上怒曰若罢是贼计行遂拜度为相以主东兵其后讨蔡不利羣臣请罢兵独公与度意合献淮西事宜宰相不便公降为右庶子十二年八月公卒从度于蔡十月执元济淮西遂平公绰则被谗十一年为李道古代还矣平蔡之功不与也惜夫】幸甚不宣愈再拜
　　答魏博田正仆射书
　　【韩曰正初名兴为魏博节度田季安兵马使季安卒子懐谏立委政家奴众胁正使主军务于是正与之约图魏博贝卫澶相之地籍其人以献于朝宪宗嘉之诏嗣立为节度使元和七年也八年赐今名】
　　季冬极寒伏惟仆射【樊曰元和九年正拜检校尚书右仆射本传略之见李吉甫传】尊体动止万福【动止一作起居】即日愈防恩改职事【樊曰按宪宗实録元和九年公以考工郎中知制诰】不任感惧使至奉十一月十二日示问【严曰此荅田正书言奉十一月十二日示问又言顷者又防不以鄙薄令撰庙碑今以碑攷之云元和八年则此书亦在八年冬矣】欣慰殊深赞善十一郎行【孙曰正子布肇犫卓牟章】已曽附状伏计寻上达愈虽未获拜识尝承仆射眷私猥辱荐闻【韩曰猥并杂也邬梅切】待之上介事虽不允受赐实多顷者又防不以文字鄙薄令譔庙碑【樊曰元和八年十一月公以比部郎中史馆修撰奉诏为正作先庙碑】见遇殊常荷德尤切安有书问稍简遂敢自疎比所与杨书记书盖縁久阙附状【一有求字】因问【一作闲】粗述下情忽奉累纸示问辞意重叠捧读再三但増慙悚仆射公忠贤德为内外所宗位望益尊谦巽滋甚谬承知遇欣荷实深伏望照察恨以官守拜奉末由无任驰恋谨因使回奉状不宣谨状
　　与华州李尚书书
　　【补注李尚书名绛或作李实尚书者非是严曰李尚书即李绛耳绛退之同年进士以元和六年冬同平章事九年春罢为礼部尚书十年春检校户部尚书出为华州刺史潼闗防御镇国军使书云乍离阙庭则此书在十年也】
　　日来【一作比来】不审尊体动止何似乍离阙庭【孙曰元和十年以礼部尚书李绛为华州刺史潼闗防御镇国军使】伏计培増恋慕愈于久故游从之中伏防恩奬知待最深最厚【韩曰绛与公同年故相好如此严曰绛为相擢退之为太史故云于久故游从之中防知待最深最厚】无有比者【一作伦】懦弱昏塞不能奋励出竒少答所遇拜辞之后窃念旬朔不即获侍言笑东望陨涕有儿女之感独宿直舍【樊曰公时以考工郎中知制诰】无可告语展转歔欷不能自禁华州虽实百郡之首重于藩维然閤下居之则为失所愚以为茍虑有所及宜密以上闻不宜以疎外自待接过客俗子絶口不挂时事务为深崇以拒止嫉妬之口亲近药物方书动作步趋以致和宣滞为国自爱副鄙陋拳拳之心幸甚幸甚谨奉状不宣愈再拜
　　答友人论京尹不台参书
　　【韩曰长庆三年六月以公为京兆尹兼御史大夫敕放台参后不得为例一本题作京尹不台参荅友人书】
　　所示情眷之至不胜悚荷台参实奏云容桂观察使带中丞【一无使字】尚不台参京尹郡国之首所管神州赤县官带大夫岂得却不如事须台参圣恩以为然便令宣与李绅不用台参亦是何典故赤令尚与中丞分道而行何况京尹【洪曰按魏氏春秋云故事御史中丞与洛阳令相遇则分路而行以事主多逐捕不欲稽留然非唐制也顺宗实録云故事尹与御史相遇尹下道避尹尚避御史岂有不台参之理当时敕放台参后不为例则知故事须台参也○唐本事须台参下云亦是何典故赤令尚与中丞分道而行何况京尹圣恩以为然便令宣与李绅不用台参今本颠倒不可读当从唐本】夫人见近事习耳目所熟【一无夫字】稍殊异即怪之其于道理有何所伤圣君使行即是故事自古岂有定制也【樊曰时宰相恶御史中丞李绅欲逐之特诏公不台参以激绅绅果劾奏公公以诏自解文刺纷然宰相以台府不协遂罢公为兵部侍郎而出绅为江西观察使绅朝辞泣诉帝复留绅为兵部侍郎公复为吏部按贞元十八年公为四门博士时荐士十人于陆傪李绅在焉绅昧其平昔之荐而劾公公既不言而世亦未有辨之者又谓公蹙绅以附逄吉独王黄州答丁晋公书以谓曲在绅盖公论也】停推巡【孙曰谓巡推官也】縁府中褊迫是实若别差人即是妄説岂有此事小人言不可信类如此亦在大贤斟酌而防之流言止于智者【孙曰荀子流丸止于瓯史流言止于智者】正谓此耳客多不及自修报伏惟照察
　　送陆歙州傪序【并诗】
　　贞元十八年二月十八日祠部员外郎陆君出刺歙州【孙曰陆傪字公佐吴郡人贞元十六年召为祠部员外郎十八年执事者上言其才请为剧曹防东方守臣表二千石之缺上乃以傪为歙州刺史】朝廷夙夜之贤【孙曰诗三事大夫莫肯夙夜】都邑游从之良【从一作居】赍咨涕洟【孙曰易革卦之辞赍咨嗟叹之声自目曰涕自鼻曰洟○赍将西切】咸以为不当去歙大州也刺史尊官也由郎官而往者前后相望也当今赋出于天下江南居十九宣使之所察【孙曰宣歙池三州观察使治宣州】歙为富州宰臣之所荐闻天子之所选用其不轻而重也较然矣如是而赍咨涕洟以为不当去者陆君之道行乎朝廷则天下望其赐刺一州则专而不能或谓先一州而后天下【或一作咸】岂吾君与吾相之心哉于是昌黎韩愈道愿留者之心而泄其思【泄摅也】作诗曰
　　我衣之华兮【华一作美】我佩之光【一有兮字】陆君之去兮谁与翺翔【一有兮字】敛此大惠兮施于一州今其去矣【矣一作兮】胡不为留【为去声】我作此诗歌于逵道【孙曰逵大道也尔雅九达谓之逵】无疾其驱天子有诏【黄曰是岁四月二十八日傪未至州卒于道】
　　送孟东野序
　　【孙曰东野名郊贞元十二年登第间四年调升州溧阳尉】
　　大凡物不得其平则鸣草木之无声风挠之鸣水之无声风荡之鸣其跃也或激之其趋也或梗之其沸也或炙之金石之无声或击之鸣人之为言也亦然有不得已者而后言其歌也有思有哭也有懐凡出乎口而为声者【为一作有】其皆有弗平者乎乐也者郁于中而泄于外者也择其善鸣者而假之鸣金石丝竹匏土革木八者物之善鸣者也维天之于时也亦然择其善鸣者而假之鸣是故以鸟鸣春【一作以鸟兽鸣春】以雷鸣夏以虫鸣秋以风鸣冬四时之相推敓【祝曰推敚强取也广韵引古周书敚攘矫防敚古夺字一作夺】其必有不得其平者乎其于人也亦然人声之精者为言文辞之于言又其精也尤择其善鸣者而假之鸣其在于唐虞【一无于字】咎陶禹【咎或作臯】其善鸣者也而假之以鸣夔弗能以文辞鸣又自假于韶以鸣夏之时五子以其歌鸣伊尹鸣殷周公鸣周凡载于诗书六艺皆鸣之善者也周之衰孔子之徒鸣之其声大而远传曰天将以夫子为木铎【严曰古者有文事振木铎武事振金铎天将以夫子为木铎言使之振文教于天下也杨子云所谓金口而木舌是也】其弗信矣乎其末也庄周以其荒唐之辞鸣于楚【欧本无于楚二字严曰荘子疏云荒唐广大也夫荒者大而不治兔丝别名兔丝无根以况言之无根也庄子著书三十三篇其道以老耼为宗盖有意乎救道德之本至若盗跖渔父虽若诋訾孔子然其终篇论古之道术乃自厠于诸子之列而孔子不与焉则其尊吾圣人也至矣】楚大国也其亡也以屈原鸣【屈九勿切】臧孙辰【孙曰臧文仲名辰鲁大夫】孟轲荀卿以道鸣者也杨朱墨翟管夷吾晏婴老耼申不害【孙曰申不害韩昭侯相有书六篇】韩非眘到【祝曰眘到在申韩前申韩称之有书四十六篇眘古慎字】田骈【孙曰骈齐人著书二十五篇居稷下号大口骈○骈蒲眠切】邹衍【孙曰衍居稷下著书四十九篇号谈天衍】尸佼【祝曰佼鲁人商君师之鞅死入蜀著书二十篇号尸子死因葬蜀○佼古爻切又音绞】孙武【严曰武吴人著书十三篇言兵法】张仪苏秦之属皆以其术鸣秦之兴李斯鸣之汉之时司马迁相如扬雄最其善鸣者也其下魏晋氏鸣者不及于古然未尝絶也就其善鸣者其声清以淳【洪曰旧本淳字作浮当从旧本】其节数以急其辞淫以哀其志弛以肆其为言也乱杂而无章【补注章法度也】将天丑其德莫之顾邪何为乎不鸣其善鸣者也唐之有天下陈子昻【樊曰子昻梓州射洪人】苏源明【孙曰源明字弱夫京兆武功人肃宗时官秘书少监】元结李白杜甫李观皆以其所能鸣【樊曰文章之盛三代以还无出汉唐而汉四百年司马相如为之唱唐三百年子昻为之唱公于文章少所推可而每论汉唐未尝不以二人为称首】其存而在下者孟郊东野东野始以其诗鸣【一无东野二字】其高出魏晋【一作晋魏】不懈而及于古其他浸淫乎汉氏矣从吾游者李翺张籍其尤也三子者之鸣信善鸣矣抑不知天将和其声而使鸣国家之盛邪将穷饿其身思愁其心肠而使自鸣其不幸邪三子者之命则悬乎天矣其在上也奚以喜其在下也奚以悲东野之役于江南也【严曰盖为溧阳尉时也】有若不怿者然【一作不释然者】故吾道其命于天者以解之
　　送许郢州志雍序
　　【韩曰志雍安陆人贞元九年登第十八年刺郢州时于頔节制山南郢为属邑頔敛民方急故韩公因志雍行序以规之】
　　愈尝以书自通于于公頔【孙曰頔字允元贞元十四年九月为山南东道节度使○頔音迪】累数百言其大要也【一无也字】言先达之士得人而托之则道德彰而名闻流后进之士得人而托之则事业显而爵位通下有矜乎能上有矜乎位虽恒相求而不相遇【一作而喜不相遇】于公不以其言为不可复书曰足下之言是也于公身居方伯之尊蓄不世出之材【一无出字】而能与卑鄙庸陋相应答如影响是非忠乎君而乐乎善以国家之务为已任者乎愈虽不敢私其大恩抑不可不谓之知已恒矜而诵之情已至而事不从【孙曰事不从者谓不能卒言之也】小人之所不为也故于使君之行道刺史之事以为于公赠凡天下之事成于自同而败于自异为刺史者恒私于其民不以实应乎府【孙曰府谓观察府】为观察使者恒急于其赋而不以情信乎州【一有县字县一作繇】是刺史不安其官观察使不得其政财已竭而敛不休人已穷而赋愈急其不去为盗也亦幸矣诚使刺史不私于其民观察使不急于其赋刺史曰吾州之民天下之民也惠不可以独厚观察使亦曰某州之民天下之民也敛不可以独急如是而政不均令不行者未之有也其前之言者于公既已信而行之矣【既一作即】今之言者其有不信乎县之于州犹州之于府也有以事乎上有以临乎下同则成异则败者皆然也非使君之贤其谁能信之【信一作从】愈于使君非燕游一朝之好也故其赠行不以颂而以规【一有也字】
　　送窦平从事序
　　【韩曰窦平贞元五年登第】
</div>
    <div class="pagination">
<a href="五百家注昌黎文集_page17.html">上一页</a><span>...</span><a href="五百家注昌黎文集_page13.html">13</a><a href="五百家注昌黎文集_page14.html">14</a><a href="五百家注昌黎文集_page15.html">15</a><a href="五百家注昌黎文集_page16.html">16</a><a href="五百家注昌黎文集_page17.html">17</a><span class="current-page">18</span><a href="五百家注昌黎文集_page19.html">19</a><a href="五百家注昌黎文集_page20.html">20</a><a href="五百家注昌黎文集_page21.html">21</a><a href="五百家注昌黎文集_page22.html">22</a><a href="五百家注昌黎文集_page23.html">23</a><span>...</span><a href="五百家注昌黎文集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
