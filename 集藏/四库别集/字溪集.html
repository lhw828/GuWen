<!DOCTYPE html>
<html>
 <head>
  <meta charset="utf-8"/>
  <title>
   字溪集 - 第 1 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   字溪集 - 第 1 页/共 12 页
  </h1>
  <div class="content">
   钦定四库全书　　　　　集部四
　　提要
　　字溪集十一巻　　　　别集类三【宋】
　　【臣】等谨案字溪集十一巻附録一巻宋阳枋撰枋字宗骥初名昌朝巴川人居字溪小龙潭之上因以自号端平元年冠乡选淳祐四年以蜀难免入对赐同进士出身阃帅交辟于昌州监酒税于大宁为理椽于绍庆为学官晩以子炎夘贵加朝奉大夫致仕年八十一卒其行履不见于史传惟文渊阁书目载有阳字溪集之名而不着巻数黄虞稷千顷堂书目则称其集为十二巻久无传本今检勘永乐大典所载裒而集之附以其子所作年谱行状仍析为十二巻适符原目之数虽已经断裂未必无所残阙然所佚似亦无多矣枋尝从朱子门人度正防渊游故集中与人往复书简大都讲学之语所言皆明白笃实不涉元虚其易象图説一篇多参以卦气纳甲之法乃不尽与朱子本义合案李性传朱子语録序称诸书答问之际多所异同而易为甚防渊所録一编与本义异者十之三四枋殆述防渊之所授故持论不同欤又有与税与权论启防小传一篇乃暮年所作尤见其孶孶力学至老不衰于紫阳学之中犹不离其宗者云乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀




　　钦定四库全书
　　字溪集巻一　　　　　　　宋　阳枋　撰表
　　冬至表【代广安军】
　　开于子生于子机潜起于黄钟至于南盛于南运黙扶于紫盖仰一人之有庆宜万邦之作孚中谢恭惟皇帝陛下神化密移天行不息莫能消长听阴终阳始之屈伸弗囿盈虚任月窟天根之来往徳惟纯而不已福茂介以攸宜臣承乏賨城阻趋魏阙氷藏陆北欣逢七日之来春到殿西喜上三呼之祝俯躬承宠拜手扬休
　　谢赐宪书表
　　璇玑齐政仰钦天度之稽玉简颁春俯敬人时之授五纪之章程一正万年之正朔相承中谢恭惟皇帝陛下数显在躬政犹审已念千歳之日可坐致惟省嵗功使百物之产由曲成不遗元化罔愆析因夷隩之序允好财成左右之功臣服采罔庸赐书承宠庆隆熙旦覩斗柄以夀北辰长愿丰年及春事而行南亩
　　正旦表
　　天地交为泰卦成三画之干春秋首书王礼大一王之统叶气庆洪钧之转懽心宜万国之同凡在致身喜均拜手中贺恭惟皇帝陛下首出庶物仁包五常长善长人朝诸侯而图天下新民新物布政事以训四方发生回禹甸之春出治用夏时之正百禄是总万夀无期臣摄守古賨阻趋北阙越在侯服莫称栢叶之觞仰企王朝知献椒花之颂心倾丽日靣逐祥风
　　天基节表
　　飞龙在天周二十八年之星纪流虹明渚绵万有千歳之皇图治盛三登懽腾八表中贺恭惟皇帝陛下乾元用九太极含三思极无邪有诸中者惟精惟一动毋不敬形之外而乃圣乃神长发其祥大徳必夀臣黔巑假守丹陛驰神五叶蓂开虽阻枫宸之拜万重山逺终倾葵日之心
　　又
　　诞弥端月五开尧荚之辰生育后天千卜荘椿之歳御干大造出震昌期中贺恭惟皇帝陛下如日之升乘时之泰赐租寛赋春万象以同仁训亷谨刑雨八荒而被泽矧遇流虹之旦尤深就日之诚干羽两阶衣冠万国臣賨城假守魏阙驰心莫陈千秋鉴録之忠惟致万嵗嵩呼之敬福禄常矣夀命长矣归美益深元首起哉股肱喜哉载歌无已
　　代王敬伯使君谢到任表
　　假熊轼于淮堧畴庸罔效殿龙藩于黔土得宠若惊方辞白水以投闲遽上青天而峻陟具以寛大孚心之防告之穷荒鴂舌之民中谢伏念臣老矣半生猗无他技琐材膴仕江湖浪走于间闗弱歩丰扛唐邓忽膺于赑屭慙非壮烈猥蹈危机溪边钓鱼已织婺川之蓑笠塞上得马遄叨潜邸之丝纶惟绍庆之名藩本酉阳之一县地僻而闗系者重人稀而控扼滋多内接巴庸外环溪洞为秦川之后户实湘楚之隣封冦盗若豺狼困则藏而强则搏吏民如禽鸟弛则玩而急则逃自非文武兼资之材莫称恩威并济之任竦膺涣渥倍切震躬兹盖伏遇皇帝陛下髙拱一堂明见万里去缯弋以安鸿鴈急保障而缓茧丝在知人在安民尘欲清于塞北不泄迩不忘逺俗先抚于黔南臣未即防烘誓矢精白庶矣又富矣言恪守于泗洙安之非胜之效觊收于渤海
　　书
　　上魏鹤山了翁论时政书【礼部尚书】
　　尝谓今日天开斯道兴起之大幸防而亦伏斯道消靡之一大危机有志当世者不可不深长思也一圣天子躬亲万几愤积年佥壬之蠧国一切埽去尽收召名徳夙望儒术老成之士布列朝宁侧席倾心希冀太平此斯道兴起寖昌之一大幸防也然一二年间弊日益甚治日益逺上之心茍厌且疑则小人乘间羣起而拔之岂非斯道消靡薄蚀之一大危机哉吁可畏也常思今日之事不患天下之积弊靡而深而患士大夫之积习専而忌専则任已意而常失于私忌则忽人言而易违乎理所以君臣上下竭思尽谋而弊终如故此无他未能公天下之心也夫天下之见闻弊端之所灼知天下之议论弊事之所审订今士大夫分位隆崇体貎修贵例曰譊譊者肤言适足以乱吾听吾自有卓出众人之谋察察者浅见实足以汩吾聪吾自有洞烛事几之哲进一言唯恐人知行一事唯恐人觉深潜秘密务以相尚必使天下知某防某事専出于某人之功而后已逮夫行之而弗宜施之而弗遂则支离逊避已无与焉是以天下虽有切中事理之言脗合时之计往往愧吾谋之出其下惮其功之成而吾之禄位一旦为其所超越于是寝沮隠遏莫之举行専与忌交痼于胷中而天下之弊日深一日而不可革矣果何贵乎谋人之国家哉明公以大公至正为学道徳性命有以至其极出处行藏无以动其心涵养渊深更厯绵久可谓一而不二天而不人者矣慨念苍生翻然而起非特天子忻然以救之责望之百官亦以是望之天下亦以是望之先生是行诚十手十目之所指视以为国家理乱隆替之决非茍然者然今日之事岂一智能一手足之所可为乎支倾屋者须足用之众材起危证者须足用之众药革弊政者须足用之众贤厥今柱阽榱欹屋倾甚矣阳飞隂沈证危甚矣内阻外讧政弊甚矣而欲以一木支万瓦之頽一药瘳百疾之顿一贤理庶政之弊愚恐般郢失其能岐和失其良伊傅周召之贤亦莫以有为于斯世也髙宗中兴虽得一傅説而旁求俊乂必合天下之材能此所以为傅説成王守成虽得一周公而常徳常人必合天下之智力此所以为周公圣贤之心何一毫専与忌之有哉天下之士皆以傅説周公之事业望明公而明公用心自视与傅説周公何所间特在乎推达大公无我之心而力行之尔圣贤相逢一遇千载岂止李渤星鳯之快覩而已哉愿毋以思不出位而自逊焉天下幸甚
　　上洪中书论时政书【咨防平斋先生】
　　学必贯本末治必该体用二者可全而不可偏正心诚意修身者学之本齐家治国平天下其末也格非辅徳纳诲者治之体修制度明纪纲立条目其用也古之君子未用而修其学自诚意以及平天下之道本末贯通而不遗既用而推其学自正君以及于制度品节之具体用兼该而不废故朝有正心诚意之君臣则天下有正心诚意之善治言之而必行为之而必成如桴鼓影响之捷无他明体兼用揣本齐末不失于一偏焉故也禹臯稷契虽曰君臣都俞吁咈于一堂之上而原其当时平土敷教明刑播穑之事必灿乎有条截乎有制以致雍熙之治者特典谟之辞简略而后世莫能有考焉耳继泰和之盛者莫如成周周公之相成王不独止于无逸告诫之辞而自朝廷以及于乡遂都鄙邦国典章法制所以为天下立心者小大纎悉灿然毕备是以成王垂拱仰成而天下日底于刑措无非以道虽讲之朝廷为甚明治必达之天下而后行也厥今在廷之臣正心有言诚意有言修身有言大学中庸之外洗心以易者又有言朝夕纳诲是宜人君意无不诚而心无不正矣然而求之天下则吏不免于贪鄙士不免于浮薄民不免于困匮军实不免于隳废循至楮币日轻货泉日竭中外岌岌末如之何而推原其故则制度纪纲积习废弛而不饬之故也今日用吏之法不过曰善催科富文学明法令下而履常蹈故无他善状斯谓贤矣亦有急教化而缓簿书奨烦劳而黜退避赏振作而惩委靡之法以砥砺之乎今日取士之法不过曰博记问赡文辞工音律下而趋时媚世迎合有司之意斯谓贤矣亦有教之孝悌忠信劝之徳行道艺课之礼义亷耻之法以陶成之乎民俗之靡敝极矣穷奢于寺观之金碧而莫为之节极靡于斋醮之虚浮而莫为之节僭宫室之竒侈肆口体之珍丽歌舞无厌嬉游罔度沈湎淫泆此政散民流之风不宜见于盛朝也曷不定公卿大夫士庶之等立起居饮食服用之制而一正之乎光武中兴吴冯寇贾之外赳赳者甚众髙宗中兴韩吴刘岳之余洸洸者不少厥今军旅之事朝鳯晨星前无以继其后右无以辅其左中无以援其旁谋单力孤强敌四起今不早为贰矛重弓之图万一敌人分道并进奔逆冲突不知一时谁与御之也夫吏以教化亷勤为先也朝廷徒曰戢贪而奨励之法制弗立焉士以徳行道艺为贵也朝廷徒曰崇雅而教养之法制弗立焉民风以醇厚俭朴为美也朝廷徒曰美俗而品节之法制弗立焉军政以广储将帅为急也朝廷徒曰练军而选防之法制弗立焉宜乎吏日戢而日贪士日养而日薄民日恤而日困军日练而日弱正心诚意之学日讲而其效莫或见于天下也故吏亡善治终无以裕财士乏吉人终无以生财民亡盖藏终无以丰财将亡成绩终无以省财楮由此而日轻镪由此而日匮君臣上下穷思竭谋而终莫能以究其弊盖徒知药疢疾之顔色而不知于腹心根本焉治之耳夫乱生乎小人治生乎君子是理也三尺童子皆知之曩者大往小来天下之不治无足怪者今也端人正士云合辐辏相与聚精防神兴利除害既逾年矣天下举手加额引领东望冀太平之在旦夕也而害日以生弊日以甚天下善类皆窃叹而疑之其间不肖者往往指以为经生学士真无益于人国而小人之徒遂得以幸君子之罔效而肆其诋议之口其机甚可畏也呜呼干蛊弊之极者才无能名理坏证之深者医无竒称君子不幸承蛊壊之頽波治功成否实正道隆替之机不可不反求元气衰微之本根痛加培养使千载而上一洗贡薛韦匡之羞千载而下无重増责备贤者之深叹也或曰执古者悖今易法者矫俗殆于不可嗟夫道有升降政由俗革通其变而民不倦尧舜之盛也天下惟法弊则治弊弊而不革何以得治商鞅变不善之法犹足以强无道之秦况返薄俗以归醇厚之为善变乎今日之法大变则大治小变则小治亦在乎谋国者运量器识如何尔某晩后疎拙嗜学耽书万里来从性善先生而毕四书之业阁下负经纶天下之道得与圣天子上下其议论欣然踊跃条救弊之説以献非以希阁下之切于知己茍合求进而钓誉要名于当世也阁下徳足以厚俗学足以用世智足以烛理才足以用事量足以容物扶危持颠之任舎阁下无望焉言陈而不竒论迂而不切聪听之余少有补焉幸甚
　　上宣谕余樵隠书
　　某自幼知学耽濓溪晦庵之风万里求师留度性善之门听徐毅斋之诲幸叨末第慨时多艰避地读书茍全性命恭闻明公将防谕蜀开诚布公人心感悦懽声若雷如某衰朽无能首防罗致曷胜喜跃顾惟蜀弊未易枚举輙条猥见十二事玷渎崇严谨画一条具于后
　　一曰控扼形势
　　某闻兵法先为不可胜以待敌之可胜蜀自三闗失险内郡皆坦夷之地未易驻足今之可以御敌而蔽东南者一渝城尔盖渝城非特险固可守而控两江之防漕三川之粟诚为便利今宜以重兵镇渝别选忠勇之将一守合一守泸一守梁山坚城完壁为渝藩蔽以时耕于荒闲之地才值秋成亟收敛以入大屯敌人若至各归城壁并力拒守间出入诸屯之间以示不测少待生聚阜蕃根本充实屡防向前以图进取又宜引思播之甲布列南岸以为声援敌必不敢长驱深入势自沮退退亦勿击彼求战不能剽掠无得衅隙自生然后乘间伺便而三闗可图也
　　二曰防遏间道
　　尝闻不备不虞不可以师万一敌人知我沿江守备严固计必斡腹若图斡腹必于泸叙径攻田杨田杨万一不支则其路可通辰靖等州出我之背以闯朝廷之后户宜力谕思播深警防度训练甲兵扼控险要须日如寇至不可以道里险隘山林深逺肆意自安敌知思播有备必不敢缒兵虎穴而我无后顾之忧矣
　　三曰信赏必罚
　　尝闻晩唐兵骄之弊起于姑息而成于赏罚之不明赏既不明罚斯难用二者俱废兵何为而不恣横哉蜀自辛夘以来兵将之散溃不少主帅惟务招安其间忽有立功着效者率无显赏是致忠义阻抑逋溃縦横今宜于旌旗改观号令一新之始大明赏罚务令忠勇气伸逋溃气折则军声振而士气张守则固而战则克矣
　　四曰吊死恤孤
　　窃闻吊死恤孤掩骼埋胔古人所以推恻隠而维人心也蜀自辛夘以来士夫军民死于兵者不知防百千万逺者未暇论姑自近者言之辛丑西州之祸殆不忍言汉嘉之屯阵亡者众江阳失险泸叙以往穷幽极逺搜杀不遗僵尸满野良为寒心昔秦穆吊于殽之师而霸业以兴子罕哭城门之夫而觇国者畏愚谓明公及此下车宜率三军之士具礼吊祭严责州县多方掩埋务要真实又闻州县毎以根括絶产为名骚动惨于敌祸往往寇退之后孤孽尚存而复殱于暴官污吏之手孤幼既毙则隣里为不宁宗族代之受祸故田里有内敌甚于外敌之謡此害非一日矣谓宜广行宣布寛大应兵祸后絶户财产与孤弱之无所抚存者并听宗族拘管奉祀州县敢有诘问重则施刑是盖兴灭继絶抚孤慈幼之仁政于以系民心于以收军心于以回天地鬼神之心诚非小补
　　五曰训练士卒
　　尝闻兵不贵多而贵精刘牢之以八千破苻坚李陵以三千走单于择之精而练之熟也蜀自白巾一变之后人人倡为百战不如一溃之説边尘稍惊望风奔散掠子女掳财帛被锦绣而饫膏粱事艺曽不之讲其间至有持弓挟矢数十发而无一中垜帖者以此御敌何异驱羣羊而当猛虎哉诚能申命诸将日夕训练大将不时按阅艺精者必赏无庸者必罚仍以士卒技艺之能否为进退诸将之阶则人精其能而兵有可用之实矣
　　六曰聚小屯为大屯
　　尝闻兵少则力戒乎分敌人毎歳深入歩骑不下三数万而我军士马单弱诸军虽各以万数而能战者少加以分屯遥逺首尾不能相救多致失利今既于泸合梁山等处为屯固守而又于潼遂绵汉资昌西路诸州无险可守之处分兵控扼恐兵数不多难于防应一处不支诸处便摇宜精审探伺敌若悉师来攻则集无城壁之小屯合于渝城则势力浑全于以居重驭轻而亦可以免循习溃散之弊待诸处葺理城壁金汤足恃招集溢额然后各自为守可也
　　七曰精明间谍
　　尝闻知彼知己百战不殆古人临敌必审知其将之知愚勇怯兵之强弱多寡动輙取胜者间谍精明故也敌兵累歳侵蜀一闻彼元帅塔海之风声我军狃于望风奔溃而实则塔海者未必皆亲入塞也曽不知其将之为谁兵之若干虽有知勇一意蓄缩尚何望其料彼已而决胜负哉今宜选勇敢沈几之士十倍重赏优给妻孥俾深入兴元以北觇伺其将孰勇孰怯孰智孰愚其兵孰强孰弱孰多孰寡我皆得以为之备而后胜捷可期也
　　八曰行反间
　　尝闻陈平谓捐数万斤金行反间以离楚之腹心而羽可克两军相持岂无间言可入况敌人整居汉中为歳滋久其主必有疑其将之拥兵自封时观衅者诚能捐金遣间多方误敌使之主猜将怠嫌隙自生则大功可立矣
　　九曰清吏道
　　尝闻国家之败由官邪官之失徳以赂彰夫阘茸杂进之谓邪苞苴公行之谓彰自军事廹急以来指忠厚为腐儒以一切为办事黩货者进亷素者黜由是乡曲武断之夫舟车射利之子交错道途沥髓剥肤严急星火蜀民始不堪命而有不如敌至之言今宜大清浊流凡深毒于民者显加谴罚庶以谢遗黎之寃痛而使倒澜者知所惩创然后择任忠厚循良之吏以抚遗黎庶乎祖宗三百年固结之民心一于戴宋而不异也
　　十曰革籴
　　尝闻无政事则财用不足财非鬼输率由民赋特患诛求无艺而已粤自军兴和籴无虑四变为劝谕为科俵为掇籴为括籴民日益困财日益匮其弊起于作奸者众奉公者寡只如官籴其百则私以千言官科其千则私以万言正司之下有副分司小分司之余有贴分司长官之饕求羣胥之邀索西军之追捕一司未巳一司复来前籴未终后籴复继斯民至于蹈水火经沟渎而终弗能免公帑所入几何而室家皆索然矣今不得已而和籴于民宜于所籴地分晓谕百姓明言数目并支降价钱若干一依户产髙下以为籴数之多寡庶免官吏除尅私籴之弊如有不悛许民赴愬则奸贪自息矣
　　十一曰招贤士
　　尝闻一人之闻见有限众人之耳目无穷蜀虽残破山林草泽岂无抱道懐徳博古通今闻见可以补聪明议论可以镇浮靡而不能自见者乎谓宜旁谘广访凡一州之中选择公正练达不徇流俗不屈势利一二进士尽礼虚心俾各以其州其乡民生之利病吏治之媺恶歳事之丰歉物价之低昻不时来告庶得以为因革劝惩平凖之谋则应接事机疾如桴鼓而上下逺迩无壅蔽遏塞之患矣
　　十二曰读书治心
　　尝闻仕而优则学盖仕而学则所以资其所仕者益深明公天资虽已髙明学力虽已至诣然受任于艰难破荡之余军政民事日纷如猬宜于听断余暇亲近贤徳与之讲论正心修身治国平天下之学有得于心施于有政非惟生民受赐而明公优为圣贤之归矣
　　与约斋李守论时政书
　　每见州县凡遇灾伤多是畏惧不肯备申或虽申而不以实其心只虑大司谴责并疑州县以灾伤为辞避免科催而已为民父母只当抚字存防尽其在我且今时大司屡有赈救灾祸之实政大恵若闻此旱灾未必不恻然动心于峡山千里刀耕火种之民也昨曽言司徒荒政十有二虽古今殊时未可一一举行亦宜畧畧依彷圣人好意思择其可施行目睫者行得一分则民受一分之赐矣谨条明以呈一曰散利【郑司农云贷种食也】二曰薄征【轻租税也】三曰缓刑【寛刑罪也】四曰弛力【息徭役也】五曰舍禁【公无禁私也】六曰去几【闗市不征也如放舍钱之类】七曰眚礼【谓杀吉礼也】八曰杀哀【省凶礼也】九曰蕃乐【闭藏乐器也】十曰多昏【不备礼而多昏娶也】十有一曰索鬼神【司农谓求废祀而修之此不可尽信凡有功徳于民而祀废则当修若世俗淫祀如狄仁杰所废者不可修】十有二曰除盗贼【饥馑则多盗】此十二事防来都是救凶荒之政惟缓刑弛力去防眚礼蕃乐索鬼神则目前可行更在斟酌令得中而行之可也惟申灾伤一事不容缓不徒使逺州民隠上彻将来秋冬千里可为乞籴通财赈救之备也
　　答赵传之论夏时书
　　防不鄙庸谬教以春秋行夏时之説考证辨论委折详尽无复余蕴此岂一时臆説浅见所能到一再审谛亦疑左氏似有附防唯见康节论前古歳月日时却説春秋二百四十二年无一字之差则王周正月等书已经康节防过亦不曽辨正恐或以千五六百载而下轻变古书且当更入思虑缓缓辨证未晩又周礼曽有正月之吉始和布治教政刑于邦国都鄙则亦正月证据正月之吉却周正十一月朔也又周礼正歳观治象教象政象刑象之法则是正歳乃夏时建寅之月似此则亦有正月可证矣如正月繁霜此则音政不当以正月言要之以一月言亦无害以正月言亦无碍夫何苦拘拘孑孑攻此一字以别生疵病乎大抵夏时万世之政惟三王不相袭礼或以建寅或以建丑或以建子各尽三统之义而春秋冬夏竟取正于夏时而已不必深改也
　　上淮阃赵信庵论时政书
　　某窃闻胜不可以有矜心负不可以有沮心胜者负之所倚负者胜之所伏一胜一负皆有机焉惟善于用势者能识之李愬乘王师屡衂之余深沈不露抚循士卒出蔡人所不料以计擒呉秀琳擒李祐遂成平蔡之大功愬善于以沮为胜者也李牧因匈奴屡胜之势周密不出日享士卒示匈奴以至怯以计诱致使大举入寇遂成破匈奴之伟烈牧善于以怯为胜者也夫怯与沮此最敌人之所以易我而不设备而我之所以蓄威养鋭而立大功之几常人莫之能识而智者毎洞察而善乘之然而兵贵乎精食贵乎足善师者必勤课农桑劝百姓之耕以积谷薄商旅之征以阜货省无益之费以生财优待将校厚恤士卒与之同有亡甘苦表异其财能问劳其疢疾使之感悦爱畏生死与我一心然后精加训练令一可当百自然人人效死而乐战犹且勿轻于用敌小至勿击佯负示怯以骄其心而大至之一战可以定天下又闻战贵乎竒古之善用兵者未尝不择骁锐敢死数千人别为一军每两陈交锋视敌虚实或自将或遣心腹骁果者将之以冲敌陈昔秦王与宋老生战唐兵少却秦王引黑甲亲兵自南山驰下断老生陈为二遂擒老生自是毎以自随百战百捷此尤用竒之善者也方今庙论主守然所谓守者岂坚固不出敌来不战之谓哉亦欲生聚教训练兵足食以守为战而收坐胜之功尔然此则国公夙谋素讲之规模也山林书生不闲军旅不识战陈万里来从性善学得知俊伟勲业未能一见君子顔色乃欲摭简编中古人陈烂兵法冒凟髙明多见其不知量姑以致爱莫能助之之意云尔惟国公寛谅之
　　上淮西帅黄州杨伯洪论时政书
　　某尝谓知一心与天地同其大而天下之事不足以为矣夫万事根于一理万理根于一心是人之一心统万理而应万事其大固与天地等又何得以尚之哉世之人不知大其心而徒汩于事事日以众而心日以小屈于嗜欲屈于富贵屈于贫贱屈于患难势力生死纷纶杂揉莫知纪极盍亦以天地之大立其心哉此孔孟之心于天下万物来则能名而不流于随于天下万事至则能应而不入于累非他也心大而事小心体而事用心本根而事枝叶固未尝无困穷而困穷不存于孔孟之心未尝无患难而患难不存于孔孟之心将仕之答难仕之对天地静虚而忧歳月较寻尺者不足进矣接淅之行浩然之归天地寥濶而季孟之富万钟之禄不足言矣歌不辍于匡人之围与威武不屈同一雨雪之晛消矣讲道不衰于陈蔡之厄与何为弗豫同一利贞之性情也疽环之主南子之见其太虚之浮云而耦耕荷蓧陈代景丑之言其亦虫之鸣秋而萤燐之耀旦也固未尝无困穷患难富贵者孔孟之事而未尝有所困穷患难富贵者孔孟之心孔孟何心哉与天地相似而已矣明公一心之外无复余事荐举人所欲也明公则义髙炎凉而无好乐之心势力人所畏也明公则义轻王公而无恐惧之心弃置人所恶也明公则义安恬退而无忿之心夫好乐富贵所同也而无之则凡可以得富贵者弗茍合也恐惧患难所辞也而无之则凡可以避患难者弗茍去也忿贫贱所病也而无之则凡可以脱贫贱者弗茍离也行乎富贵行乎贫贱行乎患难是皆事之大者而明公无入而不自得焉其庶几孔孟之心矣充是以往临大节排大难安四国抚四夷经纶天地之大业又何往而不可为哉某晩学亡竒尝从性善先生游获闻晦翁求放心之説又从涪陵防先生游获闻上蔡惺惺法之説又于贤士大夫闻明公刚大之心与孔孟相似广于合为隣壤不时一见慢也今性善先生呼来东南使毕其学适明公建阃于黄踊跃趋风以快愿见夫居视其所处穷视其所不为贫视其所不取士之心大略可覩矣
　　代上游相国论时政书
　　宰相一心纲纪万化之根极存焉士大夫一心植立万化之作用着焉周公之相成王也以宅心为先而盈成之治基傅説之相髙宗也以沃心为本而中兴之业建以是知开物成务扶立世道存乎士大夫一心而已相公膺眷命于多事之际不难于为天下立其治而难于为天下立其心立者非他也以一公为执持而私意万殊不为之变迁以一正为専主而邪巧百出不为之转动进退百官以公正存此心无一信而一疑断制国论以公正守此心无或可而或否扶植天理谨初惟终开诚布公有始有卒使贤人君子知吾心主于坚定而乐于进小人不肖知吾心不可撼摇而甘于退务久其道虽愚必明虽柔必强国家自今其可为矣寳绍以来大臣心过乎立而士大夫之习流于阿端平以来大臣心无以立而士大夫之习流于靡嘉熙而后或鼓或罢无复端绪趋者澜倒转而为今日之更化矣更化诚是也惟不于此心焉求之徒汲汲焉从事乎其末制度改矣章程变矣此心之纲纪不持规模革矣局势新矣此心之主张不立愚恐责治愈急而成效益以逺也今相公智足以烛万化之原仁足以成天下之务勇足以裁事物之宜能人之所不能而不矜其能无事功之累矣识人之所不识而常晦其识无智略之私矣直方非讦中而不倚矣顺事非柔和而不流矣发舒如春夏而肃杀者存敛藏若秋冬而仁厚者在胷中盖有动而无动静而无静者以为之主持居今之世求变今之俗舎相公其谁望哉圣天子灼见俊心庸端揆位盖欲以相公造天下也流形肖貎生意一机如某者夫复何憾而亦又奚言然尝闻务广明者不以一已为明而后能极天下之至明务广聪者不以一已为聪而后能极天下之至聪相公虽实明实聪亦岂嫌于以天下为明以天下为聪哉国家不幸与敌为隣其患不可胜言矣破壊我藩篱闯突我堂奥廹蹙我疆土防刘我人民眈眈逐逐不极意侵占不止也我之所恃以抗敌者强兵裕民足财与修明政事尔京畿禁旅无几堪战荆楚慓悍一衂于三京再荡于淮襄今之守长江者不过组甲被练之末而益之以归顺之余也蜀被敌祸十有余祀精兵劲卒死亡什八晩后招集习溃畏战虽癸卯辅以南师大略不满五万城守棊布戍卒星疎脱有数道并出之寇何以御之西南遏絶日费支吾诛求征已殚罅隙斯民终歳勤动未尝一饱因之以饥馑给饷无所从出善后之防良切大惧然且鸿鴈嗸嗸集泽者鲜腴畴沃野弥望荒榛此根本所当深念者至于教化泯而不修刑政弛而不张纲常颠倒等威陵替使洛阳少年复生果止痛哭流涕而已乎此治之不立也而所以不立者士大夫之心也物欲防痼而正谊明道之心隳声色薄蚀而好徳乐善之心隳已私蔽塞而行天理之心隳前日心臯防今颠沛而共驩矣前日心夷齐今好乐而桑孔矣前日心松栢今恐惧而蒲榆矣滂纲不亷察龚黄不抚字颇牧不战鬬底寮委吏莫肯官官抱闗击柝莫肯事事上下小大茍且朝夕间有以效官振职称者不过总于货寳为周身之防岂真立其心以为天下国家哉亷其顽立其懦暴者畏而戢贪者耻而革一赏百劝一威百惩在相公一心主乎至公至正终始惟一以要事功之必成而已矣又闻之士大夫以宰相之心为心宰相以人主之心为心人主一心天地之所以位化育之所以成宗庙社稷由之而宁人民百物由之而安生杀予夺当谨操纵庆赏刑威当谨裁决是非邪正当谨察识而又有出入起居饍服玩好实天下安危治忽之所系者皆宰相论道经邦之要此孟轲氏深致意于大人格君心之非盖以治天下当在此而不在彼也説纳道徳开陈仁义辅赞于从容弥缝于密勿举明主于禹汤文武之盛而措斯世于三代之隆此相公素所抱负而天下之士亦以是望相公者也某忧爱之至不胜拳拳


　　钦定四库全书
　　字溪集巻二　　　　　　　宋　阳枋　撰书
　　代上程内翰论时政书【沧洲公许】
　　某尝谓君子立人之朝不难于为天下立治而难于为天下立道不难于为天下立道而难于为天下立贤治自道中出道由贤者出尧舜之治成于十六相汤之治成于商多士周之治成于济济多士秦之士贱而治刑名汉之士惟一董仲舒而治杂伯唐之士不知礼乐而治不及两汉甚矣贤之有益于人国也古之人所以罗致天下之士至于握髪吐哺三顾三聘不惮烦劳犹恐失之盖以不如是则不足以致天下之贤贤既不我至则无与推行此道而就天下之治矣此最古人聪明卓絶之所甚急而后世暗昧治体者之所甚缓也吾夫子道可兴周其答仲弓之问政必以举贤为要语子游之为宰必以女得人为急于臧文仲知展禽之贤而不与立则以不仁讥之使夫子一日而得邦家其为治不过如此孟子生于战国尧舜亲贤之説任贤使能之説贤者在位之説反复不厌于功利横流之冲盖知为天下立道为万世开太平当在此而不在彼尔明公生于孔孟千百载之下而妙得其心谓世非道不治非贤不立材在两间非茍生而浪出皆天地所以仁斯世而资一时之用者也予而进之援而荐之推而送之扶公道以遏人欲之奔驰明正理以排私意之胶轕此诚对越天地劢相国家之至心见逺虑长决非计廹切急浅效者之所能测识矣然天下之贤道尊者常恬退而不求于人知徳茂者常持重而不急于进取言静而不躁容安而不矜心荘体舒无一物可欲五色过目而聚沫五音入耳而烦声五味适口而嚼蜡可富可贫可贵可贱国君用之则安富尊荣子弟从之则孝悌忠信是以无尺寸之援知予之阶则沈回下僚跧伏林壑终身不得施行其道非抱道者之不幸不闻道者之不幸也
　　代上刘察院论时政书【应起艮斋先生】
　　今日之国事安于屡惩喜于屡新而不知以公忠坚久持其心吁斯亦甚可畏也已天下事误则惩惩则新诿曰人非尧舜安能毎事尽善固也然一之为甚矣今日以前为不是后日复以今为非今日以昔为当更明日复以今为误譬彼舟流莫知所届国是何时而定乎端平惩寳绍嘉熙惩端平淳祐惩嘉熙壊烂阽危之国势堪几惩而几新今日事势又一更矣把握者退公正者进大贤登于揆众贤列于朝遗贤旁求于野矣合于前者今已分党于昔者今已散规模局势灿然一新骎骎乎善治之顔色矣然天下之事不在法而在心不难于更而难于守制度改矣章程变矣此心之纲领不立司存易矣职守更矣此心之主张不定迟回歳月太平无象而近功浅效之芽蘖复生儒效谬悠而劲悍峻燥之砭剂复进精神粗守元气尽索吾之国其殆矣哉明公生于吾夫子千百载之后而心法于笔削之中不观丘索而洞明国风不泥载籍而深识治体谓诛死者于前不若警生者于后建明议论断断然尊王贱伯进君子去小人内中国外夷狄亦足以见胷中宗主必欲拨乱反正絶异政殊俗之私而大一统之归也愚犹望阁下以坚定凝久之説告之于君言之于相语之于百执事以坚久主心思以坚久立意向以坚久期事功无以不治事疑曹参无以战不利疑亷颇无以面折廷争疑元忠色色要其终事事待其定然后人得以展布四体而更化果可善治矣夫栖神养性之剂尝迂徐和缓能使人心志和平气体调适精神舒畅而不见其卓荦之功况今兵欲强而愈疲财欲丰而愈匮民欲安而愈臲卼任贤登儒责效旦夕不可必得则心意转而之他此正存亡之秋尤不可不察也
　　代上谢司諌论时政书【方叔凟山先生】
　　天下可畏而不足畏者有形之变不畏而深可畏者无形之忧有形之变其象显目手指视孰不详所备而周其防故曰不足畏无形之忧其机伏众目之所不覩众虑之所不及一旦窃发智者不能为之谋勇者无所效其力自非明烛物先虑周意表鲜有不临事错愕而失其指者季氏知以颛臾为忧夫子之虑在萧墙晋人知以强楚为惧而文子之忧在君侈圣贤明察事几毎毎如此今日天下之所通患人心之所怖畏者强敌尔吾君吾相勤劳宵旰以拯其图回近臣逺臣废忘寝食以尽其筹略智竭樗里力殚乌获有如执事庚子论敌之奏乙巳备御之防委曲切至而近时云南大理之陈计虑深逺其所以周防显然之变者算无遗防矣然而太子天下本所以系属人心而负荷大器者也闻建小学于中宫矣未覩前星之有烂闻选师儒而职教矣未见羽翼之已成社稷宗庙付托尚虚监国抚军委寄未决必欲仁孝洋溢中国施及蛮貊此其时矣而优游不断天下皇皇此岂末节细故乎君子小人进退即隂阳消长之大机阳过而亢则隂之生也必壮暑炽而炎则寒之至也必烈造化不能使两间纯于阳天下不能使人人皆君子元祐砭剂峻燥异时一网打尽之祸已伏于其中顾当时诸公未之察耳大壮四阳浸盛圣人乃以壮于前趾为忧夬以五阳决一隂大易深以壮于頄为戒盖芟夷蕰崇固古人无使滋蔓之成説而迤逦消铄尤君子逺絶小人之要道客邪已去刚剂尚投得无惴惴后忧乎善諌者谏于无形善虑者虑于未着天下深望阁下早陈而夙念之也虽然不以一已为谏而以天下为谏者谏之大成周司谏之职列于师保之后宜急于绳愆纠谬矣而今读其书则纠正万民之外一语不及于王岂非徳成行修材满天下则输忠贡直不特一薛居州邪阁下举元祐谏官得荐引滞淹是以材聚于朝而成久安之治真得谏臣体也敢为天下贺
　　与刘左史论时政书【应起礼部侍郎】
　　天子以史为友虽万乘之尊未有不须友以成而必以史氏为之岂非资其直谅多闻忠告善道足以辅君仁而成圣徳也欤尝观古之史臣于天子出入起居前后左右罔不在侧録善纪过记言书动使人主戒谨恐惧而中心以守至正友直之益莫大焉是非惟其公好恶当于理笔削足以信一时简册足以垂万世人主爱重敬尚而永惟至善之归友谅之益莫甚焉三坟五典八索九丘足以通乎古四方事书侯国纪载足以明乎今道化识其升降政治究其得失风俗知其利害人材辨其贤否日为天子诵言而诏爵禄之宜议赏赐之当使四海之内吏称民安政成俗美多闻之益莫尚焉至其从容讲议论思献纳相与切切偲偲者又不知其几然则史氏之责亦既重且难矣明公气禀清明天姿颖睿幼悟夫子心法如麟编惟其清故直惟其明故谅惟其頴睿故多闻盖有涣然氷释怡然理顺于言意之表者发为文章流出胷臆践履既久日用皆春秋天子敬爱登畀史友而日亲近焉将望明公相与切磋而尽用春秋于当世也其诸使明公博览载籍而明法于方来乎明公自升朝宁犯顔撄鳞尽友之直端慤信愿尽友之谅大本要务政疵民瘼孜孜入告尽友之多闻而熟危言一奏勤恳切至尤忠告而善道豁然开悟君心而纳之圣帝明王之域者天下之士莫不景慕咨嗟谓天子得友如此太平之功跂足可俟而熟危言之誉方快于羣心怠危言之传又闻于道路此某所以惕息忧惧思一至明公之前而究言之也夫臣子进言不以听之熟而有沮心不以言之熟而有忌心国家隂隂如日将暮沙混而澜愈狂谷昏而雾转塞有能大声疾呼为天下回颠迷酣梦者惟恐其震响之不续一或沮而怠焉则天下之事危矣储建国本明公首发而屡言之上大感悟矣所以挽回天命人心之大计膏屯尚需洊雷未震章无嫌于十九上危言不可以熟而怠也君子小人之説明公主持而力辨之上意知听从矣律转气随明萌未剔疏不嫌于数十万言危言不可以熟而怠也秦羡门汉方士唐法善果老之流率皆亏盛治而损至徳今霓裳羽衣耸摇中外执简奉法之事可容已乎章华铜雀芳林露盘无非长侈心而穷民力今琳宫华靡舆议沸腾祈招之诗可容嘿乎天下弊事丝縻绵烂未可言缕惟闵雨忧旱非友纪之大讲磨乎云汉八章首以何辜今之人为言而继之以宁丁我躬宁俾我遯则弭灾当推实心而不可事文为之末既曰靡爱斯牲圭璧既卒而继之以不殄禋祀上下奠瘗则事天当用实礼而不可崇释老之虚宁莫我听则不我闻天意固难测矣而何求为我以戾庶正则畏天当先修实政而不可狃祈禳之粗此某所以望明公之进危言也外患寖急非友道之大论议乎督府新建军心所归人望攸属国家頼以无恐维扬除授遽议其私夫公与私固未可知命将推毂事无中制所以専信任而责成功也有人焉安而召之危而遣之方用而遽疑之大敌在前心懐顾忌岂社稷之利耶蜀阃久任毁誉交至夫以全责人岂能尽善得不思敌势飚忽万民离散之时劳来安集谁实使之必欲议所短而弃所长人人其自危矣江陵故帅隣国爱之如父吾国恃之为轻重善人之云亡当虞殄瘁论者反以是为朝廷之福何以励功臣于三边而慰忠魂于九京哉此某所以望明公之进危言也呜呼天下惟进危言为尤难古之忠臣激切知无不言言无不行者天子必深信之深爱之深敬之夫然后得以极情肆懐而无所忌髙帝之子房太宗之魏征是也今天子于明公眷爱方切而隆太史友内史友之义则可以危言者惟明公一人此某所以力为是説而拳拳有望也虽然夫子既以忠吿善道语门人而必以不可则止终之非无意也忠吿善道者尽为友之义不可则止者全为友之道全为友之道者其説奈何曰不得其言则去蚔鼃之于齐王之类是也或难某曰迹疎者戒于言深位卑者戒于言髙予未登明公之堂而所言如此不几深且僭乎某应之曰公坦易人也乐闻忠爱之言吾托公之荫于枌榆诵公之文于方册盖有年矣不当以疎逺自外恻隠发于天真声以为贽惟明公察其非内交要誉而垂听焉
　　上蜀阃余樵隠论时政书【玠义夫】
　　今日之用蜀不难于靖乎外而难于靖乎内不难于一乎人而难于一乎天天者非髙髙在上之谓乃事物当然之理也为大公为至仁根诸心见诸事措则正施则行惟在乎识见之明持守之固动静作息举无非天何人之不信而从患之不弭而息哉北定中原庸可缓而七纵七擒之防所当先蜀民镇抚非所忧而开诚布公之説所宜急物有本末事有终始大公四达在在流行非武侯用蜀之逺规成算乎然武侯用全蜀明公用残蜀用全蜀如信击己降武侯且以开诚布公得之用残蜀如独拔勍敌不以大公至正临之其可乎今日藩篱破堂奥空敌情日险而日张城筑固矣不无斡腹生聚几矣不无闯荡孰不以为大怖畏而愚以为蜀之忧不在于古蒙而在于强兵悍将实意未孚则肘腋腹心倍费调停也明公力扶全坤可谓勤矣而毁誉并兴功庇全吴可谓劳矣而是非交起廷言雄乌物论雌黄此又人之所深虑而愚以为至不一者人所至一者天则日用常行尤不可不于公与仁而加之意也公者存此心之理于事物未应之前而使无一毫之或私仁者推此心之徳于事物当应之日而使无一物之不爱好恶喜怒得其中仁也亦公之布也赏罚予夺当其节仁也亦公之发也用舎建置合其宜仁也亦公之推也以是而抚军班资廪赐轻重视功必无赏轻之忧诛暴禁乱小大当罪必无罚徇之怨训练精号令明威信立而仁达乎军旅矣以是而恤民赋敛徭役得时之宜劳来还定惟日不足壮者安其业老者得其养鳏寡孤独废疾举得其所而仁达于田里矣尊爵厚禄言听计行以尽用贤之仁饩廪称事旌淑别慝以尽使能之仁捜逸举遗招来俊杰以尽举材之仁穷理尽性以达仁之奥清心寡欲以端仁之本念念公则事事仁纯而体之天而不人一而不二不累于事而能事天下之事不役于物而能物天下之物则可以位天地可以赞化育彼异已者盖将防然天运而窅尔神化矣顾何为而不诚哉然此皆明公所施设建置事也我仪图之维仲山甫举之爱莫助之某之赘也
　　与文活庵论时政书
　　向侍明公在漂阳时防论当今事势惟豁然大公者可以有为彼时似防稍是愚言今之强兵不过大公赏罚从士卒之望以防擢将帅今之安民不过大公政令从万民之欲以保恤生聚今之用士不过大公选拔从名实之副以登进贤能军心服民心安士心奋此孔明开诚布公之明效也在用蜀者力行之耳不瞻尊仪五载矣寤寐色笑愈逺愈切当机鸣籁应此事犹渉乎感自观我心景慕之诚无声无臭不可名状人谓某之敬信明公者爵穹望髙为朝廷所知大阃所重耳人以先生之拳拳于进某者身有防官学生叨末第耳岂知公之心与某之心俱不为是也人生到真孚好合处自然而然非富贵贫贱逺近疎数所能限隔此世间真至第一义惟公了然洞解对痴人前説梦不得也伏闻明公用包荒不遐之道为时捜才学生炎卯亦被拂拭阃台公车得出望外感至而惊适学生在棘闱不即贡状申谢一忱惶恐知明公能利天下而亦不言所利也昔伊川先生谓韩持国言见人可举何须其求彼时太平已有此语今之世求而不得者有矣未有不求而得者而明公举行古道足以砥砺頽俗抉开公正之路功效不浅但学生少年试吏前贤谓之不幸正此日夕提醒笃训俾効绵力不致亡补素餐以招造物谴咎如是足矣今一旦遭逢不世之遇非常之恩何修何饰而得此耶益当洗濯奋励致知力行以求止于至善而不为阘茸之归此所以为报塞殊异之恩私者也他非所知耳今日所以活蜀上防全在士大夫悔咎自新同心戮力而熟玩非常之变巧愈甚贪愈深一如明公所言可胜慨怅然孟子有言其教之不改而后诛之乎去年鹬蚌之势诿责有辞今事权出一运掉如意胡不发大号施大令革伪刬雕戢贪砺顽以慰中外望治之心而今既数月寥寥无闻其差强人意惟戊已建置数事而已风俗枢纽闗系局势更新之初诚能明示教条勤戒谨勅人非木石谁不磨淬若只包褁牢笼务息怨谤则栖苴枯稊日益暵修不待回风震薄而先自颠防矣古人干旌谤木森立治世此为何时尤当恢廓招延使岩栖穴隠山囚瀬絷刍荛里巷凡可以愈危疾而回急证者虽苦口澁舌防喉钓吻悉加听受采择施行其间公论舆言钱神铜臭梱载丰槖不恤国事阘冗翫愒者汰其尤以砺頽薄庶遗黎膏血不致百漏千渗未必不转弱为强易危为安此某所以望亟图之也且公之出处固不无其他窃议但君子所为众人不识夫子茍非大无道之国莫不欲勉强扶持逮夫兆足以行而不行然后接淅命驾至不税冕此时事体不遽至是惟公深察之也某平头七十不曽与世做得一事来日无多犹喋喋妄言诚愿须臾无死以观小康之成耳
　　与南畴王使君论时政书
　　排军姚受殴其妻入水律之以法自服死刑然其妻犯盗发觉姚受不胜羞忿正谊而殴之以致入水亦可谓有羞恶之心以军法原之不当抵以死罪闻法司具上绞刑法是矣而情未也昔呉起故杀妻求大将史氏且録功恕罪盖军法与国法不同故也姚受固非良善但议法原情当从忠厚欲望明公特加原贷从窜法施行诚为允当
　　与李和甫使君论时政书
　　窃思方今一路一州一县治少乱多日整龊而日凋敝者根原于上之人不能尽知人而官之官不能尽知吏而任之能知监司则一路清能知牧守则一州治能知县宰则一县理而监司牧守令宰又以知吏为难官无吏固无与任事而不知吏亦所以败事吏无禄廪可资无庆赏可慕其日夕给口腹肥妻孥者率皆取之于民而其所以得行其愿欲者莫非防蔽聋瞽欺诳媚惑致之而士大夫以藐然一心当众枉纷遝之冲纵有十分聪哲未能尽烛况骄惰懈弛人欲胜而天理微者乎
　　又
　　窃思居今之世在上者以知言为难在下者以进言为难人藏其心不可测度言固难知也然贵贱分而意向异进言亦未易也士方未达时碌碌亡竒与稠人为伍往来郡邑出入乡遂人莫畏惮而肆所欲言闾里之诵説四方之传道交游识知相与把臂促膝共谈当世凡民情休戚吏治善否讼狱争鬬是非曲直与夫府史胥徒邪正善恶咸得其实胷次豁如也一行作吏此事大不然矣前日之忠告相与谈议论辩者缄黙矣闾里之诵説四方之传道不接于耳昼坐防事夜居邃室郡邑乡遂不可得而出入往来凡民情政治争鬬讼狱府史胥徒休戚利病是非曲直善恶能否皆无自以得其实虽孜孜求言汲汲访问百虚而一真至于闺门之内堂陛之间亦将伺顔色嗫嚅委曲而不以实告其故何也一者分位有间恐致撄拂招谴咎而不敢言也一者利害所闗恐搆是非召仇怨而不肯言也一者务为掩蔽欲倚权势窃威福而不复言也此三者今世之大患防痼坚积牢不可破欲以言取人以言决事以言立政以言责效岂不难哉然尝求其説而得之大扺君子之言主于义小人之言主于利君子之言公正明白诚实洞达言为善言积徳言循理守法言长逺计其偏为鲠直激烈古方执一要皆归于义而已小人之言私曲将顺柔佞机巧欺诳覆防言击搏言掊克言违理越法言一切计较其甚则为侮玩陵僭暴横把握要皆趋于利而已哲人洞察如见肺肝间有效力似忠输欵似信随意似顺承风防似勤敏任仇怨似了办伺意向似机警胜烦缛似忍耐不过伪为足恭可暂而不可久上之人少有惑焉根脚轻挂则圆机便捷随吾之忿懥好乐而肆其欲者无所不至矣伊尹曰有言逆于汝心必求诸道有言逊于汝志必求诸非道此辨君子小人之大法也孔子法语之言能无从乎改之为贵巽与之言能无説乎绎之为贵此察君子小人之要机也孟子曰国人皆曰贤然后察之国人皆曰不可然后去之莫非精思极虑熟究详观求以得夫君子小人之真而为去取之决果能此道天下事何往而不理哉抑又有説逺言易听迩言难察舜好问而好察迩言文公释为浅近之言固切至矣而至于便嬖使令皂胥徒其言尤迩尤为易惑舜之好察亦必致意于此矣虽然知言在养气茍存于中者一息不由乎义理之正则七情为主而心听命焉小人乘间袭之其害有不可胜言矣故曰养而无害则塞乎天地之间塞乎天地则与天地相似矣又岂止于知言而已哉古今齐家治国平天下之学不出乎是也敢以为献
　　与南畴王使君论时政书【谨礼】
　　明公敛之心散之事者曰公曰仁而已设施注措念念公仁赋敛徭役事事公仁狱讼刑罚件件公仁播政逾年此心一致是宜王气顺布千里春融有土稔金穰之祥无木饥水毁之灾矣然自首夏以来霪雨伤麦弥月未巳虽天心未必非仁而人事尤当加勉窃谓赋敛致沴之本除经常大计之外有可寛者乞止絶力役致沴之端除急切营缮之外有可弛者乞停罢狱讼致沴之由除大辟要之外有所干连乞疎放灾伤之处宜加省视囏厄之家宜加优防深虑寃滞之召变密察怨旷之伤和去几以通商施禁以阜货索鬼神以弭灾殃古人于水旱凶荒皆祷于社稷山川之示所谓靡神不举非若后世但索之绀宇琳宫而已也夫诚者一心之徳万事之本天地鬼神之所以感格而祐助者也至诚而不动者有矣不诚未有能动者也
　　与绍庆太守论时政书
　　照防本府地产全仰麦粟二种以养人民以应军食自四月以来霖雨伤麦及五六分其将欲登场又连遭大澍两江泛溢异常近岸之麦漂荡无有山田未熟者亦摧落朽壊实是大段灾伤合下诸乡体访抄劄灾伤分数申闻大司乞赐照防本府居民仅如一閧平日聊生已难自去年及今年连遭大水而今歳尤甚舎屋资用漂荡失所者甚众合行厚加赈防具遭水之家人口姓名申大司使防合于何等桩积仓分那拨赈救庶几细民不致流离逃散水潦泛溢败稼伤民不可诿曰天灾流行皆人事乖讹之所致也雨剩为灾由吏冗召衅如某衰頽贪冒尚兹蝗粟非冗员而何自前已侥幸考满不即引去乃尔躐等权摄通判职事冗而又冗今天地鬼神显然示变欲使明公知小人之非据斥而去之亦已昭灼可见伏望即日收回事权并归使府管干某更不与闻庶几可以少弭灾变民得其安伏乞台察
　　与赵大宁书
　　三纲者人之大经五常者人之大伦职教化者所当明而司政刑者所当齐一也窃闻大宁之俗父子或至于相夷夫妇乃几于无别手足乖棠棣之思朋友昧伐木之义此岂末节细故恐一切笼垢韬瑕置而不问则风俗狃于淫僻谓在位终不我责也其患有不可胜言者矣乞明加晓谕凡从前不孝不友不恭不义不顺不忠不信者自今一切改悔惩创洗涤自新如或长恶不悛怙终触宪官有常刑决无轻贷郡置佥舎所以贰州长而尽公议也贰事者或不以公为心则长正不得已而至于总其权此救弊一説也然天下之事端无穷已之智力有限逮应接之久也事绪日以繁积而智力因之靡敝则隳废之患生而总权之中又不可不通其变也近者郡事无大小一归于明公之听断宿弊顿革人称神明然贰事惟即吏之成案谨署纸尾无复可否则恐情意或隠于裁决之余利害时伏于意料之表则又不无可虑者在莫若事闗机密所当断者决之自已其或事属迟疑贵在商确者仍付议舎审订上呈而太守明别是非断以已志而施行之庶几允合公议而无乖决之失
　　又
　　官置吏固所以举事而官任吏亦所以败事何则官以爱民为职吏以害民为心官以办事为念吏以废事为常官以省事为贵吏以生事为喜毎相反也自明公下车恤民驭吏懽声若雷可谓得为政之要领矣夫下民词诉一就案责本以收侵贰之权然吏案既专责民词则权虽不移于官而复移于吏彼其饕餮心胷谿壑肝胆得厚者公其私予轻者曲其直亲故者出仇怨者入求不满欲则淹延抑遏不为申理而民始受其弊矣莫若凡遇民词其或片言可折加霹雳手立决之其合与追防者着令佥舎即与当阶取责及时呈押太守详酌是非可否速为施行庶几民词不为舞文弄法者所困而佥舍亦免徇私操弄之弊民不乐与官为市此当世之通患夫民所不喜市于官者官之偿直不得其平也非官之偿直不得其平吏之因縁除尅不胜其弊也公爰自下车凡买民一物酌时酬直允极公平固非其它损下益上者比然出纳之吏占吝犹昔或公支而私除或予初而靳终或零取碎偿以淹其期或挂欠对逋以欺其久只如比者药物支缗先有二千除尅加之主者递相赢掠是致以下货而敷髙直官司但知责其不堪不知其弊端有由也又日来上供银色官价固已酌平支予未必尽实况后数目出入不无夤縁乞自今官买民物悉宜公平令民自操量度权衡并及时对面支直庶吏欺无所肆
　　又
　　发奸摘伏贵于如神断制予决不可使便僻侧媚窃闻而得知之也近者凶渠逮狱人人侧耳明公以恶未贯盈法从忠恕固理之所当然而脱桎梏者宣言以货免浮议徴籍虽言无根稽不足信谅然亦恐属垣之耳或聆君子忠厚之言假公以行私是未可知也但望明公今后黙审曲直断决在心案牍一成划然裁剖如掣雷流形迅雷逸发人人不及掩耳又安得议其是非邪
　　又
　　下之所以奉上吏之所以给公不侵诸官必取诸民未有毁其家倾其私而用之者也比者商税亏额戒戢务吏明公非不知时有衰旺则课有盈缩遂不过防小人乘时衰谢因以肆欺故曲矜之尔闻胥曹不体盛意遽至厚于有求夫専阑津司目前取给无非仰之商旅一旦或有重费安得不避名匿货否则重作横敛以偿其所用是欲责课之丰而愈见其亏也欲乞自今课颇亏只牒务取责具析如灼见果有欺弊即加断治庶免以私害公之弊
　　答御史李楼山书
  </div>
  <div class="pagination">
   <span class="current-page">
    1
   </span>
   <a href="字溪集_page2.html">
    2
   </a>
   <a href="字溪集_page3.html">
    3
   </a>
   <a href="字溪集_page4.html">
    4
   </a>
   <a href="字溪集_page5.html">
    5
   </a>
   <a href="字溪集_page6.html">
    6
   </a>
   <span>
    ...
   </span>
   <a href="字溪集_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
