<!DOCTYPE html>
<html>
<head>
    <meta charset="UTF-8">
    <title>陆放翁全集剑南诗稿渭南文集 - 第 327 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陆放翁全集剑南诗稿渭南文集 - 第 327 页/共 361 页</h1>
    <div class="content">维申国吕氏，自五代至宋，历十二圣，常有显人。忠孝文武，克肖先世，婚姻多大家
名胄，妇姑相传以德，先后相勉以义，富贵不骄汰，虽甚贫，丧祭犹守其旧，养上抚下，恩
意曲尽，虽寓陋巷环堵之屋，邻里敬化服之，犹在京师故第时。呜呼盛哉。从事郎讳大同
之夫人方氏，严州桐庐人。曾大父楷，尚书驾部员外郎。大父蒙，朝散郎尚书屯田员外郎。
父元矩，朝散郎知建州。建州之殁，夫人尚幼，事母已为宗党所称。年二十有一来归，生
一男一女，而从事不禄。夫人能笃礼好义，哀死字孤，为子求师择友，日夜进其业，而教
其女以妇事，皆讫于成。不幸得年不长，四十有九而卒于淳熙三年，祖平犹未仕也。
及祖平通朝籍，以宗祀恩，赠从事通直郎，夫人亦追封孺人。故祖平每言，辄涕曰。
祖平不天，不得以斗升之禄养吾亲，视斯世尚何聊。惟图所以慰亲于九原者，在墓隧之文
乎。遂来告某于山阴泽中，曰。愿有述。某亦早失先亲，与吾子之憾无异也。行年八十，
每思之，殆欲忘生，则吾子之悲哀，某实能深知之。其敢爱一日之劳，不以成吾子之悲乎。
初从事葬于信州上饶县明远乡之德源山，以潦水啮墓趾，改卜于旧墓少东二百步，实
庆元二年十二月庚申。而夫人初没时，祖平寠不能以柩硋从事墓，乃即婺州武义县明招山
祖墓之旁葬焉。自改葬从事，诹日奉夫人归硋，而筮未得吉。祖平于是为承议郎，知兴化
军仙游县事。女嫁朝请郎添差通判镇江府曾棐。孙男樗年，孙女莱孙。铭曰。
维吕世世有令德，繄女父母皆得职。夫人熏陶成厥质，行则尊矣寿胡啬。归柩同穴慰
存殁，先刻此铭俟卜吉。
夫人陈氏墓志铭
绍熙。庆元之间，予以故史官屏居镜湖上，有东阳进士吕友德自太学来与予游，问学，
论议文辞，皆有源流，而衣冠进趋甚伟。予固异之，访于东阳人，则曰。是清潭吕君绍义
之子。吕君盖贤有德，而其配陈夫人又贤，生三子，孟则友德，仲定夫，季友之。孟固奇
士，仲季亦有声学校场屋间，能称其兄者也。自是友德不阅岁必一过予，过必见其进。予
老病谢客，无贵贱，多不能接。独友德来，欣然倒屣，不知疾痛之在体也。岁戊午十月壬
午，忽墨其衰绖，叩予门哭。且言母夫人不幸，以八月戊子殁矣，得年六十有五，卜用十
二月壬申，葬于孝顺乡蟠谷之原。以其家君之命，征铭于予。予方病，亦不胜悲，不敢以

病为解，乃按从事郎陈君黼状，序次为铭。
夫人与吕君同邑人，曾大父懿，大父严，父子渊，皆乡长者。夫人幼孤，女功不待教
而能。稍长，佐其母经纪家事如成人。大父犹无恙，奇之，为择所归，得吕君。既嫁，事
舅姑以孝闻。女妹适人，倾其嫁时橐装无少靳。积勤俭以裕财，隆祭享以尽孝，厚振施以
立义。吕氏之兴，夫人之助为多。处事明果，虽吕君有不能回者。诸子献疑，亦坚守初意
不为变，曰。后当如是。及事定，一如夫人言，人人叹服。
其后吕氏家益康，大第千础，堂寝尤宏丽。而夫人顾自挹损，齐居玩道，即东偏汛扫
一室，萧然如老释之庐，或终日不出阈。如是历十余年，吕君与诸子屡劝其归堂中，皆不
可。然丝枲针缕之事，至老犹自力，暇日勉诸子以学，授诸妇以家事，谆谆不惰。虽古贤
妇，殆无以加。不幸一日不疾而卧，医药至，皆却之，曰。吾固无疾也。已而遂不复语。
诸子方就试，驰归省疾，颔之而已，神宇泰定，超然就蜕。及有司以友德名上礼部，报至，
夫人不及见矣。可哀也已。夫人三女，嫁吴一夔。徐侨。徐鼐，皆良士。孙男四人。铭曰山盘水纡，龟食筮从，吉日壬申，宅是幽宫。表表三子，奋由。诗。书。维夫人之
贤，有以基之。
承议张君墓志铭
君讳钅其，字深父，年三十有八，庆元三年十一月壬辰病卒。以四年九月庚申，孤某葬
君于临安府西湖佛首山之原。因其伯父寺丞功父钅兹，以君之友太学内舍生陈公道原状，请
铭。予与功父交二十年，信重其言，而陈君所叙文，亦甚美，可考据，遂与为铭。
君家秦之三阳，曾大父安民靖难功臣，太师，靖江宁武静海军节度使，清河郡王，追
封循王，谥忠烈，配飨高宗皇帝庙庭。大父讳子厚，左武大夫，康州刺史，带御器械，赠
少傅。考讳宗元，通议大夫，敷文阁待制，赠少师。
君幼而颖异，强记好学。少师遇郊祀恩，任为承事郎，稍长，主管建昌军仙都观。遭
少师忧，未除，而母夫人继卒。君执丧累年，毁瘠几不可识，族人以不胜丧为忧，共谕勉
之，始稍自抑，然终丧犹羸甚。历两浙转运司明州造船场，签书安丰军判官厅公事，江淮
荆浙福建广南路都大提点坑冶铸钱司检踏官监，总领淮西江东军马钱粮所太平惠民局，积
官承议郎。
君之为船场，人或唁其非勋阀所宜处，君谢之曰。景迂晁以道先生所尝为也，吾处之，
惧弗称，敢薄之耶。讫代去，不以卑冗怠其事。自守以下，皆叹誉之。晚官药局，尤号闲
冷，顾无所施其才。又素简俭，远声色，独以书自娱，时属文辞见志，然未尝妄出以示人。
所居帷屏壁门，皆有铭以自警戒。其文尤高，没后，始或见之。皆惊其才，服其识，以为
使未死，得享中寿，其所至讵可量哉。孰谓不幸年止于此。君尝以进士试礼部，见黜，不
以怼有司，亦遂不复践场屋。诸公贵人多知之，然仕常从铨，与寒士并进，至终其身。其
静退乃天性。
娶杨氏，太师和王存中之孙。继室以潘氏，少保安庆军节度使邵之孙。皆封孺人。子
男一人，渥，将仕郎，有贤称。女一人，与孙伯东皆幼。铭曰君家勋德奕世传，图像麟阁侍甘泉。佳哉公子何翩翩，才当用世不永年。有美乐石可
磨镌，百世之下知此贤。

朝奉大夫石公墓志铭
公讳继曾，字兴宗。周武王之弟康叔封于卫，五世生靖伯，邑于石，是为石氏之始祖。
而会稽新昌之石实自青之乐陵南徙，距公二十三世，其详见于世谱。左朝议大夫累赠正奉
大夫讳端，中朝散大夫大理正出为福建路参议讳邦哲，迪功郎温州平阳县主簿累赠朝奉大
夫讳祖仁，公之三代也。
公幼颖异，入家塾，日诵千言，过目不再。寺正筑堂，名博古，藏书二万卷，每抚公
叹曰。吾是书以遗尔，无恨矣。客至，侍左右，进退应对唯谨。客悚然不敢童子视之，曰。石氏兴未艾也。朝议捐馆舍时，公尚未生，遗言吾致仕得任子恩，当以予适曾孙。公既
生，补明州文学，调黄州黄陂县尉，以便养亲。监潭州南岳庙，历临安县。新城县主簿，楚
州司理参军，监行在编估打套局门，监建康府户部赡军西酒库，知饶州德兴县，两浙转运
司主管文字，提辖行在文思院。未及造朝，以疾卒于家，享年五十有八。自迪功郎十迁至
朝奉大夫。
公事亲孝，执丧如礼，毁瘠几不可识。除丧，久之，乃复居官。守家法，以廉自励。俸
入可以受，可以无受，必辞。馈赆可以取，可以无取，必却。徇公而忘私，约己而裕物，捐
利而笃义。为主簿新城时，谨簿书，扌尼吏奸，以善其职闻。移于潜丞，邑民于境上曰。奈何夺我主簿。久乃涕泣辞去。在楚州，治狱尤详明。属县尉一日获盗十辈，意且得酉农赏，
同僚为言。君虽恕，然不可纵盗。公正色对曰。盗诚不可纵，罪亦不可入，囚辞亦不可
不尽。同僚退相顾曰。尉赏不谐矣。然惮其正，不敢复言。狱成，真盗才伍人，余破械
遣去。部使者赵公思尤贤公，一路有疑狱滞讼，辄以委公。公治之无遗察，虽受罚者，皆
称其平。德兴壮县，俗喜负气，健斗而终讼。公始下车，叹曰。是不可以柱后惠文治也。
于是为政一本于教化，有兄弟宗族争讼者，辄对之泣下，多感愧而去。俗为一变。缮治学
宫，聚经史，丰膳羞，尊延耆老，而宾友其秀民，又创小学以诱进其童子，诵书之声，闻
于行路。会科诏下，德兴与荐送者二十有三人，比他邑为最盛。县之远郊，贫民惮多子，或
不能全，公举行胎养之令。置保伍以察之甚悉，而盗攘因不得辄发。其政大抵类此。
郡以上闻，势孤无为援者，不报。还朝，从吏部得两浙漕司属官，公澹然无滞留色。浙
江西陵渡，旧设官护舟楫，岁久不复择人，其弊丛出，岁有覆溺。公建言，请各命文臣一
员，察其勤惰，以为升黜。且渡舟一，置备舟二以翼之，虽有恶风怒涛，可无大害。江之
津，官旧为筑舍数十区为待渡之所，后辄废，往来有暴衣露盖之患，公亦请以官废房复之。
事有施行者，皆至今为利，而议者惜其不尽用也。
公虽以任子入仕，然志在继世科，尝贡礼部，不合有司，退而力学著书。比卒，遗稿
可次第者数十卷，多可行世。娶郭氏，封安人，先公一岁卒。丈夫子三。曰正大。正谊。正
权，皆举进士。而正大亦尝至礼部。女子子九，已嫁者五。乡贡进士郭溪。修职郎新邵武
军司户参军赵善。从政郎新隆兴府府学教授王益之。国学进士孙之渊。国学进士刘敏文，
其婿也。诸孤将以卒之明年，庆元六年正月丙午，葬于山阴县谢墅之原，以安人硋前葬，来
请铭。铭曰噫大夫，秀而文。学自强，仕有闻。秩中郎，返蒿焄。我作铭，贲其坟。后百世，仰
遗芬。

方伯谟墓志铭
伯谟甫，姓方氏，名士繇，一名伯休，莆阳人。曾大父会，事徽宗皇帝，出入荣显，显
谟阁待制，赠少师。大父昭，左朝请大夫，尝入尚书省，为驾部郎中。父丰之，右迪功郎，
</div>
    <div class="pagination">
<a href="陆放翁全集剑南诗稿渭南文集_page326.html">上一页</a><span>...</span><a href="陆放翁全集剑南诗稿渭南文集_page322.html">322</a><a href="陆放翁全集剑南诗稿渭南文集_page323.html">323</a><a href="陆放翁全集剑南诗稿渭南文集_page324.html">324</a><a href="陆放翁全集剑南诗稿渭南文集_page325.html">325</a><a href="陆放翁全集剑南诗稿渭南文集_page326.html">326</a><span class="current-page">327</span><a href="陆放翁全集剑南诗稿渭南文集_page328.html">328</a><a href="陆放翁全集剑南诗稿渭南文集_page329.html">329</a><a href="陆放翁全集剑南诗稿渭南文集_page330.html">330</a><a href="陆放翁全集剑南诗稿渭南文集_page331.html">331</a><a href="陆放翁全集剑南诗稿渭南文集_page332.html">332</a><span>...</span><a href="陆放翁全集剑南诗稿渭南文集_page328.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
