<!DOCTYPE html>
<html>
<head>
    <meta charset="UTF-8">
    <title>敬业堂诗集 - 第 7 页/共 90 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敬业堂诗集 - 第 7 页/共 90 页</h1>
    <div class="content">　　琴书压担晓风清别路山行复涧行青髩功名秦博士白头经义鲁诸生月泉诗好篇篇秀寳掌峰竒面面晴勿对空柈嗟苜蓿如今骥足是初程
　　同韬荒兄饮郑春荐斋
　　云岩醉别忽经春重向吴山问主人陶侃登堂还拜母茅容为具也留賔廻风却扇浑无暑急雨催诗若有神鹦鹉莫夸才子赋郑家名擅鹧鸪新【坐侧有鹦鹉故戏及之】七夕同鹤江孝绩序仔集淮江听莺斋
　　红蓼苍葭水一方到门松桂已迎凉灯前岐路天南北【时鹤江初从山右归孝绩又将游江右】屋角双星夜短长雅集几回逢好友离悰多半话他乡当筵有客伤存殁不忍临风发酒狂【思右朝也】
　　次谷兄自粤西扶先伯父榇归里二首
　　万里行何畏归来始然乱离成子孝危苦得天怜泪尽干戈外魂惊瘴疠边路难经死地初不计生还自古苍梧道征人半舁棺獞猺啼赤子父老赗清官竟返天南魄翻疑梦里看附书吾久望执手杂悲驩彭南陔长沙寄书知其长郎越千已于去冬物故一诗当哭兼以相慰
　　鵩赋长沙痛未穷短书缄泪寄西风隔年别酒征衣烂几日归帆旅榇同善病我曾怜久客未亡人又累衰翁畏途尽室成何事头白君应悔断蓬
　　雨中过董静思山居
　　十里沿洄暮霭昏熟衣天气半清温菰蒲响雨烟沈浦芦荻廻船水到门跃网忽惊鱼尾健坠檐初见橘头繁好山偏阻登髙屐笑指郎家半日村
　　题陈允文圮桥授书圗小影
　　战鬬功输运筹亚英雄勇退神仙舍谁招四皓出商山我信留侯本儒者竒谟秘防乃天授老父一编事聊假不然韬畧世所知岂必传从圮桥下陈生尔意非好竒那将此景供圗写志大何妨学贤圣时清未许谈王霸披圗商畧意何如传习师门计有余【余与允文俱出姚江先生之门】眼前经术皆经济莫问人间未见书
　　同人中秋集陈寄斋宅
　　南游我昨逢佳节两度中秋瘴如墨去年对酒洞庭湖万顷平波铺练雪电光一瞬等闲过倐忽还家又今夕良朋折柬邀共醉怜我匆匆复行色晩来微雨过城西影落人衣月东出明河一洗秋容净海气天光较然划街头无人市声敛相国门前月尤白门前看月堂上歌白月红灯互相射绣屏屈膝围娇面赴节红牙夜深拍沈沈箫管索索丝防动梁尘堕犹澁清商一线徐引去桂树流飔叶初脱此时中庭月停午窕穿帘巧相覔须臾腰鼔忽勾阑假面西凉羣啧啧欢塲冷落年数乆对此翻令感萧瑟却忆江湖载酒时芦花深岸闻吹笛故人顔色就归梦羽短途长莽飞越此来防合殆天幸竿木逢塲防跳掷徴歌自笑胆气粗起舞偏惊耳轮热东南盘敦君眼见供帐如云扫无迹独留好景付我曹莫向瑶台话尘陌只愁客散月易斜人事苍茫难料得来年作客知何地此地来年召何客南枝栖鹊催五更东野寒蛩号四壁殷勤酹月还一杯珍重清光照离别
　　过曹希文斋
　　恠底移家忽入城小堂幽事颇关情琴牀近海潮添润茶榻分泉火就烹摩诘园亭依画槀建安人物入诗评也知习嬾便支户不废堦除有送迎
　　有感戏寄韬荒兄
　　格新曾被老元偷此外何堪说唱酬但到西园应秉烛不逢东野肯低头故交牛耳成孤愤弃妇蛾睂托四愁【指一邑子】博得美人开口笑暂时跛足也风流【兄以酒后伤足故戏及之】去夏余自黔东下与徳尹相左于辰沅道中今徳尹岭外将归余又有西江之役二诗留寄
　　薄游踪迹乆沈吟准拟归飞息故林别去无端随末俗穷来何事惬初心书籖日过尘窥隙茶灶风廻响和琴一笑飘然仍作客竹窗闲杀是清阴
　　二顷田知恋洛阳眼中岐路等亡羊江风海雨愁频结桂树荆花感又长草草归程双爪迹劳劳别梦五星霜恠来出入如相避乡国何时雁作行
　　留别朱日观祝豹臣朱与三陈寄斋王南屏家西叔韬荒兄睂山侄二首
　　緑髩西风几遍吹许巢贫过少年时【用方干诗中语】好官气色车裘壮独客心情故旧疑近月江云偏绚采未霜淮柳尚摇丝名塲此日谁髙歩消得樊川赠别诗
　　渭城歌酒纒绵存殁关心一黯然落日故人长笛赋【右朝殁已一年】晓星同调断鸿天梦回露白移橙候路入秋红剥枣边任是登髙何地好青帘那不忆羊川
　　西江集【起癸亥十月止甲子三月】
　　万里归来继逢俭岁家宪副伯方摄西江臬篆邀余入署自冬涉春周旋六阅月为治游学之装到家五日北行不欲浮沈乡曲伤长者之惠也将有南昌之行示儿建
　　我年二十九足不出乡闾南舟阻钱塘北辕限姑胥循循守矩矱尺寸敢少渝汝祖见背日戊午暮春初衔恤在终天有生不如无实拟奉成训终身依墓庐黾勉同汝叔食蒿甘荠如此意难自保饥寒旋相驱初心忽中变末俗谁谅余麻鞋走从军凶服尚未除自伤越礼教临去还踌躇汝时年十二恋恋来牵袪汝母病在牀强起缝衣襦为我择吉日劝我姑徐徐山林忍穷饿此事古有诸奈何逐浪游浪游计终迂我虽口不答含意郁未摅恐防丈夫勇一笑起跨驴寇盗满西南杀人弃土苴书生尔何恃急往不暂须轻命踏危疆卤莽羇孤虽无司马才肯恋终军繻逅邂关西公怜才等璠璵留我置幕府开诚使懐抒初来荆州城渐入西南隅蹉跎战争地四载过隙驹忆自前年冬洞庭上双鱼吾叔又捐馆讣音传岂虚蛮灯黯淡花相对惨不舒天低啸哀月黒号训狐开书忍再读百感并集枯上念两先灵窀穸未归居下念汝曹长失学犹从渠告归防始决宁独懐樵渔中丞知我真赠言借吹嘘坐觉瘴疠扫清风拂长途检防箧中装百金颇有余束书戒行李触热我仆痡故人防阳守开馆留篮舆不惜分俸钱寄归妻孥命穷气方傲却去同挥锄行行百余日始得还菰芦夜半叩柴扉犬吠鸡羣呼门前五株树緑槐间黄榆乱叶落我前忽惊秋又徂入门拜灵几血泪交糢糊举头汝在旁依稀记形模汝弟急欲见唤起髪未梳见爷不识面反走牵娘裾对之重泗涕存没伤心俱别离经防乱泛若浮海鳬得归特天怜未归敢自圗稍欣世业在断蓬复依株绕屋十亩园桑下可种蔬即此勤学圃贫士有故吾都縁懒惰乆力不任菑畬室人免交适官税多积逋倦羽又辞巢飘飘傃洪都仲氏乆去家南北音尘疎季子资性矫青氊误为儒龌龊小儿曹欵段下泽车虫虾恣跳跃蜗涎活停潴翻笑尺水艰蛟龙困泥涂男儿夸富有岂在堆仓庾愿汝勤孝弟余事到读书孝弟乃本根根完花叶敷章句粗能通已胜耕田夫煌煌京兆后子孙杂贤愚五世泽未斩有生夫岂徒不闻王僧防鳯凰缀蜡珠峥嵘觇头角少小志本殊十五号成童何况十六与当时同队者转眼分龙猪眘毋学汝父风尘厌微躯厉人恐似已取火夜看雏悔心用自警作诗焉敢诬
　　黄晦木先生从魏青城宪副乞买山资将卜居河渚有诗十章志喜邀余同作欣然次韵亦如先生之数
　　黄竹先生今夏黄自离商岳走踉蹡靑钱易长苔莓路画藳频移薜荔墙未就丹砂顔屡换欲寻白社愿难偿身经开寳流离后那问西川旧草堂
　　覆巢事过俨他生回首风波噩梦惊硕果两朝谁门健白头一意自孤行纵横钩党清流祸峭蒨风期月旦评几为借柯怜病鹤羽毛如雪照人明
　　力圃虽艰胜力耘多时吟峤望停云未完婚嫁何多累投老关河正失羣菜把恩羞叨地主荐章名幸脱徴君故人髙义倾頽俗薄俸能为卜筑分
　　方丈蓬莱事不经收心风物到园亭红蕖艶后蝉遗蜕黄菊开时雁拂翎感遇诗还工属对垂帘卜屡騐竒零少微越国真髙士移向吴天只一星
　　松木塲遥路向西人言罨画似西溪雨中緑树鸡豚栅霜后黄云秔秫畦琴筑铿锵声落涧风花髙下踏成蹊凭君指防神先王可待防人为品题
　　数折溪桥两版门也须挿槿植篱樊闲携翠竹红藤杖晴晒牛衣犊鼻裈耕读新功儿解课渔樵故事客能援名香老研随身具目击谁知道亦存
　　乐事从来出苦辛错将劳尾比枯鳞眼空身世残碁刼日漏轩牕过隙尘方外衣冠惊俗客梦中坟墓抵归人碧幢红堵村村徧肯笑繁华不称贫
　　钓台何必尽桐江牀下人来拜老厐隠几湖山归四壁卷帘风雨到西牕花源旧隠今何代白鹤新居即此邦已约隣翁勤斩竹与排蟹椵打鱼桩
　　一痕墨食江郊从此深居逺市朝椰子冠从方士借笋皮鞵赴老僧招定巢屋角晨依鹊挟弹林端夜逐鸮马迹车轮何处覔遁仙名籍在丹霄
　　槃涧时清且寤歌欠伸光景底消磨年丰米谷登塲贱水濶鱼虾漏网多勿药肯教眠食减不祥端赖鬼神呵鸡豚预有登堂约慰我归来兴若何
　　武林哭万充宗二首
　　武功十叶变儒风理学君家创甬东【谓尊甫履安先生】勲爵初除縁国破饥寒不出胜途穷传家同异叅三礼【君所着有学礼质疑】絶笔春秋阙两公【近注春秋惟定哀未就耳】四十九年君勿负葢棺余恨未成翁
　　忘年交谊许忘形君自殷殷见古情看竹欵门才一宿【去秋余自黔归充宗同主一敬之见过一宿而别】篝灯襆被每孤城【充宗下榻海昌每入城未尝不快对也】无端泪落期难续【前一日人逺书来有与充宗挥泪而别之语】如此人亡梦亦惊回首师门谁领袖慈湖风月可怜生宿棃洲夫子武林寓舍即次先生丙辰九日同游旧韵二首
　　湖山憔悴哭新阡【谓万充宗】何意萧斋榻许连灯火夜长枫叶雨杖藜秋老菊花天孤踪汗漫三年外万事荒唐一笑前话到昆明残刼罢又縁乆别却凄然
　　径路先须辨陌阡眼中榛莽正钩连肯携芸蠧随书局任放醯鸡覆瓮天出处心情三聘后沧桑人物两朝前先生髙卧贫何碍流俗知音恐未然
　　富春道中
　　乌桕林中霜撒华千树万树围村家门前红叶扫还落白子着枝如白花寒雅成羣啄不尽几处飞出声哑哑荒湾败苇江忽转雁阵欲落整复斜青山正缺天一面澹入无迹云拖沙十年梦想富春渚指防圗画空嗟呀岂知去家才百里足所未到如天涯人情贵逺每忽近往往耳目遗烟霞他年卜居恐未穏此际覔句差堪夸江山秀絶客懐俗毋使扰扰同鱼虾
　　雨过桐庐
　　江势西来湾复湾乍惊风物异乡关百家小聚还成县三面无城却倚山帆影依依枫叶外滩声汨汨碓牀间雨簔烟笠严陵近惭媿清流照客顔
　　睦州
　　过城滩更急直下滙分流树色衔双墖山形豁一州炭烟浓坞樵迳细通舟风日晴尤好初冬似晩秋
　　泊茶园
　　危楼髙百尺水落岸如山村市尚开店樯灯别占湾喜无尘点髩那用酒熏顔渔笛能相就飘飘压浪还
　　淳安谒海忠介祠
　　桐乡遗爱在民自不忘公一邑清名著三朝直节同衣冠瞻古貌俎豆感村翁此日流离意谁怜在野鸿
　　青溪口号八首
　　袅袅荇帯风疎疎浪花雨吴客过淳安逢人少乡语隔水闻语声空中应来肖行到响山潭人人发清啸溪女不眉爱听画睂鸟夹岸一声啼晓山青未了来船桅竿髙去船橹声好上水厌滩多下水惜滩少家住溪东西共饮门前水对面不闻声长滩响十里【十里长滩在界口司上】
　　渔家少小女见郎娇不避日莫并舟归鸬鷀方晒翅桥壊笮繋绳水浅牛可跨牛背渡溪人须睂緑如画屯溪船上客前度去装茶娶得东村妇经年一到家威平镇旧名青溪洞韩蕲王擒方腊处
　　旧日青溪洞英雄一战归江关留故垒草木震余威路僻烽烟静时平盗贼稀悲笳吹薄莫峭壁冷斜晖
　　入歙州界
　　青山寒更髙白日冬易暮篷脚影初斜蒙蒙入烟雾鮎鱼口中流一山俗名小普陀絶顶佛阁颇尽结揽之胜
　　神山海外絶经过此地名传小普陀两岸楼台疑蜃气中流日月隘鼇波桑田有刼终成幻松顶盘空老作窝我是游人怜偶到钟声回首夕阳多
　　从屯溪坐竹筏至休宁县
　　江路西来尽轻装称竹船人家新屋宇村落好山川沙塌鱼跳岸芦荒雁下田怕谈兵火事犹记八年前
　　游休宁城南落石台
　　一片苍云防无端堕碧空离竒存石性刻画憎人功【岩间刻石多俚鄙语】只有朝阳到偏宜曲水通峭寒难久住酒醒忽西风
　　过齐云山麓
　　乱峰尊白岳一水接青溪云自香炉出天盘石磴低胜游凭指顾倦路失攀跻游子匆匆意征途只向西
　　晩至渔亭
　　小步闻名好到来颇觉烦铃声驴背米簰户水穷村旅食丰年便方言晩市喧黄茅山百折此路指祁门
　　祁门
　　二水走江湖下流极澜翻滥觞不盈尺小县同发源一支下钱唐余家东海亹直从朝宗处溯洄到山根西流入鄱阳鲸口谺然吞飘飘孤帆色带雨辞烟屯水流自相背客意难并论五丁谁能驱顽石划舆坤铲除恐不胜徒费斧凿痕浩浩江湖流一道疾于奔关梁近增税亦如石塞津宁触石矶怒莫逢关吏嗔君防商贾路辛苦趋祁门
　　发猴潭出倒湖
　　石恶状争变波喧势就低小舟轻畏路百折下危溪雪意雅先觉寒光雾易迷似闻鱼米贱已过浙江西
　　浮梁县
　　苦雾吞江去茫茫出逺津长程催短晷白骨散青燐城小初经乱民愚久疾贫琵琶临老妓容易嫁商人
　　景徳镇观御窑瓷器歌
　　浮梁县西开画栋御厰烧瓷供辇送江天漠漠生黒云百灶烟浮日光动初看两眼青红夜入孤舟梦龙凤文成璀错羽毛活势健开张牙爪弄画彩新添寳石异光欲走黄金汞颇闻中使出三年十斛缸成选难中至尊服御崇节俭珍错屡却遐方贡即看嗜好非异物器象虽精本日用同时玉瓒注黄流古玩金鱼配清供君不见宣成嘉万旧官窰散落民间价自髙博古圗成曾进
　　御犹容欵识仿前朝
　　登饶州鄱阳楼八韵
　　东北山根削西南地轴摧豫章帆不断彭蠡雁初廻再见孤城辟翻怜往日灾江湖销战伐荆棘妬亭台旅望天边豁雄心乱后灰杀霜冬旭暖酿雪晓云开欲去犹延竚无聊奈独来未除豪气尽飘荡媿诗才
　　晓渡鄱阳湖
　　三更我梦滕王阁东北风髙响檐铎觉来舟子已开篷澹月防痕天一角须臾湖面过如飞霜气扑船人揽衣苍茫烟雾来时路水底红轮吐半规也知此景殊不恶失意翻令感牢落少文四壁有江山何苦年年事飘泊
　　送又微侄自豫章东归兼示徳尹
　　垂老双亲验髩丝薄游仍欠草堂赀关河最左劳人计猿鹤能寛闭户期落拓生涯吾自笑滞留情事尔应知从教物论分优劣防检初心也旋疑
　　钱玉友自岭南来
　　万里归装一叶身何縁相见即相亲世无元九知音少客到东方自誉频南北弟兄愁急雪关山踪迹悔劳薪权舆殂落皆天意【羽猎赋万物权舆于内殂落于外】眼底休轻我軰人
　　玉友别后寄诗二首次韵奉答
　　防合洵有縁此防乃絶竒数言甫投分鼓励兼箝锤同调世少人髙论宜卑之平生喜闻过指摘真吾师启我腹笥草当君囊中锥刺骨实中病苦口俄含饴自笑狂奴狂况抱痴叔痴【来诗内一首示声山者故及之】全身受针砭岂独论文词勉强学新妆未必盛副笄沈吟揽古镜又恐嗤违时
　　浪游无近逺同作风尘面相顾眼双青相期心一片勿嫌去住乖各要眠食健布颿氷雪候风色五更战青灯豫章城几夜犹梦见书来感深爱金石矢不变因君激壮志铩羽敢辞倦【来书期余同作都门之行】
　　杜肇余侍郎巡海闽粤故人严子愿在其幕中道出南昌诗以赠别
　　短裘夜犯章江雪快马嘶风三十驿梅花催促使臣鞍杨柳春旂看一色平生未识侍郎面才子翩翩杜陵客与君昔别年月深约畧岁书更六七余行絶徼偶生还舌在逢人那堪説半生出处祸乱定万事蹉跎谋算拙喜闻田横出海岛旋见卢循免羁绁昔之沧海今桑田万户春耕破瓯脱如君此去真壮游幕府从容借筹画乾坤升平我何乐差胜危疆事行役敝庐家世东海濵禁网佃渔寛水国迟尔同归作饱餐巨鱼雪防吴盐白【时初开海禁】
　　喜陈允文自故乡至
　　十日春风释砚氷客边诗句拟催徴爱题僧舍纱笼壁恨事江城雪打灯压担书兼行李重飘蓬感为故人增西山晴色差堪望髙阁何因载酒登
　　题声山侄仗劒拥书圗
　　君不闻王乔厌世方盛年飘飘笙鹤缑山巅神仙尚须致身蚤何况富贵如流泉尔生负竒学书剑三十头颅行可见毛锥秃颖刀善藏毋乃多才累穷贱朅来汗漫事逺游剑首一吷徧九州下泽车中羞识面跕鸢岂必皆封侯归来勌游凡几日好酒好书兼好色明朝一笑又出门惘惘都非可怜别时清气壮骄不得依旧收身弄文墨有田不耕男已长无米能炊妇非拙何縁此日遂支扉难免他年聊捉鼻柳条风软记骑马木榻香清梦调瑟余亦东西南北人圗中光景增太息
　　元宵前一夕家观察伯署斋小集次允文原韵【以下甲子】
　　又作春灯宴他乡共此筵盘分柑味美【时有以四防柑相饷者】月傍烛花妍故态逢人发新愁被酒捐南州有悬榻我醉且同眠
　　与刘北海【君与令季太史俱先大父门下士故篇中及之】
　　我防庚寅月建午襁褓含饴及见祖升沈未定矩矱移荏冉今年三十五客尘南北浪奔走家学渊源迷歩武先子音容渐藐茫典型何处追王父小时犹记窃余论文集诸刘指堪数翰林风度杳莫即伯仲声华忆明府布帆夜下十八滩几日春风到南浦颇闻人颂神明宰章贡循声比卓鲁【刘时宰贑县】一城烟树起楼台千里关河静鞞鼓官闲往往飞鳬出缑岭轩轩见霞举此时我作豫章游却恠知名缘独沮即论世讲属前辈小子投谒固其所懐中一刺署姓名双屐逡巡阻春雨先生忘年复忘分先枉髙轩访羇旅下车相揖亦有人此事今亡乃闻古修名不立行可媿半臂重交义奚取谓余当有祖父风不料头颅尚如许长身三世求形似毋乃籧戚嗟仰俯入门一笑想欲狂注目含情两无语
　　章江舟次送李斯年赴湖南幕府二首
　　同学纷纷起布衣文章声价剰珠玑怪来五十髙常侍犹自随人侧翅飞
　　潇湘归櫂我匆匆重到如君又不同若对乱前谈乱后不知谁识李元忠
　　楚黄陶忠毅公以世胄协守宁前卫癸未城陷公殉节焉事具合肥宗伯行略其冡子上辛出公画像索题用旧韵
</div>
    <div class="pagination">
<a href="敬业堂诗集_page6.html">上一页</a><span>...</span><a href="敬业堂诗集_page2.html">2</a><a href="敬业堂诗集_page3.html">3</a><a href="敬业堂诗集_page4.html">4</a><a href="敬业堂诗集_page5.html">5</a><a href="敬业堂诗集_page6.html">6</a><span class="current-page">7</span><a href="敬业堂诗集_page8.html">8</a><a href="敬业堂诗集_page9.html">9</a><a href="敬业堂诗集_page10.html">10</a><a href="敬业堂诗集_page11.html">11</a><a href="敬业堂诗集_page12.html">12</a><span>...</span><a href="敬业堂诗集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
