<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 26 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 26 页/共 296 页</h1>
    <div class="content">　　长安送别今七夕北斗卓地银河此时痛饮不快意青衣行酒无顔色呜呜击筑为秦声和以短铗霜纵横大白入手葡萄惊慷慨为尔歌平生谢生长河朔竒笔破万巻日月纵游翺乾坤任偃蹇开元以来八百载少陵诸公竟安在精爽虽然付元气骨格已见沉沧海先朝北地复信阳一柱不障东澜狂人握隋珠户和璧及吐中夜无精光谢家一瓿椒浆水晨兴自荐开元鬼俯仰宁教俗子骂声名肯傍豪贤起妻孥生计环向愁掉头且吟五岳游青春断不淹富贵白眼何以干公侯赵王自是平原君玳簪珠履三千人生衣短衣巾角巾握管从容踞上賔从此王名贤好士浊漳往往成清醴座中谁出夷门右海内愿为公子死生岂不恋王家濡龌龊忍为辕下驹仰天大笑失所向忽复束书来帝都帝都云甍接九衢委巷独满羣公车剧谈尘尾击唾壶囊中欲探一钱无其时卢楠下濬狱白雪无功白云辱九歌草就人不知生也手持向人读读之未竟泪簌簌清霜倒飞鬼神哭绣衣使者从天来幽谷暖吹邹律灰懽声欲动黄金台朝为俘囚夕贵客生言于柟何有哉忆初识尔崔都尉何人不慴回天势谑浪时存尔汝交酒盏肯及县官事乃知豪杰无不可婴儿世态狎乳虎片语能令万象归雄心直向千秋吐生今去余向何所生不在天之上地之下前不值古人后不值来者纵无长绳系汝足安能一揖轻相舍为言聚散等流萍贯月查来可暂停明年牛女桥成夜指防依稀见客星
　　赠通帅袁君正
　　忆昨匈奴十万骑连烽上烛甘泉红穹庐韦鞲蔽原野殷殷皷角驱丰霳老人伏颈刃洗血少女椎结骑花骢岂无棘门诸将士噤手欲堕乌号弓是时兵机戒顷刻天子昼坐明光宫敖仓积粟数百万不救赍敌何怱怱相言主臣幸无恙蜡书直入回重瞳节符三发旌守土益以副帅今袁公袁也手提一长劒灿如白雪凌崆峒恩收徤儿共肝胆气夺万众无英雄旄头凝冰代马尽太白入月秦闗通将军按甲息余勇辕门大旗横朔风投壶雅歌太平事袵革尝胆将无同野人倘忆城下辱太史犹闻书土木挥鞭直踏燕然山一洗穹碑为余读
　　歌行长短三首赠梁公实谢病归
　　公实汝胡遽为别郊原黯淡无顔色未论咫尺即万里鸿飞冥森塞云侧南看舟楫北冠葢落日滔滔岂终极乾坤去住亦何限丈夫岂尽闗胸臆迩者吾醉长安陌忽醒双眼文章伯雄心颇折厯下生侠志兼许淮南客徐卿慷慨见同调每语富贵真堪掷酒酣吾歌独能楚掀髯一笑秋天白亡何汝称抱竒疾踯躅下羡夷门卒裁成芰衣仅掩胫欲向空山采芝术呜呼日月知汝留不得缩地廻顔竟何术千年好振在吾党万事可足婴公实
　　其二
　　南海明珠久寥寂贡来光彩倾都国汉宫照乘岂不赏汝抱欲重江湖色江湖秋寒毒龙卧至寳乃得还其故冥冥青天走日月淼淼巨窟生烟雾长安邸中按劔谁兹贾人泣相慕
　　其三
　　汝谋结室罗浮顶下饮僊人葛洪井桂树宛宛山日深松花蒙蒙白云冷我亦仅买蜻蜒舟归与少年为薄游采莲一曲杳然去得醉即卧清溪头
　　醉中漫歌
　　贵亦一丈夫贱亦一丈夫昔脱短裘付酒罏人人唤我高阳徒有时醉猎南山下倒骑萧家生秃驹人间万事无不作唯不能作平津客朅来十载游燕市眼中茫茫尽堪白黄金纵积如丘陵何可枉没长安城且为尽买中山酒卧看悠悠世上名
　　撃鹿行
　　匕首不肯避君鹿一击波红写盘玉乍如错落摧珊瑚下泛碧海之醽醁伊尼右手大白左两者并是神仙禄已堪桓陆片时欢未烦楚汉诸公逐此生分絶安期驾不死反并嵇康戮王子欲罢仍踟蹰忽忆少年诸猎徒骅骝蹶起匹练色日落不落云糢糊翻然草际出此物银牌隠项垂流苏少年拓弓霹雳响鹿也宛转无前途霞丝雪缕袒分割一饱尽付黄公罏凋零侠气乆已甚忽复遘此万事无徐君徐君且莫歌丈夫失据当如何桥林丰草世无限苦复扰扰趋田禾宁为披裘酌涧水鹿门山色青嵯峨不然老作长安客岂异尔鹿婴其罗呜呼岂异尔鹿婴其罗
　　别子与
　　江左吾与徐中行相逢一言心遂倾蓬累世事岂足齿所不醳然千载名吾其隂崖振孤木子独阳野敷羣英声华落落敢伯仲肝胆炯炯无平生忆为子昔歌击鹿豪气尽压长安城琥珀下坠鸾刀紫葡萄寒摧大白明长歌自令浮云合双眼忽向高空横惊枝一羽破秋色万象頫首随南征荆轲曼声渐离筑易水凝流如欲鸣故乡鲈鱼无不有击鲜者谁人得否眼前豪杰难称意君不见徐卿尚逐衣冠走
　　太原侯歌
　　元末闽冦起福宁守王公某暨其子力战死之妻亦以不辱死
　　海云压山昼驱时危甲兵满天地儿女走啼城不开太原将军怒裂眦旌旗无光皷声死空拳欲呼奋难起如林白刃凌秋霜茫茫四海一父子闺中婉丽人共惜肯以蛾眉事讐敌夜光迸裂胭脂红闽山草树増顔色岂无冠葢诸商胡炊金切玉烹酡酥开门夜半走大漠得不枉杀称丈夫呜呼得不枉杀称丈夫
　　送周一之从大将军出塞
　　去年搀抢扫幽蓟千村万落无完郛汉家长技五不一边沙猎猎吹神都甘泉天子赫威怒手授大将双雕弧幕下黄金三十万纷纷侠儿辞酒罏强弩射波裂鲛兕长劔斫石惊于莵静如凝氷日惨淡动若迅鹘天糢糊谁其短裘夸揖客缓颊辕门奏竒防握管能书窦宪碑据鞍解草陈琳檄时从铃阁借前筹或向平津抗賔席侠儿岂无好身手出门低头顔色兵起不定公侯相时来也着书生力今年太白秋入月单于祭旗狼头折粟马青嘶蒲类烟洗刀赤染浑邪血驱军更夺燕支山从此妇女愁无顔归来天子赐汤沐笑拥如花金市间
　　昌平侯铁劵歌
　　英皇昔日困鱼服惨淡四庙精灵哭乾坤膏血付边马乌鹊昼向行人啄于公石帅独当柄指顾号令无翻覆天下勤王颇不少杨侯上谷能神速鸣鞭游骑出飞狐咋指单于遁涿鹿气已见平吞敌左右弧矢垂双箙居庸闗头落日黄饥卒尽饱降人肉新皇论功独召宴剑履醉向明光宿貂蝉换出惊妻子犀玉手授称腰腹当时报功恨不极促制鐡劵黄金饰无论此劵一尺鐡带砺河山开社稷百年倐忽岂更逺里门不朱揷荆棘洛下唯闻许史封边陲尚指杨王力即看鐡劵黑似漆金书黯无顔色岂唯金书无顔色侯家子孙看不识为道己巳年间事始复吞声泪填臆昨者蓟门火横连甘泉北防书未必当贼锋血战还应长见抑尚方之劵陈如山男儿赤手那可得君不见濠梁勲旧奚足数坟墓秋霜窜鼷防于公丧元石帅族风尘久頼成心膂
　　送徐汝思郎中使蜀虑囚兼悉鄙志
　　长安二月百花明花间好鸟嘤其鸣骑马低回问所适眼中何人一李生李生为予赋白雪击节高歌唾壶缺两心炯炯中自知至赏岂得逢人説谁其之子清而扬抚琴不弹弦意长高山流水偶自防浮云落日那能忘从此论诗更吾子予也开襟荐兰芷沉钩溟渤红珊瑚明月波光夜深起文章陆沉世所贱千年得失人不见其若天涯生咫尺陌头飞英乱飘霰青丝鹔鹴桃叶马徐卿持节称使者倾城冠葢走相送众中无言泪盈把汉天西尽有光辉诏许推环国士知陇云马首三千折栈道猿声十二时峨眉山深白日照锦官溪冷东风吹巴人诵檄输賨布夷女迎船歌竹枝灔滪秋沉疾如矢白帝江陵七百里锦袍嵬坐映江水徐卿丈夫当尔尔岂无故人王与李足迹凄凉金马门烽烟慷慨铜驼里古人恒悲生别离防桥水东不复西朱顔鬒鬓有时易蕙质兰芬应未擕对君长揖藏呉钩鸊鹈膏湿寒芒愁它日延津倘相遇三星斗间银河流
　　赠李伯承之新喻令
　　平生寡所识识君恨不早到处诵新诗山东李白好岂无长安一席地令汝却向青门道道傍车马何喧阗我欲试奏钟期弦柔丝弱指冻不发玉轸金徽空自怜掩泪持将赠君子相随锦囊行万里吟龙髙调结氷霜别鹤孤怀寄山水宓子风流竟惘然遥传清响下吴天期君一皷南薫什莫咏琵琶江上篇
　　寿申封君歌题青鸟图
　　君不见申公七尺虬髯苍双目棱棱紫石光赋成不肯献天子大笑拂衣归故乡生驹挽弓三石强妙舞劔器黄金装解言报恩公子里亦曽结客少年塲怀中蓝田双白璧但令心知轻一掷归来叩牀忽絶倒緑酒新熟琥珀色何言中路多龃龉闭户谈学冲举石室时窥龙虎文洪崖亦送烟霞醑邺河之旁春卜居三花琪树郁庭闾忽闻青鸟瑶池使衔得长安天子书囊中岂无羽化药相期且尽人间乐玳筵急管醉莫辞迟尔三山驾鸾鹤
　　燕山雪后歌
　　蓟门十月风起吹尘夜合滹沱水似猬还应缩马毛先车竟复纷狐趾嵗暮天涯已足愁何当雨雪重淹留沾裘起粟声频禁手垂鞭冻不收栗栗危桥氷柱折遥遥孤戍铜龙咽江头已断河伯书海上能凋使臣节蓟门道旁烟火微蓟门城中有光辉流苏凤暖胡姬馆韎韐貂轻公子衣百盏深廵浑不醉千塲纵猎未言归复有董持汉权邀迎戚里罄交欢解以重帏违昼夜能将炙手变炎寒此时谁惜空门卧此际谁歌行路难雨雪偏摧蓟门客丈夫毋为厌偪侧不见临河征戍儿暮枕雕戈照霜色
　　祝京兆法书歌
　　吴兴公子二百载尺素往往流云霞仲温急就散色骨格虽尔风神赊狂鬼鸱张学士腕东海小儿竟涂鸦凤池防笔难再问鸡林高价徒相夸人间不识祝京兆何处还逢书大家此君自称枝指翁指间蠕蠕出天工寒花夜发白兎锋谁其赠者索与钟少年临池亦已精晩节自喜愈纵横当其得意缣素表一扫万古开精灵人云颠旭亦尔尔毋乃大令更其名恍如青天嗸飞瀑崖飜石走风雷惊皂雕秋廻击羽坠緑耳电摄排空行兰筋劔距时横出逸态雄姿随手生迩来家鸡轻野鹜却向真书大矜束即看京兆更遒絶小茧游丝染明玉离离落日施荒草淡淡踈烟罣寒竹隣女捧心但益丑世人贵耳翻见辱玉树长埋呼不起侪軰声名眼前死处处黄金购遗迹东家覆瓿三尺纸自古文章亦如此
　　今昔行送袁荆州丈
　　十载之前颇能忆与子跌宕长安陌人间快事无不有一醉两见东方白我歌若舞各自爱日居月诸非所惜边尘一夜动蓟门汉殿三秋问军檄趋曹自是小臣分扼腕岂仗书生力陈卿已赋蜀道难吾亦思从季鹰防事往那能计容鬓时来且办生毛翮只今子作荆州守列牙横纛驱前后荆州小儿骑竹马吏人花间互奔走游刃理解万事无抱牍丝棼片言剖十日不治一日尽狱市岂足妨杯酒雄风昼接梦泽长壮气涛连峡江吼都门把鞭话今昔红尘萋迷万杨栁子若秋登落防台座上得少王生否
　　夕梦数恶赋此自解
　　湘帘碧梧秋一叶匡牀夜夜迷蝴蝶六何烦辨吉防五衰未必根縁业由来蕉鹿妄纷纶尹氏那能胜役人陇上行车陇下骨君看此梦定谁真

　　弇州四部稿巻十六
　　钦定四库全书
　　弇州四部稿巻十七
　　明　王世贞　撰
　　诗部
　　七言古体三十八首
　　观李于鳞射歌
　　李侯手挽三石强左射右射势莫当饮羽犹然动逸劲白日逈接星飞芒防旌乱驰鼓人震徐揷繁弱神扬扬江南野夫不肯降气挟岱岳超扶桑乍腾手势身亦转矢落不见东西飏道傍儿女相走笑比着束手无余长主人玉杯竞前醉李侯颇欲夸其技自云昔者师刘焘罢看诗书驰猎骑珊瑚仆姑千金装戎锦韎韐五花队焘也逡廵独前出指顾万象俱辟易皎如宵月横控飒尔秋霜见鸣镝众看云中一片白宛转血坠摩空翼猿猱呌号麋鹿窜袒跣手割分肩肋精能逺出都防右猛志坐夺材官色风尘将相在一身往见主揽甘泉防刘子慷慨欣握符李侯沉冥困执防非但折节攻三余亦逐时人理簿书雄心隠隠见眉睫世事忽忽甘籧篨英雄善藏须莫识辱国之艺何欷歔我醉为歌平原下青霾森森日色亚安得一箭万里空野夫饱饭看君射
　　短歌自嘲
　　我不能六翮飞上天又不能摧眉折腰贵人前为郎五载偃蹇不迁讯牍再过心茫然但晓月费司农钱移书考功令愿赐归田考功笑谓汝犹须眉在人靣留之何益去不全西山山色青刺眼为我拥鼻赋一篇廼公调笑亦常事有酒且逐东风颠
　　送卢生还吴
　　卢生善诗逸者流百结鹔鹴安足愁冁然一笑别我去春花落尽胡姬楼欲留不能意弥恻众中谁怜好顔色短裘倘过邯郸道青草已没平原宅吴趍小娃迎问郎北游满地尘茫茫采菱深处唱一曲岂若芦笳能断肠
　　刁斗篇
　　匈奴鐡骑动妖氛大汉金城上属云始西宫程卫尉还从骠骑霍将军将军令严皷声急辕门夜寒刁斗发淅沥频敲万古霜凄清坐转三更月剥剥啄啄如有情丁丁鍧鍧咽复鸣初疑玉漏传筹响忽忆银砧捣练声六边徤儿好身手中夜闻之气盈肘匹马横度祁连道弯弓射得单于首絶塞唯言奏凯歌中原不复聴刁斗城南少妇鬱金香织却流黄不下堂愿得凭风试吹去要知此声能断肠
　　题周翁畵云槎图赠张隠君
　　昔有愽望侯凿空访河源归谓中国人青天半昆仑黄河卷地轴日夜东南奔何如海上槎逢此方外客飘然犯银汉白榆寒厯厯织女笑解装槖中支矶石两竒不相遭万古疑其神周翁貌此图无乃为解纷嵯牙老龙浪所斤一纪一贯秋空轮乗槎之客今姓张飘须渥丹双眼方燕颔不取黄金章泠泠腋风助徜徉白云如茧天茫茫冲波万頴玉不定空青一防衔扶桑道逢扶桑君挽之不肯住我欲冯虚叩广寒高扃璚宇无眠处褰裳访织女怪谓汝曹好传天语令汝徘徊不得去倘过酒星烦致声人间尚有王先生天瓢沆瀣如未熟笙鹤何年醉太清
　　落花叹
　　叹落花花落何飘零狂风如剪刀越罗綷縩不胜情蹀防陵陌潆洄御沟水落花欲有陈狂风殊未已叹落花掩泪辞故枝枝枝同根蒂片片各分离只今踪迹无处所忆昨容华能几时歌落花莫咨嗟请説上苑千条绮请説河阳万树霞七寳储胥金平脱九华步障玉辟邪标题琬琰双牌小承日流苏八字斜谁不暂缓青丝络谁不暂驻七香车香车丝络春相待弄态流娇宛如在只道朱顔日更新那知转盼恩仍改歌落花君歌未阕攒我颦昭阳媫妤汉侍者邯郸厮养赵才人空将今日今年旧难拟来年来日新东邻小娃才十五恰似芳苞未曽吐已饶花落不闗愁又道花开为谁妩还逢路唱落花歌萧飒寒烟扫翠蛾惆怅不堪临镜意自怜三月梦中过
　　乙卯病后遇生日独酌至醉漫歌
　　东风吹酒星倐忽辞青天自堕吴江湄一住三十年十年抱案尚书前腰腹半已成杯棬归来览镜忽大笑笑汝低眉为俸钱忽逢萧相营未央虽有月请归朝堂酒肠唧唧如欲诉且向文君乞鹔鹴阳昌罏头春酒香白眼瞪视天茫茫杜曲梨花飞防陵杨花落不愁花落无处归只恐长条坐萧索以兹日作烂漫游妻嘲女谏安足酬汝曹骨肉偶相合世间万事俱蜉蝣君不见王元羙昨者病欲死眼前七尺无奈何胸中万巻长已矣只今幸逐春阳苏那不尽倒白玉壶当时倘便骑鲸去北斗南箕未可沽
　　独酌
　　懒癖如斗安吾胸应门有刺勿复通小妇行炙大妇酒冁然不辞双颊红儿能跳地作虎子汝乃赋橡随徂公呜呼得不笑若翁
　　坐有石季伦金谷图事因与于鳞共赋新体一章
　　石家金谷鬬繁华春风占尽河阳花连云锦帐五十里压角流苏玉辟邪莹蹄快犊夜光衔平头小奴火浣衫君王珊瑚敌不得七尺神柯产日南回峦别起清凉台绮楯交防面面开芙蕖千顷映朝日日炙风掀香气来杨柳低纎姹女支琵琶小按明君辞九齐芳尘验履迹舞罢珍珠第赏迟急管繁弦响清汉酒阑金钿自凌乱小婢收将处仲衣胡姬解拾安仁弹翾风退房泣秋草緑珠转青春好回眸一盼光彩生八百蛾眉尽如扫长安使者白鼻騧升堂左顾何矜夸连枝分折秋霜手不入侯门映綘纱何人白首咏同归倐忽豪华事已非唯有残霞零落处至今犹是坠楼时
　　题松赠沈大夫郎中科父
　　沈大夫与汝游兮泰山登天门日观之高峯其上有五千年松樛蟠挺屈撑虬龙鳞文剥蚀自成理白日变态涛汹汹胡为强顔秦哉封松根茯苓雪似脂山灵下閟神不驰竒者或臂为婴儿沈大夫烹食之肌发鬒泽双瞳方下招松间鹤八极同遨翔君不见秋霜夜飞摧万卉香飘色堕俱泥滓七十二主犹眼前泰山五株青不死大夫者何赤松子
　　送袁抑之给事监兵北伐
　　双垂韎韐绣鸂鶒金覊马头雪花白秋星乍稀承明庐慷慨遗防长安陌城社已见狐鼠空闗山要令豺狼辟今为颇牧出中禁岂但汲卫夸揖客飞书再看鲁仲连奏记不数崔亭伯匈奴祭马秋欲动连峯蔽天朔塞赤六郡材官三十万一一翘闗袵金革期门募士身若飞属国降番鬛如磔此軰自昔称英强见敌虽多惯局蹐时时大官出银币徃徃宿将甘巾帼呜呼主上恩不薄忍使骄敌犹充斥君行帅府青天高挥檄霜寒净沙碛安得一骑驰王庭为君预扫燕然石
　　结交行寄赠于鳞诸子
　　自从管鲍不复见天下黄金鬬胶徃者吾过翟公门其雀可罗树萧瑟时来肯怕贫贱讥势去还将姓名失吾侪此聚若有神骊珠荧荧夜光溢但忆论文碣石空宁知凿窍高天嫉即今偪侧荒城畔残月犹明梦廻室饥鸢冻鸱慰相语丹凤哀呼问其匹淮南万木迎风愁浮云淡沲寒不收凭高四顾乏羽翼要使黄河西北流
　　淮隂侯庙歌
　　咸阳倾城祖龙嫔嫱掩泣千花红十二金人销不尽揭竿斩木飘于风是时韩生业钓者其志固已无山东辕门执防重瞳子巴蜀为坛隆凖公白帝雄图久成灭乌江独马非为功归来故乡高筑宫黄金如山一日空齐赵诸侯在指掌俛仰宇内无英雄三夺军权再被缚束手不待如发廼知天授岂人力代相之约何匆匆当时幸不烹蒯通呜呼余子焉足数往往铁劵埋膏斧骊山刑客布乎王长安彻侯哙等伍微时犹营万家墓贵日翻悭一坏土尚令黄河羞汉带日夜崩涛夺钲皷乍可吾徒设瓣香莫令儿軰陈牲酤荒堦突兀见老桧乾坤荧荧日渐吐五陵王气横亘天亦复寂寞成今古
　　从军篇
　　君不见匈奴游猎犯边疆复从朝那入渔阳孤军淡秋看月万马奔腾夜踏霜促诏元戎屯细栁还闻烽火接长杨金符电发徴车骑玉劔星移下窒皇愽士持和令守障牧儿助费拜为郎横行尽选六郡士转饷俱赍百日粮六郡良家侠少年从来结客不论钱生将猿臂能穿叶铸得龙泉独吐莲去逐轻车驰騕褭还要剧孟睹婵娟双层鐡鏁桃花甲三尺绒縁玛瑙鞭自道青云能立上复夸黄石有真传机头少妇悲相向亲党临岐重惆怅太白三杯醉不辞凉州一曲歌偏壮海内常埋甲胄尘人间自少公侯相新投主帅霍嫖姚长揖辕门意气饶别将晨驱菟塞竒兵多断白狼桥行逢使者曽书鴈捕着番儿惯射雕防勒西来通帝朔居延北望絶天骄酡酥酒进阏氏捧夷乐传教敕勒调燕然刻石名居首汉殿颁恩世稀有已赐甲第高入云更悬金印大如斗功成莫傲机头妇灯寒月沉君知否
　　送黎唯敬还南海因怀梁子
　　海内自与黎生左蹑履竟入罗浮山罗浮璇房七十二往往僊迹非人寰天门上逹勾曲领石臼碓沫飞潺湲蒙晴零雨净峯色一一麻姑呈翠鬟近者余与二三子被发行歌燕市间黄金突兀差快意那得久驻尘沙顔众中闻生不相识余亦夷门抱闗卒倘过石室采黄精其畔或有梁公实
　　松楼歌
　　东阳周先生今长洲君父也殆古所谓独行隠君子欤筑楼松间因以自号王子闻而歌之
　　金华真人列僊丈叱石初成气愈王自云神仙好楼居结巢百尺松之上黯淡曾廻日月光屈蟠尽作虬龙状楼中之人鬓萧骚岸帻独卧青天高牕间数下千年鹤障里常飞六月涛不学秦封污岳观欲同庄社混蓬蒿松脂夜明茯苓白手持长镵劚其侧饱吸清泉九咽寒更倚栏干啸秋色
　　捣衣篇
　　惊乌扑速起空林辚辚雕轮过渐沉此时何处青楼女此际无限塞垣心青楼小女字莫愁织得流黄锦并头记别狂夫辞故里昨传书信在凉州机头金剪三四转灯下玉筯一双流荧荧青灯轧轧机还理狂夫箧中衣宛转涕泪新防积约莫腰肢旧带非杵影高低尚自双防然贱妾伴空房捣成白练浑如雪愁得蛾眉已似霜规月苍黄低落鴈商颷悉律和鸣螗意怯腕弱夜还赊谁能闻罢禁咨嗟疑是梁州砧响絶十年零落不思家
　　梦游虞山拂水岩
　　虞山拂水岩胜闻吴中往常熟令王君邀予游之时久旱泉涸使山僧别井数斛从高下飘起若沫忽已尽竟不能待虞山雨而归八月予北上度沛阻浅夜宿梦若从山左而上岩石万叠削立云际惝怳旧观状益加胜俄云滃然弥挂松表甘雨如注泉流淙淙雨霁已东南风大作逆吹泉数十丈巨若贯珠细若飘尘蹙拂防起逺日乍照晶濙玲珑四顾岚彩倐忽万状顾谓童子安所得酒乎坐盘石歌一章响振林木防醒语若在口意象倐忽飘堕渺茫追数旧游并为梦境第其累遇后当夐絶烧烛命子墨客卿为长篇记之文不加防
　　虞山近乡国今隔二千里我攀元气蹑怳忽一夜飞度大江水大江云渺弥为我送置虞山侧千林鸟啼尚不断倐然已坐颠岩石下有隂壑流潺湲罡风倒吹飞满山怳若神人散天花喷流瑟瑟明秋霞中间一道或如练上注银河星斗斜洪涛汹汹谿谷谽谺擘拆老桧屈蟠龙蛇鳞甲隠起紏纷拏蒙隂黯淡不辨色西看茫茫大江碧欲招李白天姥颠防浪鲸鱼竟难测谁清泉洗余耳下视浊世俱浮螘长啸归来始自惊犹疑几席岚烟起往者王使君邀余上客华阳巾酒酣劔门峡手弄兹山云转头不见秋霏霏但余香雾沾人衣昨来梦境更竒絶试问庄生谁是非
　　寄赠李顺徳于鳞
　　昨秋送我蓟门侧天日黯作琉璃碧强以雄心挥别泪俯视万象俱堪掷千言昵昵未肯尽片语仓皇各深惜高艑长驱不断风被发悲歌向震泽道逢北使行相问生其果厌承明席钜鹿西驰七百里扶风秩中二千石黄金横带厯下过里门高车排畵防海内但不书生穷大笑便出长安陌何能毫末见文章乍可沉沦就时格贞也高阳一狂客英雄草莾成莫逆杯酒浮沉到处非寸心炯炯留生识昔者撃鹿过徐卿匕首忽奋珊瑚惊立谈秋风搏雕鹗纵饮沧海吞鲵鲸生独嶷然摄神气太华千叠云峥嵘须臾瞪目竒句发独扫满座无留行更为击筑变清羽起视河汉西北倾生骑羸马出秋曙一榻已下相予迎每防知已必往古倘示新篇非世名今予北来更牢落眼中徐卿渐有情拂褏低回望牛斗掩耳刺促愁蝇声勉防与生各自爱胡为局蹐多哀鸣请看日月岂相比万古不废东西明
　　谢许殿卿寄中山酒歌
　　酒如金波腊不流谁其赠余许赵州罏头一倾千日醉顿扫抑塞磊磈之穷愁且为莫脱青貂裘赵州生平未相见英雄肝胆宁谋面古人不作今人稀醉语苍黄鬬谁健
　　人日同魏顺甫过子与分韵枣字
　　蓟门车尘白浩浩乍有余青着荒草银灯渐烂明月高光辉徧逐行人好徐卿邀予中山醖稚子烹葵妇剥枣箕踞高歌若有神魏生击节为予道去嵗兹日过何门相逢总握灵蛇寳虽无蜀州零落态汝軰突兀峙穹昊风涛微茫散倐忽海内今看谁自保往事俱从酒防得孤怀转向清时抱呜呼此语郁未伸李守难呼谢榛老
　　送大司冦顾公还山歌
　　孝皇賔天五十载海内喁喁想顔色曽传防士吁真才往往覩接防龙席呜呼此意苍茫竟谁答一老岿然峙南极日月长悬魏阙心波涛竟展渑池翼自从拂袖离夫椒安石强折苍生腰十年再压铜柱碛两都重肃金天颷巍如大衡悬东序耸若乔木干层霄珊瑚欲枯沧海钓云母隔坐天门朝谁其青骢绣为袍望公崔嵬不得骄片言出口捩眼鼻一防脱屣甘渔樵菰城社者刘司空啸作皷吹惊鸿蒙轻舟握手慰劳苦苕水尽发桃花红青山无言忽两翁为公萋菲意良厚时有时才任奔走隂森狐狸固城社潦落麟凤沈郊薮不堪屈指孝皇年试论更得如公否
　　长歌送徐子与
　　日予别诸君杖节淮南天羽声浮云立四座俱茫然挂帆沛流歌大风调笑当时隆凖公淮隂祠前双眼白嚄唶子非英雄怒涛西来厚坤坼突兀金焦峙拳石天令片语破鸿蒙祜軰岂得施顔色吾家菟裘近震泽桃花欲飘不自惜故国鲸鲵恣吞噬长安马蹄甘局蹐平生之交李与徐徐卿自握灵蛇珠畅如金尊濯醽醁煜若铁网擎珊瑚傍徨祗忧吾道絶偃蹇肯受时名趋建安七子总词客开元八仙多酒徒只今龌龊吴子軰为汝跋扈开雄图华阳碣石俱糢糊短裘数付黄公罏卿今揖予何为乎使旌不惊乾象改匕首忽逝秋虹孤君不见河之浒津人如云棹人皷前迎王生后迎汝桂枝丛丛蚌辉吐彩毫一飞真宰失廹脇江山傲千古
　　为吴舍人题匈奴出猎图
　　谁为舍人畵此图髙堂日落秋汹汹细看乃是单于猎白草黄云骨俱悚马如游龙戏溟渤人即饥乌暗霜垄无论众马姿态雄饮龁虽异骄心同嘶鸣欲追青海日蹴踏乱起祁连风魋结健儿鞭寒空中间畵纛摩双熊一矢奔传号令出霹雳尽响乌号弓苍鹰脱韝乍有神撇捩羊角盘车轮逈如流星渐不辨白羽散坠飘红尘小奴拍马呼声频夺将头鹅任众嗔臂鹰矁目逞絶呌百鸟骨折颠髙旻草中狐兎眠难穏卢鹊何甘让秋隼一线光衔尾初及千林越遍心逾岂无狡防胜东郭年命今衰气力尽哀魄黯防归荒烟肩稍袒割太剧颠櫜声小击万马敛羣奴笑立穹庐前黄金犀比上功赏妻子改色懽相延此时单于醉何有极目茫茫失飞走鹍弦教上叱拨调酡酥列捧阏氏手天留大卤任长驱莫作欃枪犯南斗汉家天子猎甘泉头白扬雄罢草烦君好手图王防为是呼韩欵塞年
　　千秋行再赠殿卿
　　许生少小青门客一日交游满东国雕鹗秋盘九塞云骅骝气压千羣色夭矫长虹挂银汉浩荡高风来碣石是时厯下李攀龙往往道汝文章伯贞也乾坤昧夙昔飞书莾苍神相识蓟门红尘万杨栁五马初停赵州守酒徒零落声华尽且复低眉事奔走乍看恐失许赵州胡为刺促不能休要知肝胆酒边露还是当年荆聂俦清霜片片压羽曲北斗揷地河西流有足肯蹑朱门履独棹南天破盘水未容魑魅快时人尚有头颅辨山鬼擕手慷慨河梁篇丈夫微名安足怜眼前离合差挂意此軰岂与千秋权
　　短歌行二章送江少卿冕之长沙
　　土伯九约嶷其角陆海峥嵘咨吞啄方壶之仙诉天帝欲扫么麽还碧落霹雳衡驱白日变此軰精灵坐销铄帝闗虎豹羞其羣仙人去逐三湘云仰天大笑跨黄鹤九辨清商如不闻
　　其二
　　忆昨天子明光宫谁其荚者字文通黄金骨起骏马色白羽手却妖狐风往日百身不相借此时尺地难为容洛阳少年汉廷客一忤綘灌虚前席宣室虽多问鬼神愿君莫忘长太息
　　孙思邈受龙宫方歌
</div>
    <div class="pagination">
<a href="弇州四部稿_page25.html">上一页</a><span>...</span><a href="弇州四部稿_page21.html">21</a><a href="弇州四部稿_page22.html">22</a><a href="弇州四部稿_page23.html">23</a><a href="弇州四部稿_page24.html">24</a><a href="弇州四部稿_page25.html">25</a><span class="current-page">26</span><a href="弇州四部稿_page27.html">27</a><a href="弇州四部稿_page28.html">28</a><a href="弇州四部稿_page29.html">29</a><a href="弇州四部稿_page30.html">30</a><a href="弇州四部稿_page31.html">31</a><span>...</span><a href="弇州四部稿_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
