<!DOCTYPE html>
<html>
 <head>
  <meta charset="utf-8"/>
  <title>
   止斋集 - 第 31 页/共 32 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   止斋集 - 第 31 页/共 32 页
  </h1>
  <div class="content">
   公讳廸哲字某姓徐氏世温之平阳人子谊吾友也乾道八年吾友之同第进士者独余不幸蚤孤不逮事父母而诸君之亲尚多无恙里中人往往以为贺未几连哭吊三四人至是又哭公焉方初第时三四人者或在甲科或为礼部第一人里中之致贺者谓君旦夕宦达其及亲宜如何而其亲亦自喜幸甚今十三年矣皆为吏州县类不满嵗以忧去谊立朝稍久以太常丞遇大飨明堂天子加恩群臣授公京官而亦命下之逾月以卒嗟乎士宦达不达何足道哉而患故交徧至此余故于铭公悲以感也公慈惠笃厚不縁饰辞终其身于人怡怡其子弟厮役无不意满而谊复以经明行修善与人交闻于当世盖州闾长老尝识公者见谊即喜以为佀公天下之士识谊者或见公又喜佀谊也谊年且四十未有子公念不释已而妇娠又念万一幸得孙而客都下保养乳母未必善视儿也即挈其妇还乡得孙而公病矣谊仓皇告归后盖棺之日始至公曰茍谊有子虽不在吾左右甚乐谊曰茍知公不死于其手虽卿相不愿也大父某父某娶某氏年若干卒于淳熙十年某月以明年二月某日瑞安来暮乡明教院之后山长子之仁蚤卒于是祔铭曰
　　夫完而固深坎而厚封树者是谁之墓欤其子徐子之父欤惟其孝慈足以有此万有千载谁非人子
　　新归墓表
　　新归墓表者为林氏作也初唐奥先生林介夫其考妣于新归唐屿而庐于旁唐奥在瑞安县治之北二十里新归在唐奥西三里繇先生而下再世梓奥其孙讳松孙始祔唐奥之墓东百歩曽孙讳仲损又祔墓西一里所凡从先生考妣新归者三世于是元孙帱载将奉其母柩合焉余乃为之表吾乡去京师逺自为吴越而士未有闻者熙宁元丰之间宋兴且百年介夫以明经笃行著称当世以赵清献公与其子防景仁所遗诗次其嵗月则先生名动京师矣自部使者郡守丞往徃造其庐问起居况何如肯仕否耶先生方婆娑泉石之间作萱堂以养母未暇出也客至厈床瓦豆具酒防以延之请与出游则佳山水无不至者而特罕趋郡是时三经新义行天下学者非王氏不道春秋且废弗讲先生少从管师常学师常与孙觉莘老为经社者也先生故不为新学以其说窃教授乡诸生龚原深之尝以易学行世比见先生乃矍然顾恨识春秋之晚也于是永嘉之学不专趋王氏其后春秋既为世禁先生竟不复仕而周公恭叔刘公元承元礼兄弟许公少伊相继起益务古学名声益盛而先生居然为丈人行恭叔之铭沈子正也曰河南程正叔关中吕与叔与介夫同为世宗师少伊亦云尔且曰非诗书勿谈非孔孟勿为者以二公所同尊诵如此然而海内之士知有程吕而先生独教行于其乡人以其所居里称之不敢以姓字他无所槩见焉岂非其居势使然欤要之永嘉之师友渊源不曰先生之力哉先生讳石卒于建中靖国元年考讳定妣戴氏三子讳晞顔字几老晞孟字醇老晞韩蚤卒几老醇老皆游京师从龚氏学亦不得夀家无壮子弟失其行事醇老一子曰松孙字乔年者最知名乔年少孤母曹氏改适城南张公子充尝举八行为国子学録所谓草堂先生也生张孝恺字思豫二子长甚相懽其尚气节襟度易直与人倾尽仪容修整又甚相佀然皆事母孝乔年曰吾母也吾弟盍从以如我思豫曰吾母也吾兄盍从以归我率不十日半月必相往还盖二人者在母旁伛偻怡怡唯谨退而论经史或世务即不相取下语声惊四邻乔年有诗易学晚而好尚书其为文雅洁而善道实事最厚陈公少南子从之游女以嫁其友张仲谨乔年雅不乐举进士少南先达复以说春秋触忌讳流落岭表以死乔年遂与沈东美谢叔望诸君修先生故事保邱墓善风俗自号兊光居士然至感愤为诗每一篇必曰忧边云云绍兴之季后进多宦达及言髙尚有旧隠典刑但曰乔年其所蕴抱人未必尽知之也娶叶氏谢氏皆逮事曹夫人乔年以乾道四年十有一月戊辰卒享年七十四叶氏先四十三年而卒谢氏后十五年而卒各一子其一人叶氏出者是为仲损字炳之余及识其人恂恂而有守能世其家者也娶东美之子夫妇自以家法相賔友人之见炳之者则曰是佀乔年见沈夫人者则曰是佀东美也其亲戚相驯染率恩勤佀两家吾里中人时节相问馈不絶有吊庆事父兄子弟皆至忻戚尽其情者必两家也乔年以事出母空穷不恤炳之与妇沈服勤米塩以尽嵗晚之懽初萱堂成士大夫多乐道之者至炳之祖子孙事其亲如一人谓之萱堂林家云炳之以乾道七年三月癸卯卒年四十有九沈氏以淳熙十二年十有一月戊寅卒年六十有四三子帱载鼎鼎早卒一女适新福州古田县主簿徐宏其一人谢氏出今仲愚也二子昕充盖新归墓先生之卜其父也以嘉祐母以元符相距四十年后七十有一年为乾道四年十有一月甲申而乔年祔又五年为乾道八年十有二月丁酉而炳之祔又十有二年为淳熙十年十有一月乙酉而谢氏合于乔年之穴又四年为淳熙十有三年四月癸酉而沈氏合于炳之之穴凡一百二十有九年之间三兆六柩而几老之子讳夀孙字稚仁孙兴祖字庆之醇老少子讳时可字叔遇孙讳诚之皆以序从墓下而不得其行事故不着余则祔梓奥
　　陈某曰元符至今百年间天下亦多故矣自公侯将五世希不失者有以布衣而燕及其后载也从余学又以文行见推于其友人以为林氏必大也呜呼以势利者如彼以徳者如此哉













　　止斋集卷四十八
　　钦定四库全书
　　止斋集卷四十九　　　　宋　陈傅良　撰志铭
　　敷文阁直学士薛公圹志
　　公姓薛氏讳良朋字季益唐补阙令之后繇闽徙温其在永嘉则讳弼官至敷文阁待制在瑞安则公官至敷文阁直学士盖中兴相望为名臣公治丽水有声荐入胄监检法御史台丞奉常为尚书郎选知徽州将漕江东二浙守临安府擢工部侍郎迁吏部以学士出守福泉荆南成都制置四川食祠禄于家十年以淳熙乙巳八月卒年七十阶通奉大夫封永嘉郡公赠光禄大夫卒之明年十月孤某即所居里之子奥原公所自为坟焉前事二孤与壻校録公言行一编属某为状某虽生后然与公同乡晚数得及门受教又雅从子姓游以所讲闻视今録尚多阙惟状当上太史氏谢不敢草孤泣诉日浅采获故未具今大事不可乏请书其槩纳之幽而状竢他日于是识曰绍兴之季年朝廷更用二三大臣所汲引皆当世之选而公由叅知政事辛公以进及今上时陈福公相遂班从臣观人莫若观所与公所与何如哉方扈跸金陵佐戎淮甸天子召见无虚嵗人人谓才欲有所拨烦必曰薛良朋也治且安久先进多凋落而公亦老矣归故庐深与人絶短衣幅巾往还樵牧间公固自忘其为才而上时时记不忘也至其以荒政修进直龙图阁三抗章竟不拜官同产子二人而不以及孙则又过人矣曽大父某大父某承奉郎父某累赠正议大夫母许氏故右丞忠简公之侄女赠太硕人娶章氏封硕人子男二人璆宣教郎前知饶州余干县琳宣义郎新知福州连江县三女适林轰从政郎新监左藏封桩库门章伯奋廸功郎前临安府富阳县主簿戴闿之宣教郎新知绍兴府上虞县闿之淳熙二年进士孙五人及官者二人
　　陈季阳墓志铭
　　公姓陈氏讳义民字季阳温瑞安人于故吏部侍郎公防字蕃仲为母弟吾州陈氏族最大而谱残阙间相与门系皆曰闽徙也或曰本开封余儿时诸父尝言故礼部侍郎桶自平阳使来合谱以两家所自出县乡里皆合诸父不能祔也自今国子録谦故尚书郎鹏飞之子六龄奉国军节度推官棅始于余聚少长以齿如家人族稍稍合棅季阳子也季阳与蕃仲少小同受学皆不类凡儿一为大官一以布衣老乡评虽称好兄弟不以是为次第然尚多言有幸不幸者余闻蕃仲立朝时父大夫公春秋髙雅不便异县独季阳日侍膝下左右逢顺无违事大夫虽不见蕃仲在侧未尝不乐其卒也防蕃仲万里使敌中季阳治衣衾棺椁华好而哀称之蕃仲虽不得在其亲侧亦勿有悔也善教子使从名士游棅举进士第二人是嵗特有防髙第不待次得幕府官遂食其禄遇太上皇后庆夀恩亦新得初品官季阳始念不在官与禄晚顾奄有之死之日四方士友咸来吊蕃仲亦一幼子登科然不及见由此言之季阳为幸耶不幸耶人何必皆欲仕仕不必能行其志不仕岂必不如志也蕃仲一失时宰意竟﨑岖衔不得施用以殁季阳居乡弃负振乏唯所欲乡人有善不善且劝且讽往往莫之违年七十无终日意不自得者向使亦仕特未知如何尔曾祖智祖称父祥承事郎赠朝散大夫母郑氏赠宜人娶周氏三子栻松棅二女长适项赉幼未行孙男女六人以淳熙十二年十二月癸酉卒奉国官舎先十五年周氏所居帐西乡洋坑之金山于是合实卒之明年十有一月己酉季阳尚多可称事余但道其为人父子者如此以觧言者之蔽塞棅等之悲也而复以是铭之曰
　　养其父之日长养于其子之日短匪报之鲜也斯流之衍也
　　修职郎吕公墓志铭
　　越新昌之姓石吕黄为大余尝馆黄度文叔家得与石吕二氏游其子弟多从予学间至郭外所谓报慈庵者则公父子所尝庐墓处也杉松夹径钜竹千百竿如拭有泉琮然出两山谷间庵在泉上前有大石立平地可以相隠避为娱嬉石旁置亭曲栏髙下縁以花卉公以诸儿领客危坐诵佛书过午始出戸余往来新昌三年见之如一日盖公之皇考君讳防尝其亲于社潭之原去家三十里苃舍墓下久之不返公忧惧即所皇考妣龙岩之麓为是庵以悦安之皇考君终焉凡蔬食四十年也皇考君卒公以其丧合于是而悲慕如其考僧有年七八十嵗饭此庵相顾感叹盖晚而后入郭内居公父子以孝慕称闾里皇考君坐逝公享年七十四亦寝疾五日盥潄栉縰乃逝淳熙乙巳二月十日也孤元之将以丙午十有二月某日公于郎柯之陈岩其弟声之来乞铭铭未就声之不胜悲余与武弟同郡徐钺王自中彭仲刚徐谊蔡幼学皆以诗悼公是嵗天大寒雨雪甚声之扶服几千里空返既益请不已事死如吕氏父子孙三世亦罕矣宜为铭公讳琰字徳文以子遇太上皇帝庆夀恩复遇夀圣太上皇后庆夀恩封修职郎五子长元之连三举乡贡进士奏官其第三声之也亦两举国子进士某某某咸克家二壻吴敦智王师望孙男女十四人公娶王氏封孺人赐冠帔公喜教子孺人能成就公志故诸子各有立孺人先公生一嵗后卒一嵗今同穴铭曰
　　瞻彼庐矣龙岩之原公昔在矣谁无子孙瞻彼墓矣陈岩之下公今亡矣谁无父母
　　徐武叔墓志铭
　　余尝惑于太史公以鲁仲连邹阳并为一传其世相去逺事甚不类言语文章亦不相佀也至读所谓多其在布衣之位谈说于当世盖释然有感于二子而叹良史之笔取舎固殊焉夫秦汉之际士之遭时致身者不知其几人往往无闻以太史公所身亲见开封侯桃侯而下卿相数十軰皆略附名申屠嘉后吝不立传二子特布衣尔他无所槩见徒以书一编关于当世之务相先后百有余年行事言语不同而牵连书之则古人之不朽诚有不在彼者余以是铭武叔乾道之庚寅辛卯州大饥米□直五六百钱守丞讳言上且讳人言遇道殣即阳不省众无与画此者武叔以书抵行在所之旧言之哀痛也张公钦夫为右司郎得其书持白丞相虞公并父也诘朝奏事虞公出武叔书袖中为孝宗诵之孝宗矍然变玉色曰永嘉故乐土柰何使至于此守丞为谁乎朝罢趣上其名衔即日罢去更用贤守出浙河东郡常平米以赡吾州州人获免于死亡当时识者颇乐道其事有以都司肯赍人书诣政事堂白之丞相丞相肯袖懐书至榻前奏上上勿问所繇来从之不移日可不谓盛时乎而余窃又有感也虞并父相钦夫为宰士微武叔殆不得事情于千里之外彼守丞何足道所部官岂无其人皆务自爱惜重于请事武叔书生也枉于塲屋志不但已竟以一介之微而动千乘之听亡尺寸之柄而全阖郡之民呜呼岂非贤哉武叔死其孤冠来乙铭余故不辞而久不果恐佚其事使武叔之可以不朽者阙焉则愧于子长之谊于是次而铭之武叔讳钺姓徐氏其先入闽家福之长溪赤防由赤防徙温平阳至髙祖始为万全乡尚贤里之族祖讳隆父讳几自谓休休翁与里人作义学延知名士教子弟比武叔家益大交游益好娶嘉庆先生沈东美之女有淑行能治賔客六子冠宏容寓定冠进徳夀宫赋得试礼部宏中淳熙八年进士科今为潭州州学教授六女适刘嗣尹太学生吴璞刘仪陈昂乡贡士沈伯焕一尚幼初沈夫人卒于瑞安常宁寺之后山武叔年六十有三卒于淳熙十有四年七月十有八日以明年二月二十九日合于夫人之兆武叔少頴脱俦伍博读而豪于文长而慷慨好论时事若州里利病趋义之急然公于臧否至众辱人人慕悦之而亦畏其闻已之过至于羣居赋诗饮酒无少长疏戚辄与倾盖襟度豁然无纎芥疵吝然后知其切磋之意非欲多上人也余习闻之于郑公景望兄弟间一日有邂逅萧寺者容貌魁梧伟丈人也意其为武叔俄而长揖余曰子陈子欤于是定交以武叔人品晚以庆夀恩授承务郎再授承奉郎吾党甚惜之铭曰
　　行修而命违志大而力微有子岐岐天意其在斯瞻彼宰木亦既可围褒大之迟我独不敢疑
　　陈习之圹志
　　吾友陈谦益之之从弟讳说字习之娶敷文阁直学士薛公良朋之侄孙女知芜湖县珪之女生子男五人防晋师贲其第三子涣为益之后年三十益之以文字知名当世所交多闻人习之雅好修尝从其兄问师友讲求古今益之絶爱惜欲引而置之诸公之间也而习之病矣淳熙十有二年正月丙午卒其卒十有二月二十有二日薛氏奉其柩于所居里潘塔山之麓其僚友林载来请余识焉习之故学于余且益之官中都余宜以其姓名附于后陈氏世家永嘉县某乡里曽祖某祖某父某
　　承事郎潘公墓志铭
　　公讳朝卿字春卿姓潘氏某先君子与故侍讲陈公鹏飞少南为軰行以诸叔父从之学少南之门授经数百人叔父亟称同舎生则曰永嘉二潘公此儿时所常常熟闻也少南每过先君子则馆于叔父之心逺堂尝赋诗焉诸父下世而诗不存某盖晚而后识公因道儿时所闻语恨不能记所谓心逺堂诗者公欣然为诵之且及少年时羣居事廼知诸父之言信前軰尊守其师说不坠忘如此而甚敬公公学不但为举子业防撮古今为书号经史事统然试有司辄不利秦太师之专也私塲屋有与其子少保雅故能不以糊名即上第少保者亦在永嘉时同舎生也尝从容讽公附已公谢不就已而少南以忤秦意逐炎荒公遂一语不复及塲屋矣以其学力行于家及其族至于昏友乡党他人徳色公独易易益好读易一旦课一卦室以防名斋以复名堂以视履名园以观颐名某既甚敬公又与其子雷焕同为乾道壬辰进士雷焕掾宣城丁母何氏夫人忧某适罢丞三山时时相往还间从公萧寺中扣所诣处令人深省尝与士友十数人造其门午夜坐客醉淋漓公年已七十余独俨然无倦意五鼔作雷焕即所馆治药作粥糜客问夜者公起居状如何得无劳乎则应曰大人趣使来焚香课书良久矣由是益敬公父子始约以儿女为兄弟绍熙之元某官衡阳遣其孙子顺来成礼是年十一月甲寅公卒享年七十八以子遇庆典累封承事郎致仕赐绯鱼袋子一人待衢州常山县阙一女为尼孙三人长法刚早卒次子顺也次蕲老二女孙长适直龙图阁故宗正少卿郑伯熊景望第四子处仁一未行雷焕以三年十二月丙午奉其柩合于所居乡横塘何夫人之墓来乞铭某早衰苦于文士大夫求铭其父祖者率不克即如所欲于公为诸父之执为同年家丈人又为息女之尊舅卒不得临不得遣且吾女不得一日奉盥匜也而悲以慙遂强次之大父彦先墓志在忠简许公景衡少伊集中父安中墓志在少南集中二文行世故不序其一潘兄杰也铭曰
　　维祖维父铭在百世我铭如何尚亦勿败
　　林懿仲墓志铭
　　昔者吾党欲相与言于郡则之郑景元氏于邑则之林懿仲氏今亡矣余故哭景元不胜哀铭懿仲亦不知哀涕之出也懿仲讳渊叔承事郎文质之子起家致赀累钜万而急教子长颐叔字正仲登乾道二年进士第懿仲登淳熙十一年进士第而林氏遂为儒门懿仲自城南书社从余学或之他则亦僦旁舎不去后二十余年非余宦游不可相就必其有故不能相就也间尝虚所居室东偏江月楼之下集其畴人以待余卒业吾州俗尊重师友前一軰尽学绪几坠比懿仲二三子修故事后一軰趋和之而复知有师待星子主簿阙即不专习举子一经日自为程以若干晷课某经又若干晷课某史而后诵楚词晋宋间人诗于诗礼周官家掇取其说间出已意往往与经意合盖晚而后诗寖工懿仲才辨治能处事但以其才自见宜宦逹有声誉况务学善不矜衒善褒讳人短长与之者众宜益显况其学未止乎而以庆元元年九月壬辰卒于扬州司戸年五十有二嗟乎于是铭余不特为邑人惜也娶陈氏子四人子习子着子潜子简一女适陈益崇孙男一人子习以二年十月癸丑于林岱山来乞铭余尝为其母夫人朱氏得铭于今焕章阁待制庐陵杨公万里叙其世已详铭曰
　　合也者离也成也者亏也必尝以为慊则必尝以为悲也孰全以归蕴而弗施也于吾子何嗟嗟哉时也


　　止斋集卷四十九
　　钦定四库全书
　　止斋集卷五十　　　　　宋　陈傅良　撰志铭
　　沈叔阜圹志
　　叔阜讳昌姓沈氏温瑞安人泉州徳化令希尹之子母林氏后母张氏徳化公始识余亟以叔阜相从问学为请常常语人吾儿异日当知名于世学者且数百人叔阜与今提举福建常平茶事蔡行之年皆少皆有俊声而叔阜廼早夭故沿海制置叅议徐公履少初天下士也与徳化交老弥好徳化卒徐公自通守信州归谋于家人以其女妻叔阜生三子建衍因一女因为从兄厚之后徐氏守视其孤自淳熙十三年正月十九日至庆元二年十一月二十一日克于永嘉建牙乡丁公村净名院山之侧实徳化墓下云
　　族叔祖元继圹志
　　维陈氏自福之长溪县劝儒乡擢秀里徙温州瑞安县防游乡固义里谱凡七世傅良生晚犹及诸祖父行皆厚重不察察大人也府君讳绍字元继于祖行最少傅良及详其为人里中有故或众不能合族中有故或独不能支必须府君至而后集夫人善助之日以酒肉饮食人时出嬉游冬嵗必为具燕少长至僮仆不遗其用度如不节而家赀倍于畴昔府君生崇宁二年卒于乾道二年十月丙戌夫人生元符元年卒于淳熙十三年二月丁卯府君以淳熙五年十二月丙申于所居里西尖之麓至庆元二年十二月庚申而夫人祔二子宏中定中女适刘宋弼朱克明谢邦基孙男四人宗诜宗澹宗洙宗汾诜早卒宗洙为兄之子方中后澹洙皆国子进士女一人傅良诸孙也
　　族叔祖元成墓志铭
　　府君讳绎字元成温瑞安人以乾道七年六月癸丑卒年六十有八淳熙六年十有二月丙申于所居里安仁山之东趾傅良尝闻之祖妣吴旧庐盖周显徳间所作云族居二百年或舎而改筑府君遂得有其西偏与先君共一础傅良幼也孤能读书夜达旦府君故见爱一日挈傅良手至所谓西防者问焉曰而欲存此否乎傅良不能仰视但泣下府君叹曰吾固期汝之有志也当卒以归汝旧庐之全府君赐也府君行事类如此终其身不詈不扑不讼而家事治死之日哭之者皆尽哀娶孙氏生一子讳孚中字安国再娶潘氏生一子讳和中字敬之一女适黄廷谦孙夫人先三十年卒不及见其家盛时潘夫人善视二子二子又善为兄弟安国以为然敬之曰好或敬之少不能然安国亦曰好也府君旧屋才三间后二子合为数十间于其旁奉潘氏夫人居中意象甚美有姨之女及从侄之孙女贫夫人长育至嫁二子无后言然安国雅好佛特谨畏非习吉一篑土不敢动敬之洒落自适于觞咏静作惟所欲其性殊不同而能各护其偏是尤美也夫人年七十有三以淳熙十四年十月癸巳卒安国年五十有五以绍熙二年八月庚寅卒敬之年四十有九以庆元元年九月壬辰卒哭三人者如哭府君安国娶王氏生一子宗瀚二女适诸葛诜林昕敬之娶谢氏生一子宗沂一女许嫁林子卓初府君孙夫人于茶尖之阳府君卒二子改卜安仁与茶尖对峙为六竁他日将以妇子左右象生时夫人未合而安国卒绍熙四年十有二月壬寅从夫人祔庆元二年十有二月壬申而敬之祔傅良欲铭府君久以宦游至是而后铭故并书之铭曰
　　岂不以为利利至浅也岂不以为能能至鲜也我图后人种之逺也燕及草木不可剪也
　　族兄际可圹志
　　府君讳逾字际可姓陈氏温瑞安人父讳孚母史氏有三子府君为季父卒府君最善事母在母旁三十有五年供养如一日府君性多病率数嵗才一时再出外门独自以随母为娱年四五十游戱抱扶如小儿状母一飰不下咽輙废匕筯母为之强饭母年八十有八以绍熙二年八月癸亥卒府君亦年六十有五矣以其年十有二月乙卯卒娶楼氏生三子师鲁师济师复一女嫁许仲淳三孙楼夫人后三年以庆元元年八月丁巳卒师鲁初未得卜藁府君于隆平尼院至庆元三年正月丁酉遂合于西尖之麓
　　髙光中墓志铭
　　闽有隠君子曰髙光中长溪桐山人也光中尝入太学登乾道五年进士第试吏州县非故隠者也以其徳足以堪此名余故从而名之也光中初调余杭尉不肯为势家所挠寻以护细民不便于屯所官见中伤罢丁父忧服阕调同安尉复丁母忧遂不出已而所识为中【阙六
　　字】　　　　缺都官为授衡州司尸叅军光中志已决矣古之人有不仕者非避地以为髙则玩物以为适不然则故自汚辱混迹于屠钓猝有所动于其中愤惋叹嗟词气茀然矣以孔门所论次荷蒉耦耕之伦皆豪杰之士也而其言盖有所刺讥是有不自得者也凡不自得者皆咎根也曽防之言志孔子独有取焉夫难平者人心也易感者物变也故不仕必若曽子而后乐也光中之不仕盖有见于此也而非忻厌彼世所谓夷险名谤光中初不知也萧然退藏不滞于物当义之急常与众同自衣饭至室庐之节无或过于人自家庭至乡党之好无或不及于人也尝择泉石之胜作无余堂小亭三四所以娱朋来间从两僮篝衣赢粮访幽人于数百里外意象可观辄忘嵗月或违雅致亦不黾勉年益髙务学益笃晚而读佛氏书曰是吾易之无思为中庸卒章之防也光中由是所造深矣故光中非隠者也余谓之隠君子以其徳足以堪此名也桐山距永嘉数舎光中乐其风土之美时时往还诸僧坊中莫之识者庆元之乙卯元日忽语过客曰行且与诸君别尚须一至永嘉尔明年果游永嘉取举子时所为文藁若干卷焚之而后行至则托净光山逾月廼归道过姻党不肯留私戒其仆曰亟归亟归无为吾儿累也归十日得疾但不食家人窃相与谋强饮食之语声未出光中已知矣又十日坐逝于正寝是嵗四月六日也享年六十有八讳某娶温州平阳县陈氏承事郎竑之女一子松廸功郎台州临海主簿绍熙元年进士也女适儒林郎新监行在文思院都门丁执礼进士陈龄孙峻屺崃女一人松从子游久将以四年某月某甲子奉其柩于县遥香里之姚奥来乞铭予习髙氏家积善事父某自号止堂居士没之日设榻于正寝坐逝焉后数年妣王氏亦逝于居士之榻光中之逝复就此榻也声焰赫赫然世不知几人父子母不相期危坐于一榻以正终则自余省事未见如髙氏者也是宜铭铭曰
　　陟此山之冈也相此柏与松也其谁不曰是吾畴昔所谓髙佛之藏也
　　陈百朋圹志
　　陈子端已将以庆元五年十月十有四日癸酉合其父于平阳万全乡管奥之华原来乞铭余尝铭其母夫人林氏则又奚辞属衰惰铭未即就为书其名字嵗月纳之圹公讳天锡字百朋曽大父伯诸大父宗庆父希渊享年八十有六以是年四月戊辰卒三子明畏端已彪彪为浮屠氏女嫁瑞安朱次宣男孙四人文武遇邍女二人余语在铭中
　　王道甫圹志
　　呜呼此吾友王君道甫之墓也道甫讳自中皇曽祖髙皇祖成子父廷佐赠朝奉郎母施氏封太安人道甫登淳熙五年进士第调舒州懐宁主簿严州分水令未上以枢宻使王公蔺荐除籍田令未几罢通判郢州未上知光化军信州召赴行在丁太安人忧服阕再被召以论罢主管建宁府武夷山冲佑观起知邵州兴化军连以论罢兴化之命下道甫已病庆元五年七月也八月二十三日卒官至朝请郎年六十娶林氏封安人二子长曰更生次幼四女长适国学内舎生髙熙绩余许嫁进士曽充宗周伯麟林浩道甫居温之平阳归仁乡晚徙县之橘庄雅爱仙坛僧屋之后山因以为坟十有一月二日林夫人奉其柩葬于此人皆知道甫少有志当世尝以布衣上封事及对语合上指除官才数日趣举其类奏上道甫由是绌光化入觐今上皇复有朕得卿名于夀皇之语道甫竟由是死云云为恨不知道甫嵗晏抑才为学去智为恬假之持久何造不深余欲铭道甫也以此而未克就故识其圹云
　　族叔国任墓志铭
　　傅良逮事诸伯叔父于叔父行以长者称公为最聚族为学也于軰行齿宿而才壮公为最晚各务庄重择交虽一笑嚬不茍亦公为最公徳人也而竟不仕娶朱氏良配也无子作室奉母门巷深靓升其堂如无人闚其戸吟诵琅然者公燕私之所也间肯一出独过吾庐时时以从子某宜后我为寄今宗洙是已于淳熙之十二年二月十日午夜来见速至则息浸微【阙】请故公曰子从吾叔母取筦钥付吾儿夫人哭方悲亟出筦钥复命则公瞑矣公侍母之暇退即书案夫人执家政不以米盐烦其夫自一匕撮公鲜知其出入有无也妇徳多啬一夕从顾言无趦趄意课佛书或施舎焉终其身呜呼公诚知家事与母孰重故听于夫人夫人亦诚知家事与夫孰重故听于子是皆宜书而公徳人也淳熙十有四年十二月壬申于屿山之阳属傅良之官未及刻其隧夫人以庆元四年十二月十九日卒享年七十有六宗洙以六年十有二月丙申合于公兆于是并书之公讳方中字国任世次语在公圹志中宗洙今为太学免解进士女一人适朱克勤早卒男孙二人怡老瑞老铭曰
　　惟亲其亲必利其嗣人
　　洪君墓志铭
　　台越间从余游者几百余人虽从余游而过其庐识其父兄者才数人过其庐识其父兄至于数防如始至嵗久益敬不懈者则居士洪君也居士天台人故清贫仅仅无乏于教子特不自计度余初入太学芮公祭酒挟二子下交于斋序余惧弗堪走天台之国清寺西庵者数月居士之子霖累强余不出出即居士倒屣外门妇子罗拜于庭矣每顾霖先生饮食欲如何于吾馆便否乎茍足以悦先生余虽饭脱粟避寝喜也霖亦特刻苦遂为台越间善士先达素官以子姓为寄甚师尊之郡守丞有志于访民利病者必就霖也而老于韦布或曰居士教子之志未偿以余所睹百余人中有第进士者矣或名字淟汨无所着见于世以死者不少而第进士名字不淟汨尝有所着见于世者往往在数人中然而志不伸嗟穷而悼屈者尚不少今霖也为台越间善士为学者向往之如此为吏者器重之如此而居士之家声益髙诸孙益有文人之入其门巷者则曰是义方之家也由此观之教子之志偿耶未耶居士讳某字某娶叶氏夫人贤不愧居士能与处清贫仅仅无乏于教子特不自计度者也一子霖也女若干适某氏孙男女若干人以某年月日卒以某年月日于某所霖怯多病癯癯然如不自持千里裹粮来乞铭其父余为之悲甚而许之余亦病矣霖请更苦余亦苦辞竟不获而略道其交情以塞在【阙】之意而不暇详焉要之居士以孝慈温恭庶几于古人为家学云铭曰
　　位斯可喜也亦可愧也亲斯可久也亦可朽也视此志耶宅此邱者谁耶
　　令人张氏圹志
　　是为陈子傅良之妻令人之墓令人姓张氏讳幼昭字景惠永嘉人草堂先生国子小学録煇之孙主管礼兵部架阁文字孝恺之子扬州泰兴县主簿东野之姊盖登进士第三世矣以乾道七年归于我庆元元年八月丙子卒享年五十以其年十有二月壬申于兹屿去家二百歩生四女长适进士潘子顺次适福州闽清县尉薛师雍次许嫁太学上舎生林子熙将仕郎徐冲余同年进士知信州上饶县事潘君雷焕户部侍郎薛君叔似工部侍郎徐君谊之子而子熙父故直龙图阁林君季仲之族防夫又从余游也令人初得女遂以余兄子师辙为已子以进贺太上皇帝登位表补廸功郎福州罗源县主簿次子师朴以绍熙五年大飨恩补承务郎二幼女令人穷约时来归我相从二十有五年再以台评罢食贫嵗月视食禄为长深入湖湘起居饮食非其性多病所侵未尝有毫髪不满意见言色余敬如賔友今亡矣呜呼哀哉余既走介乞铭于太府卿叶君适而自识其略纳之坎中






　　止斋集卷五十
　　钦定四库全书
　　止斋集卷五十一　　　　宋　陈傅良　撰行状
　　右奉议郎新权发遣常州借紫薛公行状曽祖庠皇不仕
　　祖强立皇任江宁府观察推官累赠左光禄大夫
　　父徽言皇任起居舍人
　　公讳季宣字士龙姓薛氏其先世家河东后徙福之长溪防村至唐补阙令之后又自防村徙永嘉而光禄公始显四子司封郎中嘉言敷文阁待制弼及舎人皆第进士昌言为婺州通判舎人从胡文定先生学以丞相赵公鼎荐仕于朝秦公桧相定和议舎人廷争移晷中寒疾以卒母胡氏安人后十三日亦卒公六嵗而孤抚于待制伯父长任以官公从待制宦游四方尚及见故老闻建炎绍兴初将相大臣赵张韩岳诸公事有当世志而乐道其人年十七荆南安抚孙汝翼辟书写机宜文字孙氏藏书多公一意讲说防绎絶不治科举业有隠君子袁溉道洁少学于河南程先生闻蜀薛叟名求得之道洁繙六经诸史以观叟叟笑曰子学博而寡要其相授受严约盖如此湖湘间皆髙仰道洁公师事焉繇是益务自敛制充养蜀制置萧振辟公为属部将有狠诉统制者公当以犯阶级法幕中或论纵之公以军政争不克谢去尽其禄直买蜀书以归为鄂州武昌令故太尉刘公锜镇鄂渚公论武昌形势直淮蔡今见戸三千五百弓级财五十人土军十有九人宜早为备因陈屯田分戍保伍以寛民力之策防有防营田一卒二十畆县官尽征之公告鄂守宋佀孙曰是非汉屯田之谓汉兵民也使之就田岂曰不可今非惰游不从军彼不素知田家事驱之縁畆必不乐曩时王彦营田湖外遣二十将溃者十有八而况尽征之乎且齐民在野环营以军殆必争利成闵益戍夏口公曰宜戍武昌备申蒋故枢宻使汪公澈宣谕江淮公上书言自权臣执国柄士气索然赵张之放莫敢尚徳岳飞之死莫敢趋功今卒有意外之虞谁其御之因论边事甚悉及营田宜亟罢嵗余敌犯襄阳而还兵围蒋甚急汪公问策安出公白以蔡要害得蔡则蒋围自解成闵克蔡蒋兵果遁于是敌东道军傅合肥王权退次柘臯李显忠亦不利却成闵东为援公又白蔡不可失若乘胜拔颍昌道陈汝直趋大梁则庐兵不战可屈舍蔡援庐是弃投机之防为连鸡之栖淮沔虚矣又曰敌空国来防苻秦故计也今我不可复战惟当画江固守而以竒兵遮击脊尾阻前顾后势且自沮舆尸一决其祸必大初公试邑年甚少方天下无事豫陈边备诸公唯唯未遑也居无何边吏仓卒兴发骚然柴桑迁孔子宫避戍将嘉鱼壊学宫缮壁垒江湖间稍骛于武事矣公顾以和籴贱伤农三白郡解印绶去为奏罢籴乃已比防至蕲黄以南列邑无宁居守令窃议内徙宦江湖者归孥相望于道公廼谊死守不去与民期曰吾家即汝家一旦有急吾与若偕死敌民亦自矜奋三分其众更壁县下二总首帅轻舟守安乐口白鹿矶且乞师于汪公得甲三百楼船十艘气声张甚渡江来归者数千家江西恃以无恐诸公繇是翕然称慕交章继荐汪公虚幕府官以待比其入也欲以公朝行在所转运判官王逖劾罢信阳守檄摄军事既解县争欲辟留满考改官公并辞不受其后营田二十卒田二顷嵗得谷六百石廪钱乃七十三万米一百八十石阔逺或数百里一壮马负二石谷从以骑士诣大军其费视民间买谷价相若士苦之往往道弃谷去又壅民之水利而掩其善田州县莫敢如何营田终废金亮既毙明年蔡果不守寻复议和朝廷于此亦弃唐邓封略止于沔南矣盖一如公言公治县事为之经必曲折尽人心不茍作差役宿戒里胥披籍次第条二十余家未差已差别为行且疏其强弱某堪一役某堪再役于其末自任某人某嵗月序当役以付案案任之付録事録事任之乃差差已有讼不均举其籍俾讼者自覆视伍民五家为保二保为甲六甲为队若干队为总不以其乡分画惟地之形便诸总旗各为色枪仗皆中度舎奸有禁诘盗有赏其以廵徼遇非常死事者为棺赗之复其家田若干租三嵗总首得与令相问报专达不闗县胥廵尉非县檄毋得擅征甲士在邑五日一阅官赋之粮而赏其最乡惟所欲偶习于总首之射圃毋赘聚其为士若大姓附编存之勿借俾输财与力佐治戎器其将输信阳也凡一千八百人致米九百石行必为陈日暮各以部曲相地顿舎以枪为壁鸣刁斗设伏公食饮卧兴自同役夫医护病者不偕至不宿府檄治砦屋百数区泝流二千三百余里程日立办公借材于县人度长围大而加偿之赋乡挽舟而五分之以居者之四共行者之一匠人亦各俾一乡偿其僦费旧财赋名色异为籍杂不可省察为都籍以提出入之要钩摭侵奸以除无名之敛诸案事以其剧易分日久近为旁行谱每以日加申稽知其决否故不决宿吏于次抄积不销为走厯日掲其名数以便主簿者之钩攷而因察其惰民頼其便凡公意趣乡辄鼔舞从之豪民卫仲坚王安道更数令不能役及是以次受代安道语人曰失今不为焉能頫首他令创鄂营八百架总队请分事公约剪伐某所茅某所木竹应日而集县有钟吴二盗魁大府屡设方略永不能得公以诿总首王宗元竟谕吴降之为买田屋改业为民钟滋甚俄斩之而至信阳之役选徒乡属而邑二队首固请从曰吾知县出矣吾何敢处是役也露次不惊讫归不惰道边梨枣下无迹边民谓阅过军多矣未有若此肃者他所区处民吏皆化服类此调婺州司理参军居五年用枢宻使王公炎荐召公恳求之官不报于是上在位七年矣入对进三说一审政本躬细务观鞍马以权为经本末倒植况动烦宸衷国论靡定权移近宻衮职日轻降人侍从之虞毬猎固宠之术意有所偏患生不察愿陛下以静养恬略小图大遴三公之选责以进人才张纪纲延端直之士与之讲问学求治道归有司之常务屏驰骋之细娱沉潜待时安往不济其二冗官冗兵周官惟六汉别九卿自东都有尚书六部唐置内诸司使増员浸多有职盖寡诸路帅臣在古州牧国朝以来置转运使副判官提防刑狱提举常平茶盐总领市舶坑冶茶马诸司屯驻之军又别置都统制牧伯之任分为五六而州之知通县之令佐不相统临各行其意臣之所谓冗官此也唐方镇之兵今厢军是周世宗及太祖皇帝増置禁旅今禁卫与诸州禁军是神宗皇帝立将兵之法今帅藩系将禁军是太上皇帝收诸将麾下作三衙御前诸军今大军是四者之外复有弓手土军役兵今为大军胜战将兵而下废为役臣之所谓冗兵此也茍得其道更张不惊顾陛下处之何如毋惮难也其三虚税武昌絶戸屋租屋亡而租在徳安岳飞牛租牛亡而租在永嘉海溢濵卤之田田亡而租在凡此宜悉蠲除以惠贫下当是时上志在中原王公炎方数进见语合骤登用荐公甚力公未至则谢曰圣上天资英特群臣亡将顺缉熙之具幸得遭时不能格心正始以建中兴之业徒侥幸功利夸言以听今俗皆曰中庸大学陈编厌闻然物不两大心无兼虑天地之道忽略根本而奔走军旅之间舛先后之序而却施之虽复中夏犹无益也比至王公再见纵谈边阃事公曰既曰论兵窃尝评以孙子始计之书未见其可方今人人异意不可谓道灾异数起不可谓天以江左争中原不可谓地以贪御骄不可谓将将不恤士士不安将不可谓法集一图九古人寒心求之时贤谁能辨之况今三衙御前旧卒略尽江南白丁何以持久常米钱米在所虚数以此馈师其能继乎兵骄民困或未免萧墙之悔即幸胜之方上劳庙筭伏惟以仁义纪纲为本至于用兵请俟十年之后如曰上独断耳去位可也又曰天长可以入维扬清流可以向六合淝水可以下合肥北峡之隘庐江之径武昌之近新息秭归之北商于子午南达梁洋岷洮东近威茂用兵所径忽不之备然而献计者但曰无患非偷则狂有防改宣义郎差知平江府常熟县明年大臣数言上复召审察公固辞其友人秘书省正字刘朔以君命相风厉公雅意防耻道鲜自一介不宜菲薄遂白丞相陈公俊卿曰周公宁以戱封诸侯开成王不敢玩人之心鄼侯身追亡将移汉祖嫚士之习古人格君之业于是乎在有如假令以匹夫之节一感上意亦足以报陈丞相免虞公允文相益趣发不懈自召命下公请之任六七不报又请奉祠不报积十有八月而后就道至数日则欲引去侍从有留行者除大理寺簿方虞公锐意于事一时言利言兵自衒鬻者甚众守经不阿或被罢斥公见之晚犹冀幸一改听始从容引番吾君说赵相国公仲连事讽以功业缺然咎在进贤未广置助不善丞相亦矍然为敬顷之乃反覆切论徼功太速兴事太轻速无逺橅轻则中废经济天下当与天下士图之鄙夫嗜利自市试迹前事今皆反缪愿公易虑勉终毋为后悔防江湖荐饥民流淮甸边州又有言归正人相属者上命帅臣漕臣共安集之逾月奏不至丞相召公问所当施行俾条列将议遣使公惶恐谢不敏且淮事难逾度固以问因疏数端一责成帅漕毋以遣使使者所过州宿留循行未周已及春夏二新民未见便辄劳苦州县百役为是懐故乡无长居之心似宜略如孙吴屯田都尉故事自立营壁他繇使勿与三宜先定要束诚以辟地而已县官一无利焉悉以故陜西弓箭手法复其租四嵗谷既登漕司致布帛茶盐凡民所须率令谷价视物价稍昂以传籴就藏屯所为后备因言若辟属吏若移用钱米若括隠田兹事体大必遣使非选择重臣持节漕帅州县何以协使翊日有防以公将命淮西公即言流民或前散寓山谷依人姓闻今使者出必相擕待聚城邑仰食于县官卒有累万之众将安取给且请以淮西诸州县系省不系省钱一得以便宜调度朝廷尚难之公重谢不敏寻得防以见钱米一万缗二万石行不足用听次第以闻是嵗乾道七年也十有二月八日公至合肥明年正月抵齐安布宣天子劳来徳意分遣才谨吏循问大抵安丰以东来者略已主戸矣即抚勿徙沙窝以南稍稍未有适乡公亲履阡陌间审度山泽旷地以为合肥废圩可因以设险断栅江保巢湖而旧黄州古邾城也路直垂瓠置庄旁近异时冦不能潜师径度廼与安抚赵善俊修复三十六圩且于旧黄东北置二十有二庄居之凡合肥戸三百四十有四口一千九百九十有六胜耕夫八百一十有五为田三百七顷八十有四畆齐安戸三百四十有一口二千一百一十有一胜耕夫六百一十有四为田四百四十有四顷五十二畆率戸屋二间二夫牛一头犂耙鉏锹镬鎌刀如牛数三牛犂刀一每年二辘轴一车其受田人种子钱五千其家以口老壮少为差赋米及秋止凡费钱缗二万米石六千而夀春归正及自古若为农于大姓者亡虑振业三千八百余家要约明具器用便利庐舎有伍疆埸端正场圃牢牧陂沟路桥悉皆治修病医死所谒辄得迁如归居廼请还始入臣白遣数人各试其备边计画往往设饰为辞以上功八子虽不尽然之姑惟阔略庶几或报効公之行也至固始求所谓北归人者凡一百十有二家皆土著数年而新附者才五家光守宋端友更以旧戸比新戸诡为奏甚者贼杀归人掠其善马公即劾奏端友谩蔽时端友进寘环列根柢连附不可撼动人皆危公奏上天子独怒下其事于理将穷竟问治端友暴以忧死繇是颇疑边臣亡状而所白遣大臣类无欲得事情之意于公齐安之请还也命覈麦田留累月覈已又命视鐡钱事公归对卒展罄所见闻复上首论州县田簿甚具而淮地实不加辟臣诹其故大抵主戸占田一畆数顷输租仅斗斛耳而履其产弥日不徧既不能自耕又害他人耕何以聚人保境宜合刬请以徕逺民来者务得居者患失主客力竞将无旷土再论今边郡田野荒芜劝垦文具总首空设搜除茍简循淮而南则有和籴则有鐡炭则有建康草料之征劳逺虚边以资江左守将数易以苛继苛一郡三邑二令防愦险阨非一不过合肥歴阳居巢三戍夫以陛下规畧而稽误至此或者外治不可成欤臣愚妄意推本自夫不计而谩为而后外以卤莽报不思而出令而后外以难行寝号为责实未免徇名则趣辨皆徇名之人志在大功却规小利则迎合皆规利之軰诞谩者败而不诛谀悦者察而不去言既上壅人多自营宵旰十年观今何补臣谓内治不修无以整外惟望责宰辅以坐论其原收贤材以博图其绪兼听虚受以通壅阏朝廷正则疆埸理矣唯陛下留神三论左右之人为欺囊槖迩为援则逺坚大为间则小肆彼其伺候辞色占揣意乡开阖将迎莫状其巧托正以行邪伪直以售佞荐退人物曽非诵言游扬中伤乃自不意一旦孚号扬廷虽出睿断喜怒气焰已归私门齐威之强不在阿即墨大夫之诛赏而在毁誉者之刑毁誉无证刑不行焉胡能禁欺陛下诚幸听臣无自立我收骨鲠弃软熟察此非难廼悉数骨鲠软熟情状上极开纳读奏至齐威事进曰臣观近政非无阿即墨之断奈何毁誉之人自若上曰正待理防公益口疏治边非是曰买马亡几习至盗马敌将寄声问故卒索归之国家何至乏此而自伤体若是诏即罢买又曰日城淮郡以臣观之未知守所合肥板榦方立中使督视卒卒成之廼者臣行过郡一夕风雨堕楼五堵歴阳尚壁缺而居巢庳陋如故廼闻有靡缗钱钜万而成城四十余丈者陛下安取此乎上问千秋涧何若对曰始臣行时方冬水落涧不胜舟比归夏潦时至江涧合流渺然矣是将焉用上曰涧亦险要对曰若以兵法言之渐车之水足以制敌借此为险无乃不可又曰外事无足道咎根不除抑臣深忧左右近侍隂挤正士而阳浮称道陛下诚圣明傥因貌言万一垂听臣恐石显王凤郑注之智中也又曰近或以好名弃士臣伏思念好名特为臣子学问之累人主为社稷计唯恐士不好名诚人人好名畏义何乡不立上悦连言极是于所汲引士皆旌赏先是上即道迁公两官又除寺正有自边来觐者则曰薛某凡可为国知无不为而又注意倾洽以听罢行如响故讳缺失者相目矣数日除知湖州朝辞劄子论科折不明示数输送不即除籍及祖家分镇强边之法曰陜西为五而统于永兴河北为三而统于大名有塘泺方田稻田榆塞为之险城堡寨铺为之防弓箭社弓箭手畨族熟戸为之罗落他路迭戍悉受节度幕府州县难所辟差自种折二氏外别帅则以三衙若三司使都转运使为之能绩效验入备政府夫地分则守固势连则情不隔权壹则足以有为赏明则知劝光尧中兴沿边置镇茶盐之外举推与之将以固圉计亡易此臣愿按行成宪众逮镇守统帅舆帅不限文武忠智是使且无拘【阙】文无要小利无以日月为断卒章尤剀切曰方今谀媚成俗举世尚同泛观设施讙曰尽善偏辞先入异议不继百辟盈庭几成孤立是日奏罢上留语良久公将退特温辞宠借之大防谓书生姑息而办事者以苛为能烦卿辅郡冀以中道理之公对曰臣学于师以事陛下唯中道尔上曰如此朕复何忧公至郡逾月戸部奏言诸州经总制钱皆出场务酒税杂钱分以纳今多隠余分不尽得自便恣用请更为今监司给厯州县以凡日收钱摭实系厯分否则劾闻令下吏相顾莫敢建明者公独首奋为当路言之其畧曰旧额凡杂纳钱以十分为率分四为籴本六为系省钱其后廼始増以二分分总制钱是时州县未病之也然亦寖寻于奇羡矣久之乃裒羡钱校数嵗之最为额以十分分之七为总制増税三为在州钱愈非旧比也复积有上供月桩大兵打船修船六分赡军移用降本竹木等钱科色不胜繁矣而额如故既不足以应计且嵗费弥广郡用弥匮由此场务凿空以取赢虽有奉法吏思以寛弛予民而不得骋若复额外之征掇其强半官吏自救不给民病甚矣且以湖之都务籴本系省初为钱二十三万五千六百有竒自总制之起为钱五万八千九百有竒与故合犹日课二十九万四千余钱而已重以七分増税为钱三十五万三千七百有竒又重以上供若大兵之须凡四十万八千钱有竒使今且共得八十万钱以充入经总制之额其余为上供诸杂须钱且患若不足况不盈此乡所谓系省在州之数悉阙亡有约此推见他筦库尽然郡将安仰如不得已宜以日收钱先桩上供诸杂须之余廼系厯分庶或可行不然不敢奉诏版曹恚建郡胥俾持条法诣曹自觧公辨益力台谏官感发相继疏争之上廼寝前奏湖无苗米饟军嵗籴七万一千五百余石为缗钱二十一余万自添差武臣路【阙】下至进勇効士一百七十有一员军员五百三十有一人其廪稍为缗钱距二十万以他经费合往嵗凡用缗钱五十二余万旧制乌程归安二县折丁钱嵗十三万缗七年有防减折丁钱大半其已全输者听以明年除之是嵗所失亡十有余万而大农和籴六万石以银交子髙估徒欲用钱二千省得米一石郡不忍裁市直则当补钱万六千缗僦载之费不与焉益以就禄八十有三人【阙】啻为缗钱二万明年郊视进献赉予之币赍亦以二万数凡増费十万三千余缗以亡加増大都缺缗钱十有五万公曰是虽刘晏将奈何亟请于朝乞以市直偿民籴乞以折帛防绢钱拨除折丁钱乞汰军改徙寛郡乞节冗长差授在郡裁三四月自抗论分后执拒大事累数端日与权贵征利者为敌虽或依或违郡民少苏而不能平者滋众独天子简记所以见覆护甚至始公尝荐某人有材识他日某官缺员宰执拟数姓名以进竟擢某人为之郡丞趋时好干政引章避之为是他丞尝遣中使有所防察浙西诸郡独不入境用是故不敢辄动危之然公归志决矣即称病请奉祠三不许防除代一月章五上已又旬四上改除知常州公方乡用人人期待行所学不数月久劳于外还七日廼出守守七月罢罢归之百日以疾卒年止四十邦君朋友暨后学哭之过乎哀四方贤大夫士千里交相吊也公之学莅事虽谨宅心唯平其燕私坐必危然立必嶷然视听不侧欹虽所狎授言不以戱自着抄书及造次讯报字画不以行草几箧笔研衾枕屏帐皆有铭毫厘靡宻若苦节然要其中坦坦如也故其寡欲信于家行推于乡正直闻世而居无以逾众人公自六经之外歴代史天官地理兵刑农末至于隠书小说靡不搜研采获不以百氏故废尤邃于古封建井田乡遂司马之制务通于今或者疑公之博盖有所自得精一矣名流问质或往复累数百言防要无二大抵以古人小学神而明之大学之道传逺说离故汉儒守器数章句名家小知穿凿异端之徒乃一切屏事忘言后已髙论虚无而卑者滞物卒不合合归于一是为得之读其书知其为博之约也公已不求闻达于人有一长荐称必备居官不出位遇大事义所当为断为之尝掇拾管乐事为传语不及功利平生所推尊濂溪伊洛数先生而已告学者则曰毋为徒诵语録有浪语集若干卷书古文训若干卷诗情性说若干卷春秋经解若干卷防要一卷中庸大学说各一卷论语小学若干卷资治通鉴约说止若干卷九州图志止若干卷余未就公患五代史缺略修之亦未就若隂符握竒山海经古文道徳经焦延夀易林及刘恕十国纪年庄绰揲蓍谱林勋本政书姚寛汉书正异之属皆校雠为之叙其文精确趣实可以济世其经说不并依先儒其校异书必解剥其不正者娶孙氏父汝翼也初汝翼与舎人友相得舎人死汝翼遗书待制自言吾有女才且淑异日宜善事夫子吾将以室起居之孤比归公妇行皆应书公卒其友人张淳欲悉遗衣服以敛书铭如古法能俛听盖不失公意云一子曰沄补国学生公以卒后之百四十有四日十有二月壬申于吹台乡慈湖之原傅良丙戌丁亥嵗受徒城南公间来过教督之明年谢徒束书山间屏居公又过之问治何业竭已所已得对公曰吾惧吾子之累于得也即诏曰宜若是嵗己丑冬遂往依公具区滆上卒学茆茨一间聚书千余卷日考古咨今其中明年秋试太学公适赴召于是乡诸生及他邦之友咸在又日相与从公居游凡七八年间违公久者惟公使淮守霅川时为然然亦率不一二月书命辄至至则具道所言与行事故世多知公详莫如傅良今取其出处事言之大闗治道学术者为状余不着谨状
　　福州长乐县主簿诸葛公行状
　　曽祖考璿　妣朱氏
　　祖考原武翼郎　祖妣张氏赵氏并封孺人考纯廸功郎　妣赵氏
　　公姓诸葛氏讳说字梦叟琅琊诸葛自防稽内史恢别为淛东之族后稍徙严陵永嘉族盖严徙也或曰新安谱亡弗可论次公大父娶城南张氏以诸子从其舅学所谓草堂先生以八行应书者也繇是阖郡贤士大夫往往多诸葛氏师友婣娅公幼陶染诸公间已岐然度越行軰益自励读书着文穷夜旦不辄休既冠入太学再荐登绍兴庚辰进士第方待严州司戸防军阙丁廸功公忧服除授台之黄岩尉复丁母氏忧公故负当世志学不为章句训诂浅事务见于施设比罹两防谓禄养之无逮命之不偶也于是名其园曰艮园室曰傃室以其学力行于家辑柔其族而厉其乡人久之上下交孚子弟无少长咸视公习谨而丽于善莫之或肆里并大海其商海自给者率剽悍廼时以所不平就公决质之惟一唯否是定郡之东南隅广斥易恐截然倚公为巨防而公亦任其戚休非众同欲谒不至郡邑凶年艰嵗县官有卹政为守者率需公至为方畧公白事当若何费当几何立听行之然他乡部未有条而东南隅若干戸少长秩秩然防惠矣绍兴之季年也防海隆兴之甲申眎疫丙戌埋骴乾道之庚寅辛卯食饥壬辰筑埭皆其小试微见者也往年余与薛叔似象先陈谦益之俱防行在所私相语为授福之长乐簿公重违吾党意强起之官是时前丞相史公帅闽部丞相阅人熟不轻以狱讼畀属吏雅闻公贤数诿以事公以理平决不视大府意所疑信为非是丞相滋相知延之幕中幕中故盛賔游惟公自一话一言无禆补不出诸口丞相自喜晚得士礼以已敌且率当路者荐之朝而公死矣实淳熙元年正月庚戌也公平生燕寝无惰待物不矜庄施交际语唯恐伤人闻或为不义必反覆镌切不但已虽行百里从一仆持被饮食厪厪无乏所以周邻里朋友则不问费室事一切勿理趋公事未尝不勇决也年且五十徳日加修讲问日加切余尝见公暨张淳忠甫夜论学自叙读书二十年得一健字余辄从旁叹公健天徳也盍求其本公云云旦日忽挈余手出曰吾固深省于畴昔之言余窃自恨规意之浅也比将殁犹校雠仪礼家人不知其甚病也厥明盥栉已遽索纸书遗友人以训其子为寄更以一纸书吾他日将族必择寛地问法于伯忠甫又以一纸书吾弟儿女多以某所田若干亩尽归之适刘氏姊薛氏妹具有缺以田若干亩归之已呼其子耕来曰汝行之毋敢违戒又曰语汝母屏毋来前也一家始大惊顷之长乐尉之书至还答如平时又顷丞相遣客与其子至亦将迎如平时客出大门公目已瞑矣娶徐氏一子耕也享年五十有易论语说若干卷碑志诗文若干卷耕卜以三年十二月丙申奉公于黄屿山以状来请始余闻公谊甚髙未之敢请见也寓城南有题曰里弟诸葛某之谒入余愧叹袖谒走出见遂辱与为忘年交将何敢辞以余所见闻公居乡试吏建民利甚众夫人有一事则以传世要之于公不足道故道其出处进退死生者为状
　　国子司业何公行状
　　何氏郡大家别为二族讳溥字通逺官至翰林学士为百里坊族公讳伯谨字诚夫官至国子司业为城南族翰林公试礼部奏名为天下第一百里坊之何于是始大而城南何氏自讳某生四子金华主簿子发为宣和间进士子达子谟同时为太学诸生子达晚授官累封至朝请郎公以金华仲子来为朝请后复与其弟青田令伯益同为绍兴二十一年进士公卒青田之子叔忱与其三从兄次常又为同年进士盖以儒生赋禄三世矣论之虽繇文词以孝睦为本往时金华蚤世朝请抚其孤教之有成是为青田令青田复早世公抚教其孤如朝请今竟成是为叔忱也父子以善托孤起敬乡党则何氏之世其家有以也公信厚靖共务不暴白宦稍达皆循次平进不自意得而世之奔竞沽激速化之术不但不欲亦诚不能也由国子博士摄尚书郎出知饶州罢起知广徳军以朝请年九十余丐祠不行丁朝请忧服阕除太府丞是时上方更用一二执政阖朝士诣府称贺致辞已而顔行前论今进退人宜谁先则皆曰若何君不当久居此官已而改大理正不越月真除兵部郎官驾幸学于师儒选甚遴阖朝士相与语则又曰上既用某人某人矣必将用何君明年除司业以余所见士入朝不为众媢忌顾冀幸其迁官鲜有如公者观公羣居平日寡言笑初无以恱人也每进对论事具以质言不好立新竒自以学官至为郎凡三四对所上十余奏大要以当世之患文胜而实不足比年臣子为陛下丰财缮兵尝试不効者类多诞谩无补事情方今慕汉宣帝而赏罚未尽当其功罪俗何由变末论久任曰以竞进之人为自营之计望其实课绩犹却行求前也在饶州江西诸郡皆旱甚往往讳不悉言上公以戸口若吏卒之稍食计见廪实所欠为米十有四万石乞诸朝有防予三万公连奏不已更奏月桩为缗钱十六万折帛十二万绵绢六万二千匹不蠲民必重困禾且熟犹自疏力不足救荒当罢去永嘉不宜蚕民嵗输绢以贸丝旁郡为苦转运使将以桑土例槩数敷和买绢公适在度支持不使下有建造二百艘者宰相以为问公恳言温濒海郡木鐡皆非其有为损其半平生不多见设施于其一二足以发明公之所存矣岂所谓徒文具无恻隠之实者耶以某年某月日卒于官年若干娶某氏某氏俱先卒又娶某氏子男三人叔愿廸功郎叔谋叔振女三人长适某次适某次许嫁某叔愿以某年月日公于某乡某里之山来谋于某曰先君辱知于今参政周公厚尝惠许之铭不肖孤自惟念设不获执事之文以借手则参政公将谁从而信予之某不敢辞遂为之状






　　止斋集卷五十一
　　钦定四库全书
　　止斋集卷五十二　　　　　宋　陈傅良　撰杂文
　　民论
　　天下之事有可畏之势者易图而无可畏之形者难见也易图者亦易应难见者必难支故明智之君不畏夫方张之敌国而深畏夫未见其隙之民心盖民心之摇惨于敌国之变其变之迟者其祸大而患在于内者必不可以复为也古者有畏民之君是以无可畏之民后之人君狃于民之不足畏而民之大可畏者始见于天下嗟夫民而至于见其可畏其亦无及也夫秦之先盖七国也自孝公至于庄襄亟耕力战荐食诸侯之境厯七世而并于始皇之手吁亦艰矣始皇惟知天下之难合而其患在六国也故危其社稷裂其土地而守置之以絶内争之衅中国不足虑而所以为吾忧者犹有四夷也于是郡桂林城碛石颈系百粤而却匈奴于千里之外始皇之心自以天下举无可虞足以安意肆志拱视于崤函之上而海内晏然者万叶矣而不知夫天下之大可畏者伏于大泽之卒隐于钜鹿之盗而其睥睨觇觑者已满于山之西江之东也一呼而起氓云合虽邯郸百万之师建瓴而下而全关之地已税驾于灞上之刘季矣呜呼秦以七世而亡六国而六国之民以几月而亡秦以秦之强不能当民之弱天下真可畏者果安在乎人君不得已而用其民以从事于敌国可不惧哉
  </div>
  <div class="pagination">
   <a href="止斋集_page30.html">
    上一页
   </a>
   <span>
    ...
   </span>
   <a href="止斋集_page26.html">
    26
   </a>
   <a href="止斋集_page27.html">
    27
   </a>
   <a href="止斋集_page28.html">
    28
   </a>
   <a href="止斋集_page29.html">
    29
   </a>
   <a href="止斋集_page30.html">
    30
   </a>
   <span class="current-page">
    31
   </span>
   <a href="止斋集_page32.html">
    32
   </a>
   <a href="止斋集_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
