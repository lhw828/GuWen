<!DOCTYPE html>
<html>
<head>
    <meta charset="UTF-8">
    <title>沧溟集 - 第 6 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>沧溟集 - 第 6 页/共 39 页</h1>
    <div class="content">　　其四
　　良马踬路岐善言踬嫌疑称乐自云早日月寝已驰黄金不可作羙酒多所宜清风响髙唱令徳含妙辞
　　其五
　　太元秉经纬天地自生成隂阳逓消息四时相虚盈雷雨鼓神气日月宣华英絪緼交二仪周流列五行至和液甘露盛徳厌欃枪唐虞且法象明良熈穆清垂衣御三事大治无常名
　　其六
　　翩何汉宫女红妆郁荧荧本自良家子十五充后庭是时得上意宠至身逾轻贵幸霸天下妙丽倾人城诏许领椒房嫔御无不惊唇如齧丹饴齿如锵玉声一当万乗主常含中道情絶色动千载旦夕谁见明羙恶悬盛衰弃置视合并所以尹婕妤顾盻失平生
　　其七
　　诡时苦难遇直道苦不华挈缾羸众口绳墨矫群邪所以上古人工拙无常家陆沈金马门醉即据地歌世乆自相玩为徳一何多在羣既累生孤贵亦失和首阳与柳下一龙复一蛇同流虽所愿迹迩心则遐
　　其八
　　鸿鹄一以举四海何悠悠局促人间世岂若逺行逰明时不重至中懐难乆留遇合成佞幸羙女多所仇英雄既失据片语解绸缪所以孔仲尼舍车即于浮
　　其九
　　洞庭大张乐千乗朝昆仑在昔有行幸轩穆一何尊楼船下河东羽卫覧西垠风起白云飞陇首望中原箫鼓发哀情长驰晻回辕入齧妃女唇出接词客言
　　其十
　　名马不受羁足下有千里黄鹄不受罗羽翼就四海贵贱自一身出处无二轨时利适愚夫势衰蹶智士祛长不揠臂屦缩不截趾陆沈人间世悠悠日复尔
　　杂兴【又十一首】
　　鸿鹄摩苍天万里一翺翔廻飚生羽翼浮云为低昻毕逋城上乌黄口自成行俛啄仰相吓徘徊腐防傍
　　其二
　　大鱼鼓长鬐防若举帆幢夜驱苍梧风凌晨浮九江怒击胥山涛洪波为汹汹夲圗运南溟中更不相容何言一失水湖海难再逢宁如涸辙鲋斗水得所钟
　　其三
　　江南有佳人桃李蓊朱顔宕子行从军闲房重其闗明月一徘徊形影自翩翩秋气响罗帷萧萧难独眠
　　其四
　　凤栖十围干龙翔九回流圎景朝列宿五岳尊陵丘圣人膺大命多士自相求稷契功不刋唐虞徳无俦神明盛驱使衣裳羙优防诗书监二代孔氏乃宗周在昔纡天经羣后有绸缪艰难戴王室千载成咸休
　　其五
　　长离自凤雏天马乃龙子文采成九苞骨法夲千里箕颍出髙人岩穴有知已抗迹唐虞庭清风振薄鄙
　　其六
　　南山有竒鸟朝阳曜其文下来兰池饮罗网正纷贠虽复就长缨徘徊懐不羣枳棘无安歩哀鸣激清云
　　其七
　　翩翩西北风萧萧枯桑林登髙使人望秋气悲我心丛台蔓寒草易水清且深当时燕赵士慷慨有遗音
　　其八
　　驾出蓟北门东望元英宫髙台造浮云碣石来悲风客卿既裂地战士亦论功称系迁大吕昭王气何雄汶篁一不植千里生飞蓬
　　其九
　　逍遥临蓬池言陟梁王台还顾望大河洪波悠哉飞雪蔽中原北风千里来驰驱名利途无骏不驽骀精卫自防鸟东海生尘埃
　　其十
　　古今一旦暮俯仰成兴衰不见桑榆云千里相蔽亏黄金苦易尽红顔安可为如何膏粱士拂拭使人悲
　　其十一
　　万事无不有何言能自持巢由乖世度髙行众人疑俯仰在当路得防未可期汤火煎太和倾侧使神危终身系罗网失势还相欺念我平生欢临觞命妖姬
　　古诗后十九首【并引】
　　前有十九首故后言之犹称古者其文则十九首也其文则十九首而以属辞辟之制辔防于垤中恣意于马使不得旁出而居然有一息千里之势斯王良造父所为难尔
　　其一
　　行行万里余依依梦故乡见君累长夜携手立彷徨寤言心尚尔忽在天一方越鸟东南飞胡马鸣相望眄睐人自好弃捐人自老徘徊亦何益努力苦不早思君度餐饭嵗月漫浩浩慷慨即别离故乡勿复道
　　其二
　　揺揺车马客依依燕赵女沾沾倚筝立交交夹语盘盘髙结出飚飚巾带举浮云忽自归荡子漫无所天寒锦衾薄空牀难独处
　　其三
　　白石何歴歴松柏何离离人生天地间一日不可知斗酒无常置良防无常期沈吟厚与薄为乐无乃迟宛洛羙游戏冠带自相随宫阙起云中第宅罗四垂王侯负贵气佳客以盛衰君但视车马揽防振其绥
　　其四
　　良防属今日弹筝倚新声唱苦令神伤三变不可盈中曲忽自置踯躅一再行欲因更促柱难为聴者情人生局一世悠悠终何成要路多坎坷先秋惨其荣来者率如此焉知千嵗名
　　其五
　　三五楼上女徙倚当双扉红妆妙一世谁不揽容辉弦歌入青云新声亮所稀千载为一弹含意有余哀知音难再得且复立徘徊终日不成曲零涕沾裳衣三叹令人老游子何时归
　　其六
　　烛烛芙蓉花擢擢采兰妇懐袖忽已盈馨香谁为有秋草一以萎此物难独乆驰情一水间无因擕素手
　　其七
　　揺光加孟冬北风何惨栗寒至踈众星蟾兎亦早缺四时既潜移遗迹独难列不知空牀下蟋蟀安从出宛洛多故人厚者如胶漆及其据要路负我道非一织女无成章牵牛防不发且复守贫贱振翮各有日
　　其八
　　浮云何冉冉亦在南山阿千里逺徘徊防子苦无家昔我同门友防马驱髙车两宫属眄睐冠帯日逶迤致身及盛时结附一何多极宴累长夜重闱发弦歌白露忽以零廹此蕙兰花芳草随飚尘谁能顾女萝
　　其九
　　独鹄西北逝逸响一何哀念当生别离欲去复徘徊不惜寒气厉但伤羽翼摧我有鸳鸯绮无衣谁为裁
　　其十
　　眄眄织女星当机理纨素牵牛能几许常为投杼误纨素欲遗谁终日西北顾负轭复何时轩车嵗云暮揽衣即河汉踯躅不得度
　　其十一
　　髙楼出西北下有故乡道浮云蔽天起回飚响秋草四时更相至人生自着老伤彼逰子顔戚戚难独好擕手不须防弃捐一何早努力以为乐泣涕复盈抱
　　其十二
　　东城属浮云阿阁百余尺嵗暮多悲风防子衣裳薄四野何萧条所遇但遗迹来者自为今去者自为昔盛年奄已衰含意将安适燕赵出名倡红顔照宛洛结束随时变弦歌日相索未弹理懐袖若在逺行客弄指一何妙列柱一何廹驰情视双燕飞入王侯宅
　　其十三
　　磊磊丘与坟郁郁郭北地白日松栢隂悲风四靣至谁能黄泉下永含未伸意悠悠即长夜千载一以弃漫漫待明发迢迢正遥寐身世非胶漆岂得常相寄此物无贤愚万嵗更相致神仙不可知服食苦中置羙酒与佳人擕手行逰戏
　　其十四
　　郭北一极望徘徊安所如新坟歴歴出古墓附里闾薪者踯躅歌弃女廻其车白杨日夜疎萧萧悲有余三嵗去故乡一字无素书
　　其十五
　　处世苦无见孤生非所忧髙言唱同心千载一相求穷贱解胶漆弃置衰交防昔我同门友上书哀王侯明月皎夜光踯躅不得投
　　其十六
　　迢迢月既望白露被庭中越女理前音燕服罗清宫交防自逺方文彩复无双驾言出广陵将以适曲江聊栗此何气揽观不可穷帷车蔽日下万马悲回风水力率已至神物难为容秉意属南山浩荡惟所从上客变其度陈唱谁与同极命以成章娱乐良未终
　　其十七
　　孟冬风已厉揽衣有余叹独宿知夜长逺客知天寒河汉直双阙皎若素与纨黄鹄从西南孤飞正漫漫一鸣缓中带再鸣霑玉顔游子不可聴令君中道还所以生别离慷慨亮为难
　　其十八
　　客从洛浦至遗我合欢衾中有长相思縁以结同心芙蓉发文彩鸳鸯厉哀吟逰子正无衣天气复已隂故人此属意徘徊独至今
　　其十九
　　皎皎罗帷月揽之有余辉寤言守长夜依依未能归故乡无不可道路亦何为客行各有懐谁知我心悲出门一以望浩荡霑裳衣
　　君子行
　　君子羙百行维日服厥车奔不易度火灭不改容垢言一生口盥潄难为工金多徒自秽重名挠直躬幸勿少须防无替功乃崇九渊可浮防所患溺愚防
　　逺游篇
　　乗蹻万里外言造太微庭云霞曜朱阙日月夹丹櫺羣后俨金止仙女纷玉亭随风列以雨出窈而入沆瀣飞素液芝草不复零虹霓为我带杂佩揺华星濯缨河汉流清波正泠泠俯视世间人泛泛如浮萍
　　太山篇
　　大东有神岳专名为岱宗日精摄海气吴野控其峯明堂朝列后金防纪元功维昔七十家轩辕此登封云霞自窈窕石室何青葱仙人揽玉树须髪生清风灵液飞潺湲芝草如蒿蓬唯帝拥灵符千载一升中愿言与问道乗龙举太空



　　沧溟集巻三
　　钦定四库全书
　　沧溟集巻四　　　　　　明　李攀龙　撰五言古诗
　　建安体【三首】
　　转蓬遇囘风千里一遨游良时不自爱泛泛亦何求西来既迂怪周孔以坟丘患无纷葩名年往非所忧烈士多壮心对酒苦难酬枕石太华颠俯潄江海流
　　其二
　　北风正徘徊繁霜以霏霏经过至朔方惆怅我武威白骨何籍籍铠甲贯疮痍猛兽蹲髙冈狐兎失故蹊伐薪缺斧斨饮冰胶马蹄逺行多苦寒中路渇与饥是时一介志悠悠谁当知
　　其三
　　河汉悬清光三五正参差西北起浮云霏霏风入帷白髪一何早隠约当待谁快独饮羙酒登台临华池赵女荡竒舞秦筝繁且悲忧来亦有方安得常相随
　　代建安从军公燕诗并引
　　魏三祖及子建诸子间各临戎义有纪列乆当逸失不独王仲宣五篇又公燕一章应阮侵不就次与仲宣从军诗过意讽婉均之未尽所长今各代作二首云
　　代文帝
　　长驱下广陵观兵东南疆方舟被大海万骑纷纵横旌旗随波靡组练逺茫茫中流震金鼓士马何激扬铠甲生悲风千里一锵锵白羽所漂揺浮云自低昻抚劒登髙城我军正相望零雨有遗篇咏言难可忘
　　代明帝
　　太常摩回飚旗帜何翩翩屯吹弥故垒列舟竟长川登樯望四野萧条无人烟髙墉走狐兎荆棘动参天抚劒下中流甲士罗东西赋诗写其懐随波以潺湲从军在万里惆怅私其怜
</div>
    <div class="pagination">
<a href="沧溟集_page5.html">上一页</a><a href="沧溟集.html">1</a><a href="沧溟集_page2.html">2</a><a href="沧溟集_page3.html">3</a><a href="沧溟集_page4.html">4</a><a href="沧溟集_page5.html">5</a><span class="current-page">6</span><a href="沧溟集_page7.html">7</a><a href="沧溟集_page8.html">8</a><a href="沧溟集_page9.html">9</a><a href="沧溟集_page10.html">10</a><a href="沧溟集_page11.html">11</a><span>...</span><a href="沧溟集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
