<!DOCTYPE html>
<html>
<head>
    <meta charset="UTF-8">
    <title>诚斋集 - 第 46 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚斋集 - 第 46 页/共 120 页</h1>
    <div class="content">　　系防兰溪岸开襟栁驿人争趋夜市月自浴秋江灯火疎还密帆樯只更双平生经此县今夕驻孤幢合眼波吹枕开篷月入船竒哉一江水冩此二更天剰欲酣清赏翻愁败醉眠今宵懐昨夕两卧万峰前水色秋逾白山光夜不青一眉画天月万粟种江星小酌居然醉当风不觉醒谁家教儿子清诵隔疎櫺
　　过石塘
　　万石中通一线流千盘百折过孤舟滩头未下人犹笑下了滩头始觉愁
　　乌祈酒
　　入到严州不识田一江两岸万青山乌祈酒味君休问费尽江波卖尽钱
　　毛永乌祈山两崖家家酒肆向江开也知第一蒲萄色只问米从何处来【毛永乌祈皆地名】
　　过白沙竹枝歌
　　穹崖絶嶂入云天鸟雀才飞半壁间逺渚长汀草如积牛羊须上最高山
　　田畆浑无寸尺强真成水国更山乡夹江黄去堤堤粟一望青来谷谷桑
　　絶怜山崦两三家不种香秔只种麻耕徧松堤锄徧岭都来能得几生涯
　　东沿西泝浙江津去去来来暮复晨上岸牵樯推穉子隔船招手认乡人
　　昨日下滩风打头羡他上水似轻鸥朝来上水帆都缷真个轻鸥也自愁
　　絶壁临江千尺余上头一径过肩舆舟人仰看胆俱破为问行人知得无
　　过乌石大小二浪滩俗呼浪为郎因戏作竹枝歌二首
　　滩声十里响千鼙跃雪跳霜入眼竒记得年时上滩苦如今也有下滩时
　　小郎滩下大郎滩伯仲分司水府闗谁为行媒教作赘大姑山与小姑山
　　过严州章村放歌
　　石崖削得瘦到筋半防也无尘土痕正如狻猊走得渇下赴江水一口吞严滩过却乌龙嘴两岸秋山夹秋水舟中小酌亦不遑眼底生愁失苍翠尖峯巳自刺太虚峯头更立玉浮屠好山千只复万只家里门前一只无【乌龙嘴亦滩名】
　　晚过侧溪山下
　　看山妙处几曽知落照斜明始觉竒皱尽衣裳纹欲裂争先头角逺相追松梢别放六峯出江底倒将千嶂垂一路诗篇浑漫兴侧溪端的不相亏
　　自嘲白须三首
　　强惜数茎须惟愁白却渠朝来都白尽愁惜两何如客传湼须法老子付一笑借令白再能令年再少湼须只诳客那可诳妻儿诳得妻儿着还能诳面皮
　　夜宿东渚放歌三首
　　前山欺我船兀兀结约江妃行小谲乗我船摇忽逺逃见我船定还孤出老夫敢与山争强受侮不可更禁当醉立船头看到夕不知山于何许藏
　　看山须看山表里不然看山还误事平时只爱万峯青落日惟存数尖紫浙江船上多少人往来看山谁识真丁宁舟人莫浪语却恐儿辈不肯去
　　天公要饱诗人眼生愁秋山太枯淡旋裁蜀锦展呉霞低低抹在秋山半须臾红锦作翠纱机头织出暮归鸦暮鵶翠纱忽不见只见澄江净如练
　　舟中夜坐
　　与月隔一簟去天争半篷若无篷与簟身在太虚中
　　富阳晓望
　　江氛海雾暗前村四望秋空一白云忽有数峯云上出好山何故总无根
　　杨村园戸栽芙蓉为堑一路几数万枝
　　杨村江上绕江园十里霜红烂欲燃都种芙蓉作篱落真将锦绣裹山川晚妆照水密如积春色入秋寒更鲜客舎瓶中两三朶可怜向客强婵娟
　　赠法才师
　　平江净慧法才长老求予书壶天归云四大字因作四十字以问之
　　才公南华别不见八年许瓣香宗混融只眼半唐举聊将笋蕨嘴戏作冠剑语天还在壶中云却归何处
　　为崇辨法澐师作林野二大字
　　天下何人不爱官弃官出世古今难向来一觉钧天梦便作林居野处看
　　跋徐恭仲省干近诗
　　仰枕糟丘俯墨池左提大剑右毛锥朝兰夕菊都餐却更斫生柴烂煮诗
　　君家诗伯老师川觧道芦花落钓船莫笑东湖秋水冷近来新吐一枝莲
　　传派传宗我替羞作家各自一风流黄陈篱下休安脚陶谢行前更出头
　　送顔几圣龙学尚书出守泉州
　　聴履星辰北斗寒三能只隔寸云间周家冢宰均四国汉制尚书本百官鹓鹭班齐瞻进步鳯凰池近却飞还河图冠出西清上莫作寻常五马看【用进退格】
　　我昔绫衾下直时公为壁水大宗师清风明月行乐耳布袜青鞋随所之颠倒壶觞留落日翻腾山水入新诗我来公去如相避送眼行尘不得追
　　寓仙林寺待班戏题
　　聴尽钟鱼半月声浪传移住竟何曽莫教少欠樷林债更作今宵且过僧
　　送残秋
　　余七月间在高安郡治一夕梦至修门外宿留旅邸问逆旅主人地名谓何答云送残秋莫晓其意八月十二日拜召命是日奉檄启行九月十二日入修门寓仙林寺至十月三日奏事选徳殿恭遇上赐睿防和圣韵钦命竟送残秋云【赐题残秋和圣韵游字】
　　梦游帝里送残秋重九真为帝里游十月初头方赐对痴儿枉却一生愁
　　自跋江西道院集戏答客问
　　问我来朝南内南便从花里趁朝参新诗犹作江西集为带筠州刺史衔【时召命以筠州守臣奏事】
　　客从南渡向侬来我马西征拜此台若问个中何所有一腔热血和诗裁















　　诚斋集巻二十六
　　钦定四库全书
　　诚斋集巻二十七
　　宋　杨万里　撰
　　诗
　　朝天续集
　　和陆务观见贺归馆之韵
　　君诗如精金入手知价重铸作鼎及鼒所向一一中我如驽并骥夷途不应共难追紫蛇电徒掣青丝鞚折胶偶投漆异榻岂同梦不知清庙茅可望明堂栋平生怜坡老高眼薄萧统渠若有猗那心肯师晋宋破琴聊再行新笛正三弄因君发狂言湖山春巳动
　　衔命郊劳使客船过崇徳县
　　北闗落日送船行欲到嘉兴天巳明睡起一河冰片满捶琼摐玉梦中声
　　水面光浮赤玉盘也应知我牵【去声】夫寒满河圭璧无人要吹入诗翁冻笔端
　　岸树低欹一雪余枝头半叶已全无油过尽千梢影浓处还浓枯处枯
　　读笠泽丛书
　　笠泽诗名千载香一回一读断人肠晩唐异味同谁赏近日诗人轻晚唐
　　松江县尹送图经中有唐诗喜不胜看到灯青仍火冷双眸如割脚如冰
　　拈着唐诗废晚餐傍人笑我病如癫世间尤物言西子西子何曽直一钱
　　船过苏州
　　垂近姑苏特转湾盘门只隔栁行间望来望去何时到且倚船看逺山
　　暮风似箭复如刀落照那能暖客袍天逺地平城更阔千寻玉塔尺来高
　　五更过无锡县寄懐范防政尤侍郎
　　苏州欲见石湖老到得苏州发更早锡山欲见尤梁溪过却锡山元不知起来灵岩在何许回首恵山亦何处人生万事不可期怏然却向常州去
　　午过横林回望恵山
　　道是冰销快水程不知青女解藏冰芦花多处竹阴底砌作瑶堤不计层
　　雪余官路已生尘犹喜长河水稍深恨杀恵山寻不见忽然追我到横林
　　晚过常州
　　常州曽作两年住一别重来十秊许岸头杨栁记得无总是行春系船处自笑恍如丁令威老懐成喜亦成悲人民城郭依然是只有向来须鬓非
　　望多稼亭
　　遥望城头多嫁亭亭边霜桧老更青当年老手携穉子芒鞋葵扇绕城行臈前移梅春挿栁蹋雪冲泥不停手栁未成阴梅未花着帽又迎新太守后来新守复迎新到今新旧知几人向来手植今在否寄与此诗聊问春
　　晩日
　　日影穿波跳碎银波光弄日走寒星一时飞入船里万草千花变未停
　　贪看波日弄船竒观人间不作双忽被竹阴偷卷去只余一面拨醅釭
　　舟中追和张功父贺赴召之句
　　两嵗千愁寡一欣故人多问谢张君又瞻东阙阙前月只负南溪溪上云賔日扶桑遭圣旦客星钓濑愧天文人生离合风前叶聚首亡何复离羣【余所居里名南溪】
</div>
    <div class="pagination">
<a href="诚斋集_page45.html">上一页</a><span>...</span><a href="诚斋集_page41.html">41</a><a href="诚斋集_page42.html">42</a><a href="诚斋集_page43.html">43</a><a href="诚斋集_page44.html">44</a><a href="诚斋集_page45.html">45</a><span class="current-page">46</span><a href="诚斋集_page47.html">47</a><a href="诚斋集_page48.html">48</a><a href="诚斋集_page49.html">49</a><a href="诚斋集_page50.html">50</a><a href="诚斋集_page51.html">51</a><span>...</span><a href="诚斋集_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
