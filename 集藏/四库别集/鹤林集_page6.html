<!DOCTYPE html>
<html>
<head>
    <meta charset="UTF-8">
    <title>鹤林集 - 第 6 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤林集 - 第 6 页/共 25 页</h1>
    <div class="content">　　奉先思孝瞻彼上宫揆日庀工动乎下土敢告于庙以宁其神
　　光宗皇帝修换宫文
　　伏以菆庙之严明神所宅隂虬阳马嵗月乆深松桷旅楹风雨侵蚀属庀工而揆日敢移御以告安
　　宁宗皇帝宫文
　　伏以景彼崇丘侐其閟宇龙輴既逺虬柱斯倾属鸠僝功敢告移御
　　昭慈圣献皇后等奉安神御文
　　伏以柏宫侐浄厯嵗月已深松桷延长为风雨所薄既竣徒役复妥灵斿
　　恭圣攅殿修整奏告文
　　伏以菆庙之严风雨所薄旅楹倾剥涓日缮修顾瞻慈灵不敢不告
　　恭淑皇后修整攅宫殿文
　　伏以慈灵在天邃殿于穆其门有伉积嵗不修涓日既良鸠工是告
　　外制
　　与芮除武康军节度使制
　　门下朕穆叙宗盟迪稽周典建之藩屏首推曾孙王发之仁分以旂旌爰锡孟侯弟封之宠粲亲亲之恩意肃暨暨之戎容飏于大庭诏尔羣辟具官某气韶质美徳粹行恭蕴借诗书进止必由其度沈潜学问竒衺不接于心蔇登神京蔼有芳闻峩冠在列宛如青袍朝士之癯奉璧陪祠弗类赤社亲王之贵毎阅起居之奏屡殚忠益之箴实毗皇家式壮宗翰朕方裂地以分诸镇即坛而拜元戎凡沾横草之功亦被建旟之命矧贵介弟非他人昆外虽欲得腹心爪牙之臣内岂可无骨肉本根之辅用是辍留台之务进而升将钺之坛钜毂髙幢奄宅洋川之澳真祠采食仍陪魏阙之班以光桐叶之封以广常华之覆于戯仁祖锡允良之节尚云宠不期骄孝宗彻伯圭之田犹曰卑以自牧葢相友睦者所以教诸侯之悌而胥训诲者所以示万世之公惟汝念闻则予以怿
　　贵谦除保康军节度使制
　　门下继世以立诸侯固王者尚贤之谊建旂以封同姓乃圣人笃近之仁矧予贵介之英维国宗莩之瑞涓辰授钺涣号扬庭具官某躬信厚之姿秉祗庸之徳宿邸惟谨奉朝滋恭性雅好儒能嗣北海靖王之后日勤为善弗贪东平邑国之封重惟宁考之初元每笃沂王之深爱和乐根于天性有常华韡韡之风锡与异于他人无杜叶菁菁之刺始畀之以斋坛之节复开之以青社之茅一时荣懐百代鲜俪葢自庆元至于嘉泰常宠数之便蕃兹繇寳庆讫于端平尚情文之希阔爰举建旄之典载疏友弟之恩爵尔上公信已孚于麟趾与之多邑班仍在于龙墀于戯汉启九国而交独好修唐册五王而宪尤谨度毋防于逸然后可以保髙位毋居于贵然后可以全令名勉图淑声祗服先训
　　谢奕昌保宁军节度使制
　　门下周首二南之化所以着夫妇之经汉疏四姓之封所以袭衣冠之盛兹衍中闱之庆用推左戚之恩粤从亷车超授斋钺敭以明纶之告肃于防弁之瞻具官某柔嘉而明缜栗而润进止合威仪之制话言循徳义之闲鸿渐周行蔼有淑均之誉退居私第恬无华竞之心径从文石之清换授武阶之峻为社稷卫属鞬黼座之南与賔客言束带紫宸之北虽多仪之济济常自牧以谦谦况保衡曾劢相于我家而太姒实助修于隂教乆矣宫闱之正位方兹寝庙之告成桂栋斯芬既定毖祠之所袆衣有烂聿严归谒之仪岂于常棣之华不施葛覃之祉爰即金华之壤俾分茸纛之辉佚以琳宫丰之采邑于戯孝庙眷成肃之弟爵已列于横班宁皇褒恭圣之兄宠复隆于一品酌两朝之中典焕昭代之弥文徃承于休益茂而戒
　　谢奕礼保康军节度使制
　　门下国风之系周南率本人伦之厚大雅之褒申伯实由寝庙之成惓我戚藩生于相阀爰出丝纶之宠并加节钺之崇卜以刚辰谂于列位具官某甚徳而度大盈若冲温恭有韦布之风澹泊无绮襦之习婣聨椒掖元侯之隂徳尚存秀擢芝庭太傅之芳猷未逺方晋登于华路乃屈就于彞章径自郎闱式共武服东阁西阁之序秩视从班长君少君之贤人推世美朕方考先代巳行之典修后家归谒之仪神祗安乐之已毕享静嘉之荐兄弟相好矣讵可无蕃锡之恩彻土上庸出节少府鹘衔绶带有严上将之坛鹤驭云轩乃奉真仙之舘爰晋朌于腴赋庸昭示于龙光于戏四姓之列为小侯虽衣冠之代有二卿之称于钜鹿常名誉之难全惟忠谨可以禔身惟勤俭可以保位徃祗明训益茂淑声
　　郑清之加恩制
　　门下朕获执珪币恪恭神人畏天之威常若承祀齐明之日裒时之对敢忘在廷奔走之臣矧予元台式是百辟既与合宫之显相岂容馂恵之后施具官某俊徳爽邦懿文纬国秉蹇蹇王臣之节持谦谦君子之心粤惟宁人遗我哲辅防六龙于潜跃之始葢不縁肖象而求作霖雨于荟蔚之余曾不以片言而悟初辅端平之治庶跻元祐之风调娱万几政不寛而不猛收采众善道无陂以无偏比因迅烈之灾力上退闲之请华之书殿贲以经帷虽云鼓枻以絶江犹冀朝宗之在望而况亲陪宗祀董正上仪合加进律之恩庸广受厘之意以开井赋以实畬租于戱衍以旧相居河阳尚侈大礼庆成之赐浩繇师臣侍经幄特防明禋采邑之封葢不归福于朕者上之仁而能责难于君者臣之义尚宏鸿施益罄嘉猷
　　杨谷加恩制
　　门下朕聿祗旧章称秩宗祀使宰孔赐齐侯胙所以旌祭事之劳命召公彻申伯田所以隆采邑之宠式褒懿戚诞告羣工具官某质粹而外和量闳而中裕寳书在几居无华竞之风玉带趋朝动中折旋之度早防荣于斋钺晩避宠于师垣身贵而心愈谦年髙而行弥谨每懐恭圣之保佑常念母家之典刑兹以明禋俾共使事领内廷之卫辑虎士以无哗相中坛之仪粲貂冠而有耀既徳馨之上达宜馂泽之下朌爰即旧封载陪新食于戱我将我享既能敛福锡庶民维戚维贤先以贺礼亲异姓有嘉耋老毋用训词
　　师弥加恩制
　　门下明王分寳玉以展亲特厚戚贤之爱大宗执珪瓉而亚祼毎崇祭祀之伦矧备享于明堂既相成于熙事合加徽数诞告治朝具官某属近而行尊年耆而徳邵世縻髙爵已防白茅青社之荣班立长身颇称玉带金鱼之様恪奉秀园之祀董司周室之盟肃然仪形蔼有誉处属三载举亲祠之典而九筵严并侑之仪当辇路之初晴导驾已劳于扈从逮斋居之将雨歴阶逾重于降陞四体有庄舒之容一毫无惰慢之气既辑涓成之庆式敷馂恵之休贲以爰田增之贞赋于戯作鲁公之册盖繇于入祼太室之余益东平之封实起于定议南郊之后尚绥素履以答灵娭
　　思正加恩制
　　门下周封同姓五十国义莫重于展亲汉召助祭九百人恩独隆于赐爵朕参稽旧典搜举明禋仪礼成而三神顾歆需泽下而四方丕享矧于仲父宜锡庆条具官某禔身有仪乐善无斁承诸姬之后不以富贵而骄人袭二献之风颇能博雅而好古朱邸共推于贤誉青旌双拥于节旄素嫺朝防之容克相祀禋之礼龙旂耳耳周旋乎法驾之间麟趾振振进退以先王之度迨飏烟之竣事广馂恵以旌劳衍以爰田华其巨镇于戯望祀不祈其福朕常懐畏威时保之心居宠必思其危尔其懋作徳日休之戒更图励翼以答熙成
　　不擅加恩制
　　门下昔在成周厚于同姓命史佚作伯禽册当太室既祼之时使石尚归鲁国膰在诸侯助祭之后矧秩肇禋之典实共相祀之班盍考彞章亟朌馂恵具官某温恭而信厚闲雅而裕和蔼有诗书之风泊无富贵之习文王之昭武王之穆循礼度于二南庄公之子周公之孙奉蒸尝于百世自赐先王之履首陪重屋之祠结綪入斋能将洞属之敬展轸从跸不惮骏奔之劳熙事备成灵娭来燕既出濮园之胄宜均宣室之厘加以采田实其圭赋于戱飨帝而臣受职已昭明徳之馨香笃亲则民兴仁宜溥湛恩之汪绥而夀祉强我本支
　　谢奕昌加恩制
　　门下朕获奉嘉牲瑄玉以歆上帝明神穆穆周筵俨诸侯之助祭煌煌汉殿伟四姓之侍祠既毕飨于合宫当防荣于戚畹特敭制綍以谂朝伦具官某韵宇象贤气姿竞爽一家诗礼雅有好修之称奕叶簮缨泊无富贵之累身虽被渥云之泽门不停流水之车比因寝庙之成竝建双旌之美恂恂徳行毎居大而能谦抑抑威仪常率履而不越有韬瑞节有秉介圭典领营屯恪共使事相我上仪之盛讫于熙礼之成敛福以锡庶民既广十伦之泽赐级以劳伯舅仍加五等之封于戱先民有言君子所履思袭紫传之所以盛鉴重侯累将之所以微徃懋淑声永绥多祉














　　钦定四库全书
　　鹤林集巻六　　　　　　宋　吴泳　撰
　　外制
　　善昙换授皇叔祖太子右监率府率制
　　勅具官某朕追惟沂邸诞正名称蔇于寳玉之亲贲厥丝纶之宠尔肺腑亲也外庸乆试合应褒迁擢居南内之班俾掌东宫之率益思励翼以对休光可
　　善瓐授州防御使制
　　勅具官某濮王诸孙一迁官元丰成宪宗室十年一磨勘绍兴旧章尔安懿裔孙行尊属近虽至鼎贵蔼然癯儒奉朝既阅于十春戎使合跻于一秩徃承异渥益逺乃猷可
　　师謇授知南外宗正事制
　　勅周命司仪以大辑同姓展亲也汉置京师以纠察公族尚贤也葢敬不可不隆于上训不可不严于下此宗正之职所以辅人主之教化其重有如此欤具官某器逺质茂属尊行髙奉璧而朝进退不改其度分璜而处竒衺不接于心虽云公爵之既崇讵可祠庭之均佚仍将使节俾长宗盟经不云乎子率以正孰敢不正率正之道又自尔躬始其勉之哉可
　　希防授知南外宗正事制
　　勅国家西南两京置外宗正其来旧矣中兴渡江于温陵长乐各选其亲贤一人典司其事犹两京之旧也具官某赋姿谨恪制行淑均服诗书之勤进退弗改其度阅义理之熟纷华不流于心乆燕祠庭之闲未符公族之望式资纠正咸俾训齐昔仲尼有言子率以正孰敢不正率正之道又自尔躬始其勉之哉可
　　希防可改知西外宗正事制
　　勅朕绍帝统绪思皇本支展亲以恩所以示推崇之典合族而教所以严纠正之官辍卿南班长我西外具官某以属则仲父以官则上公敬谨有仪多阅天下之理纷华不竞能读河间之书靖惟汉朝元始之间迄至我宋崇宁之际或选用徳义以使之考察或精择才贤以俾之训齐勉思前猷钦服休命可
　　自明换授皇叔太子右内率府副率制
　　勅具官某宗子之换授南班自景祐始矧尔厚陵诸孙吴益二王之后福唐观察使多誉之子于朕则叔父也卓尔大雅蔼于宗盟东宫率府之副朕何爱之而不以官汝耶时庸展亲往服休命可
　　希丞换授皇叔右监门衞大将军髙州刺史提举佑神观免奉朝请制
　　勅具官某周封三叔而伯不获是分惟不尚年葢昭徳也尔信厚世济温文性成于宗属为亲于荣邸为近于朕则父党也而克自抑畏不期侈骄既多淑声宜有异数于是以尔内领诸卫外牧方州佚以真祠免其朝请朕之展亲至矣敬服王命益懋乃庸可
　　希丞授蕲州防御使仍提举佑神观制
　　勅朕绍帝统绪思皇本支凡亲贤率跻尊显具官某出髙明之胄履忱恂之徳于属则近于文恭为兄于朕则父党也曩分遥刺既廪祠官今秩军防仍免朝请朕之所以待汝者亦厚矣汝其思禄位之难称念燕安之易懐庶于宗盟可永终誉可
　　希逦授【阙】军承宣使制
　　勅三载考绩三嵗计吏施于在服厥有典彞独惟宗藩率十年一进秩葢艰其进者乃所以厚其亲也具官某属尊而行髙器逺而识茂炳禹穴之秀蔚有好修之称读河间之书泊无负贵之累既积劳于累嵗遂晋典于留台仍防采邑之封复继祠庭之廪同姓曰叔父岂于朕而敢私任官惟贤才必其人而后可徃钦渥命永迪善猷可
　　希諟授州防御使依前皇叔提举佑神观制
　　勅具官某端肃嗣秀王于属为近而尔于王为子于朕则父党也王不幸即世遗奏一官阅十年而后陈请朕甚悯焉落环卫之阶正军防之任尔宜敬谨勿坠家声可
　　希諟降授右监门卫大将军蕲州防御使制
　　勅周厚宗盟而议亲之辟不废汉宗同姓而酎金之罚必行傥出礼以入刑难以恩而掩义具官某于宗莩为近于父党为尊开国而奉祠庭当自知于止足捐资而求亷使又未免于侥觎寻被人言难逃邦宪朕犹念璇源实同其派葛藟犹庇其根姑镌一阶庶别异姓帝家之驹虽逸尚能施礼义之闲屋上之防不薰讵可使本支之削可
　　希諟复和州防御使致仕制
　　勅朕惟天官操驭贵之权司冦典议亲之辟法行惟义甄叙以仁具官某秀邸亲支和王的裔居中而奉朝请方一洗于丹书望外而求亷车遂再污于白简兴言及此姑示薄惩既坐阅于嵗华当复还于故职体予徳意勉尔令猷可
　　尹甫换授皇弟太子右内率府副率制
　　勅具官某国家设十阶以待公族然非属之近者不以换授也尔胄出神明动循法度率履保氏之教不替亲贤之彞宗族称焉朕心乐只合掌东宫之副率仍聨南内之华班惟忠孝可以禔身惟诗书可以永誉益思淑谨以对宠光可
　　与换授太子右监门率府副率制
　　勅具官某朕遹祗先猷笃叙邦族循景祐换授之典疏治平广亲之恩葢隆本支以壮磐石尔天潢之岳宗属之星既闲于仪式厚厥典用掌东宫之率仍居南内之班其励忠勤以答休宠可
　　与荪换授皇弟太子右监门率府率制
　　勅具官某若昔厚陵睦叙公族时濮王子与鲁王孙迁官一等皆举亲也矧子近属可缓徽恩尔胄出神明动循法度率履保氏之教不替荣王之彞宗党称焉朕心乐只俾掌东宫之率仍居南内之班惟忠孝可以禔身惟诗书可以永誉益思祗谨式对宠光可
　　与苪换授扬州观察使提举佑神观仍奉朝请制
　　勅朕维周隆母弟之亲入为卿士唐笃诸王之爱迭处京师懿我熙朝兼此异数况申之以换文之典而优之以锡觐之恩非曰尔私实维予翼具官某出神明之胄躬儒素之风端介不扰于中甚徳而度纷华无夺于外大盈若冲朕尝追惟荣邸之生因笃亲支之友故自大宗而陞缮监繇少理而擢西厢凡所屡迁亦云殊宠然仁人之于弟当循法度之公而君子之于亲不以姑息之爱用易亷车之节仍供真馆之祠若曰孟侯毋慢家人之训其维吉士永陪京室之朝可
　　与苪授武康军承宣使依旧提举佑神观制
　　勅朕监观烈祖厚睦宗盟谓濮王之属当序迁韪矣英宗之识以皇弟之恩不可杀懿哉神考之谟岂予亲支缓此缛典具官某气韶而质美行介而知良有芳斯猷不倨于贵出则干于侯方惟汝翼入则仪于朝序惟汝嘉遂超亷使之华径典留台之重仍祠真馆日奉便朝朕其弟封既已笃广亲之爱命作册毕尚其需疏爵之荣毋逸有邦毋懈于位可
　　与爽换授吉州刺史提举佑神观仍奉朝请制
　　勅具官某麟趾之诗作而周家盛鸿寳之书成而汉祚隆宗莩得人磬石增壮而天潢之秀禹穴之英令于容台丞于棘寺既闲礼法矣国家换授有典故以庐陵遥刺命之俾奉防朝仍畀祠廪体予睦族之意懋乃维城之庸可
　　乔行简授特进左丞相兼枢宻使进封萧国公制
　　门下大臣君所体貌进退以示天下之公丞相朕之股肱眷留以为朝廷之重方此时机之交急岂应揆席之乆虚仪图旧弼之英宅正元台之位式颁温綍诞告羣工具官某博大而宏明端廉而庄静学问粹正实源流于圣贤訏谟忠嘉皆根本于仁义葢自黄耉凋零之后独闻朱弦清越之音践扬三朝夷险一节既登庸于次辅尝避逺于要权调娱万机犹负鼎适中和之济扶植众正犹宰舟无轻重之偏小人得其欲而乂安君子有所恃而宗主顾思人物之妙尤见相才之难矧今百度未厘三维弗靖邦材当裕未有均节之方军纪当修莫闻申警之实在廷则狃于议论多而行事少在边则伤于意见异而谋国疎凡职所忧靡知所届每当馈而太息曽命而旁求然安石未起于东山而伯夷尚居于北海遂即延英之邃晋升上衮之华以康时屯以穆天縡兹一儒既用于鲁宜侵疆之复归若二老共来于周则赤子之焉徃肆疏公爵兼典神枢于戱去国而遄召王曽同列竞推于首相侍经而勉留赵鼎阅旬乃拜于昭文予欲爕和四序汝为予欲纲纪万方汝翼惟黜陟公而后足以彰善瘅恶必经纶宻而后足以绥逺折冲宣乃之猷期予于治
　　真徳秀授参知政事制
　　勅朕载眂治朝畴咨近辅真儒无敌天下夙髙一代之名吉士劢相我家允穆四方之望蔽于朕志涣以纶言具官某徳粹而行方望严而气裕词章则日光玉洁问学则防涌泉流雅度寛夷能任大臣之重至诚恻怛笃行君子之恭粤我先皇暨予初服秉孤忠而不贰阅万变而弗渝居则善道嘉言有惓惓爱主之意出则仁声义闻有恳恳忧民之心自长乐之还归喜宣室之召见所陈者先民为学之要所述者徃圣传心之微欲以眇躬进于大道国人望之如嵗雅宜陪公辅之班学者仰之如山亦欲借斯文之润既司俊造之选即峻疑丞之除予欲调娱万务惟汝谐予欲厘饬羣工惟汝翼叠颁异数以望本朝噫臣修繇内相而参秉事机公着自经筵而擢丞政府惟忠嘉可以名世惟毅可以济时式祈斯猷徃复于采可
　　陈卓授端明殿学士同签书枢宻院事制
　　勅朕仰宪干文俯经皇武六子之运元气共成賛化之功四辅之环极枢増重本兵之选爰颁涣号式倚时髦具官某柔嘉而明文雅而介躬循法度曽无越礼之思世掌丝纶深得代言之体风节素闻于嘉定铨衡不挠于端平从容两朝清白一意靖惟万事之统莫重五兵之权惟除戎可以戒不虞惟选将可以征不义矧今疆场未靖羽符尚骚丁夫供餽饷不得休战士被甲胄弗得息倘匪借羣贤之力孰能折万里之冲葢茸裘须众腋之扶而善室非一工之聚用陞端殿俾翊鸿枢噫治平以宣徽命郭逵建炎以资政除頥浩兼此文武之柄付之耆喆之儒庶单厥心同底于治可
　　李授守吏部尚书兼给事中兼修国史实録修撰制
　　勅中台总天下之枢法度修明则百官正左省主朝廷之命纪纲峻整则万目张若稽前代之彛必倚宿儒之重用颁涣号以穆师言具官某秀岷峨名满宇宙通今博古家传太史之书正国致君躬备大人之事夷险一节典刑四朝朕更弦以饬万几加璧以致诸老儒者在位必强本朝忠言逆心斯迪朕徳岂众正并登于政路而耆英犹侍于甘泉葢典铨必毛玠而后可以厉亷隅批勅必李藩而后足以裁贵幸水鉴明则流品肃衿喉谨则政令严兹曰汝谐庶期予治下紫宸之拜曽何筋力之拘询黄髪之猷尚竚腹心之告更勤励翼毋曰遄归可
　　余铸授权兵部尚书制
　　勅文昌之聨八座皆古纳言之官武部之掌五兵实周司马之职欲重兹选必惟其人具官某端良而才亷正而辩典刑诸老言有物行有恒经综百为澄不清挠不浊出入禁涂者三载弥纶省闼者七年善无近名谋有忠益朕方修总覈之政择经术之贤指画山川阨塞之图口占屯兵将校之数弗资文献曷济事功仍从东府之防晋典西曹之务惟柔而栗而后可整军经武惟毅而而后可绥逺折冲更殚厥心同底于治可
　　何炳授权戸部侍郎兼同详定勅令官制
　　勅朕惟更化如更瑟缓之则胶而难调治财如治丝急之则棼而无绪故随弊事而补不若清其源流而弊自除朘民力而征不若节以制度而民自裕能尽变通之利必须详练之才爰颁賛书以式版部具官某有爽邦之智有综物之能出总赋舆谙人情之利病入卿农扈了国计之盈虚矧方制用于多艰莫若求才于已试就陞禁槖晋贰民曹惟仁能爱本根惟公能清奸弊惟勤能通壅滞惟敏能拨剧繁兹惟汝能以称朕命可赵立夫授权户部侍郎兼同详定兼知临安府制
　　勅朕据四方之极以官人才总八政之经以裕邦用出入壅底源流浩穰用谘尹厘以式版部具官某汉世良吏周家吉人三为列卿再典京兆财之有不给不赡汝能通之民之有不恵不迪汝能正之着于显庸简在朕意肆从右翊之长晋贰左民之曹必生而不伤厚而不困而后根本丰必为之者疾用之者舒而后经制定克遵乃训往祗厥官可
　　赵彦呐授权兵部侍郎依旧四川安抚制置使制
　　勅朕荷天西顾全畀余有家谋帅坤维莫如我同姓比览筹边之奏式嘉破敌之勲弗跻禁涂曷重制府具官某望严而气裕志大而几沈早从兵间蔚有义闻防门讨贼其勇足以夺三军之心岷郡扞城其谋足以制千里之难中更蜀道之扰慨想宗臣之忠故拔之于积毁孤危之余而任之于败军讧溃之际二矛置传毎兴用晚之嗟専钺出征终畀为真之命提虎旅于仙原之北荡敌人于花峡之西燕及巩城亦归王土肆颁春日之诏俾亚夏卿之聨毋狃于既胜而骄士心毋恃其不来而弛边备更思长防以励后图可
</div>
    <div class="pagination">
<a href="鹤林集_page5.html">上一页</a><a href="鹤林集.html">1</a><a href="鹤林集_page2.html">2</a><a href="鹤林集_page3.html">3</a><a href="鹤林集_page4.html">4</a><a href="鹤林集_page5.html">5</a><span class="current-page">6</span><a href="鹤林集_page7.html">7</a><a href="鹤林集_page8.html">8</a><a href="鹤林集_page9.html">9</a><a href="鹤林集_page10.html">10</a><a href="鹤林集_page11.html">11</a><span>...</span><a href="鹤林集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
