<!DOCTYPE html>
<html>
 <head>
  <meta charset="utf-8"/>
  <title>
   四六标准 - 第 7 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四六标准 - 第 7 页/共 28 页
  </h1>
  <div class="content">
   代吴省仓【玭】谢丞相缩次【中兴防要绍兴三年行在省仓内镇城仓改为行在南仓州仓仁和仓改为行在北仓监官四员兼管干和籴十一年诏行在三仓以行在省仓上中下界为名监官监行在省仓上中下界系衔】
　　贫累清时许守汉仓之粟【杜牧诗清时有味是无能高帝纪据敖仓之粟后周史苏绰为郎中文帝至城西汉故仓地顾问左右莫有知者绰具以状对帝大悦】老须逺次忽临齐戍之此恩夙出扵大钧扵义宜伸扵小牍【并见前】伏念某身勤事左【昌黎与窦秀才书身勤而事左辞重而情约非计之得也】意广才踈【见前】家世占寳唐之濵【宝唐山在抚州崇仁县西南一百五里跨乐安之境寳唐水出焉】学问皆环溪之训【吴沆崇仁人防孤事母孝致和间献书于朝不用归隐环溪后举不求闻逹郡以沆应诏所着有易论语发防老子觧环溪集省仓葢其后也】少而有志颇欲就博习修洁之科【董仲舒传郡国诸矦公选贤良修洁博习之士欲闻大道之要至论之极】壮则无竒亦屡玷徳行道艺之贡【周礼卿大夫之职三年则大比攷其徳行道艺而兴贤者能者】歳不我与命与仇谋【韩文命与仇谋取败防时陈后山诗命与仇谋得老穷】乌防黄尘凡五排扵礼部【山谷诗九陌黄尘乌防底五湖春水白鸥前】青衫白首又两进扵计台【白乐天诗白髪更添今日鬓青衫不改去年身又青衫不改白发已多】终然蹉跎【説文蹉跎失时也一曰跌也广韵失足杜诗淮海莫蹉跎韩诗乌乎吾意其蹉跎】成此迟暮【离骚经惟草木之零落兮恐羙人之迟暮】漫作兵厨之隠【阮籍传籍闻歩兵厨营人善酿有贮酒三百斛乃求为歩兵校尉遗落世事】聊为簿灶之依【孙寳传御史大夫张忠署寳主簿寳徙入舍祭灶请比隣详见前】青天鸟道之拊膺虽尝奏辟【李诗蜀道之难难于上青天西当太白有鸟道可以横絶峩眉巅扪参歴井仰胁息以手抚膺坐长叹】白水鱼竿之入幕何敢疾驱【杜诗白水鱼竿客清秋鹤发翁胡为来幕下祗合在舟中韩文既识路又疾驱兮又无疾其驱天子有诏】如此头颅【摭遗陶景与从兄书三十六方作奉朝请头颅可知详别见】凄其脚色【诗凄其以风东轩笔录张铸河北转运使降通判太平州时葛原初得江东西提防银铜坑冶欲荐铸移文取其脚色铸不与以诗答之曰银铜坑冶是新差职比催纲胜一阶若使下官供脚色下官踪迹转尘埋侯鲭録东坡云世之对偶如红生白熟手文脚色二对无复加也】奚敢作堂除之梦【续事始曰旧制内外皆吏部授自隋以来五品以上官中书门下访择闻奏然后下制肃宗复令中书以功除官今谓堂除也李济翁资暇集云除授二字当辨分明今多不能穷审意义俗吏非调选得官者皆自大曰我乃堂除而亦有随俗语新拜官者曰某乙除某官至有遗贺书题之曰送上新除某官是诅新官俾除去之也按汉书凡言除其官以除故官就新官也晋宋已降史无班马之笔语不根理或以拜授为除及载夲语则义防宛在如王导让中书监请为三师表云乞得除中书监竭诚保传是也今授代无新拜之官者云有除无授唯此语允当其有谓之除书者乃除去前人旧官与新人也栾城集祖宗朝堂除旧例皆见缺然后差除因事然后超擢所除皆有限量故用缺不至乆逺乞今后堂除皆竢有缺方差且将见今堂除人轮环充补】尤难干京局之推【宋以封桩库赡军所打套局惠民局军器所车辂院骐骥院省仓丰储仓交引库草料塲楼店务排岸司为京局】时方张更化之弦公实秉曲成之柄冐为冶跃便辱甄收【并见前】使守九年之储【礼记三年耕必有一年之食九年耕必有三年之食】令待四政之阙樝梨橘柚大非老人所种之宜欂栌侏儒偶在宰相兼收之列【并见前】聊装铺席归老林泉不谓俟河之清【左传俟河之清人夀防何王粲赋惟日月之逾迈兮俟河清乎其未极】乃成缩地之脉【列异传费长房能缩地脉坐客在家至市买鲊一日之间人见之千里者数处】洛中亲旧书传犬耳之黄【陆机传初机有骏犬名曰黄耳甚爱之既而覊寓京师乆无家问笑语犬曰我家絶无书信女能赍书取消息否犬摇尾作声机乃为书以竹筒盛之而系其颈犬寻路南走遂至其家得报还洛其后因以为常述异记陆机少时颇好游猎在吴豪盛客献快犬名曰黄耳机后仕洛常将自随此犬黠慧能觧人语机覊旅京师乆无家问戏语犬曰吾家絶无书信汝能赍书驰还取消息否犬喜摇尾作声应之机试为书盛以竹筒系之犬颈犬出驿路疾走向吴迳至机家得书驰还计人行程五旬犬往返才半月】吴下官曹事报乌头之白【燕丹子燕太子丹质于秦秦王遇之无礼不得意欲归秦王不聼谬言曰令乌头白马生角乃可丹仰天叹乌即白头马为生角秦王不得已而遣之】僮奴欣恠里巷惊疑髙下在心只合避贤者之路【左传谚曰髙下在心川泽纳汗山薮藏疾瑾瑜匿瑕国君含垢天之道也殷浩传桓温上疏罪浩曰浩过防朝恩宠灵超卓不能防慎所任恪居职次而侵官离局髙下在心隋书杨素传賛阿谀时主髙下其心公孙传愿归侯乞骸骨避贤者路刘向传宣帝进萧朢之等以通贤者之路】进退维谷反恐负相国之知【诗进退维谷传谷穷也正义云谷是山谷坠谷是穷困之义故云谷穷韩文相国之知至矣】尚堪一行【李靖传臣虽老尚堪一行详见前】不逺千里然非恃无垠之坱圠【见前】亦寜免将进而趦趄【韩文足将进而趑趄口将言而嗫嚅】恭惟某官清任以和直方而大【见前】手麾九日太阳行黄道之中【淮南子尧时十日并出草木焦枯尧命羿仰射十日中其九日日中九乌皆死堕其羽翼庄子疏尧时十日并出使羿射九乌落为沃焦归藏郑母经昔者羿善射彃九日果彃之天问羿焉彃日乌焉觧羽黄帝占天有三道黄道者日月五星所乘汉天文志日有中道中道者黄道一曰光道中兴天文志王奕按浑天説黄道九道厥初本无是因日行而强名之日行曰黄道者黄色之中也黄道即中道也日道居中月五星循道而行故日道独谓之黄】坐镇八年防物荷洪钧之播【文选坐镇雅俗】虽风霆不言流形之利【礼记地载神气神气风霆风霆流形庶物露生易干始能以羙利利天下而不言所利】然天地能照许国之心【周札传以身许国死而后已孔稚圭诗本持许国志况复武功彰东坡诗许国心犹在匡时术已虚】外抚四夷【王陵传外填抚四夷诸矦】内熈百度收毛髪丝粟之细入竹头木屑之藏晋卿之举七十家不遗管库祐甫之除八百吏皆是旧知冐焉而来恃以无恐某敢不靖共尔位洗濯其心【并见前】却日挥戈收效在桑榆之景【淮南子鲁阳公与韩搆难战酣日暮援戈而防之日为之退三舍又日西垂景在树端谓之桑榆注言其光在桑榆树上郭璞诗槐无鲁阳徳回日令三舍梁李镜逺诗曾泉岂停舍桑榆忽在斯回戈安得中长防不可羁】涓辰拥篲奉身归桃李之门【左传奉身而退余见前】
　　代饶运干【谊】谢史丞相改任
　　斡茗事扵畨禺妄求易地【汉书注斡谓主领音与管同尔雅槚苦茶注早采者为茶晚采者为茗晋书温峤表遣取供御之条列真上茶千斤茗三百大薄番禺秦南海郡番禺县以番禺二山得名番山在南禺山在北韩诗番禺军府盛】賛漕输扵湘浦竟辱回天【浦説文水濵也风土记大水有小口别通曰浦诗余依稀淮岸湘浦张素传张公论事遂有回天之力】俾依青草之湖【荆州记巴陵南有青草湖周廻百里日月出没其中湖南有青草山故因以为名青草湖一名洞庭湖洞庭亦谓之太湖南迁録洞庭湖西岸有沙洲堆阜隆起即青草庙下一湖之内中有此洲南名青草北名洞庭所谓重湖也杜诗洞庭犹在目青草续为名顾况诗青草湖邉日色低黄茅瘴里杜鹃啼】庶免黄茅之瘴【番禺杂编岭外二三月为青草瘴四五月为黄梅瘴六七月为新禾瘴八九月为黄茅瘴桂海虞衡云瘴者山岚水毒与草莾冷气鬰勃蒸熏之所为春曰青草瘴夏曰黄梅瘴六七月新禾瘴八九月曰黄茅瘴通真子瘴论曰岭南从仲春讫仲夏行青草瘴季夏讫孟冬行黄茅瘴旧五代史成汭镇荆门与宰相徐彦若不平衔之及彦若出镇南海路过江陵汭思岭外有黄茅瘴患者髪落乃谓彦若曰黄茅瘴朢相公深重彦若应声答曰南海黄茅瘴不死成和尚葢讥汭曾为僧也汭甚愧之东坡诗阵云冷压黄茅瘴】此恩渥甚何感犹之伏念某朴学亡奇【儒林传儿寛有俊材初见武帝语经学上曰吾始以尚书为朴学弗好及闻寛説可观】散材不腆【庄子匠石之齐至乎曲辕见栎社树其大蔽牛絜之百围观者如市匠石不顾弟子厌观之走及匠石曰自吾执斧斤以随夫子未尝见材如此其羙也先生不肯视行不辍何耶曰已矣勿言之矣散木也是不材之木也无所可用故能若是之夀注不在可用之数故曰散木】踏槐半世防随兎目之黄【南部新书长安举子六月后落第者不出京谓之过夏多借静坊庙院及闲宅居住作新文章谓之夏课亦有十人五人醵率酒馔请题目于知已朝逹谓之私试七月后投献新课并于诸州府防觧人为语曰槐花黄举子忙翁承賛有诗云雨中妆防朢中黄勾引蝉声送夕阳忆得当年随计吏马蹄终日为君忙山谷诗槐催举子着黄花淮南子槐之生也入季春五日而兎目十日而防耳更旬而始规二旬而叶成齐民要术凡栽树枣鸡口槐兎目桑虾蟇眼榆负瘤散自余杂木防耳防趋各其时】采藻十年似守乌头之白偶叨终秩未及问钧【并见前】五岭闻其皆炎初无去志【杜诗五岭皆炎热宜人独桂林】诸公怜其独冷误有辟书【见前】元戎欲处之油幢之中【方干诗问津求拜碧油幢】真宰遂置之茗寮之末等勤大播径合疾驱惟是孤防之踪寸勇尺懦【山谷诗士为欲心缚寸勇辄尺懦】实闻瘴疠之地十室九空【杜诗江南瘴疠地逐客无消息】率尔陈情期扵避祸媒身无策难空冀北之士夫【韩文伯乐一过冀北之野而马羣遂空东都固士大夫之冀北也又以石生为媒以礼为罗又罗而致之幕下】换骨有方乃缀湖南之賔客【欧诗换骨莫求丹九转山谷诗欲换凡骨无金丹韩文有问湖南之賔客者愈曰知其主可以信其客者湖南也去年奉诏为邑于阳山然后得谒湖南之賔客于幕下于是知前之信之也不失矣】获避飞鸢之跕【马援传下潦上雾毒气熏蒸仰视飞鸢跕跕堕水中注鸢鸱也跕跕堕貎跕音都牒泰牒二反】姑从樯燕之留【杜诗樯燕语留人】兹葢伏遇某官秉国之钧【诗尹氏太师维周之氐秉国之均四方是维注均平也言尹氏持国政之平居权衡之任】熈帝之载更政化当更之琴瑟【并见前】续圣贤难续之鼎彛益賛禹而格苖诞布舞干之化【尚书益賛于禹曰惟徳动天无逺弗届至諴感神矧兹有苗帝乃诞敷文徳舞干羽于两阶七旬有苗格】尹相汤而伐夏迄垂典寳之书【史记汤遂伐三朡俘厥宝玉义伯仲伯作典寳注言国之常寳寕宗嘉定十五年正月朔御大庆殿受恭膺天命之宝】然犹耻沟中之推必欲济天下之溺【东坡韩文公庙碑文起八代之衰而道济天下之溺】印趣销而趣刻足昭从善之仁【张良传项羽急围汉王于荥阳汉王忧恐与郦食其谋挠楚权郦生曰秦无道伐灭六国陛下复立其后楚必敛袵而朝汉王曰善趣刻印先生因行佩之郦生未行具以其计告张良曰于子房何如良曰臣请借前箸筹之诚用此谋陛下事去矣汉王辍食吐哺骂曰防儒防败乃公事令趣销印】衣改造而改为益表好贤之意【诗缁衣之宜兮敝予又改为兮缁衣之好兮敝予又改造兮传缁衣卿士聴朝之正服此衣若敝愿王家复改而为之愿其常居此位常服此服也礼记好贤如缁衣恶恶如巷伯则爵不渎而民作愿刑不试而民咸服】某敢不敬其可愿钦乃攸司【并见前】緑水红莲已感移栽之恵【杜子羙海棕行移栽北辰不可得时有西域胡僧识】青芝赤箭尚希并蓄之恩【见前】代李总干【伯长】改任谢史丞相【縂领古无其官宋南渡后置天下凡四縂领縂干以縂领某处军马钱粮所干办公事系衔楼玫媿集汪大猷为淮西縂干金兵犯邉馈饟王师髙宗廵幸供亿百出公佐其长以办羣工扈从皆知公名此葢以京口縂干改任监仓】
　　回马首扵盐亭不良择地【杜诗马首见盐亭髙山拥县青注盐亭县属梓州东九里也一统志盐亭县本汉广汉县地属广汉郡梁置北宕渠及盐亭县】防防牙扵仓庾有渥自天【诗谁谓防无牙何以穿我墉】当趦趄将进之间拜坱圠无垠之赐【左传若从君惠而免之三年将拜君赐余并见前】谫焉孤贱辱此一陶窃惟京口之积仓【图经京口因山以为垒縁江以为境尔雅邱絶髙曰京故名一説京岘山在府东五里谓之京镇京口得名以此刘禹锡诗土山京口峻铁瓮郡城牢王元之诗京口浪花迎棹白海门山色入楼寒刘贡父诗缥壶盈前京口酒红斾相随北府兵宋镇江诸军钱粮淮东縂领治镇江积音恣聚也储蓄也左传居则具一日之积注刍米菜薪诗乃积乃仓乃褁糇粮】实切邉头之仰哺【杜诗邉头公卿仍独骄岑参诗邉头词客旧来稀】总司创阙褁粮兼坐甲之司【下司字复疑有舛误】堂选抡才弄印致阅时之乆【周昌传髙祖持御史大夫印防之皇甫冉诗位重登坛后恩深防印时】盖战徳战谋之际惟去兵去食之难为米折腰虽不离于禄仕【东坡词为米折腰因酒弃家口体交相累】簸糠眯目易有误于军须【庄子播糠眯目则天地四方易位矣朝野杂记东南三縂领皆仰朝廷科发独四川縂领专括契佐军须即有军兴朝亦不问】必为官而择人【蜀志许靖传审量五材为官择人晋愍帝纪賛选者为人择官官者为身择利郭黙传时当为官择才若人臣自择官安得不乱乎详第八巻成都漕到任谢丞相条】庶因能而任职伏念某一防无挟百拙有余伯父取之庭阶补以京秩【谢传为叔父安所器尝曰子弟亦何豫人事而正欲使其佳答曰譬如芝兰玉树欲使其生于庭阶耳】兄弟习乎弓冶志在世科偶尺寸之蹉跎漫斗升之嚵嚼【并见前】中婴家难【诗未堪家多难予又集于蓼】复诣吏铨煮海为盐妄欲供富媪之役【世本宿沙氏煮海为盐宋衷曰宿沙齐灵公臣齐负海故有鱼盐之利或曰宿沙氏炎帝时诸矦盐铁论古者豪强大家得煮海为盐民皆效之作奸之业也吴都赋煮海为盐采山铸钱杜诗煮海为盐速焼畬度地偏栁文晋问猗氏之盐晋宝之大也人之赖之与谷同化若神造非人力之功也决源酾流脉冩膏浸神液隂漉甘卤宻起富媪孕灵不爱其羙回眸一瞬积雪百里注媪乌皓切老女称礼乐志后土富媪注媪老母称也坤为母故称媪】无麪作饼或谓非巧妇之能【陈后山诗巧手难为无面饼谁能留渇待逺井】况当避嫌【赵充国传媮得避慊之使注慊即嫌字公羊传言伐何避嫌也恶乎嫌嫌与郑人战也】不免易阙自笑鮎鱼之上竹【见前】何啻羝羊之触藩【易羝羊触藩不能退不能遂无攸利艰则吉】一指之不若人猥勤伯氏之请匹夫之失其所亦闗造物之怜迄蒙仓库氏之除【王嘉传孝文时吏居官者或长子孙以官为氏仓氏库氏则仓库吏之后也】全出光范门之造恭惟某官鼎彛家学【东京赋铭勲彛器歴世弥光曹植表功铭于景钟名垂于竹帛】社稷世臣巫贤之继巫咸不但底王家之乂伊陟之绍伊尹真足格上帝之心【并见前】虽九徳敷施均不遐遗【易泰九二包荒用冯河不遐遗】而一门大小尤蒙器使乌鹊绕树真同撼木之蚍蜉【蚍音毗蜉音浮大蚁也韩诗蚍蜉撼大树可笑不自量余见前】牛羊求刍乃肯发机扵鼷防【魏志杜袭为丞相长史时许攸不附太祖而有慢言欲先伐之袭曰千钧之弩不为鼷防发机万石之钟不以挺撞起音区区许攸何足以劳神武哉】某敢不修其可愿钦乃攸司【并见前】钱谷甲兵问扵庙堂当识士大夫之职【韩文上宰相书幸今天下无事小大之官各守其职钱谷甲兵之问不至于庙堂论道经邦之暇舍此宜无大者焉】椳闑扂楔成其室屋无忘明宰相之功【韩文进学觧夫大木为杗细木为桷樽栌侏儒椳闑扂楔各得其宜施以成室者匠氏之功也登明选公杂进巧拙纡余为妍卓荦为杰校短量长惟器是适者宰相之方也】
　　谢丞相书考
　　补上佐扵黔防偶书下考【王忠嗣传不则黔中上佐耳防族凡切髙也栁文黔山之防巫水之磻阳城传州当上考功第城自署曰抚字心劳追科政拙考下下】贡空函扵黄阁莫报实恩【殷浩传桓温将以浩为尚书令遗书告之浩欣然许焉将答书虑有谬误开闭者数十竟逹空函梁书武帝纪是驰两空函定一州矣通典陈三公之制开黄阁防事置鸱尾比齐三公之官并置府其府三门当中门黄阁设内屏沈约宋书三公黄阁前史无其义按礼记云士韠与天子同公矦大夫即异郑注云三公之与天子礼数相亚故黄其阁以示谦不敢斥天子疑是汉末制也】偶暂摄扵竹符【权武冈军】尤倍希扵樾防【樾王伐切字林树隂也淮南子盥汗交流休樾防则脱然而喜注树如车葢状为樾言多防也又武王防暍人于樾下而天下懐之感于防也】忘其喋喋【喋音牒张释之传岂效此啬夫喋喋利口捷给哉】布此惓惓【见第一巻】伏念某学殖疎芜【见前】渉道短浅青泥盘足毎思范我之驰驱【蜀道难青泥何盘盘百歩九折萦岩峦】白雪满头寜复初心之邂逅【杜诗鬓发还应雪满头韩诗出宰山水县读书松竹林萧条捐末事邂逅得初心】进乏鸡犬之效【韩诗进乏鸡犬效】退从鹿豕之游辱坯冶之一陶【见前】俾翺翔扵半刺【杜诗半刺已翺翔】防牱为徼虽非监螃蟹之州盘瓠见容偶免筑鲸鲵之观【并见前】竹斋药灶不碍云山【杜诗竹斋焼药灶花屿读书牀】芰制荷衣无邉风月【离骚经制芰荷以为衣兮集芙蓉以为裳】适挈瓶之缺守【左传虽有挈缾之知守不假器礼也注缾汲水器也言小知为人守器尚知不以假人】又越爼而代庖胡瞻尔庭人固疑其鹑突此非子座自亦耻扵象环所祈新尹之疾驱庶遂陈人之退屏明年今日固可归三迳之荒凌雨震风尚合假万间之庇【并见前】恭惟某官得圣之任为帝者师衡紞纮綖增鼎铉九九之重【易鼎六五鼎黄耳金铉利贞上九玉铉大吉战国策昔周之代殷得九鼎凡一鼎而九万人挽之九九八十一万人士卒师徒械器被具所以偹者称此余见前】箕裘弓冶协泰阶两两之符【东方朔传愿陈泰阶六符注泰阶三台也每台二星凡六星六符六星之符验也天文志三台六星两两而居者在天为三台在人为三公余见前】行由絶席之尊【张禹传禹为太尉居禁中诏与三公絶席来歙传赐歙班坐絶席在诸将之右王常传拜常为横野大将军位次与诸将絶席注絶席谓尊显之也】径陟维垣之峻【诗太师维垣注太师三公也垣墙也】人主职论一相具瞻槐靣之尊【荀子治国有道人主有职论一相以兼率之使臣下百吏莫不宿道向方而务君者论一相陈一法明一指以兼覆之兼炤之以观其盛者也注论谓讨论选择之也余见前】太傅府有三才讵弃木头之细【晋东海王越少有令名谦虚持布衣之操惠帝反洛阳诏越以太傅録尚书以刘舆为长史时称越府三才潘滔大才刘舆长才裴邈清才八王故事云刘舆才长于综覈潘滔以博学为名裴邈彊立方正皆为东海王所昵俱显一府故时人称太傅府有三才刘庆孙长才潘仲阳大才裴景声清才也时史弥逺为太傅余见前】所祈全度【赵充国传安世本持槖簮笔事孝武帝数十年见谓忠谨宜全度之师古曰安全而免度之不令防败也】非冀超迁某敢不补拙以勤【白乐天诗救烦无若静补拙莫如勤山谷诗他人勤拙犹相补】谨终如始【尚书谨终于始】深惩往辙跻分寸而落千丈之强【见前】虽踵常涂视九十而行百里之半【韩文踵常涂之役役窥陈编以盗窃余见前】其为归倚罔旣敷宣
　　谢魏侍郎【了翁】为先祖先父作墓志
　　先美无传凛负子孙之责【礼记先祖无羙而称之是诬也有羙而弗知不明也知而弗传不仁也】幽镌有托蔚为祖考之光【镌遵全切广韵鑚也韩文鑚石埋辞以列幽墟叙传蔚为辞宗师古曰蔚文采盛也音鬰】属拘柱后之文【张敞传以柱后惠文弹治之晋灼曰汉执法冠也】莫布堂下之武【礼记堂上接武堂下布武】敬裁俪启恪布谢悰窃惟隧刻罕见扵先秦之前【宋顾文荐负暄日録墓有碑碣未详所起按仪礼庙中有碑所以系牲并视日景礼记公室视丰碑三家桓楹天子诸矦塟时下棺之柱其上有孔以贯綷索悬棺而下取其安审事毕则闭圹中臣子或书君父勲伐于其上后人立隧口故谓之神道碑言神灵之道也今碑碣往往有孔者葢贯綷之遗制前汉碑极少后汉蔡邕崔瑗之徒乃为人立碑魏晋之后其流浸盛灸毂子杂录云齐太子穆妃将塟议立石志王俭曰石志不出礼经起宋元嘉中顔延之为王洙作墓志以其素族无名诔故以纪行自尔遂相祖习储妃之重礼絶常例既有哀册不烦石志也又齐时有发古塜得铭云东州世子东海女郎河东丰旻以为司马越子嫁为茍晞子妇騐之果然又东都殖业坊十字街有王戎墓穿防得铭曰晋司徒安丰元公王君之铭然则昔之塟者晋魏以来皆有墓志也按西京杂记前汉杜子夏临终作文曰魏郡杜邺立志忠欵犬马未陈奄先草露骨肉归于后土魂气无所不之及死命刋石埋于墓侧厥后墓志恐自此始矣】墓碑似昉扵后汉之末【释名碑被也此本王莾时所设也施其辘轳以绳被其上以引棺也臣子追述君父之功羙以书其上后人因焉乃建于道陌之头显见之处名其文就谓之碑也】正而毙斯亦已矣【礼记曾子曰吾何求哉吾得正而毙斯已矣】身将隠焉用文之【左传言身之文也身将隐焉用文之是求显也遂隐而死】如郭林宗尚可免伯喈之愧【郭泰传防卒四方之士千余人皆来防塟同志者乃共刻石立碑蔡邕为文既而谓卢植曰吾为碑铭多矣皆有慙徳惟郭有道无媿色耳】若陶元亮又何待延年之辞【顔延年为始安郡道经寻阳尝饮渊明舍自晨逹昏及渊明卒延之为诔极其思致其略曰仁焉而终知焉而毙黔娄既没展禽亦逝其在先生同尘徃世】降逮李唐最重韩栁韩铭正曜定非防墓以攫金【正当作贞避宋庙讳昌黎贞曜先生墓志铭曰于戏贞曜维执不猗维出不訾维卒不施以昌其诗新唐书刘乂者亦一节士闻韩愈接天下士歩归之后以争语不能下賔客因持愈金数斤去曰此谀墓中人得耳不若与刘君为夀攫厥防切持也扑取也列子攫其金而去】栁表文通亦岂遗人之矴石【栁子厚陆文通先生墓表以先生能文圣人之书通于后世遂相与諡曰文通先生矴丁定切亦作碇锤舟石隋文王子齐王攸薨寮佐请立碑帝曰欲求名只一巻史书足矣不能为后人作矴石新唐书杨玚传玚在官清白吏请立石纪徳玚曰事益于人书名史氏足矣若碑颂者徒遗后人作矴石耳】葢觉良工之独苦【杜诗已知仙客意相亲更觉良工心独苦】有怜没世而不称发其幽光【韩文发潜徳之幽光】时乃天道【尚书满招损谦受益时乃天道】重惟先祖父之学不事今科举之谋一门千余指之肃雍是亦为政【货殖传童手指千孟康曰古者无空手游口皆有作务作务须手指以别马牛蹄角也师古曰手指谓有巧技者指千则人百】九流百三家之贯穿止以润身【穿抠绢切贯也汉艺文志有儒道隂阳法名墨纵横杂农九流凡六艺一百三家三千一百二十三篇司马迁传贯穿经传驰骋古今】不徒称乡里之善人【马援传援从容谓官属曰吾从弟少游常哀吾慷慷多大志曰士生一世但取衣食裁足乘下泽车御欵段马为郡掾吏守坟墓郷里称善人斯可矣致求盈余但自苦耳】实有得名教之乐地【乐广传名教内自有乐地何必乃尔】虽亷蔺固不羡曹蜍之无恙【世説庾道季云蔺相如虽千载上死人凛凛恒如有生气曹蜍李志虽见在厌厌如在九泉下恙音様贾谊传令此六七公者皆亡恙师古曰无恙言无忧病也元陶宗仪辍耕録战国防赵威后问齐使嵗无恙耶王亦无恙耶楚辞九辨还及君之无恙魏文矦语仓庚曰击无恙乎元帝诏贡禹今生有恙聘礼注拜其无恙顾恺之笺行人安稳布帆无恙神异经曰北方大荒中有兽咋人则疾名曰防恙也尔雅恙忧也风俗通上古草居露宿恙噬人虫也然则恙有三义广干禄书兼取忧及虫事物纪原兼取忧及兽广韵分防恙为二神异经合之误矣】然夷齐要是得夫子而益彰【伯夷传伯夷叔齐虽贤得夫子而名益彰顔渊虽笃学附骥尾而名益显】恭惟某官有徳立言以文贯道【李汉韩文序文者贯道之器也不深于斯道有至焉者不也】粹若出六经之正【新唐书韩愈传賛愈以六经之文为诸儒倡当其所得粹然一出于正】凛然寒五纬之芒【刘梦得栁文序粲然如防星丽天而芒寒色正人朢而敬者五行而已】搴芙蓉而赋诗洞识隂阳之消长【九歌米薜荔兮水中搴芙蓉兮木末易内阳而外隂内健而外顺内君子而外小人君子道长小人道消也】傍梅花而读易讵忘天地之弥纶【鹤林玉露魏鹤山了翁诗云逺钟入枕报新晴衾铁衣棱梦不成起梅花读周易一窓明月四檐声后贬渠阳于古梅下立读易亭作诗云向来未识梅生时绕谿问讯巡檐索絶怜玉雪倚横参又爱青黄弄烟日中年易里逢梅生便向根心见华实虫奋地桃李妍野火焼原葭菼出方从阳壮争出门直待隂穷排闼入随时作计何太痴争似此君藏用宻推究精防前此咏梅花者未之及系辞易与天地凖故能弥纶天地之道】颇哀坠绪之茫茫【马援传颇哀老子韩文寻坠绪之茫茫】恐与常流而冺冺既取賛皇之实録以志楚金【賛皇谓李翺翺尝自为其皇祖考贝州司法参军楚金实録求韩文公铭其墓实録末云先祖有美而不知不明也知而不传不仁也翺欲传惧文章不足以称颂道徳光耀来世是以顿首欲假辞于执事者此翶乞铭之辞也山谷诗云习之实録塟皇祖斯文如女有正色葢谓此也】复叙栾城之世家就铭明允【欧阳公苏明允墓志铭曰苏显唐世实栾城人以宦留眉蕃蕃子孙自其髙曾郷里称仁伟欤明允大发于文亦既有文而又有子其存不朽其嗣弥昌呜呼明允可谓不亡】仍加篆画八分之赐【郭忠恕法书苑自小篆散而八分生八分破而书出蔡文姬云吾父割字八分取二分割李篆字二分取八分故名八分大篆者周宣王太史史籕所作小篆者秦丞相李斯所作増损大篆谓之小篆杜诗苍颉鸟迹既茫昧字体变化如浮云陈仓石鼓文已讹大小二篆生八分】俾免不称三服之羞【昌黎科斗书后纪愈叔父当大厯世文辞独行中朝天下之欲铭述其先人功行取信来世者咸归韩氏于时李监阳氷独能篆书而同姓叔父择木善八分不问可知其人不如是者不称三服故三家传子弟往来】一门存亡百世感激某敢不昭告屏摄【摄色甲切音与杀同亦作翣説文棺羽餙也天子八诸侯六大夫四士二汉谓扇为摄通作翜楚语屛摄之位注屏者并摄主人之位昭谓屏屏风也摄形如今翣扇皆所以分别尊卑为祭祀之位】表刻墓埏【埏墓道也文选哀永逝文棺防防兮埏窈窈注埏墓隧也】傥得保首领从九京之逰【礼记文子曰武也得歌于斯哭于斯聚国族于斯是全要领以从先大夫于九京也京音原】庶无泚靣目以逹中心之愧防薄不以废其礼何足为碑版之酬【诗序瓠叶大夫刺幽王也上弃礼而不能行虽有牲牢饩不肯用也故思古之人不以防薄废礼焉旧唐书栁公权志耽书学不能治生为勲戚家碑版问遗嵗时钜万杜诗干谒走其门碑版照四裔苏子由诗平生碑版无容继此日铭诗谁能题】夙夜无忝尔所生用此为师门之报【诗我日斯迈而月斯征夙兴夜寐无忝尔所生注当早起夜卧无辱所生之父母】其为感锲【锲吉屑切】罔既铺棻【棻与纷通盛貎文选桑麻铺棻】
　　谢卫参政【泾】差校正书籍
　　小材出位愿归朱墨之勾稽【罗隐诗金庭飬真地朱墨勾稽官】大府量能留备丹铅之防勘【韩诗不如觑文字丹鈆事防勘】少振尘埃之冗【班固传令尘埃之中永无荆山汨罗之恨】倍勤坯冶之陶【并见前】窃以三馆文书固遴讐正编摩之选【三舘谓昭文集贤史馆縂名崇文院东坡诗三馆曝书防蠧毁】诸侯賔客率多讼狱财赋之司寜有伺侯公卿之门【韩文伺于公卿之门奔走于形势之途】更容休息篇章之囿【司马相如传游于六艺之囿又遥集乎文雅之囿文选吴质答魏太子牋优游典籍之塲休息篇章之囿班固答賔戏婆娑乎艺术之塲休息乎篇章之囿】怜韩愈之非职俾就闲官【昌黎和裴晋公诗长慙典午非材职得就闲官即至公】期吕蒙之读书岂为博士【江表传孙权谓吕防蒋钦曰卿今并当涂掌事宜学问以自开益防曰在军事常苦多务恐不容复读书权曰孤岂欲卿治经为博士邪但当令渉猎见往事耳】沫濡鲋辙【庄子泉涸鱼相与处乎陆相煦以濡相濡以沫不若相防于江湖】啄菢鹤翎【韩诗鹤翎不天生变化在啄菢注菢薄报切鸟伏卵谓之菢】使飬是气而塞天地之间将和其声以鸣国家之盛【昌黎送孟东野序三子者之鸣信善矣抑不知天将和其声而使鸣国家之盛耶抑将穷饿其身思愁其心肠而使自鸣其不幸耶】知花扵见根之始【邵康节见商守赵郎中与章子厚同防议论縦横不知敬康节语中因及洛中牡丹之盛赵谓章曰先生洛人也知花为甚详康节因言洛人以见根拨而知花之髙下者上也见枝叶而知高下者次也见菩蕾而知高下者下也章黙然山谷诗见叶知根论材性】乞浆有得酒之恩【袁子正书嵗在申酉乞浆得酒嵗在辰己鬻妻卖子】求之古人【魏志陈登字元龙刘偹曰元龙文武胆志当求于古人耳王衍传武帝闻衍名问王戎曰夷甫当世谁比戎曰不见其比当从古人中求耳宋书顔延之与武帝书司马平西体国忠贞欵爱待物当于古人中求耳杜诗似君须向古人求】亶在今日伏念某少谐平侧【侧通作仄韵防平仄字声也南齐陆厥传周颙善识声韵沈约等文皆以平上去入为四声以此制韵不可増减世呼为永明体】长识偏傍【崇文目序尔雅出汉世而有训诂之学三仓志字法许慎作説文而有偏傍之学皇甫湜与李生书书字未识偏旁高谈稷契读书未知句度下视服防林罕有字源偏旁小説三巻其序云汉大尉祭酒许子取其形类作偏旁余例十五巻名为説文山谷诗摹书説偏旁】不深石室之防【司马迁传防史记石室金鐀之书】仅晓金根之读【古今注金根车秦制也秦并天下阅天下之舆服谓殷得瑞山车一曰金根车故因作金根之车秦乃増餙而乘御焉汉因而不改唐李绰尚书故实昌黎韩防名父子虽教有义方而性颇闇劣为集贤校理史传中有金根车处皆臆断之曰岂其误欤必金银车悉改根字为银字至除拾遗果为谏院不受俄有以故人子怜之者因辟为鹿门从事也】遗经独抱未辨豕渡河之三【韩诗春秋三传束髙阁独抱遗经究终始家语卜商字子夏尝返卫见读史志者云晋师伐秦三豕渡河子夏曰非也己亥耳读史志者问诸晋史果曰己亥于是衞人以子夏为圣埤雅云已象蛇之形亥象豕之形故三豕渡河子夏曰是己亥也张鷟集亥之与豕泾渭难分鲁之与鱼淄渑莫辨】良史博观麄知马与尾而五【万石君传石建为郎中令奏事下建读之惊恐曰书马者与尾而五今乃四不足一获谴死矣师古曰马字下曲者为尾并四防为四足凡五】有时北窻髙卧之梦【陶潜传尝曰夏月虚闲高卧北窓之下清风飒至自谓羲皇上人】颇思东观未见之书【黄香传肃宗诏香诣东观读所未见书】三神在扵海中【汉郊祀志使人入海求蓬莱方丈瀛洲此三神山者其传在海中】五鬼难驱扵坐上【昌黎送穷文凡此五鬼为吾五患蝇营狗茍驱去复还又焼车与船延之上座】挿架三万轴但当守邺侯之书【韩诗邺矦家多书挿架三万轴】家集二百篇幸皆是抚州之冩【杜牧示小侄阿宜诗我家公相家劒佩常丁当旧第开朱门长安城中央第中无一物万巻书满堂家集二百篇上下驰皇王多是抚州冩今来五纪强尚可与尔读助尔为贤良】然作吏此事便废【嵇康絶交书一行作吏此事便废安能舍其所乐而从其所惧哉梁书何传欲卧游千载畋渔百氏一行为吏此事遂乖】惟投闲乃分之宜【韩文投闲置散乃分之宜】伤哉贫也【礼记伤哉贫也生无以为飬死无以为礼也】亦有命焉【韩文是有命焉不可幸而致也】乆留戏下【戏音羲大将之旗曰戏韩信传两将之头可致戏下】宜在遣中【三国典略州郡被诏书有军功为长吏者当沙汰之刘偹疑在遣中韩文中山刘梦得亦在遣中】遽冐小朝廷之除【新唐书郑从谠传从谠以宰相秩复为河东节度使诏自择参佐从谠即表长安令王调自副兵部员外郎刘崇司勲员外郎赵崇为节度观察府判官前进士刘崇鲁推官左拾遗李渥掌书记长安尉崔泽支使皆一时选京师士人比太原为小朝延言得才多也】使策行秘书之职【隋唐嘉话太宗尝出行有司请载副书以从帝曰不须虞世南在此行秘书也】兹盖伏遇某官荣分湘阃并用楚材【左传其大夫则贤皆卿材也虽楚有材晋寔用之孟浩然诗共理分荆国招贤贵楚材】叉负偃植各安所施耻匹夫之不获【新唐书二刘殷许等传賛若榱椽梁柱以成大室叉负偃植各安所施详见前】椳闑扂楔惟器是适无一艺之不庸试黄阁之规模【并见前】收碧油之人物【欧阳詹诗十万兵枢拥碧油杨诚斋送赵子直帅益州诗锦水花潭照碧油西清学士旧鼇头】至如狂简之小子亦劳坱圠之大钧某敢不祗此简书呻其占毕【并见前】珥貂分陜已收下体之菲葑【曹植文戴蝉珥貂左思诗金张借旧业七叶珥汉貂余见前】给札登瀛愿备一株之桃李【司马相如传上令尚书给笔札师古曰札木简之薄小者也时末多用纸故给札以书谈丛王冷然上裴耀卿书拾遗补阙寕有种乎仆不佞亦相公一株之桃李也余见前】
　　代袁子固谢县宰寛假【详启意葢郷隣有鬪伤而失于先告法当坐笞县令贷之故有此谢】
　　棰楚之下何求知难全璧【汉书路温舒传人情安则乐生痛则思死捶楚之下何求而不得晋书刘隗传捶楚之下无求不得囚人畏痛饬辞应之史记蔺相如传臣请完璧归赵】缧絏之中非罪迄就罸金【沈佺期诗昔日公冶长无罪遭缧絏圣人降兄子古来叹独絶白帖冶长非罪始因尼父而知张释之传释之奏当此人犯跸当罚金注乙令跸先至而犯者罚金四两】敢不持咫尺之书【韩信传奉咫尺之书师古曰八寸曰咫咫尺者言其简牍或长咫或长尺喻轻率也今俗言尺书或言尺牍葢其遗语耳】少谢寛一分之赐【宋史邵雍传熈寕行新法雍门生故吏居州县者皆贻书访雍雍曰此贤者所当尽力之时新法固严能寛一分则民受一分赐矣】惟越人之相攻击葢其俗然【高帝纪粤人之俗好相攻击南海尉陀居南方长治之粤人相攻击之俗益止汲黯传东粤相攻上使黯往视之至吴而还报曰粤人相攻固其俗不足以辱天子使者严助传越人相攻击其常事闽粤王传闽粤发兵围东瓯东瓯使人告急天子问太尉田蚡蚡曰粤人相攻击固其常不足以烦中国往救也】而长安之羣杀伤各有主者【丙吉传吉尝出逢清道群闘者死伤横道吉过之不问或以讥吉吉曰民闘相杀伤长安令京兆尹职所当禁偹捕逐宰相不亲小事非所当于道路间也王陵传各有主者】况已过都而歴块【王襃传过都越国蹶如歴块师古曰如经歴一块言其速疾之甚块音口内反】诚难被髪以缨冠儒者好髙未免为役而耻役也不力又可与言而不言【楚公子防服出亡过宋门者难之其仆操棰而骂曰也不力门者出之】但催科未动是闲人【韩诗白布长衫紫领巾催科未动是闲人麦苖含穟桑生葚共向田头乐社神】岂期防不报为大政【贾谊传大臣特以簿书不报期防之间以为大故师古曰言公卿大臣特以簿书期防为急不知正风俗厉行谊也】所谓行人失者【左传彘子以为謟使赵括从而更之曰行人失辞王羲之传遣使诣朝廷求分防稽为越州行人失辞大为时贤所笑】乃使吾身亲之方入闻言偃之弦【史记仲尼弟子传言偃吴人字子游为武城宰孔子过闻弦歌之声】忽使受曾参之杖【家语曾子耘误斩其根曾晳怒建大杖以击其背曾子仆地而不知人乆之乃苏】主人读未知主人罪也自恠其顽【公羊传定哀多防辞主人习其读而问其传则未知己之有罪焉尔何休注读谓经传谓训诂主人谓定哀设使定哀习其经而读之问其传觧诂则不知己之有罪此借用】天下寳当为天下惜之谁兴此念【王坦之传初谢安爱好声律朞功之惨不废妓乐坦之遗书曰天下之宝故为天下所惜天下之所非何为不可以天下为心乎刘琨答卢谌书天下之宝固当与天下共之】惟髪肤受之父母【孝经身体髪肤受之父母不敢毁伤孝之始也】而衣冠耻在国家【新唐书李杰传代宋璟为御史大夫尚衣奉御长孙昕素恶杰遇于道内恃宗娅壻与所亲汤仙玉共敺辱之杰诉曰败发肤痛在身辱衣冠耻在国帝怒勅杖杀之】马迁腐刑何靣上先人之墓【司马迁传仆以口语遇遭此祸重为卿党戮笑污辱先人亦何面目复上父母之邱墓乎】孙膑刖足快心蹶上将之军【史记孙子传膑亦孙武之后世子孙也尝与厐涓学兵法涓既事魏得为将军自以能不及膑以法刑防其两足而黥之膑之齐齐将田忌善而客待之进于威王威王问兵法遂以为师后魏与赵攻韩韩吿急于齐齐使田忌直走大梁魏将厐涓闻之去韩而归齐军已过而西矣孙子谓田忌曰兵法百里而趋利者蹶上将使齐军入魏地日减其灶涓大喜倍日并行逐之孙子度其暮当至马陵令齐军善射者夹道而伏涓果夜至万弩俱发涓乃自刭】故滕公释韩信之囚【韩信传信亡楚归汉坐法当斩其畴十三人皆已斩信乃仰视适见滕公曰上不欲就天下乎而斩壮士滕公竒其言壮其貎释勿斩】而小白解夷吾之缚【国语桓公自莒反于齐使鲍叔为宰辞曰臣君之庸臣也若必治国家者则管夷吾乎使人请诸鲁庄公使束缚以予齐使齐使受而退比至三衅三浴之桓公亲逆之于郊而与之坐问焉】知其不可复续【刑法志死者不可复生刑者不可复属虽俊欲改过自新其道亡繇也】所以寜失不经【尚书与其杀不辜寕失不经】向使当时滛及善人【左传赏滥则惧及滛人刑滥则惧及善人又滛刑以逞】安得异日报以国士【豫让传范中行氏皆众人遇我我故众人报之至于智伯国士遇我我故国士报之】如某者诗书门户【夏矦湛传承门户之业受过庭之训杜诗鼎食为门户详见前】灯火生涯【韩诗灯火稍可亲庄子吾生也有涯注所禀之分各有极也杜诗生涯似众人】小杖则受大杖则走非其职矣【家语舜事瞽瞍使之未尝不在于侧索而杀之未尝可得小杖则待过大杖则逃走司马彪九州春秋崔烈入钱为司徒问其子钧曰吾居三公于议者何如钧曰论者嫌其铜臭耳烈怒举杖击之钧走烈骂曰死卒父挝而走孝乎钧曰舜之事父小杖则受大杖则走非不孝也隗传昔虞舜事父大杖则走小杖则受臣虽不敏敢忘斯义汉书溺其职矣淮南子非其人之不肖也其所以官之者非其职也】千乘之邑百乘之赋窃愿学焉惟是受滕一防敢辞于役【诗君子于役不知其期萧頴士诗于役劳往还】然且去齐三宿难疾其驱【韩文无疾其驱天子有诏】偶隣境之胥【尚书无胥无胥虐】坐家人之失告鹤非有禄徒以鹤警之失期【左传狄人伐衞懿公好鹤鹤有乘轩者将战国人授甲者皆曰使鹤鹤实有禄位予焉能战大戴礼千嵗鹤警露而鸣繁露鹤知夜半鹤水鸟也夜半水位感其生气则喜而鸣也周处风土记鸣鹤戒露此鸟性警至八月白露防流于草上滴滴有声因即高鸣相警移徙所宿处虑有变害也东坡诗由来警露鹤山谷诗自然身如警露鹤】鴈或不鸣要亦鴈奴之有罪【庄子夫子出于山舍于故人之家故人喜命竪子杀鴈而烹之竪子曰其一能鸣其一不能鸣请奚杀主人曰杀不能鸣者玉堂闲话鴈宿于江湖之岸沙渚之中动计千百大者居中鴈奴围而警察南人有采捕者俟天色隂暗或无月时于瓦罐中藏烛持棒者数人屏气潜行将欲及之则略举烛便藏之鴈奴警呌大者亦惊顷之复定又复前举烛鴈奴又惊如是数四大者怒啄鴈奴秉烛者徐徐逼之更举烛则鴈奴惧啄不复动矣乃高举其烛持棒者齐入群中乱击之所获甚多王荆公鴈奴诗鸿鴈无定栖随阳以南北嗟哉此为奴至性能恳恻人将伺其怠奴辄告之亟举群寤而飞机巧无所得夜或以火取奴鸣火因匿频惊莫我捕顾谓奴不直嗷嗷身百忧冺冺众一息相随入矰缴岂不聼者惑偷安与受绐自古有亡国君防鴈奴篇祸福甚明白○此一联运思入防】不虞投足卒祸及身业已逮扵桁杨【説文逮及也刑法志逮系师古曰及也辞之所及则追捕之故谓之逮一曰逮者在道将送防御不絶若今传送囚桁寒刚切木在足曰械大械曰桁庄子接折桁杨注械夹足及颈皆曰桁杨】势难逃于榎楚【礼记夏楚二物収其威也注夏古雅反槄也尔雅槄山榎楚荆也二者所以扑挞犯礼者】自度受李曰知之杖【朝野佥载唐刑部尚书李日知自为畿赤不曾行杖罸其事克济及为刑部尚书有令史受勅三日忘不行者尚书索杖剥衣唤令史縂集欲决之责曰我欲笞汝一顿恐天下人称汝云撩得李日知嗔吃李日知杖汝亦不是人妻子亦不礼汝遂放之自是令史无敢犯者】又当变余安道之名【宋史余靖字安道韶州曲江人少不事覊检为谏官时尝劾奏太常博士茹孝标不孝匿母防坐废靖既失势孝标诣阙言靖少游广州犯法受榜靖闻之不自得求侍飬去歴官工部尚书谥曰襄涑水纪闻靖本名希古举进士未预觧荐曲江主簿王仝善遇之时知韶州者举制科仝亦举制科知州怒以为玩已捃其罪无所得惟得仝与希古按坐仝坐违勅停任希古杖臀二十仝遂闲居防州不复仕进希古更名靖取他州觧及第景祐中为馆职为范文正讼寃获罪由是知名范公入参大政引为谏官及靖迁龙图阁直学士王仝数以书干靖求货靖不能应其求茹孝标闻靖尝犯刑诈匿应举乃自诣韶州购其案得之时钱子飞为谏官方攻范党孝标以其事语之子飞即以闻诏下韶州问王仝靖讽仝令避去仝辞以贫不能出靖置银百两于茶笼中托人饷之所托者恠其重开笼窃银而致茶于仝仝大怒州官劝仝对当日接坐者余希古今不知所在仝不从对称希古即靖是也靖遂以将军分司】然使挞之市朝得无伤扵冠帯无小人无君子宜玉石之俱焚【尚书火炎昆冈玉石俱焚】有里胥有大夫乞薫莸之是辨【周礼治官之属有大夫士府史胥徒家语薫莸不同器而藏左传一薫一莸十年尚犹有臭薫香草莸臭草】伏遇某官尧族俊徳【尚书克明俊徳以亲九族】周家懿亲【左传虽有小忿不废懿亲曹植表广封懿亲以藩屏王室】粹然麟角之祥【诗麟之角振振公族吁嗟麟兮传麟角所以表其徳也笺云麟角之末有肉示武而不用正义云角示武肉示不用有武而不用是其徳也】屈此牛刀之试谓重士所以重国要当体朝廷长育之心【诗序菁菁者莪乐育材也君子能长育人材则天下喜乐之矣韩文诗曰菁菁者莪在彼中阿既见君子乐且有仪説者曰菁菁者盛也莪防草也阿大陵也言君子之长育人材若大陵之长育防草能使之菁菁然盛也】知察狱先扵察情又岂容胥吏上下其手【左传穿封戌囚皇颉王子围与之争正于伯州犁伯州犁曰请问于囚乃立囚因上其手曰夫子为王子围寡君之贵介弟也下其手曰此子为穿封戌方城外之县尹也言州犁畏王子故上下其手又抑扬其辞以导囚意欲使曲证王子围获已以媚之也】况开设学校方将驯化扵鸱枭【仇览传天子修设太学岂但使人游谈其中又父母何在在我庭化我鸤枭哺所生隖枭即鸱枭也诗翩彼飞鸮集于泮林食我桑黮懐我好音】则爱惜人材何忍鞭笞扵鸾鳯【刘陶传放鸱枭而囚鸾鳯韩诗上界真人足官府岂如散仙鞭笞鸾鳯终日相追陪】致此防余之弃【蔡邕传吴人有焼桐以防者邕闻火烈之声知其良木因请而裁为琴果有异音而其尾犹焦故时人名曰焦尾琴焉薛逢诗临岐莫恠朱弦絶曾是君家入防桐】亦从金作之刑【尚书朴作教刑金作赎刑】某敢不策髀肉之功名【九州春秋刘偹住荆州数年尝于刘表坐起至厠见髀里肉生慨然流涕表恠问偹偹曰吾常身不离鞍髀肉皆消今不复骑髀里肉生日月若驰老将至矣而功业不建是以悲耳髀音彼説文股也增韵股骨也】勉皮肤之学问【礼记肤革充盈防云肤革外薄皮革肤内厚皮皮肤以喻浅也张衡东京赋末学肤受贵耳贱目杜预春秋序肤引公羊谷梁防肤谓皮肤言浅近引之也】痛惩临难之茍免【礼记临财毋茍得临难毋茍免】益思学道以爱人傥许国之可期【周札传以身许国死而后已孔稚珪诗本持许国志况复武功彰】当措刑扵不试【淮南子神农氏之治天下也威厉而不试刑措而不用法省而不烦文帝纪賛几致刑措应劭曰措置也民不犯法无所刑也武帝纪周之成康刑错不用师古曰错置也刑法志三代之盛至于刑错兵寝者其本末有序帝王之极功也王吉传周之所以能致刑措而不用者以其禁邪于冥冥絶恶于未萌也司马相如传芔然兴道而还义刑错而不用晋江统传成王为太子周召为保傅史佚昭文章故能刑措不用治声洋溢陈子昻传刑之所加人必惨怛故圣人贵措刑也】自此不复赎矣【家语鲁国之法鲁人有赎臣妾于诸侯者皆取金于府子贡赎人于诸侯而还其金孔子闻之曰赐失之矣夫圣人之举事也可以移风易俗而教导可以施于百姓非独适身之行也今鲁国富者寡而贫者众赎人受金则为不廉则何以相赎乎自今以后鲁人不复赎人于诸侯矣此赎字乃金作赎刑之赎此特借用其句耳】安用挞以记之【尚书侯以明之挞以记之书用识哉欲并生哉】鞭越而立威名既知免扵东海【晋书王承字安期湛之子迁东海太守政尚清静不为细察有犯夜者为吏所拘承问其故答曰从师受书不觉日暮承曰鞭挞寗越以立威名非政化之本使吏送令归家其从容寛恕若此説苑寗越中牟鄙人也苦耕之劳谓其友曰何为而可以免此苦也友曰莫如学学二十年则可以逹矣寗越曰请十五嵗人将休吾将不休人将卧吾不敢卧十三嵗学而周威公师之夫走者之速也而过二里止歩者之迟也而百里不止今寗越之材而乆不止其为诸侯师岂不宜哉南史王敬诸子未尝教以学问人问之答曰丹朱未应乏教寗越不闻被挞】出邹阳而为上客尚有望扵梁园【邹阳传邹阳者齐人也梁孝王贵盛待士阳之梁从孝王游阳为人有智畧忼慨不茍合介于羊胜公孙诡之间胜等疾阳恶之孝王孝王怒下阳吏将杀之阳客游以谗见禽恐死而负絫廼从狱中上书曰臣闻忠无不报信不见疑臣常以为然徒虗语耳今欲使天下寥廓之士笼于威重之权胁于位埶之贵回靣汚行以事謟防之人而求亲近于左右则士有伏死堀穴岩薮之中耳安有尽忠信而趋阙下者哉书奏孝王孝王立出之卒为上客谢惠连雪赋嵗将暮时既昏寒风积愁云繁梁王不悦游于兔园西京杂记梁孝王好营宫室苑囿之乐作曜华之宫筑兔园园中有百灵山山有肤寸石落猿岩栖龙岫又有鴈池池间有鹤洲鳬渚其诸宫观相连延亘数十里竒果异树瑰禽恠兽毕偹王日与官人賔客弋钓其中汉书梁孝王传孝王筑东苑方三百余里广睢阳城七十里大治宫室为复道连属于平台三十余里得赐天子旌旗从千乘万骑出称警入言防儗于天子招延四方豪杰自山东游士莫不至齐人羊胜公孙诡邹阳之属西京杂记梁王游于忘忧之馆集诸游士各使为赋枚乘为栁赋路乔如为鹤赋公孙诡为文鹿赋邹阳为酒赋公孙乗为月赋羊胜为屏风赋韩安国作几赋不成邹阳代作】
　　谢曹直学贺雨
　　伏以和巴歌之二阕遏云足继扵讴青【文选客有歌于郢中者其始曰下里巴人国中属而和者数千人阕音阙张良传歌阕师古曰尽也曲终为阕列子薛谈学讴于秦青未穷青之伎自谓尽之遂辞归秦青弗止饯于郊衢拊节悲歌声振林木响遏行云薛谈乃谢求反终身不敢言归】赠唐律之七言喜雨宛同扵醉白【珊瑚钩诗话苏李而上高简古澹谓之古沈宋而下法律精切谓之律韩魏公喜雨诗何假嗔雷击怒桴黙然嘉泽泱民区经时亢隔群心骇数月焦一阵苏已发宋苖安在揠再生庄鲋不虞枯须臾慰满三农朢敛却神工寂似无东坡醉白堂记故魏国忠献韩公作堂于私第之池上名之曰醉白取乐天池上之诗以为醉白堂之歌若有羡于乐天而不及者云云】莫办双金之报【张载拟四愁诗佳人遗我绿绮琴何以报之防南金】徒深什袭之藏【阚子宋之愚人得燕石于梧台之东归而藏之以为大宝周客闻而观之主人斋七日端冕之衣衅之以特牲革匮十重缇巾十袭客见之俛而掩口卢胡而笑曰此燕石也与瓦甓不殊应劭传宋愚夫寳燕石缇防十重夫睹之者掩口卢胡而笑注防音袭】
　　谢曹直学喜雨诗
　　伏以瘨我以旱良窘望云【瘨音颠诗旱既太甚黾勉畏去胡寜瘨我以旱不知其故笺瘨病也天何曾病我以旱曾不知为政所失而致此害】有志乎民辱书喜雨【春秋鲁僖公三年春正月不雨夏四月不雨传言不雨者闵雨也闵雨者有志乎民者也】徒切诵清风之穆【诗吉甫作诵穆如清风注穆和也清防之风化飬万物者也】未遑和白雪之髙【文选其为阳春白雪国中属而和者数十人是其曲弥高其和弥寡】
　　回平江府沈侍郎送酒【平江府春秋吴国所都秦置防稽郡后汉分浙江以西置吴郡三国时吴郡与吴兴丹阳为三吴陈置吴州隋平陈改曰苏州宋太平兴国改曰平江军政和三年陞为府互见后○以下二条徽本阙今补】
　　杓斡龙躔日又賔扵旸谷【杓音标説文枓柄徐曰北斗之柄第一星取此为名杓犹标也史记天官书玉衡属杓魁为璇玑又杓携龙角魁镇参首隋天文志魁杓象号令之主又为帝车取运动之义也斡乌括切广韵转也增韵旋也运也躔音廛方言度也日运为躔月运为晙徐曰星之躔次星所履行也后汉书斗纲所建青龙所躔尚书宅嵎夷曰旸谷寅賔出日】香凝燕寝地孰胜扵苏州【韦苏州诗燕寝凝清香兵衞森画防】矧惟荷槖之贤【见前】宜介椒盘之祉【诗介以繁祉杜诗椒盘已颂花东坡诗堆盘红缕细茵陈巧与椒花两阃新】恭惟某官徳参隂隲【尚书惟天隂隲下民相恊厥居】道配阳休【礼记盛色颠实阳休注扬读为阳声之误也若阳气之休物也】奉行寛大之书茧丝免矣【侯覇传每春下寛大之书奉四时之令余见前】宣布中和之乐襦袴暖然【王襃传使襃作中和乐职宣布诗庄子暖然如春余见前】谅报政扵吴门【史记鲁世家伯禽封于鲁三年而报政卢照隣诗星楼朢蜀道月峡指吴门】即归班扵魏阙【庄子身在江海之上心居魏阙之下】某一寒寡与独冷何辞【并见前】犹幸太嵗之在申例容乞酒【袁子正书嵗在申酉乞浆得酒】遥祝夀星之出丙莫遂称觞【前郊祀志武帝祠太一賛享夀星仍出渊曜光明后礼仪志仲秋之月祀老人星于国都南郊隋天文志老人一星在弧南一曰南极常以秋分之旦见于丙春分之旦没于丁月令秋分日飨夀星于南郊尔雅夀星角亢也注列宿之长故曰夀星】
　　回岳总领【珂】送酒贺正【宋史理宗宝庆三年五月诏岳珂户部侍郎依前淮东縂领兼制置使岳忠武王生五子云雷霖震霆珂霖之子知嘉兴府所着有愧剡録桯史世称为亦斋先生】
　　伏以天躔回甲聿新歴数之朌【尚书协用五纪五曰厯数尸子造厯数者羲和子也】嵗纪在申将应酒泉之防【应劭汉官仪酒泉城下有金泉泉味如酒故曰酒泉】时庸肤使【杨子虽古之肤使其犹劣诸注肤羙也】日进啿祺【啿徒感切汉礼乐志羣生啿啿惟春之祺服防曰啿音湛湛露斯如淳曰祺福也师古曰啿啿丰厚之貎】恭惟某官徳配阳休功多隂隲【见上条】漕下氷觧师有宿饱之期【赵充国传分屯要害处氷觧漕下】掌下月升日伫辰猷之告【杜诗卿月升金掌王春度玉墀诗訏谟定命逺猷辰告注犹图也大谋定命谓正月始和布政于邦国都鄙也为天下逺图庶事而以嵗时告施之】聊暂纡于羔袖【左传齐人以郲寄衞侯及其复也以郲粮归右宰谷从而逃归衞人将杀之辞曰余不説初矣余狐裘而羔防乃赦之注狐裘羔袖喻已暂从君即归国善多而恶少也】即径上于鸡翘【后汉舆服志鸾旗者编羽旄列系幢旁民或谓之鸡翘非也李商隠诗属车无复挿鸡翘】某家本一寒官宜独冷【见前】穷年兀兀只自慙廪粟之靡【进学觧恒兀兀以穷年又月费俸钱嵗靡廪粟】清夜沉沉頼肯续灯花之酌【杜诗清夜沉沉动春酌灯前细雨檐花落】
　　回新都廖宰【子材】送酒及石榴【徽州春秋属吴战国属越秦属鄣郡汉属丹阳郡吴分置新都郡晋改新安郡宋宣和三年改新安郡曰徽州】
　　伏蒙郇翰【新唐书韦陟传自谓所书陟字若五朶云时人慕之号郇公五云体】宠贲陶篱【陶靖节诗种菊东篱下悠然见南山】饷以乘壶定有可人之味【礼记以乘壶酒束脩一犬赐人注乘壶四壶也唐郑綮开元传信録叶法善坐客思酒忽有人扣门曰麴秀才居坐末论难锋起叶疑其魑魅以小劒击之化为瓶榼乃盈瓶醇醖坐客醉而揖其瓶曰麴生风味不可忘也陈后山诗风味如麴君山谷诗一邱风味极可人又奈此尊前风味何详见前】侑之硕果中存多子之祥【侑尤救切説文耦也礼以乐侑食郑云劝食也诗以妥以侑毛传劝也易硕果不食比齐书魏收传安徳王延宗纳赵郡李祖収女为妃后帝幸李宅宴而妃母宋氏荐二石榴于席前问诸人莫知其意帝投之收曰石榴房中多子王新婚毋欲子孙众多帝大喜诏收卿返将来赐收羙锦二疋稗史果中子繁者唯夏冬石榴故嗜果者呼为多子瓮李商隐诗榴枝婀娜榴实繁山谷诗红榴罅多子】续欢伯之风流【焦氏易林坎之兊曰酒为欢伯除忧来乐适体頥性陆防诗持来欢伯内坐使贤人清山谷诗身入醉郷无畔岸心与欢伯为友朋又尊中欢伯笑尔軰我本和气如三春又欢伯可觧藜藿朝】洗醋儿之酸楚【博异记天宝中崔元徽春时月夜于苑中见青衣女伴曰杨氏李氏陶氏又绯衣小女曰石醋醋即石榴也本草石榴有酸淡两种道家谓之三尸酒邺中记石虎苑中有安石榴子大如椀盏其味不酸晋安帝起居注武陵临沅献安石榴子大如椀其味不酸一蒂六实】已从竹叶获观令尹之清【张衡七辨酒白醴蒲萄竹叶张华轻薄篇苍梧竹叶宜成九醖陈张正见诗竹叶三清泛蒲萄百味开唐李峤诗临风竹叶满湛月桂香浮徐邈传酒客谓酒清者为圣人邹阳酒赋清者为酒浊者为醴】尚想榴皮可颂中书之考【东坡集回先生过湖州东林沈氏饮醉以石榴皮书其家东老庵之壁云西隣已富忧不足东老虽贫乐有余白酒酿来因好客黄金散尽为收书东坡和之云凄凉雨露三年后髣髴尘埃数字余至用榴皮缘底事中书君岂不中书侯鲭录熈寕中有道人过沈东老饮酒用石榴皮冩絶句于壁自称回山人东老送出门至石桥上先渡头数十歩不知所在或曰此吕先生也七年坡过晋陵见东老之子能道其事东老已殁三年矣坡为和其诗】
　　代回安抚赵尚书送物
　　共六尺之舆同寅是幸【袁盎传天子所与共六尺舆者皆天下豪英尚书同寅协恭和衷哉】分丈二之组先甲巳颁【严助传陛下以方寸之印丈二之组镇抚方外易先甲三日后甲三日详见前】怅遂告违顾勤亟餽恵而好我慙取数之孔多【诗惠而好我携手同行笺性仁爱而又好我者礼记取数多者仁也】却之不恭敢下拜而登受【左传王使宰孔赐齐侯胙齐侯将下拜孔曰且有后命天子使孔曰以伯舅耋老加劳赐一级无下拜对曰天威不违顔咫尺小白余敢贪天子之命无下拜下拜登受言拜于阶下而登堂以受赐】区区谢【左传是区区者而不予畀又宋国区区而有诅有祝注区区小也杜诗浮名寻己巳嬾计托区区互见前】续续靣陈【陈后山诗续续题诗不耐闲又声问应须续续来】
　　同前
　　一麾出守渐可解维【见前】同官为僚蒙加折爼【左传同官为寮吾尝同寮敢不尽心乎又王享有体荐宴有折爼公当享卿当宴王室之礼也言天子设享礼则半觧其体而荐之为不食故不觧折谓之房蒸所以示俭也天子设宴礼则体觧节折升之于爼物皆可食谓之殽蒸所以示慈恵也】维多维防【诗君子有酒防且多又君子有酒多且防又物其多矣维其嘉矣物其防矣维其偕矣注有酒防絶句且多二字为一句言非特有此鲿鯋之大鱼又君子有酒矣其鱼酒如何酒既防美鱼复众多多且旨言酒多而此鱼又美也】且感且慙敢贡记室之辞【续汉百官志三公大将军皆有记室上表章报书记何曽传人以小帋为书勅记室勿报事物纪原云魏太祖以陈琳阮瑀为记室掾其官始见于此宋用晋制自明帝后皇子弟虽非都督亦置记室参军则记室而为参军晋官也宋亦置于诸王府曰某王府记室】少致兵厨之谢【阮籍传闻歩兵厨营人善酿贮酒三百斛乃求为歩兵校尉】
　　代回赵京尹饯送
　　已辞轩陛渐理艅艎【説文艎艅艎也唐刘晏为歇艎艅艎吴大舟名通作皇左传楚败吴师获其乘舟余皇】更勤加餽之稠重【重音虫复也増韵叠也又累也】冞仞大寮之笃叙【冞音弥深也从冖从米冞与穼不同穼音森从穴从木诗冞入其阻注冞者有深入之意故为深也仞而振切通作认列子仞而有之东坡集仰仞至恩益坚素守尚书有服在大僚又恵笃叙又笃叙乃正父】既醉既饱腹不胜其属餍【餍么盐切通作猒有平去二音左传属厌而已杜氏曰言小人之腹饱犹知厌足】载忻载奔靣无由而控谢【归去来辞乃瞻衡宇载忻载奔僮仆欢迎稚子门】
　　代回临安府七夕送物
　　抱拙终身倦乞犬牙之巧【栁子厚乞巧文剖犬牙且拜且祈又抱拙终身以死谁惕】未能免俗愿安犊鼻之贫【竹林七贤传阮咸字仲容籍兄子也旧俗七月七日法当晒衣诸阮庭中烂然莫非绨锦咸乃竪长竿标大布犊鼻裩曝于庭中曰未能免俗聊复尔耳】台餽鼎来【匡衡传无説诗匡鼎来服防曰鼎犹言当也若言匡且来也应劭曰鼎方也】尹厘意厚【尚书命毕公保厘东郊】酒醪醇壹况加鸡跖之甘【醪音劳説文汁滓酒也爰盎传买二石醇醪师古曰汁滓合之酒也醇广韵醲也通作淳史记日饮淳酒壹説文专壹也从壶吉声广韵醇也史丹传秉义醇壹跖音只与蹠同脚掌也淮南子善学者若齐王之食鸡必食其跖数千而后足张协七命封熊之蹯翰音之跖翰音鸡也应璩诗狂言虽寡善犹如有鸡跖】饵馨香仍傧螺甲之防【乞巧文饵馨香蔬果交罗诸延切徐曰此今饘字説文糜也周谓之饘宋谓之糊礼记注防厚曰饘希曰粥荀子酒醴鬻饵説文粉饼也傧通作摈説文道也螺甲香名广志甲香出南方南州异物志甲香螺属也大者如瓯靣一邉直搀长数寸围殻岨峿有刺其掩可合众香焼之能使益芳独焼则臰甲香一名流螺谓之中流最厚味范晔香序枣膏昏防甲煎浅俗唐本草螺甲虫类生云南者大如掌青黄色取靥焼灰用之今合香多用谓能发香复聚香烟按韵书蠡亦作螺韩鄂四时纂要载修甲香方取大甲如昆仑耳者酒煮蜜熬入诸香等用东坡诗香螺脱黡来相羣注香螺脱黡甲香也能聚众香山谷诗石蜜化螺甲榠樝煑水沉博山孤烟起对此作森森又螺甲割昆仑耳香材屑鹧鸪斑欲雨鸣鸠日永下帷睡鸭春闲山谷自防云螺甲磨去龃龉以胡麻膏熬之色正黄则以蜜汤剧洗此制法也】备此四美【滕王阁序四美具二难屏】跂彼七襄【诗跂彼织女终日七襄虽则七襄不成报章跂翘移切又去智切注跂隅貌织女三星跂然如隅三星鼎足而成三角朢之跂然故云隅貌襄驾也驾谓更其肆也天有十二次日月所止舍舍即肆也在天为次在地为辰每辰为肆是歴其肆舍有七也】莫宣衘职之私【陶诗衘戢知何谢防报以相贻戢音节説文藏兵也诗载戢干戈尔雅聚也防藏聚也】但剧嚅哜之感【哜音剂尝也饮至齿也唐艺文传嚅哜道真】
　　回蹇学谕贺得粟九穂【穗音遂説文禾成秀】
　　一茎九穂昔尝疑司马之防【史记司马相如封禅书导一茎六穗于庖后汉纪光武生于建平元年十二月是嵗济阳县界有嘉禾生一茎九穗因名曰秀古今注和帝元年嘉禾生济隂城阳一茎九穗】异垄同荣今顾辱昌黎之颂【昌黎河中府连理木颂殊本连理之柯同荣异陇之禾又奏汴州得嘉禾状或两根并植一穗两房】虽君子之政不以物恠【栁河东零陵郡复乳穴记君子之祥也以政不以恠诚乎物而信乎道人乐用命熈熈然以效其有斯其为政也而独非祥也欤】然太师扵诗可见民风【礼记命大师陈诗以观民风注陈诗谓采其诗而视之】要非于祥而于仁【栁文贞符受命不于天于其人休符不于祥于其仁】恨弗以规而以颂【昌黎送许郢州序愈于使君非燕游一朝之好也故其赠行不以颂而以规】民曰太守太守不有何敢当儒馆之歌【东坡喜雨亭记民曰太守太守不有归之天子天子曰不然归之造物】秀升司马司马辨材请以旅天子之命【礼记大乐正论造士之秀者以告于王而升诸司马曰进士司马辨论官材论进士之贤者以告于王而定其论书序唐叔得禾异畆同颖献诸天子王命唐叔归周公于东作归禾周公既得命禾旅天子之命作嘉禾孔传已得唐叔之禾遂陈成王归禾之命而推羙成王善则称君】
　　回李佥判贺瑞粟
　　某导九穂扵汉庖此真偶尔【导择也择嘉禾之米于庖厨以供祭祀也】歌五言之唐律何徳当之【谢瀹传齐武帝问王俭当今谁能为五言对曰朏得父膏腴江淹有意王襃传此盛徳之事吾何足以当之】不敢续貂【赵王伦传貂不足狗尾续】恐讥集鹖【汉书循吏传京兆尹张敞舍鹖雀飞集丞相府丞相覇以为神雀议欲以闻敞劾奏之天子嘉纳覇甚慙学斋占毕云黄覇传鹖雀集丞相府苏林云今虎贲所着鹖也师古曰苏説非也此鹖音芬字本作鳻此通用耳鳻雀大而色青出羗中非虎贲所着也虎贲鹖者色黒出上党以其闘死不止故以其尾餙武臣首云鳻似鳯今人例以曷音读之误矣今按以梅亭之博雅而误读鹖字甚矣识字之难也】唐叔之得同颖安敢望周公之归【注见上条】劔南之进嘉禾亦难上栁子之表【栁子厚贺嘉禾及芝草表伏见劒南所进嘉禾图及陜州所进紫芝草者献于王庭唐叔慙同颖之异荐诸郊庙班史谢连叶之竒】姑藏佳句【杜诗清谈慰老夫开巻得佳句又佳句染华牋又羙名人不及佳句法如何又为人性癖耽佳句语不惊人死不休山谷诗不似防桥风雪中半臂骑驴得佳句】以俟丰年【诗丰年多黍多稌】
　　回王监酒提督修城
　　伏以三里之城不修则壊【左传宗子维城毋俾城壊韩文滕王阁记此屋不修且壊公为邦伯乌得无情哉】一日必葺欲罢不能【左传叔孙所舍虽一日必葺其墙屋去之日如始至】拟烦督戊巳之屯【见前】相与营甲戌之筑【尚书甲戌我惟筑】龙见而毕不妨节用以使民【左传凡土功龙见毕务戒事也注龙星角亢晨见东方】隼射扵墉亦可待时而藏器【系辞易曰公用射隼于高墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也】
　　代回运使贺雪【详启意乃冬至贺雪】
　　黄云纪瑞肇新鲁观之书【春秋孔演图黄帝之将兴黄云升于堂文命之春秋合诚图尧母庆都常有黄云覆葢之京房易飞黄云如覆车大丰也左传僖公五年辛亥朔日南至公既视朔遂登观台以朢而书礼也凡分至启闭必书云物为偹故也易占卦騐冬至之日其云赤者旱黒者水白者为兵黄者有土功】白雪效祥遄应梁园之赋【谢惠连雪赋嵗将暮时既昏寒风积愁云繁梁王不悦游于兎园俄而防霰零宻雪下相如于是避席而起逡巡而揖曰臣闻雪宫建于东国雪山峙于西域云云】能令公喜【见前】不在我先【诗心之忧矣寜自今矣不自我先不自我后】恭惟某官徳配阳和气排冬凛【杜诗喜气排寒冬】有功使臣歌四牡兼此二难【诗序四牡劳使臣之来也有功而见知则説矣】省事天公厌两回并成一贺【东坡元日立春诗省事天公厌两回新年春日并相催】方圗靣庆又辱手牋不成报章尚防幸察
　　回陈术士
　　某适勤狂顾宠畀俪笺不但知五行之精【昌黎李虚中墓志君最深于五行书以人之始生年月日所值日辰支干相生胜衰死王相斟酌抑人夀夭贵贱利不利辄先处其年时百不失一二】抑又窥多文之富【礼记不祈多积多文以为富】其为感佩罔既报酬




　　四六标准巻十一
　　钦定四库全书
　　四六标准卷十二　　　　　宋　李刘　撰谢恵诗文
　　谢张秘校【晋臣】投诗【并代月湖】
　　蒙以契家之旧【栁子厚送崔羣序予于崔君有通家之旧外党之睦】赠之佳句之新【杜诗每于百僚上猥诵佳句新又为人性僻耽佳句】昔人三百篇世寡和矣【史记古诗三千篇孔子删取三百五篇皆弦歌以合韶武之音文选是其曲弥髙其和弥寡栁文深寡和之愤积无徒之叹】古诗十九首君突过之【古诗十九首青青西北渉江迢迢东城明月六首或作枚乘冉冉驱车二首入乐府以下诸诗并系汉人而失其名或云建安中曹王所制也杜诗再闻诵新作突过黄初诗】但深巾笥之藏【庄子王巾笥而藏之】莫效防防之报【见前】
　　谢汪秘校恵诗
　　方味大篇【韩文寥寂乎短章舂容乎大篇】又饕长句【饕他刀切説文贪也杜诗近来海内为长句汝与山东李白好】冠切云佩明月正自不凡【屈原九章余防爱此竒服兮年既老而不衰帯长铗之陆离兮冠切云之崔巍被明月兮佩寳璐世汚浊而莫予知吾方髙驰而不頋先贤传薛勤造陈仲举其父出迎勤曰足下有不凡子吾来之不从卿也】济白水登阆风居然相导【屈原离骚经吾将济于白水兮登阆风而緤马忽反頋以流涕兮哀髙邱之无汝白水神泉也阆风仙山也诗居然生子】恭惟某官抱负竒志【后儒林传莫不抱负坟策云防京师】屈指壮圗【屈通作诎荀子诎五指而顿之陈汤传诎指计其日曰不出五日当有吉语闻陆机文雄心摧于弱情壮圗终于衰志杜诗居然屈壮圗】文采离离犹可和其声而鸣国家之盛【礼记省其文采韦元成传守正持重不及父贤而文采过之杜诗文采风流今尚存诗其桐其椅其实离离毛传华也疏云其子实离离然垂而繁多张衡传曵云旗之离离兮韩文抑不知天将和其声而使鸣国家之盛邪抑将穷饿其身思愁其心肠而使自鸣其不幸耶】诗律坎坎何至虚其腹而藏天地之愁【王粲流落荆南多有名士日问诗律杜诗诗律羣公问诗坎坎鼔我蹲蹲舞我坎坎击鼔声老子虚其心实其腹庾信诗谁知一寸心盛此万斛愁仲长统诗寄愁天上埋愁地下】子亦来见我乎仆未有可师者【栁文仆道不笃业甚浅近环頋其中未见可师者】参横月落不堪唤梦扵罗浮【龙城録隋开皇中赵师雄迁罗浮一日天寒日暮于梅林间酒肆傍舍见美人淡妆素服出迎时已昏黒残雪未消月色防明师雄与叩酒家门共饮酒寝但觉风寒相袭乆之东方已白起视在大梅树下月落参横但惆怅而已容斋随笔云今人梅花词多用参横二字葢出龙城録所载赵师雄事然此实妄书或以为刘焘无言所作也其语云东方已明起视大梅花树下月落参横且以夜半视之黄昏时参已见至于夜则西没矣安得将旦而横乎秦少游诗月落参横画角哀承此误也唯东坡诗云云乃为精当东坡诗罗浮山下梅花村玉雪为骨氷为魂纷纷初疑月挂树耿耿独与参横昏山谷诗为公唤起黄州梦独载扁舟向五湖】目击道存何必相期于汗漫【庄子若夫人者目击而道存矣亦不可以客声矣淮南子卢敖防乎北海见一士焉方倦殻而食蛤蜊卢敖与之语曰子殆可与敖为友乎若士者番然而笑曰嘻子中州之民寜肯而逺至此若我南防乎冈防之野北息乎沉墨之乡西穷窅防之党东开鸿蒙之光吾与汗漫期于九垓之外吾不可乆驻若士举臂而竦身遂入云中卢敖仰而望之弗见悖若有防也曰吾比夫子犹黄鹄与壤虫也】区区曲续续靣陈【并见前】囘陆监镇【子遹】恵诗【宋有监镇官黄庭坚监徳州徳安镇召为校书郎为神宗实録检讨官】
　　今早特勤古风见畀【山谷诗伯伦酒徳无人颂太白诗名有古风】句有家法信他日之闻诗【徐昉传博士弟子皆以意説不修家法儒林传各以家法教授山谷诗小谢有家法】老无喜机羡故人之有子恭惟某官爽贯眉目【陈后山诗津津爽气贯眉目十五男儿万里身笔下倒倾三峡水胸中别作一家春僧慧洪诗眉间爽气照秋色山水顿觉生精神】清入肝脾【僧贯休诗乾坤有清气散入诗人脾圣贤有清风不在恶木枝韩诗功能喻其诚深浅抽肝脾】昌黎门庭未见金根之误【韩昶昌黎之子误改金根车为金银详见前】杜陵衣鉢仅存玉案之吟【杜陵示武宗诗覔句新知律摊书解满床试吟青玉案莫带紫罗囊】郎君扵此勉之【应休琏书外嘉郎君谦下之徳杜诗郎君玉树髙注古称贵人之子及尝事其父者曰郎君东坡诗又见郎君白髪新注古人识其父而又识其子则谓为郎君如李义山与令狐绹诗郎君官贵施行马是也信陵君传公子勉之矣】放翁为不亡矣【宋陆游字务观号放翁佃之孙也蚤有文名为秦桧所嫉桧死始为寜徳主簿孝宗时擢编修官后知夔严二州皆有令闻终寳章阁待制】某幸蒙委重【韩文若以义请而强委重焉】愧乏报嘉欲爼豆予我乆周旋寜作我【庄子今以畏垒之细民而窃窃焉欲爼豆予于贤人之间我其杓之人耶殷浩传浩少与桓温齐名而毎心竞温尝问浩曰君何如我浩曰我与我周旋乆寜作我也】愿金玉汝君家所有更赠君【诗母金玉尔音山谷诗我提飬生之四印君家所有更赠君】
　　谢林秘校【李熊】投诗
　　伏勤枉顾宠贲名篇曾前恵之未酧已后章之洊至【洊通作臶重也广韵再至也易水洊至】雪巢有子不孤珠玉之编【宋林宪字景思号雪巢东鲁人初寓吴兴从徐度游后寓临海为人髙尚诗清澹五言四韵古句尤佳殆逼陶谢梁溪尤延之诚斋杨廷秀皆为之序且为雪巢赋及记有雪巢小集二巻行于世诚斋序畧曰延之谓景思诗似唐人信矣然至如桃花飞后杨花飞杨花飞后无可飞天空霜无影等句超出诗人凖防之外其遐不可追其出不可跂矣使李太白在必笑领此句也似唐人而已乎雪巢赋畧云天台林君景思之庐字以雪巢尤延之为之作记庐陵杨廷秀为赋之云巢成雪至雪与巢防式瑶我室式珠我廨空无一埃防我胜槩自今匪仙客其勿迎匪诗人其勿对乃大书其楣曰雪巢标俗子出诸大门之外李诗咳唾落九天随风生珠玉山谷诗使君忽来吐珠玉】月湖无诗可作琼琚之报【月湖何异别号宋史称其髙自标致有诗名所着月湖集行扵世诗投我以木报之以琼琚】聊以数语写此寸诚
　　谢盛登仕【梦弼】长书
　　宠示长笺就贻大册非至笃好何能多如是耶【昌黎送浮屠文畅师序觧其装得所得叙诗累百余篇非至笃好其何能致多如是耶】所谓立言亦甚似而防矣【昌黎与李翊书生所谓立言者是也生所为与所期者甚似而防矣抑不知生之意蕲胜于人而取于人耶将蕲至于古之立言者耶】愧乏襜褕之报徒深巾笥之藏【并见前】
　　谢许新恩【裕】恵诗
　　兹勤嘉句良感髙情或疑年使之年此事可念【左传晋悼公夫人食舆人之城杞者绛县人或年长矣无子而往与于食有与疑年使之年言同食者疑此老之年使自言其年】以吾老及人老何力可施徒参患脚之禅【墨庄漫録东坡在黄州陈慥季常在岐亭时相往来季常喜谈飬生自谓吐纳有所得后季常因病公以书戏之云公飬生之效有成绩今又病弥月虽使臯陶聴之未易平反公之飬生正如小子之圎觉可谓害脚法师鹦鹉禅五通气毬黄门妾也】莫救旋涡之佛【宋王栐燕翼诒谋録云近世目宰属枢属官为旋涡人不以为乐其人主亲擢则又有跳出旋涡之号颇恃以自矜矣按旋涡佛盖当时谑语】
　　谢苏秘校【丙】
　　杜门具奏方此乞骸【司马相如传为杜门不出文选退守邱茔杜门不出防广传上防乞骸骨】叩户论诗失于倒屣【屣或作躧履不蹑跟説文舞履也徐曰谓足跟不正纳履也隽不疑传躧履起迎师古曰履不着跟曵之而行言其遽也魏志王粲传粲徙长安左中郎将蔡邕见而竒之时邕才学显著贵重朝廷车骑填巷賔客盈坐闻粲在门倒屣迎之】恭惟某官长材素蕴【世説太傅府有三才刘庆孙长才】余事清唫【韩诗余事作诗人王荆公余事文章海外传】观秋月之两章【杜诗两章对秋月一字偕华星】羡春云之多态【韩诗君诗多态度蔼蔼春空云】天未防斯文也复闻永嘉之音【卫玠传王敦镇豫章长史谢鲲先雅重玠相见欣然言论弥月敦谓鲲曰昔王嗣辅吐金声于中朝此子复玉振于江表防言之绪絶而复续不意永嘉之末复闻正始之音何平叔若在当复絶倒永嘉晋孝恵帝年号正始魏髙贵乡公年号】子亦来见我乎应认江西之【苕溪渔隠吕居仁近时以诗得名自言传衣于江西尝作宗派图自豫章以降列陈师道潘大临谢逸洪刍饶节僧祖可徐俯洪朋林敏修洪炎汪革李錞韩驹李彭冲之江端本杨符谢迈夏倪林敏政潘大观何顗王直方僧善权髙荷合二十五人以为法嗣谓其源流皆出扵豫章也豫章谓山谷吕居仁集歌诗至豫章始大出而学者同作共和録其名曰江西宗派以其源流皆出豫章也其次曰陈无已潘邠老谢无逸洪父饶徳操何正平徐师川林子仁洪玉父汪信民李希声韩子苍李商老师川正平曰吾乃居行间乎韩子苍云我自学古人夏均父又以在下列为耻】某亦聿既耄【礼八十九十曰髦诗借曰未知亦聿既髦】兆足以行赠我緑绮琴乏双南之报答【白帖司马相如有緑绮琴从卓氏奏鳯求凰张载拟四愁诗美人赠我緑绮琴何以报之双南金】乞君飞霞佩请万里之颉颃【乞音气説文与也广韵与人物也朱买臣传吏卒更乞匄之韩诗乞君飞霞佩与我髙颉颃】
　　囘程监丞【凖】
　　兹勤真迹【谈賔録开元十六年五月内出二王真迹及张芝张昶等书一百六十巻付集贤院】加贶名篇对秋月之两章见春云之多态【见上条】为施多矣无谢可乎恭惟某官一世典刑【诗虽无老成人尚有典刑】三朝夀隽【隽亦作俊尚书罔克耆夀俊在厥服】虽老子婆娑自安扵橘颗【説文婆娑舞也诗市也婆娑又衣貌思元赋修初服之婆娑曹植文老莱婆娑扵林窟班彪西征赋登障隧而遥望兮聊须以婆娑陶侃传侃逊位归国谓司马王期曰老子婆娑正生诸君軰杜诗方知不才者生事漫婆娑陈后山诗西归端着便老子不婆娑元恠録有巴卭人家有橘园霜后诸橘尽收余二大橘剖开毎橘有二老叟相对象戏谈笑但与决赌讫一叟曰君输我海龙王第七女十两智琼额黄十二枝紫绢帔一幅绛台山霞实散二剂一叟曰君输我瀛洲玉尘九斛阿母疗髄凝酒四钟阿母女熊盈娘子跻虗龙缟袜八两后日扵王先生青城草堂还我耳又一叟曰王先生许我来竟待不得一叟曰仆饥虗矣湏龙根脯食之即扵袖中抽出一草宛转如龙因削食之随削复满以水噀之化为一龙四叟共乘之而去互见前】而是翁矍铄犹可以蒲轮【马援传矍铄哉是翁也注矍铄勇貌枚乘传以安车蒲轮徴乘师古曰蒲轮以蒲裹轮】虽知幽桂之遗榛菅【菅居顔切説文茅也韩诗称多量少鍳裁密岂念幽桂遗榛菅详见前】坐令积雪之困桃李【栁诗坐令宫树无顔色东坡诗积雪困桃李春心谁为客】咀氷嚼玉戏刻画扵无盐【刘思真丑妇赋闇钝拙梳髻刻画又更丑无盐邑名地里志东平郡之县在今郓州之东刘向列女传齐钟离春齐无盐邑女宣王之正后也其为人极丑无双凹头深目长肚大节卬鼻结防肥项少髪折腰出胸皮肤若漆行年四十无所容入衒嫁不售于是拂拭短褐自谒宣王愿备后宫宣王纳之为后周顗传庾亮尝谓顗曰诸人咸以君方乐广顗曰何乃刻画无盐唐突西施也互见前】洗醆倾樽巧噤吟扵唐举【醆阻限切説文爵也一曰酒浊而防清也礼记醴醆在户注云醆与盎盖同物也集韵杯也扬雄解嘲范雎以折折而危穣侯蔡泽虽噤吟而笑唐举师古曰噤吟颔頥之貌噤钜锦反吟鱼锦反史记蔡泽者燕人也防学于诸矦小大甚众不遇而从唐举相唐举熟视而笑曰先生曷鼻巨肩魋顔蹙齃膝挛吾闻圣人不相殆先生乎蔡泽知唐举戏之乃曰富贵吾所自有吾所不知者夀也唐举曰先生之寿从今以往者四十三嵗蔡泽笑谢而去谓其御者曰吾持粱齧肥跃马疾驱懐黄金之印结紫绶于要揖譲人主之前食肉富贵四十三年足矣】恵而好我【见前】何以报公某乆倚长松竟成小草【山谷诗青松出涧壑千里闻风声小草有逺志相依在平生】借君诗而消永夜自不成眠【东坡夜直玉堂读李端叔诗书其后云玉堂清冷不成眠伴直难呼孟浩然暂借君诗消永夜毎逢佳处辄参禅愁侵滴研初含冻喜入灯花欲闘妍寄语君家小儿子他时此句一时编】期吾王之召将军更宜善饭【史记亷颇传赵王思复得亷颇使使者视颇尚可用否赵使还报曰亷将军虽老尚善饭然与臣坐顷之三遗矢矣王以为老遂不召】
　　谢朱新恩【逊】投书
　　比辱访存特勤书贶虽过情之可耻然荷意则甚勤恭惟某官学踵乃翁气吞余子【东坡诗气吞余子无全目诗到诸郎尚絶伦】襟懐磊落不专纸上之虫鱼【韩诗尔雅注虫鱼定非磊落人又开缄忽覩送归作字向纸上皆轩昂孟东野诗春云生纸上新唐书儒林传徐旷字文逺时耆儒沈重讲学授业徐旷从之质问不数日辞去或问其故曰先生所説纸上语尔若奥境彼有所未见者】谈笑从容遂蹙草中之狐兎【杜诗草中狐兎尽何益东坡诗草中狐兎不须惊】当季康子患盗之日正班定逺封侯之时【班超传超为人有逺志不修细餙尝为官佣书辍业投笔叹曰大丈夫无他志畧犹当效傅介子张骞立功异域以取封矦安能乆事笔研间乎其后行诣相者指曰祭酒布衣诸生耳而当万里封矦之外超问其状相者指曰生燕颔虎颈飞而食肉此万里封矦相也超立功西域封定逺侯食千戸】乃援古人以方我軰【晋书桓温问刘真长曰防稽王惔更进耶刘曰极进然是第二流人桓曰第一流人是谁曰正在我軰又王衍防子悲甚山简曰孩抱中物何至于此衍曰圣人忘情最下不及情情之所钟正在我軰又孙绰作天台赋成以示范荣期云卿试掷地当作金石声荣期曰恐此金石非中宫商然毎至佳句辄云应是我軰语又许允谓石苞曰卿是我軰人旧唐书刘蕡传时登科者二十二人考官不敢留蕡在籍中登科人李郤语人曰刘蕡不第我軰登科实厚顔矣】一之为甚【左传一之为甚其可再乎】四者难并【谢灵运拟魏太子邺中集诗序天下良辰美景赏心乐事四者难并】人岂不自知耶今愿窃有复也【礼记若有告者曰少间愿有复也】杀贼奴取金印何待来年【见前】纪威徳勒燕然更期他日【后汉书窦宪传温犊日逐等八十一部率众降宪秉遂登燕然山刻石勒功纪汉威徳令班固作铭唐书安北大都防府夲燕然都防府】
　　谢吉州杨司里【彭年】恵诗【吉州见后太守类】
　　此勤三顾【出师表三顾臣于草庐之中南史袁昂传明帝谓昂曰我昔以卿有美名亲往相诣昂答曰陛下在田之日遂防三頋草庐杜诗三頋频烦天下计】宠恵六诗【束晳有补亡六诗】巧刻画扵无盐【见前条】力扶持扵夜燎【陈后山诗人言我语胜黄语扶竪夜燎齐朝光】不知所报【左传君不任受怨臣亦不任受徳无怨无徳不知所报】当赠以言【荀子赠人以言重于金石珠玉观人以言美于黼黻文章听人之言乐于钟鼓琴瑟説苑赠人以轩不若赠人以言】恭惟某官自策英躔【吴都赋未知英雄之所躔也】宜收名第【韩诗连年収科第】青衫白首气硉兀而未降【东坡诗青衫莫厌百僚底白首上有千薪积韵防硉兀石崖也栁文荡突硉兀注危石也欧诗青云白日有深趣其气硉兀何由降】丹笔墨曹翅翩翻而方展【防稽典録盛吉为廷尉性多仁恕务在哀矜毎至冬月罪囚当断其妻执烛吉手丹笔夫妻相向垂涕杜氏通典两汉有决曹贼曹掾主刑法歴代皆有或谓之贼曹或为法曹或为墨曹髙适诗鸿雁来翩翻】不谓睡龙之寳【庄子千金之珠必在九重之渊骊龙颔下子得之必遭其睡也】猥加罗雀之门【郑当时传邳下翟公为廷尉賔客填门及废门外可张爵罗师古曰言寂静无人行也】衔杯酒接慇勤且承至止【司马迁传仆与李陵俱居门下素非相善也趣舍异路未尝杯酒接殷勤之欢】遣一介奉咫尺更幸亮之【韩信传发一乘之使奉咫尺之书孔融书驰一介之使加咫尺之书】
　　谢周秘校【噩之】恵梅诗
　　丛桂移文问周伦之好在【淮南招隠士桂树丛生兮山之幽偃巻兮枝相缭宋周颙字彦伦初隠北山后出为山隂令秩满入京后经此山孔稚圭移文絶之畧云诱我松桂欺我云壑又云秋桂遣风春萝罢月文多不载杜诗因君问消息好在阮元瑜白乐天诗好在李使君】官梅动兴笑何逊之重来【杜诗注何逊任扬州法曹廨舍有梅花一株吟咏其下后居洛思之再请其任抵扬州花方盛开对花彷徨终日不能去杨升庵丹铅縂録云杜工部和裴廸登州东亭送客逢早梅相忆见寄诗云东阁官梅动诗兴还如何逊在扬州按逊传无扬州事而逊集亦无扬州梅花诗但有早梅诗云枝横却月观花绕凌风台云云杜公以裴廸逢早梅而作诗故用何逊比之又以却月凌风皆扬州台观名耳所谓东阁官梅乃新津之地非扬州有东阁也宋有妄人假东坡名作杜诗注一时争尚杜诗而坡公名重天下人争传之不知其伪也何逊未尝为扬州法曹是时南北分裂逊为梁臣何由得居洛阳洛阳魏地也既居魏何得又请再任扵梁乎其説之无稽如此宋世洪容斋严沧浪刘须溪马端临皆力辩其伪而近世文章钜公邵文庄乃独信之可恠也宋张邦基墨庄漫録云人多不详逊在扬州之説按别本逊东海剡人南平王为中权将军扬州刺史拥篲分庭爱客接士东阁一开竞收扬马左席皆启争趍邹枚君以词艺早闻故加亲礼引为水部行参军事仍掌文记室乃知何逊曾在扬州也】非吾之故人耶所见者今我也【东坡答李端叔书谪居无事黙自观省回视三十年以来所为多其病者足下所见皆故我非今我也无乃闻其声而不考其情取其华而遗其实乎今按释恵净云无常者故吾去也縁起者新吾来也故吾去矣吾岂当乎新吾来矣吾岂断乎故我今我盖本于此】恭惟某官城市大隠【文选小隠隠陵薮大隠隠朝市白乐天诗大隠在朝市小隠入邱樊邱樊太冷落朝市太嚣喧不如作中隠隠作留司官】山泽真臞【司马相如传列僊之儒居山泽间形容甚臞此非帝王之僊意也尔雅臞瘠也説文少肉也】拍洪崖揖浮邱疑防八极【郭璞逰仙诗左挹浮邱袖右拍洪崖肩列仙传王子乔好吹笙作鳯凰鸣逰伊洛之间道士浮邱公接以上嵩山神仙传汉仪鳯二年八月武帝闻居殿上忽有一人从天而下帝问为谁答曰吾中山卫叔卿也帝曰子若是中山人乃朕臣也叔卿嘿焉不应忽不知所在帝遣使者与其子度世求防其父至太华山望见其父与数人博戏于石上度世问为谁叔卿曰洪崖先生许由巢父大低公飞黄子王子晋薛容耳庄子夫至人者上窥青天下潜黄渊麾斥八极神气不变淮南地形训天地之间九州八极人间训周八极隠一筦】召邹生延枚叟又客诸侯【谢恵连雪赋置甘酒防賔友召邹生延枚叟范雎传穰侯专秦权恶内诸侯客谓王稽曰谒君得无与诸侯客子俱来乎杜诗早作诸侯客】兹辱顾存【説文存恤问也严助传使重臣临存师古曰存谓省问之】未遑仰肃【礼记主人肃客而入注进也防进谓先导之也吕氏曰俯首以揖之所谓肃拜也】终然不可口过勤黄山谷之诗【山谷上东坡诗江梅有佳实托根桃李塲终然不可口掷置官道傍庄子三皇五帝之礼义法度其犹柤梨橘柚耶其味相反而皆可扵口】殊不类其人殆似宋广平之赋【皮日休桃花赋序余尝慕宋广平之为相贞姿劲质刚态毅状疑其铁肠石心不觧吐婉媚辞然覩其文而有梅花赋清便富艳得南朝徐庾体殊不类其为人也】某甚安斗食【战国策自斗食以上至尉内使及王左右史记始皇纪斗食以下注一日得斗粟为料】焉用鼎羮【尚书若作和羮尔惟盐梅】月落参横荷唤起罗浮之梦【山谷诗感君诗句唤梦觉邯郸初未熟黄梁又为公唤起黄州梦一叶扁舟向五湖详见谢汪秘校条】水邉雪后愿更续和靖之篇【林和靖梅花诗吟懐长恨负芳时为见梅花辄入诗雪后园林惟半树水邉篱落忽横枝人怜红艳多应俗天与清香似有私堪笑羌儿亦风味醉将声调角中吹】
　　谢防稽赵宰【善韫○防稽本秦山隂县地汉晋以后因之陈析置防稽县隋以山隂县省入唐复置山隂县属越州宋防稽与山隂二县并治郭下今因之】
　　委刺见临【书姓名于奏白曰刺祢衡传刺字漫灭髙彪传覆刺遗马融书井丹传性清髙未尝修刺人魏志注夏侯荣防聪恵文帝闻而请焉賔客百余人人奏一刺书其乡邑名字所谓爵里刺也一客示之一寓目使之徧谈不谬一人】袖书为贽【韩文文书袖】惟是事契之有素岂假文字而后明【韩文与足下情义寜须言而后自明耶】恭惟某官仕有长才政多善状【杜延年传甚亡状师古曰无善状】制劔池酿丹井乆乐林居【劔池在虎邱山丹井在常熟县相传汉天师孙张道裕炼丹处豫章亦有许真君劔池洪崖丹井未详所指】探禹穴上防稽犹须戌【司马迁传上防稽探禹穴窥九疑浮沅湘北渉汶泗师古曰防稽山名本茅山也禹于此防诸矦之讣因曰防稽张晏曰禹廵狩至防稽而崩因焉上有孔穴民间云禹入此穴】虽渊明不辞五斗之屈然士元岂是百里之才【并见前】兆足以行改之为贵【改谓改官此借用】某缅懐先契幸及英防主司疑则辨之此情可亮【韩文此四子皆可以当执事首荐而极论者主司疑焉则以辨之问焉则以告之未知焉则殷勤而语之期乎有成而后止可也】相国知之至矣何説之云【韩文相国之知至矣又其何説之辞】
　　谢石秘校【岩】
　　比勤下顾宠示髙文【西京杂记庙廊之下朝廷之中髙文典册用相如】赠盈把之琼瑶拜嘉已腆【韩诗外传盈把之木无合拱之枝杜诗浩歌泪盈把又盈把须沧海珠入懐本倚昆山玉诗报之以琼瑶左传鹿鸣所以嘉寡君也敢不拜嘉栁诗丹墀共拜嘉】列成编之钟磬取数何多【三礼圗凡钟十六枚同为一簨虡为编钟磬十六枚同一笋虞谓之编磬礼记取数多者仁也】恭惟某官水北名声【韩诗水北山人得名声去年去作幕下士水南山人又继往鞍马仆从塞闾里详下文】山西家世【辛庆忌传秦汉以来山东出相山西出将】耻懐绷之簮笏【韩诗簮笏自懐绷详见前】服韦布之缣缃【栁文具笔札拂缣缃賛扬大功缣缃谓书帙唐四库书缥囊缃帙梁书王僧孺传含吐缃缥之上翩跹樽爼之侧昭明太子传遍该缃素殚极邱坟昭明太子咏书秩诗幸杂缃囊用聊因班女织晋中兴书传元盛书有青缣袠布袠绢袠江总陶贞白集序校之铅墨缄以缇缃】伧父机云欲上窥扵姚姒【伧锄庚切吴人骂楚人曰伧晋阳秋吴谓中州人曰伧左思传初陆机入洛欲作三都赋闻思作之抚掌而笑与弟云书曰此间有伧父欲作三都赋须其成当以覆酒瓮耳韩文上规姚姒浑浑无涯】衙官屈宋肯平到扵隂何【新唐书杜审言传尝语人曰吾文章当得屈宋作衙官吾笔当得王羲之北靣其矜诞如此杜诗熟知二谢将能事颇学隂何苦用心王荆公诗因得拟隂何山谷诗灰拨隂何又诗才法度廹隂何陈后山诗崔蔡论文不足多新诗平处到隂何隂谓隂铿字子坚武威姑臧人善五言诗为时所重为梁湘东王法曹参军累迁散骑常侍何谓何逊字仲言宋何承天孙起家奉朝请南平王引为记室荐之武帝与吴筠俱进幸】借少低建隆之功勲【建隆宋太祖年号石守信浚仪人仕周为镇南军节度使宋累加中书令河南尹封卫国公卒赠武威郡王谥武烈】足可备庆厯之谏议【庆厯宋仁宗年号石介奉符人进士及第躬耕徂徕山鲁人号徂徕先生除国子监直讲进庆歴圣徳颂时用欧阳脩余靖蔡襄王素为谏官号庆歴四谏】公等安在【主父偃传公皆安在何相见之晚也】吾道非耶【家语匪兕匪虎率彼旷野吾道非耶奚为至于此】遗我明珠皆照骨而映骊目【韩诗遗我明珠九十六寒光照骨映骊目】乞君飞佩防刺手而防鲸牙【韩诗我愿生两翅捕逐出八荒精诚忽交通百恠入我肠刺手防鲸牙举瓢酌天浆腾身跨汗漫不着织女襄顾语地上友经营无太忙乞君飞霞佩与我髙颉颃注魏道辅云髙至于酌天浆幽至于防鲸牙其思赜深逺如此讵止于曹刘沈宋之间耶】某得非所蒙【陈后山诗呼我过其庐所得非所防】愿窃有复【见前】文章小技计已空处士之羣【杜诗文章一小技韩文伯乐一过冀北之野而马羣遂空非无马也无良马也大夫乌公以鈇钺镇河阳之三月以石生为才以礼为罗罗而致之幕下未数月也以温生为才以礼为罗又罗而致之幕下若是而称曰大夫乌公一镇河阳而东都处士之庐无人焉岂不可也】节谊大闲愿不替纯臣之教【新唐书卓行传賛节谊天下大闲士不可不勉左传石厚问定君扵石子石子曰王觐为可若朝陈使请而必可得也厚从州吁如陈石碏使告于陈曰此二人者实弑寡君敢即圗之陈人执之而请涖于卫卫使右宰丑涖杀州吁石碏使其宰獳羊肩涖杀石厚君子曰石碏纯臣也恶州吁而厚与焉大义灭亲其是之谓乎】
　　代月湖囘刘进士【日起】恵书及封事藁
　　恵以长书将之奏藁一介而言天下古亦有之【新唐书马周传赞周之遇太宗頋不异哉由一介草茅言天下事若素宦于朝明习宪章者非王佐才畴以及兹其自视与筑岩钓渭亦何以异】十渐之当帝心人谁办此【新唐书魏徴传徴自以不世遇乃展尽底蕴无所隠凡二百余奏无不剀切当帝心者贞观十三年自冬至五月不雨徴上防极言不克终十渐文多不载】恭惟某人山泽志士畎畆忠臣范希文之居忧不忘国计【言行録范文正公服中上宰相书言朝政得失民间利病凡万余言王曾见而伟之晏殊荐为馆职详见第一巻】张齐贤之献策防即靣陈【言行録太祖幸西都齐贤以布衣献策太祖召至便坐令靣陈其事文定以手画地条陈十策内四説称防文定固执其六説皆善太祖怒令武士拽出及车驾还京谓太宗曰我幸西都唯得一张齐贤耳】某乆已语离忽勤言赠吾愧之不敢恨也徒抱朝饥【栾城集颍濵遗老传对入辙自谓必黜然考官司马君实第以三等范景仁难之蔡君谟曰吾三司使也司防之言吾愧之而不敢怨惟胡武平以为不逊力请黜之上不许诗未见君子惄如调饥传惄饥意也调朝也笺惄思也未见君子之时如朝饥之思食今按惄饥也释言文李廵曰宿不食之饥也以宿不食故朝饥丹铅续録云调韩诗作朝薛君采章句云朝饥最难忍其义晰矣毛诗作调本属鲁鱼郑氏求其説而不得乃云调音禂又改字作輖调饥也稠饥也輖饥也三者均之不通也不若朝饥为长焦氏易林云防如旦饥晋郭遐周诗云言别在斯须惄焉如朝饥汉晋去古未逺当得其实耳杜诗念子忍朝饥】公安在何见晚耶伫观暮召【主父偃传廼上书阙下朝奏暮召入见又上召见三人谓曰公皆安在何相见之晚也】
　　代卫参帅回谢秘校【耘】投诗【详启意卫葢以梨桃酒饷谢而谢投以诗遂复此啓】
　　宠投短刺就贶长篇梨非饤座之珍岂能抵玉【新唐书崔逺有文而风致整峻世慕其为目曰饤座梨言席所珍也王充论衡昆山之旁以玉抵鹊彭蠡之濵以鱼食犬盐铁论昆山之旁以玉璞抵乌鹊】桃匪蟠枝之实敢辱报琼【山海经桃树盘屈三千里十洲记东海有山名度索山有大桃树屈盘数千里曰蟠桃东坡诗期君蟠桃枝千嵗终一尝诗投我以木桃报之以琼琚】至于浊醪【江淹赋浊醪夕饮素琴晨张髙适诗黄花随浊醪杜诗浊醪有妙理】亦如恶札不敢咏酌君之语【山谷诗酌君以蒲城桑落之酒】乃先辱啓予之诗【杜诗休烦独啓予韩诗先髙文谢启予孟东野诗今乃实启予东坡诗何人为啓予山谷诗还有新诗来啓予】占此奉酬【占章艳切隠度其辞口以受人曰口占朱博传口占檄文陈遵传凴几口占】察之良幸
　　囘吴教授投啓和诗
　　伏勤巧思【思相吏切蜀志武侯传性长于巧思南史张永传永渉猎诗史能为诗文又有巧思】见和拙诗【和胡卧切】细窥明月之两章备见春云之多态【见前】廹斯可以见矣敢疑识靣之迟忠焉能勿诲乎安用过情之誉
　　代回朱上舍【中有○宋史选举志凡学皆肄国子监国子生以京朝七品以上子孙为之初无定员后以二百人为额太学生以八品以下子弟若无人之俊异者为之及三舍法行则太学始定置外舍生二千人内舍生三百人上舍生百人歳时月各有试程其艺能以若次升舍】
　　饷以新诗【饷式亮切説文饟也尔雅馈也杜诗新诗句句好应任老夫传】傧之旧藁【傧必仞切説文导也】萧然四立之壁【司马相如传家徒四壁立师古曰徒空也但有四壁更无赀产】得此兼乘之珠【史记魏王谓齐威王曰若寡人国小尚有径寸之珠照车前后十二乘】藏弆为荣不知所报【见前】恭惟某人胸蟠古学手抉天章【东坡诗手抉云汉分天章】兹遥赋扵髙唐【宋玉神女赋楚襄王与宋玉游扵云梦之浦使玉赋髙唐之事其夜王寝梦与神女遇云云】已洗空扵下蔡【宋玉登徒子好色赋嫣然一笑惑阳城迷下蔡注蔡国今上蔡县后迁州来故以州来为下蔡】详味三四篇之健语载观十九首之遗音【见前】失余子扵牛毛【庄子夀陵余子祢衡传衡善孔融及杨修尝曰大儿孔文举小儿杨徳祖余子碌碌莫足数也晋书或问人之相去如九牛毛寜有是乎华谭曰昔者许巢让天子之贵市道小人争半钱之利此之相去何啻九牛毛东坡诗乃知贤逹扵愚陋岂直相去九牛毛山谷诗去来何有校牛毛】发寒光扵骊目【韩诗寒光照骨映骊目】恵而好我【见前】隽甚廹人【谢安传安弱冠诣王蒙清言良乆既去蒙子修曰向客何如大人蒙曰此客亹亹为来逼人】某爱莫助之【见前】顔之厚矣【诗巧言如簧顔之厚矣笺云顔之厚者出言虚伪而不知慙于人】开张箧笥谅无湏津筏之求【韩诗开张箧中寳自可得津筏】划豁垠崖所愿见琳琅之取【韩诗想当施手时巨刃磨天扬垠崖划崩豁乾坤摆雷硠平生千万篇金薤垂琳琅仙官勅六丁雷电下取将】
　　囘新蕲春陈尉【格】恵诗【西汉蕲春县江夏郡三国时属魏吴为蕲春郡晋以为县属弋阳郡东晋改蕲春为蕲阳县避宣太后讳也北齐置齐昌郡及罗州后周改为蕲州隋废为郡唐复为蕲州宋为蕲州治淮南西路今为蕲州黄州府】
　　昨日奉勤古风见恵论交既乆陈义甚髙【庄子屠羊説居处卑贱而陈义甚髙】恭惟某官服袭典刑绪余翰墨【庄子道之真以治身其绪余以为国家其土苴以治天下】太邱遗爱多池上之鳯毛【陈寔传再迁除大邱长脩徳清静百姓以安杜诗欲知世掌丝纶美池上于今有鳯毛】季方难为葢眼中之犀角【世説陈元方子长文有英才与季方子孝先各论其父功徳不决咨于太邱太邱曰元方难为兄季方难为弟陈羣字长文纪之子陈忠字孝先谌之子东坡诗眼中犀角真吾子郑语恶犀角丰盈而近顽童穷固注犀谓顔角有伏犀丰盈谓颊辅丰满皆贤明之相也】犹怜緑水红莲之旧客【见前】曾陪碧梧翠竹之英防【昌黎殿中少监马君墓志退见少傅翠竹碧梧鸾鹄停峙能守其业者也枚乘传与英俊并防】舂容大篇【韩文舂容乎大篇】刻画老丑【阮籍诗夕暮成老丑乞巧文独溺臣心使甘老丑杜诗举动见老丑又老丑难剪拂又自觉成老丑又亲故伤老丑山谷诗两鬓飘零成老丑陈后山诗时一过目惊老丑又疾置送诗惊老丑余见前】如猛起约世故之句顾不伟欤抑择术无小用之言犹相忆否王何必假更为防棒之淹儒果用真防复青氊之旧【俱见前】某过勤投璧【邹阳传明月之珠夜光之璧以闇投人于道】莫办报琼【见前】登楼而忆侍郎既无及矣【杜诗风物悲防子登临忆侍郎今云登楼未详】指防而坐县尉何幸见之
　　囘张上舍【端道】
　　博我以文窃承嘉防【汉书叙传从容讽议博我以文师古曰博我以文谓以文章开博我也易嘉防足以合礼李陵诗嘉防难再遇三载为千秋】爱人以徳何至溢言【礼记君子爱人以徳庄子两喜必有溢美之言又传其常情无传其溢言】请以属辞报其厚意恭惟某人勇髙六馆【韩文何蕃传朱泚之乱太学诸生举将从之来请起蕃蕃正色叱之六馆之士不从乱者兹非其勇欤详见前】学综九流【见前】观其崇论谹议之间【司马相如传必有崇论谹义创业垂统为万世规师古曰谹深也音宏】然深思长虑之计以道相与兹意甚深觉民之先此言何为至我【董仲舒传吾闻伐国不问仁人此言何为至于我哉】任士之重所有更以赠君【山谷诗君家所有更赠君】某有幸纳交愿安承教凡是爼豆予之意固已拜嘉【庄子窃窃焉欲爼豆予于贤人之间左传鹿鸣所以嘉寡君也敢不拜嘉】亦有金玉汝之情尚防见亮【防举岂切尔雅庶防尚也注引诗不尚息焉疏云尚谓心所希望也礼记吾今日其庶防乎注防冀也】
　　回罗省元
　　埀琳琅扵金薤得所未曾【韩诗金薤埀琳琅注金薤书也古有倒薤书琳琅石也言李杜文章播于金石曽音层从□□古囱字从田非经也又尝也王荆公诗初知懽喜得未曾】报琼琚以木阙然无有【诗投我以木报之以琼琚】敢脩俪语略谢盛心恭惟某官兰菊之家楩柟其质【司马相如传楩柟豫章楩音便师古曰即今黄楩木也韵防木似豫章柟音南师古曰今所谓楠木説文梅也诗疏孙炎曰荆州曰梅扬州曰柟陆玑云梅皮叶似豫章豫章子青不可食柟叶大可三四叶木理细子赤者材坚子白者材脆】一经接踵不难俯拾扵紫青【韦元成传遗子黄金满籯不如一经夏侯胜传其取青紫如俯拾地芥耳师古曰青紫卿大夫之服也】万巻蟠胸安得长嘲扵元白【山谷诗胸蟠万巻夜光寒笔倒三江墨滴干又故衣未补新衣绽空蟠胸中书万巻扬雄传意者元得无尚白乎】时来为耳【张嘉贞传宰相者时来则为非可长保南史膺时来之运东魏于谨四州县之职昔人所鄙台鼎之位须待时来刘长卿诗勿谓州县卑时来自为用详见前】人谓斯何【韩文昔者人谓斯何今者人谓斯何】有来秋月之两章足见春云之多态【并见前】然下有千歳苓之意虽东坡尚不敢当【山谷上东坡古诗云青松出涧壑十里闻风声上有百尺丝下有千嵗苓自性得乆要为人制頽龄小草有逺志相依在平生医和不并世深根且固蔕人言可医国何用大早计小大材则殊气味固相似东坡次韵云空山学仙子妄意笙箫声千金得竒药开视有豨苓不知市人中自有安期生今君已度世坐阅霜中蔕摩娑古铜人嵗月不可计防风安在哉要君相指似】至向来一瓣香之恭惟南丰乃为无愧【陈后山观兖文忠公六一堂圗书诗向来一瓣香敬为曾南丰世虽嫡孙行名在恶子中】某自知不武【左传胜之不武又以乱易整不武又仁而不武无能逹也】难与斯文借听扵聋求道扵盲正恐无益扵贤者【韩文是所谓借听于聋求道于盲虽请之勤勤教之云云未见其有得者也】加膏而光飬根而实其敢有爱扵言乎【韩文飬其根而竢其实加其膏而希其光根之茂者其实遂膏之沃者其光晔又今吾子所为皆善矣谦谦若不足而以徴于愈愈又敢有爱于言乎】
　　回熊省元【蒙正】投赠
　　漫刺下临极慰仰髙之想【祢衡传乃隂懐一刺既而一无所之适至于刺字漫防赵壹传仰髙希骥歴年滋多】属辞先贲能无投闇之疑【见前】恭惟某官学富家传美宜世济桑弧有志岂徒糊口扵四方【礼记子生男子设弧于门左又男子生桑弧蓬矢六以射天地四方天地四方男子之所有事也故必先有志于其所有事注弧音胡桑弧蓬矢取其质也左传寡人有弟不能和协而使糊其口于四方糊口犹言寄食也】荜路何忧葢将友士扵千乘【左传荜路蓝缕以啓山林荜音必荜路柴车蓝缕敝衣】兹沐襜褕之赠但深巾衍之藏【并见前】某徳愧多凉【左传虢多凉徳凉薄也言多薄徳之事】官甘独冷厚意慰跫然之喜何敢或忘【跫音胸人行声庄子闻人足音跫然而喜】虚名误贤者之来不知所报
　　回徐殿干【暄】投四六
　　登畿入幕荣不掩慙【顔延之诗结绶登王畿】趋隅抠衣幸堪亲敎【礼记抠衣趋隅必慎唯诺又两手抠衣去齐尺】甫谐望履【庄子愿望履幕下注言视不敢望其靣望履结而还也】遄辱鸣谦【见前】蔼然仁义之言既闻之矣【韩文仁义之人其言蔼如也】岂以筋骨之礼望长者哉【礼记老者不以筋骨为礼】重勤四六之贻莫效万分之报【见前】辄裁狂简少谢髙明【孔融传髙明祖父尝与仆有旧恩乎又髙明必为伟器】
　　代回张秘校【子贤】恵诗
　　比勤谒入【比必至切礼记比时具物注犹先时也仪礼既夕比奠注犹先也谒説文白也尔雅请也告也礼记士之子长曰能典谒矣注谓能賔赞出入以事请告也左传唯我郑国之有请谒焉史记郦生踵军门上谒案劔叱使者使者跪而失谒拾谒还走入报谒于歇切】防辱诗来【防俄也史记防复其旧】良深感荷之情敢虚往复之义恭惟某官湖海豪气【陈登传陈元龙湖海之士豪气未除】风云壮懐【韩诗风云入壮懐泉石别幽耳】谏批逆鳞昔尝长太息者六【史记韩非传谏説之士不可不察爱憎之主而后説之矣夫龙之为虫也可扰狎而骑也然其防下有逆鳞径尺人有婴之则必杀人人主亦有逆鳞説之者能无婴人主之逆鳞则防矣贾谊传窃惟事势可痛哭者一可为流涕者二可谓长太息者三】工歌鸣鹿今将肄宵雅之三【左传工歌文王之三又不拜歌鹿鸣之三三拜注工乐人也礼记宵雅肄三官其始也注宵之言小也肄习也习小雅之三谓鹿鸣四牡皇皇者蕐也此皆君臣宴乐相劳苦之诗为始学者习之所以劝之以官且取上下相和厚】得句惊人【杜诗为人性僻耽佳句语不惊人死不休】以文博我卿言大好能无夜光闇投之疑【后汉司马防不谈人短美恶皆言好有人问徽安否答曰好有人自陈子死答曰大好妻责曰人以君有徳故此相告何闻人子死反亦言好徽曰如卿之言亦大好余见前】民可小康当在朝奏暮召之后【诗民亦劳止汔可小康汔音肸防也今周民既罢劳矣王防可以小安之乎余见前】
　　回吴判院【玭】恵诗
　　荣被新除宠贻佳句脱身枳棘来监公子之仓【杜诗脱身事幽讨又脱身簿尉中仇览传枳棘非鸾鳯所栖东坡诗但见东轩堪隠几不知公子是监仓】回首芙蓉寜恋假王之印【李文饶诗芙蓉客暂依刘梦得诗归路芙蓉赋余见前】我厌朝班之缀【杜诗防回青防朝班韩诗涤瑕荡垢清朝班东坡诗他日许缀蓬莱班又岂意彤庭缀両班】公方故歩之防【班固传有学歩于邯郸者未得髣髴失其故歩】判院不比防常惟当拭目【杨脩书观者骇视而拭目唐书温彦博进止详华人皆拭目】山庄原无呵殿更朢埀情
　　回屈学正投书诗【屈音橘】
　　丞哉负余余负丞哉殊乏吟哦之伴【见前】长者絶子子絶长者抑何交际之迟振履鼎来鸣谦泰过【履鼎谦泰四卦名】恭惟某官莫敖华胄【左传楚屈瑕将盟贰轸郧人军于蒲骚将与随绞州蓼伐楚师莫敖患之莫敖楚官名即屈瑕也瑕受屈为客卿因以为氏】正则故家【离骚经名余曰正则兮字余曰灵均】宗派江西识快阁千山之大【快阁在防和县寺山谷送吕知常赴防和丞诗观山千尺夜泉落快阁六月江风寒登快阁诗痴儿了却公家事快阁东西倚晚晴落木千山天逺大澄江一道月分明朱弦已为佳人絶青眼聊因美酒横万里归船防长笛此心吾与白鸥盟杨廷秀题快阁诗太史留题快阁诗旧碑未必是真题六丁捜出严家墨白日青天横紫蜺】侨居东鄙开逺轩三尺之明【栁文武冈铭黔巫东鄙蛮獠杂扰屈葢侨寓武冈】兹终素韠之祥【诗庶见素韠兮我心蕴结兮】行奉丹墀之对【夏竦诗从横礼乐三千字独对丹墀日未斜】龙飞九五桑庚盍早扵赢粮【易干九五飞龙在天利见大人庄子桑庚子曰今吾才小不足以化子子胡不南见老子南荣趎赢粮七日七夜至老子之所赢音盈方言儋也齐楚陈宋之间谓之赢一音果】鹏击三千子木何劳扵甲【庄子鹏之徙于南溟也水击三千里左传晋楚将盟于宋西门之外楚人甲伯州犁请释甲子木曰晋楚无信乆矣事利而已茍得志焉焉用有信甲谓穿甲在衣中将以袭晋子木楚令尹】兹蒙布武【礼记堂上接武堂下布武】见贲雄文加之仁义之七篇华此蓬蒿之三径【三辅决録张仲蔚扶风人隠居不仕居平陵蓬蒿满宅惟开一行径续汉书蒋诩舍中三径归去来辞三径就荒】不知所报藏去为荣【俱见前】某为州治中【通典治中从事史一人居中治事主众曹文书用汉制也谢承后汉书陈禅为州治中从事世説习凿齿吏才不常桓宣武器之未三十用为荆州治中】在疆域内固恨何相见之晚也【见前】犹欲就有道而正焉友其士之仁子若无言防失子【左传贾辛将适其县见于魏子魏子曰辛来晋叔向适郑郑鬷蔑恶欲观叔向从使之收器者而往堂下一言而善叔向执其手而上曰昔贾大夫恶娶妻而美三年不言不笑御以如臯射雉获之其妻始笑而言贾大夫曰才之不可以已子若无言吾防失子矣】文以气为主君家所有更赠君【魏文帝典论文以气为主气之清浊有主不可以强而致譬诸古乐曲度虽均节度同检至于引气不齐巧拙有素虽有父兄不能以移子弟周书庾信传夫文章之作本乎性情撮其指要举其大抵莫若以气为文以文传意】
　　囘吕将仕
　　某伏蒙纡顾【纡音于説文诎也又曲也劳也】宠贲长笺未先覩扵景星幸兹小慰【韩文朝廷之士引领东望若景星庆云之始见也争先睹之为快】辱闇投之明月复此大慙但深箧笥之藏莫效琼瑶之报【并见前】
　　囘众官袖啓
  </div>
  <div class="pagination">
   <a href="四六标准_page6.html">
    上一页
   </a>
   <span>
    ...
   </span>
   <a href="四六标准_page2.html">
    2
   </a>
   <a href="四六标准_page3.html">
    3
   </a>
   <a href="四六标准_page4.html">
    4
   </a>
   <a href="四六标准_page5.html">
    5
   </a>
   <a href="四六标准_page6.html">
    6
   </a>
   <span class="current-page">
    7
   </span>
   <a href="四六标准_page8.html">
    8
   </a>
   <a href="四六标准_page9.html">
    9
   </a>
   <a href="四六标准_page10.html">
    10
   </a>
   <a href="四六标准_page11.html">
    11
   </a>
   <a href="四六标准_page12.html">
    12
   </a>
   <span>
    ...
   </span>
   <a href="四六标准_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
