<!DOCTYPE html>
<html>
<head>
    <meta charset="UTF-8">
    <title>怀星堂集 - 第 47 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>怀星堂集 - 第 47 页/共 50 页</h1>
    <div class="content">　　
　　三望一首赠杜子
　　
　　吾乡杜子锺资甚秀志甚髙世其医业英年活人绩已不胜録余爱之笃乃愿之至作三望张之一望望济其世之美杜用医着呉数世若某某前辈名老以文字传之甚富余望杜子齐之虽然杜子已武之不足止二望望袭吾邦之休呉由宋元来最多上医甲四方若韩盛张王葛等皆挺然于时与北之张李南之朱戴齐不齐亦各擅其时也然在子锺度中不足止三望望陟于儒儒中医一事世将进医援附儒非也儒之道通天人医握天人枢者也非圣不作非贤不行后代攻而弗振者或良其伎而丑其行空抱圣术为不肖归或习而庸累道以入伎余望杜子奋兴鬯于儒告子以其方中且径者可治一室将诗书周易戴礼春秋论语孝经公谷周官尔雅注疏敷之几学之问之思之辨之居之行之宋以下传解勿接目举业士讲论毋涉耳儒体立矣又将史汉下十七史暇而择阅之儒用达矣足矣外且又将老列庄周荀扬国语淮南吕览刘向书博吾识又将文选文粹唐音鼓吹昌吾声又将阁绛诸名帖升吾艺余无烦矣异时出列班序被金紫分中事不足语即在野作乡硕耆岂不伟哉
　　
　　隠士赞
　　
　　外彪日章豹华斑虨中立不倚华嵩嶙峋江湖有忧天子不臣神随下笔鬼莫穷文蔵之清朝山川不贫
　　
　　朱母大耋颂
　　
　　家肥国阜爰有慈母婉嬺静直令仪令色徳气垂委乃生孝子以养以顺以莫不致居适食丰滋味充充鼎鼎春秋九十其崇龙在大渊献月在玄枵吉日戊戌俶降兹朝酒食衎衎言笑晏晏跪拜欵欵祈颂大算大算维何维葑溪之水渊徳不挠流美不涘寿母维何维令人周氏孝子维何长洲朱颢七十之孝终身是保孰归孝称天子有诏文孙存理曽玄弁髦五世之泽膝抱而敎允明作颂以劝慈孝
　　
　　蒋外生西楼读易图记
　　
　　易道大者圣人以穷理尽性而至命天地大徳生物圣人位大寳前民开物成务革命无不在其细至行庭窥户刲羊见豕亦尔其为物虽定于卦六十四爻三百八十四而其为用敛千万而一亦可取一而为万亿亦可曰六十有四三百八十有四易也是读易非得乎易者也前之云大者圣人之读易也细者百姓之读易也圣人得之百姓或得或弗得今之读易者借倩之买名利官禄耳长洲官校髦士蒋垕子重予中表外甥也家呉淞之濵治业西楼中有为西楼读易图悬其壁生请予着数语生质厚重而气爽秀志功甚勤因畧语此而书其上昔生叔祖予之姨之夫乐亭府君以易取科名而修身为政咸得易道以为名卿大君子生毕时业蚤入官绍前人而大今之道望圣贤为归则亦予之勋子生也层櫩江湄西爽暎帷敷策而呻拱襟以思旦斯图夕斯辞绰乎渊哉蓍龟
　　
　　甘泉陆氏蔵书目録序
　　
　　故浙江参政式斋陆先生文量以雅徳硕学伟才髙识立功立言于宪孝两朝间平生蓄书甚富既没其子乡贡进士安甫彚列其目并已所得者通系之凡为经史子集合若干巻以示仆请序夫自髙论者以皋夔稷卨无假读书而视蔵书为羡余事不知书以道出道原于天发于圣人皋稷圣人道所出亦书所出也皋稷不伺书以圣而欲人皆圣不能以无书今人不皆皋稷而欲舍书是将舍道道可舍乎哉又皋稷之圣着于典谟孔子删旧册以成书有典与谟又安知皋稷时不尝有书也人饥寒则需食与衣病则需药富则需珠玉异玩食衣与药以活身寳玩以娯耳目智于活身者犹能弃珠寳以易食衣与药故稻菽裘布参苓狶勃兼收焉而况智于修身以期配玄黄均为才者当舍书乎哉故人不皆圣而圣人不能无书我不圣而不能舍书不能无饥寒而不能舍食衣不能无病而不能舍药者也矤药活身身活或不肖犹为不活书以修身身修道立生将参玄黄夕死可矣又特药等邪故善积者与积寳玩宁积食衣药积食衣药无宁积书也式斋先生之书躬积而躬发之其徳学才识所立已如是是将虽不迨皋稷而当其徒矣至以是敎安甫安甫用以进取徳学才识与先生惟肖异时所立当躅武继响是积书之征行之校着也已于乎无怪乎其爱重章表至如是也
　　
　　陆启明旸谷叙
　　
　　林屋洞有三门同会一穴其左为旸谷下复有子洞通林屋之腹西包之要处也道书为左神幽虚之天其中可居有金庭银室啖有白芝乳泉读有素书大道所存即不能到居其表吞云吐霞衣流冠石襟波袂月宾■〈鵕，兔代鸟〉鹤饫梅橘醉泉荈何地可以越此又胜者今有师相元老才大夫士或隠君子髙僧处其间足师友闳闻见以长人品又胜者有佳子弟茂学业翘菁英将贵显时代于是居之乃至有数者之益如此由遂以号称或従而为之辞蹈厉奋纾岂不宜且美哉今陆君启明惟厥一人焉抑复有进者闻启明最静黙身康家泰矣且恬然不用外物飙炎其中金人三缄匿大铦于至质其潜修宻养将必有自得非予所知者以是主张胜居标揭灵域优优乎卓哉何有于予数十语为姑叙致之葢其子呉学官弟子员鹄来请之
　　
　　慎斋记
　　
　　有双舟偕济川甲乙操者飙鼓涛怒甲济乙溺焉甲樯柁檝碇■〈木戢〉弗饬师兢兢各备事乙否也二人者患疾候证一医一一死一生生者饮其药遵其戒衾服凉燠兴居用时节食禁色死者药而已矣是何也慎不慎之辨也昔者呉越并有国呉亡而越存越慎也又有甚者齐桓公始伯诸侯万国推长而末淫蛊以死溃骸二月而敛唐明皇初治齐贞观卒遂乃困而殂此二君一人而后先殊亦由是已故身与家国天下无不生安于慎而死败于不慎凡慎之道具经传事效列史集不可胜道人莫不知之习焉而弗能用徽人孙武求予记其妇翁程氏慎斋者予亦未识其翁能称果能用以否然而审其自有可言者翁名譲字廷敬慎斋其别为号者武又言其为人简黙厚重夫譲敬慎皆一道也然名幼取诸父字宾以名起固望而未卜者若至自号乃志所趣行所安岂以无所得而茍称之乎哉因其称而求其行见其行而知其人藉白茅系包桑意城瓶口不出户庭廷敬亦诚善美矣乎武又言程自篁墩迁率东六世祖神叟有方山楼朱风林为之记廷敬居既邻方山亦建松云楼以继之其肎构绳武以保泽葢亦慎之推也于是翁之为慎志日益得业日益固而名将日益起以永其家声也夫
　　
　　従一堂记
　　
　　皇帝若曰为国在振纲常风民民有以节义孝顺著者所司以闻苏州卫奉诏言于巡按御史故卫士杨贵妻唐氏二十一而嫁二十七而寡褓厥遗孤子女清等三人守操严苦于今逾三十六年合官格请表门以旌如制御史下其事于府府与卫交核覆验具实以复御史御史乃与府卫臣各保明以闻诏可下有司如请乃正徳已已郡命为表树第前其署曰贞节之门于是清且强矣后数年作堂以奉母语其友臣允明乞名堂而系之言用侈上恩晓子孙世世葵藿于天王允明曰唯表厥宅里树之风声书之言也妇人贞吉従一而终易之教也肆我后勅天之命以惇典庸礼我邦臣工将顺皇典以溥泽劝众节妇峻完天明用迪于壸彛清事母孝又慎修不队母志若事以及于署纪允明因友道以敷言谨援易义题之曰従一之堂于戏君臣夫妇父子朋友交发兼尽五典备饬以享于唐虞若此惟杨氏之有维杨氏之光乃拜手歌颂式铭于其堂其词曰寒霜矫节皎日全誓归猷承后肯构懋嗣臣友纪纲敢効勒记尚几类锡天明不匮贞吉而终媚于天子
　　
　　梦墨亭记
　　
　　子畏天授竒颖才锋无前百俊千杰式当其选形拔而势孤立峻则武狭童幼所志以为世勲时位茂禄侈富一不足为我谋少长縦横古今肆恣千氏一日忽念欲了其先人之遗望且以毕近易事遂乃苞铦坊滔萃神于科第业闭户一岁信步闱场遂録荐籍为南甸十三郡士冠人骇之而子畏自顾折草尔由益信人间事无必烦智虑者当是时且以谓崇爵显章晨金午玉阶升而矢流耳曽儌朕于闽之神所谓九鲤湖者梦神恵之墨万个子畏谓涂楮画素或但成细琐蓺玩殆涩儒腐生之业亦何直许云是殆匪如响者也领荐之明年会试礼署乃用文法诖误卒落荐籍人又骇之而子畏夷如也去核求神钤天轨至理极事山负海茹鑚琢窈惚于是心益精学益大而迹益放或布濩余蓄以为图绘日月山河霄汉风气烟云雾雨花鸟树石仙崖鬼窦竒夫旷人侠子媚女樵牧耕渔墟市舟骑千形万模皆务为凌夸横突峻掘谲诡周曲碎杂无不求诣各至妥帖地必将躏古人之輹踪惴惴然惧一失足俗驾当其妙解超然冥会乃复以为业无小大神适斯贵是诚可以陶写浩素我心获兮比自四方而归结亭阊门桃花坞中目之曰梦墨章神符也谓独余为可记陈前故以来请于乎子畏自以为志畅矣神符章矣余忖度之其果谓之然哉于乎然而不尽者也往者王子安尝梦墨而以文章名余亦尝梦墨未知以何名审子畏之梦墨其果以画名哉墨之用独画哉子畏之文岂特余等亦岂特欲勃等第哉子畏不谓符文以为符画子畏格气乃果独是哉以为符文余且谓不尽而又卑于文者哉子畏以文自居余犹进之有尽墨之用者犹为非子畏志之真也又以画余肎谓之真哉设余第徇子畏云尔已矣当不畏人笑失伦又不畏神怒忽畧茍且阿人哉神之祥子畏不唯是也必然矣然而人之志最易止止子畏之志无亦果本尔乎或是则不可不可必进以従余如子畏不然又何烦以余文为哉
　　
　　保和堂记
　　
　　唐王殿下于承运殿之东墀构堂以为燕学之所名之曰保和洞户延室弘敞沈穆图书列架琴瑟在御堂之四隅翼以斋舍其名曰由训曰秉严曰若虚曰无逸堂外嘉景罗布名其大者有六曰振雅曰采风曰文华曰翰海曰椽床曰霜髓殿下朝政之暇则御于是葢所以养心典训以广睿学隆徳业而保天命也有命某记某闻之保合太和天之所以贞万物也懐保咸和文王之所以绥民也殿下英睿天成亲贤地重勤兼四库乐唯一善陋炎汉之间平俪苍姬之旦奭而且志崇索驭功存宥坐洞神襟以纳物谨周防以宅心于是新儆汤盘敬彰武牖观其所名而天与圣人之心可见矣然其窥渊算之所依测鸿称之攸指葢取诸孝典云在上不骄制节谨度所以长守富贵不离其身然后能保其社稷而和其民人者也夫保和之道兼内外而贯巨细通上下而彻幽明某试条其概焉殿下缉熙之余飞神探赜于是时也近取诸身玉体宁与夜气清与志光明与逺取诸人琴瑟戢与宫府一与臣工谧与广及于家邦民乐生与黍稷登与郊垒平与祯祥兴与属属乎邕邕乎思之得矣行之获矣金瓯无疆玉烛辑矣书云欲至于万年惟王子子孙孙永保民此之谓也
　　
　　寳善堂记
　　
　　物至于必不可少也而后贵而圣贤之择物则详审调酌宁近疎迂而要期于亡弊焉人之所寳大率存乎美丽贵重罕有之间是故金玉之徒最之而圣贤之言寳则必曰善舍夫美丽贵重罕有之间而更取于简淡寂寞苦强之具圣贤岂咈人之性而昧择物之智哉葢意期于亡弊而审夫人之必不可少者独在此也比屋可封之政行则珠玉为公具采薇啜菽之义建则金贝乃废物况务货未必丰谋道未必窭茍能事事则富贵皆完人穷达悉天民而灵于万物之寳恒无凉薄之忧矣不必财而殖不必力而备无事于假借无虑于匮尽多蔵而不亡呈露而莫窃有于身而身贵充于家而家肥积于子孙而子孙吉被之人而人康以泽善之不可少也如此吾非至愚安能收护其可少者而翻弃夫不可少者乎哉故取舍之间自不能不尔葢圣贤精于择物要期于亡弊也然従事者故寡则亦不知而已矣包山蔡进之独知之不惟行之于其身而又称之于其居曰寳善之堂间语于予请述诸简予闻君志行清古食礼义而衣诗书者有年其为是非茍以知及之而云也葢行之而效不能去之而他图也予则能不是与抑有间者是义也君行之于身及之于物而根之于心足矣又何事于屋庐表暴之间而疑乎赘也进之曰唯走亦知之独念夫时迁世易则将容有坠忘者唯若是则使彼仰瞻兹堂留训赫赫庶几乎睹墙而懐尧睇洛而慕禹使兹堂为蔡氏命脉所属而歴代犹吾之身焉耳鸣呼审然此其志又行之无穷而堂之力益厚矣尚何以赘疑而已诸呜呼予又能不是与
　　
　　燕翼堂记
　　
　　阖闾北城外荻水之东自宋王氏所止中更消息居业非故今日隠君元禹俶以充辟建作聿成中堂五楹七介其袤十丈入深十二髙二十二尺容中三间壁东外翼西格合为合室重疏崇亷修弄夹延其余屋称之所以致安亲尊止息心体别睦宗属省敕胤系宅有家之典停诗礼之具浃伦友之通往寓遐旷之风气者也复又总萃旨理豫备忧虞法规先民取义诗人归名正堂谓之燕翼焉弘治五年予诣访公公之二子攀求铭戒夫经营以振先者孝人之志也因效以垂功者长虑之敎也知志而思永者述人之善也附物以立道者智者之务也名义之宜安敬之训讲玩明熟居然无烦申矣是故新言毎宜于警耳近指信可以起心故日新者以盘洗濯之类也行徳者以带动服之属也故公之立旨主于垂后二子思承前业鉴兹堂乎非柱则不立非栋则不架非题桷榱杙则不连非牖户则不通非欂栌梲楔琐细则不完非基则不容非室合亷弄则不尊巨碎之缪施隆卑之倒安上下之失宜其岂以成堂哉二子求燕翼之术在堂而已矣且夫栋柱之羣用为室之事也室非能自为皆公精神心思之所经至而出之也称名之本繇此而已二子审之强勉之诗曰子子孙孙弗替引之此之谓也
　　
　　懐振堂记
　　
　　詹氏先中山人国初以功授锦衣卫指挥后従驾迁行在府军卫今袭任居北都者曰辉府军之従孙曰济字泽民居吾苏久矣其为人年壮好修澡躬暴名不肯落人后其勉义朂恵求符契其名若字者亦久矣比者慨然以懐振号其堂识者诘之泽民曰吾尝诵范忠宣对文正公语因寤寐郭代公之为人慕焉而欲希希焉而惧遗故窃即公之名而寓以懐葢谓称之弗切则志之弗専云尔非敢僣且亵也诘者赏之泽民因与之来谒予以记请曰幸托诸文笔以厉吾力云噫斯道也今也或是之亡也又久矣幸而得泽民不亦善乎且为是者不必以事以其志也亦足以醇彼浇醨矣今而事又然不又善乎大抵今人之病于是也非其独无仁爱之性之于帝降也是其于货贿者其生之也孤其为之也劬而其为计也吝以愚故用之也自弗能以舒矣如代公之事非智仁勇之兼具者固难矣夫于乎在文正且未可先决忠宣忠宣亦且未能必时人之有也而况于他乎况于今日乎今日之従事也葢必始乎激激久则利利久则安故曰夫仁亦在乎熟之而已矣于乎郭代公果何人哉予深以望诸泽民泽民力焉
　　
　　宾山堂记
　　
　　叶君民服居具区东山之下其人温泽流达知其得乐水功也他日以其堂记请乃曰宾山诘之葢以居藉山为东道主而志藉居以发故云尔民服因问子宜否予曰灵神之区所产多杰特而杰人者亦必择胜境以居人卜居居助人宜哉取居以目人也今夫絫土石附枝叶嵚岩葱茏拔地而党天宅仙鬼而兴寳蔵具区之山又东南表然者而吾子举数十栋宇六尺之体以临之其小大不伦而宾主适相当犹一客据座而主人虽王公子姓摈従千万人无加焉则子之宾山山不得而辞主虽然宾主犹名也子达者予畧名实为子广言之子以先有山也而自待以宾不知兹山寂寞孤处千万年而今始遇子以契以名庸讵知山之不以子为主乎又従大块者观之子无族属于山山无伦品于子庸讵知夫子与山皆可宾乎皆可主乎而又况乎名者实之宾而又况乎言又主乎名实者哉皆瘿疣也子归勿观于数十楹外土石枝叶瞑视塞聴窅窅兮其凝其盲必别有一山嶷然为主于子者
　　
　　寄寄堂记
　　
　　扶风马世用家太湖之洲山川之与身鱼龙之与邻视草木之附着犹曰奚其凝也余其寄他日以家终不能脱城府而营营别家焉又曰奚别于湖家余其寄即大书二文为堂名云寄寄谓予曰知请契诸是非述之文嘻余斯人者之寄者之特者也果知之马氏发其一发其二未发其累转而无穷木寄土工寄木构寄工曰家家寄湖湖寄城曰别堂寄别名寄堂曰寄寄吾将累转至于我我固无寄乎寄诸骨肌肤毛骨肌肤毛奚其寄故寄亦寄也寄寄名者寄寄寄实者也统名实之致会儒老之趣贤马氏之鉴开方来之绩余谓马氏宜无察乎寄无寄而察乎寄无寄之名实如察骨肌肤毛之寄名而任乱其实则能以肌立以肤毛内傅辅其立而以骨焉外包裹乎故亦终无能焉是名实之辨也又及于堂家湖城邑天地也谁不然故马氏察寄名毋乱寄实马氏契于余余必进马氏马氏进者与马氏不止问知马氏进也旅氏之山有小石焉羣飞止之人旦朝逐止之名名之鸮磶鸷■〈琐，石代王〉鸺磈鷔础歴者瞑而不觌明日羣飞之长止之遂名之曰鳯凰之台弗觌者因取懐而归珍之故石一止羣而名生名美恶殊实定而爱憎生羣名者寄寄名也羣飞者寄寄实也寄寄名者人可乱也寄寄实者我不可乱也故可乱者寄寄之寄者也不可乱者寄寄之不寄者也故马氏之知在寄寄之寄寄寄之不寄知寄寄之不寄而马氏进
　　
　　懐星堂集巻二十七
　　
　　●钦定四库全书
　　
　　懐星堂集巻二十八
　　
　　（明）祝允明
　　
　　撰
　　
　　○纪叙
　　
　　存义堂记
　　
　　故昆山费君宗善负义气所勇为事歴歴振人耳少赘于张妇翁死毕其丧植其孤嫁娶其士女乃去自居居庐器服一不取先事其兄甚弟兄数劝归君谓兄殆不忍吾窭欲以归裕吾乎吾何有于是不従也父产竟不沾毫毛比兄卧病永平君亦客通州去省视兄则死矣君哭之累絶而稣咽闭不能食扶丧至通亦竟长逝尝客湖湘寓邻李生以事坐狱君矜之辄哺之食并哺其家其家独有艳妻人疑君意在是也李且出亦谓然尔感之既甚一夕挈妻来谢请以妻酬君勃然斥去其平生事可见者如此它固未悉也既卒逺近以义称之千舌一辞焉君有子纮为郡学生文行兼美甚称君因构堂名之曰存义尊先烈也作者撝发已富纮特属纂记之笔于我嗟乎石而介水而流性也染而苍染而黄习也故性于义孰能水其石习于不义孰能石其水寥寥古今独称展季王徽之彼何人哉后之称是踵费可也抑纮所立如此其大达而扬显之也将天意自定者耳我不敢佞
　　
　　嘉靖堂记
　　
　　去阖闾北郭二十里许黄埭之西漕湖之南逍遥湖之傍有美壤焉予友顾君朝周家于是通川经纬沃野环衍城市非遥而嚣尘夐隔轩冕时集而驺诃不扰诚郊居之最也迩者重筑新第门巷舒邃垣庑寛雅崇堂中建无雕缋之繁缛而宏敞靓深庄秩昈章言言如也于于如也登之者耳目朗洁意气宁谧有以消朴鄙而涤喧烦焉君署之曰嘉靖且属予记夫嘉美也靖安也书曰嘉靖殷邦斯堂则诚美且安本此以署之固甚宜然堂以嘉靖宜人人则宜之宜而不法之则不尽人不尽人人且不能为堂宜故欲宜者在法今夫堂之为嘉靖者以其髙也法之以髙吾志以广也法之以广吾度以深也法之以深吾思以庄直也法之以庄直吾心以强干也法之以强干吾行以虚明也法之以虚明吾气以羣材小大不遗位置有定也法之以周吾百行而有恒每法之而居焉以睦宗族以树纲纪以施条目以勤作息以饬威仪则罔不美以安矣典礼行于斯而序声乐奏于斯而和文学成于斯而着操履寓焉风气宅焉声华起焉安常处顺之间收礼乐敎化之懿尚逮于方来子子孙孙弗替引之堂之为嘉靖大矣哉君才局英迈尚志修业自期髙逺辟斋堂隅积书满其中以肆搜讨所得日深其丰获大就得斯堂之助而与堂交宜也亦审矣嘉宾日觏敬恭周旋秋秋提提以鬯于文必多有铭赞赋歌以相堂事而堂之为嘉靖益广矣
　　
　　保堂记
　　
　　沈君惟时以保署堂乞允明记允明曰保之时义大矣身无以保将恐隳家无以保将恐摧卿士能保以有其位诸侯能保以有其国天子能保以有四海保则得弗保则失保者盛之始也兴之繇也安固长永之基也保之时义大矣然求其切者身尔家尔保身之事二其道九保家之事三其道八徳也躬也身之事也伦也声也物也家之事也是故信以保言敬以保行仁以保心义以保事智以保患是之谓保徳内视保目反聴保耳节食保口安重保四体是之谓保躬伦之保存乎亲义别序信声之保存乎积善物之保存乎俭勤保之时义大矣事亦繁矣然其要可知也君子欲保其家先保其身欲保其躬先保其徳身治而家否者鲜矣徳修而躬不宁者未之有也嗟夫保所以守其固有而永其方来也惟时之族为长洲甲所谓五事勿庸论其遥胄葢自介轩保之以诒同斋同斋保之以诒石田石田保之以逮惟时惟时知此而存之心署之堂托之文章可谓孝矣然保之难而保之终尤难惟时其必知所以终其保者矣朝焉夕焉陟降有严爱护而仰瞻不犹见羮墙佩韦弦以自免于弗构之愆者邪惟时之意逺矣
　　
　　雪堂记
　　
　　堂以雪名何进人而天也雪天也宜人也天人判矣而一之何其本同也其同也柰何三才一阴阳也然则人天地中也清阳浊阴不闻偏受以生而谓可以一于清何理同而气异异天人以气形清理一也清理一浊亦理一必欲去浊而即清何阴阳类异而美恶殊清美也扶阳抑阴屏恶而遵美欲为君子也雪则何以为清何以为阳雪雨云皆水而雪因寒以凝従风而成阴极而趋阳者也是故雨重而雪轻雨濡而雪燥雨柔而雪刚雨黒而雪白凡以趋阳故也阳则清固本理也夫人则曷为而比于雪之趋阳乎人自强则轻去染则燥力善则刚寡欲则白皆治理以帅气去阴而阳之道也故郑氏之称雪堂君子取之取其君子徒也郑氏名佑字惟恩呉之沙头人美质好修白贲素节是故君子取之
　　
　　葛秀才小楼记
　　
　　将以宣豁风抱纾和志节则必得长津阔野以极其大将内观心语玩索理性则必得窟室奥寝以极其小若夫欲大可放欲小可敛欲事崇广而遐旷自致于尺寸之地则以据境之要乎葛秀才家葑门外临河构重屋三间间阔不十尺深不二十尺北窻一开则有十数里野意楼面壬背丙危城引目而逺转有假于峰岩修隍浸趾而广漾疑意于洲溆丹霞丽谯清流白鸟风牖吐纳月榭迎饯此其外也一几仅容数十策而上下几千载事理者备一榻仅息一骸而能弥纶万务者具食不能方丈而觞者乐题桷不敌于従室而自外百步望之可以指而趋此其内也秀才居而自乐之请子记夫秀才居小而得大读书于楼而求用于世是秀才以一心治百政于异时者兹楼比也地要而得多学要而功博楼之助我大矣哉彼若分情鱼鸟结好川石为若不类所当者乃不然致用推发存乎养中是故息焉游焉半蔵修之力浴沂风雩尼父与曽氏子
　　
　　讷斋记
　　
　　子曰君子欲讷于言讷亦多状焉当语而已者心欲语而口不克者能之而以他止者皆非也已者狡不克者愚他止者诈皆似之焉耳奚讷乎必其时而言时而黙简而理达讱而中节焉斯讷道之贵耳以此守口犹有成虎铄金以乱物者徽罗惟周以讷名斋乞为记噫时方鼓簧子宁缄金鞘大铦于无形椟龟玉于莫觌嚢神颖于不试蹙仪秦谢华士却少正卯又进焉求若子骞之有中望元圣之似不能而想象乎苍苍之何言斯讷之无弊而至善有如不然惟讷司牧而无计其宜不宜焉将愚狡与诈三过者集乃将无逃焉而又何君子之有惟周诚厚易良操已与物浑焉敛焉足以存无名璞泳鸿蒙津其讷不过也葢抱真守天求益师圣贤者耳予以其讷志甚鋭求其理过计焉为兹谈荅之
　　
　　审斋记
　　
　　昔读荘周曰水之守土影之守人物之守物也审而耳目之于聪明心之于殉也殆以为名言已而曰未耳目之聪明则物之与物也何审与殆之反别葢无若陶唐之语审殆也曰人心惟危道心惟微惟精惟一允执厥中危殆也微精一审也执守也荘举揉而尧精虽周未莹然审自二科有审也者有审之也者本然审者也力而然审之者也本然而然圣也本然而不然而知然而力然之贤君子士也是审之者也审其审乃自审繇士陟圣今之务审者宜尔矣晋陵胡君志于是遂假居斋以名愳力遗焉顷为予学道期有长之者尝问焉予谓君于是其迹者当得之其根委剖涣如尧荘之纯揉不可忽故聊为疏之迹者当得之矣君曰曷为迹言审乎诚伪行审乎善恶视聴审乎正邪取予审乎义行蔵审乎时持家审乎礼与人审乎恭御世审乎法诎信审乎天命君曰唯唯信矣将学而未能予曰此君之所以能也书斯言斋垣君亦更审之
</div>
    <div class="pagination">
<a href="怀星堂集_page46.html">上一页</a><span>...</span><a href="怀星堂集_page42.html">42</a><a href="怀星堂集_page43.html">43</a><a href="怀星堂集_page44.html">44</a><a href="怀星堂集_page45.html">45</a><a href="怀星堂集_page46.html">46</a><span class="current-page">47</span><a href="怀星堂集_page48.html">48</a><a href="怀星堂集_page49.html">49</a><a href="怀星堂集_page50.html">50</a><a href="怀星堂集_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
