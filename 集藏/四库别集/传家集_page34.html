<!DOCTYPE html>
<html>
 <head>
  <meta charset="utf-8"/>
  <title>
   传家集 - 第 34 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   传家集 - 第 34 页/共 47 页
  </h1>
  <div class="content">
   乞不添屯军马【熈寜四年正月八日上】
　　今月七日准熈寜三年十二月二十九日陜西河东路宣抚使司劄子本司近已具奏闻乞于永兴军邠州河中府三州军易得粮草之处别添屯军马选差将官専切训练逐路不得句抽専聴宣抚司节制内一项乞于永兴军驻劄兵马差本司准备差使庄宅使赵瑜充永兴军路都钤辖与知府専管训练者
　　右具如前臣勘会永兴军所管今年正月一日见在军粮麤细色斛斗共三十六万九千七百石二斗四升据即目本府见驻泊及就粮并本城兵贠粮食及官僚请俸等共约支得向去一十七个月半马料三万七千六百五十二石四斗二升约支得向去一十五个月有余秆草四十万六千二百二十二束约支得一十三个月半有余此只是据见在军马约度即不知今来所添屯军马计多少数目若只添一倍之时其人粮只约支得八个月有余马料只约支得七个月有余秆草只支得六个月有余所添更多所费尤广又先准中书劄子奉圣防令体量应灾伤人户委的饥乏不能自存者仰发省仓斛斗据第四第五以下人户各借二石今勘会永兴军诸县第四等以下阙食人户约及十余万户若毎户支二石共计合支二十余万石其外县虽有粮草亦是数目不多更难支充贷粮若并令在府省仓请领又更减却此数即军粮约支更不及得上项月数况去年陜西经夏大旱入秋霖雨五糓例皆不熟其永兴军放税多者至七八分即今毎斗白米价钱一百文足秆草毎束价钱二十七文足虽差官开场籴买只籴得白米九百余石秆草全无兼勘会军资库日近杂支钱尽底支絶准转运司牒将三司提刑司盐马司封桩钱尽数充杂支钱止及四万余贯除支毎月料钱及军府诸般使用并不住准转运司牒支拨往防邉州军及应副收买军期物色见今无钱支与和籴场粜买粮草岂得谓之易得粮草之处臣窃谓大凡添屯军马先须约度本处粮草可以赡养与否今来关中饥馑仓库空虚赡养旧兵犹恐不足更添新者何以枝梧虽朝廷更于左藏库内藏库支拨银防绢等降下本路添助支费亦不免令州县配卖与百姓转増贫困况粮草是重滞之物不可从逺处兴贩得来须本处土地所生方可计置今饥馑如此虽多积金银髙估物价令转运司与州县多方擘画其日下所要粮草何由可得况即今民间阙食流移死亡者已为不少诸县处处申报惊刼若至向前二三月后旧糓已尽新麦未熟民间必转更饥乏若官中爱惜仓库坐视不救窃恐流移转多死亡转众盗贼转烦深为不便窃以戎狄扰邉手足之疾百姓离散腹心之忧岂可重外轻内逐末忘本兹事得失所系不细伏望朝廷先将陜西诸州军粮草约度合赡得若干军马一年支费仍须于十分中量留二三分救济目下饥民外如有剰数然后据数添屯军马若苦无剰数之时伏乞朝廷更不添屯傥以邉鄙未寜须至量添军马之时即乞分散往诸州军就粮各委逐处兵官精加训练不须聚在永兴军邠州河中府三处更特置都钤辖三贠邉事稍定即乞速发遣归住营处所贵公私稍得办济若不如此先约度粮草但务添屯军马窃恐一旦仓库俱竭别有不虞至时悔无所及臣职在守藩不敢不言所有先准朝防令第四等以下人户借支斛斗二石未审今来支与不支若支与则军粮转更不足不支则人户正当饥乏伏愿圣慈早降指挥臣不胜廹切之诚
　　奏乞兵官与赵瑜同训练驻泊兵士状【熈寜四年正月十九日上】
　　右臣准今月三日宣命差下在京及外处拱圣等十四指挥计五千余人赴永兴军权驻泊准备宣抚司抽差使及差荘宅使赵瑜充本路都钤辖与臣専管句训练臣本书生叨忝两制军旅之事素所不知加以近准宣抚司劄子坐到教阅新法令排日各习事艺臣所管永兴军一十三县民事至多及应副防邉军须物色文案填委毎日自旦至暮未甞暂闲实无余力与赵瑜同监教阅又不可専委赵瑜独行训练又永兴军旧管屯驻驻泊就粮兵士自来并是钤辖刘斌路分都监李应之同共管句今来所添兵士准宣命指挥只令赵瑜与臣専管句训练所有旧来兵士不知赵瑜管与不管若令通管之时其新来兵士旣在永军驻泊其刘斌李应之并是本路钤辖都监岂可却管辖不得窃虑向去新兵士不賔服旧兵官旧兵官不应副新兵士各分彼我则致生事深为不便所有上件新差来永兴军权驻劄兵士臣欲乞令本路兵官与赵瑜同共训练所贵公共同心管句得办谨具状奏闻伏勅防并申宣抚相公更赐敷奏乞早降指挥









　　传家集巻四十五
　　钦定四库全书
　　传家集巻四十六　　　　宋　司马光　撰章奏二十九
　　乞开言路劄子【元丰八年三月三十日上】
　　臣闻周易天地交则为泰不交则为否君父天也臣民地也是故君降心以访问臣竭诚以献替则度政修治邦家乂安君恶逆耳之言臣营便身之计则下情壅蔽众心离叛自生民以来未有不由斯道者也夫道犹歧路近差跬歩逺失千里今皇帝陛下新临大寳徳性髙明太皇太后同断万几圣谟光大初发号令不可不慎斯乃治乱之歧涂安危之所分也当以要切为先以琐细为后臣窃见近年以来风俗頺弊士大夫以偷合苟容为智以危言正论为狂是致下情蔽而不上通上恩壅而不下达闾阎愁苦痛心疾首而上不得知明主忧勤宵衣旰食而下无所诉公私两困盗贼已繁犹頼上帝垂休嵗不大饥祖宗诒谋人无异志不然者天下之势可不为之寒心乎此皆罪在羣臣而愚民无知往往怨归先帝此臣所以日夜愤痛焦心泣血不顾死亡思有开发于朝廷者也臣愚以为今日所宜先者莫若明下诏书广开言路不以有官无官之人应有知朝政阙失及民间疾苦者并许进实封状尽情极言仍颁下诸路州军于所在要閙处出牓晓示在京则于鼓院检院投下委主判官画时进入在外则于州军投下委长吏即目附递奏闻皆不得取责副本彊有抑退其百姓无产业人虑有奸诈则责保知在奏取指挥放令逐便然后陛下于聴政之暇略赐省览其义理精当者即施行其言而显擢其人其次取其所长舍其所短其狂愚鄙陋无可采取者报闻罢去亦不加罪如此则嘉言日进羣情无隠陛下虽深居九重四海之事如指诸掌举措施为惟陛下所欲斯乃治安之源太平之基也陛下若以臣言为可取伏乞决自圣意下学士院草诏书施行羣臣若有沮难者其人必有姧恶畏人指陈専欲壅蔽聦明此不可不察取进止
　　进修心治国之要劄子状【元丰八年四月十九日上】
　　右臣伏闻本固则末茂源浊则流浑昔仁宗皇帝擢臣知諌院臣初上殿即言人君之徳三曰仁曰明曰武致治之道三曰任官曰信赏曰必罚英宗皇帝时臣曽进歴年图其后序言人君之道一其徳有三其志亦犹所以事仁宗也大行皇帝新即位擢臣为御史中丞臣初上殿言人君修心治国之要其志亦犹所以事英宗也今上天降灾大行皇帝奄弃天下皇帝陛下新承大统太皇太后同聴万几不知臣愚猥防访落臣且愧且惧无以塞责谨复以人君修心治国之要为献其志亦犹所以事大行皇帝也所以然者臣歴观古今之行事竭尽平生之思虑质诸圣贤之格言治乱安危存亡之道举在于是不可移易是以区区首为累朝言之不知臣者以臣为进迃阔陈熟之语知臣者以臣为识天下之本源也夫治乱安危存亡之本源皆在人君之心仁明武所出于内者也用人赏功罚罪所施于外者也出于内者虽有厚有薄有多有寡禀之自天然好学则知所宜从力行则光美日新矣施于外者施之当则保其治保其安保其存不当则至于乱至于危至于亡行之由已者也所以能当在于至明所以能明在于至公是以明君善用人者博访逺举拔其殊尤徳行髙人谓之贤智勇出众谓之能贤不必能能不必贤各随所长授以位任有功则赏有罪则罚其人苟贤能虽雠必用其人苟庸愚虽亲必弃赏必有所劝罚必有所惩赏不以喜罚不以怒赏不厚于所爱罚不重于所憎必与一国之人同共好恶是以古者爵人于朝与士共之刑人于市与众弃之如此安有不当者乎臣故曰所以能当在于至明所以能明在于至公也昔齐桓公置射钩而使管仲相汉髙祖知人善任使苟为不才虽见喜弃之苟才矣虽负贩酒徒亡将戍卒亦用之此所以能奋布衣取天下也馆陶公主为子求郎明帝不许而赐钱千万郎贱官也犹惜之况其贵者乎故永平之治至今称之宋髙祖事萧太后甚孝太后欲以子道怜为扬州刺史髙祖以其贪愚不许故功业之髙冠于南朝唐太宗杀建成元吉而用其官属魏郑公王珪等与房杜无异卒得其效宣宗事郑太后甚谨问舅郑光以政事不能对罢其方镇故时人称美谓之小太宗此用人之公明者也韩昭侯惜弊袴不以赐左右之无功者汉髙祖深怨雍齿而不忘其功魏太祖勲劳冝赏不吝千金无功望施分毫不与唐宣宗重惜服章故当时得绯紫者以为荣此赏功之公明者也僮牛杀孟丙仲任立叔孙昭子昭子数其罪而杀之孔子善其不懐丁公脱汉祖于阨髙祖以为不忠而斩之武帝妹隆虑公主且死属其子昭平君昭平君杀人武帝流涕而诛之唐明皇弄臣黄防掀捕盗官坠马明皇杖杀之宣宗谓乐工汝惜罗程艺我惜髙祖太宗法此罚罪之公明者也臣略举此数者以为明騐其余在陛下博览载籍以考之知臣所言不为谬妄臣以一夫之愚不能周知天下之务近曽上奏乞下诏书开言路伏望圣慈早赐施行今并治平四年五月三日上殿劄子具録进呈乞陛下留神幸察乞去新法之病民伤国者防【元丰八年四月二十七日上】
　　月日具官臣司马光谨昧死再拜上防太皇太后陛下皇帝陛下臣窃见先帝聦明睿智励精求治思用贤辅以致太平委而任之言行计从人莫能间虽周成王之任周公齐桓公之任管仲燕昭王之任乐毅蜀先主之任诸葛亮殆不能及斯不世出之英主旷千载而难逄者也不幸所委之人于人情物理多不通晓不足以仰副圣志又足已自是谓古今之人皆莫已如不知择祖宗之令典合天下之嘉谋以啓廸清衷佐佑鸿业而多以已意轻改旧章谓之新法其人意所欲为人主不能夺天下莫能移与之同者援引登青云与之异者摈斥沈沟壑専欲遂其狠心不顾国家大体人之常情谁不爱冨贵而畏刑祸于是搢绅大夫望风承流竞献防画务为竒巧舍是取非兴害除利名为忧民其实病民名为益国其实伤国作青苖免役市易賖贷等法以聚敛相尚以苛刻相驱生此厉阶迄今为梗又有邉鄙之臣行险徼幸大言面欺轻动干戈妄扰蛮夷夫兵者国之大事废兴存亡于是乎在而其人苟荣一身之官赏不顾百姓之死亡国家之利病轻虑浅谋发于造次御军无法仅同儿戯深入敌境坐守孤城粮运旣竭狼狈奔溃筑寨极邉功犹未毕轻敌不备阖城涂地使兵夫数十万暴骸于旷野资仗臣亿弃捐于异域又有生事之臣欲乗时干进建议置保甲户马保马以资武备变茶盐鐡冶等法増家业侵街商税等钱以供军须遂使九土之民失业穷困如在汤火此皆羣臣躁于进取误惑先帝使利归于身怨归于上非先帝之本志也臣荷先帝大恩常思报效向在朝廷之时屡言新法非便触忤权贵冒犯众怒争辩非一先帝怜其孤忠不以为罪仍蒙宠擢寘之枢廷臣以所言未行力辞不受臣非恶冨贵而好贫贱正欲感寤先帝知臣为国不为身庶几采纳狂瞽使百姓获安基局永固而已旣又自乞冗官退伏闾里虽身防于外区区之心晨夕寤寐何甞不在先帝之左右所以不敢自赴阙廷如此之乆者亦犹辞枢廷之志也熈寜七年歴时不雨先帝遇灾而惧深自刻责诞布诏书广开言路臣当是时不胜踊跃极有开陈而建议之臣知所立之法不合众心天下之人必尽指其非恐先帝觉寤而已受误国之罪伏欺罔之刑乃劝先帝继下诏书言新法已行必不可动臣之所言正为新法若新法不动臣尚何言自是闭口不敢复预朝廷论议十有一年矣然每覩生民之愁怨忧社稷之阽危于中夜之间一念及此未甞不失声拊心也葵藿之志犹望先帝一赐召对访以外事得吐心极言退就斧钺死无所恨不意上天降祸先帝升遐臣之寸诚无由披露欝抑愤懑自谓终天及奔丧至京乃防太皇太后陛下特降中使访以得失是臣积年之志一朝获伸感激悲涕不知所从顾天下事务至多臣思虑未熟不敢轻有条对但乞下诏使吏民皆得实封上言庻几民间疾苦无不闻逹旣而闻有防罢修城役夫撤诇逻之卒止御前造作京城之人已自欢跃及臣归西京之后继闻斥退近习之无状者戒饬有司奉法失当过为烦扰者罢物货専场及民所养户马又寛保马年限四方之人无不鼓舞圣徳传布一日千里颂叹之声如出一口溢于四表乃知太皇太后陛下深居禁闼皇帝陛下虽冨于春秋天下之事靡不周知民间众情乆在圣度四海羣生可谓幸甚凡臣所欲言者陛下略已行之臣稽慢之罪实负万死夫为政在顺民心苟民之所欲者与之所恶者去之如决水于髙原之上以注川谷无不行者苟或不然如逆阪走丸虽竭力以进之其复走而下可必也今新法之弊天下之人无贵贱愚智皆知之是以陛下微有所改而逺近皆相贺也然尚有病民伤国有害无益者如保甲免役钱将官三事皆当今之急务厘革所冝先者臣今别具状奏闻伏愿决自圣志早赐施行议者必曰孔子称孟庄子之孝其佗可能也其不改父之臣与父之政是难能也又曰三年无改于父之道可谓孝矣彼谓无害于民无损于国者不必以已意遽改耳必若病民伤国岂可坐视而不改哉易曰干父之蛊有子考无咎象曰干父之蛊意承考也蛊者事有蛊弊而治之也干父之蛊迹似相违意则在于承继其业成父之美也又曰裕父之蛊往见吝象曰裕父之蛊往未得也裕者饶益之名也若不忍违异益父之过往而不返未为得冝也昔汉文帝除肉刑斩右趾者弃市笞五百者多死景帝元年改之笞者始得全武帝作盐鐡防酤均输等法天下困弊盗贼羣起昭帝用贤良文学之议而罢之后世称明唐代宗纵宦官公求赂遗置客省拘滞四方之人德宗立未三月悉禁止罢遣之时人望致太平德宗晩年有宫市五方小儿暴横为民患盐鐡月进羡余顺宗即位皆罢之中外大悦是皆改父之政而当者人谁非之哉况先帝之志本欲求治而羣下干进竞以私意纷更祖宗旧法致天下籍籍如此皆羣臣之罪非先帝之过也为今之计莫若择新法之便民益国者存之病民伤国者悉去之使天下晓然知朝廷子爱黎庶之心吏之苛刻者必变而为忠厚民之离怨者必变而为亲誉徳业光荣福祚无穷岂不盛哉夫天子之孝在于得万国之欢心以事其亲傥措置如此欢心孰大焉事亲孰备焉今幅贠之内所在嗷嗷有倒垂之急延颈倾耳以俟改法庻得苏息若朝廷不以爲意日复一日万一遇数千里之蝗旱公私匮竭无以相救失业之民蜂起为盗安知无奸雄乘之而动则国家有累之危申屠刚曰未至豫言固常为虚及其已至又无所及朝廷当此之际觧兆民倒垂之急救国家累之危岂假必俟三年然后改之哉况今军国之事太皇太后陛下权同行处分是乃母改子之政非子改父之道也何惮而不为哉惟圣明裁察臣光昧死再拜上防
　　乞罢保甲状【元丰八年四月上】
　　右臣窃以兵出民间虽云古法然古者八百家才出甲士三人歩卒七十二人闲民甚多三时务农一时讲武不妨稼穑自上世相承习以为常民不惊扰自两司马以上皆选贤士大夫为之无侵渔之患故卒乗辑睦动则有功今籍乡村之民二丁取一以为保甲皆投以弓弩教之战阵是农民半为兵也三四年来又令河北河东陜西置都教场无问四时每五日一教特置使者比监司专切提举州县不得关预每一丁教阅一丁供送虽云五日而保正保长以泥堋除草为名日聚之教场得赂则纵之不则防之是三路耕耘收获稼穑之业几尽废也自唐开元以来民兵法壊戍守战攻尽募长征兵士民间何尝习兵哉夫兵者凶器也圣人不得巳而用之国家承平百有余年四夷顺服戴白之老不识兵革一旦畎亩之人忽皆戎服执兵奔驱满野见者孰不惊骇耆旧叹息以为不祥事旣草创调发无法比户搔扰不遗一家又廵检指使按行乡村往来如织保正保长依倚弄权坐索供给多责赂遗小不副意妄加鞭挞食行伍不知纪极中下之民罄家所有侵肌削骨无以供亿愁苦困弊靡所投诉流移四方繦属盈路又朝廷时遣使者徧行按阅所至犒设赏赉糜费金帛以巨万计此皆鞭挞平民铢两丈尺而敛之一旦用之如粪土而乡村之民但苦劳役不感恩泽臣不知设保甲于农民之劳旣如彼为国家之费又如此终将何所用哉若使之捕盗贼衞乡里则何必如此之多若使之戍邉境征戎狄则彼戎狄之民以骑射为业以攻战为俗自幼及长更无佗务中国之民生长太平服田力穑虽复授以兵械教之击刺在教场之中坐作进退有似严整必若使之与戎狄相遇填然鼓之鸣镝始交其奔北溃败可以前料决无疑也是犹驱羣羊而战豺狼也当是时岂不误国事乎又悉罢三路廵检下兵士及诸县弓手皆易以保甲令主簿兼县尉但主草市以里其乡村盗贼悉委廵检而廵检兼掌廵按保甲教阅朝夕奔走犹恐不办何暇逐捕盗贼哉又保甲中往往有自为盗者亦有乗保马行刼者然则设保甲保马本欲除盗乃更资盗也书曰民惟邦本本固邦寜又曰可畏非民夫川涸鱼逝林燔鸟飞民丧其生业无以自存赴诉不受失其所依安得不去而为盗哉自教阅保甲以来河东陜西京西盗贼已多至敢白昼公行入县镇杀官吏官军追讨经歴嵗月终不能制况三路未至大饥而盗贼已昌炽如此万一遇数千里之蝗旱而失业饥寒武艺成就之人所在蜂起以应之其为国家之患可胜言哉此非小事不可以忽夫夺其衣食使无以为生是驱民为盗也使比屋习战劝以官赏是教民为盗也又撤去捕盗之人是纵民为盗也谋国如此果为利乎害乎且向者干进之士説先帝以征伐四夷开邉拓土之防故立保甲户马保马等法近者登极赦书节文云应縁邉州军仰逐处长吏并廵检使臣钤辖兵士及邉上人户不得侵扰外界务要静守彊勿令搔扰此盖圣意欲惠绥殊俗休息中国华夷之人孰不归戴然则保甲户马保马复何所用哉今虽罢户马寛保马而保甲犹存者盖未有以其利害之详奏闻者也臣愚以为宜悉罢保甲使归农召提举官还朝量逐县户口毎五十户置弓手一人略依縁邉弓箭手法许防夲户田二顷悉免其税役除出贼地分严加科罚及令出赏钱外其贼发地分更不立三限科校但令捕贼给赏若获贼数多及能获强恶贼人者各随功大小迁补职级或补班行务在优假弓手使人劝慕然后募本县乡村人户有勇力武艺者投充计即今保甲中有勇力武艺者必多愿应募若一人阙额有二人以上争投者即委本县令尉选武艺髙强者充或武艺衰退者许佗人指名与之比校若武艺胜于旧者即令充替其被替者更不得防田如此则不必教阅武艺自然精熟一县之中其壮勇者旣为弓手其羸弱者虽使为盗亦不能为患仍委本州及提防刑狱常切按察令佐有取舍不公者严行典宪若召募不足即且于乡村户上依旧条权差有投名者即令充替其余廵检兵士县尉弓手耆长壮丁逐捕盗贼并乞依祖宗旧法
　　乞开言路状【元丰八年四月上】
　　右臣昨在京师伏防太皇太后不以臣愚踈无取遣使访以得失岂惟防臣有千载一遇之幸中外闻之踊跃相庆以为言路将开下情得以上通太平之期指日可待也当是时臣未暇备论天下之事先陈所急于三月三十日上言以近嵗风俗頺弊士大夫以偷合苟容为智以危言正论为狂致闾阎愁苦而上不得知明主忧勤而下无所诉公私两困盗贼已繁冝下诏书不以有官无官之人有知朝政阙失及民间疾苦者并许进实封状鼓院检院州军长吏不得抑退其义理精当者行其言而显其人狂愚鄙陋者报闻罢去亦不加罪又于四月二十一日复上言皇帝陛下初即政于用人赏罚尤不可不当夫諌诤之臣人主之耳目也不可一日无之说命曰若跣弗视地厥足用伤设有人闭目而塞耳跣足而疾趋前遇险阻能无伤乎贾山有言人主之威非特雷霆也势重非特万钧也开道而求諌和顔色而受之用其言而显其身士犹恐惧而不敢自尽况震之以威压之以重乎顷者王安石秉政欲蔽先帝聦明专威福行私意由是深疾諌者过于仇雠严禁诽谤甚于贼盗是以天下之人以言为讳百姓愁苦无聊靡所控告致怨谤之语上及先帝臣尝痛心泣血思救其失是故首乞下诏开言路以通下情臣谓羣臣苟有肯进言者陛下必加褒擢以劝来者此乃古人市骏骨揖怒蛙之意也召诰曰王乃初服呜呼若生子罔不在厥初生自贻哲命今皇帝陛下新即位太皇太后初垂帘天下之人莫不属目倾耳臣自到西京以来朝夕伏聴朝廷惟新之政以为必务明四目逹四聦以发天下积年愤鬰之志今开言路之诏旣不闻颁于四方而太府少卿宋彭年言在京不可不并置三衙管军臣僚水部贠外郎王谔乞令依保马元立条限均定逐年命买之数又乞令太学増置春秋博士使诸生肄业朝廷以非其本职而言各罚铜三十斤臣忽闻之怅然失图愤邑无已臣非私于二人直为朝廷惜治体耳夫阿意箝口容身窃禄此小臣之利也威福在巳人不敢言此大臣之利也然民怨于下而不闻国家阽危而不知于陛下有何利哉彼宋彭年王谔臣素不识不知其人为贤为不肖但惜陛下临政之初而二臣首以言事获罪臣恐中外闻之忠臣觧体直士挫气欲仕者敛冠藏之欲谏者咋舌相戒则上之聦明犹有所不照下之情伪犹有所不逹太平之功尚未可期也宋彭年所言虽不识事体但当废而不行亦不宜加罪至如孔子作春秋为万世法王安石秉政辄黜之使不得与诸经并列于学官学者毋得习以为业王谔所言未为不当乃以越职为罪古者置諌鼓设谤木询于刍荛未闻有位于朝而以言事为越职者也若当职之人旣不肯言不当职之人又不得言则以四海之广兆民之众其政治利病天子深居九重何由得闻之哉昨日进奏院递到告身差臣知陈州然则臣自今于一州之外言及佗事亦为越职何敢言矣今二臣之罚旣不可追伏望陛下如臣前奏下诏不以有官无官当职不当职之人皆得进言择其可取者防加旌赏使天下之人知朝廷乐闻善言不恶论事无可取者寝而勿问庻几愿纳忠之人犹肯源源而来也臣禀赋愚戆文学政事皆出人下惟不识忌讳不阿权贵遇事妄言无所顾避以此荷知于累朝见称于众人若亦不得言则无所复用于圣世矣上辜太皇太后陛下下问之意下负防臣平生愿忠之心内自痛悼死不瞑目臣乆忝便安今朝廷授以名藩义不敢辞见牒本州索逺接公人起发赴任次到官之日但勉竭疲驽恪勤本职苟力所不逮伏领罪戾而已
　　谢御前劄子催赴阙状【元丰八年五月十五日上】
　　右臣今月十五日平明准入内内侍省递到太皇太后御前劄子一道令臣早至阙廷者臣狂瞽妄言冝从诛谴曲荷开纳仍叨奨饰并以臣羸老抱疾过形矜恤蝼蚁命防何阶报谢臣専陈州逺接兵士到卽起发赴阙次臣无任瞻天望圣激切屏营之至
　　奏乞所欠青苗钱许重叠倚阁状【熈寜四年正月上】
　　勘会永兴军准提举陜西路常平广惠仓司牒准司农寺牒检会近准熈寜二年九月四日勅节文所借过青苖钱斛令随省税日限送纳如遇本户灾伤五分已上合随夏税纳者展至秋税合随秋税纳者展至次年夏税寺司看详上件勅意人户合随夏税送纳者如本户灾伤五分已上即展至当年秋税若秋料内更遇灾伤自合送纳夏料钱斛了足不许再行倚阁若本户更曽借过秋料钱斛即令倚阁秋料数目展至次年夏料送纳切虑内有州县并不详认上件勅条一例重叠倚阁牒当司请详此及备録上件勅条徧下诸州军如是夏料合纳青苗钱斛本户灾伤五分以上展至秋料送纳如秋料内更遇灾伤即却合催夏料数目仍将本路借过秋料钱斛展至次年夏料送纳了足即不得将两次灾伤重叠倚阁免至人户积欠数多难为了纳别致违悮如有昨来夏料系灾伤倚阁展至今秋送纳者如今秋本户更遇灾伤便请疾速催纳了足具数申寺仍关报提刑转运司准此施行者
　　右谨具如前臣窃详朝廷所散青苖钱斛本为救接穷困阙用之民使得至夏秋成熟所以春散夏敛夏散秋敛或遇本户灾伤五分以上即展至次料送纳盖以寛假饥民使有以自存非为乗此艰食规求利息今司农寺乃令不得将两次灾伤重叠倚阁如有昨来夏科灾伤倚阁展至今秋送纳者今秋本户更遇灾伤便令疾速催纳了足臣窃恐此事不合勅意盖縁一次灾伤民间犹有旧来蓄积未至困穷其青苖钱尚许倚阁岂有连并两次灾伤百姓转更不易之时却令须得送纳旧来蓄积旣尽新糓又复不收更将何物可以供输其逐州县为见司农寺有此指挥不知有无务行督促严加科责使贫下百姓何以为生窃惟朝廷为民父母必不肯如此况灾伤倚阁税赋并借贷过斛斗准条并丰熟日令分作料次送纳如更遇灾伤亦权住催理何故青苖钱斛最为紧急独不许重叠倚阁臣已指挥本路灾伤地分永兴军河中陜府同华耀干觧八州军请勘会去嵗夏料如系灾伤倚阁青苗钱斛展限至秋送纳去处若去秋本户更遇灾伤其夏料钱斛未得依司农寺指挥催理更聴朝防伏望圣慈特赐采察早降指挥谨具状奏闻伏勅防奏去讫及牒提举陜西路常平广惠仓司奉圣防冝令提举陜西路常平广惠仓司疾速关牒永兴军本路州军令详司农寺牒一依修贯指挥即不得施行司马光牒致误百姓及时送纳劄付司农寺仍仰关牒合属去处准此【次日乞留防】奏为乞不将米折青苗钱状【熈寜四年正月上】
　　准提举陜西常平广惠仓司牒
　　右谨具如前本司勘会朝廷元散青苗钱指挥取利不得过二分今来提举常平广惠仓司乃依见今饥馑之嵗在市贵价将本仓陈次斛斗纽作见钱支散与人又豫定将来粟麦之价粟毎斗二十五文足小麦毎斗四十文足夲司看详向去夏秋五糓有丰有俭其糓麦之价固难豫定今将陈色白米毎斗纽作见钱七十五文若折计作小麦价钱支俵毎斗四十文共折计得小麦一斗八升七合半则是贫民于正二月间请得陈色白米一石却将来纳着新好小麦一石八斗七升五合若折计作粟钱支俵毎斗二十五文足计支则一斗白米价钱七十五文足共折得粟三斗则是贫民阙乏之时只请得陈色白米一石却将来共纳着新粟三石若只送纳见钱即又须贱粜斛斗以偿官中本利使贫下之民寒耕热耘竭尽心力所收斛斗于正税之外更以巧法取之至尽不问嵗丰嵗俭常受饥寒显见所散青苖钱大为民害窃惟朝廷从初散青苖钱之意本以兼并之家放债取利侵渔细民故设此法抑其豪夺官自借贷薄收其利今以一斗陈米散与饥民却令纳小麦一斗八升七合五勺或纳粟三斗所取利约近一倍向去物价转贵则取利转多虽兼并之家乗此饥馑取民利息亦不至如此之重国家为民父母置此二仓名为常平广惠岂当如此今邉鄙用兵军粮阙乏旣无余剰可以赈贷伏望朝廷悯此农民遭值凶饥困穷憔悴邻于死亡直将上件常平广惠仓斛斗依先降朝防借贷与第四等以下人户更不取利若不能如此须欲作青苗钱俵散之时即乞不以元粜价贵贱更不纽作见钱只据所散与人户石斗至将来成熟令出息二分毎散得一斗米者纳一斗二升细色或依仓式例折作粗色如此细民犹不至穷困官中取利虽薄亦不减二分元数如允所请伏乞早降指挥谨具状奏闻伏勅防
　　乞以除拜先后立班劄子【元丰八年六月四日上】
　　臣于前月二十七日夜准阁门告报巳降告身授臣守门下侍郎二十八日三省枢密院同奉圣防除知枢密院外门下中书侍郎左右丞同知枢密院事班次等并以除拜先后为序今月四日延和殿进呈窃见张璪等奏乞推臣在上今后依新得指挥伏縁臣以不才误防朝廷拔擢寘诸执政之末已为忝窃况超越伦軰特出其右在臣愚分何以克堪兼臣在二十八日已前伏乞依新得圣防以除拜先后为序在安焘之下取进止乞以除拜先后立班第二劄子【元丰八年六月五日上】
　　臣今月四日曽奏乞依新得圣防以除拜先后为序至今未奉指挥臣噐能学术素出人下执政之中最为后来一旦超居众人之上诚所未安伏望圣慈依臣前奏班在安焘之下取进止















　　传家集巻四十六
　　钦定四库全书
　　传家集巻四十七　　　　宋　司马光　撰章奏三十
　　请更张新法劄子【元丰八年五月二十八日上】
　　臣闻诗云毋念尔祖聿修厥德故夏遵禹训商奉汤典周守文武之法汉循高祖之律唐行太宗之制子孙享有天禄咸数百年国家受天明命太祖太宗拨乱返正混一区夏规模宏逺子孙承之百有余年四海治安风尘无警自生民以来罕有其比其法可谓善矣先帝以睿智之性切于求治而王安石不达政体专用私见变乱旧章误先帝任使遂致民多失职闾里怨嗟陛下深知其弊即政之初变其一二欢呼之声已洋溢于四表则人情所苦所愿灼然可知陛下何惮而不并其余悉更张哉譬如有人误饮毒药致成大疾苟知其毒斯勿饮而已矣岂可云姑少少减之俟积以歳月然后尽舍之哉臣向曽上言教阅保甲公私劳费而无所用之敛免役钱寛富而困贫以飬浮浪之人使农民失业穷愁无吿将官专制军政州县无权无以偹仓猝万一饥馑盗贼羣起国家可忧此皆所害者大所及者众先宜变更借令皇帝陛下独览权纲犹当早发号令以解生民之急救国家之危収万国之欢心复祖宗之令典况太皇太后陛下同断国事舍非而取是去害而就利于体甚顺何为而不可哉取进止
　　乞改求谏诏书劄子【元丰八年上】
　　臣先于三月三十日上言乞下诏书广开言路不以有官无官之人并许进实封状仍颁下诸路州军于要閙处出榜晓示鼓院检院州军长吏不得抑退臣昨奉圣防令入见于今月二十三日到京防降中使以五月五日诏书赐臣看阅臣狂瞽妄言曲荷采纳岂独微臣之幸抑亦天下之幸此乃圣主之先务太平之本原也然臣伏读诏书其间有愚心未安者不敢不冒万死极竭以闻窃见诏书始末之言固尽善矣中间有云若乃隂有所懐犯非其分或扇揺机事之重或迎合已行之令上则观望朝廷之意以徼幸希进下则惑流俗之情以干取虚誉审出于此苟不惩艾必能乱俗害治然则黜罚之行是亦不得已也臣闻明主推心以待其下而无所疑忌忠臣竭诚以事其上而无所畏避故情无不通言无不尽今诏书求谏而又逆以六事防之臣以为人臣惟不上言上言则皆可以六事罪之矣其所言或于羣臣有所褒贬则可以谓之隂有所懐本职之外微有所涉则可以谓之犯非其分陈国家安危大计则可以谓之扇揺机事之重或与朝防暗合则可以谓之迎合已行之令言新法之不便当改则可以谓之观望朝廷之意言民间之愁苦可闵则可以谓之惑流俗之情然则天下之事无复可言者矣是诏书始于求谏而终于拒谏也臣恐天下之士益箝口结舌非国家之福也又止令御史台出牓朝堂自非趋朝之人莫之得见所询者狭伏望圣明于诏书中删去中间一节如臣三月三十日所奏颁布天下使天下之人晓然知陛下务在求谏无拒谏之心各尽所懐不忧黜罚如此则中外之事逺近之情如指诸掌矣取进止
　　辞门下侍郎劄子【元丰八年五月二十八日上】
　　臣准閤门告报已降吿命除臣守门下侍郎者臣先于熈宁三年防先帝除臣枢宻副使臣以才力短拙固辞得免自是至今十有六年臣齿愈衰精力愈耗忽被恩诏力少任重非所克堪岂敢爱身实恐累国伏望圣慈特寝新命听臣赴陈州本任所有吿身臣不敢祗受取进止
　　辞门下侍郎第二劄子【是日中使梁惟简赐手诏云赐卿手诏深体予懐更不多免嗣君年德未高吾当同处万务所赖方正之士賛佐邦国想宜知悉再宣谕前日所奏乞引对上殿讫赴任其日已降指挥除卿门下侍郎切要与卿商量军国政事早来所奏偹悉卿意再降诏开言路俟卿供职施行遂止不上】
　　臣伏防圣恩差御药吴靖方宣诏臣令受新除门下侍郎吿身者圣恩重复惶愧愈深臣性质愚鲁学术浅短徒以素仗忠信窃慕公直偶为时俗被以虚名误防累朝甄奨承乏侍臣熈宁初王安石说导先帝置三司条例司始议新法臣以为财聚则民散下怨则上危力曽开陈称其不可言语拙讷不能感悟防防圣恩除枢宻副使臣贪爱富贵无异于人顾以君无虚授臣无虚受先帝用臣必以为有益国家苟言无足采臣何敢叨居其位是以累上章奏终辞不拜既而请补外郡又乞散官两任留台四任崇福臣区区之心惟望先帝察其何故辞贵就贱一赐召对访以新法于民间果为利害臣得输肝沥胆极竭以闻退就鼎镬死且不朽饮食寤寐不忘此志幽明难欺天实知之不图先帝奄弃天下臣陨心泣血谓积年所懐生死莫伸及来奔国丧伏防太皇太后特降中使宣谕令无惜奏章臣不意愚诚复有所摅发千载一遇不胜踊跃遂首以开言路为请及其他新法之不便者略举数条今防恩差知陈州又诏令过阙入觐到城之日防降中使以开言路诏书赐示臣刍荛之言遽荷采纳且喜且惧无地自容然详读诏书中间六事有所未安似名为求谏其实拒谏恐士民见者未达圣意莫敢进言方欲上殿论列不意忽奉恩命俾贰左省臣以非才未敢祗受及以言路不通新法为患皆当今切务遂于今早入一劄子辞免恩命并所准偹上殿劄子二道同于通进司投下未审圣意以臣前后所言果为何如若稍有可采乞特出神断力赐施行则臣可以策励疲驽少佐万一若皆无可采则是臣狂愚无识不知为政岂可以汚高位尸重任使朝廷获旷官之讥微臣受窃位之责他日有误国事罪不容诛伏望圣慈特寝新命使得自安其分取进止
　　乞申明求谏诏书劄子【元丰八年六月十四日上】
　　臣伏见皇帝陛下初临太寳太皇太后陛下同断万几侧身虚已渇于求谏特下诏书大开言路此诚明主之先务太平之本原也窃见中间有若廼隂有所懐至是亦不得已也一节天下见者未达圣心咸以为朝廷虽名求谏实恶人论事豫设科禁有上言者皆可以此六事罪之是以盘桓犹豫未敢尽言如此则上恩不得下防下情不得上通上下否闭万事乖失又前来诏书止牓朝堂所询不广见者甚少臣愚欲望圣慈下学士院别草诏书除去中间一节务在勤求谠言使之尽忠竭诚无有所讳仍乞徧颁天下在京于尚书省前及马行街出牓在外诸州府军监各于要閙处晓示不以有官无官之人应有知朝政阙失及民间疾苦者并许进实封状言事在京则于登闻鼓院检院投下委主判官画时进入在外则于州府军监投下委长吏即日附逓闻奏不得取责副本强有抑退其百姓无家业人虑有奸诈即令本州责保知在奏取指挥放令逐便候有上件实封奏状进入至内中伏望陛下以万几之暇畧赐省览其所论至当者当用其言以显其身其是非相半者舍短取长其言无可采事不可行者亦当矜容不可加罪如此则下情无不通嘉言防攸伏聦明周四逺海内如指掌矣或虑奏状繁多难以亲览即乞降付三省委三省官看详择其可取者用黄纸签出再进入或乞留置左右以偹规戒或乞降付有司施行取进止
　　看阅吕公着所陈利害劄子
　　臣今月一日夜防降到吕公着劄子一道付臣看阅所陈更张利害有无兼济之才直书当与未当具悉奏来者臣自公着到京止于都堂众中一见自后未尝私相见及有简帖往来今公着所陈与臣所欲言者正相符合盖由天下之人皆欲如此臣与公着但具众心奏闻耳臣闻书曰有废有兴出入自尔师虞庶言同则绎言国家政事欲有所改更必先谋于众人所言皆同然后行之则无失也传曰上酌民言则下天上施言为人上者当采酌民言从其所欲则在下之人戴上如天受其恩施也伏望陛下察公着所陈参以臣民所上实封奏状若与之同者断志行之勿复有疑臣见太平之功不日可成矣公着一言而天下受其利可谓有兼济之才所言无有不当惟有保甲一事欲就农隙教习臣愚以为朝廷既知其为害于民无益于国便当一切废罢更安用教习容臣续具劄子奏闻次其公着劄子谨同封上取进止
　　乞罢保甲劄子【元丰八年七月三日上】
　　臣窃见先帝以戎狄骄傲侵据汉唐故地有征伐开疆之志故置保甲令开封府界及河北陜西河东三路皆五日一教阅京东西两路保甲养马仍各置提举官权任比监司既而有司各务张皇以希功赏其提举官专防本局不顾他司事干保甲州县皆不得关预管内百姓不得处治其廵检指使保正保长竞为侵扰蚕食无厌稍不如意擅行捶挞其保丁习于游惰不复务农或自为刼掠或侵陵乡里其本家耕种耘获率皆妨废供送不办率敛无穷赀产耗竭无以为生弱者流移四方壮者亡为盗贼行之数年先帝浸知其弊申勅州县令保甲应有违犯并廵教官指使违法事件并许州县觉察施行及陛下践阼听政首令京东西路保甲养马并依元降年限収买其剰买过数目并以充次年之数又令开封府界三路团教已及半年经朝廷按阅者每月并教两日未经按阅者并教三日陜西团教未及半年者每月两次并教三日又令见教人身材弱小或久来疾病及本家止有一丁病患不堪营作并第五等巳下地土不及二十亩者并许州县保明提举司审验放免又令一县不得放免过二分此皆圣泽矜寛民力于保甲劳费虽什减五六然保甲保马向去防择买养补填尚犹如旧其廵教指使保正保长名目犹在于所辖保甲恐不免须有陵逼侵渔其四时教阅虽减日数未免妨农臣愚以为此保甲若使之逐捕贼盗则近已有指挥廵检县尉及弓手兵级人数并令依保甲未上畨以前人数复置其保甲更不令管勾捕盗若使之攻讨四夷则此皆畎亩白徒教阅虽熟未尝见敌与戎狄战鬭必望风奔溃登极诏书戒勅邉吏令不侵扰外界务要静守疆然则此保甲保马的实有何所用徒令府界及五路农民不堪愁苦幸赖社稷之灵适值累年丰稔犹流民甚多盗贼充斥若遇如明道年之蝗康定年之旱至和年之水则其为国家大患岂可尽言近者羣盗王冲乗保马诸处行刼置保马本欲逐盗今更为盗资又获鹿县保甲斫射殴伤提勾孙文廵检张宗师以下陵上是乃大乱之源渐不可长凡保甲保马有害无利天下之人莫不知之臣不知朝廷何惮而乆不废罢伏乞断自圣志尽罢诸处保甲保正保长使归农依旧置耆长壮丁廵捕盗贼戸长催督税赋其所养保马拣择勾収太仆寺量给价钱分配两骐骥院坊监及诸军召提举官还朝其勾当公事廵检指使并送吏部与合入差遣如此则开封府界及五路之民孰不欢呼鼓舞荷戴圣德若以保甲中武艺已成之人可惜使之归农即乞令逐县戸数每五十戸置弓手一人略依縁边弓箭手法许防本戸田二顷与免二税或税轻者与免若干石斗税及戸下诸般科役本戸田不足听防亲戚田务在优假使人劝慕然后召募本县乡村戸有勇力武艺者投充弓手计即今保甲中有勇力武艺者必多愿应募若一人阙额有二人以上争投者即委本县令佐拣试武艺高强者充若见充弓手人有勇力武艺衰退许他人指名比较若胜于旧者即令充替如此则不须教阅武艺自然常得精熟一县之中其勇壮者既充弓手其羸弱者虽使之为盗亦无能为患仍委本州及提防刑狱常切按察令佐有取舍不公者重加刑典若无人投名乞更议优法若尚召募不足即且于乡村戸上依旧雇人候有投名者即令充替若弓手数多即令分畨更互在县祗应一年一替其余各分定地分廵捕贼盗每获贼勘得赦后住止及窝藏去处其本地分严行科责及令出赏钱与获贼之人其贼发地分更不作三限科校只令捕贼给赏如此则贼发之处捕盗之人不复掩蔽住止窝藏之处捕盗人不肯庇匿盗贼无所容身自然稀少取进止
　　乞罢免役钱状【元丰八年上】
　　右臣窃以百姓出力以供在上之役盖自古及今未之或改熈宁中执政者以为百姓惟苦差役破产不惮増税乃请据家赀高下各令出钱雇人充役按因差役破产者惟乡戸衙前有之自余散从承符弓手手力耆戸长壮丁未闻破产者也其乡戸衙前所以破产者盖由山野愚戆之人不能干事使之主管官物或因水火损败或为上下侵欺是致欠折备偿不足有破产者至于长名衙前乆在公庭句当精熟每经重难差遣积累分数别得优轻场务酬奨徃徃致富何破产之有夫差役出于民钱亦出于民今使民出钱雇役何异割鼻饲口朝三暮四于民何所利哉又向者役人皆上等戸为之其下等单丁女戸及品官僧道本来无役今更使之一槩输钱则是赋敛愈重非所以寛之也故自行免役法以来富室差得自寛而贫者困穷日甚殆非所抑兼并哀惸独均赋役也又监司守令之不仁者于雇役人之外多取羡余或一县至数万贯以冀恩赏规进取不顾为民世世之患又国家旧制所以必差青苗戸充役人者为其有庄田家属有罪难以迯亡故颇自重惜今雇浮浪之人充役常日恣为不法一旦事发单身窜匿何处州县不可投名又农家所有不过谷帛与力自古赋役无出三者自行新法以来青苗免役及赋敛多责见钱钱非私家所铸要须贸易外求丰歳谷贱已自伤农况廹于期限不得半价尽粜所収未能充数家之糇粮不暇更留若值凶年则又无谷可粜人人卖田无所可售遂至杀牛卖肉伐桑鬻薪来年生计不敢复议此农民所以重困也又钱者流通之物故谓之泉布比年以来物价愈贱而闾阎益困所以然者钱皆聚于官中民间乏钱货重物轻借使有人鬻薪籴米米价虽贱薪价亦贱故也臣愚以为宜悉罢免役钱其州县诸色役人并依旧制委本县令佐掲簿定差替见雇役人其衙前先召募人投充长名召募不足然后差乡村人戸每经歴重难差遣依旧以优轻场务充酬奨所有见在免役钱拨充州县常平本钱以戸口为率常存三年之蓄有余则归转运司凡免役之法纵富强应役之人征贫弱不役之戸利于富者不利于贫者及今耳目相接犹可复旧若更年深富者安之民不可复差役矣









　　传家集巻四十七
　　钦定四库全书
　　传家集巻四十八　　　　宋　司马光　撰章奏三十一
　　乞罢将官状【元丰八年上】
　　右臣伏以州县者百姓之根本长吏者州县之根本根本危则枝叶何以得安故自古以来凡置州郡必严其武备设长吏必盛其侍卫非以重其权骄其人也乃所以安百姓卫朝廷也秦惩周室干弱枝强之弊既灭六国以为天下不复用兵虽分三十六郡置郡守更以御史监之隳名城销兵器束以苛法举动施为皆不得自专是以陈胜吴广以匹夫奋臂大呼郡县莫能制多杀长吏以应之虽由其残虐取亡亦守令无权无兵之所致也晋武帝平吴亦以为天下既一兵无所用悉去州郡兵陶璜山涛皆言州郡武备不可废帝不听及永宁以后盗贼羣起州郡无备不能擒制天下遂大乱夫兵者所以威不轨而昭文德谁能去兵州县无虞则国家安矣州县不守则国家危矣臣切见国朝以来置总管钤辖都监监押为将帅之官凡州县有兵马者其长吏未尝不兼同管辖盖知州即一州之将知县即一县之将故也先帝欲征伐四夷患诸州兵官不精勤训练士卒懈弛于是有建议者请分河北陜西河东京东京西等路诸军若千人为一将别置将官使之专切训练其逐州总管以下及知州知县皆不得关预及有差使量留羸弱下军及剥员以充本州官白直及诸般差使其余禁军皆制在将官专事教阅臣愚以为职事修举在于择人不在设官苟得其人虽总管等皆能训练士卒不得其人虽将官亦何所为况今之将官即向之为总管等者也岂为总管等则不能举职为将官乃能举职乎此徒变易其名无益事实非惟无益兼复有害凡设官分职当上下相维如身之使臂臂之使指纪纲乃立今为州县长吏及总管等官而于所部士卒有不相统摄不得差使殆如路人者至于仓库守宿街市巡逻亦皆乏人虽于条许差将下兵士而州县不得直差须牒将官将官往往占防不肯差拨万一有非常之变州县长吏何以号令其众制御奸宄哉又顷歳以来自转运使知州以下白直及迎送之人日朘月减出入导从太为萧条供承荷担有所不给观望削弱无以威服吏民臣略举目覩一事以证其余西京城郭周数千里卑薄頺缺犬豕可逾又洛二水交贯其中每夜诸门扃鐍虽严而滩流之际人皆可以平行往来其属水南北廵检下所管兵士除出军外余数不多通判以下诸官白直来往防送仓库守宿街市巡逻尽出其间向者先帝建豫勅西京留守亲诣嵩山起建道场其将下禁军充白直者于条皆不得出城经宿所敢留者剰员七八人而已西京天子别都也其守御不固如此留守前宰相重官也其侍衞单寡如此况僻小州县其守御之备侍衞之众可知矣万一有凶校之贼驱乌合之众突入城邑或刼质戕贼畏吏以焚烧庐舎杀掠吏民将何以制之哉此特天下太平之久习俗淳厚羣心安固贼不测虚实胆智怯弱故未敢为之耳岂可忽略谓之必无而不为之备哉今独縁边州军城隍完固士卒众多可以守御自余腹内州县既无深沟高城又乏士卒羣盗猝至何以责其竭节守义不弃城窜匿或以酒食迎贼以甲兵献贼敛民财以赂贼者乎羣盗尚尔况敌人倾国大举长驱而来者哉易曰君子安不忘危存不忘亡治不忘乱兵法曰不恃敌之不我犯恃我之不可犯国家岂可恃即日平宁晏然高枕不以为虑谓其必不敢来乎臣愚以为河北陜西河东京东京西等路腹内州县宜以渐候丰年农闲之际委提防刑狱与本处长吏相度各修筑所治之城州城稍高县城次之不必广大所以然者高则难逾小则易守故也其縁边屯驻兵士遇春夏无事之际委经略安抚使与转运使公共商量减放归住营州军或于内地就粮勿听怯懦将帅多有虚占以自守卫其腹内州军量其大小慢大藩常留千余人小州亦留数百人不得差发往别州军见兵不足即行招添悉罢将官其逐州县禁军并委长吏与总管等官同共提举教阅及诸多差使其有不能精勤致士卒懈弛者委提防刑狱常切按察闻奏严行责降仍令逐县各选有勇力武艺之人充弓手以守衞城邑讨捕盗贼其州县吏所给白直迎送之人皆如嘉祐编勑以前之数如此力可以守然后遇防盗之至责其弃城等罪而诛之彼亦甘心矣
　　乞降臣民奏状劄子【元丰八年七月十四日上】
　　臣伏见陛下诏开言路至今已涉旬月必有臣寮民庶上言朝廷阙失民间疾苦奏状已多未见有付外令三省或枢宻院商量施行者如此则徒烦听览何所禆益昔汉昭帝时吏民上书言便宜有异辄下杜延年平处复奏先帝初即位诏中外上言得失亦令臣与张方平同详定选择可取者与元奏状同进入内或降付三省枢宻院施行臣窃计今来臣民所上文字其间是非臧否虽错杂嘉谋长防不可谓无以睿明所烛谅毫发无遗岂可一概弃置全不采用欲乞选其可从者降出施行或以万几之繁未暇遍加省览即乞依臣前奏降付三省委执政官分取看详择其可取者用黄纸签出再进入或留置左右或降付有司施行取进止
　　乞降封事签帖劄子【元丰八年八月八日上】
　　臣闻舜明四目达四聦王者视四海之内皆如戸庭闾阎之间皆如指掌然后能治其天下恭惟太皇太后陛下深居九重皇帝陛下富于春秋四海之广大闾阎之隐微未尝身亲而目覩也非采听臣民之言虽以天纵睿智之性何由知之陛下近诏天下臣民皆得上封事言朝政阙失民间疾苦仍降出令臣与诸执政官看详其第一次降出者三十三巻臣谨与诸执政选择其中除无取及冗长之辞外其可取者已用黄纸签出进入讫伏乞陛下取签出者更赐详览或留置左右以备规戒或降付有司商议施行如此则忠言日进聦明日广诚生民之厚幸社稷之盛福也向者执政请听臣寮上殿陛下谦退以为国家政事多未习知臣寮欲言事者自有章防何必上殿今臣民章防举集于前若非陛下勤加省览则朝政阙失民间疾苦何由上闻国家政事无时而习知也其间亦有一事而众人共言者臣亦重复签出盖欲陛下知天下所共患众情所同欲也夫为政在顺民心民之所欲者行之所恶者去之则何患号令不行民心不附国家不安名誉不荣哉惟在陛下断志而力行之耳取进止
　　乞省览农民封事劄子【元丰八年九月三日上】
　　臣伏覩近降农民诉疾苦实封奏状王啬等一百五十道除所诉重外俱已签帖进入窃惟四民之中惟农最苦农夫寒耕热耘霑体涂足戴星而作戴星而息妇育治茧续麻纺纬缕缕而积之寸寸而成之其勤极矣而又水旱霜雹蝗间为之灾幸而収成则公私之债交争互夺谷未离场帛未下机已非已有矣农夫妇所食者糠籺而不足所衣者绨褐而不完直以世服田亩不知舍此之外更有可生之路故其子弟游市井者食甘服美目覩盛丽则不复肯归南亩矣至使世俗俳谐共以农为鄙诚可哀也又况聚敛之臣于租税之外巧取百端以邀功赏青苗则强散重敛给陈纳新免役则刻剥穷民収养浮食保甲则劳于非业之作保马则困于无益之费可不念哉夫农蠺者天下衣食之原人之所仰以生也是以圣王重之臣不敢逺引前古窃闻太宗皇帝尝游金明池召田妇数十人于殿上赐席使坐问以民间疾苦田妇愚戆无所隐避赐帛遣之太宗兴于侧防民间事固无不知所以然者恐富贵而忘之也故每临朝无一日不言及稼穑真宗皇帝乳母秦国夫人刘氏本农家也喜言农家之事真宗皇帝自防闻之故为开封尹以善政着闻及践大位咸平景德之治为有宋隆平之极景德农田勅至今称为精当昔周公相成王作无逸曰先知稼穑之艰难乃逸则知小人之依盖以一盂之饭一尺之帛莫不出于艰难人主既知之则不肯用之于无益散之于无功骄侈之心无自而生矣伏惟太皇太后陛下深居九重皇帝陛下富于春秋自非今者濬发德音大开言路使畎亩之民皆得上封事则此曹疾苦何由有万分之一得达于天听哉其文辞鄙俚语言丛杂皆身受实患直贡其诚不可忽也伏望太皇太后陛下与皇帝陛下同赐省览庶以开广聦明资益圣性于民间情伪靡不周知异日太平之业由此为始矣取进止
　　与吕公着同举程頥劄子【元丰八年九月十五日上】
　　臣等窃见河南处士程頥力学好古安贫守节言必忠信动遵礼义年逾五十不求仕进真儒者之高蹈圣世之逸民伏望圣慈特加召命擢以不次足以矜式士类禆益风化取进止
　　乞裁断政事劄子【元丰八年十月十七日上】
　　臣闻两贵之不能相事两贱之不能相使此乃物理自然人情之常也是以圣人立为君臣使人臣各献其谋而人君裁决其是非若网在纲有条而不紊此国家所以治也若人君不加裁决使人臣各行其意则朝夕鬭讼弱不胜强寡不胜众不则雷同诡随尸位窃禄苟且偷安以度目前此国家所以衰也然人君于是非之间亦当三思精察昭然无疑然后决之自古兴衰未有不由此涂出也夫人心不同各如其面虽以周公之圣召公之贤同辅成王犹有不恱况邪正忠佞各有所存者乎臣窃惟皇帝富于春秋太皇太后亲临万几事无大小皆委于执政垂拱仰成万一羣臣有所见不同势均力敌莫能相一者伏望陛下特留圣意审察是非若甲是而乙非当舍乙而从甲乙是而甲非当舍甲而从乙如此则羣臣莫敢不服善政日新矣不然陛下虽有求治之心事功无时而成也况书曰惟辟作福作威不可使用人赏罚之柄尽归执政人主一不得而专也取进止
　　议可劄子【元丰八年十月二十四日上】
　　臣闻古人有言谋之在多断之在独陛下寛仁委政羣下或政有大疑议论难一傥陛下不决其是非则争辩纷纭无时而息事功何由可成臣谨案蔡邕独断叙汉制有疑事公卿百官防议若台阁有正处而独执异议者曰驳议其合于上意者文报曰某官某甲议可此所以各尽羣下之所见而人主亦不失操柄也今执政之臣虽相与竭力同寅协恭若万一有议论必不可合者欲乞许令各具劄子奏闻望陛下精察其是非可否以圣意决之或于帘前宣谕或于禁中批出令依某人所奏若羣臣犹有固争执者则愿陛下更加审察若前来处分果非则勿惮改为若灼然无疑则决行不移耳如此再思而行庶几得尽众心事亦少失矣取进止
　　乞不贷强盗白劄子【元丰八年八月上】
　　刑部奏钞曹州勘到百姓赵倩吕德吕文于今年三月二十三日同打刼南华县界顿荣家财物将鎗刺顿荣一鎗腮上血出打刼得财物被弓手捉获医人检得顿荣元被吕文刺伤处有血是失物伤将刼到賘估定足钱陆贯玖拾玖文本州只为顿荣被刼刺伤时不曽申官检定痕验遂具案申奏大理寺防到进奏院今年三月六日赦七日到州准律勅合决重杖一顿处死刑部检到例拟并特贷命决脊杖二十各刺面配广南逺恶州军牢城门下勘防近年以来诸州勘到劫贼但不曽杀人放火者并作情理可愍或刑名疑虑申奏朝廷率从寛贷窃详逐人既为刼贼情理有何可愍赦后赃满伤人刑名有何疑虑此皆逐州官吏避见失入罪名专务便文营已无去害疾恶之心况曹州素多盗贼系重法地分如赵倩等所犯如此皆得免死则是强盗不放火杀人者尽得免死窃恐盗贼转加恣横良民无以自存殆非惩恶劝善之道其赵倩等欲乞并令本州依法处死仍乞立法自今后应天下州军勘到强盗情理无可愍刑名无疑虑辄敢奏闻者并令刑部举驳重行典宪更不得似日前用例破条
　　乞不贷故鬭杀劄子【元丰八年八月十四日上】
　　窃惟王者所以治天下惟在法令凡杀人者死自有刑法以来百世莫之或改若杀人者不死伤人者不刑虽尧舜不能以致治也近见刑部奏钞泰宁军勘到保正家人姜齐见本都代名大保长张存捽着百姓孙遇其孙遇捽着袁贵髻子张存道此人称是东岳急脚子胡乱打人不伏収领齐捽着孙遇互打三二十拳解擘放却袁贵齐与张存捽倒孙遇齐行拳踢打孙遇身死齐发心共张存捉防袁贵虚做打死元相争人申解赴县替得偿命其袁贵到县不肯虚招齐防枷项隔勘方具实招通又懐州勘到百姓魏简与郭兴争赌钱拽倒郭兴家棚子郭兴父郭升拽着简使头撞简简为本人年老便道你共我不是抵对休扯着我待推揢郭升图放却简用力去郭升咽喉上揢一揢其人当下倒地身死又耀州勘到百姓张志松为再从弟张小六寃执称呪骂堂兄弟男女伟志松乘酒嗔恨张小六因此行拳打张小六当时身死上件三人于条皆合处死本州并作情理可悯奏裁耀州仍称张志松本无杀意刑部一切检例拟特贷命决脊二十刺配断所牢城窃详孙遇不合诈称东岳急脚子胡乱打人虽是罪人然罪不至死其姜齐等既解臂放袁贵即合申送赴官依法施行其孙遇别更不曽拒捍及走兼巳就拘执岂可更捽倒殴撃直至于死又更诬执被苦人袁贵作杀人贼欲令替自已偿命如此情理有何可悯其魏简为郭升年老不欲相打却用力去本人咽喉上一揢至死岂不更甚于欧打又张志松只为张小六寃执呪骂事理至轻遂欧本人致死并是鬭杀于情理皆无可悯凡人因忿相争迭相欧击其意岂皆在于杀但一人于限内死则彼一人须当偿命况此三人皆即时欧杀当死无疑止是逐州避见失入罪名妄作情理可悯或刑名疑虑奏裁刑部即引旧例一切贷命若因循不改为甚大所以然者从来律令勅式有该説不尽之事有司无以处决引例行之今鬭杀当死自有正条而刑部不问可贷与否承例尽免死决配作奏钞施行是杀人者不死其鬭杀律条更无所用也于杀人者虽荷寛恩其被杀者何所告诉非所以禁制凶暴保安善良也欲乞今后应诸州所奏大辟罪人并委大理寺依法定断如情理无可悯其刑名无疑虑即仰刑部退囘本州令依法施行如委实有可悯及疑虑即仰刑部于奏钞后别用贴黄声说情理如何可悯刑名如何疑虑今拟如何施行令门下省省审如所拟委得允当则用缴状进入施行如有不当及用例破条即仰门下省驳奏乞行取勘庶使画一之法不至隳坏凶暴之人有所畏惮其姜齐等縁系未立法以前今欲先次进入
  </div>
  <div class="pagination">
   <a href="传家集_page33.html">
    上一页
   </a>
   <span>
    ...
   </span>
   <a href="传家集_page29.html">
    29
   </a>
   <a href="传家集_page30.html">
    30
   </a>
   <a href="传家集_page31.html">
    31
   </a>
   <a href="传家集_page32.html">
    32
   </a>
   <a href="传家集_page33.html">
    33
   </a>
   <span class="current-page">
    34
   </span>
   <a href="传家集_page35.html">
    35
   </a>
   <a href="传家集_page36.html">
    36
   </a>
   <a href="传家集_page37.html">
    37
   </a>
   <a href="传家集_page38.html">
    38
   </a>
   <a href="传家集_page39.html">
    39
   </a>
   <span>
    ...
   </span>
   <a href="传家集_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
