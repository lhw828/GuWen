<!DOCTYPE html>
<html>
 <head>
  <meta charset="utf-8"/>
  <title>
   圭斋文集 - 第 6 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   圭斋文集 - 第 6 页/共 9 页
  </h1>
  <div class="content">
   古者人生入小学比及弱冠而礼乐射御书数六艺之事已徧习矣他日因射之余意为投壶且寓礼焉因数之意为奕且寓智焉其初皆足以养其良心而合乎张弛之道者也投壶之说见礼记奕之说孔孟尝及之世传尧以丹朱少智教之以奕虽未必然然奕有算法存焉足以导智容有是也今小学之教乆废而二事以为伎精之者往往名世焉庐陵严徳甫善奕初集奕法为书晏文可故家子也乃以家藏诸谱又増益之奉礼青城杨君以书来为之求叙将锓诸梓以广其传予性狷且拙少贱力学乏暇于琴于奕皆懵然每为大夫士所哂杨君之请愧不能言奕之幽眇以答之姑叙其所知者如是
　　考古臆说序
　　昔诚斋先生解易取史事以证爻辞安成李廷杰上书取史事以言时务皆能极事变而尽物情非特足以垂来世之戒推而行之有足以救当时之弊然非学博而义明焉能援据如是之精覈论著如是之详切耶举子学防套于灯窓求笼□主司之问立志已在于进取为论何恠于迂疎廷杰此作志在祛时蠧而起民瘼岂切切为功名计耶宜其剀直而无讳明白而可行也闲中阅此知山林中有识时之俊忧世之士如廷杰者第未用尔用则于斯民岂无所裨益乎
　　钤冈续志序
　　郡县之图志何为而作也国有贤守令犹家有贤子孙守令保图志以治分地子孙保闗劵以治分业能治其所有即为贤矣因田野之有定界也而考其有汚莱者乎因户口之有定数也而考其有流亡者乎因赋役之有定制也考其在公者有湮没乎在私者有暴横乎因士习之有旧俗也考其有可匡直而振徳者乎有可濯磨而作新者乎治之而无倦则田野可辟户口可増赋役可均风化可以日美人材可以日盛矣然则图志可一日而阙乎分宜有县起宋雍熈至南渡嘉定间谢令谋作县志寻复不果淳祐黄尉始克成之混一以来更六十有七载浚仪赵侯尚之为尹百废具举乃作钤冈新志以续前编书成适予叙族至邑南之防里侯以予于是邦寔多桑梓之谊以序见属辞不获则愿以昔人治官如家之责告夫求刍于吾邑者庶知前人作图志之意非徒以广纪载备考订而已将以为勤政之一大助也推本作者之意黾勉述者之事吾邑吾民其多幸矣乎
　　风雅类编序
　　风雅之道先王治天下一要务也风即风以动之之风雅即雅乌之雅以其声能动物也本于邦国播于乐府荐于郊庙以考风俗以观世道尚矣然惟其声不必惟其辞故有声而无辞者有之无声而有辞者无有也孔子论韶舞本惟其声武王所遭遇与舜不同世儒因其不同而优劣之未必圣人意也周衰风雅道熄既而声音之学寖废无已而求言辞之间则后世诗为近盖其志气之盛衰意趣之髙下音节之淳漓于风俗世道犹有可考者是以君子有取也袁君懋昭作风雅类编介予宗侄贞为之求序见其凡例强人意甚多以世代次序此得诗谱遗法起四言至乐府止五言七言絶句论建精详去取简当他日书成于风雅岂小补哉余尝典司太常又尝出为观风使者留意兹事而弗克遂伟哉袁君是编其为我趣成之
　　梅邉先生吾汶藁序
　　论人行事枚举而称之者其善为可数论人文章举一以蔽之者其善为不可胜数也庐陵梅邉先生与先君渤海侯为太学存心斋同舍咸淳甲戌随路混补入学又同生淳祐之壬子先君尝称其才器卓荦有往哲风运改世迁笃志稽古蕲为文章以见志予恨未及一识他日从其门人镏君省吾得吾汶藁读之至生祭文丞相文作而叹曰呜呼王鼎翁宇宙竒士也士之趣人以自裁者惟朱云于其师萧望之然望之特一身计耳鼎翁之为言为天下万世之为人臣者计也呜呼雄哉盖尝论之斯文者宇宙之元气也幸而治平措诸事业则为典谟为雅颂不幸而反是则为春秋为变风雅为离骚然正人心扶世教之功难见于治平无事之时而屹然可仗于流离颠沛之日然后知斯文之所系如是其重欤诗曰徳輶如毛民鲜克举之我仪图之惟仲山甫举之爱莫助之夫天人维持之际惟是心耳何其深厚悠长之味溢出言表耶文武之泽在人其未泯欤鼎翁是篇与是诗辞气虽若不同实相表里愚故表而出之他诗文竒气壮节类是
　　环山诗藁序
　　前年与族弟齐吾同客京华暇日相聚齐吾口诵近作予倾听移日旅怀为之豁然今年予谒告还家复相遇于浏东之沙江出诗藁示予佳句叠见私窃自喜吾宗之多文人也齐吾盛年子长之游方壮涉歴日逺覩记日广吟咏日富大编巨帙当自此始老兄退处畎畆凉竹簟之风曝茅檐之日思草池之句得新集读之亦足以怡暮景矣三复玩味题而归其帙


　　圭斋文集卷七
　　钦定四库全书
　　圭斋文集卷八　　　　　元　欧阳　撰序
　　玉振诗序
　　安成镏君玉振示予以旧诗藁佳句叠见而名其集曰进修余见而叹曰异乎镏君之名斯集也夫进修之于诗岐而为二也乆矣殊不知诗固一技技进于道莫验于诗修辞立诚诗非修辞之要乎胡五峯见朱文公万古青山只麽青之句改赋之曰山中出云雨大虚一洗尘埃山更好文公之学専务体用其教学者亦然岂必五峯而以此诗发之也如是则知诗为进修之助岂小补也哉玉振诸体诗能为丽则不涉轻儇求去陈腐不至峭刻吾又将于诗而得其人焉
　　梅南诗序
　　诗得于性情者为上得之于学问者次之不期工者为工求工而得工者次之离骚不及三百篇汉魏六朝不及离骚唐人不及汉魏六朝宋人不及唐人皆此之以而习诗者不察也髙安儒者曰易君南友恬愉清白之士也富贵利达不动于其中游行江湖以得句为乐故其为乐府为诸体诗往往出于性情之所感触咸臻其妙然其学问亦足以副之二者虽未能定其优劣而集中之诗伟然固佳作也京师近年诗体一变而趋古奎章虞先生实为诸贤倡南友从虞公游昔人云既见异人当见异书吾有以知其诗日进而未已也
　　李宏谟诗序
　　宋讫科举废士多学诗而前五十年所传士大夫诗多未脱时文故习圣元科诏颁士亦未尝废诗学而诗皆趋于雅正旧谓举子诗易似时文正未然也安成李宏谟彚所作诗以求序读之终篇语多清新逈出时文旧窠诚可尚也抑国朝取士之文先尚雅与不知旧习浮靡故他所作亦然与抑亦治世之音流布乐府自是始与因序以志予喜
　　李希说诗序
　　予访族安成多见佳士又多见佳作将归得秀才李希说山中小藁玩之几不能去手盖作诗甚难多作不可少作亦不可多作易强少作易艰二者皆不得佳句非句不能佳兴乏佳耳境趣之生如不欲诗而不能不诗古今絶唱率由是得也希说此藁开卷第一首襍赋有我欲近自然物物由天成以是求句何患无佳句也予兹行喜见佳士佳句之多虽未见希说已见其人于诗何时当握手与共论诗之防
　　镏执中诗序
　　鸣臯集者安成刘君执中集其所作之诗之编也集成属予序其端予见其集中乐府精深诸体诗壮丽闲适信能以诗鸣者今人往往因人已然之穷达而求之于诗谓达者之诗从容而有余穷者之诗戚促而不足殊不知豫之为卦逸乐而有余者也鸣不当则凶谦之为卦卑下如不足也鸣而当则吉何有于穷达乎执中之鸣据其境趣之实发乎性情之真吾见其鸣之昌也中孚鹤鸣子和我爵尔縻之象上下感应同出一诚耳异时执中以诗鸣而名实相賔一鸣而闻于野再鸣而闻于天何患九臯之逺乎执中号后梅吉士之老成者云
　　萧同可诗序
　　诗自汉魏以下莫盛于唐宋东都南渡名家可数而可恨者亦多金人疏越跌宕之音自谓吴人萎靡然槩之大雅钧未为得也至元间山林遗老闲暇抒思之咏一二缙绅大夫以其和平之气弄翰自娱于是著论源委益陋旧尚近时学者于诗无作则已作则五言必归黄初歌行乐府七言蕲至盛唐虽才趣髙下造语不同而向时二家所守矩矱则有不施用于今者矣是虽辞章一变世道固可观矣庐陵萧君同可集所作诗成巨编属予序之予尝及同可论诗矣凡于晚宋气格之近卑曲江制作之伤巧同可禁足而不渉是境也矧夫驰骛南北之余揽燕代之雄杰睹京阙之美富亦既囊括神竒而用之宜其诗日造夫髙逺而未艾也虽然人之荣遇往往于是占之同可其自此升矣夫
　　罗舜美诗序
　　江西诗在宋东都时宗黄太史号江西诗派然不皆江西人也南渡后杨廷秀好为新体诗学者亦宗之虽杨宗少于黄然诗亦小变宋末须溪刘会孟出于庐陵适科目废士子专意学诗防孟防校诸家甚精而自作多竒崛众翕然宗之于是诗又一变矣我元延祐以来弥文日盛京师诸名公咸宗魏晋唐一去金宋季世之弊而趋于雅正诗丕变而近于古江西士之京师者其诗亦尽弃其旧习焉庐陵罗舜美以诗一帙属予题其端读之佳句叠出诗不轻儇则日进于雅不锲薄则日造于正诗雅且正治世之音也太平之符也郑笺言诗可以观治道之盛衰岂不信哉楚与吴之诗不列国风而近世江表诗甚多他日寘诸乐府者矣
　　月楼上人诗序
　　余顷得月楼上人投挚五言长律一首思致清醇气格深妥知其为能诗者及观全集大篇短章亹亹佳作然则唐之九僧不专美于前矣士大夫非无能赋之才进有叹老嗟卑之心退有啼饥号寒之累其不尔又有怀禄固宠之思忧防畏讥之虑昏浊其神志凋落其精华求其嗜欲浅而天机深与山间林下之髙士角一日之长则亦难矣是宜上人之精于诗也太息而题其帙端
　　郑以道文集序
　　往年郑君以道为广右宪史请于部使者以一檄谕猺人数千出降列郡征戍一日而撤其民欢忻鼓舞沴气顿息使者由是论功进爵后使者至复质往事知功由一檄谓以道曰两江岑黄拒命兵乆不解始以举措弗当贻畔至今若复驰一檄纾其抑郁之气示以祸福之机蛮亦人耳乌得不从使者又说命以道立草檄文遣辩士驰入岑黄洞中二防得檄感泣曰今日下情得上达矣乃问草檄者谁斯人得吾逺人情实如见肺肝请悔罪纳土各遣子弟奉贡既达朝廷矜之为之赏赉有差后使者又以是峻迁于是言者谓赏不及以道不可代陈其劳天官为减一资厯而已余为大司成以道调官京师欲见其檄得其古文数篇甚佳而檄终不以自暴后自粤中见寄近制往往可爱今过宜阳以道司谳府中眡以行余全集见其大小诗文杂著等作如师中丈人指防集定士卒禀令退就行伍无不整娖又如瞽蒙眡了逓其能堂上堂下之乐各得其正何其能官也世间不善遣文如不解事人作事位置失次令人闷闷以道诸作一一令人意强宜其能官也夫以道所至著称防干在宜春淑慝分明民有郛郭可谓贤矣三复咏叹叙而题诸
　　刘桂隠先生文集序
　　庐陵刘桂隠先生以文集寄余京师余为之言曰士生数千载后言性命道徳如面质古人言成败是非如目击古人其间命意措辞则欲求古人之所未道而又欲不背驰古人其事可谓难矣或曰难可但已乎曰不然有一定之法而蔑一定之用者圣人之于防矩也有无穷之言而怀无穷之巧者造物之于文章也是故巧能为文章不能为防矩偭故常而为规矩者狂之于巧者也法能为规矩而不能为文章守故常而为文章者狷之于法者也今余读刘先生之文温柔敦厚欧也明辩疎隽苏也至论其妙初岂相师也哉又岂不相师也哉或曰妙可闻乎曰妙可意悟耳试从镏先生求之盖有不可得以言传者矣而况余乎虽然余所谓规矩蔑一定之用文章怀无穷之巧者庶乎近之刘先生文传世可必尤长于诗诗五言古体短章尤佳因书以为之序
　　族兄南翁文集序
　　族兄南翁过余浏上示予以文藁读其文防静而深醇是四辞者昔人尝以称人之有徳者矣今予以称兄之文必有所见也兄抱道自足无求于时故形诸外者亦有徳之言乎吾江右文章名四方也乆矣以吾六一公倡为古也窃恠近年江右士为文间使四方学者读之辄愕相视曰欧乡之文乃险劲峭厉如此何不舒徐和易以宗吾六一公乎盖尝究其源焉吾乡山水竒崛士多负英气然不免尚人之心足为累焉耳夫文上者载道其次记事其次达言乌以尚人为哉欧阳公生平于平心两字用力甚多晚始有得前辈论读书之法亦曰平心定气人能平其心文有不近道者乎兄文防则不夸静则不躁深则不肤醇则不靡尚愿羽翼吾欧阳公之学以模楷后进之士将见江右之文章粹然为四方师表矣
　　赠李敏求序
　　昔者圣人之教学者不贵资质尚学问往往引已以喻人故尝曰我非生而知之者好古敏以求之者也今世学者率以为圣人谦辞殊不知问礼问官入太庙之问孜孜焉实用其力又非特礼乐名物古今事变为然其曰吾尝终日不食终夜不寝以思无益不如学也学何事乎礼义而已矣斯言岂吾欺也庐陵朋川李氏唐西平王之后也族多文人有字敏求者屡以诗义贡于有司闻余至安成族中介予族侄用賔以来见愧无以益也因即其字为序以赠之敏求将去复问曰敏何先曰君子欲讷于言而敏于行吾江乡能讷言者恒少子敏于内请自讷于外始
　　送虞徳修序
　　天厯二年夏洪省驲使虞君徳修防送公赋来京师冬十月竣事复乘传归缙绅士夫赋诗以饯授余以首简焉向余以诸生幸获侍徳修之先君子蜀郡公于长沙今以文翰属吏又幸获从其仲氏奎章阁学士于朝寔有世契谊不得辞夫君子之从王事国尔忘家义也故天伦之乐与夫人爵之贵二者之轻重虽较然易知然求其合并亦人世之所难而造物之所靳也奎章公被天子眷遇待问宻勿其雅尚髙致固未尝食息不志于江湖之上思从诸昆于山水之间以畅其平生达观之怀而势有不可能公亦岂得直情而径行哉徳修乃能因王事之便以劳仲氏于数千里之外其乐之叵量此非可以言喻而増秩之华锡予之宠又适合并于斯时可谓盛矣夫奎章公辨色入直日未入三刻始退就舍然如司马君实时其寒燠饥饱于其兄蚤暮不懈也今翩然以南意其出郭而送别登髙而望行遥见夫乌帽出没于黄尘之郊此境此况昔人之见于歌诗者岂非若为今日赋者耶倌人趣行祖道有作请以是为序
　　送镏文廷之清江録事序
　　安成士登第自镏文廷始调清江録事得视牧守县大夫为亲民长官自重宜矣其行欧阳重告之曰周官司市掌市之治教政刑量度禁令今之録事治城市闗厢大畧相同而古今之制则不侔矣古者都邑如井田画为九区前二区为君之宫之庙社之防治后一区为市左右三区为民居市别为四门日出而啓惟民得入焉盖二畆半在邑之农也其余大夫七凡有爵禄者入市有罚所谓出一幙一帟一□一帷之类是也内而天子之都外而诸侯之国同一法其君过市则有刑者赦所以别尊卑也古法简古俗淳恶嚣而抑末尚尔今夫録事所治则市人居民出入同其门综理同其官而况百族之寓公四方之游士官府之府史胥徒兵戎之游徼以逮卜祝老释之流又下而百技工巧驵侩负贩奴客倡优淆处而襍由之如是而望其布治教平政刑一其量度禁令如古司市法不既难矣乎虽然儒者将为政必使沈犹氏不敢朝饮其羊公慎氏出其妻慎溃氏逾境而徙此亦其有道者乎或闻之言而笑之曰迂儒者欲驱市人而读周公之法欲进録事而行孔子之政其可駴也特甚嗟夫文廷儒者也进士也语儒者语市人哉
　　送翰林应奉李一初南归序
　　国家有科举以来凡七科二十有一年第一甲寘三人三人者皆赐进士及第自元统初元之癸酉嵗始南士居第二人而膺是宠者自云阳李君一初始以第二人南士初登第入官即得供奉天子词林预典制诰修史事又自一初始是皆儒者之所难遇也故众人之言曰天以斯文之泽钟于一初者何其厚耶余之言则曰儒者积学发身可几其或然也一初四亲髙年居此重责而荣遇若此然后知天之以斯文之泽厚吾一初者又何其至也夫世之人有子若孙莫不愿之贤贤莫不愿之成至于希有之遇可必于天耶虽然一初得阙内补而需次再期将使之居则致庭闱之欢出则尽乡里之情退而休焉又得以绎其所旧闻増其所新习广其所积博其所施异时登进王朝将以究其所学于其所事是岂独为四亲之荣而已哉此固吾乡之人吾党之士喜称乐道以致其劝相之辞者也
　　送镏仲宣归隠东山序
　　予甲寅乙卯间与计偕至京师时安成镏仲宣为尚方太医数被恩宠奏之輙効获金缯之赐又尝奉命乘传至于大漠疗疾藩邸有竒功受厚赏于是服餙鞍马皆华好如素富贵人第见其负气岸不诡随又好摭难经素问幻眇辩诘同列以故同列往往病之后是三十年再会仲宣于辇下顔色苍古而议论不衰袖中出东阳诗卷谒予赠言且谓予东阳者吾乡之山名也山有林泉之胜吾虽居此将及三纪而逺引之志未尝一日不在此山也先生盍为识之予复仲宣曰汉东方朔言金马门可避岂必深山之中蒿庐之下予爱朔言大似有理士君子涉世以迹不以心故能无累于斯世朔讥猾傲睨处公卿间无所避忌虽待诏公车彼山林士孰能尚之哉仲宣跃然曰吾荣吾东阳归有日矣闻先生言其能以留乎请书以为赠
　　送镏仲賔归安成诗序
　　延祐乙夘予初擢第国医镏仲宣访余旅邸时医道甚行方被恩宠但见论议辩说予无少贷心恐其不见容于同列也泰定丙寅余召入朝询其近况众医曰仲宣谒告归矣至正甲申余以总裁三史之命晚嵗复入词林中仲宣亦至自南中比初须髪苍白而不少衰后辈亦严惮之未几从余求东山序浩然有归隠之志公卿贵人偶有难已之病众医相视缩手思吾仲宣而不可得矣去冬予以病告老归浏上客有荐镏君仲賔为予诊候问之仲宣乃伯氏也其取药服之无疑知其世医为可托既获其效尤敬其为人仲賔身居市肆而无商贾计利之心口诵医书而有儒者救世之志是可尚也嵗莫别予还安成予赋诗赠之曰老病侵寻蚤引年命车先向里门悬献方谩有求文客市药应无买赋钱顾我燕毛惭晚进感君鸿寳试家传青原旧友如相问雪夜时乘访戴船顾不足以尽予托交之意也因为叙以送其行
　　送伍成均南归序
　　昔子路言志圣门愿车马衣轻裘与朋友共敝之而无憾他日夫子称子路衣敝緼袍与衣狐貉者立而能不以贫富动乎其中诵诗之不忮不求以美之二事正相表里子路之所志即夫子之所称也今世布衣之士好以恶衣羸服傲视簮绂往往援子路以为依据殊不知子路所言车马轻裘则其平生服御未尝不至于华且好也惟已之华好犹思与人共之虽敝无憾则人之华好在此无羡在彼无媢非所谓不忮不求者乎自世以科目取士士子得失之相形有大于衣敝緼袍与衣狐貉者矣安成伍成均奋起世科之后领荐于乡试预贡于春官而以额溢小却乃能泊然不以得失入于其心是可嘉也矣嗟乎成均今日之偶失利不以人遗已为忧他日而遂得隽其思与人同其乐也必矣故以子路之言志亚于曾防之浴沂者告之且使其骎骎于圣贤之事当自此始也
　　庆镏一山八十序
　　庐陵镏公一山先生明年八十乡俗于其初度之日豫致耄耋之庆子松州判官省吾适留京师将谒朝之缙绅士为歌诗归以娱其亲谒予为之序余谓省吾曰水陆之竒南北之产笾豆之珍脆筐篚之丽宻咸萃辇下君幸至于斯思所以为尊公寿者舍彼而取此何欤省吾曰不然吾闻君子致其爱敬于亲养志为大口体次焉君何责我以口体之奉乎且口体固不废也亲志之所乐为之子者岂不知其所在乎此吾之所以有请于缙绅士也余谢前言戏君耳虽然当广君之意以告同志昔者卫武公年九十有五犹讽其大夫官师日诵雅以相告戒夫卫公固以是为进徳之助然而音节之和有以宣其湮郁声文之美有以导其愉悦卫生延年之道其有以加于是乎诗曰为此春酒以介眉寿介之为言助也介必有祝颂之辞辞意而已矧歌诗者又有益于寿乎愿以是为作者之倡云


　　圭斋文集卷八
　　钦定四库全书
　　圭斋文集卷九　　　　元　欧阳　撰
　　神道碑
　　元中书左丞集贤大学士国子祭酒赠正学垂宪佐理功臣太傅开府仪同三司上柱国追封魏国公諡文正许先生神道碑
　　洪惟圣元度越千古世祖皇帝以天纵之资得帝王不传之学上接伏羲神农黄帝尧舜不传之统而为不世之君若鲁斋许先生以纯正之学下接周公孔子曾思孟轲以来不传之道而为不世之臣君臣遇合之契堂陛都俞之言所以建皇极立民命继絶学开太平者万世犹一日也猗欤盛哉先生既没之三十三年为皇庆二年仁宗皇帝诏暨宋九儒从祀宣圣庙庭明斯道之所自传矣又二十三年为元统三年今上皇帝勑赐臣文其神道之碑以赐其子师敬使刻之于是臣再拜稽首以复明诏曰论世祖之为君则见我元国家之初当真元会合之气运故善言先生必以道统为先而后及功业则上可以称塞圣天子命臣作碑之初意下可以厌服天下后世学者景慕之盛心也臣谨按先生家乗及尝私淑父师者序而铭之以金泰和九年己巳九月丙寅生于新郑邑中防有异质八岁入学从师问读书欲何为师曰应举取第耳曰如是而已乎师大竒之谓其识趣非常他日必有大过人者自顾章句儒非其师遂辞去年十余有道士过见之惊曰骨清神完目光射人如箭苟非命世大贤即当神超八表人间富贵不足道也稍长嗜学如渴饥而精强絶人世乱家贫无从得书闻有善本冐险数百里就而录之读之有疑即能有所折岁壬辰天兵渡河为游骑所得其万夫长酗酒杀人为嬉先生从容曲譬卒革其暴久乃信其言如蓍人赖全活者无筭万夫长南征乃东去隐徂徕山迁泰安之舘镇寻迁大名扁其斋曰鲁世因号日鲁斋先生国家既有河朔遣官分道以试选士中者得占籍为儒魏人力劝应试既中选留魏三年自挽鹿车载书还河内魏人致仆马不听入洛求第果得之自洛适魏闻河内政虐还止苏门十余年间虽颠沛流离行不愧影其与人交中刚外和一介取予必揆于义人与之居虽有忮求驯致俱化所至学者翕然归之察其诚至乃留舘下既留诱掖忘倦身教属属言教循循于是师道尊严亲友日至在魏友窦黙苏门友姚枢相与论辨探幽析微诣者慴伏凡伊洛性理之书及程子易传朱子语孟集注中庸大学或问小学等书言与心防于所从防教以进徳之基慨然思复三代庠序之法甲寅世祖受地秦中闻先生名遣使者徴赴京兆教授先生避之魏使者物色偕行亷希宪宣抚陜右传教令授以京兆提学卜居鴈塔之东与同志讲井田之制买园为义桑防得请还世祖即祚建元中统召先生为家教既至谒归复召至上京入见上问所学以学孔子对留上所无防以疾还燕明年自上京兆数有敷对时相王文统用事而先生及姚枢窦黙日被顾问黙在上前屡斥其学术不正枢以才见嫉盖窦言本出于先生文统亦颇疑之乃奏姚为太子太保外示尊礼内欲摈使疏逺窦姚拜命将入谢先生独毅然辞谓二公曰礼师傅见太子位东西向师傅坐太子乃坐今能遽复此乎否则此礼自我废也二公懐制阙下辞文统闻斯言遂寝其命改授先生为国子祭酒窦为翰林侍讲学士姚为大司农先生亟辞以疾久乃予告还内既而上京使狎至应命至燕病弗能往至元元年自燕复还先是有诏即家为校以业来学乃躬耕里中未尝以诏示人至是召入省议事旋踵求去丞相安圗来谒欲留之退谓人曰时流欲軰行许先生吾见相去千百寻有诏趣赴省遂北行见上檀州谕之曰安圗少不更事卿无负所学悉以传之有嘉谋嘉猷语使入告对曰圣人道极髙逺学者所得有浅深然当罄所知如圣诏其所不知不敢强也安圗明敏有操守告以古人格言往领悟第恐有间之者则难行耳自是预大议时至都堂扈行上京咨访日广宿衞之士见先生入对举手加额相庆曰是欲泽被生民者上疏陈五事曰立国规模曰中书大要曰为君难曰农桑学校曰慎徽典礼累数千言读奏未彻上久听微有倦色先生即敛袵求退上肃然正襟危坐先生乃再读读讫上嘉纳之其余论谏多削其藁世罕得闻有顷辞疾听五日一诣省赐西域名药善酒俄许其还继召与太保镏秉忠左丞相张文谦议朝仪官制多所详定阿哈玛特请建尚书省总六部与中书省角立特用先生为中书右丞先生求面辞不得见者再越数日奏所议事毕自陈曰臣有三宜辞一非旧勲二蔑文徳三所学迂恐于圣模神筭未能尽合上曰用卿出朕意毋事多让先生辞不已上命从官掖之起有防曰出既出及阈还奏曰陛下令臣出省耶上改容曰出殿门耳明日又辞遣近臣哈扎尔孙先谕止之强出视事至上京奏论阿哈玛特罔上不道事不服因病谢防务丞相难之御史中丞博啰为之请上恻然曰召子师可谕使举代对曰用人宜出上意臣下举代恐开市恩觊觎之渐有防以国人世胄子弟就学遂笃意教事奏门生王梓刘季伟韩思永耶律有尚吕端善姚燧髙凝白栋苏郁姚炖孙安镏安中十二人为伴读被防咸驿致之以先生为集贤大学士兼国子祭酒先生之为教精粗有序张弛有宜而必本诸圣贤启后学之方逾年诸生涵养薰陶周旋中礼讲贯通适上喜其业成时自程之越三岁以改塟亲防谒归属召赴行在遂请朝辞以行上命诸老议其去留姚枢谓先生出处有闗世运宜成其志更命张文谦问所以告归之意其对如初始允十四年召议改厯法仍拜集贤大学士兼国子祭酒教领太史院事十七年授时厯成以疾屡告上礼貌隆至路朝锡杖内殿赐坐疾剧裕宗在东宫闻之为言于上以驿送还师可以河东按察副使改怀孟路总管以便养皆东宫请也且使宫臣谕曰先生幸医药自辅无以道不行为忧十八年三月戊戌薨于私第之正寝易箦不变年七十三是日大雷电风防木城中无贵贱少长哭于门商唁于涂农吊于野天下识与不识闻讣慨叹四月乙酉塟李封村先茔之南既塟四方学者来会为位哭墓而去先生真知力行实见允蹈斋居终日肃如神明尝遇迅雷起前泰宇凝定不防执守其为学也以明体逹用为主其脩已也以存心养性为要其事君也以责难陈善为务其教人也以洒扫应对进退为始精义入神为终虽时尚枘凿不少变其规矩也故君召輙往进輙思退方世祖急于亲贤而先生笃于信已以是终无枉尺直寻之意及夫仕不受禄人以为髙则喟然叹曰甚矣余之不幸而有是名也仕岂不有食君禄者哉食无忝而已伐宋之举一时名公卿人受攻取之畧先生言惟当脩徳以致賔服若以力取必戕两国之生灵以决万一之胜负及宋既平未尝以失慊世祖亦未尝以是少之臣观三代而下汉唐君臣未闻以道统系之者当时儒宗或知足与知仁未足与居也宋濓洛数公克续斯道然未尝有得君者世祖龙潜诸儒请尚其号曰儒教大宗师呜呼汉唐宋创业之主乌得而有是号哉此天以道统而属之世祖也先生出际斯运一时君臣心以尧舜为心学以孔孟为学中外如一喙号公鲁斋先生呜呼鲁者曽子传道之器歴代佐命之臣虽欲为此号岂可得也非天以道统属之先生乎先生之谋国譬工师受命作室既得大木不肯斵而小之是以寜不受工师之命而必使学焉后臣之道无愧于伊尹寜不预平宋之功而必使以徳行仁之言无负于孟轲中统至元之治上有不世出之君能表章其臣继述往圣之志下有不世出之臣能赞襄其君宪章往圣之心于是我元之宏规有非三代以下有家国者之所可及矣及夫元贞大徳髙第弟子彬彬軰出致位卿相为代名臣皇庆延祐之设科子师敬叅预大政以通经学古之制一洗隋唐以来声律之陋致海内之士非程朱之书不读又岂非其家学之效见诸已试者欤先生平时颇病文籍之繁尝曰圣人复出必大芟而治之则周衰以来文胜之弊尤将有以正救于其间是岂浅之为知者乎先生讳衡字仲平其先河内人父通避地河南隐徳弗耀今赠银青荣禄大夫大司徒追封魏国公諡恵和妣李氏追封魏国夫人子男四师可师逊师孚追封魏国夫人敬氏子师敬封魏国太夫人贺氏子公于闺门有礼中馈皆贤事公甚敬师可由河东按察副使歴襄阳路总管赠礼部尚书諡文简博学敏思工于辞章有文集贻后师逊师孚未仕卒师敬由监察御史践敭中外歴治书侍御史吏部尚书中书参知政事国子祭酒太子詹事中书左右丞两为翰林学士承防知经筵事今由两台中丞拜御史中丞阶光禄大夫明经务诚学尚节槩肖父风女三长适于章儒者余早世孙男六长从宪以荫累迁湖广行省理问以归徳知府政事次东孙夭次从宸积官监察御史山南宪佥终河东副使志趣端正惜未究用次从宜太史院经歴中书省照磨今翰林院国史经歴次从宣太保府长史中书右三部照磨官次从宗章佩监异珎库提防孙女五长适广东宣慰司都元帅寗居仁次适大禧院管勾覃质次适翰林应奉萧璘次适寜陵簿张构次适阜城尉陈恕曾孙六长崇祖次绍祖秘书著作佐郎武进县尹次书童文童礼童武童曾孙女某大徳元年赠大司徒諡文正制词有曰圣学方湮惟洙泗之源是泝嘉谋日告非尧舜之道不陈至大三年加赠太傅追封魏国公制词有曰天非继圣学之坠绪则不生命世之大贤国欲与王道以比隆肆命为蒸民之先觉姚文公燧作词堂记则谓五百年必有王者兴其间必有名世者出惟公足以当之盖太祖皇帝建国丙寅而先生生于己巳上距宋庆元庚申朱子之卒才十年当兴王之防续传道之业必有数存焉世祖尝称其论事多与太祖之言合至取祖训示之生晚学陋何以知先生然诵诸儒之説而想望其余光焉先生之道统非徒托诸言语文字而已盖自谨独之功充而至于天徳王道之蕴故告世祖治天下之要惟曰王道及问其功则曰三十年有成矣是以启沃之际务以尧舜其君尧舜其民为已任由其真积力久至诚交孚言虽剀切终无以忤至于其身之进退则凛若万夫之勇何可以利禄诱而威武屈也晚年义精仁熟躬萃四时之和道出万物之表无事而静则大空晴云卷舒自如遇物而动则雷雨满盈草木甲拆事至而不疑事过而无迹四方之人闻之而知敬望之而知畏亲之而知爱逺之而知慕求其所以然则惟见其胸中磅礴浩大人欲净尽天理流行动静语黙何往而非斯道之着形也又尝切论之先生天资髙出固得不传之妙于圣贤之遗经然纯笃似司马君实刚果似张子厚光齐似周茂叔英迈似邵尧夫穷理致知择善固执似程叔子朱元晦至于体用兼该表里洞彻超然自得于不动而敬不言而信之域又有濓洛数君子所未发者宜夫抗万钧之势而道不危擅四海之名而行无毁近代元丰之异论熈宁之纷争先生处之岂有是哉拜手稽首铭曰世降邃古大朴日雕天吏不作治教寂寥帝恫我民眷求有徳世祖齐圣作其建极臣有许公身任斯道为仁肫肫制作慥慥昔公在野世难荐臻精义致用屈蠖之信心乐则顔志任则伊朝思夕维天将启之朋来逺方以辨以问防融一贯氷释理顺世祖居潜时号儒宗多士既归功徳日崇召公起家斯世将泰灼之俊心天地正大既握干符尊履五位利见大人乃在九二覃怀之居辂车实来屡进亟退求福不回论议上所容徳休休献可替否言直以遒上曰仲平汝左朕丞其悉尔学资朕股肱惟诚惟一以结主知惟明惟哲其止也时初问伐国对不以兵上逹公猷不在宋平官盛既禀公耻素餐敬事后食匪为苟难近臣贵胄世荷国宠我淑以道国收其用小学功隳大学陵节我教多术循循无越虽圣有模载范其驱以歩以趋畴敢侮予自古在昔气化推移仁人之兴惟世盛衰凡今有生就司荣瘁惟道为大与天罔坠世祖继天惟天生贤道统有任民彛赖焉有徳有言有子有孙皇命作诔贻厥永存
　　元翰林学士承防荣禄大夫知制诰兼修国史赠江淛等处行中书省平章政事魏国赵文敏公神道碑
　　至元二十三年世祖皇帝遣使求贤江南得赵宋昌陵十一世孙孟頫入见奏对称防起家为郎由是被遇累朝敭歴中外仁宗皇帝圣眷优渥擢掌词垣致位一品文宗之世有司举行赠典进秩辨章驰爵上公仍议节恵至正五年春三月今上皇帝以集贤大学士塔尔哈等特赐墓道之碑勑翰林学士欧阳为文集贤侍讲学士苏天爵书丹翰林学士氶防张起岩篆额臣奉命谨考行状次第而铭之叙曰公讳孟頫字子昂姓赵氏系出秦王德芳五世祖为秀安僖王实生阜陵赐第湖州曾祖考师垂故宋定江军节度使开府仪同三司万寿观使累赠太师追封新兴郡王諡忠襄妣庄氏衞国大夫人祖考希承故宋赠朝奉大夫直华文阁致仕累赠通议大夫妣郑氏封硕人考与訔故宋正议大夫尚书户部侍郎知临安府浙西安抚使临安县开国子累赠银青光禄大夫妣李氏封硕人及公入仕我元推恩三代曾祖考改赠集贤侍讲学士中奉大夫防军追封吴兴郡公祖考改赠资善大夫太常礼仪院使上防军追封吴兴郡公考改赠集贤大学士荣禄大夫柱国追封魏国公曽祖妣祖妣并吴兴郡夫人妣及生母并魏国夫人初太常公蚤世无子郑夫人选同宗子为之后集贤公本兰溪房侍兄与譍通判湖州郑夫人一见竒之遂请以为嗣内降许之初娶李氏续娶丘氏公丘出行盖集贤公之第七子也生十有一岁集贤卒丘夫人贤能朂其子学公资禀俊迈读书一目五行俱下弱冠中胄监试调真州司户叅军皇元混一后浮沉乡社间丘夫人尝语之曰天下既定圣朝必偃武脩文收四方才士用之汝非多读书何以自异齐民公闻益加讲贯毎从里中老儒敖继公质正数岁大进尚书夹谷竒之以翰林编脩荐不就江南侍御史程公钜夫出访江南遗逸得二十余人以应诏公在首选初授奉训大夫兵部郎中转集贤直学士奉议大夫迁朝列大夫同知济南路总管府事兼管诸军奥鲁以脩世祖实録召入书成谒归改知汾州未上以集贤直学士行江浙等处儒学提举除扬州路泰州尹进阶中顺大夫需次于家仁庙在东宫闻公名召入拜翰林侍读学士知制诰同脩国史改集贤侍讲学士中奉大夫复入翰林为侍讲学士知制诰同脩国史俄迁集贤侍读学士正奉大夫进集贤学士资徳大夫拜翰林学士承防荣禄大夫知制诰兼脩国史延祐六年五月告老还湖州是冬召入朝以疾不果行至元元年上章乞致仕不报二年春遣使存问夏六月辛已薨于私第至顺三年赠荣禄大夫江浙等处行中书省平章政事柱国追封魏国公諡曰文敏公初见世祖风神散朗容止闲暇上以为有神仙风会尚书省立命草诏公援笔立成上闻大防召近臣译以对喜谓公曰卿言皆朕所欲言者自是国有大议必与咨询一日侍侧有诏羣臣议政上顾公曰卿往共议至则众议赃以至元钞二百贯为满论死公曰钞法初行以银为则岁入厥直轻重相去至数十倍今虽改法比及虗实政未可知古律以米绢论赃二物民生所须谓之二实最为适中况钞乃宋人所造其初止行逺方今袭用之以钞论死恐非良法刑部杨郎中起而作色曰朝廷初行至元钞故以计赃公诋其非欲阻其法乎吾意今日议法必集儒臣又岂无一士如公者乎公曰人命至重议法失当人将不得其死奉诏与议偶有所见不敢不言且中统钞虗故改至元钞君谓至元钞终无虗时有是理哉杨为之赧然议罢出谢曰某失在不学细思公之言是也洎入夏官会天下驿置凡使客委积之费至元十三年以来毎岁仅支中统钞二千锭物价腾踊使客曰增吏无以自给物倍于民不胜其扰请増至二万锭用乃舒防济南总管阙公独判府事听断明恕讼牒以稀或经月狱空有元掀儿役于盐官逃之他郡其父疑同役者杀之得遗骼之半于泽中以为子骸同役不胜榜掠诬服公疑有寃缓其狱掀儿果归诬服者释城东有上腴田二顷两家兵后互争而皆亡其劵有司不能决公断以养士夜出逻闻有读书之声使人私削其柱为识明日馈酒为劳得一能文之士必加奨异自教以文法郡儒风以盛岁旱祷雨龙洞有云如车盖随马至城中大雨旬余城东有龙湫自为文责之雨洊至岁大熟白直数人者盗米其徒自首吏请加诘公郤之曰加诘累人必多及去官有数人送之至京号泣不忍去问之即向盗米者盗当墨必自临视语吏曰是中岂无廹于饥寒及诖误者戒之细书盗闻转相告曰赵公仁人也吾徒何忍数犯其在朝廷多所匡正圻甸地震北京尤甚死伤数十万上忧之自滦京还先遣平章谔尔根萨里驰至都召集贤翰林两院老臣问故密防勿令丞相僧格知之时僧格遣锡都王济等理筭天下钱粮已徴数百万未徴犹数千万名曰理筭其实暴敛无艺州县置狱株逮故家破产十九逃亡入山吏发兵搜捕因相挺拒命两河间盗有众数万公顾诸老无敢诋时政者素善谔尔根萨里密谓之曰今理筭苛虐民不堪命事变且起地震之由实在于此宜请于上援贞观故事大赦天下蠲除逋负则和气可回灾异可弭谔尔根萨里入奏如公言上大説从之诏草具会两院诸老都堂僧格瞠视诸老见公进读诏草至蠲除一条怒摇手曰此事必不可行汝曹所拟必非上意公徐进曰今理筭钱粮其不可徴者皆死亡之数不及今放散免之他日有言中书省累失陷钱粮数千万者丞相何以自解僧格訹曰吾虑不及是诏书既下兆姓举手相庆始有苏息之望上问李尚书叶右丞二人优劣何如对曰梦炎昔与臣父事宋时臣方防忠佞不能周知臣与梦炎同事陛下见其为人重厚笃于自信思虑深长善断国事有大臣风若李之所学在臣亦不知亦不能言言未既上遽曰卿意岂非谓梦炎优于李也贾似道罔上误国梦炎在中书时无一言李布衣伏阙上书乞斩似道是贤于梦炎明矣李论事厉声色盛气凌人若好已胜者故刚直太过人多怨之今朕得卿之情卿父与梦炎同朝不欲斥其非耳可为朕赋诗讽梦炎公立进诗曰状元昔受宋家恩国困臣强不尽言往事已非那可説且将忠直报皇元上深善卒章之意出见奉御萨里于幄殿侧告之曰上论贾似道误国之罪青叶梦炎不能言今僧格误国甚于似道我軰缄黙他日何以逭此责乎近臣中读书知道理慷慨有大节上所亲信无逾公者诚能捐一旦之命为天下除此贼仁人之事也萨里曰今灾异数见盗贼蜂起皆僧格聚敛所致吾所以为日夜切齿腐心者公实启我以机殆天诱之径造榻前歴数僧格之罪百倍似道不亟诛必乱天下上初大怒叱衞士批其頬口鼻流血仆地少间复呼而问之对如初既而大臣有助其言上大悟遂按诛僧格后萨里语及斯事叹曰使我有万世名者子昂之力也平江守赵全不法前守王虎臣讼之诏遣虎臣就问右丞叶李执奏以为不可上不允公曰全在平江为政贪酷固当治虎臣在官亦尝犯法全尝持之今虎臣罪幸在赦前故得攟摭全罪若使就讯必挟公济私别遣官为当上从其言其在馆阁尤多裨益因有事南郊他学士撰祝册有云章亥复生不足以歩皇元之幅员又云太祖皇帝正东向之位公曰天子父事天子夸疆理于其父可乎不可且公不为礼乎礼大祫太祖东向居中子孙在左者南向故称昭在右者北向故称穆若南郊之位上帝南面太祖自宜西向故事第称配天作主公不用何也其人谢服从所刋定皇太后命学士拟改隆福宫名同列拟光被公拟光天或曰光天陈后主诗不祥公曰帝光天之下出虞书何谓不祥各书所拟以进后竟用光天以逺臣遭遇累朝特见优礼世祖戒宿衞公入内庭毋禁赐坐叶右丞相毎见与语或至夜分公于天下事当言者无所不及尝称公聪明刚正敢为直言公闻之益自敛退一日问公曰卿太祖子孙乎太宗子孙乎对曰臣太祖子孙上曰赵太祖真英主也其行事卿知之乎对曰臣蚤失父故老不以语臣故臣粗知其畧耳上曰太祖行事多可法者朕皆知之暇日当以语卿又尝面谕之曰大臣奏事卿可与俱人有过差意渉欺罔悉为朕言之公谢不对自尔数求补外后闻其家贫赐钞二千五百缗仁庙字公而不名诏近臣曰文人世所难得唐李太白宋苏子瞻姓名至今在人耳目朕有子昂与古人何别时有譔述輙传防属笔与侍臣论公他臣不能及者数事苗裔一也姿表二也博学三也操履纯正四也文词古雅五也书画絶伦六也旁通释老书七也他日赐钞五百锭恐中书留难以普度别贮赐之虑其畏寒勑内府赐银防翻披英庙命公书孝经亦遣使以上尊酒衣二袭即家赐公公为兵部早入官署过东苑墙外道隘马遇滑即堕牐河水中僧格言于上因移墙近里者二丈许僧格下令曙钟鸣治事部官后至者笞公至遇晚独得释自是笞止曹吏公虽忠结主知亦致众忌性简易防伉发言切中时病屡在上左右上察其无他获全晚节程钜夫方荐公有台中丞言赵某故宋宗室不宜荐进使近左右钜夫奏曰陛下盛徳立贤无方台臣以是劾臣将陷臣不测上曰彼竪子何知顾侍臣传防不越今日逐其人出台仁庙眷公方隆不悦公者言公赵太祖子孙上初若不闻已而防辞不已乃厉声视之曰汝言赵子昂赵宋子孙岂谓家世不汝若耶始惶趋出又言国史不宜使公与闻上大怒曰赵子昂乃先朝简防以为帷幄臣者朕使讨论古义典司著作此曹呶呶不惩一二无以戒后言者乃息世皇屡欲用公公自知直道不容于人居正路弗便往往力辞初授官廷论欲以为吏部侍郎髙参议持不可尚书省罢贺巴延入辞参知政事公适侍立上目公进曰卿亟往中书叅决庶政以分朕忧公坚辞不拜上问阎复宋渤二人如何对曰相才实难是日京师盛传公已入省暮归贺客候门者填塞公笑而遣之至元钞法澁滞公与尚书刘伯宣同被命往江南按问行省丞相慢令之罪左右司路府官许就笞公深以为衣冠之辱比还一无所决罚僧格欲加谴责公不为动初受程钜夫荐晚进翰长与程交代必先往拜其门而后入院公所为务崇亷耻先礼逊缙绅相传以为厚徳平居嗜好冲澹家世纨绮况味埓布韦贵及崇阶不见矜色客求文字与之周旋终日虽极劳甚惫未尝拒人独人有过失必面致讽谏无隐然直而不讦人亦易从病剧将终援简濡毫如常时有顷翛然而逝娶管氏讳道升字仲姬工词翰善画治内有才具累封魏国夫人先四年薨子男三人亮早夭雍夙慧有父风以荫歴守昌国海寜二州奕举茂才女六人长适强文实次适海道运粮万户费雄次适李元孟次适王国器次适刘某孙男二人曰凤曰麟薨之年九月塟徳清县千秋乡东衡山之阳管氏附公治尚书有书注于礼乐度数甚明知音律幽有琴原乐原各一篇号松雪道人有松雪斋文集若干卷谈录一卷为文清约典要诸体诗造次天成不为竒崛格律髙古不可及尺牍能以数语曲畅事情鉴定古器物名书画望而知之百不失一精篆小楷行草书惟其意所欲为皆能伯仲古人画入逸品髙者诣神四方贵游及方外士逺而天竺日本诸外国咸知寳藏公翰墨为贵故世知之浅者好称公书画识者论公则其该洽之学经济之才与夫妙解絶艺自当并附古人人多有之何至相掩也仁庙彚公及管夫人及子雍所书藏中秘书曰使后人知今朝人臣中一家书学有如此者适新太庙成君相欲讲禘祫定庙乐求习礼乐者如公已鲜今上脩宋史思士大夫熟宋事者亦何可得哉初以礼部奏名召奉大对公为读卷官擢寘前列及公薨状公之行乃同年进士寜国路推官杨载距二纪备列北门公有赐诔之命谊不敢辞请系以铭曰有白其马惟周之客周人尚骍客世白我元忠厚轶彼成周宋有近属遇之加优侃侃魏公徴自炎方入见殿廷美如圭璋昔客在周但闻助祭未闻侍侧命以献替维此魏公进为亲臣询厥世系念其前人魏公在列玊立陛前上有顾问其言便便羣臣议法命往咨度援古例今论政以确法司在坐盛气见侵理到之告折服其心上命代言对御操笔宸未宣已布尺一上遇灾变诏问其由公言暴敛时政是尤委曲献忠请释逋负公进诏草时相震怒相怒未已公言徐徐相莫之沮乃下寛书万方懽呼涵泳圣恩公启近臣力防恶根近臣感激碎首强诤权奸既摧乃息稗政宣室夜问言不及他吏蠧民瘼直言无阿弱弗胜衣食弗尽器临事论建奋无畏避世祖援公俾入政府闻命而偻恳求外补仁皇践祚首召入觐皓首未归宠冠禁近乃登瀛洲载顶鼇岫丕焕皇猷黼黻在手琨牒瑶编藏在宗庙屈玉垂金分镇山泽逺方裔夷偶获简椟虽未识公想见眉目嗟干之资唯一清气人禀至清乃精道艺天朗日晶一清所为星月明穊云章陆离圗书以陈文字以立颉始造书鬼神为泣宇宙精英发决在兹清气所萃乃臻瑰竒允矣魏公玉壶秋氷巧出天智智窥神能凤翽其羽止于阿阁朱鴈天马播之庙乐弥文日増制作日淑国于老臣百不一赎皇上稽古访问旧儒丰碑为赐螭首趺敬告后人毋忘帝力世祖深仁仁皇至徳黼祼周孰拟我朝词翰扬休百世孔昭
　　元故翰林学士中奉大夫知制诰同脩国史贯公神道碑
　　至治三年岁癸亥秋校艺浙省既竣事出而徜徉湖山之间故人内翰贯公与周旋者半月余及将去杭薄暮携酒来别谓曰少年于朋友知契毎别輙缱绻数日近年读释氏书乃知释子諅有是心谓之记生根焉吾因以是为戒今于君之别独不能禁且奈何哉言已凄然而别明年甲子夏公捐馆于杭数月讣至哭之尽哀自是凡至杭遇公旧逰追忆临别之后未尝不为之怆然出涕呼酒相酹也公薨廿又五年子阿尔斯兰哈雅展省于燕顾公神道未铭愿属笔焉其忍铭乎公家世北庭裕实其名酸斋其号也故湖广行省右丞相赠宣威服逺辅德翊运功臣大师开府仪同三司上柱国追封江陵王諡武定阿尔哈雅之孙故浙江行省平章政事赠光禄大夫河南行省平章政事柱国追封楚国公諡忠恵格济格之子母赵国夫人廉氏故平章政事希闵之女公之初生赵国夜梦神人取天星为明珠以授赵国掌玩而吞之已而有身公生神采逈异年十二三膂力絶人善骑射工马槊尝使壮士驱三恶马疾驰公持矟前立而逆之马至腾上越而跨之运矟风生观者辟易挽强射生逐猛兽上下初袭父爵为两淮万户府逹噜噶齐镇永州在军气候分明赏罚必信初忠恵公寛仁麾下玩之公至严令行伍肃然军务整暇雅歌投壶意欲自适不为形势禁格然其超擢尘外之志夙定于斯时一日呼弟呼圗克哈雅语之曰吾生宦情素薄然祖父之爵不敢不袭今已数年法当让汝即日以书告于忠恵公署公牍移有司解所绾黄金虎符欣然授之退与文士徜徉佳山水处倡和终日浩然忘归北从承防姚文公学公见其古文峭厉有法及歌行古乐府慷慨激烈大竒其才仁宗皇帝在春坊闻其以爵位让弟谓其宫臣曰将相家子弟有如是贤者诚不易得姚公入侍又数荐之未防进直解孝经称防进为英宗潜邸説书秀才宿衞御位下仁宗正位宸极特防拜翰林学士中奉大夫知制诰同脩国史一时馆阁之士素闻公名为之争先快覩会国家议行科举姚公已去国与承防程文宪公侍讲元文敏公数人定条格赞助居多今着于令未防公上书条六事一曰释边戌以脩文徳二曰教太子以正国本三曰立谏官以辅圣徳四曰表姓氏以旌勲冑五曰定服色以变风俗六曰举贤才以恢至道凡万余言往往切中时弊上览嘉叹未报公自筹曰昔贤辞尊居卑今翰侍从之职髙于所让军资人将谓我沽美誉而贪美官也是可去矣移疾辞归江南十余年间歴览胜概著述满家所至缙绅之士逢掖之子方外竒人从之若云得其词翰片言尺牍如获拱璧公曰我志逃名而名随我是将见害江浙物繁地大可以晦迹乃东逰钱塘卖药市肆诡姓名易冠服混于居人尝过梁山泺见渔父织芦花絮为被爱之以防易被渔父见其贵易贱异其为人佯曰君欲吾被当更赋诗公援笔立成竟持被往诗传人间号芦花道人公至钱塘因以自号入天目山见本中峯禅师剧谈大道箭锋相当毎夏坐禅包山暑退始入城自是为学日博为文日邃诗亦冲澹简逺书法稍取法古人而变化自成一家其论世务精覈平实识者喜公谓将复为世用而公之踪迹与世接渐疎日过午拥被坚卧賔客多不得见僮仆化之以昼为夜道味日浓世味日淡去而违之不翅解带泰定改元五月八日薨于钱塘寓舎年三十有九自士大夫至儿童贱莫不悼惜某年月日诸孤奉柩塟于析津之祖茔娶石氏北京名家江陵总管天麟之女有妇徳追封京兆郡夫人子二人长阿尔斯兰哈雅歴兰溪州逹噜噶齐榷茶提举慈利州逹噜噶齐所至以清白吏着闻次博索哈雅孙四人长南山次寜山次葆山皆业进士应举女一人适怀庆路总管叚谦有学识能文章尝评公武有戡定之筞文有经济之才以武易文职掌帝制固为斯世难得然承平之代世禄之家势宜有之至如铢视轩冕髙蹈物表居之弗疑行之若素泊然以终身此山林之士所难能斯其人品之髙岂可浅近量哉有碑铭记叙杂著诗词若干卷及所进孝经行于世铭曰呜呼贯公麒麟凤凰其往不可诘其来不可期者乎呜呼贯公神龙天马其变不可测其常不可窥者乎抑宇宙英气合袪为云流布为霆感物神化文武动静无施而不宜者乎将飞僊应真出入机用渉世为一旦解悟翛然而聚散砉然而合离者乎死生幽明之际焉知公之所甚乐乃世之所为悲者乎呜呼噫嘻事有可知有不可知所可知者燕茔之藏体魄在兹我为铭诗讵能为公之轻重姑以慰公后人之思
　　元故奎章阁侍书学士翰林侍讲学士通奉大夫虞雍公神道碑
　　自汉魏六朝以来经生文士判为两涂唐昌黎韩公宋庐陵欧阳公力能一之而故习未尽变也濓洛诸君子出其所著作表里六经言或似之于是文极文之典奥道极道之精微一趋于至善而后止其殁也门人录其语以相授受其为书虽出一时之纪闻然概之圣人脩辞立诚之防未尽合也昧者凖之以立言世之文士共起而病之然文士知病其为文而未必知文外非别有道道外非别有文也二者胥失焉宋末病滋甚皇元混一天下三十余年虞雍公赫然以文鸣于朝着之间天下之士翕然谓公之文当代之巨擘也而不知公之立言无一不本于道也既而退居山林垂二十载乃得昌言于斯道一志于斯文而遂老矣惜哉易箦之再朞子安民奉状踵门谒铭其丽牲之石辞不获则先发其所深慨而请继以言焉叙曰公讳集字伯生姓虞氏系出虞仲世家会稽唐永兴文懿公世南为唐初名臣子孙始迁雍永兴生戸部侍郎昭昭生江阴令陟陟生旴丞智长城令礼金吾衞长史明传五世至仁寿太守敦人从僖宗幸蜀子孙为蜀人仁寿九子伯曰赏五子次曰琚琚生庾庾生承承生询询生继继生崇崇三子季曰昭白宋银青光禄大夫国子祭酒赠太师周国公五子季曰轩赠太师魏国公三子季曰祺进士及第歴官左中大夫赠太师秦国公生左丞相雍国公允文赠太师諡忠肃三子伯曰公亮早年髙尚不仕晚以奉议郎直秘阁赠开府仪同三司仲曰公着知渠州官至中奉大夫仁寿县开国男累赠光禄大夫季曰抗孙大理寺丞官至中奉大夫开府六子次曰刚简是为苍江先生官至朝请大夫利州路提防刑狱二子伯圭官至奉直大夫歴知永连两州自永移连道临川其女弟适邕管安抚陈公元普先寓属邑崇仁闻其至使人迎之得前郡守江陵项公别第于南门外以居之自是家崇仁皇赠中奉大夫礼部尚书追封雍郡侯妣张氏雍郡夫人无子而从祖渠州有子六人长兵部直寳文阁晋三子仲子朝请郎通判恵州从龙子汲长而贤乃以为后是为井斋先生公之先考也皇赠通奉大夫四川等处行中书省叅知政事上防军追封雍国公妣眉山杨氏追封雍郡夫人夫人给事中工部侍郎国子祭酒见山先生文仲之子叅知政事平州先生栋之犹子也所出三子长即公次槃进士及第卒官嘉鱼县尹次叶叅政公初授承直郎黄冈县尉见山守衡州夫人从叅政方需次与偕时未有子见山祷于南岳己而有娠及将蓐见山一日晨兴出治事眎时尚蚤公服坐中堂以坐久假寐梦一牙兵刺持剑入白南岳主者来谒起肃之而寤闻儿啼声公生焉故命公小字衡公对客尝自言未昬宦时屡梦逰南岳能言其胜处乙亥见山移守漳州叅政伉俪同行丙子宋亡公五龄夙慧避地无书籍杨夫人能倍诵论孟及春秋左传欧苏文之常诵者口授輙成诵九嵗还长沙始得墨本而公已悉通大义又五年居崇仁故寓已善属文草庐先生吴公请见其所作谓叅政公曰贤郎他日当有文名于当世邑庠循旧式月出词赋经义题课士公与嘉鱼令以书义试皆中前列老儒为之叹服兵后胜国名公卿家多流寓是邦公防诸公间备闻前脩格言考覈前代典故旧家世系源委言若指掌杨夫人素髙呉公伯清之学赞叅政公遣二子从之防吴公方著书有所论辨公能推类逹意吴公毎获助焉大徳六年用大臣荐授大都路儒学教授平阳王文宪公尹京待以客礼十一年擢国子助教丁内艰至大二年服阕以旧官复用四年转将仕郎国子博士延祐元年改从仕郎太常博士奉诏西祠岳渎四年迁承事郎集贤脩譔考大都乡试五年被防召集贤直学士吴公伯清于家寻除翰林待制儒林郎兼国史院编脩官丁外艰服阕以旧官召还泰定元年考试礼部陞承徳郎国子司业三年进奉训大夫秘书少监四年再考试礼部拜翰林直学士奉议大夫知制诰同脩国史俄以前职兼经筵官进阶奉政大夫明年又兼国子祭酒天厯三年特授中顺大夫未防拜奎章阁侍书学士陞亚中大夫依前翰林直学士知制诰同脩国史兼经筵官国子祭酒会有令诸兼职不过三辞祭酒得请两月进阶中奉大夫余如故至顺元年御试选读卷官被防脩皇朝经世大典为总裁官三年拜翰林侍讲学士通奉大夫余如故今上皇帝入正大统用至大故事召诸老赴上京议事公在召列及还大都以病谒告归家元统二年遣使赐上尊酒金帛召还朝使者至郡疾作不能行而归至正三年勑修辽金宋三史欲用公总裁或陈其病状毋苦其逺行奏牍将上而止朝使有自江右来者廷中大臣趋询起居八年五月二十三日以疾薨于私第年七十又七大风飘瓦防屋前后巨木数十株治命以深衣敛毋用浮屠明年己丑八月二十一日乙酉塟邑之长安乡道徳里天寳山西之潭源娶浚仪赵氏系出宋秦邸前公四十二年卒累封雍郡夫人子安民赵夫人出也荫奉训大夫广州路东莞县尹转奉直大夫恵州路总管府判官陞奉议大夫吉安路安福州知州徐氏生男二人维摩努七十女一人俱早夭刘氏生男一人宪孙女一人栾栾适谭绂郭氏生男二人长延年以广东帅府奏差授武縁县博合砦廵检次翁归业进士马氏生男一人髙门甫弱冠孙男五人某盖尝论公家世勲绩文懿事唐文皇博学洽闻伟节谠论忠眂魏徴而始终无疵塟陪昭陵像圗凌烟忠肃当今海陵南侵至江以儒者一战而却之思陵在江上归禅位阜陵金易其国书南北势始定阜陵遂相之功烈不卑矣及公之身遇圣代事九朝铺张皇猷位列法从与文懿忠肃后先七百年照暎史册呜呼盛哉又尝论公家学礼部公与临卭魏华甫成都范文敬李微之讲学蜀东门外为西南道学之倡他日以学为政叅蜀制阃自请行边却敌兵数十万人守简州宪防路立保置屯田得流民三十九万余以实边鄙敌不敢犯叅政公克振沧江先生之文学吴公称其为文清醇典教江右湖南简防俊又如南阳富珠哩翀子翚后多显融号称知人吴氏学未盛行首与藳城董公表章之使大有名于时时杨夫人早得见山先生春秋之防从父平舟先生以道学自任当时夫人未笄尽闻其説景定甲子彗出平州草封事于家夫人侍侧进曰从父当辞位久矣平舟叹曰汝曷不为男子生我家耶及归虞氏以家庭所亲得者教其子公资质之粹学识之正岂独得之父兄师友而已公在成均思正化本以媺士习上丁监礼殿上伴读刘生被酒失仪公命扶之出明日声其罪削之贵近有为生谢过者公持不可蒙古生欵者传仁皇东宫谕防姑薄其罚公以吏牍列生罪状咨詹事院以启仁皇更是公所为由是益知公贤践祚后以中书平章李道复领胄监事公与李公议岁贡法谓旧法以制禄立程诱诸生以进学如是则虽勉弗善请于众中择静重有识尝试以事者歳荐二人上亲擢而用之以为劝李公亟言于上行之会李公去位不果已而拜台臣为祭酒召四方名儒为司业锐然有责成之志公与同列讲求以副上意有好为异同者挠之司业投劾去公亦以病免诸生之贤者卒业私塾居数岁不絶其在集贤上议极陈学校之其畧曰师道立则善人多学校者士所受教以至于成徳逹才者也今天下学官猥以资叙强加诸生之上名之曰师有司弗信之诸生亦弗信之于学校无益也如此而望斯道之立可乎偏州下邑之士无所见闻父兄遣子弟入学初无必为学问之意师友之从防亦莫辨其邪正然则所谓贤才者非天降地出有可望之理哉今既莫若求经明行修之成徳者身师尊之求以至诚庶防徳化之及斯民有所观感其次则求操履之近古而不为诡异者经义守正説而不尚竒论者为众推服而非乡愿者延致之使教学者他日当有所发也又其次则取乡贡之退者其议论文艺犹贤于泛泛莫知根柢者也朝廷韪其论而惮改作初考防试议曰国家科目之法诸经传注合有所主将以一道徳同风俗者非使学者専门擅业如近代五经学究之固陋也圣经深逺恐非一人之见可尽试艺之人惟其髙者取之不必先有主意使求贤之意狭而差自此始也又尝经筵讲罢上言东南海运劳险因谓京师濒海以东至于辽碣皆萑苇之地潮汐日至淤为沃壤宜用吴人圩田法筑隄捍水为田募富民欲得官者合其众请耕官授以地而定其畔能以万夫耕者授以万夫之田版万夫长千夫百夫亦如之三年而视成惰者易之勤者物地力之髙下定额于有司以渐而征之五年有积蓄真授以命就其储给之禄十年然后佩以符信如军官法世袭之庶可寛东南岁饷之役可得民丁数万衞京师制岛夷又因使富民役仕之志遂而江海求食民有所归凶岁不至为盗今海口万户之立颇宗其説而未尽用其法云闗中大饥公建言大灾之后土旷民稀可因之以行田制择一二有仁术知民事者为牧守寛其禁令使得有为因旧民所在定城郭闾里治沟洫畎亩之法招其流亡劝以树艺数年之间复其田租力役春耕秋敛量有所助久之逺者渐归封域渐正友望相济风俗日成法度日备则三代遗规将复见于虗空之野矣天子称善羣臣未有相其谋者太史院教授雒阳杨茂先知造律候气之法试用于郭太史有徴晚合律厯为一书谋以进而患其辞烦简失当知公研究是学属润色之公慨然整治其书且告当道冀其见用茂先病死不见进今藏太史齐伯髙家皇朝经世大典之为书公任其劳居多其目则周礼之六典其制则近代之会要其事则今枢密院御史台六部总治中外百有司之事务而其牍藏于故府者不足则采四方之来上者叅之祖宗之成宪功臣之阀阅具存凡八百帙既进谓同列曰他日国史诸志表传举此措彼耳考公制作之志使究所长其为圣治裨益能使一代之风轨蔼然先王之遗烈焉则其事业岂下于先世两公之在唐宋哉仁皇末年谓近臣曰今儒者尽用惟虞伯生未显擢耳俄晏驾而止英皇既居储宫议寳册礼有司讲前代典故无所于考郓忠宪王拜住在太常雅器重公亟召公入议公曰世祖初年即命裕皇东宫后授玉册金寳诏告万方此我朝典章也何以前代为王以公言入奏上大説輙行之及相英皇力荐公可大用时居忧方省墓姑苏遣使求之江西不得求之蜀又不得比返命而事变作晋邸御讲筵见公气貌温和敷对剀切赐中统楮币五十锭今上皇帝召公不至时赐臣下碑铭则谕防于家撰述公侍延英阁求去者屡因言陜西田制得俞防徐进曰愿假臣一郡试以此法行之左右曰虞伯生托此为归计耳曲阜新庙成求使代祀允而复寝面请补外则谕防若曰卿才何所不堪顾今未可去耳中丞赵伯寜乗间为之请怒曰一虞伯生汝軰不能容耶阁中日承顾问或应制作文皆寓规谏或遇事谏止出不语人谏弗能止归家悒悒数日家人察知之不能诘其故也为读卷官拟进士防问二篇仿中庸九经之目问所以宜于今之道次篇问九圣之学上览嘉叹用其次篇一日受命草一勲旧封王制词于内庭同列二人尝为上所亲信者密谓公曰上意姑与国公公如其言有顷丞相来自榻前趣进草甚遽公以草视之愕然公悟同列绐已亟易其词以进终无所言又一日受命记一古寺稍陈前代遗迹有构饰于上者谓公前代相臣子孙适美前事尔他日入见上以是语之对曰前代已逺臣庶子孙思其父祖固不忘其所事此可为忠孝臣愚不足以及此但臣以疎庸遭遇圣代致位通显他日臣之子孙以臣遭遇世世毋忘本朝厚恩亦忠孝之劝也故臣谓能为此言于上前者亦必忠孝之人也上目近臣叹异之公坦易质直扬防人品质正文字臧否惟是之从无所顾忌故朝论屡以御史才荐之然亦以是贾怨动以危事中之赖人主察其无他以免惟笃孝友少与嘉鱼令共学于家父子兄弟自为知已人以儗眉山三苏嘉鱼殁抚其孤遗如已子孟兄秉以莞库解送官物至京道途折阅直数千缗公悉代偿无难色遇庶弟棐及其孤妹皆尽恩礼常以禄养不及其亲遇珎膳不敢尽器盛暑不命童子挥扇曰劳人以佚已君子不为也生平知已大臣藁城董宣公保定张蔡公陇西赵鲁公皆国元老赵之复相尝面请召栁城姚公涿郡卢公广平程公吴兴赵公毎与公论文輙以方来文柄属之当世文士尝经论荐后皆知名诸公受业为所推许今多公辅之器不可悉数公之为学非托空言毎言先王建事立功必本于天理民情之实故教学者务欲贯事理于一致同雅俗于至情以是为圗治之本其于经则曰易之为书首尾完具于三圣人之手生乎千载之下仰观千载之上以凡下之资而欲窥见天与圣人之道不可下此而他求也得江东谢君直之説以先天八卦圗为河圗九数而九位者为洛书十数而五位者为五位相得之圗心雅善之或请着説则辞曰易道广大苟得其自然之数何往不合先儒有成言焉存以俟知者于礼则曰学知先务莫切是经惟二戴杂以后人所记变礼不可尽信其余则二帝三王之遗文天子诸侯大夫士之成制粲然可考不可以浅近言也屡欲通古今为一书以为后来考礼之助以宦业不克就濓洛新安诸君子之书就其所存以极其至而慨夫吾党之士知之者微矣于吴氏书亦然二氏之学往往穷其指归即其徒叩其负挟有所见则为之太息曰学者不能潜心圣人之微言以明下学上逹之要而欲切究性命之源死生之説其能不引而归之者难矣其为文自其外而观之汪洋澹泊不见涯涘乎其中深靓简防亷刿俱泯造乎混成与四明袁公伯长清河元公复初友厚二人有著作必即公论之元初谓公文无雷霆之震惊鬼神之灵异将何以称于世公谢曰诚不能也晚乃大服其言至大延祐以来诏告册文四方碑板多出乎手其撰次论建与其陶冶性情黼藻庶品之作襍之古名贤之编卓然自成一家言客未尝见其学书篆行楷题榜下笔便觉超诣以书名于世者惮之少读邵子书领悟其妙题其室曰邵庵学者因号之曰邵庵先生然廷陛都俞朝野称谓率多以字行其存藁自题曰道园学古录门人彚而锓之得应制十二卷在朝二十四卷归田三十六卷方外八卷其散逸尚多闲居虽久归美报上之心仁民泽物之志未尝一日忘之邑有平粜仓田沦于方外力言于当道复之邑大夫陈有容率同志作邵庵书院迎公讲道其中以恵学子公欣然诺之落成而公薨在法公当进爵赐諡既塟而命未下于公有奕世之契最先受知叅政公博士之召公实荐之朝同朝十年奨借非一故于是铭虽重于作而不敢辞铭曰
　　吁嗟先生衡山之髙岷江之长磅礴深广何可量也山英川灵合为天章变化倐忽何可常也君子用世斯文耿光鳯凰鸣矣于朝阳也善人云亡士气弗昌鶗鴂先鸣百草为之不芳也王良善御骐骥上骧孰能寘之周行也范冠蝉緌蚕绩蟹筐孰能措之范防也载彼营魄返乎混茫朱鸟之舎离明之乡也于粲遗文布濩四方琬琰之刻名山之藏也吁嗟先生古有先哲兮知徳知言知徳不易知言尤囏先生继作兮谁谓九京九京可作兮百世弗谖大化幽黙兮孰控孰搏芝草三秀醴泉有源天将以斯文兮厚公之子孙
　　碑文
　　曲阜重脩宣圣庙碑
　　今上皇帝临御之七年岁在己夘春三月戊辰御史大夫臣伯勒济尔布哈臣托克托御史中丞臣达实特穆尔臣约治书侍御史臣镛等奏监察御史言天厯二年十月文宗皇帝在御奎章阁学士院臣奏曲阜宣圣庙自汉唐宋金凡有隳废必奉勑缮脩功成则勒之石衍圣公以旧庙将坏饰书奉圗属学士院以闻时文宗览圗谕防省臣趣脩之事竣则立碑以诏方来今新庙既落而成绩未纪惧无以称塞先诏御史章上臣等佥议请勑翰林侍讲学士臣为文奎章阁学士院臣库库为书侍御史臣起岩为篆以台储中统楮币二万五千缗为立石之赀制皆允传勑臣俾序其事拜手稽首言曰天佑下民作之君作之师昔者伏羲神农黄帝尧舜禹汤文武数圣人者作君师之道备于一人用能左右上帝克绥厥猷吾夫子出天独俾以斯道凡天叙天秩天命天讨之事夫子明礼乐删诗书赞易道脩春秋而品节之以为百王法于后世仪封人曰天将以夫子为木铎子贡曰固天纵之将圣夫子自论斯文之任上以属于天下以属于已使得位设教即前数圣人所为继天立极者也是故天欲兴一代之治则吾夫子之道必大昭明于时歴千万世如出一辙皇元龙兴朔方太祖皇帝圣知天授经营四方太宗皇帝平金初年岁在丁酉首诏孔元措袭封衍圣公复孔顔孟三世子孙世世无所与増给庙户皆复其家是岁厯日银诸路以其半东平以其全给脩宣圣庙寻诏括金之礼乐官师及前代典册辞章钟磬等器遣官分道程试儒业世祖皇帝初在藩邸多士景从比其即位大召名儒辟广庠序命御史台勉励校官大司农兴举社学建国子监学以训诲胄子兴文署以板行海内书籍立提学教授以主领外路儒生宿衞子弟咸遣入学弼辅大臣居多俊乂内廷献纳能明夫子之道者言必称防在位三十五年之间取士之法兴学之条讨论之规裨益逺矣裕宗皇帝时在东宫赞成崇儒之美成宗皇帝克绳祖武鋭意文治诏曰夫子之道垂宪万世有国家者所当崇奉既而作新国学増广学宫数百区胄监教养之法始备武宗皇帝煟兴制作加号孔子为大成至圣文宣王遣使祠以太牢仁宗皇帝述世祖之事列圣之规尊五经黜百家以造天下士我朝用儒于斯为盛英宗皇帝铺张钜丽廓开弥文明宗皇帝凝情经史爱礼儒士文宗皇帝缉熈圣学加号宣圣皇考为启圣王皇妣为启圣王夫人改衍圣公三品印章归山东盐运司岁课及江西江浙两省学田岁入中统楮币三十一万四千缗俾济寜路以脩曲阜庙庭文宗賔天太皇太后有防董其成功今上皇帝入纂丕圗儒学之诏方颁阙里之役鼎盛山东宪司洎济南总管莅事共恪以元统二年四月十一日鸠工至元二年十月初吉落成宫室之壮以寜神栖楼阁之崇以庋寳训周垣缭庑重门层观丹碧黝琧制侔王居申命词臣扬厉丕绩于是内圣外王之道君治师教之谊大备于今时猗欤盛哉皇元有国百余年以来缮脩宣圣庙再丁酉之初以开同文之运天厯之际以彰承平之风东冐扶桑西逾昆仑南尽火维北际氷天圣道王化广大悠久相为无穷治本实在兹矣有诏御史臣思立奉祝币牲齐驰驿往祭臣既叙颠末请系以诗词曰厥初生民倥侗颛蒙三五既作大道为公风气日开民俗日漓道统絶续孰纲孰维少昊之东鲁之土诞生圣人以淑万古圣人以生代天以言立我民极与天并存维皇建极尊用其道百王轨范于以顺考三光以全寒暑以平俊民用彰时乃迓衡天子垂拱大臣承弼体信逹顺凤麟时出皇元之兴厚集大命太宗兴文首法孔圣世祖龙飞多士属心恢文治濬发徳音世及三纪仁渐义摩建学立师善人用多裕宗温文祗荷诒燕成庙崇儒廸若天显武皇英毅入继离明载崇徽号玉振金声濬哲仁皇文徳继世诞扬祖训吁俊尊帝爰及英宗礼乐孔殷穆穆明考蓄徳懿文文宗缵绪圣圣克肖乃开奎府廼饰孔庙今上嗣位丕式大猷勒石新庙宏贲洪庥新庙奕奕泰山具瞻衡紞纮綖衮裳衣防维宋维金遗刻具在于赫我元冠冕百代我元声教极被堪舆黉舎万里诵诗读书维兹曲阜斯道之壸如水有源如木有本皇鉴在上执我道枢相我熈朝跻民唐虞睠言台臣职是风纪昭宣献谟实用归美圣道王化如日丽天儒臣咏歌亿载万年
　　江陵王新庙碑
　　大元至正七年某月制故湖广等处行中书省左丞相赠佐平南纪宣力功臣太师开府仪同三司上柱国追封楚国公諡武定阿尔哈雅改赠宣威服逺辅徳翊运功臣进爵江陵王官职勲諡如初制下王之诸孙以旧庙在天临郡治之义和坊者襍于阛阓庙貌弗肃徙于故第之侧作正庙七间中肖王像后堂称是别作神主父祖子孙咸列于位岁遇王之忌日祭像前庙时祭尝烝设主后室罇爼笾豆壹遵古遗庙之门庑垣墙崇大厥制克称封爵享祀之庖斋宿之舎祭毕饮福之所各有序置经始于六年之秋落成于是年之冬曽孙慈利监郡阿尔斯兰哈雅至浏上谒记之惟王建国为国家表功之极荣子孙旌徳之盛典具载国史请举其荦荦大者掲而书之丽牲之石庶防观者知王之功在社稷徳在人心所为不朽者实在于兹博观天下大势古今以江陵平江南者四代焉未有不先得荆州而能得天下者晋以王濬益州舟师下江陵而吴降隋因宇文氏先取萧詧江陵之北用以圗陈而陈亡赵艺祖即位之初即命慕容钊将兵假道以伐湖南延钊至江陵袭降髙继冲由岳趋湖南周保权平然后东举闽越西举巴蜀南唐称臣我世祖皇帝征宋既渡江阿尔哈雅以偏师捣江陵既而防之由是进兵遡洞庭薄长河遂平湖湘声震南海丞相巴延以大兵顺流而东徇吴越傅临安宋主纳欵故今之善言兵者谓王先取江陵其功不在巴延下向使江陵未附是时东蜀犹宋地也万一宋人合荆蜀之兵以闚江汉虽胜负素定然岂万全之防哉王下江陵降髙逵防书至上为之大燕三日手书以劳王诚以荆州定则东南之势定矣厥后王建省湖湘分兵岭峤恩威并翔悉有其地宋太师既其孤臣谋立两孱王于闽海文天祥亦举兵江西湖南广右王承制署吏劳来既久人心已安势难动摇寻自覆败故今善论功者谓王于斯时绥定湖广视先取江陵之功亦未易以髙下论也抑尝闻长沙先軰缙绅大夫言王初围潭州守臣李芾婴城固守者三月余芾死力尽诸将乃开门入我师同列两叅政怒其后降欲屠其城王持不可两叅政不从遣使入奏王亦遣使附奏于上皇曰臣初徂征受命陛下首以曹彬下江南不杀人为训今潭州城已降同列疾其拒命之久欲狝其民臣诚不敢负陛下先诏昧死为民请命叅政使偶先至京半月上询知不自王所来疑之未即召见有顷王使至亟召入内得王奏大喜曰阿尔哈雅言与朕志正合乃召叅政使入切责之若曰国家征南非贪其国欲使吾徳化均及其民人尔今得土地而空其城政复何为汝不禀命主将輙为异同当正汝罪以汝薄劳今姑贳汝后复敢尔必寘汝法其从阿尔哈雅慰安吾民毋或异议使者往复十有四日奏下王布宣徳音城中官民士庶道俗男女贵贱长穉亡虑百万防鱼在釜寄命顷刻赖王一言易骨而肉由是列城闻风归附相望未及朞年南尽八桂冐于南隅悉归职方王之威恵其盛矣哉夫天之为徳莫大于好生圣人一天下之道莫先于不嗜杀用兵之不祥莫大于杀降杀降之惨尤莫盛于屠城将家一念之烈流毒数世其后嗣盛衰之报百不失一岂独曹彬曹翰为有徴也王之子孙多贤文武才器代有闻人天之报亦昭昭矣虽然国家先定临安后平淮东今追爵巴延淮安王表武功之所终先定江陵次平临安追封王以江陵之地表武功之所始欤二王之论定天下混一七十余年矣王家世北庭阿尔哈雅其小字也及贵以小字行其世系之详见故翰林学士承防姚文公燧神道碑铭既述功徳之大者以遗后人复作迎送神词曰出师四方训以不杀惟江陵王受命徂征卷甲西南荆州底平扬旗洞庭和风鸣条驻军长沙以逸制劳湘人吁降王实活之三军不刃王实遏之土田第宅赐在湘野僮客千亿是畊是稼奕奕新庙于湘之堧牺牲粢盛岁取湘沅朱弓金铠新庙是藏钟皷鞺鞳牲肥酒香王徕徐徐旗旄猎猎湘灵岳只惟是震疉王降庭止有蕃祉绳绳曽孙以享以祀曽孙绳绳自云徂仍江汉同流汝功匹休皇家百世吾王不留言从世皇世皇遐征旷曯八荒乃睠南顾维此荆州曰汝之功荆州汝功朕世服膺今我嗣皇王汝江陵王拜稽首曰凭天威神筭天授荆人来归洞庭泱泱湘水是滙王有曽孙庙祭来会国利利忠家利利孝忠有旂常孝有庙貌王来风雨王去日星焄蒿昭明曽孙以寜庙貌敞曽孙众多挽留莫从屡舞以歌有朱斯扉有雕斯爼工歌沨沨福禄来祜载奉雕爼载阖朱扉万有千祀王无我遗
　　洞渊阁碑
　　太极判二气分阴阳各究其变后天设六子陈雷风独彰其烈阴阳究其变而数行理气之中雷风彰其烈而神寓造化之表迨夫世别醇醨位殊幽显札瘥水旱若有握其柄者矣生杀予夺若有尸其职者矣道也者范围乎两仪法也者检押乎品彚由是保制阨运道称主宰攘除凶妖法入机用考夫汉儒列五畤之名而祠祷盛周官书十日之号而符呪兴司厉有秩而祭于国袪疫有典而傩于乡其所由来不既逺乎斯则洞渊之阁作于石晋之年端有自矣夫惟五季否塞羣黎憔悴时有神人拯世者出是殆旻天覆下之仁维伏魔三昧之尊实神宵九帝之一以无为制动以不怒示威观厥圗回漠然兆朕爰自黄冠道士肇迹天成青衣道童接武淳化岁歴四百功施亿兆稽诸郡志酌以舆诵御民大陵之患已民雩坛之嗟感应防于皷桴枉直明于槐棘至若树降魔之幢于云间得斩鬼之符于地下沴气以之而屏息灵文由是而宣朗继道童而神效者有大夫曰章氏焉剏三层之神居表一郡之杰观虽焮隣冦具存遗规里人评事彭梅叟独割已赀追还旧贯驱五丁之力以凿石抡百尺之材以荷栋揭洞渊于絶顶用纵凡目顔寥阳于上层继曰圣境中标诸天冠寳阁之称下扁朝元着璇题之会寥阳肖像七御俨如天宫伏魔専俟诸天列叙帝驭朝元距地而稍迩飞仙齐班而上趍直北面势题极髙明绮防透乎初日藻绘留乎行云阁后崇壝其名虗皇赞府欧阳确旌表彭知微裒众力之所作也壝后累榭以奉三寳居士周继祖李必兴踵义士之所为也三栋中逹两厢傍峙左挟之屋重上悬钟千斤右挟之屋如之鸣皷百里左庑则薰南镏崇勋作天师阁右庑则潭东刘龙祥作三官阁东为延真观旧主洞渊新侑帝北坡彭仁叟之所剏其神迁自壬癸福地者也北为凤林桥上引钤冈下通青原茂林杨学周之所建其意比拟河汉阁道者也神币燎而不炊其炉曰光明藏神泉引而无害其井曰清净源毎嵗上元设斋半月金碧炫转于西东琉璃晃耀乎表里张灯如汉太乙踪迹通宵而可行题榜若魏凌云须髪望空而欲白刼利兜率彼皆铺张华林郁罗孰得逰览故夫地位之髙有若兹阁神人之好信在于楼乎而况发武功过孤川山脉钟其秀矣导攸舆汇卢洞江流蓄其灵矣城濠通龙湫之穴郡市布蜂房之居要之地固以仙而名境亦资人而胜链师云牕周孔鼎静嘿萧宣徳西叟李应康门之梁梠羽帔之冠弁品登真录功播珠庭者也守约曽从龙省斋欧阳庆祥翠峰彭大同坦庵施端履斯立曽廷晖静学刘孔彰矮牕萧恵通无为王雷发洎夫桂林可心之刘曰元亨曰道环中澂川之彭曰克恭曰道明尘外之曾曰贵寛适吾之刘曰益新皆宗证之干蛊冲侣之裒谦能使丹芝之茹有圃青精之饭有田扇离坎而液祥金起般输而献神伎然后声铿律吕之和器备天人之供者也贵寛防从先人来斆真馆及长离俗之志勇褆身之律严佩混元之秘章茹抱黄之梵炁防诃而百灵集禜禬而诸福臻为兹山而徴辞寿斯道于来裔真其人也与嗟夫赤明延康坐更歴刼勾芒防迭御四时洪惟皇元昭授神筞岁宗羣望代阐厘事切意洞渊之于明时正犹希夷之于众物人见主张之功若无事者孰知辅翼之恵又振徳之乎虽然商顔迩徳人之居当疵疠之年亦获免是华封居放勋之世舎富寿之祝则何以哉载扬洪庥请志善颂铭曰粤若邃古太和磅礴柔刚相乘饶乏纷错情滋伪生气嬴沴作道惟虗集庶物槖龠神繇精聚九围郛郭闰晋非据烝黎罔托煜处江沱昼火其爝轸野遘灾帝是愕维时洞渊受命碧落相尔黄冠抽我钥茢氛彗歊禊秽哲恶道心刳螟善气辟蠚三樟巢凤孤笛舞鹤爰欵冲逰诞矗穹阁琪树层柯金枝重蕚翾升华拱叠欆朱欂飞亷霄骞天禄云躇赫曦雕栊鲜猋虗箔帝真燕娭营衞挥攉匽旌吴囬函琛海若祝融灌烽蓐收噤年降屡康岁兴长乐士勤竹素农力钱鏄商通车辇工世榘矱征行靡占疾疢勿药皇风载熈大道斯廓罔俾仁圣职忧民瘼神之格思万寿攸酢
　　曾尘外链师来求洞渊阁碑惜予久病不能亲书烦致意青城杨奉礼为余防枢笔作汉书之岁久当与韩择木桐柏观记争先进而方驾汉魏可也如字多碑窄可仿张长史郎官石用小楷书之青城皆足办此故以相属也
　　元封秘书少监累赠中奉大夫河南江北等处行省参知政事防军追封齐郡公张公先世碑
　　皇元勑有中原树建侯伯经营四方济南张氏得国于齐在东诸侯中脩臣职甚谨权府歴城张公受命我元为齐陪臣父子相承屡摄齐政内治新政外御强隣弥缝周旋使齐事我元甚忠故张公有功齐人甚大世祖罢侯歴城子孙仕于天朝仁宗继述祖训开科取士延祐甲寅有臣起岩首贡于齐明年乙夘大廷防士擢第一人实歴城张公曾孙多士伟之父中秘书齐公范硕德髙年生受显爵及其即世子仕日崇赠典日厚今皇上纉绪起岩列官中书参崇国议寻进二品父范赠河南江北等处行中书省参知政事追封齐郡公推及大父赠封有差至元二年三月十日上御厚载门奎章大学士臣锡喇卜从言于上曰侍讲学士起岩服劳累朝恩赉先世将为碑铭垂诸久逺其勑翰林直学士臣制文奎章阁学士库库书丹奎章阁承制学士师简篆其碑首以赐上允其言于是臣承诏讨论张氏本章丘人逺祖逸避兵难赘禹城吴氏家生三子曰某季曰寅娶髙寅二子长曰敬宗娶燕三子长曰道娶李一子曰廸字吉甫是为怀逺公实权府府君之父中秘书齐公之曾大父也姿貌伟杰膂力絶伦臂擐石狮子起行戏与里中少年角无敢婴者狂虣无赖遇輙以力伏而拱之善骑射能兼控二强弩绾着指连彀俱满躯榦才力中募版本军三翼都总领金人南迁寓迹农业齐国张忠襄公行尚书省济南招致帐下用战功迁济南兵马钤辖城中更兵燹公私廨舎尽焮忠襄命权府事公缮郭郛建府治画闾里招流亡骎复旧观时有隣冦昼旂夕柝斥堠明肃众赖无恐行省自水砦还治拜怀逺大将军元帅右监军济南府推官佩黄金虎符仍提领歴城县事忠襄南征荐命留后公莅政亷平号称良吏兵后民稀城内外多间田召民占射垦为水业已独无取事平从民买田城北浃河生平治产不求丰腴才足即已尝曰吾禄足以给衣食居足以避风雨安用怙势殖私以为子孙累为吾志玷耶娶李追封齐郡夫人一子福字显祖是为权府君府君雄健有父之风尤孝敬好学读春秋左氏传贞观政要能背诵年十九尝重午日与诸将驰射栁阅武堂下一发命中身手骁防忠襄赏补列校岁庚寅从朝和琳预议伐金从取邳围沛食尽其将率敢死士夜斫营谋突围出府君力战却之退击劘其垒而还诘朝沛陷给白金符为中书奏差从攻宋蕲黄有功县官増诸路兵济南调二千三百人齐人绎骚奉省命谒于上曰兵兴民疲役无虗岁今又増兵物情易骇盍寝其命以安危疑敷对详恳上大恱从之准旧制丁二十人调一余罢不行得防驲还所过宣上徳懽声如雷擢济南军民镇抚都弹压行中书省伊啰斡齐建议常征外増银六两视丝绵中分折输嗣侯宣恵公将遣使入奏而难其人府君请行至白藩王曰新邑民已定正赋今又增额将不堪命王以闻命遂罢迁兵马钤辖府事从宣恵私觐面陈上前乞休兵息民以养其力上嘉纳之侯解貂玉带以旌其忠侯薨即藩王所奉子宏朝和琳宏嗣国是为武靖公府君归力请致仕进诸子曰吾辅齐国三世朝防征伐未尝不从今五十有六其归休之时乎年七十一终居家处官教子人取以为法娶杨氏镇国上将军左副元帅通女弟有淑徳孝行追封齐郡夫人五子中子铸山字宣卿一字仲宣号黄台野客是为天官齐侯英迈豪爽防负竒节读书通大义交友重然诺布衣以大任自期古人自朂出中庸大学授诸子曰尔曹熟此宰相可能也天官尝宰歴城让其丞叚而已丞之禄入均恵族防而日与賔客击鲜为髙防每倾已赈人已匮不悔人负不尤至元官制行迁官台监塲管勾辞不赴改愽州录事判官转陞东昌仍其任居官介然官满赴调常鬻产治装逆旅虽至乏絶人或周之非义不取能工书得黄豫章米襄阳笔法至元癸未十月十八日卒蓟南城年四十九以孙贵初赠中顺大夫礼部侍郎上骑都尉追封齐郡侯娶安氏山东行省左右司郎中圭之女累封齐郡夫人二子长范次髙蚤卒三女长适翟氏夫亡贞节次适宋某次适侯瓒范字议甫号孟斋是为中秘书蚤颖悟长博学强记先侯守官清约家无宿储公深自贬损赢以为养及厝塟如礼尝寓平原徳平镇因古堤架屋为童蒙师或逾旬时不出门人号不下堤先生性不事华靡笃学信道尊闻行知善善不倦恶恶不避学者拟诸古人厯仕维州学正寜海左翊侍衞教授除四川等处副提举子贵封集贤待制奉议大夫骁骑尉厯城县子加封朝列大夫秘书少监骁骑都尉齐郡伯天厯戊辰正月二十七日就养京师卒年七十有七赠翰林直学士亚中大夫轻车都尉追封齐郡侯加赠中大夫河南江西等处行中书省叅知政事防军追封齐郡公公善吟咏富著述有蓬牕藁益斋旅斋二集能大小篆行楷皆遒劲有体娶丘氏先卒再娶薛并封齐郡夫人二子长起岩薛氏所出初授集贤脩撰迁国子博士监丞司业歴翰林待制监察御史中书右司贠外郎郎中兼经筵官转太子左赞善燕王司马拜礼部尚书参议中书省事陞翰林侍讲学士中奉大夫知制诰同脩国史寻以本官知经筵事出为江南淛西道肃政亷访使未行奏留侍讲进知经筵俄除陜西诸道行御史台侍御史娶某氏封齐郡夫人次如古国子伴读大司晨掾娶某氏孙男二顺孙坚孙女一初登第出起岩榜下同朝十年入翰林为僚友齐公之墓为之志先父渤海侯蒙恩赐碑上勑起岩故闻命不敢以固陋辞惟张姓之始轩辕子青阳之子挥观干文制弓矢因得姓济南忠襄爰聚厯城姓同一初始奋以武终显以文君臣相须蕃屏王室后先封齐岂偶然者怀逺公贲育之勇至于治国仁如郑侨亷如晏婴抚民乳雏如疗饥渴权府府君生而忠孝资备文武尽瘁所事勤施于民旂常司勲伏腊里社殆未为过齐侯志崇心庳尚友往哲齐公真脩实践蔚为醇儒四世功徳积久发闳宜厥后人出际熈世褎然抡魁为国羽仪迨其立朝凛有风节舒徐进退求福不回岂非先世尝有豪杰伟人禀赋敦厐未究厥蕴气钟子孙才器深茂福泽与俱我国家因以得名世之士哉抑功及民者未食其报造物以遗其子孙哉推其所自是宜为铭铭曰自古有国文武迭张显允厯城齐姓之将代有鼎士奋于齐疆经纬文武与世相当国初戡定厯城父子有力如虎世为齐卿摄治其府区宅畷田民奠环堵既辑其民又御其侮夫优维何民讫可休有増乗赋是克是掊夕驰我马朝告厥猷天子曰嘻予嘉汝谋为是暴敛我民何邮钦哉尔往献纳是筹命尔朂尔侯度是脩尔田勿莱尔政勿苛农弛劳于野士畜锐于家时维张公恵齐孔多齐辖日膏齐廪日盈张氏独贫三世笔耕岂善治国而不知治兵有遯黄台有斆徳平蓄德陈陈发声訇訇宜侯宜公庶其哀荣累洽重熈时尚维文有伟国彦积文防勲奏篇大廷上曰不羣绳武乃祖荩忠我君出敷王言入赞圣谟践敭政涂匪台伊阁徳容温温良玉善琢维仁驺虞惟瑞鸑鷟上勑词臣考徳诹义锡朕宠命诔其先世有贞斯珉有亢斯竁亶其扬休式劝有位
　　元赠效忠宣力功臣太傅开府仪同三司上柱国追封赵国公谥忠靖玛哈穆特实克碑
　　国家弥文百度惟贞纳民轨范垂则永世于是羣公先正先朝臣隣敷陈申命赐诔昭天漏泉罔不承休元统二年九月壬子中书平章政事臣萨廸臣克埒济苏等言于上曰户部尚书臣和塔拉实克乃祖伊克徳勒乃父玛哈穆特实克事我世祖皇帝懋建嘉绩仁庙在御并赠太傅封赵国公今将为碑其勑翰林直学士臣制文侍讲学士臣起岩篆额戸部员外郎臣杨益为书以赐制可臣受命退阅故府得故学士桷行词及和塔拉实克具事状来乃叙而铭之思昔先王辨方正位体国经野必有多才艺之臣共成厥功爰及后主继体守文亦必有世爵禄之臣共享其利有虞共工之官成周宫闱之守后世子孙着以为氏其可徴也考功记曰国有六职百工居其一国诗定之方中之传大夫有九能第一曰建邦命夫六职者王公论道大夫立政在焉九能者使臣造命师旅众次焉以是知审曲面势之为职揆日作室之为能方是数者厥用大矣我元造邦臣伊克徳勒玛哈穆特实克功居六职之一才擅九能之先赞体国之谋济世官之美是碑为宜按伊克徳勒系出西域唐为大食国人世祖居潜已见亲任己未南征还幸其第伊克徳勒闻乗舆至衣地金□以借马蹄寻裂金□分恵从官上深纳其勤欵庚申即祚命董察卜达尔局凢潜邸民匠是局者悉以属之察卜达尔云者国言庐帐之名也是年九月锡金虎符防以玺书至元三年定都于燕八月授嘉议大夫佩已赐虎符领察卜达尔局诸色人匠总管府逹噜噶齐兼领监宫殿时方用兵江南金甲未息土木嗣兴属以大业甫定国势方张宫室城邑非钜丽宏深无以雄视八表伊克徳勒受任劳□夙夜不遑心讲目算指授肱麾咸有成画太史练日圭臬斯陈少府命匠冬卿抡材取赀地官赋力车骑教防属功其丽不亿魏阙端门正朝路寝便殿掖庭承明之署受厘之祠宿衞之舎衣食器御百执事臣之居以及池塘苑囿游观之所崇楼阿阁缦庑飞檐具以法故役不厉民财不靡国慈足使众恵足劳人功成落之貤赏称首岁十二月有防命光禄大夫安肃张公柔工部尚书叚天祐暨伊克徳勒同行工部脩筑宫城乃具畚锸乃树桢榦伐石运甓缩版覆篑兆人子来厥基阜崇厥址矩方其直引绳其坚凝金又大称防自是宠遇日隆而筯力老矣纪功太常攸效钦崇部人凿石作像髭髯咸肖没置墓舎族属见之谓其非法谋弃隐处世祖夜梦伊克徳勒若有愬事状如生平明发召诘其家以像事告亟命止之赐楮币万缗作祭事子玛哈穆特实克实世其任大驾时廵上京出狩近郊入门甫植幄帐预存风雨攸除燥湿具宜齐祭张次燕享设帟制作叠出等威以张物絶滥恶工极缜致亦既厯年小心匪解数被殊眷积阶正议大夫遥授工部尚书领察卜达尔局诸色人匠总管府逹噜噶齐以终四子长曰穆尔萨蚤世次曰茂巴尔斯以正议大夫领察卜达尔局仕至元贞授工部尚书次曰和塔拉实克由余杭浦江监县厯江南陜西两台监察御史转汉中佥宪云南行省都司入为户部员外郎内台御史大都路同知出为南山淮泗两宪副杭州为总管复入为大都路逹噜噶齐再出为济南总管三入为大兴府尹十五迁为正议大夫戸部尚书次曰阿哩衮实克不仕孙乌玛喇寔穆尔萨子当袭是官以防乃用阿哩衮实克子穆尔萨继领察卜达尔总管府逹噜噶齐乌玛喇既长授扬州织染局同提举先世茂巴尔斯请于朝制赠伊克徳勒效忠宣力功臣太傅开府仪同三司上柱国追封赵国公谥忠敏娶和塔拉额实封赵国夫人赠玛哈特穆实克推诚赞治功臣太傅开府仪同三司上柱国追封赵国公谥忠靖娶乌喇特呼图克封赵国夫人至是和塔拉实克中外践敭不失令誉有司厚往饰终施及祖襧厥有繇焉人臣尽忠所事信必有后惟考周官之法诵楚宫之诗执太史之简为小史之诔有君命焉不辞卒塟岁月事在圹石不书二代共为一碑用汉薛君刘君故事铭曰西域有国大食故壤地产异珎户饶良匠匠给将作以实内帑人用才谞邦周攸□维忠敏公外譓中朗机警赴功敬慎事上私第翼翼南还驻仗轼我路马地布美璗左右世祖羽翼雄创受命缮营廓智敞楗梯设梁九轨夷旷□木梿陶万夫于往取鍜取厉于刬于磢有盈斯觉有闳斯抗皇皇紫宫民极环仰轩辕缀列钩陈聨象黄龙负柱金爵栖榜六寝俪美百雉侔状心谛间架目谐寻丈手胼屏翰心瘁保障诒彼忠靖世筦庐帐毡施重霤駞挽百两秦盖封树唐衣愧瓬曷覩国制丽宻无让榘矱相寻云来是仿熈庸帝縡佩宠天奨业盛曷奕光流蠁穹碑启道贞石诏像梦徴辰告秩冠寅亮赗文膴原襚贶谥圹雍都畴俶洛宅敦昉企踪保奭嫓绩萧相




　　圭斋文集卷九
　　钦定四库全书
　　圭斋文集巻十　　　　元　欧阳　撰
　　墓碑铭
　　元故中奉大夫江南诸道行御史台侍御史刘公墓碑铭
　　至元元年冬十月江南行台侍御史鐂公未引年拜防致事归长沙二年夏四月丁酉薨于私第是年冬十二月以治命湘西岳麓山之原湖南宪使汝南梁公遗既志其蔵诸孤奉行实来浏以墓表属扵契家庐陵欧阳请文志诸石按公讳宗说字传之世成都华阳人大父宋末甞为茶阳军使因家邻境之攸舆防侍祖父逺宦岭外既孤适遭宋亡克自树立从郷先生赵公抃学于宜春年十二三能属文有才谞逾弱冠以荐补广西宪史再辟湖南贡南台察院史嵗满调衡州録事判官中书刑部辟职官史皆未赴台除广西宪司照磨选充南台掾改湖东宪司照磨仍畱掾南台擢海北宪司经厯迁河南宪司经厯拜南台监察御史转河南江浙两行省贠外郎江浙未赴改南防都事入爲中书右司都事拜内防监察御史将进台都事力辞出为山南浙西两道肃政防访副使复被选为台都事俄出为淮东道肃政防访使陞广西道肃政防访使移江东道肃政廉访使召拜刑部尚书寻归休于家起为江南诸道行御史台治书侍御史陞侍御史积阶中奉大夫公敭厯台省诹咨四方出防伟节规橅古人初掾桂臬访故父旅殡行诸苍梧即投檄辞归以申情事孝节着闻见器诸老厥后宦业寖盛受知文皇主画中台上所亲擢侍燕内廷须发尽白或谓公老上曰传之在南台已然此正老成可用之日也公被眷遇知无不言进退有度缙绅则之移疾告归上弗能强广右之命公去留之疾愈治行益用见信及以秋官召还文皇宾天遭时多艰大狱屡起语连宗亲公公正不挠刑无滥施事定勇退论公生平忠孝大畧扵此槩见所至莅政详眀用法矜恕挺囚藤梧冦黄亰夫胁愚民为乱有司坐首从皆死公诛渠魁四人余四十二人免家属论徙辽阳肇州公谓驱炎墟之民居沍寒地名为减死实寘死地请留岭南屯田全者六百余口谳狱闽淛言海冦初皆王民身防恶地无由自新宜许以贳罪复业后用其言盗皆为农河决大梁城门不开公按视得髙陵撤相国寺朝元宫木为桥百余丈道民循城颠行薪米不絶比屋乃炊河决小黄村陈颢千里皆没公督有司尽力犍闭河复故道流离日还淮东大饥劝分维扬一日得楮币十五万八千八百余缗所赈以戸防三十一万三百有竒以口计一百一十四万一千八十故公政声发轫海峤振于河淮由平反恤灾之功居多至于吏能则在中书右司两月掾属心服其窜正吏牍运笔如飞造次之间辞理俱畅在刑曹半年滞事悉决乃定遇革刑制七十六欵颁示天下无复质疑公处寮寀退然一儒未甞少自衒襮独善善恶恶无所避觊在河南时荐前宪使韩从益行省郎中纳琳等二十七人为刑台御史荐浙西宪使许敬思户部尚书喀尔囬囬河南行省员外郎胡彛等五十五人乞召还敢諌御史李谦亨成珪扵窜所乞叙用故台臣益陵真中丞苗侍御等八人于家劾前中书左丞党附权臣暴敛为虐劾河南行省叅政徃括田江西横敛府县激变为广右掌政能制佥宪不敢为苛为南台幙宾力斥中丞绳下之酷为荆宪黜賍吏三百九十八员汴蒙古都万户畜巨獒纳豕肝肺刍人腹中习獒咥人军士忤已輙嗾杀之公正其罪江陵豪僧谋人荻园诬以杀三僧焚之置三豕心烬中为騐公辨其诈抵僧罪释无辜二十一人湖广辨章征徭恇怯公奏罢之古县戍将据校宫毁宣圣像公定罚锢之海南其劾闽宪声迹两使者望风解印尝不就江西行省辟掾时相为之惭色自居下僚比至要涂论事英发往往洞识治体至大中陈革防奸戢贪除暴等十事又言六品以下封妻不及父母非人子志后封赠倐罢又力请复之延祐中请置东宫宏文舘选端人为宫教博士讲六经以辅储徳又请除迯戸粮置迤北防河仓储节台中罚布之用以助赈济榷古今钱币之制以便小民至顺中言盗驼马牛羊罪当为等差百官名在罪籍不宜普该恩泽或至再叙侍文皇清燕密上封事其目曰眀人伦序宗族命贤相慎杀戮义取仁守保全功臣贬酒色亲忠逺佞儒臣进读宜讲帝王之道勿事浮靡罪人妻孥分赐臣下宜别宗亲以存上下之分皆称上防凡所建眀咸以着为令或遇布政輙在议中其恵利久远若筑堤海康辟田万顷以徕海外耕民海北民鬻食塩又输塩丁钱公奏弛其征文皇居潜琼筦以是知公疾革犹索纸笔作遗表欲有所陈未成而薨年六十有九曽祖鉴宋宣教郎祖防髙宋韶州通判赠嘉议大夫礼部尚书上轻车都尉追封彭城郡侯父重坤赠中奉大夫四川等防行中书省防知政事护军追封彭城郡公娶毛氏继娶王氏皆先公卒并追封彭城郡夫人再娶张氏三子长孝友承事郎岳州路经厯公未寝疾奉命展省先茔闻讣得疾后公六十一日卒次孝敬登仕郎永州路知事辟湖广省掾史次孝恭广西道宣尉司照磨女五长适江西郷贡进士张仁伟次适伯顔次适卜徳生次适孟坤珍次适欧阳忠皆士族孙男四好礼好义好信苟儿孙女三观音奴观奴永安奴公博学强记淹贯经史以礼部公号雪界因号雪峰以志蜀土有奏议诗文若干卷传于世早从涿郡卢公处道学诗擅名古体卢公宪湖南尝语人曰鐂掾传之天资髙迈他日纲维风宪必斯人也及公为台端众咸以为知人先君子内翰公于鐂公契友辱知尤深在胄监时尝遣子孝恭受业舘下谊不得辞乃叙而铭之辞曰温温刘公如玉不瑕临事决义蹇蹇法家以儒发身以学施政措为治才着为辞令惓惓告君恳恳许国粤有风纪我扶我植自厥筮仕奋由丞掾迄其悬车终始司宪入也献替出也咨询官之凖人邦之荩臣文皇知公字而不名虽闵劳勚实仗老成上饮公醇公疾弗胜有殽有核赐以豆登丹頬白须拜起给扶尚竭心智载陈谋谟秋官予环迁出缀衣有执国柄赫赫作威公职司平独立无悚止辟不滛展也仁勇卜居长沙谢事建邺轻舟来归赋咏盈箧胡不百年为国蓍眀禋召从疑事就谘蒲轮未臻榆沈斯作以公輴率履无怍子孙诜诜世被徳馨节恵有典眡此贞铭
　　元赠从仕郎吉安路吉水州判官周君潜心墓碑铭
　　安成周君潜心卒之五十九年以子贵有防典于朝将録其副以告墓次其孙绚奉其宗人南瑞所状行来京师谒铭扵予维周氏姬姓厯秦涉汉初至三国两晋多名臣载史传唐季有讳璟亦有闻当时其四世孙威避难迁金陵威子矩仕南唐至御史壻杨竦为吉州刺史矩至吉因家焉二子长翰次羡羡登宋建隆间第积官光禄大夫卒赠仆射又迁属邑之西昌其族蕃衍科第相望部使者号其里曰爵誉羡子廷训仕至供奉廷训子昭为江陵令卒赠殿中丞有五子次子大理评事中师生防化少府夀之夀之子倩迁安成之后林里又四世为潭州通判士贵士贵子人望人望子继祖是为周君之父君讳晞顔初字景顔后字潜心自童丱器如成人年十有六丧父内保家训外亲良师友奋自树立稍长脱去拘挛识趣轩朗举措不扰才力恢恢至元丙子江南初内附官府易置世务方殷故宋吏胥挟文为奸里无赖又为囊槖善良重足而立君以孤遗出应门戸机警辨恵果决有谋既足自彊又能为姻族郷井捍御外侮众皆倚之为安兄志伊蚤世君抚其孤不翅已子先业粗给君善经理遂致赢余推其所有輙济贫乏惟浮靡虚诞之士虽数干请秋毫不可得居郷善善恶恶予敓不偏诉讼有未之有司而先质正扵君者陈义秉法而劈析之咸得肯綮嚚俗为息江西行省郎中杜仲寛闻君之贤方荐君进用俄抱病归未防卒于家年裁三十有三初娶王氏先三年卒再娶观溪刘氏五年而君卒初刘氏之祖母亦蚤寡以贞节闻辛勤教子后皆擢科湖南转运司帐管斗则刘氏诸父南康主簿玫则其父也刘氏在闺门时习闻刘母懿范故能守节自誓又能以教子为先务次子遗腹所生日抱之泣行道闻而哀之君柩久在菆不人问之曰吾妇人安晓书俟吾儿长自卜其地且未亡人守此柩日夕与俱犹同返窀穸也遣子就学嵗时从师之礼无否则质簮珥以继二子感激孝养备至学殖日勤今皆成立长毅用宪司试为瑞金县儒学教谕陞吉安路学正借注广州新防县药径砦廵检辟广东元帅府令史从元帅平循潮二州冦有功迁桂阳路捴管府知事有政绩湖南宪课其最尝平反死囚二人及去官为立生祠厯两考进阶从仕郎贑州録事次恒以儒推择为临江贑两路掾嵗满为上犹县典史毅仕至七品君得赠官其配亦追封宜人君卒以至元戊子六月十有四日葬以大徳庚子十月十有九日墓在州北清化郷邺城里鐂氏卒以泰定丁夘四月十有九日年二十有七失所天六十有六而终葬以至正辛巳十二月十有七日墓在新乐郷之山塘祔姑李氏阡女一人王氏出适进士彭跃龙子务徳孙男四人纮绚浩澄孙女三人曽孙七人君初失父遭时孔艰及其自立涉世又浅而郷曲之誉流芳无穷没世之后家有节妇门有孝子克亢厥宗子宦业日盛国家饰慎终追逺之恵方来未涯是宜有铭铭曰行以集义仅施于郷为善竭力得年不长数有乘除分有丰啬已播弗获后人是食赵祚既讫君方弱冠家绪不蛊君植之干若负竒气不为侠资救难则勇恤孤则慈视前斯振顾后斯焘年不满徳君子是悼有妇誓节志不负君有子力学底绩于文生也旷辽一命若讱赠恩便蕃子仕方进有源斯委孰御其沛惇史作铭以训未艾
　　元赠奉议大夫枢宻院判官骁骑尉追封浦江县子郑府君墓碑铭有序
　　大江之南淛河之东有州婺有县浦江有旌表家郑氏九世同防朝廷嘉而旌之至是又有赠典告于其家是为枢判府君由其子深起家为右丞相太傅府长史阶正六品初赠国子监丞及深迁宣文阁鉴书博士阶正五品当进赠其亲故府君有是命也府君讳锐字景敏其先荥阳人十一世祖曰凝道迁歙凝道子自牗迁睦之淳安自牗之孙淮迁浦江淮乐善好施宋靖康年饥鬻田千余亩以赈其里人号所居曰仁义里淮之孙曰绮号冲素处士事二亲尽孝父照忤时贵得罪文以重辟绮上书郡守钱端礼乞代父坐法守为之直其父寃母张病痹手足皆废三十余年凡就便液绮必抱持其主家政嵗入丝粟不私郑氏九世不异财实自绮始绮之元孙龙防丞徳珪青田尉徳璋尤笃友谊怨家以死中璋法当逮维杨珪请于有司以身代璋行竟死逮所珪子文嗣璋子文泰皆克绍一门薪餐食指数百如出一身令刺史举察以闻旌表其门曰义泰二子长锐即府君防頴悟日记数千言长眀春秋事母贾孝竭力以供子职贾病昼夜衣冠以侍汤剂者数十日无懈容其与兄弟处表里始终无间言怡悦见扵顔色尝典义财每自朂曰吾家累世义居至吾之身或坠先训万死不足以赎媿乃创为式用财纎悉必附日乗月吉以似家长署而通考之由是钩检有法一如官寺规可以久性勤俭任事不惮劳有余即好施见里之贫约必思有以赈之暇日习诗及小楷殊有思致延祐甲寅初科以眀经贡扵郷一试不偶即舍之曰当以付吾后人生以至元己丑之二月二十有七日卒以延祐庚申之十有二月一日寿三十有二闻其讣者咸悼其蚤世眀年辛酉三月三日初葬义乌县延夀山之原今改本县灵泉郷娶楼氏子二人长深次淇深字浚常失所依恃二十余年负笈入京以文行受知前太傅右丞相被选为长史推恩及君赠承直郎国子监丞楼氏封恭人及深迁宣文阁受经郎再迁鉴书博士擢吏部贠外郎今除佥江南浙西道肃政防访司事君进枢宻院判官勲骁骑尉爵浦江县子阶奉议大夫楼氏亦累封浦江县太君深于予有斯文之契以福建防使贡公师泰所为行状来谒铭辞不获序而铭之铭曰昔在唐虞风俗淳美史称可封比屋皆是降及战国阡陌既开史称素封实雄扵财郑门七世资义不竭使居唐虞在可封列家拟素封惟义发身致有诰命受封惟贞司造孔眀无善不报惟枢判君实践允蹈孝亲友兄惇族睦邻撙用致丰植弱赈贫义规我守义产我掌有勾有稽有籍有帐学眀麟经一试塲屋出抱遗编以授子读子蔚有文进遇东阁谋裨鼎轴画主帷幄再迁宫师授业内庭秘阁鉴书讲筵译经乃登要津判铨天台惟君恤典恩宠鼎来进班宥府锡爵蒲璧义门日崇车驷翕赩灵泉新阡迁自乌伤太史勒铭奕叶有光
　　元赠应奉翰林文字从仕郎安成刘聘君墓碑铭
　　国子助教鐂君文廷既陞于朝当推恩其亲天官为之择舘阁美名以居之扵是赠其先君子刘公以应奉翰林文字从仕郎应奉即唐供奉金人避其主嫌名改今称国朝因之虽七品阶实北门词臣惟朝士知名者得以是荣其亲文廷将归燎黄于阡状其先徳谒铭于余余至顺庚午校艺南宫文廷余所得士也为国子祭酒又同在胄闱故为之叙而铭之叙曰公讳蒙正字圣功安成汉为县属长沙国刘氏为长沙定王后故家焉公十四世祖曰五防士初徙城西汤村晋安复县也处士生唐末五季有善行于其郷涉宋三百年鐂氏科第相望皆其后人公防有宿慧五嵗属辤八嵗能举子业号曰竒童父甞携之贵人家贵人命以赋援笔立成思致不凡坐客叹服一日父于役公戯母周夫人侧适诸父夜课子姓以郷校赋题烛防未就周夫人曰诸兄方苦吟儿则戏剧何为公俄黙若有所营飡顷曰儿赋就矣索纸笔写之周夫人命以质诸父诸父为之失色以示诸郎曰若辈徒长大曽不愧是儿眀日赋传诵众口郷前辈争造门呼出观之居无防世改科废公年方富才器卓荦自以用不适时寖不屑为章句习防丁外艰抚事増悼终丧辞周夫人南逰衡湘常挹挹不乐喟然叹曰大人在菽水之养不可久违箕裘之业不可久弃幡然归故庐尽发先人遗书淹贯六籍驰骋百家旁及盘盂隠奥虞初稗官靡不搜抉已乃大肆力于文沛然出其有余沾被学者四方负笈及门如适工倕长短大小咸中矩矱它匠弃捐悉就斲削以公能诱人知方使厌饫日趍不容柅也性豪举旷达先庐故占胜地猾邻乗公出诱大驵暗据防为已有诸从巽愞不能制公还誓必复之驵亦难公奉归侵疆公除塓葺招复徙者邻以是嗛公防嵗祲郷田不毛邻攰扵征布以计弛其肩于公人谓势必返之不则病公曰人惫故求更惫而返之不仁里有贫不能输者毁家以代之由是生计滋削然终不咎隣独自责曰居不择邻非智去之龙云溪上居焉溪上多故人士族乐公之迁遣子弟受业恐后四方劳问繦属公内给太夫人甘膬之需外脩诸士友绸缪之好晩况殊适环堵萧然戸屦常满兴至觞咏宾主尽欢髙谈善谑倾倒四座酒酣取古人诗文击节而歌声沮金石踈髯古貌臞如列仙睥睨世故无足芥其胸次者一日饮傍舍暮归沾醉就寝丙夜家人闻呻吟起问安公曰吾旧疾痛亘心膂嵗常殆今二十年复作其不瘳乎诘朝更数医皆郤其药不饮七日忽宵兴正冠而坐召诸子语不及他唯以不得终养太夫人为恨言讫而瞑皇庆壬子十二月二十有九日也年五十有三疾初作周夫人已卧病公卒七日周夫人亡眀年正月十有一日诸孤用治命奉公柩葬于故庐之隂曽大父继周大父先登父云凤皆为郷名士娶朱氏以子贵封宜人子四人长闻即文廷登第后调临江録事有善政居成均事称其禀以善教名次闬次阅次闰皆以经教授女二人长适贺氏次适张氏孙男女十三人公笃扵孝友弟应龙防孤妹归李氏早寡于时饥馑师旅相仍公避难﨑岖徃来百里间抚孤存寡恩极周致家虽贫所识空乏即解衣推食无靳居郷曲有誉处豪右有道虽不好以气岸加人而见者自失其负挟平生喜读书过目成诵朋友乩疑随事防荅云出某书见某注如腹有笥然为文浑厚条达不事竒澁下笔輙数千言雄议叠出多裨益世教切中治体人称其有大对抡魁之材尤善知人诚伪防事成败横逆无故至前了不为动人骤遇之见其髙世不覊之材未容輙致亲附而明白坦夷虽家人细故不以欺客退而消去鄙吝终身不忘雅不喜浮屠幻妄之说闻朋友有佞佛者移书切责郷先生若静徳王公圣与青山赵公仪可复心崔公君举养吾刘公将孙皆折辈行友之科诏既下公读而喜曰吾老复见塲屋寜非天乎寻至物故齐斋彭公长庚祭以文曰科目方兴而伏生死礼乐将用而河汾亡其见重名士如此公号山泉先生有美矉集若干卷学者传之既没时人见论事不痛快临文不强人意輙太息曰安得复见刘山泉先生铭曰公之学硕以多可擢巍科公之词雅以丽可司帝制有其学不科其擢父懐其璞子献其防有其词不制其司生背其驰死践其资其有不居其蓄不祛其达敷腴其偿寓诸茫茫九京公莫起矣瞽宗有辤惇史有讄
　　元故徴士叚公礼廷墓碑铭
　　有元征士叚公礼廷既之十年其孤徳辅徳文介余故人之子聂孟宣以公之行实谒余请铭其墓道之石予始辞之孟宣请益谨乃述其行而为之铭维叚氏庐陵之龙溪人入唐以来代为显官有积阶至银青金紫者公讳士龙字云亨礼廷其号也曽祖仲仁祖文郁父子开字叔茂真逸处士始迁长沙城中三世皆有徳之士公本真逸族子宋季叚氏有登进士第卒官成都华阳主簿讳文焕者公所生曽祖也以词赋两请漕贡进士讳议孙者所生父也内附初世故多艰贡士徃安成依妻家刘氏以居前至元辛巳公生刘氏家年九嵗外祖鐂梅先生竒其頴悟真逸无后询之族属求可为后者见公拊之曰吾行四方阅人多矣是儿能振吾宗者请以爲子贡士持不可贡士没母刘氏辛勤自立教公从师受学甚谨又九年真逸申前请弥切乃许以为后时真逸以赀雄于长沙得公干蛊甚副所愿公事真逸及母李氏尽孝遇弟士虎能友士虎字文亨本从姑之子与公同继真逸为性刚果公每济之以寛内笃恩爱外极弥缝家务大小咸当其可公之助居多由是家日益裕又加润色焉真逸晩嵗优防之趣甚适公所生由文焕而下六丧未举公竭力营厝悉如礼同气四人兄可珍弟可立揭家从徙长沙公赒之有方既而夫妇俱亡公殡其二丧抚其诸孤使之咸有所凴借女兄适印冈罗氏相距六百里馈问无虚月其他赈贫防难施诸外人无少难色每嵗发廪务平其值庚午大祲则损直倾积以济存活无筭平生读书一见随了大义有所得輙加体验而行当道荐以文学掾力辞不就家居命僮仆治生一经指画即不以婴懐惟与士大夫防乐而忘倦蓄古书画暇日把翫清谈纚纚不絶城东作三友亭常领客觞咏嵗癸酉防南岳登祝融夜半望海日超然有从方外之志乙亥归庐陵徧脩先茔之祭退而防诸族防姻交欢甚是年真逸年九归为真逸夀击鲜髙防绕膝奉觞须发班白座客歆羡未防真逸病侍病劳勚及卒哀慕过情襄事甫毕公亦感疾逾三旬未瘳一日忽呼二子语之曰民生在勤勤则不匮汝曹勉之越数日疾复作濒殆有僧怪牛素所往来问之曰究竟若何举手画一圈曰平生受用不离乎此子问家事不荅啓手足示之翛然而逝后至元二年丙子五月十有二日也三年丁丑十一月庚申塟善化县龙坑之留思岭公性忠厚喜愠不见顔色训子弟能以身教有质问必中理得年五十有六未弱冠来继真逸始终防四十载父子慈孝如一日中外无防防问言难矣哉初娶胡女一人适广东寅尉副使聂公以道次子孟宣刘氏子一人徳辅李氏子一人徳文皆克肖孙男女各一铭曰人生至难为后于人其难维何尊尊亲亲亲既区别尊有隆杀君子处之先识其大所继所生置身其间不爽其宜得誉匪艰吁嗟礼廷动适厥中于分则严于情则通嵗逾三纪恩义周浃至诚咸孚靡间靡谍坟墓我省谱图我脩两宗防合二郡绸缪庐陵长沙地壤犬牙叚氏蝉聨克昌厥家里称善人士曰善士生有处誉没蕃芷湘江之壖卜兆允臧魂魄所之咫尺故郷庆源川増后人其承惇史作铭诒尔云礽
　　元故隠士更斋先生鐂公墓碑铭有序
  </div>
  <div class="pagination">
   <a href="圭斋文集_page5.html">
    上一页
   </a>
   <a href="圭斋文集.html">
    1
   </a>
   <a href="圭斋文集_page2.html">
    2
   </a>
   <a href="圭斋文集_page3.html">
    3
   </a>
   <a href="圭斋文集_page4.html">
    4
   </a>
   <a href="圭斋文集_page5.html">
    5
   </a>
   <span class="current-page">
    6
   </span>
   <a href="圭斋文集_page7.html">
    7
   </a>
   <a href="圭斋文集_page8.html">
    8
   </a>
   <a href="圭斋文集_page9.html">
    9
   </a>
   <a href="圭斋文集_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
