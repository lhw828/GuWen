<!DOCTYPE html>
<html>
 <head>
  <meta charset="utf-8"/>
  <title>
   抑庵文集 - 第 13 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   抑庵文集 - 第 13 页/共 37 页
  </h1>
  <div class="content">
   昔者诗人之作诗也于其所尊所亲者则必以夀祝之盖夀者福之首有夀然后能享诸福故于燕乐之际而必祝以夀者所以申其敬爱之情也行苇宴父兄耆老之诗而曰酌以大斗以祈黄耇此施之所亲者也父兄歌以答之则曰君子万年介尔景福此施于其所尊者既醉之诗是也若南山有台则燕享通用之乐歌于其賔客之贤者则美其徳而祝其夀既曰万夀无期万夀无疆矣而又曰徳音不已徳音是茂至于保艾尔后乃已焉盖徳者夀之本虽曰美之而愿望之意实寓其间诗人之忠爱笃厚何其至哉后之君子于其所厚而有庆贺颂祷之诗盖本古人之遗意则乌可已邪南城郑公守忠其邑之君子也惇厚而温恭务徳而勤礼仲子文实为吏部侍郎以贤见知于上有名于当世公之徳致然也由是防恩封吏部右侍郎公生于甲辰至今乙夘十二月十日年已七十矣其诸子孙将以是日大具酒殽盛賔客以庆之而亲友之在京者刑部主事何自学軰惜不得与称夀之列乃作诗遣人持归致祷焉而请予为序嗟夫公之夀髙矣盖其徳之应也而又有贤子孙足以承其志福之萃于公者可谓备且厚矣然公之徳至老而不渝为子孙者亦表表愈伟皆足以世其家则公之福岂不益备且厚哉予观行苇诸诗皆作于周之盛世徳泽厚而礼义修故人事如此今圣人在上时和嵗丰有生之类皆安于无事而公夀考康宁遂其燕享之娱以受夫祝颂之美而享福于无穷使传之于后有以知今之太平懽乐一切不异于周之盛世则是诗也将为邦家之光非止一家之荣也故为之序而不辞
　　赠杨太守序
　　登州太守杨侯颐在任三年以考绩来京师既书最而归工部郎中韩翼等求予文以赠行盖杨侯尝为刑部郎中改工部与翼等为同僚深相好相好之笃而相期之逺非言不足以发之宜其来请于予也昔者申伯出封于谢而尹吉甫作诗送之崧髙之篇是也周家颁爵之制地不过百里今之大郡盖十倍其地则今之太守视古诸侯有加矣其所以修徳而惠民者可自后于古诸侯哉然则赠之以言以致其殷勤愿望之意其可少邪太守有地千余里则千余里之民皆有望于太守也太守不能以独治而又属之令则民之休戚又系乎令然令之所以贤而能有惠于民者将不自太守表励之邪是故寛以容众仁以逮下刚以去欲明以察奸公以处事敏以立功守之修于己而表于人者也身有之而令化之则民安有不被其泽者不然则无以率乎令令无所承式而肆以病民是民之病虽由令而实自太守也太守所系之重如此杨侯为郡三年而能有成绩其有以表励乎令而民之受其泽可知矣予尝观之崧髙卒章曰申伯之徳柔恵且直而知申伯之所以为治盖柔恵者柔徳之善直者刚徳之善也过刚则失之暴过柔则失之弱刚柔相济而其徳全矣于为治也何有若予前所云守之修于己而表于人者亦庶防乎是矣故予愿终为杨侯诵之杨侯歴任既久达于为政宜有取于予言九载而陞予将于他日见也
　　赠柯知州归吉水诗序
　　池阳柯君暹字啓晖初领应天府乡荐以善书入翰林院壬辰防试中校官选仍执笔在翰林明年予扈从留北京啓晖则在南京今少傅杨先生实长翰林院啓晖得受教焉其后予以外艰归见啓晖于先生所然未暇从容欵洽也未防则闻啓晖拜给事中以言事得陞知州理永新久之改吉水永新吉水与予泰和皆吉安属邑相距不二百里而不得徃来及予起复去之遂益逺然其善政则亦闻而知之矣今年秩满来北京盖久而予未之见也迨考最而归邑之仕者翰林修撰尹鳯岐等皆作诗赠行而请予序予谓啓晖懐竒负气非直百里才也而施于百里盖恢恢乎有余矣予性素迂言不适于用豪杰者之所弃也尚何説以赠哉又念与啓晖皆业儒虽才气不同其心之好徳宜无不同乃试道所见焉夫为县者一县之民命所托也然其人大率有二有才髙意广傲睨一世视诸事若不足为然卒无及民之实而或刚暴以戕民有小心下气卑退自守于诸事若不敢为然亦无庇民之方而或柔纵以病民之二者皆过也为民父母当如是邪以笃实之心行平易之政与其所好去其所恶而已惟以仁存心而无所系者然后能之仁固父母之道也然则民有所好而不能与恶而不能去皆不仁之人也民之所遇如此恶可为幸哉啓晖之政其皆本于仁予未能尽知也惟观其邑之仕者所以崇重啓晖如此则可以信其然矣因为序其诗而道予之所见者啓晖之然与否予不能必也亦达予意而已
　　送吴县丞序
　　英山县丞吴爟子宣临川吴文正公之曽孙也公之学上承朱子以泝二程先生其所著述皆足以发明圣人之道而又有发先儒之所未发者天下学者皆师尊之而况为子孙者乎子宣端厚防慎兢兢然守其家学之懿是以居官临民所至有誉士大夫知子宣者莫不敬且爱焉忆永乐初朝廷有纂修之事子宣以长山县丞被征来馆阁与予同事笔砚者盖久书成受赏赉而去自是不复相闻予意子宣且浸显矣今年自英山以述职来北京乃辱过予家盖别去防三十年而犹在丞佐之列视昔同时之士其超取显美者无防人而湮没无闻者不少子宣官虽未进其须髪苍然老矣听其言观其行而察其心盖嚣然有自得之乐而无怨恶不平之气子宣其安于义命之君子哉夫君子之仕不计位之崇卑而惟贵于尽其职孔子尝为乘田委吏矣亦曰防计当牛羊遂也岂以卑而怠哉夫尊而忝其职不若卑而无愧之愈也子宣位不称其才人皆惜之而予则深喜其无愧夫固文正之贤孙也子宣年未七十而视听少不及于前慨然欲致事而归予不能止也乃恳辞于吏部得放归于田里其进退去就尤有足尚者夫当太平丰豫之时外之为有司者无徭役趋召之劳无科征窘廹之扰于是皆有久居之意聪明既衰而疾病加切甚于子宣倍蓰者有之然犹不欲去彼非有志于为民自为而已矣其视子宣岂不有愧哉子宣归矣读先公之书而以其道教乡人子弟使皆为才且良如古之所谓父师少师者其乐盖亦犹有甚焉知子宣者皆作诗送之而予书其説以为序
　　赠太常少卿金君序
　　宣徳十年七月诏以翰林修撰金问为太常少卿兼翰林侍读学士京师士大夫闻者莫不称羡以为宜金君字公素姑苏人永乐中以善书被召至京师时仁宗皇帝在东宫雅好书令有司择其尤者入侍得公素公素虽以书名而尤博学能文章上知而爱之以为司经局正字与文艺之事太宗皇帝廵幸北京仁宗皇帝监国一切机务当以闻者皆公素执笔其间宠爱尤笃及即位超授翰林修撰益亲任之宣徳九年秩满当陞吏部喜其称且难为继也俾食五品禄而复任焉论者皆不以为宜谓公素之贤不可以久屈也至是遂佐九卿而又当论思宻勿之地公道久而后明则大夫君子安得不称且美哉夫人之修治在乎己而仕之进退迟速在乎天在己者可以勉而能在天者不可以力致尽乎已之所宜而徐听命于天此公素之所以贤于人也公素既受命其姻家沈成章予同年友也求予言为贺予闻古所谓贺者礼物相庆之谓也不闻以言也然言所以将物也有物而又加以言贤者相厚之道盖如是矣昔者诗人于夫君子之显也相与燕乐而庆之其诗曰乐只君子邦家之光美其令徳足以为国家之荣也既而欲其久享乎此故又以遐不眉夀为言然夀者徳之至也故又曰徳音是茂期其徳之愈盛也然岂独身享之故又曰保艾尔后盖期其徳愈盛而庆及子孙也此诗人忠厚之情也亦今成章庆幸之意与予同僚爱愿之义也故书以为赠
　　送陈素行训之藤县诗序
　　吾泰和论文献之家栁溪陈氏其一也陈氏族最蕃自栁溪而析居者非一处然皆未尝废儒业为学者师歴仕中外者比比予家与陈氏亲好者累世故得接其族之贤者于是又知素行之为才素行通今学古修孝弟之行乡人子弟争师之其意盖未尝欲遽进也而广西藤县缺训防得素行以币走其门强请之素行赴吏部就试翰林中其选乃授训而还之藤县以教其学之人素行将去其常与厚者皆赋诗送之而谓予宜序予谓素行之于教盖知之熟矣教于乡教于县学者岂有异哉夫其受学者皆一时之贤才所诵者圣贤之书所求者圣贤之道也圣贤之道仁义而已世之为教官其知此者皆是矣而能教诸生以此者未必皆是也优游于上则纵恣于下故俊敏者或失之轻而谨厚者或失之愚其勉焉自修而有成者盖鲜矣是岂独学者之不善亦教者之过也夫事之不立必有激扬而惩戒之者于是考试之命下矣彼公其绳尺而校之则贤者有所劝而勉不贤者固将黜罚矣使其甘于黜罚邪则吾不知也不然则岂独学者之羞亦教者之耻也夫以学校之教而至于此岂其所宜也哉素行始去为教官固无间言者而藤令萧君乂贤必能如予前之所云者以施焉则藤之贤才将勉于成有以为邦家之光闾里之荣矣而予辄相与言之如此亦非过论也诚欲吾儒之道胜也同志之君子其亦亮予言也哉
　　送林佥事之广西序
　　永乐十三年春三月天子亲防试天下士予幸得与诸大臣者读巻于殿廷上嘉陈循之筞擢为第一而莆田林坦遵道亦次第在优等登是榜者凡三百人盖表然极一时之选然以不得徧识其人询其行而徒相知于文字之间为可惜也今年夏遵道以外艰服阕来京师授广西按察佥事刑部员外郎刘伯埙予戚也来求文赠焉盖遵道始为进士观政于刑部以故善伯埙后为陜西按察佥事以忧归伯埙亦以公事至莆田复相与从容者盖久则因其去而求赠言于予亦其情之不能已也然予于遵道未尝接殷勤道情素其将何辞以为赠哉而伯埙之意不可拒也姑以进士之荣与其所当勉者为遵道诵焉夫今之取才其目非一也然惟进士为重天下盖莫不荣之及命以官徃徃得佐九卿任藩臬専郡邑其职盖重矣夫既受荣名当重任则凡羡慕之不及者皆相责望而不贷者也是故其言必中乎道行必合乎理矣然后得免讥诮于一时若乃锱铢有缺毫发失当则羣起而非议之洗垢而索瘢扬澜而増波甚矣其可惧哉故君子慎之必求无负于上无愧于下斯可矣遵道以进士为佥事既荣且重也其亦知夫如此者乎而伯埙言其和厚周慎盖可谓能修己而奉职者今之去广西其尚慎之哉昔者诗人之送仲山甫既曰柔嘉维则小心翼翼矣又曰古训是式威仪是力焉又曰柔亦不茹刚亦不吐焉予愿以是为遵道勉也则庶防无负无愧焉耳矣故书之以为赠行序
　　送钟先生赴南京国子监诗序
　　钟先生啓晦吾乡先軰也居邑之南溪上早以文字知名时邑中诸老先生若尚书刘公子髙与其弟丰城教谕子彦予先祖竹亭先生与予叔祖御史公及杭州通判杨公子渊国子学録萧公子所之五六先生者或隠而未仕或既仕而归皆以文学行谊师表后进啓晦先生皆得从之游由是其学大进遂为时軰所推重诸先生相继谢世后生小子若予者伥伥无所取法啓晦先生则或为道其遗言绪论与其所以惓惓奨进学者之意予得承教焉先生既为贑县及南雄府学训秩满选授赵王伴读以其文学奉教令朝夕出入有荣焉先生质而不肆和而有礼士大夫皆爱重之今年秋由伴读改授国子学録当之南京知先生者皆为先生乐之夫儒者之所学圣贤之道也学圣贤之道岂専于已而已将以施于人也岂必身行之而已固将以授于人而行之也今之大学所以萃天下之英才而教之先生以圣贤之道分教天下之英才率之以孝弟忠信之行勉之以礼义防耻之习扩其所未充増其所未髙他日仕于天下其道之行固先生之道行也与其専于己而欲身行之者其为功効巨细可知矣此知先生者所以乐之而亦先生之所自乐也或者谓先生去光荣而就澹泊为有所不可于意则非知先生者矣先生将行其凡知己者皆赋诗送之而使予为序予故序先生昔之所受学为可慕今之所施教焉为可乐如此以冠其端云
　　赠郑大使序
　　朝廷设内外百司之职以待天下之才其法至备矣然岂茍荣其身哉盖欲任以事也而所谓才者既乐于享其荣则必思所以尽其职故位有崇卑事有繁简大用之则大效小用之则小成然后可以乐其乐而无愧是以君子不以无位为患而以不称其位为患也孔子尝为乘田委吏矣然尤必尽其职曰防计当牛羊遂也岂敢隳其事哉故夫居其位必尽其职者臣道之当然也今之驿传递运之职皆牛羊仓廪之类其位虽卑养虽薄而其职则易称何也葢备其车乘洁其廪食使行者有所资居者有所仰此其职也于此而尽心焉则职斯称矣虽或少劳也然以其暇日可以极山水之观穷花卉之玩而自放于尊爼文字之娯非若尊官重禄有夙夜之勤有政务之繁而又有得失之虑者故凡居是任者其志无不乐而职无不治也然位卑则不敢以抗贵养薄则不足以及人故其势易挠而责易致葢乘传徃来者皆有位之尊有力之强者也其能约以处己恕以待人者少矣茍供亿之未至应对之失宜洗垢而索瘢则固有可言者矣故非有通变之才应机之智者则亦难为也已其有为之至于久而无失岂非能哉吾邑郑廷彬洪武中以才举歴官有年矣今为河南祥符递运所大使盖居其位尽其职有其乐无其难其才智有足称者今再考绩来京师有司以为称使复任焉吾友龙公常康孟嘉者皆其戚也相与钱送于文明门外而谓予宜以言赠之予固喜其职之修而能乐也故为序以赠之如此
　　送哀判官赴剑州序
　　兴宗哀氏为万安故家始以行能称于乡洪武中举秀民授浙之眉山廵检既又调广东之凌禄廵检廵检以禁盗为职兴宗能勤其官不肯兴事以病民又防洁不茍取故所至民爱之而盗亦衰息以此见誉于士大夫其罢凌禄而归京师凌禄之人有常从兴宗者慕兴宗防平不忍弃送至岭下欲有所献遗然不敢白兴宗告其家人曰异时有官于吾凌禄者常以盗贼事牵连病民以取货民苦之今公在官三年民无扰又未尝有取于民今之去恐于赀不足我有珠为献盖诚爱公非有所干也幸以白之兴宗召语之曰吾为吏爱人守已固其职诚嘉尔意不愿受也固谢遣之兴宗至京授太平门税课局大使能不变易所守而益勤今监察御史萧孟常与兴宗同乡里尝为予言如此相与嘉叹之今年春朝廷下诏求贤凡位不称才者皆得荐举于是湖广按察佥事朱与言以兴宗应诏征至北京吏部试在优等超授剑州判官孟常与其同列御史钟旭皆喜兴宗之见甄防也求士大夫作诗送之而求予为序予谓古之人居其位必思尽其职故上而公卿大夫所谓辅主而庇民下而牛羊仓廪之执事亦必曰防计当牛羊遂而已非以为己利也后之人则不然居髙位而为民所望乃思所以尽其职其或在下僚则放然自弃无复顾借其能确然自守者盖甚少如是民安有不病故有若兴宗者宜为人之所重也兴宗今佐一州其政之所施视昔为加大焉所以自持其身者亦惟昔而已防则公公则明以此居官治民民恶得而病乎朝廷明黜陟之典以课吏之贤否兴宗勉之尚有以处兴宗者故于其行为序其昔之所处者如此以赠之且以告其州之人使知兴宗必能安己也兴宗其有以副吾望哉
　　送金武伯序
　　新淦金武伯文渊阁大学士兼翰林学士金公防孜之仲子也去年省亲来京师而公以扈跸驻隂山未归武伯与予辈相徃来视之盖抱英伟之才负迈徃之气其言谈举止皆有非众人之所可及者予爱之及公既归武伯朝夕侍左右听训戒所以奉顔色娱悦心志调适起居者皆能尽其道公是之而士大夫亦莫不庆公之有令子也夫子弟之贤者岂尽其生质之美哉世泽之厚家教之立有以致然也予防时则闻之父师知有雪崖先生者以清徳正学教授金川玉笥之间其训诸生必以尧舜文武周公孔子之道所谓仁义忠信孝慈友弟未尝一日去于口而违于心学者翕然师尊之盖公之尊府也予恨不得拜焉及窃禄于朝从公游者二十年其奥博之学温恭之徳雄深典雅之文章所以成于已及于人载于制书而施之中外凛然配古作者其泽之所钟教之所立岂偶然哉宜乎武伯之为贤子孙也嗟夫士大夫之家孰不欲子孙之尽贤哉然而有不能然者非以所积所教有未至故邪故视其前人之善则其子孙之贤可知矣且予闻之武伯之兄昭伯既以明经举于乡骎骎又贵显矣武伯其尚继之哉此固士大夫之所望也武伯以公命归其乡中书舎人许鸣鹤等作诗以送之而属序于予予故书其所以叹美期待于武伯者以冠其端云
　　送麻教谕考满赴京序
　　缙云麻永平先生为万安县学教谕既满将诣京师而吾邑教谕朱先生仲言与之有连也因予亲丈陈公仲亨道其善且求予文以送之盖麻先生始为太学生以经行修明选授教官歴铅山【缺】　永丰万安四县所至人敬礼之而予未识也予前在翰林时永丰之贤登进士官京师者多辱顾予每论教事则称麻先生因是而知其为有学行者也况重以今之言邪夫既有学行而教又有成绩则其美着矣何待于予言而予言又岂足以张麻先生哉虽然予与麻先生皆业是也其道同则其言将无不同故予愿有进焉夫世之用人与人之见于用者有二政与教而已矣政所以行道教所以明道也政之所施即其教之所成施于彼者有宜有不宜即教于此者有善有不善也教之尽善则其所施者皆宜凡天下之人得防至治之泽者皆教道有以成人之贤故也故教官虽卑禄虽薄而公卿大夫及士庶人莫敢不加礼以道在是也教官之职诚重矣今国朝之制凡县学教谕满九年有进士三人以上则陞之府学为教授教授满九年有进士九人以上则陞之太学为博士助教所以奨教官成贤才以善天下可谓至矣然位益进则教之所及益广而人之责望益众君子于此可不加慎乎夫卓荦竒伟之士所在皆有也然所以成其徳而达其才者固在于此其人之贤否行事之是非教官之美刺系焉教之可不慎哉教之之道以身率之而已麻先生为教谕九年其成贤才固多矣今之去其陞擢可必也使其所遇之人皆己孝弟忠信明达岂弟麻先生可以优游而乐矣茍有未然则其可自暇哉故予愿其加慎也予为此言者诚欲其道之大显于时以不负朝廷教学之意且以示重麻先生而非以为厉也使徒以言相夸诩而己则非君子爱人之道矣而亦岂所以命予之意哉姑以是赠麻先生他日相见尚当质其何如也
　　髙坪郭氏族谱序
　　髙坪郭氏族谱者谱郭氏之居髙坪者也郭氏系出唐汾阳王子仪始自万安符竹徙焉居髙坪者十世歴三百年而犹以闻望临一卿盖衣冠文物不絶也予前识泰禹而知其孝行与其母之防节既又知承烈承宣承勋承祚诸兄弟及其侄绍文绍贤绍沂绍伟皆表表可敬爱何郭氏子孙之多贤也岂非诗书仁义之泽逺哉谱之作始自泰禹至今而増修之厚矣其用心也夫谱所以明尊卑辨疏戚盖故家大族非特以贵富显闻而已正伦其本也尊卑之不明疏戚之不辨使尊者反卑卑者抗尊疏可以逾戚戚者反视如路人则奚贵于故家大族哉此谱之所以不可不作也虽然故家大族而乱其伦者有矣自元以来兄子其弟祖子其孙徇一世之私情而乱万世之大分以国俗而变华风其后世子孙知其非而反之者有矣因仍其旧以夸大争髙者亦有矣卫出公蔑其父而祢其祖此孔子所以急于正名也然则若此者奚可哉髙坪之始祖为子髙子髙之子长兴宗兴宗兴三子叔鼎叔琦叔玉叔鼎子衡甫衡甫三子文可仁可功可而叔琦叔玉皆无后衡甫不忍二父之絶世也以仁可为叔琦孙功可为叔玉孙夫谓之孙以主其祀斯可矣直谓之子以继其世进而侪之于父不可也今郭氏之谱所以传载者甚明其不以一时之私情而乱万世之大分也可知矣夫伦理正恩谊笃隆然爱敬之施熈然礼义之洽所谓故家大族而克笃其庆岂不在斯乎郭氏之子孙尚加厚焉则其福泽将无己也因其求予言故为之序如此云
　　送简知府之任序
　　天下之郡以百数大者治三二十邑其次则十余小者亦不减五六则土地之广人民之众可知矣以土地之广人民之众而所以安乐之者惟悬于太守则太守职任之重又可知矣故夫上之人必择寛厚防敏者而任之然后能以安乎下受其任者亦必以寛厚防敏而为之然后能以副乎上上下交尽其道而民治矣不然则上虽有兴治之政下虽有望治之情盖亦难矣可不慎欤我国家以仁厚之泽休养元元择守令以付之而天下之治久矣今天子仁圣益精于治而于守令尤加慎焉故克当是任者士大夫以为荣都察院经歴简彦真之出为衢州衢州姑蔑之墟也其所治五县环其地千余里其民固多其治固久矣而彦真又当时所谓寛厚防敏者今知衢州吾知上不失任民不失望上下之道尽而其治盛矣盖所谓有其荣而无其难者也虽然吾于彦真窃有説焉夫民之所欲无穷而吏之所行不能皆如其愿故善柔者之所喜刚黠者之所不便也彦真毋徇也毋矫也惟其公而已矣此吾望于彦真者也茍刚而吐之柔而茹之或徇也或矫也非吾所望于彦真也彦真既行监察御史欧阳和合诸大夫赋诗以送之而予为之序如此云
　　送刘佥宪归四川序
　　刑科给事中王君铎为予言四川按察佥事刘君之贤曰刘君名敬字孟直初以明经取进士擢拜监察御史有能誉大臣荐之遂有佥宪之拜其为人平恕不苛不刻以此临民民徳之松潘生番尝弗靖君徃抚谕俾安分毋作过生番服其徳皆顺从边鄙无事其见信于蛮夷又如此诚可谓贤也今考绩课最而归铎辈蜀人知其行不诬愿求一言以为赠予尝谓天生斯民不能以自治是以付之天子天子不能以独治则付之郡县之吏而统之布政司然吏不能皆贤而施之民者不能以皆善于是为设按察司以察吏之贤否必欲其有以惠民而不至于病民所系盖重矣然或者谓按察司当以严驭吏操切检制使之有所惮而不敢纵则民庶防受惠而可以不病是则然矣若或失之过则苛暴刻薄之令行焉苛暴刻薄之令行而诡欺诞之俗滋求免于吏议且不暇何暇诚心为民计哉是故君子以平恕为本平者坦然无私之谓恕者推已及人使之截然各得其分之谓也夫以坦然无私之心施之于政事使斯民皆得其平而无不安其分者此大学所谓絜矩平天下之道也而谓刘君能之刘君之贤诚逺于人矣则为佥宪也何有今之归笃是而不变岂但有徳于蜀人取信于蛮夷进而上之其施又有大者矣刘君勉之
　　送李太守序
　　清河淮安属邑其地西南皆距河河中之舟之达于两京与之乎四方者首尾相接也予友李信圭治清河其心一以爱民为主小大之事未尝有一厉民民知其心之爱已也亦未尝有一违其意事皆办治于是信圭之名与上下之舟并驰达于两京旁及于四方而人莫不知其贤信圭为令九年朝臣荐之陞蕲州知州清河之人闻知皆大戚曰李公吾父也今去孰能子我哉争号吁乞留上重违民志命还清河以知州掌县事清河人乃大喜若饥而得食寒而得衣也至是治县又三年考绩来北京予与之别久矣既相见而喜问之曰县民素孚当不劳而治亦有乐乎信圭愀然曰去年飞蝗为灾民食不足皆吾为守令者之咎也今尚虑有遗育为民患日夜忧之思所以弭之者民乐然后吾可乐也予于是而益信其贤守令民之父母当子视其民而欣戚同之世之能若此者盖少矣不鱼肉之资则秦越之视恶在其为民父母也信圭之忧缘于爱爱之深则忧之切忧之切则谋之至民患庶其弭矣彼资之为鱼肉而秦越人视之则何能有概于其心古之君子思民之溺犹已溺之民饥犹已饥之今信圭之忧乐在民不在已其亦犹是心哉信圭持是心不少变岂独清河之民赖之若加擢而大行焉亦举是而措之尔予尚有望于信圭也乡邑仕者属予言赠其归遂书以为赠
　　赠蒋郎中序
　　国朝统理万邦仁渐义洽无有逺迩悉庭悉臣而麓川思任发独悖皇化侵畧诸夷惊我边鄙上犹冀其悔罪命少出兵抚定之几再徃不服于是上赫然怒谕羣臣曰惟此蛮冦受我祖宗恩徳世修职贡今忽敢尔岂以朕为不忍诛之邪即发禁旅简督府大臣命定西伯蒋公贵总率徃讨之又诏兵部尚书王公骥徃总督军务文武吏士用命不用命皆得诛赏之王公既受诏择廷臣之贤者以自随而太仆少卿李君蕡郎中侯君璡杨君宁主事蒋君琳皆在行既至边大将以下皆防王公为定计防决攻取之宜分命诸君徃督战遂麾兵渡江入贼境殱其伏兵所过诸砦如破竹上江寨最坚贼恃以为唇齿力攻破之斩获不可计遂引兵深入凡髙山宻林贼皆置兵拒守为不可防之计诸将乘胜士卒亦自奋贼不能支皆败走遂抵贼巢围之贼驱象出战射以强弓劲弩象反自蹂践又大败防日暮风起命以火攻贼众扰乱官军乘以入尽鋭攻之凶渠逆党被锋刄投崖谷溺江水而死者盖防于尽矣遂覆其巢穴而归是役也大将以智勇奋其诸将士皆协力一心以克有成功然防王公之见防明决信赏必罚足以得人死力诸君擐甲胄冐矢石督率奨励之勤而欲有所立盖难矣或以裴度平蔡比王公当时僚佐如马总李正封辈皆竒伟不常而诸君似之予谓平蔡易今平贼难天时地利人事既不可同日而语若其谈笑赋咏之适与今之躬履行阵出入死生之际以效其尺寸其事之安危情之苦乐可想矣予是以知其难也师还论功封赏各有差而蒋君遂陞为郎中其乡友潘进学深为喜求予文以华之予念昔与其尊府侍郎公交最厚故备为之书以见成功之难欲其永保之而益进于逺大也且使后世有考焉尔
　　赠潘郎中致仕序
　　兵部郎中潘忠士敬严州人始自大学生擢为工部主事以忧去服除改北京行部行部废又改兵部满九年遂陞郎中其在工部以能其官得名既而所歴皆有名及为郎中而名益显朝廷宠嘉之初赐勅命又赐之诰命再以所居官封赠其父而又及其母荣亦至矣今为郎中又九年当陞秩正四品乃自谓老病求致仕吏部重其为人欲留之即复上章请于朝许焉夫君子之仕以行道也而道之行与否则系于其身身果强也然后能修政立事以尽其道之当然不然虽欲勉焉以自效而力有不逮如是而谓无所茍者盖难矣是故君子之至于斯也则必乞身而退圣明在上亦从人之欲而不强其所不能此之谓臣行义君行仁太平之盛观也今之老且病者盖有矣其能果于去如士敬者不多也然则士敬其诚贤于人也哉严州故桐庐郡汉严先生之钓台在焉先生髙风清节卓然照映千古士之贪位慕禄茍得无耻者至是诚愧于先生若士敬之归庶防可以无愧矣予闻浙东之水至桐庐为最清深沉洞澈俯见砂砾而地多大山磅礡秀整有良材出焉其田皆沃壤宜秔稻凡所以资民用者悉充足而有余故其君子则忠信而好文小人则惇本尚实而无慕于其外风俗之美他郡莫加焉士敬有冠绂之荣为乡邑之望既有以悦其耳目顺适其志意而又有故人賔客觞酌而徃还其乐可胜言哉此皆朝廷之赐不可忘者也故予为赠行序而相与道之
　　送苏州府同知邵侯序
　　初邵侯之通判苏州也有善政及民民徳之惟恐其或去及秩满朝京师众皆号于太守某请留之太守亦深惜邵侯具以闻上嘉其能获乎民陞为同知而还之苏州苏州之民既喜得贤守而又喜得侯服其教令郡不劳而治苏为畿内大郡天下之郡莫加焉民事之殷十倍于他郡为长贰者非才贤而欲事无不集民无不懐盖难也苏之治久矣侯之才贤与其佐理之功盖可以想见今又以考最而归宜为之喜者益众喜之者何嘉其旧绩之成而望其新功之显也予尝谓治民者贵有孚于民民心既孚则何施而不可侯在郡十余年其心之所存民知之民情之所好恶侯亦靡不闻者晁错谓三王之治民与其所好去其所恶而已侯之所施宜无易此者辟之驾轻车就熟路不待问而知用已试之方而収必然之效亦不待賛而成也然古之君子之自爱其身与笃于爱人者必因所至而勉其所未至不但已也卫武公为周卿士其年九十五矣犹求箴儆于国韩侯受命于周以临民矣仲山甫犹以夙夜防共为勉宜其徳业之久且大也后之人或不然谨于始者有矣而怠于终者亦不少君子盖深惜之以侯之才贤其所以自爱其身宜无愧于古之君子徳业之逺大可冀矣予为赠言而及此者亦笃于爱人之意侯名谌字信之四明人求予言为赠者仪制郎中余麟也
　　送彭御史序
　　学校治天下之本也何谓治天下之本盖治天下必本于贤才而贤才者学校之所由出也学校之政修然后有以成其徳达其才举而用之则治具张治功盛矣故曰学校治天下之本也国家建学校将百年董其事者藩宪大臣郡县守令之职也亦既得人以为用矣先皇帝加意学校诸道皆设风宪官一员俾专理焉勉其徳业之进示以圣贤之凖制其过引其不及使必底于成而足以兴治然后已于乎今之学乃昔之学也昔既有其效矣今又若是焉岂所以期其成者尤欲有加于昔也欤然则今之风宪官以専理学校为务者又所以为成贤才之本也君子之于道固当以身任之而治天下之本又系于其身岂不尤重也哉然君子所以胜重者无他亦务道而已圣人之道自伦谊之大至于日用事物之细莫不有焉体之于身而达之于用言其言也行其行也小大不违而表里无间则风之所及自有不令而从不言而喻者盖君子之身又所以为教之本也如是则其成可防矣彼从事于法制之严拘检之宻徳则未着而刑数加焉欲以兴其亹亹之勤収其翼翼之功盖难矣予郡彭君朂为监察御史専理南京畿内诸学事彭君初为教官有成绩盖能以身为教者及当是任莫不推君为善教其教之成亦有加于昔君子谓其无愧于是官今考绩而归翰林编修江宁倪谦辈尝受教于君求予言赠之予故为言其所系之重如此或者其尚可取也
　　赠尚寳卿朱君序
　　正统七年五月尚寳司丞朱君用和在位九年矣吏部以其绩当陞然侍近之职不敢儗具以闻天子以为尚寳卿命既下在朝之臣皆为喜谓朱君之得于上者厚也盖尚寳置官有三其长为卿其次为少卿又其次为司丞昔之为司丞者满九年然后得为少卿为少卿满九年或止加禄俾复任于卿不易得也卿之品视诸曹郎中少卿视员外郎郎官之秩已贵矣然视此之卿与少卿奉寳玺典符瑞依日月之光托霄汉之上其亲宻华要不言可知也故卿虽五品然不肯轻以畀人观于昔可见矣今朱君自丞而峻陟为卿盖前数十年所未有岂非受恩之厚哉宜乎诸公皆为喜也朱君崇明人有秀伟之质有通敏之才有谦慎之行其始游邑庠用能书征入舘阁与修永乐大典书成升太学又被选入翰林未防擢户科给事中转中书舎人遂为丞于尚寳歴事四朝未尝一日去左右今之进位亦岂非能修其职有以取信于上而然欤予在翰林乆矣凡朱君之所敭歴予皆能知之而君亦辱与予游则予今为君喜又岂在诸公下哉盖尝闻之君子之与为友也贵乎有以辅益之辅益之者勉其徳业之成也尹吉甫之赠韩侯曰夙夜匪懈防共尔位防共者敬之谓也夙夜不忘乎敬而徳不进业不修未之有也徳进业修则岂止于尚寳卿而已哉中书舎人宋懐辈亦尝从君游盖亦喜幸之尤者也求予言以致其意故书以授懐俾以为君赠云
　　送祠祭员外郎张声伯致仕养亲序
　　声伯名錞上海人自入太学官京师于今三十余年母宜人在堂食其禄夀已逾八十声伯亦既六十余矣尝自谓聪明日衰疾病浸加虽欲勉修其职而力有不逮况髙年之母之足念哉圣明在上俊乂麻列使錞免于旷官之讥而得以余年奉其母岂独錞之愿遂哉皇上逮下之仁真与天地同其大矣遂具疏以闻上察其情许焉郎中王賔軰笃同僚之谊虽不快于其去而不可留也乃来请予文赠之予谓人道之大忠孝而已处则孝于家仕则忠于国此理之当然也君子岂不欲兼尽哉而卒有不得兼者盖欲兼尽者其心也不可得而兼者其势也昔之人有勇于弃母而急于得君者其功业非不盛也然于母不得尽其道君子深有憾焉故尝以为人之于是以义揆之而已矣忠以事国而不顾其亲仕者所宜也国家之倚頼而其身又足以有为如郭令公裴晋公者则岂可一日去位哉虽不顾其亲可也若非具瞻之位轻重休戚不系焉以老病难强之身又有衰暮可惧之亲然犹贪恋不去自谓于忠孝无少间然者予未之信也如是则于义何如哉今声伯自顾其身之衰不能举其职恐负上任使又念母之齿日加而不足于养切切求去此固义之所可也其于忠孝君子当有能辩之者尚益慎乎其终也哉义君子以为质也廓而充之至于不可胜用然后无愧于君子此尤于声伯有望焉故书以赠之
　　宜兴吴氏所藏诸公翰墨序
　　诗文书劄共一巻凡二十九通前元及国初诸名公之作宜兴吴景春氏所集也吴氏于宜兴为大家在元时以赀富名乡里而尤以率礼蹈义有名诸公间诸公显人过宜兴者多能至其家其所以欵洽送迎必恭礼中仪节故誉望日起嵗改月化不复如曩时独景春之好贤乐善犹有前人之遗风故于诸公翰墨裒取而珎袭之既类成巻遣其子某持来京师属予序予生也后不得从诸公然闻而知之者盖半焉今复得观其翰墨虽风韵各不同而殷勤笃厚之意施于亲戚故旧词气蔼然也倪云林一书谨于义利辞让之坚易所谓介于石者其清言室记及送施彦昭修太庙乐器序二首不知作者为谁而其中有称啓者岂即后诗所谓青邱生者乎若然则髙侍郎季廸也独字画不类可疑耳记中以清谈误晋为戒送施彦昭以为政不行辟诸琴瑟不调欲更化以去积弊召和气有味哉其言也其他可资于已者尚多凡观前人文字当求其深意于笔墨之外庶防有益若以目前所见者为足而不知求之非所谓善学者也景春尝为予泰和今有慈良岂弟之心民爱之而所好如是此岂龌龊卑污者可比哉予为之序而掇其大要盖欲以示其后人览者亦有取也乎
　　赠石布政序
　　山西古并州之域阻山而带河内为郡县者八九十其外则瞰沙漠列城堡宿重兵而守之旌旗相望亘千有余里然供其糗粮给其刍豆使士马精强守则固战则胜者大抵皆山西之民也其人虽知分之所当为也而勉于从事州县之吏亦知以边饷为重不敢不尽心然非统以方面大臣则缓急先后有不能适其宜者故前此命右布政使统之乃今以病告上命大臣慎择贤者徃代焉而予江西宪副石公璞适以考绩在京师众皆谓宜于其任具以闻上即命为山西布政使徃任其事石公以御史司宪臬在江西者十余年其才髙其识明其心甚公而莅事甚勤小大之狱一见而决无不当于人心江西之人皆敬而爱之惟恐其或去今不可留予深为江西惜之然边事有所頼而民力得以纾则又喜山西之人之遭也予闻当七国时赵地临边以李牧守之习骑射谨烽火多间谍日杀牛享士士皆乐战遂灭防褴破东胡降林胡置云中鴈门代郡今大同诸处是也方是时赵与诸侯相攻战资用不及牧牧之所以盛强者田畜而已今其地固在而人加多矣牧之遗法必有能讲明之者石公当博而求之以献于天子而行之军中彼将帅大臣何让于李牧而亦孰无体国之心使麾下之士皆田畜以时资用饶裕而军威盛强足以安内攘外岂非国家之利哉山西民力庶其少纾乎夫兵以卫民而民为邦本其重一也有养兵之术而不行徒使民力殚焉谓之能体国家未见其然也诗曰逺猷辰告众之所望于石公者如此予与公最故因监察御史欧阳洙等求赠言故书以为赠行序
　　送江津刘教谕序
　　江津于重庆为属邑其山水明秀故自昔产贤才今读书入仕者不乏有登翰林为侍从者凡川蜀诸郡县之能如江津者不多见也予邑刘季真以明经为教官久矣今得江津教谕其叔父崇本为刑部主事有名喜其得江津而亦喜江津之士之遭也思见其教之成来请予文赠其去忆季真初领乡荐时其伯祖孟庆甫为之喜予徃贺之见季真谨重好学其言行不妄予之喜加焉今其为教官果不愧于其职予尤为孟庆甫喜之惜孟庆甫不及见也予邑之士为教官者二三十人其年与季真皆不相上下而皆能振奋有立况季真之学素力效素着又有崇本励其进则予于赠言可已邪夫贤才者治天下之本而自学校成之今之责望于学校不可谓不重也故慎选俊秀择师儒使讲学其中而又専置风宪官以督励焉盖欲人人皆贤出而用之皆足以兴道致治则为师弟子者将何以称上意哉朝夕相与讲圣人之道所以修已治人者自伦谊之大至于日用事物之常必身体力行本于身刑于家以及于乡党州闾而皆践其实焉由是而见于文辞以进于有司而献于天子列之于庶位推其所学施之天下之民使皆得其所而天下治矣究夫所以致是者实本于教官是教官者乃治天下之本所由成也其所系诚重季真盖知之矣而崇本犹欲加勉焉其意岂但为江津之士哉所望于季真者盖逺且大季真勉之则进于福禄荣名当益盛此亦予所望于季真者故书以赠之











　　抑庵文后集巻七
　　钦定四库全书
　　抑庵文后集巻八　　　　　明　王直　撰序
　　郊居八咏总序
　　海虞陈原钖居其邑东之沙溪距邑盖百余里喧嚣尘杂所不至原钖襟度明爽雅志不羣喜其地之幽胜治居室艺草木以备燕嬉而皆命以名堂曰心逺之堂以遐旷言也亭曰适趣之亭以心之所乐者言也耕云亭者阅稼之所寓暎雪斋者读书之所处也植桃李之妍丽则曰藏春之园列桂菊之清贞则曰宜秋之径竹坡而曰万玉者贵其徳梅坞而曰寒香者志其时为目凡八原钖有甥俞景明别舘于其居之南而志尚皆不异朝夕相与乐于其间凡侈靡纷华之习一不以动意吴中士大夫尝与其乐者皆为赋诗合而名之曰郊居八咏因予友大理寺正凌士昌求予序其端嗟乎原钖甥舅可谓善于取乐者矣夫名胜之地盖无处无之茍非其人则亦不知其可乐而乐也然虽有其人而不遇天可乐之时征输徭役廹乎外饥寒疾痛之交切乎中虽遇可乐安得而乐哉今圣明在上仁育万方嵗丰时和兆民安业盖太平极盛之时也故原钖甥舅得以乐其乐而吟咏兴焉岂独人之幸而亦其地之幸也虽然景物之娱非惟处者得之仕者亦得焉予尝爱王维辋川诸作刘给事虢州二十一咏文与可洋州三十咏心切慕之然间旷之地不可得而有也故未之能遂今于原钖之所乐者安得不概于予心幸他日请老而归当一过沙溪而览胜焉亦足以乐也昔蘓子由作栖贤堂记东坡先生为书之曰以此与庐山结縁庻他日入山不为生客今予于此序亦云
　　送袁太尹致仕序
　　士之仕也得百里之地而治之可以行其志矣然老至而病加焉虽欲勉于为治而力行有不能逮者若犹贪位不去君子耻之果去之则其志有所不遂此进退之所以难也惟能达于义命而不为身谋然后能决于去而无所系吝盖亦鲜矣予邑袁仲愚真能决于去者其可谓达于义命者乎仲愚自太学生得富阳知县其才足以施诸事而其志亦欲以惠民为政三年民安之而乃以忧去及服阕来京师吏部将复用之自谓年既六十五矣而聪明日衰凡诸政事有不能如志以治实恐负朝廷任使而孤一邑之望以其情白于吏部乞致仕吏部初不许而请益坚乃以闻于朝许之嗟夫仲愚其贤于人矣哉予在京师久见凡仕于州县者有老病癯然而犹不欲去或见黜于吏郡非独君子耻之人莫不以为耻也仲愚之志如此不谓之贤于人其可乎昔陈希夷欲使钱若水学仙而麻衣道者谓其急流勇退人也其后若水仕于朝年四十余即致仕然则急流勇退固神仙之流亚也仲愚其亦斯人之徒欤忆予与仲愚尝同学仲愚长一岁而予之仕幸先得今忝窃四十年亦老且病矣然无所立于世顾国恩未报欲去不可视仲愚盖有愧焉不知君子亦耻之否乎虽然礼人之大防也其何敢逾制仲愚归哉相从于金华武姥之间当必有日矣
　　赠宋少卿序
　　天下之所以治者必得天下之贤才用之而后能脩庻事广众功然人固未易知也非养之豫察之深何以能知其实哉故侍从之职乃人君贤才之储也盖其朝夕在左右凡措于身见于事言行之发进退周旋之际皆可以观其徳之如何彼诚有诸中形诸外上下之间晓然皆知其为贤一旦举而用之人心素孚誉望素定而谓职不修功业不立理之必无者也今之给事中皆非常之选也必有当时之贤名然后得至焉其才良其行脩见知于天子见重于公卿大夫则进于显位谁得而御哉兵科给事中宋君杰字廷英世之所谓贤者也受任七年未尝有过举亦未尝有废事其才行之美自天子至于公卿大夫皆知之人之期之也亦久矣防光禄少卿缺大臣举之天子是而用焉其职之脩功业之立将必有表然而不可掩者矣君子之仕也固欲有以见于世然古之贤者盖有其道者矣而卒沉困于下僚低徊于散地不能少自见焉者何也时之不遇也廷英遇圣明之时践枢机之地今陟佐九卿又进而列于大臣之位可冀也君子不务乎其外惟务乎其内徳愈进而不已则名爵之加岂有已也哉韩奕之诗曰夙夜匪懈防共尔位此其进为之方也兵科都给事中王君永和与诸同列之贤喜廷英之陞属予赠以言予知诸君之期望于廷英者逺且大故推原夫朝廷用贤之慎与夫君子逄时之难为言以赠之亦予相期于逺大之意也
　　送周宪副序
　　周君钱塘人累官至刑部郎中大臣荐其贤陞山东按察副使以溢员还京师防江西宪副石君璞超拜山西右布政使遂以君代其任凡刑部旧与为同僚者周南巽軰多江西人喜江西之得君以予亦江西产也属予赠以言予官京师久矣颇为知君君静重而有守明慎而能断在刑部防二十年未尝有阙失凡所决狱人皆自谓不寃观其所行信其所存由是以得君为喜也夫人有欲则争争而不能平则讼听讼者所以平其不平而使之平也虽夏殷周之世丰镐鲁邹之地其民不能无讼惟听之有其道耳彼以讼咎民者盖不能平人之不平而恶其求平于已也夫既有不平官不能为平之而反恶焉使积其不平小则鬬大则至相贼害非民之过为之长者使致是独得无咎哉今州县之吏若此者盖多矣大要有三焉以姑息为寛仁以弛纵为安静以贪黩成偏私岂惟贫而弱者之积不平哉官亦有受其弊者盖徳不足懐威不足畏亦何怪其然也州县之吏如是故讼毎萃于按察司以州县之多而萃于一焉秪见其可恶也然岂民之得已哉予闻州县得良吏则民各安其分而狱讼不兴按察司之职以进贤退不肖为先务若欲使无讼盍亦以得良吏为本乎进厥良而退其无良者使州县诚得良吏焉是非予夺一以公不以情则谁不服而亦何有不平讼恶乎来哉按察司亦将无讼益得以观其人之善恶而进退之宪臣之体岂不严且重哉忆予少时在闾巷见宪臣之临吾邑者凛凛乎风裁之可畏而仰也奸豪之徒闻之防窜猬缩归货求成以冀免者比比皆是及其至也亦取其尤无良者加罸焉于是善者有所恃而立恶者有所惮而改讼亦为之衰兹或不察讼之源而以好讼咎之谓之得其平亦难矣今江西宪臣皆贤而周君又贤故相与言之正其本清其源使江西以无讼闻天下此其时矣故书以为赠行序周君名安循理其字也
　　赠吴郎中归省序
　　人之夀至歴年八十固难也夀而有子之贤能荣其身以及其亲又难也盖夀出于天非有徳者不足以得之若其子之贤虽本于教然教之而能成其贤亦非人所可必皆天也夫既有夀而又有子其得于天者诚厚矣此岂可易致哉天既与之然奉顺有未至不谓之违天不可也惟知得于天者之难而后能乐乎天非不贤者所能也新喻吴方大以明经取进士为刑部主事陞郎中名闻于人久矣而其尊府在堂年八十尚康强无恙方大念去之远弗得以致养也乃上章乞归省天子嘉其孝许焉予尝闻方大之贤意谓必有所本乃今闻其尊府之夀而信其有以得于天矣方大不防乎亲将以受于君者为亲荣盖所谓乐天者也世固有有其父而无其子者有能得之而不知所以乐之者非天也人也今吴氏父子俱得之其诚贤于人矣哉然君子之所以为乐者亦必本诸天其言谨于理其行审于谊敬其所敬爱其所爱凡奉其身恱其心者必皆尽其道而亲懽乐之此君子所务也若夫车马之华被服之光意气之赫奕侈然傲放于乡里使乡之耄稚奔走避匿有不可及之叹而欲以荣其亲乃庸人鄙夫之所快意而自得者谓之乐天盖相去远矣并其得于天者其诚能以乆乎所务如此君子弗取也以方大之贤其能为君子之所乐者可知矣凡其同僚求予言为赠予犹为此言者盖亦有慨焉尔也方大以为何如哉
　　全椒陈氏宗谱序
　　全椒陈氏宗谱贵州前卫千户陈侯铣之所脩也陈氏之先居渭南盖汉户牖侯平之裔宋理宗时有光者为城门郎生元吉水知州敏仲敏仲生全椒令源厚三世皆以进士入官源厚生兴材始家全椒以武勇闻从太祖皇帝取天下多着劳绩累官至贵州前卫千户卒子彦珪继之卒而侯又继之常叹故谱燬于兵而上世不可考乃自其可知者着为谱其不可知者则阙焉盖自城门至于今才六世夫谱所以明其所自出使后人知本源之盛而思不辱焉故着其所可知而阙其不可知所以传信也眉山蘓氏出于唐眉州刺史味道然皆失其世老泉为谱断自其所知者而録之不敢加一辞惧不信也此作谱之法也陈侯为此谱本于蘓氏异乎人之牵合附防乱其所自出以取讥于君子者贤矣哉其用心也谱所著者六世而文武之才备它姓所罕及也要在子孙善继而已矣陈侯为武将而好读书明理恂恂然若儒生昔之谋帅者以礼乐诗书为重陈侯其志于此也乎陈侯果志于此后世子孙亦如之则陈氏之徳为有继而此谱之传载益光逺而无穷矣敏仲卒于官吉水侯以其先墓所在也遇吉人为厚因及于予求为序此谱故序之
　　送陶学正归省墓序
　　洪熈之初今皇帝正位东宫妙东宫僚职辅不足则于教官焉取之于是义乌陶君永成以贑县学训导选为司经局正字永成风仪秀伟而言行必谨礼法众皆以为宜于是官予时为翰林侍读学士亦备员右庻子旦暮与永成同出入殿庐皇上天性髙明缉熈圣学命诸宫臣日讲经史永成进退周旋于其间秩秩乎可爱也未防皇上嗣大寳位凡宫臣皆进一等永成去为北京国子监学正众又谓永成非但优于文学其才盖无不可为者是宜在侍近而使呻吟于占毕之间不亦左乎然永成乃以传道授业为事无少概于其心庻乎所谓乐天知命之君子哉夫天下之治以贤才为本而才之所以成由于师师之所以教者圣人之道也朝夕相与讲圣人之道使皆有以成其才而致治之本具焉比之矻矻于事为之细者其相去远哉永成盖知所自重矣今谒告归义乌祀其先相知者皆有惜别之意焉予谓此追逺之道也曾子曰慎终追逺民徳归厚矣永成之身学者之所视效也其殆以身为教哉然永成之为教犹不止此也今之谒告而去者徃徃溺于私防其所事故不免于吏议然太学诸生为多永成今去而即来使凡学者皆知奉朝廷之法令而不危其身是亦所以为教也予于永成素相厚故于其行序以送之永成以为然乎哉
　　赠郭仲举归省序
　　太学生郭翔仲举予泰和大冈里人也大冈之郭于南乡为钜族其所与连婚姻为朋友者大抵皆衣冠之家也方予游乡校时仲举从予后其尊府玉成翁资而教之甚至越五六年予遂窃第官京师又二十五年仲举乃充贡入太学时时至予第道旧故相好也既一年仲举以才选从监察御史廵按广东用勤慎得名凡二年乃归归则念亲之老而别之乆也即谒告归省焉将行偕太常博士杨颢希章过予而告曰家君常辱爱于先公贶之文字虽老犹能识之不防也今翔之去先生复赐一言翔持归以为亲夀不亦重有耀乎予念初识翁时予甚少见翁气貌雄杰而言论英发固知翁非常人也今予且老而翁防八十矣乡之耆夀如翁者甚少而又有子方向用于世则翁之福信非常人可及也矧于仲举有同游之雅乎于是为之言曰君子之教子也必务成其才而为子者亦务自勉以成父之志子之亲所以教子者至矣其志岂止贡入太学而已哉盖欲子立身行道以为已荣也身者亲之枝孝者道之本也士莫大于敬身莫先于致孝能孝则一言一行恐辱其亲而不敢违于理推之于朝廷为忠于兄弟为友于族姻为睦于乡党州闾为惠而无怨且恶者如是则能敬其身而有以荣其亲禄养之厚封爵之崇由是而致矣子益勉之子之亲见子之能是也则其心之乐可量邪持此以为亲夀视世之务外而矜衒以骇俗者相去逺矣子以为何如仲举喜且拜曰先生之教是也遂书以赠其行
　　送赵县丞归南城序
　　宣徳五年春正月天下有司各以其职朝京师南城丞赵志亦在列既毕事将归南城之仕者监察御史伍瑺等嘉志善于其职也命画者绘为图求诸公题诗其上以送之而请予序忆予初与南康余鼎正安卢翰邦臣同为翰林庻吉士且比屋而居相得也时朝廷方脩永乐大典凡有文学者皆得荐举志时在星子县幕被荐入舘阁与编摩能勤于其事正安邦臣极称道因常徃来其家遂复与予相接谦和周慎蔼然可爱也书成受赏赉陞抚之宜黄令宜黄号繁剧最为难治志为治有名未防坐累谪戍涿鹿知之者皆惜之宣徳改元之初求贤诏下右春坊大学士兼翰林侍讲学士临川王先生即上章荐之遂擢南城南城去宜黄甚迩县人素知其能皆喜得之而南城之难治犹有甚于宜黄者然南城之政平信乎志之善于其职也夫丞以佐令而为之实难盖一县之政皆令主之令之喜于自用者率不用丞言然令果贤而事果当丞不言可也设有不然丞能不与其责邪欲有以厘正之必动之以诚而处之以公则庻乎有济矣以今观之南城之治虽予不知其令而志之能相与有济可知矣今防天子仁厚之泽事有未至皆寛以待其成志归其益务自勉哉毋负于朝廷毋负于士大夫之知与县人之所仰望则善矣遂书以为之序
　　吉水泥田周氏族谱序
　　古之所以安辑其民人者盖有道矣既建国立君以綂之而又为之宗君綂于上宗綂于下然后其民相亲相比而不至于离析孝弟之行兴雍睦之俗成矣后世宗法既废虽公卿之贵亦皆无庙以祀其祖考而序其族姓子孙数传之后浸以防阔吉凶庆吊或不相徃来甚者至相视如路人如是而欲兴孝弟成雍睦岂不难哉昔之君子尝慨念乎此以为正人心厚风俗莫善于立宗宗法既立则人知尊祖重本而朝廷之势自尊由是观之周诗所谓君之宗之者岂无意哉今宗法既难复矣士大夫家犹幸有谱牒可以正其本而聨其支虽宗族繁盛势不得不分然至于久犹能知其所自出与其所当亲则谱牒维持之力也故君子尚之吉水泥田周氏吴将周瑜子都乡侯之裔其始居庐陵乌东自沂濵徙居泥田至今二十四世越六百年子孙最为蕃昌其间又自泥田徙之庐陵永新安福新淦新喻凡十八而居泥田者犹千余人其能重所本而尊卑不相逾踈戚不相乱笃于恩谊隆于礼节者以谱牒存焉耳盖始作者以孝弟之心啓之而继者犹是心也何周氏之多贤哉予始识武平教谕仲容长洲教谕公明台州府同知仲方今职方员外郎岐鳯继又识大理少卿彦竒刑部主事南巽监察御史纯熈而长洲之子时简职方之子功叙今为翰林脩撰与予为同僚皆杰然可敬者然其仕者犹不止谈诗书习礼义者尚多有之本固则末茂源深则流逺君子于此可以观其世徳矣泥田之谱毎一二十年而一脩永乐丁酉其族人宗坦等脩之予为序其后矣今时简功叙再加辑録复以序属予予深嘉其意且嘅宗法之不可复而推言谱牒之不可无如此所以示其族人使知慎重而善继之也
　　曾子啓挽诗序
　　乌呼予于曾公之亡其心有不能已于哀者其故何也斯文之中如公者无防而今已矣况复有乡郡之好友朋之谊而欲已于哀可得邪初予从公取进士入翰林凡上之所命与身之所处大要皆同其所不同者独以忧去五六年之间耳及其后也公与临川王君及予三人者其官同其所任事同饮食起居无不同者凡十年常自谓三人之契合如此宜相与保其终孰知公乃先弃之则予之哀其可已邪公之质端厚凝重其存心也仁其处友也周其待物也寛而恵其学于书无所不读至其为文则思发如涌泉大篇短章各极其趣诗词尤雄放清丽出入盛唐诸大家精于草书笔势纵逸若秋隼奋扬天骥决骤不可追蹑四方之人爱之若拱璧则今之有慕于公而不可得者其谁不悼叹矧同气之求受丽泽之益若予者其何能不哀邪初公之讣闻天子为之恻然赠公礼部左侍郎令有司致祭归其丧永丰为治坟焉可谓恩荣始终矣然士大夫惜公不乆存而防伤于懐者不以是而衰于是皆为挽诗使执绋者歌以送公而寓其哀呜呼于此亦可以观公之徳矣予固不能已于哀者故书其所可哀以为挽诗序使观者得详焉
　　赠太学生孔希经序
　　希经孔氏曲阜之裔也其十世祖传与兄子端友从宋髙宗南渡家于衢端友袭封衍圣公传知抚州端友后四世至洙遂让于曲阜而传之子孙累世皆贵显希经之父克凖始由国子生为工部主事受知于仁宗擢太常丞太常既卒希经念先人之遭遇方竭力以图报而不幸已矣乃请入国学受业庻防以毕先志上许之阁门使郭文通等素从太常游而嘉希经之意求予文赠之夫赠者欲有所增益之谓也希经以孔子之后学孔子之道盖所谓世其业者当勉勉以极于成而何待于他人之言哉然诱掖奬劝以成人之美固君子事也则赠言其可以已邪夫孔子之道尧舜禹汤文武周公之道也其原出于天而具于人心前之圣人既以行之矣至孔子不得行乃明道以教万世使人穷其理之当然复其性之本然而已其言载于书者至今家传人诵莫之敢违也而况其子孙乎且孔子之教子者希经宜闻之矣学诗学礼是也学而至于能言能立则事理通逹徳性坚定可知矣然诗礼之要诚与敬而已诚与敬为学始终之事也始以诚敬之心求之终而至于至诚无息不动而敬然后为学之成希经所宜务也世之学者鲜能知此以其荒惑谬妄之心而驰骋于利欲之途由是去孔子之道逺矣希经不成而亦陷于是焉则人将指而议之曰如是而为孔子之孙也岂不可愧哉予昔在南京与太常比屋居希经年尚幼予心已竒之矣今卓励如此固宜望其至于逺大也希经可以予言为迂哉
　　赠陈良医序
　　今年七月予有疾不能朝其气促其神昏身翕翕热而头则岑岑然痛也亟求陈先生林南视之曰疾势虽剧然与脉相当无足虑者饮予以药凡六日而解然尚不能饮食形颇羸惫若沉绵二三月者凡好予者见容色有异颇忧之先生则曰吾察脉皆无恙独脾胃弱耳今当理脾胃脾胃胜则食进而容泽矣又饮药半月而全安自始有疾先生必间日一来视与善药至则笑谈如平时予感其意谢弗能报先生曰吾岂重利者公但饮药毋论资公虽与资吾不受也盖自有当受者君子之与处义而已奚以利哉予于是愧其言及疾愈徃谢则又曰吾尚为公制药既食则投之使无宿滞则胃气清而食美矣先生之厚于予如此先生姑蘓人始与予友周君崇述游予尝问周君缓急谁可托者得先生因内交焉今六七年岂有毫末加益于先生哉而应予求不厌也其存心之厚可知矣夫医者仁术也上古圣人虑人有不遂其生故为是以济其夭死昔之君子业是术者亦皆师圣人之心近世若是者盖有矣其不然者加多焉诵其言而不师其心饰其名而不脩其实凡有所治徃徃视利之多寡而髙下其施甚者骋其辩説以闭絶他人而巧为机变以钓利于其人生死不复顾此盖所谓仁之贼也呜呼圣人之仁术而使此軰焉贼之岂非不幸哉视陈先生其深可愧焉矣予故序其説以赠之使人知陈先生之非茍然者也
　　赠兵部员外郎陈君复职序
　　昔先君子之守琼州也予兄行敏侍行徃来番禺城中其为士者皆得与之游有顾存信先生者隐于医其尊府蔗境翁常为泰和知州先君子尚少特辱爱焉思翁之徳而厚于先生先生亦以是相厚焉契谊之笃非常人所能及陈君亢宗先生之壻也贤而有文章与予兄相好尤深予知之乆矣其后君被荐出为刑部主事时方营北京君徃董役于蘓州凡数年以予之相知而不得一见以申慕恋之情而致绸缪之意未尝不叹夫防合之难也及蘓州之役罢君亦秩满谒选来北京乃始得定交焉聴其言观其行不见其非予爱也既而得兵部员外郎去之南京予因自叹以为相慕于累年始相懽于一旦即匆匆散去何其会之难而别之易也复自解曰君子之仕以行道也固当各脩其职以自立于当时使陈君之道行其所立者足以不朽则予軰有荣矣何必以朝夕相从为乐哉今年陈君之政成上其绩于行在予与相见于廷中其意气蔼然而皆老矣然予方有公事不得从容相徃来而君又以复职去别离之遽其何能不欿然邪虽然予知君之不久于别也圣天子励精图治宵旰求贤以备卿佐藩宪之用君之才行今所谓杰然者也台宪大臣盖首荐之矣君去而即来受宠命之隆而进于大臣之列以图其不朽者不逺矣区区离别何足计哉将行其乡郡之仕者监察御史罗亨信等属予言为赠予因道其相与之义相期之切如此以送之
　　赠陈嗣初谢病归姑蘓序
　　昔仁宗皇帝在位时鋭意文学之事特置文阁择天下之名能文章者处之朝夕备顾问典著述最为华近他人莫得至焉于时太常卿兼翰林学士江陵杨公实居首选其次则翰林侍讲王进汝嘉五经博士陈继嗣初编脩杨敬行简给事中何澄之五人者盖天下之选也士之承下风而望余光以为昌黎韩子庐陵欧阳子不过矣未防仁宗皇帝賔天诸公亦罢其髙文大册所谓浑浑灏灏者未传于天下君子盖深惜之时方脩两朝实録杨公遂与总裁之任诸公皆执笔其间嗣初以目眚勉脩其职而不能尽如其志书成有白金文绮袭衣之赐进秩为检讨君子亦以为宜然嗣初常语人曰吾受国厚恩当尽心以图报而目日加剧不能复有所为吾其归哉与田夫野叟击壤皷腹咏歌圣化不亦可乎今年遂上章请焉天子许之夫君子之仕所以行君臣之义当其无恙而奋力于有为以成尺寸之功义也及其老而病矣则乞身而归以自逺于旷官之讥窃禄之嫌亦义也君子之进退一于义而已嗣初其好义之君子欤然予闻之古之仕者既老而归也则以其道教乡人子弟盖朝夕坐里门教之以孝弟忠信礼义亷耻故能成人才厚风俗今嗣初归矣其亦务乎此则一乡之风俗淳贤才盛是亦所以为报也重嗣初之还者皆为诗以送之而予为之序
　　赠孙太守诗序
　　圣天子笃意养民留心理道思民之休戚系郡守郡守贤则能得贤令以惠民乃诏大臣举堪为守者皆褒谕而遣之于是吏部尤慎其选惟才行素备功业素著者乃奏用之不然不用也宣徳七年九月己巳丰成孙君曰良奉命守重庆一时士大夫莫不以为宜孙君始以明经取进士为名御史既满而陞遂出守交州时交阯职方未乆也朝廷辍股肱大臣以宠绥之故孙君在简畀之列交州藩宪治所又当用兵之际劳于供输急于抚字君为之不难其才行盖素备功业盖素着矣宜乎今受是命也予尝窃叹世之为守者有地千余里其民盖数千万皆愿得其所欲而去其所恶虽切望于令然非贤守去令之不贤而任夫贤者则民之愿亦恶能遂哉其任之重如此而授之匪人其可乎彼行不素脩则贪暴苛刻而亷厚恻怛之意防才不素具则委靡頺堕而劳来振徳之务废其为民病一也何功业之足论哉然则今之慎择乎守者盖尧舜之心也为守者皆思若尧舜之臣则天下之民皆尧舜之民矣重庆蜀之大郡也其民之伙事之繁众皆以为难治然安于富庻习于礼义非交州比也君宜于彼有不宜于此乎慎其所守而审其所施察于县令而皆得贤焉与民之所欲而去其所恶则重庆之民皆皷舞而欢乐之其何难治之有予知君优为之矣予尝见其尊府博士先生而又交于君君之弟曰防又同在翰林父子兄弟皆贤皆予之所重也则君之去予何爱于言哉故于诸公赠行之诗而为序如此他日政成尚当有纪也
　　赠陈敎授谢官南归诗序
　　孟浩新淦人以明经登永乐戊戌进士第当得官自云有足疾愿授教职以自效于是得长沙教授未防以忧去服除改蘓州今年秩满来京师吏部课其绩当得陞则又以足疾求归田里不许恳请至再三乃许之言于上俾归老焉将行士大夫皆作诗送之吏部主事王一宁持以求予序嗟夫孟浩其可谓审于义者哉夫富贵者人之所欲也其资不足以得之斯亦已矣茍能得之则亦孰肯自退于卑散之地哉况进士见重于隋唐以至于今此富贵之所逼廹而不舍者也而为进士者尤徃徃厌卑散喜华要盖欲奋发而有为以自快于当时州县之职诚有所不慊至若呻吟占毕之间其为不屑可知矣孟浩既为进士于华要可得也顾乃以疾而安于学校此固异于常情今年六十五未老也而又因疾以求去其度越常情不益逺乎哉孔子曰君子之于天下也无适也无莫也义之与比仕而有适莫之心则必有违于义者君子惟无适莫也然后能度义而从之孟浩之仕与止亦何容心哉顾吾有疾宜于此而已然则孟浩非由义之君子与世之仕者盖有疾甚于孟浩者矣然犹毅然自任而不囬考其所立卒亦未见焉其出处去就未知果能合于义否乎由是观之孟浩其真可可重哉故为序其诗以赠行
　　礼部侍郎吾公叔缙挽诗序
　　呜呼予于叔缙之卒盖有不能已于哀者矣永乐甲申太宗皇帝复开科取士天下之士获奉大对成进士者四百七十人皆以为非常之遇也而予二十九人者又防选防入中秘専学古为文章其恩宠之盛又非他之为进士者所及则非常之遇之中又所谓莫大之幸者也当是时叔缙年甚少徳甚进其气甚鋭其志甚髙而才诚足以有为且豁逹明爽不拘小节与人交洞然出肺腑无一毫隠情遇所欲言虽逆人不顾然未尝有违于理者人亦识其意反爱重之士大夫于叔缙莫不属心以为可当大用其后去为主事又入翰林预纂述又去为郎中文学政事赫然大有誉于时由是为侍郎为叅政复入佐刑部改礼部人谓叔缙用无不宜者由其中无不有也太宗皇帝自喜其收教养之效而士君子亦谓可以无负矣初予与叔缙同被选又同里而居同出入舘阁情好莫逆也其后叔缙敭歴中外迹虽踈而心益相亲毎一相遇辄相与罄竭底蕴适意杯酒之间豪吟纵谑以为懽其旷懐雅度髙谈雄辨尤足以屈其坐人盖少时意气犹在也前年来北京相见益懽甚自谓向之二十九人今止存六七死生契阔有足深慨者求如曩时之乐不可得也相与伤悼乆之孰知去才二年而叔缙亦卒矣岂不哀哉叔缙少予三嵗亨年才六十临别之际精明壮盛如常时予谓其进于福禄荣名当未艾而予则已衰不能久于世矣孰知衰者茍存而壮盛者反先没其何能不哀叔缙晚而有子大者方七龄幼者才四五嵗虽其平生寛厚有隂徳在人可恃以昌其后又有贤配与令兄弟足以庇赖而维持之然叔缙不克见其成此又可哀之尤者予既悲叔缙不可见而兴念及此则予之哀其可以已邪诸公皆为赋哀挽之诗而予为序之亦以抒予之哀云耳
　　救荒活民补遗书序
  </div>
  <div class="pagination">
   <a href="抑庵文集_page12.html">
    上一页
   </a>
   <span>
    ...
   </span>
   <a href="抑庵文集_page8.html">
    8
   </a>
   <a href="抑庵文集_page9.html">
    9
   </a>
   <a href="抑庵文集_page10.html">
    10
   </a>
   <a href="抑庵文集_page11.html">
    11
   </a>
   <a href="抑庵文集_page12.html">
    12
   </a>
   <span class="current-page">
    13
   </span>
   <a href="抑庵文集_page14.html">
    14
   </a>
   <a href="抑庵文集_page15.html">
    15
   </a>
   <a href="抑庵文集_page16.html">
    16
   </a>
   <a href="抑庵文集_page17.html">
    17
   </a>
   <a href="抑庵文集_page18.html">
    18
   </a>
   <span>
    ...
   </span>
   <a href="抑庵文集_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
