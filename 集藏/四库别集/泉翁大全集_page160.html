<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 160 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 160 页/共 256 页</h1>
    <div class="content">　　
　　祁门神交精舍记 
　　
　　祁门谢氏惟仁既与族之老少辟全交之馆，甘泉子铭之既十稔矣，交道之兴勃焉矣。嘉靖壬子之腊，谢氏三子者，慎德也、堂也、知远也，轻四千里之途而来，访甘泉子於天关。甘泉子与之语而说焉，喟然而叹曰：「其进矣！其进矣！夫交也者，交夫道也，所以纪纲人伦，化之本也。予昔之所铭者，执德机矣。今之所进者，化德机矣。吾闻之，改德改玉。今祁门之风勃焉而兴，宜[进]之全交为神交，馆曰精舍。吾之所期於诸子之交，岂直不尽欢竭忠已哉？」三子进曰：「六邑三院之士之幸也。精舍创於缉功山。」甘泉子曰：「止夫缉功者，缉熙也，兆之矣。」曰：「其基谢铉所置，其费则四方同志所共成，以为会讲之所。中有咏归楼六楹，楼下即今所谓神交精舍。堂曰神交堂，楼前两庑斋房各四楹，为路亭一，曰朋来。敢问神交之义，归告惟仁，以布告於同[交]之士，六邑之彦，四方之贤参焉。」甘泉子曰：「易曰：『天地交而为泰也，上下交而德业成也。』又曰：『上下交而其志同也。』不同，何以天地人物之交，其感应如桴鼓影响哉？神也者，潜天而天，潜地而地，潜万物而万物。易曰：『二人同心，其利断金。同心之言，其臭如兰。』兰之臭，岂有迹哉？神之所为也。是故神之感也，不以世隔。故孔子梦周公；不以地隔，故高宗梦傅说，舜梦拜乎丞。故神也者，本诸身，征诸庶民，建之天地而不悖，质诸鬼神而无疑，百世以俟圣人而不惑。大哉！神之交乎！通乎六合而无间乎！」曰：「敢问何谓神？」曰：「圣而不知之谓神。神者，气之精也，心之灵也，天地万物之良能也。上天之载，无声无臭，神之所为也，至矣。何则？人者，天地之心也。心者，天地之神也。天地以神而成化，圣人以神而化天下，故相观而善，相禅以神也，交之至也。孔子曰：『予欲无言，四时行焉，百物生焉。』此神交之至也。故曰：『鼓之舞之以尽神。』神之所感，天神降，人鬼格，鸟兽舞，凤凰仪，而况於人乎！而况於师友之交乎！故天地之道，神而已；圣人之道，存神而已矣。大则孔子铸颜回，博之以文，约之以礼，而使之欲罢不能；小则如蜾蠃祝螟蛉之子，曰：『尔似我尔似我。』久则化之矣。皆交之神也。」甘泉子曰：「岂惟圣人哉？东海有人焉，同此心，同此神也；西海有人焉，同此心，同此神也；南海北海有人焉，同此心，同此神也。是故神也者，放之东海而东海准，放之西海而西[海准]，放之南海北海而南海北海准。何也？以其同也。人与天地万物一体也，岂有一体，刺之而不痛，击之而不知动者？知此则知感应之机，神交之义矣。其道也深乎！」为神交精舍记。癸丑二月 
　　
　　天关三奇记 
　　
　　或问：「龟龙何物也？」曰：「四灵其二也。」「龟龙死乎？」曰：「龟龙皆不死者也。如其死，则神龙何以称神？灵龟何以称灵乎？」嘉靖二十年，湛子谢大司马而归，浚天关之天湖，役人得龙头与骨而私市之，湛子未之知也。至三十二年二月廿七日，役人於西沟得龙牙四齿磷磷然。异而问之，乃天湖窃市龙头，役人邓坚吐其实。然则谓龙不死可乎？周生明几学心得尺有二寸大龟於田父，以送甘泉子，畜之西樵焉，携之甘泉焉，携之天关，畜之浸月之池焉。湛子移居於新新楼，遗龟不满一月耳。腊池涸，群鼠伤之首足而毙焉。夫龟之灵，乃不能缩首藏足而以甲自存乎？然则龟不死欤？曰：皆非死也。彼龙蜕骨，龟蜕甲而化也。龙蜕骨於天湖之泥，不知几千百年矣；龟之大，计其年不知其几千岁矣。久而必化，夫神灵之物，则亦有然者矣。形遗神化，大运同流，有莫知其然之妙焉。不然，何以云神龙灵龟也哉？或曰：「或者天关之和气所聚，动植之物所感尔矣。」未可知也。予特异龟龙之化而并识之。癸丑闰三月十八日 
　　
　　潮州改创濂溪先生祠记 
　　
　　濂溪周子之学，浑沦而已矣。何则？圣门之学，浑沦而已矣。是故仲尼颜子之其乐，漆雕开之吾斯，皆谓斯，斯，大头脑也。太极一图，浑沦具体之中，而两仪四时五气布焉，如天地之广大高明，而日月星辰系焉，四岳河汉载焉，何状？曰：故诗曰：「万物宇宙间，浑沦同一气，就中有粲然，即一为万理。外此以索万，舍身别求臂。逝川及鸢鱼，昭昭已明示。见之即浑化，是名为上智。」盖谓元公也。后之人其逐小者，如徒指日月星辰曰：「天尽是矣。」指四岳河汉曰：「地尽是矣。」其务大者又如徒指广大高明曰：「天地尽是矣。」是离而二之，得为天地之大全也乎？夫何一时高弟於太极图、易通未见称说，而明道仁者浑然与天地万物为一体，伊川体用一原、显微无间，则又深有吻合焉，何也？岂不师其言而师其意乎！至於承孟子之后，舍濂溪而言明道，岂以明道辟异端之功，而濂溪则未之数数尔也耶？皆未可知也。吾师白沙先生特达神契，深知而宗尚之。故曰：「终日乾乾，收拾此而已矣。斯理也，乾涉甚大，无内外，无终始，无一处不到，无一息不运。会此，天地我立，万化我出，而宇宙在我矣。故祝文曰：「嗟维大道，一合一分。分为支离，合为浑沦。维此浑沦，维师独复。回流而源，一者无欲。」今侍御史白?王公，奉命两广，乃超然远览，尊信於千载之下。盖白?之学，濂溪之学也。故用濂溪转运使行事，不避艰险。东西瘴僻之地，前人所未到者，必亲莅焉。乃东巡至潮，清番事竣，相地得金山之麓，为府治之雄。左瞰长江，石环叠障，檄府去淫巫之像，迁为濂溪之祠。先行分巡(九)[尤]君瑛棌舆论举行之，佥曰：「毁淫祠，崇圣学，抑邪扶正，一举两得，大有关於风化之首务也。夫谁曰不宜？」乃行同知刘君奈、知县颜君嘉会，彻旧更新，再阅月而功成。於是元公肖像俨然金山之上，凡为堂若乾楹，为室若乾楹，为左右庑若乾楹，大门若乾楹。白?侍御作兴斯文之功於是为大，大在复浑沦之学也。宜特书於右，以告潮之人，以觉来裔，世世师之以求报祀。且为作迎送神曲，裨歌之，荐岁事焉。曰：神之来兮九江乎，九疑浩无极兮神叵测。思鞭青鸟兮骑尾箕，前丰隆兮道而旗。神风肃兮金山涯，威灵降兮陟阶墀。荐香芹兮海错牲牺，靡嘉旨兮歆亨庶几。右迎神曲神毋速返兮迟迟，庶延伫兮斯须。跨老龙兮骊骊，挟飞云兮天归。望云车兮风骥，还大化兮神无不之。祈千祀兮春秋为期，神毋我兮远遗，念畴作兮白?改为。右送神曲 
　　
　　重修增江忠孝祠记 
　　
　　维岁嘉靖癸丑，修增城忠孝祠成，甘泉子记之。岳伯浮峰张公闻之，语县尹盛君曰：「其益宏乃工，乃称斯文。」盖浮峰公乃阳明公之高弟也。先是，壬子春，甘泉子赴增城，修明诚书院，馆诸生。过相江之涯，见祠将阘，问曰：「是何为者？」曰：「此忠孝祠，以祀新建伯王阳明公七世祖曰性常之忠，六世祖曰彦达之孝也。性常公任广藩参议，抚绥潮民之弗靖者，还遇海寇曹真於增江之口，擒之无备，被执弗屈，死之。其子彦达赴难骂贼，贼义之不杀，得裹公尸归葬，隐居养母，终身不仕。人叹曰：『夫父子死义，与天日争光。昔也人谓若何？今也人谓若何？旅魂寥寂，不遂血食，则戚矣。』嘉靖七年，邑尹朱君道澜奉抚按命，立忠孝祠於斯，拨田县官行事於斯。人又叹曰：『昔也人谓若何？今也人谓若何？则欣矣。』今岁久就敝，过者动心焉。」甘泉子乃入谒之，遶之三匝，则见祠宇上滴旁穿，垣壁将倾，为之慨叹。顾谓邑庠诸生曰：「是谓以死勤事则祀之，礼也。吾昔与阳明公戮力以起斯文，是故道义骨肉之爱根於天性。今其祖祠荒落若此，宁不动心？夫父子大节，向也人谓若何？今也人谓若何？则戚矣。夫欣戚之心，痛痒相关，亦独胡为而然哉？秉彝之性，不可诬也。『藤萝得意於云日，萧管无声荐酒尊』，此黄山谷慨徐孺之祠之诗也。况堂堂忠孝，上滴旁穿，将毁像貌焉，岂但藤萝得意已哉？」诸生曰：「翁之言及徐孺子也，何居？徐孺之不事王侯，岂与王公之以死勤事，若是伦乎？」曰：「事有理同而迹异者。孺子之不事王侯，扶汉鼎也；王氏父子之死事，树纲常也；一也。是皆能德无愧於天地，而争光於日月者也。尔诸生其亟呈诸邑尹。」於是盛君剑?曰：「吾责也。」乃不白司府，不劳民力，庀材募工修之，不月而成。浮峰公至是闻之，故有是言曰：「甘泉之言，大矣，广矣。」於是宏之，木石砖瓦之不堪者易之，新建公之诗将灭於壁者碑之。焕然一新，夫然后称百年之举废也。请甘泉子并镌於石，以告后之人，俾永永勿坏。为作迎奠送神曲三章，俾时歌以侑觞云：神发轫兮兰之亭，渡钱塘兮波不兴。导之两旗兮雨师廓清，越庾岭兮入层城，爰至止兮陟中庭。右一新庙貌兮绝埃尘，面罗浮兮挹飞云。列殽蔬兮杂香芹，庶饮食兮噫歆，虽无嘉旨兮慰我增人之心。右二 
　　
　　候来寔难兮去不轻，欲留不留兮曷为情？莫投辖兮江之城，云车风马兮缈於征。再拜再拜兮竭余诚，神再来兮，千秋万岁无弃予增。右三 
　　
　　滁阳卢氏祠堂记 
　　
　　湛子曰：「以吾观於祠祀，而知王道之易易也。祠也者，嗣也，嗣继养也。祖考之不建矣，故祠祀以养之，事死如事生，事亡如事存。死亡者犹养，而况生存者乎？故生死有养，则礼义可兴；礼义可兴，则风化斯溥。人人养其亲，人鬼安和，气顺而天下平矣。百姓不亲，则五品不逊。王假有庙，所以为萃聚涣散，使相亲睦也。」甘泉子已立大宗小宗之祠，创家训以垂子孙，同居合爨以收其心而使之同矣。癸丑冬，有卢氏子守益者，不远四千里而来，与其兄提舶守愚之意告曰：「益，滁阳人也。承祖宗之旧，不分居合爨者四世矣。有先人之敝祠在焉。惟先生赐之教，将镵於石以不忘。」甘泉子喟然叹曰：「有是哉？有是哉？吾方欲与天下人人同之，讵意卢氏先得我心之同然乎？」请益。曰：「夫祠祀之际，其有思乎昭穆之序，自有身而推之，而吾考、而吾祖、而吾曾高始祖，其初一人之身耳，则孝心油然而生矣。由吾身而推之而吾兄弟、而吾从兄弟、而吾三从四从，以至於远兄弟，其初乃一人之分耳，则敬爱之心蔼然而生矣。」曰：「祠祀孝敬之兴，则吾既得闻命矣。敢问此心之所以合於王道者何居？」曰：「合爨之际，其无思乎？思吾粒食皆吾祖吾考之遗也，思吾菜羹皆吾祖考之遗也，能忘孝敬乎？士者曰：『吾所肆业书籍，皆吾祖考之遗泽也。』出必告曰：『某今从某政，不敢忘祖考矣。』反必面曰：『某俸禄若乾，余无私入焉。必以纳诸公贮矣。某也无公私之过也，某也罪非己致，人诖之，夫何惭於祖考乎？』农者告曰：『某畋某田，得谷若乾。必纳公仓矣。』工者商者告曰：『某也不敢淫巧，受若直，怠若事矣。某也不敢腾若价，饰若货器，以上玷吾祖吾考，有则殛之。』若是者，孝弟之心通於神明，放乎四海，无所不准。礼义其有弗兴？风化其有弗溥乎？故曰：『吾於祠祀，而知王道之易易也。』」遂叙其语为记，以归卢氏，并示吾子孙於无穷焉。 
　　
　　李氏祠堂记 
　　
　　甘泉子曰：「以吾观於祠祀，而知家道之易易也。王道其基矣乎！祠祀之道，天性也。祠，嗣也，继也。故曰：『祭，继养也。』父祖之养不逮矣，故曰：『祭，继养也。』故人物之祭，天性也。獭则祭鱼焉，鹰则祭鸟焉，乌则反哺焉，报本也。可以人而不如禽兽乎？吾慨夫今之人反乎天之性矣。自若人之购父之祭田也，而养之道衰。自若人之盗亲之财殴之，烹鹜於室而不少馈也，而养之道丧。自若人不视祖之修坟祠，而在家不知也，而养之道亡。於禽兽之知养何如？是故继养之道行，仁孝流通，父父子子，兄兄弟弟，夫夫妇妇，而家道成矣。事父孝，故事天明，事母孝，故事地察。天地明察，神明章矣。通乎神明，光乎四海，无所不通，而王道成矣。」曰：「继养之义，则既闻命矣。庙之制奈何？」曰：「天子七，诸侯五，大夫三，士二，官师一。三二一皆同龛，古之制也。而四代之服之祭无以异，有功德则加焉耳。」「祭之道奈何？」曰：「先事於堂谓之阳餍，后事於室谓之阴餍，古之礼也。考亭括之以阖门噫歆，礼之宜也。古之祭有堂事室事，明日有傧尸，谓之绎祭。礼烦则乱，事神则难，故高宗肜日，书犹病之。」曰：「用尸古乎？」曰：「古也。尸告旨告饱，答拜子孙，非天性也，犹之伪也。不若斋三日，乃见所为斋者，视於无形，听於无声，如在其上，如在其左右，僾乎若有见其容声，慨乎若有闻乎其叹息之声之诚也。」广城之祠庙者，有之亦寡矣，而李氏父子右坡义宰，闻韶青霞车驾时行，乃能率子弟某某举之。其父子皆从予游，斯举也，其贤矣哉！乃进而问曰：「继养之义，阴阳之餍，则吾既得闻命矣。其奠主之位，则如之何？」曰：「自西而东，非礼也。古之合祀於室者，太祖之主主奥，东向，而群主以祖尊次之，自西而东，礼也。今非合祀尊祖则亦然，无谓矣。如以义起，则始迁之祖，始分之祖，皆不祧，以联族人，与四庙之主皆面南，以次而南位，其宗子嗣入庙；别子为始分之祖，则别庙。宗子服尽，而尊者未尽，则别立祧主庙。行事又尽，则瘗诸墓焉，斯其善矣。若夫嫡庶[淆乱]，神必不歆非礼也，亦何取於祠庙哉？」作李氏祠[堂记]。 
　　
　　罗浮游学记 
　　
　　嘉靖乙卯春正月十有七日，甘泉[翁]於时九十矣，与郭子平川子、叔辉钟子、勉衷霍子，□□得四、黄於梧、族孙汝潮，既定罗浮之舟，泉翁蘧[然语]曰：「诸子好游乎？吾语子游。」曰：「游何如？」曰：「游焉息焉，莫非学也。」乃启天关之扃，度东关之梁，发太平之洲，宾日而东，逆潮而行。情与景融，兴发於中。客有歌者曰：「桂浆兮兰舟，击空明兮中流。」翁曰：「小子听之，宜学流之中矣。」徘徊乎猎德土名之涯，曰：「诸子识之，其学自猎自德乎！非由外猎获也。」过石冈之涌，观鳌鱼抢宝之石焉。曰：「石则美矣，惜也不在大都之岸，不为达官大人之所宝□。」翁叹曰：「世之不遇，独此石也哉？」又曰：「此石虽不幸[不]为达官大人之所宝，亦幸而不为匠氏之所凿。其[全]真远害，中立矣乎！吾以学其中立不倚。」客有遥望[白]云之巅，指曰：「此非翁之书院乎？九龙之泉□□兮！观生之堂翼翼兮！」曰：「吾以学观我生矣。」遵黄湾之曲，出扶胥之口，望虎头之门，诵浴日之章。曰：「手抱阳和，散入万壑，其石翁用世之志乎！」江湖廊庙之忠，诸子识之。过鹿步之，越南冈之头，曰：「此群盗白日劫人渊薮，其戒心之存乎！」逾西东二洲，望甘泉山院，登江门钓台，咏石翁分付之诗。曰：「请闻焉。」曰：「金针以言心也，风月以言道也。金针人人固有，风月处处同然，心法可以传，痴前难以说梦。」遂抵沙堤。未及本宅，平川子速予舆，谒诸祠，同憩方山草亭。入大观楼，饭既，宿焉。厥明为月十八日黎明，复罗浮之舟。申刻，过龙头书院，返而解缆宵征焉。至铜锣湾，舟胶。厥明十九日，鸡鸣，乃登源头。吾与六人者，各乘肩舆，由独树庄[黄]龙下院，遂登黄龙洞，入天华精舍，视行窝，行释菜礼於四贤祠。其祝曰：「一者无欲，未发求中。澄心体认，自然混融。」言四贤一道，复此浑沦也。学者观其辞焉，[思]过半矣。学无欲，道自足；学求中，达道同；学澄心，天理森；学自然，机同天。诸贤其志之！於是观王敬所少参题壁之句「水月之精」。曰：「诸子其学诸水月乎？千江有水千江月，亦不以废也。」卓午，下观水帘之洞，因览梅花之庄。晚入食於冲虚观，薄暮，过朱明，入青霞书院宿焉。夜分，吹灯作诗云：「罗浮起平地，游者如登天。夫我异於是，如履庭除间。问之何能尔？心近地自便[?]。作意关山阻，信脚云霞穿。自兹凌绝顶，上有无穷门。寄语诣道者，亦复如是观。」厥明为廿日，以粒将绝而下山焉。则见阴云蔽日，雷雨洊作，游人沾湿。仆夫告痡，纳於大麓。吾以学不迷，夫不迷，非不迷於途，不迷於心也。不迷其心，故迅雷风烈，震惊百里，明晦万变，代乎吾前，而吾固自若也。未刻，食於源头精舍，乃登舟，顺流而归。时则二鼓矣。夫罗浮如在天上，吾日往日来，如有神焉，所谓如履庭除间者非耶？而飞云之顶未到，数也，岂天留之以思无穷耶？亦数也。夫此道平铺，无处无学。不贤者学其小者，贤者学其大者。鸢鱼上下之察，川上逝者之感，夫子焉不学？上律天时，下袭水土，至矣。上天之载，无声无臭，莫非学焉。吾以学乎天地，作罗浮游学记。 
　　
　　甘泉先生续编大全卷之七 
　　
　　门人顺德何鸿校刊 
　　
　　书简 
　　
　　答庞镇卿弼唐 
　　
　　日者病不能出接，至今为歉。以后承华翰之及，区区亦有小简拙诗奉寄，未知达否？区区十月初三上本邑，初七即同冼秋官入罗浮，馆朱明。初八窥水帘，登黄龙，摩挲洞口古刻，阅弼唐处题刻，过水石，徘徊久之，缅怀丙辰同李世卿投杖化龙处，依然畴昔卜筑之怀。入云起二门，观弼唐精舍，所谓数百人，无一人在者，独一老僧病而垂首丧气，怜而稍饮食之。因知或者此地高寒，不可久居。是月二十日，巡按洪觉山谢守巡减驺从直访朱明，留三宿。又访黄龙洞，直登天华之墟。行文增罗两县，毁淫祠文银四十两，起创四贤祠於弼唐精舍之上，有门有垣，碑刻有记，又为作甘泉小亭於其后，以为游息水憩之所。盖与弼唐作伴，庶不孤寂，而常居则在朱明青霞也。弼唐闻之，得无为得邻一喜乎？为不孤寂慰乎？当令老僧悬榻以待高捷而归，为不朽大业图也。如何？如何？小诗暨觉山诗文各录於别纸，知欲闻也。余非言语可既。庚子十一月 
　　
　　与洪侍御辞义帮涞之廪事与署提学刘本府程并同 
　　
　　昨闻高教授传到执事所以爱犬子涞之，而义起以帮之廪者，不觉为之大惊久之。夫大惊者，以如此非常之举，必出於非常人行之，而必以待非常之人，如昔年章朴庵督学之待白沙先师之孙畹者可也。若仆则非其伦，岂宜冒受？闻之不胜负愧，安得不大惊也？况犬子之学未能成效，方望知己诸贤抑而教之，以冀者有成，以无负至爱，何乃敢冒此非常之典耶？不敢当！不敢当！伏望案下收回钧语，必终爱之而终教之，期之有成，所感深矣。谨启庚子十二月 
　　
　　答洪觉山侍御 
　　
　　昨晚陈训导送来语录一帙，阅之甚精，已转送潘子阅之，乃复还陈也。相去渐远，老怀念念，此心摇摇，幸早竣事返旆，以慰老怀，且慰诸生之望也。三学教官每至讲期，率诸生会讲如旧。诗小序方且整顿，亦颇费力。大段文公每每不用小序，若区区则谓小序乃当时国史存乎得失之迹，与后儒臆说径庭矣。故每每於小序中求其可通者而删补之，今已过半矣。俟完录寄览订也。知执事惓惓此二事，故并及之。敬启。辛丑正月 
　　
　　谢洪觉山侍御安祀先祖义士祠神牌 
　　
　　伏承大巡察院钧牌行县，已於正月初一日安立先祖怀德公神位於本乡之新祠，且令遵照乡贤事例，每年春秋二季备礼致祭者。伏以惟仁人为能崇德报功，惟君子为能敦信明义。先祖生於乱世，著有微劳，保障一方，活全万命。愤援兵五百，而皇师之势将溃而复张，致甘泉全都，於降民之军赖功而独免。然非遇仁人君子，安能阐幽扬侧，使二百年之埋没，一朝而复光，如千万劫之冷灰，以微焰而再燃哉？四境之风教沸腾，合家之存没均感。用布血诚，上谢大德。谨启。辛丑正月 
　　
　　复田叔禾督学 
　　
　　留都多年为别，不得面语，今遂南北异天，消息愈远，颇以为念。忽承华翰，腆币远贶，其感慰何如！又知所谓前此二书竟为浮沉也。黄生云淡近报执事大以兴起斯文为己任，线天卜筑，规模弘敞，文公五曲书院不得专美於前矣。幸甚！幸甚！水归旬日，十月初即入罗浮，居朱明，又得青霞、天华、天关诸胜。青霞在朱明之后，天华在黄龙之上，天关在穗城东北之隅，皆极奇绝。觉山大巡治□，学子云集，皆觉山作兴斯文之功，第恐无以成就之耳。使还布谢，并及之，知欲闻也。拙稿附上鉴入，不具。辛丑二月 
　　
　　与宪长欧督学巡按本府并同 
　　
　　水也於执事定交未久，而仰德殊深，不可谓之非知己也。小儿涞之年甫十七，爰始加冠，方责成人。学而未就，犹在愚蒙，教之可也，误蒙大巡洪侍御假以待贤之礼，举非常之典，加诸不类之人，以及其子，不待考试，辄行补廪。千金马骨，以励风化，行之督学，行之本府，行之於本学，诚盛事也，然而水非其人也。水为是惧，斋沐拜启，辞之於大巡洪公，辞之於督学刘公，辞之於本府程公，皆不见亮。今三月七日，水还罗浮，不及控辞於执事，不意本学以缺请，遂误蒙执事准补，则月十有三日也。水自罗浮闻之，极为惭愧，以寻常之人而冒非常之典也。今兹遂事既往，不可及咎，姑令受数月之赐，以责成之，以答盛意。幸而有成，犹之可也；不成，将令上纳廪膳，或送赴台下，赐之考试，或可与进，则与者、受者、闻者於心皆安。如实不堪，乞听辞避，彼此亦皆心安。今也未敢称谢，谨具启布下悃焉，惟执事其少赐亮之。谨启。辛丑三月二十二日 
　　
　　与冼奕倩秋官 
　　
　　吾奕倩行后，而觉山之书即到，甚以为慰，乃三月初旦发来也。静思南岳武夷之约不可不决也，吾必携涞之、湘之以行，令渠日夜相亲，为必有益也。而吾奕倩、汝济偕焉，又得日夜相亲熏陶，相观为善，必彼此有益，益不小也。彼时戒无杂言杂念，无所与於言念也，所性不存焉故也，以杂言杂念有戾於所性者故也。终日终身理自己心性事不足，何暇及他事乎？吾当与二贤共戒之也。先儒论学自不(忘)[妄]语始，闻人之过如闻父母名，耳可闻，口不可得而言。静思吾与吾奕倩必自寡言半载，然后可与默坐澄心体认之学也。尚当入罗浮细订之。灯下不次。 
　　
　　与邓君恪眕论启洪大巡书 
　　
　　侍字误作待字，春阳台先师自以为错用功者，时水居楚云，述梦中老人云：「去山中坐一百日有济。」以质於先师，先师云：「恐是生病。」后水质问随处体认天理之学，先师答书云：「得某月日书读之，遂忘其病。日用间随处体认天理，著此一鞭，何患不到圣贤佳处也。」其后先师指水语一当道云：「此子为参前倚衡之学者也。」至於胡敬斋居仁者指先师静中养出端倪为禅，水辨之云：「然则孟子夜气之说，扩充四端之说，亦为禅耶？」今闻吾子相非以为非，而必寻春阳以为是是，是先师晚年所悟之所非，而非先师印正之所是矣，不亦异乎！二三十年所从学何如也？至於谢洪侍御送米书中再渎更受赐一节，众皆疑之，岂有未见颜色而遽为人乞赐哉？与前面一侍字错作待字，故不敢置书邮致之也。敬兹返焉。 
　　
　　又 
　　
　　吾契相从二三十年矣，今乃照破其学之非，幸甚！昔高僧不许请明日之斋，陶渊明云：「知有来日否？」吾老矣，岂复有明日大科之约乎？已矣！已矣！昔先师壮年曾游罗浮，中途有阻。后太夫人年高，遂不出门，此所可学者也。闻西庄坐一月颇疑，今告归甚喜，岂但为获而归已哉？ 
　　
　　与胡西村太守 
　　
　　若水顿首启。日昨失白，今幸蒙高明不以鄙述家训为不可，乃求善书刻者惠梓之，以传寒族子子孙孙，荣幸孰大焉！妄意欲拜求大笔一序文，冠於卷首，明所以刻之意，则乃尊乃征，乃信此训可垂於不朽矣。幸甚！幸甚！谨冒昧以请。谨启。 
　　
　　复湖广大巡史待御 
　　
　　□□□有一日，仆方倚天关而啸傲，仰云日而遐思，□□□生捧何衡州所寓之书者，受书展币再拜而□□□则大巡史侍御也。转致尺牍，则太仆王端[溪也]。宛然如双(壁)[璧]之入手，若有不忍释然。夫以地之□□□千余里，执事胡为於大政轇轕之际，而犹记□□□荒衰朽之人哉？无他故矣，记曰：「一乡之善士，[斯友一]乡之善士；一国之善士，斯友一国之善士；天[下之善]士，斯友天下之善士。以友天下之善士为未[足，又尚]论古之人。」盖善之大小者，心有大小也。以心□□□为友之远近也。然则执事之心其亦远矣。盖□□□古今而尽其心矣。然则执事之心，其即端溪[之心，端]溪之心，其即区区之心。夫通天下古今以为□□□在是矣。敬羡！敬羡！谨布小启，具乡葛，复托何□□□奉行台引远意。水也久图南岳之行，中道而□□□之交，若遂所愿，或奉面於祝融之巅，未知天□□□也。临纸岂胜驰往之私！谨启。壬寅闰五月 
　　
　　答福山祁门诸同志 
　　
　　[福山祁门]诸君书来，言人人殊，然而概乎皆有窥□□□□圣人中正之门矣。夫知天地万物之浑然为道体，以勿忘勿助之间为功夫，尽之矣。虽之夷狄，不可弃也，在力行耳。福山祁门诸同志君子，其共勉之！吾衰矣，不能一一具答，要在默识於言语之外耳。壬寅十月 
　　
　　复沈艾陵 
　　
　　时素来，道政声孚示上下，喜而不寐。昨时素还乡，欲书托寄，又恐渠归急不便，忽承华翰亲价，以俸金远贶，雅情何以克当！夫以俸金又在艾陵，所谓伯夷之物也。伯夷之物，有可受有不可受。可受者，以其清也；不可受者，以其贫也；则此贶在可受不可受之间。然以雅情未忍遽拒，姑且拜领，以图他日奉酬可也。汪巡抚、何太守皆有一日之雅，久欲作书道辖下同志之素，但求得人如时素者(斋)[赍]去可也。余惟素学自力，不具。壬寅十一月 
　　
　　答西村胡太守 
　　
　　拙作平黎诗微意，全篇皆颂半洲公不好杀之美，所以首第三句云「神武不杀称天兵」，已见一篇之大指矣。后六句不过抑扬发挥此不杀之意，与古诸将好杀大不同焉耳，美之至矣。但从古诗人之指微婉，致疑如此，聊为知己谈之。谨启。十一月 
　　
　　复骆君举举人 
　　
　　共谂赴试万里之行，君子道长，斯文之庆矣。相去一程，顾以贵恙，不及一面而别，非命也耶？人耶？天耶？南岳之约想在秋间，老惫尚堪鞭策。人曰：「老矣！」吾曰：「虽死於道路，葬於名山，无悔。圣舜卒於苍梧，圣禹葬於会稽，何不可者？」独以眼前为祖考建二祠堂，为子孙立些规矩，令可守，未能成就耳。敬布状，兼粗纱一疋，小书三品，荔果一坛，表微赆也。远道珍重珍重！癸卯三月 
　　
　　与秋官冼奕倩 
　　
　　昔予为举人时，定庄叔与一乡人同姓者持刃相杀，予在归云楼上望见，即具衣巾下趍解之。二人惭愧，释刃各归，而二家之难释，彼甚德我。后竟成讼，乃反以倚我声势作状首。吾使诘之云：「前尔以我为德，今又告状以我装首，何也？」彼惭云：「不如此，无以动官府，告状不准。」此风有自来矣。今刁民动不动便称冒诈大臣，或称投献。闻者妄传流言，胥动当道，安得知之？每有踰河蹈海之志，去离此土而未能也。若见当道，幸先为白此故，庶可相接相信，不惟有益於我，亦有益於彼也。癸卯三月 
</div>
    <div class="pagination">
<a href="泉翁大全集_page159.html">上一页</a><span>...</span><a href="泉翁大全集_page155.html">155</a><a href="泉翁大全集_page156.html">156</a><a href="泉翁大全集_page157.html">157</a><a href="泉翁大全集_page158.html">158</a><a href="泉翁大全集_page159.html">159</a><span class="current-page">160</span><a href="泉翁大全集_page161.html">161</a><a href="泉翁大全集_page162.html">162</a><a href="泉翁大全集_page163.html">163</a><a href="泉翁大全集_page164.html">164</a><a href="泉翁大全集_page165.html">165</a><span>...</span><a href="泉翁大全集_page161.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
