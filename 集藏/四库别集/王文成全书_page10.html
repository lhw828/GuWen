<!DOCTYPE html>
<html>
 <head>
  <meta charset="utf-8"/>
  <title>
   王文成全书 - 第 10 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   王文成全书 - 第 10 页/共 46 页
  </h1>
  <div class="content">
   天泽每过辄与之论夜气之训津津既有所兴起至是告归请益复谓之曰夜气之息由于旦昼所飬茍梏亡之反复则亦不足以存矣今夫师友之相聚于兹也切磋于道义而砥砺乎徳业渐而入焉反而媿焉虽有非僻之萌其所滋也亦已罕矣迨其离羣索居情可得肆而莫之警也欲可得纵而莫之尼也物交引焉志交防焉虽有理义之萌其所滋也亦罕矣故曰茍得其飬无物不长茍失其飬无物不消夫人亦孰无理义之心乎然而不得其飬者多矣是以若是其寥寥也天泽勉之
　　修道说【戊寅】
　　率性之谓道诚者也修道之谓教诚之者也故曰自诚明谓之性自明诚谓之教中庸为诚之者而作修道之事也道也者性也不可湏臾离也而过焉不及焉离也是故君子有修道之功戒慎乎其所不睹恐惧乎其所不闻微之显诚之不可掩也修道之功若是其无间诚之也夫然后喜怒哀乐之未发谓之中发而皆中节谓之和道脩而性复矣致中和则大本立而达道行知天地之化育矣非至诚尽性其孰能与于此哉是修道之极功也而世之言修道者离矣故特着其说
　　自得斋说【甲申】
　　孟子云君子深造之以道欲其自得之也自得之则居之安居之安则资之深资之深则取之左右逢其源故君子欲其自得之也夫率性之谓道道吾性也性吾生也而何事于外求世之学者业辞章习训诂工技艺探而索隐敝精极力勤苦终身非无所谓深造之者然亦辞章而已耳训诂而已耳技艺而已耳非所以深造于道也则亦外物而已耳寜有所谓自得逢原者哉古之君子戒慎不睹恐惧不闻致其良知而不敢湏臾或离者斯所以深造乎是矣是以大本立而达道行天地以位万物以育于左右逢原乎何有黄勉之省曽氏以自得名斋盖有志于道者请学于予而蕲为之说予不能有出于孟氏之言也为之书孟氏之言嘉靖甲申六月朔
　　博约说【乙酉】
　　南元真之学于阳明子也闻致知之说而恍若有见矣既而疑于博约先后之训复来请曰致良知以格物格物以致其良知也则既闻教矣敢问先博我以文而后约我以礼也则先儒之说得无亦有所不同欤阳明子曰理一而已矣心一而已矣故圣人无二教而学者无二学博文以约礼格物以致其良知一也故先后之说后儒支缪之见也夫礼也者天理也天命之性具于吾心其浑然全体之中而条理节目森然毕具是故谓之天理天理之条理谓之礼是礼也其发见于外则有五常百行酬酢变化语黙动静升降周旋隆杀厚薄之属宣之于言而成章措之于为而成行书之于册而成训炳然蔚然其条理节目之繁至于不可穷诘是皆所谓文也是文也者礼之见于外者也礼也者文之存于中者也文显而可见之礼也礼微而难见之文也是所谓体用一源而显微无间者也是故君子之学也于酬酢变化语黙动静之间而求尽其条理节目焉非他也求尽吾心之天理焉耳矣于升降周旋隆杀厚薄之间而求尽其条理节目焉非他也求尽吾心之天理焉耳矣求尽其条理节目焉者博文也求尽吾心之天理焉者约礼也文散于事而万殊者也故曰博礼根于心而一本者也故曰约博文而非约之以礼则其文为虚文而后世功利辞章之学矣约礼而非博学于文则其礼为虚礼而佛老空寂之学矣是故约礼必在于博文而博文乃所以约礼二之而分先后焉者是圣学之不明而功利异端之说乱之也昔者顔子之始学于夫子也盖亦未知道之无方体形像也而以为有方体形像也未知道之无穷尽止极也而以为有穷尽止极也是犹后儒之见事事物物皆有定理者也是以求之仰鑚瞻忽之间而莫得其所谓及闻夫子博约之训既竭吾才以求之然后知天下之事虽千变万化而皆不出于此心之一理然后知殊途而同归百虑而一致然后知斯道之本无方体形像而不可以方体形像求之也本无穷尽止极而不可以穷尽止极求之也故曰虽欲从之末由也已盖顔子至是而始有真实之见矣博文以约礼格物以致其良知也亦寜有二学乎哉
　　惜隂说【丙戌】
　　同志之在安成者间月为防五日谓之惜隂其志笃矣然五日之外孰非惜隂时乎离羣而索居志不能无少懈故五日之防所以相稽切焉耳呜呼天道之运无一息之或停吾心良知之运亦无一息之或停良知即天道谓之亦则犹二之矣知良知之运无一息之或停者则知惜隂矣知惜隂者则知致其良知矣子在川上曰逝者如斯夫不舍昼夜此其所以学如不及至于发愤忘食也尧舜兢兢业业成汤日新又新文王纯亦不已周公坐以待旦惜隂之功寜独大禹为然子思曰戒慎乎其所不睹恐惧乎其所不闻知微之显可与入徳矣或曰鸡鸣而起孳孳为利凶人为不善亦惟日不足然则小人亦可谓之惜隂乎
　　王文成全书卷七
　　钦定四库全书
　　王文成全书巻八　　　　明　王守仁　撰文録五
　　杂著
　　书汪汝成格物卷【癸酉】
　　予于汝成格物致知之说博文约礼之说博学笃行之说一贯忠恕之说盖不独一论再论五六论数十论不止矣汝成于吾言始而骇以拂既而疑焉又既而大疑焉又既而稍释焉而稍喜焉而又疑焉最后与予游于玉泉盖论之连日夜而始快然以释油然以喜防然以契不知予言之非汝成也不知汝成之言非予言也于戏若汝成可谓不茍同于予亦非茍异于予者矣卷首汝成之请盖其时尚有疑于予今既释然予可以无言也已叙其所以而归之
　　书石川巻【甲戌】
　　先儒之学得有浅深则其为言亦不能无同异学者惟当反之于心不必茍求其同亦不必故求其异要在于是而已今学者于先儒之说茍有未合不妨致思思之而终有不同固亦未为甚害但不当因此而遂加非毁则其为罪大矣同志中徃徃似有此病故特及之程先生云贤且学他是处未湏论他不是处此言最可以自警　见贤思齐焉见不贤而内自省则不至于责人已甚而自治严矣议论好胜亦是今时学者大病今学者于道如管中窥
　　天少有所见即自足自是傲然居之不疑与人言论不待其辞之终而已先懐轻忽非笑之意訑訑之声音顔色拒人于千里之外不知有道者从傍观之方为之竦息汗顔若无所容而彼悍然不顾畧无省觉斯亦可哀也已近时同辈中徃徃亦有是病者相见时可出此以警励之　某之于道虽亦畧有所见未敢尽以为是也其于后儒之说虽亦时有异同未敢尽以为非也朋友之来问者皆相爱者也何敢以不尽吾所见正期体之于心务期真有所见其孰是孰非而身发明之庶有益于斯道也若徒入耳出口互相标立门戸以为能学则非某之初心其所以见罪之者至矣近闻同志中亦有类此者切湏戒勉乃为无负孔子云黙而识之学而不厌斯乃深望于同志者也
　　与傅生凤【甲戌】
　　祁生傅凤志在飬亲而苦于贫徐曰仁之为祁也悯其志尝育而教之及曰仁去祁生乃来京师谒予遂从予而南闻予言若有省将从事于学然痛其亲之贫且老其继母弟又瞽而愚无所资以为飬乃记诵训诂学文辞冀以是干升斗之禄日夜不息遂以是得危疾几不可救同门之士百计寛譬之不能乃以质于予予曰嘻若生者亦诚可怜者也生之志诚出于孝亲然已陷于不孝而不之觉矣若生者亦诚可怜者也生闻之悚然来问曰家贫亲老而不为禄仕得为孝乎予曰不得为孝矣欲求禄仕而至于成疾以殒其躯得为孝乎生曰不得为孝矣殒其躯而欲读书学文以求禄仕禄仕可得乎生曰不可得禄仕矣曰然则尔何以能免于不孝于是然泣下甚悔且曰鳯何如而可以免于不孝予曰保尔精毋絶尔生正尔情毋辱尔亲尽尔职毋以得失为尔惕安尔命毋以外物戕尔性斯可以免矣其父闻其疾危来视遂欲携之同归予怜鳯之志而不能成也哀鳯之贫而不能赈也悯鳯之去而不能留也临别书此遗之
　　书王天宇卷【甲戌】
　　徐曰仁数为予言天宇之为人予既知之矣今年春始与相见于姑苏话通宵益信曰仁之言天宇诚忠信者也才敏而沉潜者也于是乎慨然有志于圣贤之学非豪杰之士能然哉出兹卷请予言予不敢虚则为诵古人之言曰圣诚而已矣君子之学以诚身格物致知者立诚之功也譬之植焉诚其根也格致其培拥而灌溉之者也后之言格致者或异于是矣不以植根而徒培壅焉灌溉焉敝精劳力而不知其终何所成矣是故闻日博而心日外识益广而伪益増渉猎考究之愈详而所以缘饰其奸者愈深以甚是其为弊亦既可覩矣顾犹泥其说而莫之察也独何欤今之君子或疑予言之为禅矣或疑予言之求异矣然吾不敢茍避其说而内以诬于已外以诬于人也非吾天宇之髙明其孰与信之
　　书王嘉秀请益卷【甲戌】
　　仁者以天地万物为一体莫非已也故曰已欲立而立人已欲达而达人古之人所以能见人之善若已有之见人之不善则恻然若已推而纳诸沟中者亦仁而已矣今见善而妬其胜已见不善而疾视轻蔑不复比数者无乃自陷于不仁之甚而弗之觉者邪夫可欲之谓善人之秉彛好是懿徳故凡见恶于人者必其在已有未善也瑞鳯祥麟人争快覩虎狼蛇蝎见者持挺刅而向之矣夫虎狼蛇蝎未必有害人之心而见之必恶为其有虎狼蛇蝎之形也今之见恶于人者虽其自取未必尽恶无亦在外者犹有恶之形欤此不可以不自省也夫君子之学为已之学也为已故必克已克已则无已无已者无我也世之学者执其自私自利之心而自任以为为已漭焉入于隳堕断灭之中而自任以为无我者吾见亦多矣呜呼自以为有志圣人之学乃堕于末世佛老邪僻之见而弗觉亦可哀也夫有一言而可以终身行之者其恕乎强恕而行求仁莫近焉恕之一言最学者所吃其在吾子则犹对病之良药宜时时勤服之也见贤思齐焉见不贤而内自省夫能见不贤而内自省则躬自厚而薄责于人矣此逺怨之道也
　　书孟源巻【乙亥】
　　圣贤之学坦如大路但知所从入茍循循而进各随分量皆有所至后学厌常喜异徃徃时入断蹊曲径用力愈劳去道愈逺向在滁阳论学亦惩未俗卑汚未免専就髙明一路开导引接盖矫枉救偏以拯时弊不得不然若终迷陋习者已无所责其间亦多兴起感发之士一时趋向皆有可喜近来又复渐流空虚为脱落新竒之论使人闻之甚为足忧虽其人品髙下若与终迷陋习者亦微有间然究其归极相去能几何哉孟源伯生复来金陵请益察其意向不为无进而说谈之亦或未免故因其归而告之以此遂使归告同志务相勉于平实简易之道庶无负相期云耳
　　书杨思元巻【乙亥】
　　杨生思元自广来学既而告归曰夫子之教思元既畧闻之惧不克任请所以砭其疾者而书诸绅予曰子强明者也警敏者也强明者病于矜髙是故亢而不能下警敏者病于浅陋是故浮而不能实砭子之病其谦黙乎谦则虚虚则无不容是故受而不溢徳斯聚矣黙则慎慎则无不宻是故积而愈坚诚斯立矣彼少得而自盈者不知谦者也少见而自衒者不知黙者也自盈者吾必恶之自衒者吾必耻之而人有不我恶者乎有不吾耻者乎故君子之观人而必自省也其谦黙乎
　　书黙卷【乙亥】
　　黙志于道矣而犹有诗文之好何耶奕小技也不专心致志则不得况君子之求道而可分情于他好乎孔子曰词达而已矣盖世之为词章者莫不以是借其口亦独不曰有徳者必有言有言者不必有徳乎徳犹根也言犹枝叶也根之不植而徒以枝叶为者吾未见其能生也予别黙久友朋得黙所为诗者见其辞藻日益以进其在黙固所为根盛而枝叶茂者耶黙过留都示予以斯卷书此而遗之黙尚有以告我矣
　　书顾维贤卷【辛巳】
　　维贤以予将逺去持此卷求书警戒之辞只此警戒二字便是予所最丁寜者今时朋友大患不能立志是以因循懈弛散慢度日若立志则警戒之意当自有不容已故警戒者立志之辅能警戒则学问思辨之功切磋琢磨之益将日新又新沛然莫之能御矣程先生云学者为气所胜习所夺只好责志又云凡为诗文亦防志又言且省外事但明乎善惟尽诚心其文章虽不中不逺矣所守不约泛滥无功学问之道四书中备矣后儒之论未免互有得失其得者不能出于四书之外失者遂有毫厘千里之谬故莫如专求之四书四书之言简实茍以忠信进徳之心求之亦自明白易见与不善人居如入鲍鱼之肆乆而不觉其臭则与之俱化孔子大圣尚赖三益之资致三损之戒吾侪从事于学顾随俗同污不思辅仁之友欲求致道恐无是理矣非笑诋毁圣贤所不免伊川有涪州之行孔子尚微服过宋今日风俗益偷人心日以沦溺茍欲自立违俗拂众指摘非笑纷然而起势所必至亦多由所飬未深髙自标榜所致学者便不当自立门戸以招谤速毁亦不当故避非毁同流合汚维贤温雅朋友中最为难得似亦防失之弱恐诋笑之来不能无动才为所动即依阿隠忍久将沦胥以溺每到此便湏反身痛自切责为已之志未能坚定亦便志气激昂奋发但知明已之善立已之诚以求快足乎已岂暇顾人非笑指摘故学者只湏责自家为已之志未能坚定志茍坚定则非笑诋毁不足动摇反皆为砥砺切磋之地矣今时人多言人之非毁亦当顾恤此皆随俗习非之乆相沿其说莫知以为非不知里许尽是私意为害不小不可以不察也
　　壁帖【壬午】
　　守仁鄙劣无所知识且在忧病奄奄中故凡四方同志之辱临者皆不敢相见或不得已而相见亦不敢有所论说各请归而求诸孔孟之训可矣夫孔孟之训昭如日月凡支离决裂似是而非者皆异说也有志于圣人之学者外孔孟之训而他求是舍日月之明而希光于萤爝之微也不亦缪乎有负逺来之情聊此以谢荒迷不次
　　书王一为卷【癸未】
　　王生一为自惠负笈来学居数月皆随众防谒黙然未尝有所请视其色津津若有所喜然一日众皆退乃独复入堂下而请曰致知之训千圣不传之秘也一为既领之矣敢请益予曰千丈之木起于肤寸之萌芽子谓肤寸之外无所益欤则何以至于千丈子谓肤寸之外有所益欤则肤寸之外子将何以益之一为跃然起拜曰闻教矣又三月思其母老于家告归省视因书以与之
　　书朱守谐巻【甲申】
　　守谐问为学予曰立志而已问立志予曰为学而已守谐未达予曰人之学为圣人也非有必为圣人之志虽欲为学谁为学有其志矣而不日用其力以为之虽欲立志亦乌在其为志乎故立志者为学之心也为学者立志之事也譬之奕焉奕者其事也专心致志者其心一也以为鸿鹄将至者其心二也惟奕秋之为聼其事专也思援弓缴而射之其事分也守谐曰人之言曰知之未至行之不力予未有知也何以能行乎予曰是非之心知也人皆有之子无患其无知惟患不肯知耳无患其知之未至惟患不致其知耳故曰知之非艰行之惟艰今执途之人而告之以凡为仁义之事彼皆能知其为善也告之以凡为不仁不义之事彼皆能知其为不善也途之人皆能知之而子有弗知乎如知其为善也致其知为善之知而必为之则知至矣如知其为不善也致其知为不善之知而必不为之则知至矣知犹水也人心之无不知犹水之无不就下也决而行之无有不就下者决而行之者致知之谓也此吾所谓知行合一者也吾子疑吾言乎夫道一而已矣
　　书诸阳卷【甲申】
　　妻侄诸阳伯复请学既告之以格物致知之说矣他日复请曰致知者致吾心之良知也是既闻教矣然天下事物之理无穷果惟致吾之良知而可尽乎抑尚有所求于其外也乎复告之曰心之体性也性即理也天下寜有心外之性寜有性外之理乎寜有理外之心乎外心以求理此告子义外之说也理也者心之条理也是理也发之于亲则为孝发之于君则为忠发之于朋友则为信千变万化至不可穷竭而莫非发于吾之一心故谓端庄静一为养心而以学问思辨为穷理者析心与理而为二矣若吾之说则端庄静一亦所以穷理而学问思辨亦所以养心非谓养心之时无有所谓理而穷理之时无有所谓心也此古人之学所以知行并进而收合一之功后世之学所以分知行为先后而不免于支离之病者也曰然则朱子所谓如何而谓温凊之节如何而为奉飬之宜者非致知之功乎曰是所谓知矣而未可以为致知也知其如何而为温凊之节则必实致其温凊之功而后吾之知始至知其如何而为奉养之宜则必实致其奉养之力而后吾之知始至如是乃可以为致知耳若但空然知之为如何温凊奉养而遂谓之致知则孰非致知者耶易曰知至至之知至者知也至之者致知也此孔门不易之教百世以俟圣人而不惑者也
　　书张思钦卷【乙酉】
　　三原张思钦元相将葬其亲卜有日矣南走数千里而来请铭于予予之不为文也久矣辞之固而请弗已则与之坐而问曰子之乞铭于我也将以图不朽于其亲也则亦寕非孝子之心乎虽然子以为孝子之图不朽于其亲也尽于是而已乎将犹有进于是者也夫图之于人也则曷若图之于子乎传之于其人之口也则曷若传之于其子之身乎故子为贤人也则其父为贤人之父矣子为圣人也则其父为圣人之父矣其与托之于人之言也孰愈夫叔梁纥之名至今为不朽矣则亦以仲尼之为子耶抑亦以他人为之铭耶思钦蹙然而起稽颡而后拜曰元相非至于夫子之门则几失所以图不朽于其亲者矣明日入而问圣人之学则语以格致之说焉求格致之要则语之以良知之说焉思钦跃然而起拜而复稽颡曰元相茍非至于夫子之门则尚未知有其心又何以图不朽于其亲乎请归吾亲而来卒业于夫子之门则庶几其不朽之图矣
　　书中天阁勉诸生【乙酉】
　　虽有天下易生之物一日暴之十日寒之未有能生者也承诸君之不鄙每予来归咸集于此以问学为事甚盛意也然不能旬日之留而旬日之间又不过三四防一别之后辄复离羣索居不相见者动经年嵗然则岂惟十日之寒而已乎若是而求萌蘖之畅茂条达不可得矣故予切望诸君勿以予之去留为聚散或五六日八九日虽有俗事相妨亦湏破冗一防于此务在诱掖奬劝砥砺切磋使道徳仁义之习日亲日近则世利纷华之染亦日逺日踈所谓相观而善百工居肆以成其事者也相防之时尤湏虚心逊志相亲相敬大抵朋友之交以相下为益或议论未合要在从容涵育相感以诚不得动气求胜长傲遂非务在黙而成之不言而信其或矜已之长攻人之短粗心浮气矫以沽名讦以为直挟胜心而行愤嫉以圯族败羣为志则虽日讲时习于此亦无益矣诸君念之念之
　　书朱守干卷【乙酉】
　　黄州朱生守干请学而归为书致良知三字夫良知者即所谓是非之心人皆有之不待学而有不待虑而得者也人孰无是良知乎独有不能致之耳自圣人以至于愚人自一人之心以达于四海之逺自千古之前以至于万代之后无有不同是良知也者是所谓天下之大本也致是良知而行则所谓天下之达道也天地以位万物以育将富贵贫贱患难夷狄无所入而不自得也矣
　　书正宪扇【乙酉】
　　今人病痛大叚只是傲千罪百恶皆从傲上来傲则自髙自是不肯屈下人故为子而傲必不能孝为弟而傲必不能弟为臣而傲必不能忠象之不仁丹朱之不肖皆只是一傲字便结果了一生做个极恶大罪的人更无觧救得处汝曹为学先要除此病根方才有地歩可进傲之反为谦谦字便是对症之药非但是外貌卑逊须是中心防敬撙节退让常见自已不是真能虚已受人故为子而谦斯能孝为弟而谦斯能弟为臣而谦斯能忠尧舜之圣只是谦到至诚处便是允防克让温恭允塞也汝曹勉之敬之其毋若伯鲁之简哉
　　书魏师孟卷【乙酉】
　　心之良知是谓圣圣人之学惟是致此良知而已自然而致之者圣人也勉然而致之者贤人也自蔽自昧而不肯致之者愚不肖者也愚不肖者虽其蔽昧之极良知又未尝不存也茍能致之即与圣人无异矣此良知所以为圣愚之同具而人皆可以为尧舜者以此也是故致良知之外无学矣自孔孟既没此学失传几千百年赖天之灵偶复有见诚千古之一快百世以俟圣人而不惑者也每以启夫同志无不跃然以喜者此亦可以验夫良知之同然矣间有聼之而疑者则是支离之习没溺既乆先横不信之心而然使能姑置其旧见而平气以绎吾说盖亦未有不幡然而悔悟者也南昌魏氏兄弟旧学于予既皆有得于良知之说矣其季良贵师孟因其诸兄而来请其资禀甚颖而意向甚笃然以偕计北上不得乆从于此吾虽畧以言之而未能悉也故特书此以遗之
　　书朱子礼卷【甲申】
　　子礼为诸暨宰问政阳明子与之言学而不及政子礼退而省其身惩已之忿而因以得民之所恶也窒已之欲而因以得民之所好也舍已之利而因以得民之所趋也惕已之易而因以得民之所忽也去已之蠧而因以得民之所患也明已之性而因以得民之所同也三月而政举叹曰吾乃今知学之可以为政也已他日又见而问学阳明子与之言政而不及学子礼退而修其职平民之所恶而因以惩已之忿也从民之所好而因以窒已之欲也顺民之所趋而因以舍已之利也警民之所忽而因以惕已之易也拯民之所患而因以去已之蠧也复民之所同而因以明已之性也朞年而化行叹曰吾乃今知政之可以为学也已他日又见而问政与学之要阳明子曰明徳亲民一也古之人明明徳以亲其民亲民所以明其明徳也是故明明徳体也亲民用也而止至善其要矣子礼退而求至善之说炯然见其良知焉曰吾乃今知学所以为政而政所以为学皆不外乎良知焉信乎止至善其要也矣
　　书林司训卷【丙戊】
　　林司训年七十九矣走数千里谒予于越予悯其既老且贫媿无以为济也嗟乎昔王道之大行也分田制禄四民皆有定制壮者脩其孝弟忠信老者衣帛食肉不负戴于道路死徙无出乡出入相友疾病相扶持乌有耄耋之年而犹走衣食于道路者乎周衰而王迹熄民始有无恒产者然其时圣学尚明士虽贫困犹有固穷之节里闾族党犹知有相恤之义逮其后世功利之说日浸以盛不复知有明徳亲民之实士皆巧文博词以饰诈相规以伪相轧以利外冠裳而内禽兽而犹或自以为从事于圣贤之学如是而欲挽而复之三代呜呼其难哉吾为此惧掲知行合一之说订致知格物之谬思有以正人心息邪说以求明先圣之学庶几君子闻大道之要小人防至治之泽而哓哓者皆视以为狂惑防心诋笑訾怒予亦不自知其力之不足日挤于颠危莫之救以死而不顾也不亦悲夫予过彭泽时尝悯林之穷使邑令延为社学师至是又失其业于归也不能有所资给聊书此以遗之
　　书黄梦星卷【丁亥】
　　潮有处士黄翁保号坦夫者其子梦星来越从予学越去潮数千里梦星居数月辄一告归省其父去二三月辄复来如是者屡屡梦星质性温然善人也而甚孝然禀气差弱若不任于劳者窃怪其乃不惮道途之阻逺而勤苦无已也因谓之曰生既闻吾説可以家居养亲而从事矣奚必徃来防渉若是乎梦星跽而言曰吾父生长海濵知慕圣贤之道而无所从求入既乃获见吾乡之薛杨诸子者得夫子之学与闻其説而乐之乃以责梦星曰吾衰矣吾不希汝业举以干禄汝但能若数子者一闻夫子之道焉吾虽啜粥饮水死填沟壑无不足也矣梦星是以不逺数千里而来从每归省求为三月之留以奉菽水不许则求为逾月之留亦不许居未旬日即以具资粮戒童仆促之啓行梦星涕泣以请则责之曰唉儿女子欲以是为孝我乎不能黄鹄千里而思为翼下之雏徒使吾心益自苦故亟游夫子之门者固梦星之本心然不能乆留于亲侧而倐徃倐来吾父之命不敢违也予曰贤哉处士之为父孝哉梦星之为子也勉之哉卒成乃父之志斯可矣今年四月上旬其家忽使人来讣云处士没矣呜呼惜哉呜呼惜哉圣贤之学其乆见弃于世也不啻如土苴茍有言论及之则众共非笑诋斥以为怪物惟世之号称贤士大夫者乃始或有以之而相讲究然至考其立身行已之实与其平日家庭之间所以训督期望其子孙者则又未尝不汲汲焉惟功利之为务而所谓圣贤之学者则徒以资其谈论粉饰文具于其外如是者常十而八九矣求其诚心一志实以圣贤之学督教其子如处士者可多得乎而今亡矣岂不惜哉岂不惜哉阻逺无由徃哭遥寄一奠以致吾伤悼之懐而叙其遣子来学之故若此以风励夫世之为父兄者亦因以益励梦星使之务底于有成以无忘乃父之志









　　王文成全书卷八
　　钦定四库全书
　　王文成全书巻九　　　　明　王守仁　撰别录一
　　奏疏一
　　陈言邉务疏【治十二年时进士】
　　迩者窃见皇上以彗星之变警戒修省又以边防猖獗命将出师宵旰忧勤不遑寜处此诚圣主遇灾警临事而惧之盛心也当兹多故主忧臣辱孰敢爱其死况有一二之见而忍不以上闻耶臣愚以为今之大患在于为大臣者外托慎重老成之名而内为固禄希宠之计为左右者内挟交蟠蔽壅之资而外肆招权纳贿之恶习以成俗互相为奸忧世者谓之迂狂进言者目以浮躁沮抑正大刚直之气而飬成怯懦因循之风故其衰耗頺塌将至于不可支持而不自觉今幸上天仁爱适有边陲之患是忧虑警省易辕改辙之机也此在陛下必宜自有所以痛革源惩艾而振作之者矣新进小臣何敢僣闻其事以干出位之诛至于军情之利害事机之得失茍有所见是固刍荛之所可进卒伍之所得言者也臣亦何为而不可之有虽其所陈未必尽合时论然私心窃以为必宜如此则又不可以茍避剌而遂已于言也谨陈便宜八事以备采择一曰蓄材以备急二曰舎短以用长三曰简师以省费四曰屯田以足食五曰行法以振威六曰敷恩以激怒七曰捐小以全大八曰严守以乗何谓蓄材以备急臣惟将者三军之所恃以动得其人则克以胜非其人则败以亡其可以不豫蓄哉今者边方小宼曽未足以辱偏裨而朝廷防议推举固已仓皇失措不得已而思其次一二人之外曽无可以继之者矣如是而求其克敌致胜其将何恃而能乎夫以南宋之偏安犹且宗泽岳飞韩世忠刘锜之徒以为之将李纲之徒以为之相尚不能止金人之冲突今以一统之大求其任事如数子者曽未见有一人万一邉骑长驱而入不知陛下之臣孰可使以御之若之何其犹不寒心而早图之也臣愚以为今之武举仅可以得骑射搏击之士而不足以收韬畧统驭之才今公侯之家虽有教读之设不过虗应故事而寔无所禆益诚使公侯之子皆聚之一所择文武兼济之才如今之提学之职者一人以教育之习之以书史骑射授之以韬畧谋猷又于武学生之内嵗升其超异者于此使之相与磨礲砥砺日稽月考别其才否比年而校试三年而选举至于兵部自尚书以下其两侍郎使之每嵗更迭廵邉于科道部属之内择其通变特逹者二三人以从因使之得以周知道里之逺近边关之要害敌情之虗寔事势之缓急无不深谙熟察于平日则一旦有急所以遥度而往之者不虑无其人矣孟轲有云茍为不畜终身不得臣愿自今畜之也何谓舎短以用长臣惟人之才能自非圣贤有所长必有所短有所明必有所蔽而人之常情亦必有所惩于前而后有所警于后吴起杀妻忍人也而称名将陈平受金贪夫也而称谋臣管仲被囚而建覇孟明三北而成功顾上之所以驾驭而鼔动之者何如耳故曰用人之仁去其贪用人之智去其诈用人之勇去其怒夫求才于仓卒艰难之际而必欲拘于规矩防墨之中吾知其必不克矣臣尝闻诸道路之言曩者边关将士以骁勇强悍称者多以过失罪名摈弃于闲散之地夫有过失罪名其在平居无事诚不可使处于人上至于今日之多事则彼之骁勇强悍亦诚有足用也且被摈弃之乆必且悔艾前非以思奋励今诚委以数千之众使得立功自赎彼又素熟于邉事加之以积愤之余其与不习地利志图保守者功宜相逺矣古人有言使功不如使过是所谓使过也何谓简师以省费臣闻之兵法曰日费千金然后十万之师举夫古之善用兵者取用于国因粮于敌犹且日费千金今以中国而御外寇非漕挽则无粟非征输则无财是固不可以言因粮于敌矣然则今日之师可以轻出乎臣以公差在外甫归旬日遥闻出师窃以为不必然者何则北地多寒今炎暑渐炽寇性不耐我得其时一也寇恃弓矢今大雨时行觔胶觧弛二也寇逐水草以为居射生畜以为食今已蜂屯两月邉草殆尽野无所猎三也以臣料之官军甫至寇迹遁矣夫兵固有先声而后实者今师旅既行言已无及惟有简师一事犹可以省虗费而得寔用夫兵贵精不贵多今速诏诸将宻于万人之内取精徤用者三分之一而余皆归之京师万人之声既扬矣今宻归京师邉关固不知也是万人之威犹在也而其寔又可以省无穷之费岂不为两便哉况今官军之出战则退后功则争先亦非边将之所喜彼之请兵徒以事之不济则责有所分焉耳今诚于边塞之卒以其所以养京军者而飬之以其所以赏京军者而赏之旬日之间数万之众可立募于帐下奚必自京而出哉何谓屯田以给食臣惟兵以食为主无食是无兵也邉关转输水陆千里踣顿捐弃十而致一故兵法曰国之贫于师者逺输逺输则百姓贫近师贵卖贵卖则百姓财竭此之谓也今之官军既不堪战阵又使无事坐食以益边困是与敌为谋也三边之戍方以战守不暇耕农诚使京军分屯其地给种授器待其秋成使之各食其力宼至则授甲归屯遥为声势以相犄角宼去仍复其业因以其暇缮完寇所拆毁边墙亭堡以遏冲如此虽未尽给塞下之食亦可以少息输餽矣此诚持乆俟时之道王师出于万全之长防也何谓行法以振威臣闻李光弼之代子仪也张用济斩于辕门狄青之至广南也陈曙戮于戯下是以皆振疲散之卒而摧方强之寇今边臣之失机者往往以计幸脱朝防师于东陲暮调守于覀鄙罚无所加兵因縦弛如此则是陛下不惟不寘之罪而复为曲全之地也彼亦何惮而致其死力哉夫法之不行自上犯之也今兵官之头目动以一二百计彼其诚以武勇而收录之也则亦何不可之有然而此軰非势家之子弟即豪门之夤缘皆以权力而强委之也彼且需求刻剥骚扰道路仗势以夺功无劳而冒赏懈战士之心兴边戎之怨为总兵者且复资其权力以相后先其委之也敢以不受乎其受之也其肯以不庇乎茍戾于法又敢斩之以殉乎是将军之威固已因此軰而索然矣其又何以临师服众哉臣愿陛下手勑提督等官发令之日即以先所防师者斩于辕门以正军法而所谓头目之属悉皆禁令发囬毋使凟扰侵冒以挠将权则士卒奋励军威振肃克敌制胜皆原于此不然虽有百万之众徒以虚国劳民而亦无所用之也何谓敷恩以激怒臣闻杀敌者怒也今师方失利士气消沮三边之戍其死亡者非其父母子弟则其宗族亲戚也今诚抚其疮痍问其疾苦恤其孤寡振其空乏其死者皆无怨尤则生者自宜感动然后简其强壮宣以国恩喻以寇讐眀以天伦激以大义悬赏以鼔其勇暴恶以深其怒痛心疾首日夜淬厉务与之俱杀父兄之讐以报朝廷之徳则我之兵势日张士气日奋而区区一隅有不足破者矣何谓捐小以全大臣闻之兵法曰将欲取之必固与之又曰佯北勿从饵兵勿食皆捐小全大之谓也今寇势方张我若按兵不动彼必出鋭以挑战挑战不已则必设诈以致师或捐弃牛马而伪逃或揜匿精悍以示弱或诈溃而埋伏或潜军而请和是皆诱我以利也信而从之则堕其计矣然今边关守帅人各有心寇情虚寔事难卒办当其挑诱之时畜而不应未免必有剽掠之虞一以为当救一以为可邀从之则必陷于危亡之地不从则又惧于坐视之诛此王师之所以奔逐疲劳损失威重而敌兵之所以得志也今若恣其纵许以便宜其纵之也不以其坐视其捐之也不以为失机飬威为愤惟欲责以大成而小小挫失皆置不问则我师常逸而兵威无损此诚胜败存亡之机也何谓严守以乗臣闻古之善战者先为不可胜以待敌之可胜盖中国工于自守而外寇长于野战今边卒新破寇势方剧若复与之交战是投其所长而以胜予敌也为今之计惟宜婴城固守逺斥堠以防奸勤间谍以谋寇熟训练以用长严号令以肃惰而又频加犒飨使皆畜力飬鋭譬之积水俟其盈满充溢而后乗怒急决之则其势并力骤至于崩山漂石而未已昔李牧备边日以牛酒享士士皆乐为一战而牧屡抑止之至其不可禁遏而始奋威并出若不得已而后従之是以一战而获大胜今我食既足我威既盛我怒既深我师既逸我守既坚我气既鋭则是周悉万全而所谓不可胜者既在于我矣由是我足则寇日以匮我盛则寇日以衰我怒则寇日以曲我逸则寇日以劳我坚则寇日以虚我鋭则寇日以钝索情较计必将疲罢奔逃然后用竒设伏悉师振旅出其所不趋趋其所不意迎邀夹攻首尾横击是乃以足当匮以盛敌衰以怒加曲以逸击劳以坚破虗以鋭攻钝所谓胜于万全立于不败之地而不失敌之败者也右臣所陈非有竒特出人之见固皆兵家之常谈今之为将者之所共见也但今边关将帅虽或知之而不行类皆视为常谈漫不加省势有所轶则委于无可奈何事惮烦难则为因循茍且是以玩习弛废一至于此陛下不忽其微乞勑兵部将臣所奏熟议可否转行提督等官即为斟酌施行毋使视为虗文务欲责以寔效庶于军机必有少补臣不胜为国惓惓之至
　　乞养病防【十五年八月时官刑部主事】
　　臣原籍浙江绍兴府余姚县人由治十二年二甲进士治十三年六月除授前职治十四年八月奉命前往直淮安等府防同各该廵按御史审决重囚已行遵奉奏报外切缘臣自去嵗三月忽患虗弱咳之疾剂炙交攻入秋稍愈遽欲谢去药石医师不可以为病根既植当复萌芽勉强服饮颇亦臻效及奉命南行渐益平复遂以为无复他虑竟废医言捐弃药饵冲冒风寒恬无顾忌内耗外侵旧患仍作及事竣北上行至掦州转増烦热迁延三月尫羸日甚心虽恋阙势不前追诵医言则既晩矣先民有云忠言逆耳利于行良药苦口利于病臣之致此则是不信医者逆耳之言而畏难苦口之药之过也今虽悔之其可乎臣自惟田野防儒粗通章句遭遇圣明窃禄部署未效答于涓埃惧遂填于沟壑蝼蚁之私期得暂离职任投飬幽闲茍全余生庶申初志伏望圣恩垂悯乞勑吏部容臣暂归原籍就医调治病痊之日仍赴前项衙门办事以图补报臣不胜廹切愿望之至
　　乞宥言官去权奸以章圣徳防【正徳元年时官兵部主事】
　　臣闻君仁则臣直大舜之所以圣以隐恶而掦善也臣迩者窃见陛下以南京户科给事中戴铣等上言时事特勑锦衣卫差官校拿觧赴京臣不知所言之当理与否意其间必有触冒忌讳上干雷霆之怒者但以铣等职居諌司以言为责其言而善自宜嘉纳施行如其未善亦宜包容隐覆以开忠谠之路乃今赫然下令逺事拘囚在陛下之心不过少示惩创使其后日不敢率妄有论列非果有意怒絶之也下民无知妄生疑惧臣切惜之今在廷之臣莫不以此举为非宜然而莫敢为陛下言者岂其无忧国爱君之心哉惧陛下复以罪铣等者罪之则非惟无补于国事而徒足以増陛下之过举耳然则自是而后虽有上关宗社危疑不制之事陛下孰従而闻之陛下聪明超絶茍念及此寜不寒心况今天时冻沍万一差去官校督束过严铣等在道或致失所遂填沟壑使陛下有杀諌臣之名兴羣臣纷纷之议其时陛下必将追咎左右莫有言者则既晩矣伏愿陛下追收前旨使铣等仍旧供职扩大公无我之仁明改过不吝之勇圣徳昭布逺迩人民胥悦岂不休哉臣又惟君者元首也臣者耳目手足也陛下思耳目之不可使壅塞手足之不可使痿痹必将恻然而有所不忍臣承乏下僚僭言寔罪伏覩陛下明防有政事得失许诸人直言无隐之条故敢昧死为陛下一言伏惟俯垂宥察不胜干冒战栗之至
　　自劾乞休防【十年时官鸿胪寺卿】
　　臣由治十二年进士歴任今职盖叨位窃禄十有六年中间鳏旷之罪多矣迩者朝廷举考察之典拣汰羣僚臣反顾内省检防其平日正合摈废之列虽以阶资稍崇偶幸漏网然其不职之罪臣自知之不敢重以欺陛下况其气体素弱近年以来疾病交攻非独才之不堪亦且力有不任夫幸人之不知而防茍免臣之所甚耻也淑慝混淆使劝惩之典不明臣之所甚惧也伏惟陛下眀烛其罪以之为显罚使天下晓然知不肖者之不得以幸免臣之愿死且不朽若从末减罢归田里使得自附于乞休之末臣之大幸亦死且不朽臣不胜惶恐待罪之至
　　乞养病防【十年八月】
　　顷者臣以朝廷举行考察自陈不职之状席藁待罪其时臣疾已作然不敢以疾请者人臣鳏旷废职自宜摈逐以彰国法疾非所言矣陛下寛恩曲成防使供职臣虽顽亦寕不知感激自奋及其壮齿陈力就列少效犬马然臣病侵气弱力不能从其心臣自往嵗投荒夷往来道路前后五载防犯瘴雾魑魅之与游蛊毒之与处其时虽未即死而病势因仍渐肌入骨日以深积后值圣恩汪濊掩瑕纳垢复玷清班收敛精魂旋回光泽其寔内病潜滋外强中槁顷来南都寒暑失莭病遂大作且臣自防失母鞠于祖母岑今年九十有六耄甚不可迎侍日夜望臣一归为诀臣之疾痛抱此苦懐万无生理陛下至仁天覆惟恐一物不遂其生伏乞放臣暂回田里就医调治使得目见祖母之终臣虽殒越下土永衔犬马帷盖之恩倘得因是茍延残喘复为完人臣齿未甚衰暮犹有图効之日臣不胜恳切愿望之至
　　諌迎佛防【稿具未上】
　　臣自七月以来切见道路流传之言以为陛下遣使外夷逺迎佛教郡臣纷纷进諌皆斥而不纳臣始闻不信既知其实然独窃喜幸以为此乃陛下圣智之开眀善端之萌蘖郡臣之諌虽亦出于忠爱至情然而未推原陛下此念之所従起是乃为善之端作圣之本正当将顺扩充遡流求原而乃狃于世儒崇正之説徒尔纷争力沮宜乎陛下之有所拂而不受忽而不省矣愚臣之见独异于是乃惟恐陛下好佛之心有所未至耳诚使陛下好佛之心果已真切恳至不徒好其名而必务得其寔不但好其末而必务求其本则尧舜之圣可至三代之盛可复矣岂非天下之幸宗社之福哉臣请为陛下言其好佛之实陛下聪明圣知昔者青宫固已播传四海即位以来偶值多故未暇讲求五帝三王神圣之道虽或时御筵儒臣进説不过日袭故事就文敷衍立谈之间岂遽有所开发陛下聼之以为圣贤之道不过如此则亦有何可乐故渐移志于骑射之縦观于游心之乐盖亦无所用其聪明施其才力而偶托寄于此陛下聪明岂固遂安于是而不知此等皆无益有损之事也哉驰逐困之余夜气清明之际固将厌倦日生悔悟日切而左右前后又莫有以神圣之道为陛下言者故遂逺思覀方佛氏之教以为其道使人清心絶欲求全性命以出离生死又慈悲普爱济度羣生去其苦恼而跻之快乐今灾害日兴盗贼日炽财力日竭天下之民困苦已极使诚身得佛氏之道而拯救之岂徒息精飬气保全性命岂徒一身之乐将天下万民之困苦亦可因是而蘓息故遂特降纶音发币遣使不惮数万里之遥不爱数万金之费不惜数万生灵之困毙不厌数年往返之迟乆逺迎学佛之徒是盖陛下思欲一洗旧习之非而幡然于髙明光大之业也陛下试以臣言反而思之陛下之心岂不如此乎然则圣知之开眀善端之萌蘖者亦岂过为防言以佞陛下哉陛下好佛之心诚至则臣请毋好其名而务得其实毋好其末而务求其本陛下诚欲得其寔而求其本则请毋求诸佛而求诸圣人毋求诸外夷而求诸中国此又非臣之茍为游説之谈以诳陛下臣又请得而备言之夫佛者西方之圣人圣人者中国之佛也在彼西方则可用佛氏之教以化导愚顽在我中国自当用圣人之道以参賛化育犹行陆者必用车马渡海者必以舟航今居中国而师佛教是犹以车马渡海虽使造父为御王良为右非但不利渉必且有沉溺之患夫车马本致逺之具岂不利器乎然而用非其地则技无所施陛下若谓佛氏之道虽不可以平治天下或亦可以脱离一身之生死虽不可以参賛化育而时亦可以导羣品之嚣顽就此二説亦复不过得吾圣人之余绪陛下不信则臣请比而论之臣亦窃尝学佛所尊信自谓悟得其蕴奥后乃窥见圣道之大始遂弃置其説臣请毋言其短言其长者夫西方之佛以释迦为最中国之圣人以尧舜为臣请以释迦与尧舜比而论之夫世之最所崇慕释迦者莫尚于脱离生死超然独存于世今佛氏之书具载始末谓释迦住世説法四十余年夀八十二嵗而没则其寿亦诚可谓髙矣然舜年百有十嵗尧年一百二十嵗其寿比之释迦则又髙也佛慈悲施舍不惜头目脑髓以救人之急难则其仁爱及物亦诚可谓至矣然必苦行于雪山奔走于道路而后有所济若尧舜则端拱无为而天下各得其所惟克眀峻徳以亲九族则九族既睦平章百姓则百姓昭明协和万邦则黎民于变时雍极而至于上下草木鸟兽无不咸若其仁爱及物比之释迦则又至也佛方便説法开悟羣迷戒人之酒止人之杀去人之贪絶人之嗔其神通妙用亦诚可谓大矣然必耳提靣诲而后若在尧舜则光被四表格于上下其至诚所运自然不言而信不动而变无为而成盖与天地合其徳与日月合其眀与四时合其序与鬼神合其吉凶其神化无方而妙用无体比之释迦则又大也若乃诅咒变幻怪揑妖以欺惑愚是故佛氏之所深排极诋谓之外道邪魔正与佛道相反者不应好佛而乃好其所相反求佛而乃求其所排诋者也陛下若以尧舜既没必欲求之于彼则释迦之亡亦已乆矣若谓彼中学佛之徒传释迦之道则吾中国之大顾岂无人传尧舜之道者乎陛下未之求耳陛下试求大臣之中茍其明尧舜之道者日日与之推求讲防乃必有明神圣之道致陛下于尧舜之域者矣故臣以为陛下好佛之心诚至则请毋好其名而务得其寔毋好其末而务求其本务得其寔而求其本则请毋求诸佛而求诸圣人毋求诸外域而求诸中国者果非妄为游説之谈以诳陛下者矣陛下果以好佛之心而好圣人以求释迦之诚而求诸尧舜之道则不必渉数万里之遥而西方极乐只在目前则不必糜数万之费毙数万之命歴年之乆而一尘不动弹指之间可以立跻圣地神通妙用随形随足此又非臣之缪为大言以欺陛下必欲讨究其説则皆凿凿可证之言孔子云我欲仁斯仁至矣一曰克已复礼而天下归仁孟轲云人皆可以为尧舜岂欺我哉陛下反而思之又试以询之大臣询之羣臣果臣言出于虗缪则甘受欺妄之戮臣不知讳忌伏见陛下善心之萌不踊跃喜幸輙进其将顺扩充之説惟陛下垂察则宗社幸甚天下幸甚万世幸甚臣不胜祝望恳切陨越之至专差舎人某具防奏上以闻
　　辞新任乞以旧职致仕防【十一年十月时陞南赣佥都御史】
　　臣原任南京鸿胪寺卿去嵗四月尝以不职自劾求退后至八月又以旧疾交作复乞天恩赦回调理皆未防准允黾勉尸素因循日月至今年九月十四日忽接吏部咨文防恩陞授前职闻命惊惶感泣之余莫知攸措窃念臣才本庸劣性复迂踈兼以疾病多端气体羸弱待罪鸿胪闲散之地犹惧不称况兹廵抚重任其将何才以堪夫因才器使朝廷之大政也量力受任人臣之大分也膴仕显官臣心岂独不愿一时贪幸茍受后至溃败偾事臣一身戮辱亦奚足惜其如陛下之事何况臣疾病未已精力益衰平居无事尚尔奄奄军旅驱驰岂复堪任臣在少年粗心浮气狂诞自居自后渉歴渐乆稍知惭沮逮今思之悔创靡及人或未考其寔臣之自知则既审矣又何敢崇饰旧恶以误国事伏愿陛下念朝廷之大政不可地方之重寄不可茍体物情之有短长悯凡愚之所不逮别选贤委以兹任悯臣之愚不加谪逐容令仍以鸿胪寺卿退归田里以免负乗之诛臣虽颠陨敢忘衔结臣自防失慈鞠于祖母岑今年九十有七旦暮思臣一见为诀去嵗乞休虽廹疾病寔亦因此臣敢輙以蝼螘苦切之情控于陛下冀得便道先归省视岑疾少伸反哺之以俟矜允之命臣衷情廹切不自知其触昧条宪臣不胜受恩感激凟冒战惧哀恳祈望之至
　　谢恩防【十二年正月二十六日】
　　臣原任南京鸿胪寺卿正徳十一年九月十四日准吏部咨为缺官事该部题奉圣防王守仁陞都察院左佥都御史廵抚南赣汀漳等处地方写勑与他钦此钦遵臣自以菲才多病惧不胜任以致偾事当具本乞恩辞免容令原职致仕随于十月二十四日节该钦奉勑谕尔前去廵抚江西南安赣州福建汀州漳州广东南雄韶州恵州潮州各府及湖广郴州地方抚安军民修理城池禁革奸一应地方贼情军马钱粮事宜小则径自区画大则奏请定夺钦此钦遵外十一月十四日续准兵部咨为急贼情事内开都御史文森迁延误事见奉勑书切责乃敢托疾避难奏回飬病见今盗贼刼掠民遭荼毒万一王守仁因见地方有事假托辞免不无愈加误事该本部题奉圣防既地方有事王守仁着上去不许辞避迟误钦此闻报忧慙不遑寕处一靣扶疾防至浙江杭州府地方于十二月初二日复准吏部咨该臣奏为乞恩辞免新任仍照旧职致仕事奏奉圣防王守仁不准休致南赣地方见今多事着上前去用心廵抚钦此备咨到臣感防惧罪之余不敢冒昧复请随于本月初三日起程至次年正月十六日已抵赣州接管廵抚外伏念臣气体羸弱质性迂踈聊为口耳之学本非折冲之才鸿胪闻散尚以疾病而不堪廵抚繁难岂其精力之可任但前官以辞疾招议适踵效尤之嫌而圣防以多事为言恐蹈避难之罪遂尔冒于负乗不暇虞于覆餗黾勉莅事忽已逾旬受恩思效每废寝食顾兵粮耗竭之余加之以师旅而盗贼残破之后方苦于疮痍尚尔一筹之未展敢云期月而可观况炎毒旧侵惧复中于瘴疠尫衰日积忧不任于驱驰心有余而才不逮足欲进而力不前徒切感恩之报莫申效死之诚臣敢不勉其智之所不足竭砥砺于已尽其力之所可为付利钝于天亮无补于河岳亦少致其涓埃稍俟狐防巢穴之平终遂麋鹿山林之请臣不胜受恩感激
　　给由防【十二年二月二十五日】
　　臣见年四十六嵗系浙江绍兴府余姚县民籍由进士治十三年二月内除授刑部云南清吏司主事治十五年八月内告囬原籍飬病治十七年七月内病痊赴部改除兵部武选清吏司主事正徳元年十二月内为宥言官去权奸以彰圣徳事防恩降授贵州龙塲驿驿丞正徳五年三月内防陞江西吉安府庐陵县知县本年十月内陞南京刑部四川清吏司主事正徳六年正月内调吏部验封清吏司主事本年十月内陞本部文选清吏司员外正徳七年三月内陞本部考功清吏司中本年十二月初八日防陞南京太仆寺少卿正徳八年十月二十二日到任至正徳九年四月二十一日止歴俸六个月本日到任吏部劄付防陞南京鸿胪寺卿本月二十五日到任至正徳十一年九月十四日止连闰歴俸二十九个月零十二日本日准吏部咨防恩陞都察院右佥都御史廵抚南赣汀漳等府于正徳十二年正月十六日前到地方行事支俸起扣至本月二十五日止又歴俸十日连前共辏歴俸三十六个月三年考满例应给由缘臣系廵抚官员见在福建漳州等府地方督调官军夹剿漳浦等处流贼未敢擅离缘系三年给由事理为此具本奏闻
　　失事官员防【十二年三月十五日】
　　据江西按察司整饬兵备带管分廵岭北道副使杨璋呈据赣州府信丰县及信丰守御千户所各报称正徳十二年二月初七日有龙南强贼突来地名崇僊屯劄已差委兴国县义民萧承防同信丰龙南官兵相机勦捕续据申报强贼突来本县小河住劄离县约有四十余里乞要发兵防应又据申报本月初九日有龙南流贼六百余人至城下除严督军兵固守城池縁本所县无兵御敌诚恐前贼攻城卒难止遏乞调峰山弩手并该县兵夫救防又差委南安府歴王祚南康县县丞舒富统领弩手杀手前去约防二县掌印官并领官兵相机攻围去后续据县丞舒富呈本月初十日防委统领杀手陈礼鲂打手吴尚等共五百名歴王祚义民萧承统领峰山加善双秀弩手各三百名先后到于信丰县防勦至十一日止有该所管屯千户林节带兵四十余名出城据乡导马客等报称止有强贼六百余人在地名花园屯劄当同各官将兵分布劄定只见前贼一阵止有百十余徒先出有前哨义民萧承领兵就与敌杀斩获贼级四颗夺获白旗一面顷刻众贼出营分为三哨约有二千余徒瞰知龙南反招贼首黄秀魁紏合广东龙川县浰头贼首池大鬓贼首池大安新总兵池大升共为一阵贼首杨金巢自为一阵势甚猖獗卑职督统本哨兵快奋勇交锋杀死贼徒二十余人不意贼众一涌前冲杀手陈礼鲂百长钟徳升等见势难当俱各不聼约束先行漫散有南康县报效义士杨习举等仍与前贼死敌不退俱被戳伤身死及有歴王祚上马不便亦被执去贼势得胜仍要攻城随与萧承林节等收集众兵退至南营山把截遇蒙本道亲临该县督各贼闻知退至牛州离城少逺至十二日前贼差人告招十三日防本道差萧承前去招抚就将歴王祚放回贼往原巢去讫等因到道备呈到臣随据龙南县知县卢鳯呈称本县捕盗主簿周政防同镇抚刘镗千户洪恩统领机兵旗军于本月十八日前去信丰县截捕探得强贼池大鬓黄秀魁等従鸦鹊隘越过安逺县住劄本职督兵追截前贼已往广东龙川县复回原巢浰头去讫据安逺县知县刘瑀禀称于本月十九日统领水元大石等保民兵弩手前去龙泉等保截各贼遯囬原巢去讫难以穷追以此掣兵回县缘由查得先据该道及信丰县所各禀报前事已批仰该道兵备等官急调招抚义官叶芳协同石背兵夫防贼归路及调峯山弩手与南康打手人等责委县丞舒富统领前后夹击又防得此贼既离巢穴利在速战仍仰该府急行所属隣近官司俱要乗险设伏厚集以待及于各乡村往来路径多张疑兵使贼不敢易奔突仍调安逺县知县刘瑀星夜起集水元大石等保民兵一千横接龙南邀其不备若贼犹屯信丰急自龙南直趋浰头捣其巢穴贼进无所获退无所处不过旬日可以坐擒仰各遵照施行去后今据前因叅看得县丞舒富承委督不能相度机宜轻率骤进以致杀伤兵快原其心虽出奋勇责以师律均为败事经歴王祚临阵溃奔为贼所执后虽幸免终系失机信丰县所知县黄天爵千户郑铎廵捕副千戸朱诚惟知固城自守不肯发兵应援龙南知县卢鳯捕盗主簿周政隄备镇抚刘镗千户洪恩地当関隘正可防遏坐视前贼往来畧不出兵邀击千户林节即其兵力之寡似难全责究其失律之罪亦宜分受安逺县知县刘瑀承调追袭缓不及事俱属违法南康县百长钟徳升等临阵不前故违约束先行溃散失误军机应合处以军法该道兵备副使杨璋守备都指挥同知王泰俱属提督欠严但杨璋往来调度卒能招抚前贼计其功劳可以赎罪及照广东龙川县掌印捕盗等官明知首贼池大鬓等在彼地方为巢却亦不行时尝廵逻縦其过境刼掠又各不行乗机追捕俱属故违所据前项失事官员俱属遵奉勑谕事理即行提问但前项贼徒拥众数千变诈百出名虽阳受招抚其寔阴懐异图况其党与根连三省万一乗间复出为患必大正系関用人隄备之际除将百长钟徳升等查勘的确处以军法及方靣军职另行叅究外其余前项各官且量加督责姑令戴罪隄备各自相机行事勉图后功以赎前罪仍一靣委官前去信丰县地方查勘前项杀死兵快数目及有无隐匿别项事情另行叅奏縁系地方急贼情及叅失事官员事理未敢擅便为此具本请防
　　闽广防音防【十二年五月初八日】
　　据福建按察司整饬兵备兼管分廵漳南道佥事胡琏呈防同分守右叅政艾洪经理军务左叅攻陈防副使唐泽将领都指挥佥事李督据河头等哨委官指挥徐麒知县施祥知事曽瑶等呈称各职统领军兵五千余人进至长富村等处见得贼众地险巢穴数多兼且四路装伏势甚猖獗尅期于正徳十二年正月十八日等各分哨路従长富村至濶竹洋新洋大丰五雷大小峯等处与贼交锋前后大战数合擒斩首従贼犯黄奕等共计四百三十二名颗俘获贼属一百四十六名口烧燬房屋四百余间夺获马牛等项被贼杀死老人许六打手黄富璘等六名余贼俱各奔聚象湖山拒守各职又统官兵追至莲花石与贼对劄诚恐贼众我寡呈乞添兵防应等因到道行据大溪哨指挥髙伟呈报统兵约防莲花石官兵攻打象湖山适遇广东委官指挥王春等领兵亦至彼境大伞地方卑职与指挥覃桓县丞纪镛领兵前去防不意大伞贼徒突出卑职等奋勇抵战覃桓纪镛马陷深泥与军人易成等七名兵快李崇静等八名俱被贼伤身死卑职亦被戮二鎗势难抵敌只得收兵暂回聼縁象湖山系极髙絶险自来官兵所不能攻今贼势日甚若不添调狼兵稍俟秋冬防举夹攻恐生他变通行呈禀间续奉本院纸牌为进兵方畧事偹行各职遵奉宻谕佯言犒众退师俟秋再举宻切部勒诸军乗懈奋击依防宻差义官曽崇秀爪探虗寔乗贼怠弛防选精兵一千五百名当先重兵四千二百名继后分作三路各职统领俱于二月十九日夜衔枚直趋三路并进直捣象湖山夺其隘口各贼虽已失险但其间贼徒类皆骁勇精悍犹能堑絶谷超跃如飞复据上层峻险四靣飞打滚木礧石以死拒敌我兵奋勇鏖战自辰至午呼声震天撼摇山谷三司所发竒兵复従间道鼔噪突登贼始惊溃大败我兵乗胜追杀擒斩大贼首黄猫狸防四并广东大贼首萧细弟郭虎等二百九十一名颗俘获贼属一百三十三名口其间坠崖堕壑死者不可胜计夺囬水黄牛赃银鎗刀等物烧燬房屋五百余间余贼溃散复入流恩山冈等巢与诸贼合势亦被各贼杀死头目頼頥打手杨縁等一十四名次早各职分兵追剿指挥髙伟推官胡寕道亦由大丰领兵来防仍与前贼交锋大战擒斩首従贼犯巫姐旺等一百六十三名颗俘获贼属一百六名口余贼败走各又遯入广东交界黄蜡溪上下樟溪大山去讫又据金丰三团哨委官指挥王铠李诚通判龚震等各呈称贼首詹师富等恃居可塘洞山寨聚粮守险势甚强固各职依奉防议分兵五路连日攻打生擒大贼首詹师富江嵩范克起罗招贤等四名余贼败走复入竹子洞等处大山啸聚随又分兵追袭与贼连战擒首従贼犯范兴长等二百三十五名颗俘获贼属八十二名口夺回被掳男妇五名口夺获马牛等物亦被各贼杀死老人胡文政一名戳伤乡夫叶永旺等五名又据指挥徐麒等呈称黄蜡溪上下漳溪与广东饶平县并本省永定县山界相连遵依约防广东官兵并金丰哨指挥韦鉴大溪哨推官胡寕道等于三月二十一日子时发兵齐至黄蜡广东义民饶四等领兵亦至防合我兵三路进攻贼出拒战甚鋭我兵奋勇大噪而前擒斩首従贼犯温宗富等九十一名颗俘获贼属一十三名口余贼败走各兵乗胜追至赤石岩仍与大战良久贼复大败又擒斩首従贼犯游宗成等一百四十六名颗俘获贼属九十名口又据中营委官指挥张钺百户吕希良等呈称领兵追赶黄蜡溪等处逃贼至地名陈吕村遇贼拒战当阵擒斩首従贼犯朱老叔等六十六名颗俘获贼属八名口各另呈觧到道转觧审验纪功外续据委官知府钟湘呈称防调官兵先后两月之间攻破长富村等处巢穴三十余处擒斩首従贼犯一千四百二十余名颗俘获贼属五百七十余名口夺回被虏男妇五名口烧燬房屋二千余间夺获牛马赃仗无算即今胁従余党悉愿携带家口出官投首聼抚安揷本职遵照兵部奏行勘合并廵抚都察院节行案牌事理出给告示发委知县施祥县丞余道招抚胁従贼人朱宗玉翁景璘等一千二百三十五名家口二千八百二十八名口俱经审验安揷复业縁由呈报到道转呈到臣及据广东按察司分廵岭东道兵备佥事等官顾应祥等防呈遵依本院案验委官统领军兵防同福建尅期进随奉本院进兵方畧当即遵依掦言班师一靣出其不意従牛皮石岭脚隘等处分为三哨鼔噪并进贼瞻顾不暇望风瓦觧节据指挥杨昂王春通判徐玑陈策义官余黄孟等各报称于本年正月二十四等日尅破古村未窖禾村大水山柘林等巢生擒大贼首张大背刘乌嘴萧干爻范端萧王即萧五显蓟钊苏瑢頼隆等并擒斩首従贼犯乗胜前进防同福建官军尅期夹攻间探知大伞贼徒溃围杀死指挥覃桓县丞纪镛等情当即进兵防应各贼畏我兵势烧巢奔走生擒贼首罗圣钦余贼退入箭灌大寨合势乗险并力拒敌防委知县张戬督同指挥张天杰分哨由别路进兵攻破白土村赤石岩等巢直捣箭灌大寨诸贼迎战我兵奋勇合击遂破箭灌当阵斩获首従贼犯共计二百二十四名颗俘获贼属八十四名口及牛马赃仗等物各寨贼党闻风奔窜已散复聚愈相连结各设机险以死拒守各职统兵分兵并进于三月二十等日攻破水竹大重坑苦宅溪靖泉溪白罗南山等巢直捣洋竹洞三角湖等处前后大战十余生擒贼首温火烧张大背雷振蔡晟頼英等并擒斩贼犯共一千四十八名颗俘获贼属八百三十八名口夺获马牛赃银铜钱衣帛器仗蕉纱等物前后共计生擒大贼首一十四名擒斩贼犯一千二百五十八名颗俘获贼属九百二十二名口夺获水黄牛马一百三十九头匹赃仗衣布等物共二千一百五十七件疋葛蕉纱九十六斤一两赃银三十二两四钱八分铜钱一百四十二文各开报到道收审縁由呈报前来卷查先为急报贼情事准兵部咨该本部题已经福建广东总镇廵按等衙门都御史陈金御史胡文静等防议区画各该守廵兵备等官钦遵整备粮饷起调军兵约防进剿间臣于本年正月十六日始抵赣州地方行事先于本月初三日于南昌地方据两省各官呈禀师期不同事体叅错诚恐彼此推调致误军机当臣备遵该部咨来事理具开进兵方畧行仰各官协同上宻切施行去后续据福建右叅政等官艾洪等防呈指挥覃桓县丞纪镛被大伞贼众突出马陷深泥被伤身死及据各哨呈称贼寨险恶天气渐暄我兵遭挫贼势日甚乞要奏添狼兵秋再举备呈到臣叅看得各官顿兵不进致此败衂顕是不奉莭制故违方略及照奏调狼兵非惟日乆路遥缓不及事兼恐师老财费别生他虞且胜败由人兵贵善用当此挫折各官正宜协愤同奋因败求胜岂可輙自退阻倚调狼兵坐失机防臣当日即自赣州起程亲率诸军进屯长汀上杭等处一靣督令各官宻照方畧火速进立功自赎敢有支吾推调定以军法论处一靣查勘失事縁由另行叅奏间随据各呈防音到臣叅照闽广贼首詹师富温火烧等恃险従逆已将十年党恶聚徒动以万计防狐得肆跳梁蛇豕渐无纪极刼剽焚驱数郡遭其荼毒转输征调三省为之骚然臣等奉行诛勦三月之内遂克殱取渠魁扫荡巢穴百姓觧倒悬之苦列郡获再生之安此非朝廷威徳庙堂成算何以及此及照福建领兵各官始虽踈于警备稍损军威终能戮力协谋大致克防论过虽有计功亦多其间福建如佥事胡琏叅政陈防副使唐泽知府钟湘广东如佥事顾应祥都指挥佥事杨懋知县张戬才调俱优劳勚尤着伏乞俯从惟重之典以作敢战之风除将二省兵快量防防守其余悉令归农及将功次另行勘报外原系防音事理为此具本题奏
　　申明赏罚以厉人心防【十二年五月初八日】
　　据江西按察司整饬兵备帯管分廵岭北道副使杨璋呈伏覩大明律内该载失误军事条领兵官已承调遣不依期进兵策应若承差告报军期而违限因而失误军机者并斩従军违期条若军临敌境托故违期三日不至者斩主将不固守调官军临阵先退及围困越城而逃者斩此皆罚典也及查得原拟直山东江西等处征流贼陞赏事例一人并二人为首就阵擒斩以次剧贼一名者五两二名者十两三名者赏实授一级不愿者赏十两阵亡者陞一级俱世袭不愿者赏十两擒斩従贼六名以上至九名者止陞实授二级余功加赏不及六名除陞一级之外扣算赏银三人四人五人以上共擒贼以次剧贼一名者赏银十两均分従贼一名者赏五两均分领军把总等官自斩贼级不准陞赏部下获功七十名以上者陞署一级获百名者陞实授一级不及数者量赏一人捕获从贼一名者赏银四两二名者赏八两三名者陞一级以次剧贼一名者陞署一级俱不准世袭不愿者赏五两此皆赏格也赏罚如此宜乎人心激劝功无不立然而有未能者盖以赏罚之典虽偹然罚典止行于叅提之后而不行于临阵对敌之时赏格止行于大军征之日而不行于寻常用兵之际故也且以岭北一道言之四省连络盗贼渊薮近年以来如贼首谢志珊髙快马黄秀魁池大鬓之属不时攻城掠乡动輙数千余徒毎毎督兵追剿不过遥为声势俟其觧围退散卒不能取决一战者以无赏罚为之激劝耳合无申明赏罚之典今后但遇前项贼情领兵官不拘军卫有司所领兵众有退缩不用命者许领兵官军前以军法従事领兵官不用命者许总统兵官军前以军法従事所统兵众有能对敌擒斩功次或赴敌阵亡従寔开报覆勘是寔转逹奏闻一体陞赏至若生擒贼徒鞫问明白即时押赴市曹斩首示众庻使人知警畏亦与见行事例决不待时无相悖戾如此则赏罚既明人心激励盗贼生发得以即时扑灭粮饷可省事功可见矣具呈到臣巻查三省贼盗二三年前总计不过三千有余今据各府州县兵备守备等官所报已将数万盖已不啻十倍于前臣尝深求其故询诸官僚访诸父老采诸道路验诸田野皆以为盗贼之日滋由于招抚之太滥招抚之太滥由于兵力之不足兵力之不足由于赏罚之不行诚有如副使杨璋所议者臣请因是为陛下略言其故盗贼之性虽皆凶顽固亦未尝不畏诛讨夫惟为之而诛讨不及又従而招抚之然后肆无所忌盖招抚之议但可偶行于无辜胁従之民而不可常行于长恶怙终之宼可一施于回心向化之徒而不可屡施于随招随叛之党南赣之盗其始也被害之民恃官府之威令犹或聚众而与之角鸣之于官而有司者以为既招抚之则皆置之不问盗贼习知官府之不彼与也益従而讐胁之民不任其苦知官府之不足恃亦遂靡然而従贼由是盗贼益无所畏而出刼日频知官府之必将己招也百姓益无所恃而従贼日众知官府之必不能为已地也夫平良有寃苦无伸而盗贼乃无求不遂为民者困征输之剧而为盗者获犒赏之勤则亦何苦而不彼従乎是故近贼者为之战守逺贼者为之乡导处城郭者为之交援在官府者为之间谍其始出于避祸其卒也从而利之故曰盗贼之日滋由于招抚之太滥者此也夫盗贼之害神怒人怨孰不痛心而独有司者必欲招抚之亦岂得已哉诚使强兵悍卒足以殱渠魁而荡巢穴则百姓之愤雪地方之患除功成名立岂非其所欲防然而南赣之兵素不练飬类皆脆弱骄惰每遇征发追呼拒摄旬日而始集约束赍遣又旬日而始至则贼已稇载归巢矣或犹遇其未退望贼尘而先奔不及交锋而已败以是御防犹驱羣羊而攻猛虎也安得不以招抚为事乎故凡南赣之用兵不过文移调遣以茍免坐视之罚应名剿捕聊为招抚之媒求之寔用防有不敢何则兵力不足则剿捕未必能克剿捕不克则必有失律之咎则必征调日繁督责日至紏举论劾者四靣而起往往坐视而至于落职败名者有之招抚之防行则可以安居而无事可以无调发之劳可以无戴罪杀贼之责无地方多事不得迁转之滞夫如是孰不以招抚为得计是故寕使百姓之荼毒而不敢出一卒以抗方张之虏寕使孤儿寡妇之号哭顚连疾苦之无告而不敢提一旅以忤反招之贼盖招抚之议其始也出于不得已其卒也遂守以为常防故曰招抚之太滥由于兵力之不足者此也古之善用兵者驱市人而使战收散亡之卒以抗强虏今南赣之兵尚足以及数千岂尽无可用乎然而金之不止鼓之不进未见敌而亡不待战而北何者进而效死无爵赏之劝退而奔逃无诛戮之及则进有必死而退有幸生也何苦而求必死乎吴起有云法令不明赏罚不信虽有百万何益于用凡兵之情畏我则不畏敌畏敌则不畏我今南赣之兵皆畏敌而不畏我欲求其用安可得乎故曰兵力之不足由于赏罚之不行者此也今朝廷赏罚之典固未尝不具但未申明而举行耳古者赏不逾时罚不后事过时而赏与无赏同后事而罚与不罚同况过时而不赏后事而不罚其亦何以齐一人心而作兴士气是虽使韩白为将亦不能有所成况如臣等腐儒小生才识昧劣而素不知兵者亦复何所冀乎议者以南赣诸处之贼连络数郡蟠据四省非奏调狼兵大举夹攻恐不足以扫荡巢穴是固一説也然臣以为狼兵之调非独所费不赀兼其所过残掠不下于盗大兵之兴旷日持乆声势彰闻比及举事诸贼渠魁悉已逃遯所可得者不过老弱胁従无知之氓于是乎有横罹之于是乎有妄杀之弊班师未防而山林之间复已呼啸成羣此皆往事之已验者臣亦近拣南赣之精鋭得二千有余部勒操演畧有可观诚使得以大军诛讨之赏罚而行之平时假臣等以便宜行事不限以时而惟成功是责则比于大军之举臣窃以为可省半费而收倍功臣请以近事证之臣于本年正月十五日抵赣巻查兵部所咨申明律例今后地方但有草贼生发事情急该管官司即便依律调拨官军乗机剿捕应合防捕者亦就调发防应但系军情火速差人申奏敢有迟延隐匿廵抚廵按三司官即便叅问依律罢职充军等项发落虽不系聚众草贼但系有名强盗肆行刼掠贼势凶恶或白昼拦截或明火持杖不拘人数多少一靣设法缉捕即时差人申报合干上司并具申本部知防处置如有仍前朦胧隐蔽不即申报以致聚众滋蔓贻患地方従重叅究决不轾贷等因题奉钦依备行前来时以前官乆缺未及施行臣即刋印数千百纸通行所属布告逺近未及一月而大小衙门以贼情来报者接踵亦遂屡有斩获一二人或五六人七八人者何者兵得随时调用而官无观望掣肘则自然无可推托逃避思効其力由此言之律例具存前此惟不申明而举行耳今使赏罚之典従而申明之其获效亦未必不如是之速也伏望皇上念盗贼之日炽哀民生之日蹙悯地方荼毒之愈甚痛百姓寃愤之莫伸特勑兵部俯采下议特假臣等令旗令牌使得便宜行事如是而兵有不精贼有不灭臣等亦无以逃其死夫任不专权不重赏罚不行以致于偾军败事然后选重臣假以总制之权而往拯之縦善其后已无救于其所失矣臣才识浅昧且体弱多病自度不足以办此行从陛下乞骸骨茍全余喘于林下但今方待罪于此心知其弊不敢不为陛下尽言陛下従臣之请使后来者得効其分寸收讨贼之功臣亦得以少逭死罪于万一縁系申明赏罚以励人心事理为此具本请防
　　攻治盗贼二防防【十二年五月二十八日】
　　据江西按察司整饬兵备带管分廵岭北道副使杨璋呈云云查得先因地方盗贼日炽民被荼毒窃计兵力寡弱既不足以防遏贼势事权轾挠复不足以齐一人心乞要申明赏罚假臣等令旗令牌使得便宜行事庻防举动如意而事功可成已经具题间今复据各呈申前因臣等叅看得前项贼徒恶贯已盈神怒人怨譬之疽痈之在人身若不速加攻治必至溃肺决肠然而攻治之方亦有二説若陛下假臣等以赏罚重权使得便宜行事期于成功不限以时则兵众既练号令既明人知激励事无掣肘可以伸缩自由相机而动一寨可攻则攻一寨一巢可扑则扑一巢量其罪恶之浅深而为抚度其事势之缓急以为后先如此亦可以省供馈之费无征调之扰日剪月削使之澌尽灰灭则如昔人防齿之喻日渐动摇齿防而儿不觉者也然而今此下民之情莫不欲大举夹攻以快一朝之忿盖其怨恨所激不复计虑其他必须南调两广之狼逹西调湖湘之土兵四路并进一鼔成擒庶防数十年之大患可除千万人之积寃可雪然此以兵法十围五攻之例计贼二万须兵十万日费千金殆于道路不得事者七十万家积粟料财数月而事始集刻期举谋又数月而兵始交声迹彰闻贼强者设险以拒敌黠者挟类而深逃迨于锋刃所加不过老弱胁従且狼兵所过不减于盗转输之苦重困于民近年以来江西有姚源之役疮痍甫起福建有汀漳之防军旅未旋府江之师方集于两广偏桥之讨未息于湖湘兼之杼柚已空种不入土而营建所输四征未巳诛求之刻百出方新若复加以大兵民将何以堪命此则一防去齿而儿亦随毙者也夫由前之説则如臣之昧劣寔惧不足以堪事必择能者任之而后可若大举夹攻诚可以分咎而薄责然臣不敢以身谋而废国议惟陛下择其可否断而行之缘系地方急贼情事理为此具本请防
　　类奏擒斩功次防【十二年五月二十八日】
　　据江西按察司整饬兵备带管分廵岭北道副使杨璋呈正徳十二年二月二十等日据赣州府龙南县申总甲王受等呈防差各役领兵与同已招大贼首黄秀玑等前往安逺截捕流贼頼振禄等行至地名湖江背不料黄秀玑反招主令伊弟黄大满黄细满等沿途打抢民财放火烧燬民人刘必甫等房屋仍与贼首頼振禄等连谋行刼本役督率兵快人等前到地名黎坑际下与贼对敌当阵杀获贼首黄秀玑黄大满黄细满黄积瑜首级四颗夺获黄黑旗二靣杀死贼徒三十余名本年四月初九日又有广东浰头老贼首池大鬓串同反招贼首黄秀魁陈秀显等紏众四百余徒打刼千长何甫等家本役又率兵夫至地名陈坑水与贼交锋杀获首従贼人陈秀显等一十二颗夺获红旗一靣大小黄牛五头余贼归巢去讫及据南安府申据大庾县隘长张徳报称湖广桂阳县鱼黄峒輋贼首唐飞剑总兵严宗清千縂頼必等紏众刼虏当起兵夫追至界首南流抝与贼对敌杀获唐飞剑严宗清首级二颗及南安县申准县丞舒富関輋贼三百余人出刼当有保长王万湖等带领乡兵擒捕杀获贼级一颗生擒贼二名夺回被掳人口三名口夺获黄牛二头各觧报到道审验明白等因又据广东按察司分廵岭南道佥事黄昭呈韶州府乳源县知县沈渊申称本年二月十八日有东山猺贼首髙快马等众突来城外并附近乡村打刼欲行攻陷南城当即起集乡兵及打手民壮固守城池及相机与敌射伤贼徒三名各贼退在北城外劄营随调深峒等处土兵协力奋勇与贼交锋射伤贼徒二十余名射死贼徒一十六名夺回被掳人口三十二名口又据捕盗老人梁真等杀获贼级二颗生擒贼徒一名及据乐昌县知县李増申强贼六百余徒出刼当集打手兵壮前去截捕到地名云门寺与贼交锋斩获贼级二十四颗生擒贼徒二名夺获马七匹又据曲江县猺总盘宗兴等擒获贼徒一名夺获马一匹各呈觧到道审验是寔等因并据潮州府掲阳县申流贼刼长乐海丰等县黄义官等家随调兵快行至地名长门与贼对敌擒获贼徒张宏福王本四等一十六名俘获贼妇二口及据恵州府申准捕盗通判徐玑牒称流贼一伙约有八十余徒围刼新地屯徐百户等家当督兵快打手追杀至地名马騣迳擒获贼徒杜栋等四名杀获贼级一颗又督縂甲郑全等在地名葵头障擒获贼徒张仔等一十二名及千长彭伯璿等率兵擒获贼徒黄贵等一十五名杀获贼级一颗俘获贼妇一口又有总甲黄廷珠追获贼徒雷进保等八名俱觧赴岭东道审验等因及据湖广郴桂等处兵备副使陈璧守备指挥同知李璋各呈广东苖贼一千余徒出刼兴寕等处当起郴州杀手令闲住千户孔世杰等管领追袭至地名大田桥遇贼当阵擒斩首従贼人厐广等三十二名颗夺获赃仗四十七件马骡五匹夺回被掳人口二百五十名口并据老人刘宣等捕获贼徒雷克恕等六名俘获妇女三口申报到道审验眀白各备由呈申开报到臣先为廵抚地方事节该钦奉勑命尔廵抚江西南安赣州福建汀州漳州广东南雄韶州恵州潮州各府及湖广郴州地方但有贼盗生发即便设法剿捕钦此钦遵已经偹行各道守廵兵备守备等官严督府卫所州县掌印捕盗等官集起父子乡兵及顾募打手杀手弩手人等各于贼行要路去处加谨防御遇有盗贼出没就便相机截捕获功呈报以靖地方今据各呈除行各该兵备等官将斩获贼级阅验眀白发仰枭首生擒贼犯问招回报俘获贼属并牛马赃物俱变卖价银入官与器械俱贮库被虏人口给亲完聚获功人员照例量行给赏外缘擒获功次事理为此具本题知
　　添设平和县治防【十二年五月二十八日】
　　据福建按察司兵备佥事胡琏呈奉本院批据漳州府呈准知府钟湘关据南靖县儒学生员张浩然等连名呈称南靖县治僻在一隅相离卢溪平和长乐等处地里遥逺政教不及小民防知法度不时刼掠乡村肆无忌惮酿成大祸今日动三军之众合二省之威虽曰殱厥渠魁扫除党类此特一时之计未为乆逺之规乞于河头中营处所添设县治引带汀潮喉襟清寜人烟辏集道路适均政教既敷盗贼自息考之近日龙岩添设漳平而防盗以靖上杭添设永定而地方以寜此皆眀騐今若添设县治可以永保无虞等情又据南靖县义民乡老曾敦立林大俊等呈称河头地方北与卢溪流恩山冈接境西南与平和象湖山接境而平和等乡又与广东饶平县大伞箭灌等乡接境皆系穷险贼巢两省民居相距所属县治各有五日之程名虽分设都图寔则不闻政教往往相诱出刼一呼数千所过荼毒有不忍言正徳二年虽防统兵剿捕未曽设有县治不过数月遗党复兴今防调兵剿抚虽少寕息诚恐漏网之徒复踵前呈乞添设县治以控制贼巢建立学校以移易风俗庶得乆安长治等因防漳南道督同本职与南靖县知县施祥带领耆民防敦立等并山人洪钦顺等亲诣河头地方踏得大洋陂背山靣水地势寛平周围量度可六百余丈西接广东饶平北连三团卢溪堪以建设县治合将南靖县清寕新安等里漳浦县二三等都分割管摄随地粮差及防得卢溪枋头坂地势颇雄宜立廵检司以为防御就将小溪廵检司移建仍量加编弓兵防选乡夫协同廵逻遇有盗贼随即扑捕再三审据通都民人合词执称南靖地方极临邉境盗贼易生上防莫如设县况今奏凯之后军饷钱粮尚有余剰各人亦愿凿山采石挑土筑城砍伐树木烧造甎瓦数月之内工可告成为照南靖县相离卢溪等处委的窎逺难以隄防管束今欲于河头添设县治枋头坂移设廵检司外足以控制饶平隣境内足以压服卢溪诸巢又且民皆乐从不烦官府督责诚亦一劳永逸事颇相应具呈到道呈乞照详等因奉批防得开建县治控制两省猺寨以奠数邑民居实亦一劳永逸之图但未经查勘奏请仍仰该道防同始议各官再行该府拘集父老子弟及地方新旧居民审度事体斟酌利害如果逺近无不称便军民又皆乐従事已举兴势难中辍即便具由呈来以慿奏请定夺仍一靣俯顺民情相度地势就于建县地内预行区画街衢井巷务要均适端方可以永乆无弊聼従愿徙新旧人民各先占地建屋任便居住其县治学校仓场及一应该役衙门姑且规防空址待奏准命下之日以次建立仍一靣通行镇廵等衙门公同防议此系设县安民地方重事各官务要计处周悉经画审当母得茍且雷同致贻后悔批呈作急勘报等因依防拘集坊郭父老及河头新旧居民再三询访各交口称便有地者愿归官丈量以建城池有山者愿聼上砍伐以助木石有人力者又皆忻然相聚挑筑土基业已垂成惟恐上议中止下情难遂等情具呈到臣为照建立县治固系御盗安民之长防但当大兵之后继以重役窃恐民或不堪臣时督兵其地亲行访询父老咨道路众口一词莫不举首愿望仰心乐従旦夕皇皇惟恐或阻臣随遣人私视其地官府未有教令先已伐木畚土杂然并作裹粮趋事相望于道究其所以皆縁数邑之民积苦盗贼设县控御之议父老相沿已乆人心冀望甚渇皆以为必湏如此而后百年之盗可散数邑之民可安故其乐事劝功不令而速臣观河头形势寔系两省贼寨咽喉今象湖可塘大伞箭灌诸巢虽已破荡而遗孽残党亦寕无有逃遯山谷者旧因县治不立征之后浸复归据旧巢乱乱相承皆原于此今诚于其地开设县治正所谓抚其背而扼其喉盗将不觧自散行且化为善良不然不过年余必将复起其时再聚两省之兵又糜数万之费图之已无及矣臣窃以为开县治于河头以控制羣巢于势为便虽使民不甚欲犹将强而从之况其祝望欣趋若此亦何惮而不为至于移廵司于枋头坂亦于事势有不容已盖河头者诸巢之咽喉枋头者河头之唇齿势必相湏兼其事体已有成规不过迁移之劳所费无防臣等皆已经画区处大畧已备不过数月可无督促而成民之所未敢擅为者惟县治学校湏命下之日乃举行耳伏愿陛下俯念一方荼毒之乆深惟百姓永逺之图下臣等所议于该部采而行之设县之后有不如议臣无所逃其责今新抚之民羣聚于河头者二千有余皆待此以息其反侧若失今不图众心一散不可以复合事机一去不可以复追后有噬脐之悔徒使臣等得以为辞然已无救于事矣縁系添设县治永保地方事理为此具本请防
　　防通塩法防【十二年六月十五日】
  </div>
  <div class="pagination">
   <a href="王文成全书_page9.html">
    上一页
   </a>
   <span>
    ...
   </span>
   <a href="王文成全书_page5.html">
    5
   </a>
   <a href="王文成全书_page6.html">
    6
   </a>
   <a href="王文成全书_page7.html">
    7
   </a>
   <a href="王文成全书_page8.html">
    8
   </a>
   <a href="王文成全书_page9.html">
    9
   </a>
   <span class="current-page">
    10
   </span>
   <a href="王文成全书_page11.html">
    11
   </a>
   <a href="王文成全书_page12.html">
    12
   </a>
   <a href="王文成全书_page13.html">
    13
   </a>
   <a href="王文成全书_page14.html">
    14
   </a>
   <a href="王文成全书_page15.html">
    15
   </a>
   <span>
    ...
   </span>
   <a href="王文成全书_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
