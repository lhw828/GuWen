<!DOCTYPE html>
<html>
<head>
    <meta charset="UTF-8">
    <title>才调集 - 第 8 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>才调集 - 第 8 页/共 45 页</h1>
    <div class="content">　　又

　　花红兰紫茎愁草雨新晴柳占三春色莺偷百鸟声日长嫌辇重风■〈日耎〉觉衣轻薄莫香尘起长杨落照明

　　○顾况【十一首】

　　悲歌【并序○以下六首或俱刻悲歌或每首増题目章法颠倒不伦今依宋刻本集诠次】

　　情思发动圣贤所不免也故师乙陈其宜延陵审其音理乱之所经王化之所兴信无逃于声教岂徒文彩之丽耶遂作歌以悲之
　　边城路今日畊田昔人墓岸上沙昔日江水今人家今人昔人共长叹四气相催节回换明月皎皎入华池白云离离渡霄汉

　　思逺曲

　　临春风听春鸟别时多见时少愁人一夜不得眠瑶井玉绳相向晓

　　悲歌

　　我欲升天天隔霄我欲渡水水无桥我欲上山山路险我欲汲井井泉遥

　　又

　　越人翠被今何寂独立江边莎草碧紫燕西飞欲寄书白云何处逢来客

　　又

　　新系青丝百尺绳心在君家辘轳上我心皎洁君不知辘轳一转一惆怅

　　又

　　何处风光惊晓幕江南绿水通朱阁美人二八颜如花泣向东风畏花落

　　梁广画花歌

　　王母欲过刘彻家飞琼夜入云軿车紫书分付与青鸟却向人间求好花上元夫人最小女头面端正能言语手把梁生画花看凝嚬掩笑心相许心相许为白阿娘从嫁与

　　送别日晩歌【集无送别二字】

　　日溟溟兮下山望佳人兮不还花落兮屋上草生兮阶前日日兮春风芳菲兮欲灭老不可兮更少君何为兮轻别

　　行路难

　　君不见担雪塞井空用力炊沙作饭岂堪食一生肝胆向人尽相识不如不相识冬青树上挂凌霄岁晏花凋树不凋凡物各自有根本种禾终不生荳苗行路难行路难何处是平道中心无事当富贵今日看君颜色好

　　弃妇词【此词李白集中亦有之比顾集更详未知果谁作】

　　古来有弃妇弃妇有归处今日妾辞君遣妾何处去本家零落尽恸哭来时路忆昔未嫁君闻君甚周旋绮罗锦绣段有赠黄金千十五许嫁君二十移所天结发日未乆【诸本俱作自从结发日未几七字一句】离君缅山川家家尽欢乐孤妾空自怜幽闺多沉思盛事无十年相思若循环枕席生流泉流泉咽不燥独梦关山道及此见君归君归妾已老物华恶衰贱新宠方妍好掩泪出故房伤心剧秋草自妾为君妻君东妾在西罗帷到晓恨玉貌一生啼妾有嫁时服轻云淡翠霞瑠璃作斗帐四角金莲花【诸本无此四句】自从离别后不觉尘埃厚常嫌玳瑁孤犹羡鸳鸯偶玉颜逐霜霰贱妾何能守寒沼落芙蓉秋风散杨柳以此顦顇颜空持旧物还余生亦何寄谁肻相攀牵君恩既断絶相见何年月悔倾连理杯虚作同心结女罗附青松贵在相依投浮萍共绿水教作若为流不叹君弃妾自叹妾縁薄忆昔初嫁君小姑纔倚床今日妾辞君小姑如妾长回头语小姑莫嫁如兄夫

　　送行歌

　　送行人歌一曲何者为泥何者玉年华已向秋草里春梦犹传故山绿

　　○吴融【二首】

　　淛东筵上有寄【此首集中无○或见六一词中调名瑞鹧鸪气味亦不似唐人】

　　襄王席上一神仙眼色相当语不传见了又休真似梦坐来虽近逺如天陇禽有意犹能说江月无心也解圆更被东风助惆怅落花时节蝶翩翩

　　富水驿东楹有人题诗【笔迹柔媚出自纎指】

　　绣缨霞翼两鸳鸯金岛银川是故乡只合双飞便双死岂悲相失与相忘烟花夜泊红蕖腻兰渚春游碧草芳何事遽惊云雨别秦山楚水两乖张

　　○崔涂【六首】

　　夕次洛阳道中

　　秋风吹故城城下独吟行高树鸟已息古原人尚畊流年川暗度往事月空明不复叹岐路马前尘夜生

　　巴南道中

　　乆客厌岐路出门吟且悲平生未到处落日独行时芳草不长绿故人难重期■〈冉阝〉堪更南渡乡国是天涯

　　巴陵夜泊

　　家依楚塞穷秋别身逐孤舟万里行一曲巴歌半江月便应消得二毛生

　　春夕旅游【或无旅游二字】

　　水流花谢两无情送尽东风过楚城蝴蝶梦中家万里杜鹃枝上月三更故园书动经年絶华发春移两鬓生自是不归归便得五湖烟景有谁争

　　放鸂鶒

　　秋入池塘风露微晓开笼槛看初飞满身金翠画不得无限烟波何处归

　　巫峡旅别

　　五千里外三年客十二峰前一望秋多少别魂招不得夕阳西下水东流

　　○卢纶【七首】

　　春词

　　北苑罗裙带尘衢锦绣鞵醉眠芳树下半被落花埋

　　蚤春归盩厔别业寄耿拾遗湋李挍书端

　　野日初晴麦陇分竹园相接鹿成羣万家废井生新草一树繁花对古坟引水忽惊冰满涧向田空见石和云可怜荒岁青山里惟有松枝好寄君

　　晩次鄂州

　　云开逺见汉阳城犹是孤帆一日程贾客昼眠知浪静舟人夜语觉潮生三湘愁鬓逢秋色万里归心对月明旧业已随征战尽更堪江上鼔鼙声
</div>
    <div class="pagination">
<a href="才调集_page7.html">上一页</a><span>...</span><a href="才调集_page3.html">3</a><a href="才调集_page4.html">4</a><a href="才调集_page5.html">5</a><a href="才调集_page6.html">6</a><a href="才调集_page7.html">7</a><span class="current-page">8</span><a href="才调集_page9.html">9</a><a href="才调集_page10.html">10</a><a href="才调集_page11.html">11</a><a href="才调集_page12.html">12</a><a href="才调集_page13.html">13</a><span>...</span><a href="才调集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
