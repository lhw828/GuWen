<!DOCTYPE html>
<html>
<head>
    <meta charset="UTF-8">
    <title>临川集 - 第 47 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川集 - 第 47 页/共 155 页</h1>
    <div class="content">　　【千蹊】

　　千蹊百隧散林丘，图画风烟一色秋。但有兴来随处好，杨朱何苦涕横流。

　　【和陈辅秀才金陵书事】

　　南郭先生比意鸸，年年过我未愆期。休论王谢当时事，大抵乌衣只旧时。

　　【和耿天骘以竹冠见赠四首】

　　竹根殊胜竹皮冠，欲著先须短发干。要使山林人共见，不持方帽御风寒。

　　【二】

　　无物堪持比此冠，竹皮柔脆谷皮干。故人恋恋绨袍意，岂为哀怜范叔寒。

　　【三】

　　玉润金明信好冠，错刀剜出藓纹干。不忘君惠常加首，要使欢盟未可寒。

　　【四】

　　冠工新意斫檀栾，雾卷云久未干。遗我山林真自称，何须貂暖配金寒。

　　【和郭功甫】

　　且欲相邀卧看山，扁舟自可送君还。留连城郭今如此，知复何时伴我闲。

　　【叶致远置洲田以诗言志次其韵二首】

　　吟叹君诗久掉头，知君兴不负沧洲。土山欲为羊昙赌，且可专心学奕秋。

　　【二】

　　若将有限计无涯，自困真同算海沙。随顺世缘聊戏剧，莫言河渚是吾家。

　　【又次叶致远韵二首】

　　庵成有兴亦寻春，风暖荒莱步始匀。若遇好花须一笑，岂妨迦叶杜多身。

　　【二】

　　明时君尚富春秋，岂比衰翁远自投。智略未应施畎亩，上前他日望吾丘。

　　【次昌叔韵】

　　寄公无国寄钟山，垣屋青松ㄙ霭间。长以声音为佛事，野风萧飒水潺。

　　【次张唐公韵】

　　忆昨同追八马蹄，约公投老此山栖。公乘白凤今何处，我适新年值白鸡。

　　【次俞秀老韵】

　　解我葱珩脱孟劳，暮年甘与子同袍。新诗比旧增奇峭，若许追攀莫太高。

　　【酬宋廷评请序经解】

　　未曾相识已相怜，香火灵山亦有缘。训释虽工君尚少，不应急务世人传。

　　【送耿天骘至渡口】

　　雪云江上语依依，不比寻常恨有违。四十馀年心莫逆，故人如我与君稀。

　　【永庆院送道原还仪真作诗要之】

　　岁暮青条已见梅，馀花次第相争开。淮南无此山林胜，作意春风更一来。

　　【送方劭秘校】

　　南浦柔条拂地垂，攀翻聊寄我西悲。武昌官柳年年好，他日春风忆此时。

　　【芙蓉堂二首】

　　投老归来一幅巾，尚私荣禄备藩臣。芙蓉堂下疏《秋水》，且与龟鱼作主人。

　　【二】

　　乞得胶胶扰扰身，五湖烟水替风尘。只将凫雁同为侣，不与龟鱼作主人。

　　【长干释普济坐化】

　　投老唯公最故人，相寻长恨隔城。百年俯仰随薪尽，画手空传净戒身。 
　

　




　

　
●卷二十八
◎律诗（七言绝句）
　　【送黄吉甫入京题清凉寺壁】

　　薰风洲渚荠花繁，看上征鞍立寺门。投老难堪与君别，倚江从此望还辕。

　　【与道原自何氏宅步至景德寺（元丰七年三月十九日）】
</div>
    <div class="pagination">
<a href="临川集_page46.html">上一页</a><span>...</span><a href="临川集_page42.html">42</a><a href="临川集_page43.html">43</a><a href="临川集_page44.html">44</a><a href="临川集_page45.html">45</a><a href="临川集_page46.html">46</a><span class="current-page">47</span><a href="临川集_page48.html">48</a><a href="临川集_page49.html">49</a><a href="临川集_page50.html">50</a><a href="临川集_page51.html">51</a><a href="临川集_page52.html">52</a><span>...</span><a href="临川集_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
