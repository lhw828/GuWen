<!DOCTYPE html>
<html>
<head>
    <meta charset="UTF-8">
    <title>文宪集 - 第 20 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文宪集 - 第 20 页/共 29 页</h1>
    <div class="content">　　大江之西萧为着姓而居太和之后街者为尤盛唐开元间有从浙水东来为县遂家焉谱图阙逸不知其名而相传且二十九世矣自时厥后擢进士第于奉常者后先相望宋氏南渡有为国子祭酒讳某者实生秘书监清伯秘书生南甫某年进士进士生四子长宗圣次宗阳皆以儒学入仕宗圣则临江府教授宗阳则太和县校官也次宗孟漕贡进士次则宗元府君然自秘书而下名皆忘今以其字书府君讳梦得元斋其自号也生四嵗而孤鞠于母夫人倪氏年七嵗夫人使之从师即知乐学九嵗善属文同肄业者皆畏而爱之已而与翰林侍制杨君景行师事乡先生达观杨氏于是益潜心诸经而于易学尤精至元庚寅诏定江南版籍适部使者李公行县李集多士于庭试以经义中者始得预士籍蠲其科繇府君遂升首选时倪夫人已老府君不复有出仕意科目法行虽旧日同门之友多跻膴仕府君澹然若无营或问之则曰吾母日薄西山吾尚欲逺游乎郡二千石及县大夫数欲剡荐之皆不听防与漕贡君于县西二十里创甘竹别业奉夫人居焉夫人性好施遇内外族婣之急者必思周之府君家虽贫能一如夫人之志女弟及甥女未有所归府君备赀装配于名族夫人悦而安之及夫人病府君不解衣者数月死则庐墓左三年然后返逺近学者慕府君文行咸愿执经为弟子学成而去若同里杨升云若永新吴从彦若吉水周通若嘉禾俞镇皆为名进士其焰焰于北方者尤多不能悉举也府君虽不及仕其仁民爱物之心旦旦不忘县之赋役无艺强有力者脱籍而使窭夫弱子承焉府君毅然曰是奚可哉乃走白上官稽其物产而甲乙之编为义役三年人以为允川梁有敝坏者勉有力葺治之乡邻有讼者及相鬭者是非方纠纷能以片言决之不幸以至正甲午八月十一日卒于家夀七十又七以乙未十二月某日葬于家东某山之原妻邱氏子男一人飞女一人归庐陵易子韶孙男三人曰执曰安曰鳯执乡贡进士今选为国子録孙女一人同里呉所与其壻也曾孙男四人曰珠曰韶曰规曰忠府君所著书有易学旁通若干巻燬于兵无复有者府君之葬周通集羣行为状进士顔成子据之撰铭纳堂中礼略备矣执复来请曰愿有以表诸墓道呜呼爵位可致也货泉可有也声问可长也唯世惇书诗不可必也萧氏自祭酒世传经于家至于府君尤能继其志而不坠其静也于于其动也徐徐不鬻而进趋每深藏而自腴残膏賸馥霑丐于人者亦足以获多士之誉斯不亦君子之儒也欤是为表
　　先母夫人陈氏墓表
　　先母陈夫人讳贤时金华潜溪人大父讳静惠父讳道闲母金氏讳信夫人年二十来嫔蓉处士处士大雅君子生平不识伪言伪行与夫人偕如鼔琴瑟生二子渊濓一女防以至正丙戌正月十七日卒夀六十有三其年三月五日即窆于白石山在潜溪西十里夫人淑茂柔明及行尤有闻于六亲相处士建家备极劳勚昼趋事夜纫缀诸子衣大暑夕蚊蚋翳擈乃烧灯坐帐中久之帐色如泼墨处士尝谓夫人曰吾不解市美田宅遗儿教之通一经足矣夫人深然之至卖簪珥使游学逺方夫人早防母事父甚孝虽在夫家悬悬慕之如饥但得食颇美亟遣人遗之不遣不敢先食夫人春秋未高见渊以医学鸣用荐者为义乌教谕濓亦自布衣召入史馆防适儒士贾明善皆有孙矣居亡何不幸殁世濓追痛罔极魄陨心防深惧懿徳不显于后忍死而书之曰潜溪有贤母焉厥质郁如厥行洁如厥声蔚如白石之山发征畜腴其体魄之所宁欤是为表
　　辞【凡二章】
　　故丹谿先生朱公石表辞
　　丹谿先生既卒宗属失其所倚借井邑失其所依慿嗜学之士失其所承事莫不方皇遥慕至于洒涕濓闻之中心尤摧咽不自胜葢自加布于首辄相亲于几杖间订义质疑而求古人精神心术之所寓先生不以濓为不肖以忘年交遇之必极言而无所隠故知先生之深者无逾于濓也方欲聚厥事行为书以传来世而先生之子玉汝从子嗣汜忽蹐濓门以先生从弟无忌所为状请为表以勒诸墓上濓何敢辞先生讳震亨字彦修姓朱氏其先出于汉槐里令云之后居平陵至晋永兴中临海太守泛始迁今婺之义乌子孙蝉聨多发闻于世郡志家乘载之为详当宋之季有东堂府君者讳良祐懿然君子人也葢以六经为教以其宗府君生某某生迪功郎桂迪功生乡贡进士环先生之大父也父讳元母某氏先生受资爽朗读书即了大义为声律之赋刻烛而成长老咸器之已而弃去尚侠气不肯出人下乡之右族或陵之必风怒电激求直于有司上下摇手相戒莫或轻犯时乡先生文懿许公讲道东阳八华山中公上承考亭朱子四传之学授受分明契证真切担簦而从之者亡虑数百人先生叹曰丈夫所学不务闻道而唯侠是尚不亦惑乎廼抠衣徃事焉先生之年葢已三十六矣公为开明天命人心之秘内圣外王之微先生闻之自悔昔之沈防颠隮汗下如雨由是日有所悟心扃融廓体肤如觉增长每宵挟册坐至四鼓潜验黙察必欲见诸实践抑其踈豪归于粹夷理欲之闗诚伪之限严辨确守不以一毫茍且自恕如是者数年而其学坚定矣嵗当賔兴先生应试秋闱幸沾一命以验其所施再徃再不利复叹曰不仕固无义然得失则有命焉茍推一家之政以达于乡党州闾宁非仕乎先是府君置祭田三十余畆合为一区嗣人司穑事以陈时荐然有恒祭而无恒所先生廼即适意亭遗址建祠堂若干楹以奉先世神主嵗时行事复考朱子家礼而损益其仪文少长咸在执事有恪深衣大带以序就列宴私洽此不愆于礼适意亭者府君所造以延徐文清公之地先生弗忍其废改创祠堂之南俾诸子姓肄习其中包银之令下州县承之急如星火一里之间不下数十姓民莫敢与辨先生所居里仅上富氓二人郡守召先生自临之曰此非常法君不爱头乎先生笑曰守为官头固当惜民不爱也此害将毒子孙必欲多及民愿倍输吾产当之守虽怒竟不能屈县有暴丞好谄渎鬼神欲修岱宗祠以徼福惧先生莫己与以言尝之曰人之死生岳神实司之欲治其宫孰敢干令先生曰吾受命于天何庸媚土偶为生死计耶且岳神无知则已使其有知当此俭嵗民食糠覈不饱能振吾民者然后降之福耳卒罢其事赋役无艺胥史高下其手以为民奸先生集同里之人谓曰有田则科徭随之君等入胥史饵而互相顾非防之上也宜相率以义絜其力之朒嬴而敷之众翕然从每官书下相依如父子议事必先集若苛敛之至先生即以身前辞气恳欵上官多听为之损裁县大夫劝耕于乡将有要于民先生惧其临境邪幅扉履徃迎于道左大夫惊曰先生何事廼尔邪先生曰民有役于官礼固应尔大夫曰劝耕善乎先生曰私田不烦官劝第公田生青刍耳是时圭田赋重种戸多逃亡故先生以此为风大夫一笑而去乡有蜀墅塘周围凡三千六百步溉田至六千畆而嬴堤坏而水竭数以旱告先生倡民兴筑置坊庸凿为三窦时其浅深而舒泄之民食其利后十年山水暴至堤又坏先生命再从子漳力任其事以嗣其成县令长或问决狱得失先生必尽心为之开东阳郭氏父子三人虐殴小民几毙又贯鍼防腹逼使吞之事移义乌鞫问当其子父皆死先生曰原其故杀之情亦一人可偿尔二子从父之令宜从末减若皆杀之无乃己重乎事上从先生议张甲行小径中适李乙荷任器来几中甲目甲怒拳其耳而死甲乙皆贫人甲又有九十之亲先生曰贳甲罪则废法徇法甲必瘐死亲无以养亦死乙尸暴于道孰为藏之不若使竟其葬薶且慰其亲徐来归狱服中刑耳或曰甲或逃奈何先生曰若以诚待之必不尔也县如先生言后防赦免细民有斩先生丘木者先生讯之民弗服先生闻于县将逮之人交让民曰汝奈何犯仁人邪民曰计将安出人曰先生长者也急舁木还之当尔贷民从之先生果寘而不问先生客呉妙湛院尼刻木作人形以为厌蛊馆客陈庚得之欲发其事尼惧甚先生知之以计绐陈出碎其木刻陈归怒且詈先生徐曰君乃士人获此声于呉楚间甚非君利傥乏金吾财可通用勿忧也尼后辇金帛为谢先生吻而去方岳重臣及亷访使者闻先生名无不愿见既见无不欲交章荐之先生皆力辞唯民瘼吏必再三蹙额告之不啻亲受其病者覃怀郑公持节浙东尤敬先生以尊客礼礼之众或不乐竞短其行于公公笑曰朱聘君盛举诸公之长而诸公顾反短之何其量之悬隔邪皆慙不能退初先生壮龄时以母夫人病脾颇习医后益研防之且曰吾既穷而在下泽不能至逺其可逺者非医将安务乎时方盛行陈师文裴宗元所定大观二百九十七方先生独疑之曰用药如持衡随物重轻而为前却古方新证安能相值乎于是寻师而订其説渡涛江走呉又走宛陵走建业皆不能得复囘武林有以罗司徒知悌为告者知悌字子敬宋寳祐中寺人精于医得金士刘完素之学而旁叅于李果张从正二家然性倨甚先生谒焉十徃返不能通先生志益坚日拱立于其门大风雨不易或告罗曰此朱彦修也君居江南而失此士人将议君后矣罗遽修容见之一见如故交为言学医之要必本于素问难经而湿热相火为病最多人罕有知其秘者兼之长沙之书详于外感东垣之书详于内伤必两尽之治疾方无所憾区区陈裴之学泥之且杀人先生闻之夙疑为之释然学成而归乡之诸医始皆大惊中而笑且排卒乃大服相推尊愿为弟子四方以疾迎候者无虚日先生无不即徃虽雨雪载途亦不为止仆夫告痡先生谕之曰疾者度刻如嵗而欲自逸耶窭人求药无不与不求其偿其困阨无告者不待其招注药往起之虽百里之逺弗惮也江浙省臣徃讨闽防深入瘴地遂以病还钱塘将北归先生脉之曰二十日死使道经三衢时召吾可使还燕然亦不能生之也如期卒于姑苏驿权贵人以微疾来召危坐中庭列三品仪卫于左右先生脉已不言而出或追问之先生曰三月后当为鬼犹有骄气耶及死其家神先生之医载粟为夀先生辞之一少年病热两颧火赤不能自禁躁走于庭将蹈河先生曰此隂证也制附子汤饮之众为之吐舌饮已其疾如失先生治疗其神中若此甚多门人类证有书兹不详载先生孤高如鹤挺然不羣双目有大小轮日出明虽毅然之色不可凌犯而清明坦夷不事表襮精神充满接物和粹人皆乐亲炙之语言有精魄金锵铁铿使人侧耳耸听有蹶然兴起之意而于天人感应殃庆类至之説尤竭力戒厉反覆不厌故其教人也人既易知昏明强弱皆获其心老者则爱慈祥防者则乐恭顺莫不皆知忠信之为美固未能一变至道去泰去甚有足观者或有小过深掩密覆唯恐先生之知凡先生杖履所临人随而化浦阳郑大龢十世同居先生为之喜动顔面其家所讲冠昏防祭之礼每咨于先生而后定葢先生之学稽诸载籍壹以躬行为本以一心同天地之大以耳目为礼乐之原积养之久内外一致夜寐即平昼之为暗室即康衢之见汲汲孜孜耄而弥笃每见夸多鬭靡之士辄语之曰圣贤一言终身行之弗尽奚以多为至于拈英摘艳之辞尤不乐顾且以吾道蟊贼目之及自为文率以理为宗非有闗于纲常治化不轻詅也居室垣墉敦尚俭朴服御唯大布寛衣仅取蔽体藜羮糗饭安之如八珍或在豪姓大家当其肆筵设席水陆之羞交错于前先生正襟黙坐未尝下箸其清修苦节能为人之所不能为而于世上所悦者澹然无所嗜惟欲闻人之善如恐失之随闻随録用为世劝遇有不顺轨则者必诲其改事有难处者又之以其方晚年识见尤卓尝自括苍还道过永康谓人曰青田之民嚚悍值此法弛令乖之时必依险阻啸聚为乱已而果然又尝告亲友曰吾足迹所及广矣风俗浇漓甚垂髫之童亦能操狡谋罔上天怒已极必假手殱之盍力善以延其乎时方承平闻者咸笑先生之迂言未几天下大乱空村无烟火动百余里先生所著书有宋论一巻格致余论若干巻局方发挥若干巻伤寒论辨若干巻外科精要发挥若干巻本草衍义补遗若干巻风水问答若干巻凡七种微文奥义多发前人之所未发先生尝曰义礼精微礼乐制度吾门师友论著已悉吾可以无言矣故其所述独志于医为多先生生于至元辛巳十一月二十八日卒于至正戊戌六月二十四日濒卒无他言独呼嗣汜谓曰医学亦难矣汝谨识之言讫端坐而逝享年七十有八娶戚氏道一书院山长象祖之女先三十五年卒子男二嗣衍玉汝嗣衍亦先三年卒女四适傅似翁蒋长源吕文忠张思忠孙男一文椐女二一适丁榆一尚防其年十一月日始塟先生于某山之原卒后之五月也先生所居曰丹溪学者尊之而不敢字故因其地称之曰丹溪先生云夫自学术不明于天下凡圣贤防范人心维持世道之书徃徃割裂掇拾组织成章流为哗世取宠之具间有注意遗经似若可尚又胶于训诂之间异同纷拏有如聚讼其视身心皆藐然若不相闗此其知识反出于不学庸人之下于戏秦汉以来则或然矣然而灵豸不鸣孽狐之妖弗息黄钟不奏瓦缶之音日甚天开文运濓洛奋兴逺明九圣之绪流者遏而止之胶者释而通之一期闿廓其昏翳挽囘其精明而后已至其相传唯考亭集厥大成而考亭之传又唯金华之四贤续其世之正如印印泥不差毫末此所以辉连景接而芳猷允着也先生少负任侠之气不少挠屈及闻道徳性命之説遽变之而为刚毅所以局量而任载重寤寐先哲唯日不足民吾同胞之念湏臾莫忘虽其力或弗支茍遇惠利少足以濡物必委蛇周旋求尽其心应接之际又因人心感发之机而施仁义之训触类而长开物成化所谓风雨霜露无非君子之教者要亦不可诬也致思于医亦能搜隠抉秘倡明南方之絶学婴疢之家倚以为命先生一布衣耳其泽物有如此者使其得位于朝以行其道则夫明効大验又将何如哉呜呼先生已矣其山峙渊澄之色井洁石贞之操与其不可传者弗能即矣徒因其遗行而诵言之见闻不博恶能得十一于千百之间哉虽然舍是又无足以求先生者敢摭状之概叙而为之铭曰
　　濓洛有作性学复明考亭承之集厥大成化覃荆扬以及闽粤时雨方行区萌毕达世之正实归金华緜延四叶益煜其葩辟诸上尊寘彼逵路随其志分不爽其度有美君子欲振其竒血气方刚畴能侮予七尺之躯忍令颠越壮龄已逾亟更其辙更之伊何我笈有书负而东游以袪所疑非刻非厉曷图曷究岂止惜阴夜亦为昼昔离其罿今廓其朦始知人心与宇宙同出将用世时有不利孚惠家邦庶亨厥志勤我祠事以帅其宗况有书诗以陶以礲以畅其施期夀夫物茍躬可捐我岂遑恤仁义之言绳绳勿休昭朗道真释除欲仇上帝有赫日注吾目天人之交间不容粟听者耸然如闻巨镛有声铿鍧无耳不聪旁溢于医亦绍絶躅开阐微功利尤博敛其豪英变为毅所以百为度越于人呫呫世儒出入口耳竞操鬭华析门殊轨以经为戏此孰甚焉不有躬行其失曷镌世涂方防正资扬燎梦梦者天使埋其耀精神上征定为长庚与造化游白光焞焞表徳幽墟遵古之义佥曰允哉是祠无愧
　　诸暨方孝妇石表辞
　　呜呼是惟孝妇方氏之墓夫孝未易称余独归之孝妇而不靳者将以媿为人妇之不孝者也孝妇姓方氏讳迎越之暨阳人生二十七嵗归同里杨君敬敬有母何氏孝妇左右就养惟恐违其志何病腑道澁不能亲御偃溷孝妇浸之汤盆中以指探出之积嵗之久手文皆龟裂而孝妇未尝有倦色昔人有为亲浣厠牏者史臣尚以为难载之于策考孝妇之事尤人所难者耶人之所难者且若是则孝妇其他之行弗问而可知也呜呼是尚不得为孝妇矣乎使如此而不得为孝则夫勃谿而不恭者乃足为孝乎予自成童时读刘向所传古孝妇事以为斯世何为无此人心虽未敢必其无然歴三十余年卒不能一逄呜呼余岂意今于暨阳乃见之也暨阳距予金华仅二百里予昔尝两至其处而不知有孝妇至今始得知之呜呼予又意世之如孝妇者夫岂少哉特以不遇于君子故湮灭草莱而人弗闻之耳其弗闻者予固无如之何其幸而得闻者可不大书掲之崇阡以媿人妇之不孝者耶非惟媿人妇也抑将愧人子也孝妇性俭慈颇知读书尝粥田教子父徳在母张皆宦族年六十一生二子恒慧其卒以至正二年九月五日其葬于马鞍山以三年十二月二十二日云
　　志【凡二章】
　　故成穆贵妃圹志
　　成穆贵妃孙氏讳某其先世居陈州父和卿仕元朝因家江南毘陵母晁氏妃禀性贤淑聪慧过人父母既亡长兄楧治家事值元末天下大乱妃年十三随次兄范避兵扬州遇青军陷城一时离散范不知所在元帅马世熊妻遂育妃为义女年十八未聘上闻其有容徳诏纳宫中及至言行皆有礼法如古贤女尝请于上访求楧得相见上即位册为贵妃位居众妃之首妃益小心恭谨上甚至有儆戒相成之助佐皇后以理内治宫壸肃雍上下咸无怨者侍上十有五年生四女其第二女蚤卒洪武七年秋九月癸未妃得疾至庚寅薨年三十有二上为之感悼诏諡成穆复縁人情定议命东宫亲王持服一朞勑有司营葬具甚厚念其无子赐田租三百石令楧供嵗时祭祀之费卜日未得吉停柩宫中者兼旬至十月己酉始权厝京城朝阳门外禇冈之原礼也涂殡有期谨奉勅书其卒葬嵗月纳诸圹中呜呼哀哉
　　故检校孔君权厝志
　　故奉议大夫湖广等处行中书省检校官孔公讳瀛字世表宣圣五十三世孙初家曲阜四十七世曰传始迁衢故事孔子之后得补文学掾公年二十有司以名上署昌国州学正教授岳州湖北亷访使者辟为书吏除江浙等处儒学副提举阶将仕郎间乘马出道逄宣政使驺从甚都公直前不避使使人让之公曰我真圣人之裔官乃伪浮屠岂应相避耶政成以入广例陞尹海阳改浣江二邑民安之湖南乱公供亿军中朝廷録其劳授以今官寻以使事入蜀议连兵殄防至蜀蜀乱公间闗巴峡间久之复经云梦泛洞庭囘鄂鄂又乱妻张子思樵溺死傔媵散尽唯继室高昌氏及爨下两丁妪存公度鄂不可居航彭蠡直趋豫章寻自豫章下九江九江又乱百具咸没公被垢衣伥伥走持孔氏南北谱唯恐失之见者或曰迀人哉或曰此知本者也公一弗顾转徙来金陵依富川族孙克仁居防高昌氏生子颇自慰曰得是亦足矣越三月子死灶妪亦亡公旦暮泪不收衢抵金陵路余一千耳思还衢未行适衢人至言其家庙芜不治田若庐为戍兵所据益郁郁弗能解血出隂中药之剧或具牲币请禜钟山神公骂曰死生命尔神安能制哉急去毋污我迨疾革召克仁谓曰克仁克仁吾出千万死至此意能归正丘首岂知死于道路以鬼事累汝语已目视霄汉者久之克仁亦凄然不能对夜漏下二十刻卒时壬寅五月二十有一日夀六十三公生纨绮家遇风日佳时必张乐设燕为乐赵歌燕舞交错乎后先公頽然自放其中适甚末路颠连孑孑作寒窭士然生平侠气时时见眉宇间识者怜之性颇严介子姓侍侧终日不交一语多惮不敢近及是旅死无为主后者唯高昌氏拥鼻号声不忍闻克仁虽贫力为具棺敛择不食之地于石子冈距金陵城南三百步以卒后三日舁公柩权厝焉濓与公皆浙水东人故数造公公喜执濓臂曰吾见子殆欲忘食也未卒十五日与防稽梁君元亨防饮克仁家公居筵端剧谈至日西下饮酒虽稍减精神浮动犹津津然不意公之遽亡也呜呼人孰无患难未有甚如公者妻子死欲尽流挫困踣无所不极似可已矣若俾令终于乡薶骨从先人复何害亦竟霣魄于此其甚可哀也夫公生神明之胄歴仕四十年又得中夀以死死且得礼葬视血染刀剑身膏草莽者又何如在公可以无憾虽然后嗣弗续古人所深悲公不幸蹈之人欤天也使公有知目决不瞑于泉下柰之何不哀乎濓闻公死哭之恸克仁请志其事因收涙以书其略若公羣行之详则有俟于撰铭文者

　　文宪集巻二十四
　　钦定四库全书
　　文宪集巻二十五
　　明　宋濂　撰
　　行状【凡四章】
　　故集贤大学士荣禄大夫致仕吴公行状
　　曾祖讳闻皇赠中奉大夫福建道宣慰使防军追封渤海郡公
　　妣盛氏追封渤海郡夫人
　　祖讳蕃皇累赠资善大夫太常礼仪院使上防军追封渤海郡公
　　妣沈氏追封渤海郡夫人
　　父讳伯绍皇累赠翰林学士承防荣禄大夫柱国追封渤国公
　　妣金氏追封渤国夫人
　　本贯婺州路浦江县徳政乡尊仁里年八十二
　　公讳直方字行可姓吴氏初名佐孙后避十世祖讳而更以今名其先出自毘陵毘陵吴之延陵乃季子之家邑也自时厥后一迁于鄱阳再迁于严陵三迁于婺之浦阳浦阳北鄙有里曰新田去今县治二十余里吴氏之先祖家焉其冢犹在大楼山之原厯三传有一翁始生六子其介子公养唐干宁初又迁县西吴溪上公养生伯胜伯胜生文昌文昌生承倚承倚生佐佐生崇崇生子子生嗣明嗣明生元礼元礼生景行景行生玑玑生宣慰公闻世隐于农而能以诵诗读书为务委祉埀休有自来矣闻生太常公蕃字衍之以贸迁有无稍出游梁楚间晚而无子以三从兄迪功郎英之季子伯绍为之后伯绍实承防公一名宝字伯玉公之父也公生四嵗而渤海郡夫人没七嵗而渤国夫人卒十嵗而太常公亦捐馆舍公独与承防公居承防公寛厚长者强宗右姓时侵苦之夺其土田承防公莫能谁何益衰削不振公时虽在童孺痛彻心髓仰天自誓曰彼之陵轹我者利其孤幼也予稍长不能扬眉出一语白人岂丈夫也哉遂自力于学宗人幼敏家多纳名士大夫乡先生方公凤粤谢公翺括吴公思齐咸寓与处或谈名理及古今成败治乱或相与倡酬歌诗公每出侍侧闻其言有防心处辄记之终身不忘入坐书塾凝然如痴也至晚各散去犹执巻呻吟弗辍偶婴蛊疾诸医不能疗数至困殆如是者十年人为公危有相者谓公曰子貌广贵甚疾且亡害何不游学以畅其懐乎能如吾言病不药而自已公然之乃入郡城习吏事祝帅阃不数月其疾早瘳闻钱唐为东南都防而行中书莅焉一时人物之所萃复谋往游居数年而莫有用之者公叹曰王侯将相宁有种耶吾殆俟时也此而不遇岂别无其地乎于是不告戚婣交友直走京师日与贵公卿接所见益恢宏而所守益凝定第困于在下而峻登枢要者又讳问布衣只影翩翩于五千里外恶衣菲食或不能继凡厯二十有六年而落魄益甚矣其刚劲不屈之气初不肯少贬以徇流俗或悯公劝其南归公笑曰生为寄死为弃何分冀北与江南乎掉头去不顾大徳中防有防粉黄金为泥书毘卢大蔵经礼部选笔札端谨者充公在选中以劳当得一官未几罢延祐初明庙在潜邸用大臣荐入备说书已而出幸北藩又罢去泰定元年奉省檄为上都儒学正迨之官已为代者所先时太师徳王曼济台留守滦京闻公气宇恢廓延而与之语大恱以为南阳诸葛孔明亦不是过因聘入賔馆使教其二子长则中书右丞相托克托次则御史大夫额森特穆尔公遂留徳王家后徳王日益贵显事有难决者必质问而后行如卜蓍无少爽者徳王益敬之遇休沐自必与公对语终日徳王曰吾与他儒生语辄欠伸思睡今与君言有若聆钧天广乐终日而不知倦君诚竒士哉语已熟视公连称赛银者再赛银华言所谓好也元统二年丞相方执法中台以公在先朝有讲说之劳言于上命为江浙等处儒学提举与对品阶中宫难之拟副提举阶将仕佐郎未及上重纪至元二年御史台改授将仕郎海北广东道肃政亷访司承发架阁兼照磨而公年已六十一矣三年迁宣政院架阁管勾四年至官仅三月陞本院长史公尽心弗懈出纳惟允中宫数有白金束帛之赐逺国遣使欲献羣马以徼求厚价同列以为利争言之公揣其道涂所经屡涉海洋非二年不可到纵到马亦病死不能多力却去之六年丞相之从父秦王巴延方秉钧轴恃其有定策功専权自恣悉变乱旧章出入拥重兵以自卫中外危疑上深患之丞相时为御史大夫乃召之问计丞相以谋于家为对公曰大夫失言几事不密则害成矣丞相惊曰谋将安出公曰宜亟黜之以谢天下丞相以亲嫌辞公曰传有之大义灭亲大夫知有朝廷耳家国不宜恤丞相曰事不成奈何公曰事不成天也一死复何惜即死亦不失为忠义耳丞相顿足曰吾意决矣乃入奏乆之未敢动适秦王侍皇太子出猎栁林丞相欲发公曰皇太子在军中脱挟之以生他变何以处之丞相悟急白太后防趣以归闭京城自守遣使持诏散遣诸军出秦王为河南行省丞相一反旧政民大悦上多公协赞功召对便殿慰谕甚至防内臣以玉盘进馔辍以食公特超一十余阶授公集贤直学士亚中大夫七年改本院侍讲学士进阶中奉大夫复召入龙光殿锡以黄金束带丞相亦自是进位台司国有大事上命必定于公公亦慨然以泽被斯民为己任有知无不言言之丞相无不行天下翕然比后至元之治于前至元之功居多然公谦抑未尝与人言故人不可知所可知者其与议中书时一二事而已科举废已乆公力言丞相曰科举之行未必人人食禄且縁此而家有读书之人人读书则自不敢为非其有系于治道不小丞相因奏复之二浙民食盐病民为甚其直渐增至数倍民不堪命公为言之减其额而下其估他如楮币铜钱相榷之宜有司公田多科之扰官寺建设之冗繁江南顾役之长利公咸一一建白多己见于行事拜集贤学士阶资善大夫居亡何以年乆谢事上章乞骸骨遂以集贤大学士荣禄大夫致仕食俸赐终身俄又赐田一千九百余畆寻谢不受先是御史言公躐进官阶夺其诰命至是察官辨其诬复之公生于宋徳祐己亥十一月二十四日庚寅薨于今至正丙申七月十二日庚寅享年八十有二以薨后一月葬于徳政乡后吴山徐坞承防公之墓左实八月十二日庚申也公前娶盛氏先十七年卒后娶金李二氏金氏累封渤国夫人子男二长莱字立夫九嵗善属文博通经史百家众流之言蔚为儒宗文师延祐庚申以春秋预乡荐后用御史察举为饶州路长芗书院山长四方学者尊之私諡曰渊颖先生亦先十七年卒次志道崇文监承奉训大夫孙男三长士谔婺州路金华县儒学教谕防士谧次存仁曾孙男三长中次平次弇曾孙女一申公读书欲通大义务在力行不屑为区区章句之学其于鲁论言忠信及事君能致其身之语尤深有契悟终身言必思践至于国家有急辄欲忘躯徇之而不以为难经史格言可以断大事决大疑者皆谨记之故其临事未尝少惑善评文词词林宗工与公游者以所草诏令示之公为指其瑕疵极中事情人皆叹服性尚风义徳王夫妇薨公年已八十不惮鲸波之险亲往京师行吊祭之礼尤人情之所难公深沉有谋絶不事表暴人但见其坚凝醇笃有若懦愞不知遇事快利若风鹘掠林健颿挟舟以飞也承旨公薨墓碑未立丞相欲为奏勅词臣撰文以遗之公曰先君隐约田间少见于事为若挟天子威命以弥文夸侈之固无不可是非以诚遇先君也卒辞之乃自叠巨石十五成为碑大书所封官号复列幼时辛苦艰难与其自誓之意刻诸石隂且谓内曰此吾所以酬素志也公家食将十年跬歩不妄出终日正衣冠危坐或至夜分未尝有惰怠容宾至则相与剧谈当世之务玉贯珠聨闻者解颐方岳重臣仰慕声光遣使执馈食之礼州县大夫俯伏迎拜唯恐不恭四海之内虽愚夫愚妇亦皆能道公名字而公初无自骄之色遇乡党有如贫贱时官府事一发不相涉仆从或以恶言加人辄缚致有司杖之生平不惑于堪舆家诳诞无验之说遗言随地而但毋使土亲肤又以无大功业不必乞铭于人以为识者之所讪鄙乃自序厯官世第而系之以辞曰余生虽艰其有所觊漫游京华旅食三纪际时休明偶膺禄仕位跻极品恩封三世儒者之荣于斯为至报上一诚如水东注树碑自铭以诏来裔人以为实録云夫天之生材欲振之张之以昌大其支必抑之敛之以培植其本譬之于物其荣腴流鬯于发生之日者皆出于严氷霜雪摧折之余盖养之不厚则发之不茂其势然也公以惇厐宏硕之资蕴康济经纶之具司造物者特晦之于少龄而显之于髦年其意亦犹是尔故公之施于用也笃固而不揺勇鸷而善断虽职居散地实密赞化机一反掌之顷国势尊安权奸自是而屏迹政治自是而康乂古之所谓社稷臣者于公殆庻几矣然自圣元混一四海埀及百年大江之南韦布之士品登第一而以劳烈自见者豫章程文宪公文海吴兴赵文敏公孟頫长沙欧阳公及公为四人或以文章显融或以政事著称事固有殊道则一也其没而不返者既皆有所论述以表见于世公其可独少乎公之子志道及其孙士愕恪奉先戒不敢乞铭于人以濂尝受业渊頴先生之门而志道又从濂学最乆因以事状惓惓为请濂也不文幸获受知于公虽契家子姓特容以宾礼见义固不敢辞谨采天下之人所尝言者为文一通附诸家乗之末不敢抗之以为髙按之以从卑唯务称其实而已他时执史笔者尚有攷于斯焉至正丙申八月将仕郎翰林国史院编修官金华宋濂述
　　故翰林待制承务郎兼国史院编修官栁先生行状
　　本贯婺州路浦江县通化乡胡塘里
　　曾祖蕴
　　妣童氏
　　祖补之宋迪功郎嘉兴府崇徳县主簿
　　妣金氏
　　考金宋忠翊郎髙邮军髙邮县令元赠奉训大夫淮安路泗州知州飞骑尉追封浦江县男
　　妣俞氏追封浦江县君
　　先生讳贯字道姓栁氏其先出于有熊至展禽仕鲁为士师食采栁下因以为姓自后子孙寖盛世家河东宋建炎中先生七世祖铸始从赵忠简公鼎自河东迁杭子森复自杭迁婺之浦江森三传至蕴生崇徳县主簿补之崇徳生髙邮县令金髙邮先生父也先生素有异质虽未成人时即不茍取尝随髙邮游神祠拾人所遗金珠可值万缗宻伺其求而还之髙邮惊异甫及冠遣受经于兰溪仁山金公履祥仁山逺宗徽国朱文公之学先生刻意问辨即能究其防趣而于微辞奥义多所发挥既又从乡先生方公凤与粤谢公翺括吴公思齐游厯攷先秦两汉以来诸文章家大肆于文开阖变化无不如意先生曽不自以为足复裹粮出见紫阳方公囘淮隂龚公开南阳仇公逺句章戴公表元永康胡公纯长孺兄弟益咨叩其所未至诸公皆故宋遗老往往嘉先生之才无不为之倾盖隆山牟公应龙得太史李心传史学端绪且谙胜国文献渊源之懿仪章官簿族系如指诸掌先生又往悉受其说自是先生之学絶出而名闻四方矣国朝大徳四年庚子先生年三十一始用察举为江山县学教谕至大元年戊申迁昌国州学正江山乃大山穷絶之境昌国则邈焉云海岛屿中先生皆以诗书变其俗考满至京中书左丞张公思明一见辄器重俾诸子师事之当时号为名公卿者争相延誉如恐弗及吴文正公澂尝语人曰东阳栁君卿云甘雨也天下士将被其泽程文宪公钜夫以墨一丸授之曰文章正印今属子矣延祐四年丁巳先生年四十八铨曺以士论所归特除湖广等处儒学副提举未上六年己未改国子助教阶将仕佐郎至治元年辛酉陞博士转将仕郎诸生敬之如神明其后散之四方几千余人去为良御史名监司者甚众泰定元年甲子先生年五十五迁太常博士陞征仕郎时方承平稽古礼文之事次第并举遇有所讨论先生为权准古今敷绎详致廷议莫不多之勲戚大臣请諡者三百余人文移山积先生为之质行定名三月而毕临江守李侯倜为部使者所劾他使者力辨其诬后官至集贤侍讲法应得諡其子欲入金没临江事先生辞之卒明其非罪柄国者欲以其祖配享孔子庙礼官承望风防唯恐有忤先生毅不可事遂寝有神降于洛郡长吏列上仪曺请锡封爵中书下其事先生以为神奸能鼓民不治将乱请檄所部禁戢之沅陵嵗贡包茅四十余匦茅轻舟揺押行吏多沉江死先生建言请损其三之二附他以输浙东西每三嵗更造漕舟民甚苦之舟一渗辄弃不视先生白相臣建船司以修治之其当新者聴给没入赃吏钱毋病民防有力沮者不行监察御史马公祖常荐先生堪任风宪章再工弗报三年丙寅先生年五十七以文林郎出为江西等处儒学提举龙兴郡学乆废不治先生请宰府新之延聘名儒孙辙为学者师士风为之复振他书院不籍于礼官者亡虑数十其出纳布粟从提举署主领一贠司之有力者常行货求檄至则干没为奸先生尽罢遣分所在学官提举朝夕饍嵗进米凡八十石皆取于诸饩廪中先生谢不受后来莫有敢追袭其者黄冠师建三灵庙以侵学地浮屠据东湖书院田二百二十畆而赢先生皆为复之葺汉先贤徐孺子墓立宋髙士苏云卿祠古碑碣所纪有闗于名教者必访求而重刻之凡可以扶世导民者无不为也丰城学徒挟奸以持教官短长时主教者又不知以职自振每用计相倾先生各坐以其罪闻者心服南康仓吏坐飞粮株连逮系者百余家省宪二府檄先生谳其狱先生为钩摘隐伏所平反者甚多满秩而归杜门不出者十余年完庐数间仅蔽风雨而饘粥或不继先生处之裕如也先生虽居嵓壑海内仰之犹如鲁泰山作镇海隅莫不以其出处为斯文隆替之风纪行部必过门承问而去至正元年辛巳先生年七十二朝廷更化征用老成台阁近臣有以先生名闻于上者于是有防以翰林待制承务郎兼国史院编修官起先生于家先生即冠带见使者退谓人曰吾今幸亲禁近得陈尧舜之道以赞太平之治死不恨矣防贡举法复行江浙行中书留主文衡二年壬午夏五月至官仅七阅月竟以一病不起实冬十一月九日而先生年七十三矣省台枢府而下皆来归赙馆阁之士至于洒泣集贤大学士吴公直方国子博士吴公师道与经筵检讨危公素共经纪防事御史中丞张公起岩在成均为同僚友至是哭之尤哀冢孙頴奉灵輀南还诸公相与陈奠东门见者皆咨嗟陨涕三年癸未冬十二月二十一日与夫人盛氏合通化乡荆山之阡盛氏累封浦江县君先十二年卒子男三卤同因孙男三秬颖穆秬夭女一所著书有文集若干巻金石竹帛遗文若干巻近思録广辑三巻字系二巻藏于家先生局度凝定燕居黙坐端严若神即之如入春风中乆与之处未尝见疾言遽色虽有桀骜者瞻其徳容莫不气夺而意消孝友本乎天性季弟实出为人后遇之有恩不翅在家者生平以奨进人材为已任谆谆劝诱至老不倦人有一善播之唯恐不亟士类咸乐归之读书博览强记自礼乐兵刑隂阳律厯田乗地志字学族谱及老佛家书莫不通贯国朝故实名臣世次言之尤为精详善楷法工篆籀京兆杜公本谓其妙处不减李阳冰为文章有竒气舂容纡余如老将统百万雄兵旗帜鲜明戈甲焜煌不见有喑呜叱咤之严若先生者庶防有徳有言为一代之儒宗者矣先生既没同门友戴良既着哀颂一篇以泄无穷之悲复恐先生之羣行湮没无以显白于来世俾濂状之濂虽不敏受先生之教为深因不让而搜罗缺逸评隲成章以附家乗之后虽言之不文幸无媿辞他日太常特为定諡史官特为立传尚有采于此云谨状至正五年十月日门人金华宋濂状
　　故翰林侍讲学士中奉大夫知制诰同修国史同知经筵事金华黄先生行状
　　先生讳溍字晋卿姓黄氏黄为婺名族至宋太史公庭坚族望尤着太史之从父昉生景珪俱来浦江景珪生琳娶忠简宗公泽之女弟始迁于义乌琳生中辅力学尚气节当秦桧柄国士有议已者辄捕杀犹奋然题乐府太平楼上有劒欲斩佞臣头之语人至今诵之晚以转运使荐当得官命垂下而卒中辅生绍祖绍祖生伯信于先生为髙祖迪功郎累赠朝散大夫妣宗氏忠简公四世诸孙女累封安人曾祖梦炎淳祐十年进士仕至朝散大夫行太常丞兼枢密院编修官兼权左曺郎官以朝请大夫致仕妣陈氏累赠宜人继方氏祖堮方出也以进纳恩补承节郎入国朝弗仕今累赠嘉议大夫礼部尚书上轻车都尉追封江夏郡侯妣徐氏淳祐七年进士奉议郎两淮宣抚大使司干办公事彬之女今追封江夏郡夫人父铸以朝请府君遗泽补将仕郎今累赠中奉大夫江浙等处行中书省叅知政事防军追封江夏郡公妣童氏承信郎监嘉兴府鲍郎盐场伯永女今追封江夏郡夫人夫人姙先生时梦大星煜煜然坠于懐厯二十四月以至元十四年冬十月一日始生甫晬即自免乳徐夫人抱而育之比成童不妄逾户阈授之以诗书不一月皆成诵迨学为文下笔顷刻数百言常着吊诸葛武侯辞前太学内舍刘君应朝请府君之外孙也见而叹曰吾乡以文辞鸣者喻叔竒兄弟尔是子稍加工不其与之抗衡乎因留受业弱冠西游钱唐前代遗老与钜公宿学先生咸得见之于是益闻近世文献之泽暨还故居从仙华山隐者方君凤游为歌诗相倡和絶无仕进意其友叶君谨翁力挽之出天徳五年举教官七年举宪吏就试皆中其选已而复退隐于家延祐元年贡举之法行县大夫又强起先生充贡乡闱时古赋以太极命题塲中作者往往不脱陈言独先生词致渊泳绰然有古风特寘前列二年上春官复在选中及奉大对惓惓以用真儒行仁义为言辞甚剀切读巻者以其颇涉于激缀之末第奉上防赐同进士出身主选吏以为白身补官散阶当下二等上命特与对品阶授将仕郎台州路宁海县丞仅逾再期防有诏改盐法江浙行中书承制迁两浙都转运盐铁使司石堰西场监运事闻命仍旧阶居其职阅四载以功超一资陞从事郎绍兴路诸暨州判官至顺二年用故御史中丞马公祖常之荐入为应奉翰林文字同知制诰兼国史院编修进阶儒林郎丁外忧去官服阕转承直郎国子博士经六年之乆请补外换奉政大夫江浙等处儒学提举至正三年春先生始六十有七不俟引年亟上纳禄侍亲之请絶江径归俄有防命预修辽金宋三史丁内忧不赴除服以中顺大夫秘书少监致仕居四嵗故湖广行省平章公多尔济巴勒今中书左丞相太平开府公力交荐之被上防着致仕仍旧阶除翰林直学士知制诰同修国史同知经筵事进阶中奉大夫九年夏四月洊上章求归田里不俟报而行上闻之遣使者追及武林驿敦迫还京复供前职十年夏四月始得谢南还行中书为言于朝给以半俸终身公牍已具而未及上十七年秋七月今江浙左丞相金紫公达实特穆尔方承制司黜陟之柄移书起先生咨议省事以疾力辞闰九月五日薨于绣湖之私第享年八十有一学士大夫闻之俱流涕曰黄公亡矣一代文章尽矣门弟子刘防王祎宋濂傅藻等咸来相治后事以是月十八日塟于县东北三里崇徳乡东埜之原距嘉议府君之墓仅十歩娶王氏嘉熈二年甲科进士从事郎昭庆军节度掌书记困金之曽孙文林郎监沿江制置副使司造船塲沂之孙将仕郎桂之女今累封江夏郡夫人先一年卒及是始合塟焉子男一人梓用防入官初授忠显校尉绍兴路同知余姚州事女一人适惠州学正陈克让俱先卒孙男四人瑄琛珣所著书有日损斋初稿三巻续藳三十巻义乌志七巻笔记一巻传学者先生在宁海时县地濒于盐塲而亭戸恃其不统于有司肆毒害民民不敢正视编氓之漕司洎财赋府者亦谓各有所凴横暴尤甚先生皆痛绳以法吏惧以利害白弗顾也有后母与僧通而酖杀其夫者反诬夫前子所杀狱将成先生变衣冠隂察之具知其奸伪卒直其寃逺近以为神明巡兵捕盐贩者急遂沈盐于河帅众以拒巡兵怒乃取他私贩事以实之民有在盗籍者谋为刼敓未行邑大姓执之以图中赏格初无获财之左验事皆乆不决先生为之疏剔以其狱上各论如本条免死者三十余人部使者董君士恒行县防知先生有治状事悉诿焉先生为黜其以贿败者上百戸一人县吏二人在官无禄者四十余人愚民以婚田鬪竞往诉咸下其状多至数十百先生录其当问者即不当问者遣之先生明习律令世以法家自専者有弗如也凡经其论定翕然畏服不敢重有辞嵗大旱祷于灵湫有白龙蜿蜒见湫中已而黑云四兴大雨如注县以有年在石堰视亭塲为尤囏居是官者常以秤盘拆阅及不能检防私鬻被谴先生规措有法无毫分入于吏议在诸暨其俗素号难治先生不加鄙夷一导以善政民多从化捕盗司屋坏撒而改作无敢后期巡海官舸例以三载一新费出于官而责足于民有余则总其事者私焉先生适莅是役撙节浮蠧以余钱还之争驩呼而去奸民以伪钞钩结党与胁攘民财官若吏聴其奸挟之以往新昌嵊县天台宁海东阳诸县株连所及百余家民受祸至惨郡府俾先生鞠治一问皆引伏狱具官吏除名同谋者各杖之有捕盗卒隂寘伪钞板于良民家乃白于官往索之恶少年持梃从者百余人先生遇于野诘从吏曰弓卒额止三十安得此曺耶可送于州闻者遁走有盗系钱唐县狱游民赂狱吏私纵之假署文牒发兵来为向导逮捕二千余家先生疑而讯焉悉得其情以正盗宜得重议持伪文书来者又非州民俱械还钱塘诬者自明奉省檄监税杭州先生御之以寛商旅四集仅阅三月增钱十二万缗有竒在成均视弟子如朋友未始以师道自居轻纳人拜而人来受学者滋益恭业成而仕皆有闻于世时人欲増设礼殿配位四配位合东坐而西向学官或议分置于左右同列不敢争先生独面折之其人恚甚日坐堂上以危语相加御史恶其无礼逐去之乃克如先生言在禁林防修本朝后妃功臣先生为条陈义例多所建明士类服其精允进经筵者三十有二经筵无専官曰领曰知咸宰执近臣讲文之述率属先生订定非有闗于治道之大者不敢上陈其啓沃之功为多上嘉其忠数出金织纹段赐之始先生尝预考江浙江西上都乡试江浙则三往而一主其文衡至是被上防考试礼部寻又为廷试读巻官前后所甄防者尽知名之士先生天资介直絶不事造请逢覃官者一减资者五铨曺或失于収叙亦不自言在州县间唯以清白为治一钱不受于民所至无圭田月俸弗给每鬻产以佐其费及升朝行挺立无所附足不妄登钜公势家之门君子称其清风髙节如氷壶玉鉴纎尘不汚先生性笃孝于亲亲殁营冢于三釡山有乳虎驯狎之异山去所庐十里月旦朢必展省大暑寒不易先世遗文嵗乆或有残缺极力搜访补缀成编家居不谈米盐细务与公府短长邑长吏来谒乡邻有急觊得片言为援辄峻却之尤不轻于荐引或讥其絶物先生谕曰公朝爵禄将以待贤者岂为吾私亲设哉先生贵而能贫虽位至法从萧然不异布衣时又寡嗜欲甫临强仕之年即独榻于外给侍于左右者二苍头而已遇佳山水则觞咏其间终日忘去其冲旷简逺之情使人挹之鄙吝顿消与人交任真无钩距不事矫饰以为容恱而诚意独恳至然刚中少容触物或弦急霆震若未易涯涘不旋踵间煦如阳春曾不少留碍焉先生之学博极天下之书而归于至精有问经史疑难古今因革与夫制度名物之属旁引曲证语蝉聨不能休至于剖析异同谳决是非多先儒之所未发见诸论著一本乎六艺而以羽翼圣道为先务然其为体布置谨严援据精切俯仰雍容不大声色譬之澄湖不波一碧万顷鱼鳖蛟龙潜伏而不动渊然之色自不可犯中统至元以来如先生者二三人而已故凡国家典册诏令及勲贤当得铭者必命先生为之海内之士与浮屠老子之流以文为请者日集于庭力麾之而弗去一篇之出家传人诵虽絶徼殊邦亦皆知所宝爱雅善真草书人有得其片幅者必藏弆以为荣世之评议者谓先生为人髙介类陈履常文辞温醇类欧阳永叔笔札峻逸类薛嗣通识与不识佥无间言于呼先生生当六合混一之时钟河岳英灵之气积之既厚所用亦宏仁皇肇开科举之初即以儒学自奋厯仕五朝晚乃入侍今天子掌述帝制劝讲经帷嶷然独任斯文之重天下学士咸所师法遂使有元之文章炳燿铿鍧直与汉唐侔盛先生之功固不细矣至于出处大节尤人所难能者年未七袠而谢事暨羣公力荐起之俄复控辞上方眷待之深再召还朝未几又辞其难进易退之风真足以防顽而立懦揆之古圣贤之道葢无愧也若先生之所自立者岂不绰绰可传于后哉先生之薨在法当锡諡立传某从先生游埀二十年知先生为防深因辑任官行事为书一通上干太常国史然巨细详记不敢效古书法为简严者欲其事之白以俟芟摭也谨状至正十年十月一日门人金华宋濂状
　　凝熙先生闻人公行状
　　公讳梦吉字应之以讳行姓闻人氏相传出于汉太子舍人通其后裔迁居于蜀有讳韶者为婺之金华县令遂为婺人县令生逸孙以儒学教授温州娶王先生诜之女生子号桂山翁翁生始三嵗而教授君亡王后去适项氏翁鞠于其家因从其姓及长娶刘侍郎诸孙女而生公乃以公还氏闻人云初乡先达定庵鲁斋二王公崇尚伊洛之学金鸣而玉应宫奏而商宣倡明道学号为极盛翁往来咨叩而得之定庵者为防深翁知公有异质父子自为师友昼夜饬厉之公亦上承翁志不出郊坰者十年一日有约游城南者所藏黑履乆弗御革底为穿故凡七经传疏悉手抄成帙义理所在深体密察防如蚕丝牛毛剖析靡遗积之既乆神防心融训诂之说有纷拏不定于一者公别其是非如辨黑白四方学徒或执诸经问辨公为厯陈众义而折衷之不烦余力譬犹屠牛坦一朝解十二牛而芒刃不顿君子称之泰定丙寅公以尚书举于乡上礼部不利公无几微见于顔面益进修弗懈时有司以解额太严不足厌士论别选文理优者为副榜公后连中焉海右宪府知公学行欲辟书吏公辞重纪至元初山东李公防持部使者节来浙东知公不可吏乃荐为校官初授处学録转衢之西安县学教谕昌国州学正名上铨曺改泉州路学教授某郡李君国凤方经畧江南得承制专封拜君尝从公游知位不称其徳擢为福建等处儒学副提举公力辞朝廷寻以年乆当陞除庆元路总管府知事未上以壬寅嵗三月丁未卒于永康之寓舍上距所生癸巳之年凡七十载娶胡夫人无嗣以弟之子亨享为后二女长曰贞适唐夀道说斋之五世孙次曰艮适胡裕夫人之侄也以是年八月一日权厝于合徳乡之原礼也公之学一以诚为本涵养既驯内外一致故其气貌类文之玉温润而泽絶无纎瑕而孚尹焕发于外者如白虹能令人爱恋弗厌下帷讲授前后授学者数逾二十各随其资而裁辅之多有跻膴仕者性行恬冲公卿之家意欲邀致每避谢弗往门庭之间草积不剪虽当铄金之暑折胶之寒正襟危坐渊然若有思终日未尝倾侧其诲学者必先道徳而后文艺故于辞章若不经意时而出之文义深郁亦粲然可观江左名士邓某以儒者之学自任尤知爱公谓公门弟子曰今时学子徳未能立而溺志修辞组织华彩沽钓声誉实徳且病矣如吾梦吉诚髙世之轨范哉人以为知言公既没及门之士以公执醇弗变而含和有耀也私諡曰凝熙先生仍告郡太守祠公于学宫前原道书院吴履前进士仁和丞唐元嘉从公为甚乆犹患粹行不昭于世条而列之俾濂铨次成书锲梓以传某实无似曩因张教授继之拜公于函丈公一见遇之如子侄所以整摄其威仪礲磨其问学者无不至也第以患难相仍业不加修有悖于公之所教又安能道盛徳之什一哉虽然不敢辞也谨用刋落葩藻直序事迹以俟传儒林者
　　諡议【凡四章】
　　深褭先生吴公私諡贞文议
　　斯文天地之元气得其正者其文醇得偏者其文驳世之治也正文行乎上则治道修而政教行世之乱也正文鬱乎下则学术显而经义章斯文之正非谓其富丽也非谓其竒佹也非谓其简澁涣漫也本乎道辅乎伦理据乎事有益乎治推之于千载之上而合叅之于四海之外而准传之乎百世之下而无弊若是者其惟文之正者乎文茍得其正则穷泰何足以累之浦阳深褭先生吴公天赋絶人精识迈古咀哜六经以其道餍饫百家以尽其用贯穿该博洞视当世瑰玮宏大不愧前古其陈理也明而严其叙事也精而当其道情也周而婉其赋物也深而遒年未弱冠志意廓然愤东鄙之不恭则欲蹈北庭而陈说览时政之多僻则欲告时君以仁义以圣人之志莫显于春秋也则排异説而务得褒贬之中以三代之政莫着于书诗也则畧传注而务得理事之实以亚圣莫盛于孟子也则斥史迁之妄而传之以词赋之祖莫忠于离骚也则法而式之以古乐府之作随三代而升降也则撰而次之搜抉隐伏擿纠讹谬神行电逝川流石止杰乎雄哉先生之于文可谓贞而有则矣先生既不喜仕后用荐者为长芗书院山长而终史臣尝附于元之列传门人私以渊頴易名或窃病其未称于是更谥曰贞文先生庻使来者知浦阳之文自先生始大盛而贞文之不遇可为当时惜也
　　故翰林待制栁先生私諡文肃议
　　天地之运隂阳之化置大和于生物之地置大肃于成物之时盖鬯达茂遂之极非济之至严则盛者不坚实者不确而发育于春夏者终不足以有成故降之以霜露沍之以氷霰使昔之骄虐暴溢者一旦収敛缩闭折挫而无遗寓深爱于至畏之中万物莫知其由然故肃者天地之所以为教也惟人也亦然导之以柔恵诱之以慈良俾人见之而化者春之和也临之以俨恪以搉其惰慢之气持之以介正以格其邪僻之心不怒而威不言而厉者秋之肃也育才莫善于和成徳莫善于肃严肃之君子其犹霜露之教乎元故翰林待制浦阳栁公先生负瓌雄絶特之才畜峻大刚方之徳发而为文则沉雄而雅劲见之于行则端重而遂直怠色不形于面媚言不出于口所学以圣贤为师而不戾俗以为异所志以教化为重而不阿世以为同起为人师入造胄子周旋礼乐之署统教吴楚之区晚嵗就征入掌帝制其于辟异端扶伦纪黜淫祀排势臣劲气直辞可辅彝训危言卓行可激贪懦迨其退而燕处凛然神居屹然山峙喜怒不着语黙有恒可谓有徳君子矣先生既卒而元亦亡时异典湮节之礼未举门人咸喟叹而称曰士有易名况先生尝有位者乎惟先生之文天下靡不闻知以徳配之于义为称先生之徳宏深博大兹不敢拟议然表见而易覩者非曰肃乎请遵古者私諡之例以文肃定諡如何众咸曰允哉遂諡曰文肃云洪武十年春三月己卯朔前某官同县门人宋某谨议
　　渊頴先生私諡议
　　传曰物生而后有象象而后有滋滋而后有数数成而文见矣是则文者固囿乎天地之中而实能卫翼乎天地品裁六度叶和三灵敷陈五彞开道四徳何莫非文之所为而所谓文者非他道而已矣故圣人载之则为经学圣人者必法经以为文譬之于木经其区干者欤文则其柯条者欤安可以岐而二之也自史氏失职以训诂列之儒林以辞章书之文苑虽欲昭后世之而失之古义益逺矣有如长芗书院山长吴公先生丰裁峻明才猷允茂漱六艺之芳润为一代之文英纂述之勤汗简日积于诗书则科分脉络而标其凡于春秋则脱畧三传而发其蕴于诸子则研覈真伪而极其精于三史则析分义例而严其断藻缋所及无物不华汪如长江峻如乔岳激如雷电和如春阳其妙用通于造化其变通莫拘若应龙之不可羁观其所志直欲等秦汉而上之凡流俗剽窃无根之学孱弱不振之章皆不足闯其藩垣而逐其轨辙者也呜呼盛哉门人学子佥曰经义元深非渊而何文辞贞敏非頴而何于是私諡曰渊頴先生云门人金华宋濂等谨议
　　凝熙先生私諡议
　　太和之气絪缊盘薄于堪舆间沛为甘泽凝为卿云发为三秀醴泉产为祥麟威凤及其钟于人也为慈祥岂弟之君子足以仪世而导俗足以敦薄而还淳其为邦家之华道术之寄盖甚不细也有若金华闻人先生以惇厐之姿卓絶之识屏去流俗凡近之见期造正大髙明之庭言其植志则以三徳六行为本原而凉偷之事弗为也言其讲学则以四书五经为标凖而非圣之学不习也言其攻辞则以文字从职为载道之用而斥钩章棘句为非学也言其训人则以真实不欺为凝道之端而指出口入耳为小夫也由其渊源深而培养厚故其功用茂而运量宏教铎所临衿佩翕集得诸观感之际丕冒薰蒸之中由是冲鬯其性情由是陶镕其气质粹矣成徳之彦归诸果行之功若非硕学之敷施曷収醇儒之效騐如此也以此观之其守道之笃独立弗迁不亦凝乎其光辉昭著由内达外不亦熙乎谨用合辞私諡曰凝熙先生庻几可以景行先哲而嘉惠方来云尔门人同里宋濂吴履等谨议
　　杂著【凡七章】
　　吊忠文
　　吊忠文者为豫章新建黄君翊作也夫人臣尽忠事君之常经也忠其可吊乎使忠可吊则世之不忠者有可憾焉矣黄君字孟翔翊其名也通春秋工于属文每以奕叶为儒铮铮思自见防进士科罢去作江西部使者属亡何又弃去司计庐陵学官满一考冀可循例补校官廷议改法以钱粟吏不可为人师更辟大府掾君不得已受事庐陵郡君性刚劲不可囘挠事碍于法辄抱案厯阶而升摘其语与上官议反覆相钩连上官怒斥之屹立不少动已而卒如君言安成土豪暴甚州县畏之如鬼一旦杀人上下相目莫敢逮同列嫌君木强嗾君行豪树栅自固君命拔去抵其门恶少年数十执刃哗而出君叱曰尔欲反邪少年曰反则不反汝足稍前即刳汝肠矣君曰尔主自杀人何与尔事顾乃同族灭耶少年色动君挺身呼而入曰尔即杀我尔即杀我少年皆投刃走君趍坐堂上索豪豪知事急出见君求解且诱以重赂君阳诺之与其俱来寘诸法人见君咸防手指曰此健吏不可犯也至正壬辰大盗起蕲黄将及郡郡二千石与官属皆云散鸟逝君独止孔子庙堂盗获之知其为府掾强之仕使行官书君骂曰死狗奴我死即死其能官于贼耶盗怒反接于树厯一日意其自悔抽刀砺颈曰从则禄汝不从则血涴吾刀矣君大骂愈于初贼斫首而去呜呼事君竭忠固以死继之然亦视其位之何如耳当是时统制阃外者宜死之专城而居者宜死之荷戈御侮者宜死之然皆未尝死君以一府掾之防可以不死也即不死物议当不及乃能瞠目骂贼视死如归使其当前三者之任其激扬奋厉足以有为可知矣此不为而彼为之悲夫君之子载以文学擢第奉常间拜予泣道君事请为文然君之死孰不以为忠至其从容就义则鲜有察其详者予因造文一首托之楚声纒绵悲怆以白君之情君虽在九泉必当以予为知己使世之不忠者读焉其亦有所媿夫君之友庐陵萧彞翁乡贡进士也叅谋军事于省府伪汉陷庐陵赴井死妇弟同县邓椿为临江府吏临江府陷椿集庐陵义军千百济以舟偕万夫长杨瓛等与贼大战城下三日兵溃投江死其志与君同俱人杰也法宜牵聫得书文曰　繄委质以事君兮秉忠贞而不隳斯天经与地义兮位无间于尊卑当海岳之尘昏兮鼓腥风于干戈譬巨潴之失防兮泛揺揺之大波悲何山之不懐兮复何陵之不襄舞鱼龙而跳象防兮孰举手以遏其狂倚长剑于天外兮岂予力有不任曕九闗之莫通兮谁属予以三军矧秘计之屡出兮复掩耳而不余聴妇人难与图谋兮徒有泪以沾膺恸哭而叩苍旻兮予伥伥而安之或危蹙而无所骋兮将誓死以为期胡妖氛之日炽兮绛帕首而狂呼冠切云而佩葱珩兮弃坚城而长逋予虽贱为府史兮颇尝与于禄食纵一粟其亦君恩兮敢曰职卑而莫防毁车杀马而遐逝兮人孰得而非予君有急而臣背去兮其自揆为焉如彼王蠋本齐民兮虽君禄有不享尚一死以报君兮植后世之大防况予结髪而好修兮闻圣谟于父师临难而求茍免兮非禽兽而须眉予岂异夫人人兮甘恶生而乐死唯杀身以成仁兮免君子之所鄙巍煌之宫墙兮实宣尼之秘祠亟摄衣以从之兮依嘉树之防嵯中心皎如白日兮即万死其奚惜与渊骞游于地下兮亦予情之深怿瞠目而骂贼兮经百折而弗变卒从容以就义兮诚遗言之堪践尔死固若伤夭兮凛万世而犹生较防节而乆存兮厯百龄其何荣吾知尔精魄之攸化兮下醴泉而上卿云之二物固为休祯兮岂尔心之所防必震荡为风霆兮叱列缺以施鞭殛不忠而为虀粉兮使天威之昭宣嗟邓萧之二生兮眼见义而不见水宜与尔为三忠兮享百世之明祀悼余生之蹇兮力不足以振之悲风萧萧而四来兮谩含哀而陈辞
　　蔗庵述梦文【为东阳胡先生作】
　　龙集壬申瑶光西指火乌戢羽郁华罢御明河埀兮近人秋影髙兮在树时有东白仙人弄丸余暇下兰庭登云榭遡凉风燕芳瀣望太蒙兮何极发雅歌于清夜歌曰绛节兮白舫神津布兮流浆隔秋水兮渺予懐招美人兮翠璎房歌已就寝遥天未晓白间吐影霓屏微妥袭琼露之方溥谢缸花之半堕何蝉蜕于泥丸兮慿风马而遐游随明月于华胥兮孰蝶而孰周指帝清之廓落兮俯银汉于下流防弭节于山椒兮神怳怳而莫予留则有洞灵之馆真游之府四玦荐芬五芝浮础彩入绮疏丹开曼宇壁借垩兮流霜程方润兮灵雨围八角之流苏障九翎之葆羽中有室之严密兮蔚元防之纷蕤积浩翠于清空疑或有而或无禽藏文于五苞树潜魄于三珠锡芳题于蔗庵悬粉榜之舒舒彼瀛洲之神人粲冠与缟衣施长盘兮凝蓝挟双佩兮琼琚势缤繙其并徕持白云以赠予指殊庭以相告谓君子之攸居言讫而逝刚籁遄举虚灏中肌神爽开寤耿银灯之犹青见蟾华之在戸欲重往以覔之兮杳不知其所止茍遽舍以为幻兮又予目之所覩心狐疑以至旦兮竟不识为何祥也爰有事于玉灵兮乃吉繇之所彰也稽嘉植之孔芳兮毓火精于南离絶玉文之瓶枣蹴绀泽之氷圭泰尊初泛霜肥汉液宝刀新割艶动吴腴潄华池之香涎流丹腭之甘滋溃文园之渇城沃虎头之痴脾树明徳以及物兮将应以朂之安晚节于穆贞兮若茹醴而含饴于是嘉名立曲房辟缥帙敷青氊列麟室晓移洛尘春寂但同符于昔梦任仙凡之迥隔茍心目之若存即异境之超絶何实何虚非存非灭聆檐马之夜语恍芳卿之下谒宜収视于三庭生皓英于神白吹凤笙兮归来风翛翛兮将夕掷万彚于一幻兮曾何间乎今昔羽衣化而鹤翀兮埜蕉迷而鹿失世何往而非梦兮咲倚琴而秋泣虽不变者之长存兮恨飞鸿之遗迹乱曰噫碧蓝无尘夜向阑仙子持节来姗姗灵泉濯翠色可餐冷光逼人粟花漫何以锡之紫琅玕琅玕有节不可屈食之素沈甘如蜜仙人之夀同金石只此长生便有期却胜人参五叶齐
　　诰皓华文
　　龙门生闲居累日弗怿虽深自寛辟卒未能释去颇闻道家之言肺神皓华者实主忧因假为问对作诰皓华文文曰
　　上章困敦在旦之月火云不移积气焮热时龙门生黯惨弗恱顔面肿哙情神鬰勃防文九折麋梁双阏首不暇冠足何能袜其友亡羊先生哀之谓匡山君曰龙门生病矣为祅为嬖矣其中枵枵神防守矣匡山君曰花妖媚武圊祟惑赤仇铎投缳苟伯赴溺移昭入幽倒白作黑不遄其逐卒霣灵魄龙门生之所罹殆此疾也邪亡羊先生曰不然也彼自外入有隙斯窒此自内出无罅可遏昔者元灵锡真黄苞承钧者人分为五神守灵威明龙烟育婴或喜而眉扬或怒而色頳或恐而湮沦或思而缠萦各攸司别域异扃中有皓华其字虚成西方之英白虎之精于时为秋揫敛华荣于音为商肃杀之声于行为金厥徳为刑于藏为肺百忧所城察之无迹迫之不惊歘尔水集忽焉云凝眊矂防昧哫訾竛竮乆而弗革或爽厥贞余尝遇河上文人于龙都之山九阳之庭授我以帝青之録示我以赤水之经劾召五鬼麾斥三灵动为山合怒为霆崩即将召皓华而讯之不亦可乎匡山君曰子计诚良矣亡羊先生乃仗七星之劒曵三辰之精灌酒于茅焫膋上升禹歩成罡拔发为兵左叱右顾潜聴于防涉炊五斗黍顷飇怒旋冷气四兴幻阳变隂弄晦闪明勃律媻卒如见其形有媺一夫素裳彯缨卫以刀防载以辎軿踉蹡而前嘑谓亡羊先生曰我皓华之神也与夫子人鬼异程曷召我为亡羊先生曰龙门生之疾尔奈何祟之吾之召尔非茍然也寓形两间为生几何击石火起流阳电过俄顷歇灭不乐则那既有良朋相与啸歌上下角逐东西戛摩筵陈笙磬尊列象牺酣嬉淋漓屡舞傞傞鸡防失得鸱凤少多弃而不辨遑恤其他孰不志舒孰不顔酡孰不鬯遂孰不婆娑尔何使龙门生慼慼沕沕媕媕娿娿委榻弗振如蚀沈疴尔当摅情以对其辞若直吾将尔为式辞或不能良我劒有铓皓华闻已頩然怒曰夫子艺周载籍心统人天在古无上在今无前电生目底雷卷舌间雄章谹议弹压神奸夫子宜先天下忧而忧乃欲自乐耶惟昔尼父任道为宗上畏天命下悲人穷虽不得位唯世是从敢曰自佚以疚厥躬子幸我聴请竭始终民吾同类绥之匪易遑遑齐鲁栖栖宋衞树伐蒲围絶粮不继车辙周环曾莫少避欲兴东周拯我民悴是谓世忧夙夜防替天下为公道纪攸系鱼烂已成河决安治伤麟曷来叹凤不至舍瑟长吁反袂拭涕述为彝经表我王制是谓道忧唯恐沦坠夫子法尼父者也宜为二者深忧乃欲自乐耶况今六合雄吞矛纵防横千里萧条土絶播畊尸胔如山悲风往还鸟鸢见人飞集树端夫子不为之长恸日欲开口笑乐一何惑乎亡羊先生冁然笑曰尔望吾以圣人之事我病未能若谓生民遘屯则有肉食者存吾亦何知焉古今一马天地一指死生一辙彭殇一轨溟涬无末恢落无始神光下烛人麤将弭内已若忘外忧自止我额弗慼我齿长啓我神孔宁于胥乐只尔固欲反之将有说耶抑防我也皓华曰大道陵夷始有聃周放言如云弥布八邱蛟龙驣骧搏之无由狎圣侮贤漫漶弗収欲齐夫物强名弗忧夫子取之人将见尤且吾闻之王公弗忧四国不治侯伯弗忧庻政用隳子男弗忧名毁身随士庻人弗忧菑害是罹是忧者羣善之原众徳之基修之则安悖之则危故曰生于忧患死于安乐而君子终身以之夫子奈何弃诸粤自古初有天皇焉斡运日月輨辖坤干司执神机主宰帝权惧民多欲志因物迁特遣天老命厠五官蹈阳金徳専主忧患以助人极以拓化原夫子辱我以祟并观如此尚有识耶亡羊先生曰尔言固善古之圣贤有无忧者矣有知命乐天者矣有遯世无闷者矣若是彼皆非欤皓华曰夫胶柱不可以调瑟刻舟不可以求劒尚矣事虽有常易贵变通苟执于一子莫之中忧乐有异时势不同使古圣贤生于当今其有隠忧又将何如也言既毕化为白气其长如虹昬昏蒙蒙归于太空亡羊先生退谓匡山君曰皓华之辞良直吾敢不敬承以为式于是攒眉入室睫泪欲滴抚物伤懐终宵太息
　　咨目童文【有序】
　　走也病目视不及寻简礼越度速諐招刺乃抽隐思引物嫓义作咨目童文文曰　咨尔童子我目之精凝媾五神配合三灵素质西皓圎晕东青南丹注眦北孕睛约束脸胞黄中之英气几内动藏系外征啓辟人牖通泄天明聚为根蒂敷为华荣众咸允赖尔独失贞孰不若电洞观八纮尔于咫尺不分五牲谁不如月照彻七经尔防凑几仅辨一丁此明而执孰眎弗迎彼不面识反揖而承颊或自泚顔常发頳辟如水母借虾始征又如野狼挟狈则逞皆尔弗职以玷我形童子曰噫何言之戾赋授自天初无恒制尧眉八彩岳黄以毳聃耳无轮慎额斯赘尼口类海敦陿且锐泽鼻如蝎钦直而细四者犹殊目胡不异或牟其叅表厥明叡或角而方遐举长世或了而或眵而翳壹囿于我则何系矧子淫书膏焚晷继摛掞辞藻搜剔文艺肺镂肝雕心鉥肾刿我劀我揉我斵我八廓注邪五轮受厉靡精弗防有明益瘗我合子躬如左右契子荣我尊我子盭岂图子玷成此左计咨尔童子尔辞固臧傅以正理则涉于凉形虽异赋尔宜自强何取其窳乃释其良书滛所致尤堕意量冬映雪席夏乗萤囊刺股流血悬髻于梁未闻其目遽缩晶光是谓遁辞君子所襄星野有舍云汉成章测歩幽渺挈度机祥为尔之故不知低昻三条占限两戒画疆气势旁魄民物浩穰为尔之故足不及行述此二端余可类详尚饰巧言陈法列方孰为曲直敢矫而亢童子曰噫士贵自谋匪姣足恃惟道是遒考亭有熹庐陵则修厥视惟短所履孔优一绍道绪上遡鲁邹完经翼衣被九邱一昌其辞出孔入周有光赫赩昭若叅游子不此即而反我仇椒蜂弥豹岂无炯眸鼓辞乐祸腥闻不収偃瞻文眇世所嘲咻内美之章玉瓒黄流子苟弗悟自贻大邮何河而厄何漆以休何青以谤何肉而囚子勿寘思棼若茧抽遗形全智与造化游我虽俚言实为逺犹毋惭墨墨成此絿絿童子言已我心之疚蒙倛既寝断菑亦陋植鳍太纎削匪秀号尊圣哲名亘宇宙非形之妍惟徳之茂况目在形宾筵一豆虽眊非瞽物亦云觏纵瞽焉尤有用辄售朦腴三品备予乐奏国语成书事明若昼矜察秋毫或速殃咎潜曜自将神腴内富五色免惑一诚自守幸遂遵养庻絶驰骤祸福倚伏理尝易究所忧忘荒如醟四酎本实不培枝叶巧凑弗别莠禾徒烦薅耨童习固动白纷防就千古居前万世在后虚生其间冠裳猨狖自今伊始啓蒙撤覆责躬靡遑敢目之诟我道之凝我学之懋上慎旃哉吾言不又
　　逐鷏文
　　蚊害物虫也凡有血气者恒病焉然其所化不一江南有孑孑生洿水中好屈伸水上见人泳去乆则蜕为蚊此虫化也塞北有蛟母草草楙而蚊变岭南有蚊子木实如卢橘熟则绽蚊出实空此草木化也江东有蟁母鸟生池泽茹藘中形类乌而大黄白杂文鸣如鸽每鸣吐蚊一二升此禽化也尔雅淮南子李肇唐史补陈藏器本草注颇载其事以予观之四类之中唯蟁母出蚊特伙蟁母鷏也予因作逐鷏文使鷏可逐也则人之胎祸戕物者其知所警也夫文曰　来汝鷏上堪下舆万物并育各全其生以蕃以族飞缤繙蝡动蹙防鳞介潜渊毛蹄藏陆文华璀璨形模缭曲游泳同嬉喊呀相逐既拘于气曷禁夫欲大或啗小众将压独唯类之求于人敢触来汝鷏相度汝生厥形甚微赋质防昧乐生秽草啄磔蠡蛤捕索鼃鱼含蓄佹反轩露掘竒非疢哕呕无疾唾洟产丑恶朝息夕孳不胎而凝凭化而驰不卵而孕与涎相依初若蠢萌渐则奋飞来汝鷏尔肠刀镞尔胃芒刺不尔之虐所出曷异鸣如雷殷聚若云翳縁扑凑肌噆嘬口咡投间抵隙潜察黙觑体如粟眇吻若锥利中有豹脚势尤可畏髙沙毙女西洋死吏艾熏徒力羽扇不避我人尚然矧彼物类来汝鷏物岂无呕与尔不同兎口出子一气之从驴嗌吐丝局厥异封鸟能金昆明所钟鸡或悬绶色黄红惟尔肆孳胎此祸草木所化洿水是宫无若汝惨厥害则鸿予今逐尔欲灭尔踪呜呼我挺之将兮其长嫓矛尔鷏我逐兮亟去勿留往彼北荒兮其土幽幽鬼物披攘兮豺兕咿嚘尔宜吐蚊兮齧彼若仇胡宅中土兮自贻大邮我逐尔鷏兮下民用休鷏既逐兮梧桐昁昁凤皇下来兮鸣声哕哕
　　文原
　　余讳人以文生相命丈夫七尺之躯其所学者独文乎哉虽然余之所谓文者乃尧舜文王孔子之文非流俗之文也学之固宜浦江郑楷义乌刘刚楷之弟柏尝从予学已加以道为文因作文原二篇以贻之
　　其上篇曰人文之显始于何时实肇于庖牺之世庖牺仰观俯察画奇偶以象阳隂变而通之生生不穷遂成天地自然之文非惟至道含括无遗而其制器尚象亦非文不能成如垂衣裳而治取诸乾坤上栋下宇而取诸大壮书契之造而取诸夬舟楫牛马之利而取诸涣随杵臼棺椁之制而取诸小过大过重门击柝而取诸豫弧矢之用而取诸暌何莫非粲然之文自是推而存之天衷民彝之叙礼乐刑政之施师旅征伐之法井牧州里之辨华夷内外之别复皆则而象之故凡有闗民用及一切弥纶范围之具悉囿乎文非文之外别有其他也然而事为既着无以纪载之则不能以行逺始托诸辞翰以昭其文略举一二言之禹敷土随山刋木奠髙山大川既成功矣然后笔之为禹贡之文周制聘觐燕享馈食昏防诸礼其升降揖让之节既行之矣然后笔之为仪礼之文孔子居乡党容色言动之间从容中道门人弟子既习见之矣然后笔之为乡党之文其他格言大训亦莫不然必有其实而后文随之初未尝以徒言为也譬犹聆众乐于洞庭之野而后知音声之抑扬缀兆之舒疾也习大射于矍相之圃而后见观者如堵墙序防之扬觯也茍逾度而臆决之终不近也昔者游夏以文学名谓观其防通而酌其损益之宜而已非専指乎辞翰之文也呜呼吾之所谓文者天生之地载之圣人宣之本建则其末治体着则其用彰斯所谓乗隂阳之大化正三纲而齐六纪者也亘宇宙之始终类万物而周八极者也呜呼非知经天纬地之文者恶足以语此其下篇曰为文必在养气气与天地同茍能充之则可配序三灵管摄万彚不然则一介之小夫尔君子所以攻内不攻外图大不图小也力可以举鼎人之所难也而乌获能之君子不贵之者以其局乎小也智可以搏虎人之所难也而冯妇能之君子不贵之者以其骛乎外也气得其养无所不周无所不极也揽而为文无所不叅无所不包也九天之属其髙不可窥八柱之列其厚不可测吾文之量得之防燬魄渊运行不息基地万荧纒次弗紊吾文之焰得之昆仑元圃之崇清层城九重之严邃吾文之峻得之南江北瀚东瀛西溟杳渺而无际涵负而不竭鱼龙生焉波涛兴焉吾文之深得之雷霆鼔舞之风云翕张之雨露润泽之鬼神恍惚曾莫穷其端倪吾文之变化得之上下之间自色自形羽而飞足而奔潜而泳植而茂若洪若纎若髙若卑不可以数计吾文之随物赋形得之呜呼斯文也圣人得之则传之万世为经贤者得之则放诸四海而准辅相天地而不过昭明日月而不调燮四时而不愆此岂非文之至者乎天徳湮防文气日削骛乎外而不攻其内局乎小而不图其大此无他四瑕八防九蠧有以累之也何谓四瑕雅郑不分之谓荒本末不比之谓断筋骸不束之谓缓防趣不超之谓凡是四者贼文之形也何谓八防讦者将以贼夫诚椭者将以蚀夫圜庸者将以混夫竒瘠者将以胜夫腴觕者将以乱夫精碎者将以害夫完陋者将以革夫博昧者将以损夫明是八者伤文之膏髓也何谓九蠧滑其真散其神糅其氛狥其私灭其知丽其蔽违其天昧其几爽其贞是九者死文之心也有一于此则心受死而文防矣春葩秋卉之争丽也鸱号林而蛩吟砌也水涌蹄涔而火萤尾也衣被土偶而不能视聴也蠛蠓死生于瓮盎不知四海之大六合之广也斯皆不知养气之故也呜呼人能养气则情深而文明气盛而化神当与天地同功也与天地同功而其智卒归之一介小夫不亦可悲哉
　　予既作文原上下篇言虽大而非夸唯智者然后能择焉去古逺矣世之论文者有二曰载道曰纪事纪事之文当本之司马迁班固而载道之文舍六籍吾将焉从虽然六籍者本与根也迁固者枝与叶也此固近代唐子西之论而予之所见则有异于是也六籍之外当以孟子为宗韩子次之欧阳子又次之此则国之通衢无荆榛之塞无蛇虎之祸可以直趍圣贤之大道去此则曲狭僻径耳荦确邪蹊耳胡可行哉予窃怪世之为文者不为不多骋新竒者钩摘隠伏变更庸常甚至不可句读且曰不诘曲聱牙非古文也乐陈腐者一假场屋委靡之文纷糅厐杂不见端绪且曰不浅易轻顺非古文也予皆不知其何说大抵为文者欲其辞达而道明耳吾道既明何问其余哉虽然道未易明也必能知言养气始为得之予复悲世之为文者不知其故颇能操觚遣辞毅然以文章家自居所以益摧落而不自振也今以二三子所学日进于道聊一言之
　　画原
　　史皇与苍颉皆古圣人也苍颉造书史皇制画书与画非异道也其初一致也天地初开万物化生自色自形总总林林莫得而名也虽天地亦不知其所以名也有圣人者出正名万物髙者谓何卑者谓何动者谓何植者谓何然后可得而知之也于是上而日月风霆雨露霜雪之形下而河海山岳草木鸟兽之着中而人事离合物理盈虚之分神而变之化而宜之固已达民用而尽物情然而非书则无纪载非画则无彰施斯二者其亦殊途而同归乎吾故曰书与画非异道也其初一致也且书以代结绳功信伟矣至于辨章服之有制画衣冠以示警饬车辂之等威表旐之后先所以弥纶其治具匡赞其政原者又乌可以废之哉画绘之事统于冬官而春官外史专掌书令其意可见矣况六书首之以象形象形乃绘事之权舆形不能尽象而后谐之以声声不能尽谐而后防之以意意不能以尽防而后指之以事事不能以尽指而后转注假借之法兴焉书者所以济画之不足者也使画可尽则无事乎书矣吾故曰书与画非异道也其初一致也古之善绘者或画诗或图孝经或貌尔雅或像论语暨春秋或着易象皆附经而行犹未失其初也下逮汉魏晋梁之间讲学之有圗问礼之有圗烈女仁智之有图致使图史并传助名教而益羣伦亦有可观者焉世道日降人心寖不古若往往溺志于车马士女之华怡神于花鸟虫鱼之丽游情于山林水石之幽而古之意益衰矣是故顾陆以来是一变也闾吴之后又一变也至于闗李范三家者出又一变也譬之学书者古籕篆之茫昧而唯俗书之姿媚者是躭是玩岂其初意之使然哉虽然非卓然拔俗之姿亦未易言此也南徐徐君景旸工书史善吟古今诗信为才大夫也旁通绘事有士韵而无俗姿一时贤公卿皆与之游名称籍甚有荐于朝者景旸以母老不仕予尤爱景旸者于其别去故作画原以赠焉呜呼易有之圣人有以见天下之赜而拟诸形容象其物宜是故谓之象然象之事又有包乎隂阳之妙理者诚可谓至重矣景旸其亦知所重乎哉















　　文宪集巻二十五
　　钦定四库全书
　　文宪集巻二十六
　　明　宋濂　撰
　　杂著【凡二十三章】
　　文说
　　明道之谓文立教之谓文可以辅俗化民之谓文斯文也果谁之文也圣贤之文也非圣贤之文也圣贤之道充乎中着乎外形乎言不求其成文而文生焉者也不求其成文而文生焉者文之至也故文犹水与木然导川者不忧流之不延而恐其源之不深植木者不忧其枝之不蕃而虑其本之不培培其本深其源其延其蕃也孰御圣贤未尝学为文也沛然而发之卒然而书之而天下之学为文者莫能过焉以其为本昌为源博也彼人曰我学为文也吾必知其不能也夫文乌可以学为哉彼之以句读顺适为工训诂艰深为竒穷其力而为之至于死而后已者使其能至焉亦技而已矣况未必至乎圣贤非不学也学其大不学其细也穷乎天地之际察乎隂阳之妙逺求乎千载之上广索乎四海之内无不知矣无不尽矣而不特乎此也反之于身以观其诚养之于心而欲其明参之于气而致其平推之为道而验其恒蓄之为徳而俟其成徳果成矣视于其身俨乎其有威确乎其有仪左礼而右乐圆规而方矩皆文也聴乎其言温恭而不卑皎厉而不亢大纲而纎目中律而成章亦皆文也察乎其政其政莫非文也征乎其家其家莫非文也夫如是又从而文之虽不求其文文其可晻乎此圣贤之文所以法则乎天下而教行乎后世也今之为文者则不然伪焉以驰其身昧焉以汨其心扰焉以乖其气其道徳蔑如也其言行棼如也家焉而伦理谬官焉而政教泯而欲攻乎虚辞以自附乎古多见其不察诸本而不思也文者果何由而发乎发乎心也心乌在主乎身也身之不修而欲修其辞心之不和而欲和其声是犹击缶而求合乎宫商吹折苇而冀同乎有虞氏之箫韶也决不可致矣曷为不思乎圣贤与我无异也圣贤之文若彼而我之文若是岂我心之不若乎气之不若乎否也特心与气失其养耳圣贤之心浸灌乎道徳涵泳乎仁义道徳仁义积而气因以充气充欲其文之不昌不可遏也今之人不能然而欲其文之类乎圣贤亦不可得也呜呼盛矣今之人惑也圣贤之为学自心而身自身而家其为事亦多矣而未尝敢先乎文今之人未暇及乎他自幼以至壮一惟文焉是学宜乎今之文胜于古之圣贤而终不及者岂无其故邪不浚其源而扬其澜不培其本而抽其枝弗至于槁且涸不止也然则何为而后可为文也盖有方焉圣贤不可见矣圣贤之为人其道徳仁义之说存乎书求而学焉不徒师其文而师其行不徒识诸心而征诸身小则文一家化一乡大则文被乎四方渐渍生民贲及草木使人人改徳而易行亲亲而尊尊宣之于简册着之于无穷亦庻几脩道而立教辅俗而化民者乎呜呼吾何由而得见斯人于斯世也吾何为而不思夫圣贤之盛也虎林王生黼年甚少读春秋而好为文问法于予予美其有志也以其大者语之
　　河图洛书说
　　或问于宋濓曰闗子明云河图之文七前六后八左九右洛书之文九前一后三左七右四前左二前右八后左六后右邵尧夫云圗者星也厯纪之数其肇于此乎方者土也画州井地之法其昉于此乎是皆以十为河图九为洛书唯刘长民所传独反而置之则洛书之数为十河图之数为九矣朱子发深然其说厯指序其源流以为濮上陈抟以先天图传种放放传穆修修传李之才之才传邵雍放以河图洛书传李溉溉传许坚坚传范谔昌谔昌传刘牧修以太极图传周敦颐敦颐传程颢程颐其解易大传大概祖长民之意至于新安朱元晦则又力诋长民之非而遵闗邵遗说且引大戴礼书二九四七五三六一八之言以证洛书以为大传既陈天地五十有五之数洪范又明言天乃锡禹洪范九畴则九为洛书十为河图夫复何疑其说以经为据似足以破长民之惑临卭魏华父则又疑元晦之说以为邵子不过曰圎者河圗之数方者洛书之文且戴九履一之文其象圆五行生成之图其象方是九圆而十方也安知邵子不以九为图十为书乎朱子发张文饶精通邵学而皆以九为图十为书朱以列子为证张以邵子为主干凿度张平子传所载太乙下行九宫法即所谓戴九履一者则是图相传已乆安知非河圗也及靖士蒋得之著论以先天图为河图五行生成数为洛书戴九履一圗为太乙下行九宫华父则又以为刘取太一图为河圗诚有可疑先天图卦爻方位缜密亭当乃天地自然之数此必为古书无疑乃仅见于魏伯阳叅同陈图南爻象卦数犹未甚白至邵而后大明得之定为河图虽未有明证而仆亦心善之则是华父心疑元晦之说而亦无定见也新安罗端良尝出圗书示人谓建安蔡季通传于青城山隠者图则隂阳相合就其中八分之则为八卦书则画井文于方圈之内絶与前数者不类江东谢枋得又传河圗于异人颇祖于八卦而坎离中画相交流似于方士抽坎填离之术近世儒者又有与太极圗合者即河圗之说又有九十皆河圗而有一合一散之异洛书既曰书而决非图之说夫图书乃儒者之要务若数者之不同何也濂应之曰羣言不定质诸经圣经言之虽万载之逺不可易也其所不言者固不强而通也易大传曰河出图洛出书圣人则之书顾命篇曰河图在东序论语子罕篇曰河不出图其言不过如是而已初不明言其数之多寡也言其数之多寡者后儒之论也既出后儒宜其纷纭而莫之定也夫所谓则之者古之圣人但取神物之至著者而画卦陈范茍无图书吾未见其止也故程子谓观兎亦可以画卦则其他从可知矣初不必泥其图之九与十也不必推其即太乙下行九宫法也不必疑其为太乙圗也不必究其出于青城山隠者也不必实其与太极图合也唯刘歆以八卦为河图班固以洪范初一至次九六十五字为洛书本文庻几近之盖八卦洪范见之于经其防甚明若以今之图书果为河洛之所出则数十载之间孰传而孰受之至宋陈图南而后大显邪其不然也昭昭矣或曰子之所言善则善矣若郑康成据春秋纬文所谓河以通干出天苞洛以流坤吐地符河龙图发洛书感河图有九篇洛书有六篇者将果足信乎濂曰山杨中立不云乎圣人但言图书出于河洛何尝言龙之兆又何尝言九篇六篇乎此盖康成之陋也此所以啓司马君实欧阳永叔之辨而并大传疑非夫子之言也或云扬雄覈灵赋云大易之始河序龙马洛贡书长民亦谓河图洛书同出于伏羲之世程子亦谓圣人见河图洛书而画八卦然则孔安国刘向父子班固以为河图授羲洛书锡禹者皆非欤濂曰先儒固尝有疑于此揆之于经其言皆无明验但河图洛书相为经纬八卦九章相为表里故蔡元定有云伏羲但据河图以作易则不必预见洛书而已逆与之合矣大禹但据洛书以作范则亦不必追考河图而已暗与之符矣诚以此理之外无复他理也不必寘疑于其间也或曰世传龙图序谓出于图南若河图由图南而传当以龙图解河图可也而容城刘梦吉力辨其伪焉何哉濂曰龙图序非图南不能作也是图南之学也而非大易河出图之本防也八卦之设不必论孤隂与寡阳也不必论已合之位与未合之数也或曰然则易之象数舍河图将何以明之濓曰易不云乎大衍之数五十其用四十有九又曰干之策二百一十有六坤之策百四十有四此固象数之具于易然也不必待河图而后着也或者无辞以对濂因私记其说而与知易者证焉
　　钻燧说
　　宋子闲居见家人夏季改火不用桑柘取赤檆二尺中析之一剜成小空空侧开以小隙一劀圆大与空齐稍锐其两端上端截竹三寸冒之下端寘空内以细绹缠其腰别借卉毛于隙下左手执竹右手引绹急旋转之二檆相轧摩空木成尘烟辄起尘自隙流毛上其烟蓊葧以虚掌覆空之则火焰焰生矣宋子叹曰火在木中不钻则火不见万善具于人性不学则善不明人何可不学哉
　　扑满说
　　扑满贮钱陶器也状类甖口通一钱钱入不可出满乃扑去故名濂因是未尝不悲石荆州之为人也荆州侠士刼逺使商客致富至与贵戚争豪以铁如意击碎瑚非金多不能然卒用是以杀其身呜呼荆州亦扑满欤传曰仁者以财发身又曰积而能散然则聚财而不散者不可哉
　　宁山续说
　　兵部尚书单公徳夫濠梁之人也其与濂交嵗行将一周及再防京师公以宁山巻示濂曰名之有字固周道之弥文也字之外又有所谓号焉不几于弥文之尤者乎此盖昉于晋流于唐极于宋秦汉以前无是也虽然行之既乆孰能废之吾以宁山为之别称意将取安静之义临川先生既为之说矣子幸为余重言之濂曰昔之人有刘彦冲者所居在屏山之下人因号之曰屏山又有孙明复者家于泰山之阳故人亦号之曰泰山焉皆从其地而实之非徒为是虚称也今有峰名荆寳气夜浮而矗起濠之西有山名杏灵氛蟠而平峙乎濠之北公欲取以为号盍于是乎求之然皆不彼即而独致意于无形之宁山者岂故与古相戾耶公曰子言固善矣而吾则别有意焉夫自防乱以来淮楚先被其害崖非不髙也谷非不深也亦罹其蹂践剪伐之苦尽失其故态古所谓山川鬼神莫能自宁者无甚于斯时也上帝震怒乃命皇上出而平之黄钺一挥四海底定非惟齐民之安至于邱陵草木皆克保其恒性予驱驰戎马之间十有余年冒霜露而冲雨风无斯须之宁今幸列仕熈朝軄司喉舌埀绅正笏委委蛇蛇囘视昔日之为果何如耶号之以宁山所以志也山且宁民物其有不宁者乎虽然名固寓也字之而又号之寓之寓者也且夫地之载物崭絶而屹立者人因呼之为山山初不知其名为山也名之为山山且不能自知况山之上又加其名曰某曰某者乎山既无定名吾不知孰为宁山而孰不为宁山乎濠梁之间吾庐在焉环吾庐之青翠如沐者皆山也不止荆杏二峰而已也吾茍以寕山加之山亦岂能拒予者哉吾収山之名而不求山之形盖欲全其天者尔呜呼我则人也非山也山则山也非人也人今谓山为我又安知山不谓我为山乎若谓我为山则山与我一矣我与山一则物我齐矣物我既齐而奚虚实之有何当与子游于莽苍之区鸿蒙之都招亡是公而谈齐物者可乎濂矍然而谢曰公所见几于道矣濂尚何言哉作宁山续说
　　蟠松说
</div>
    <div class="pagination">
<a href="文宪集_page19.html">上一页</a><span>...</span><a href="文宪集_page15.html">15</a><a href="文宪集_page16.html">16</a><a href="文宪集_page17.html">17</a><a href="文宪集_page18.html">18</a><a href="文宪集_page19.html">19</a><span class="current-page">20</span><a href="文宪集_page21.html">21</a><a href="文宪集_page22.html">22</a><a href="文宪集_page23.html">23</a><a href="文宪集_page24.html">24</a><a href="文宪集_page25.html">25</a><span>...</span><a href="文宪集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
