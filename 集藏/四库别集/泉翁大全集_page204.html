<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 204 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 204 页/共 256 页</h1>
    <div class="content">　　甘泉子居衡岳两月矣，衡山有石泉唐子者，衡之秀也，携其子自树德滋往来於衡岳之馆者，亦两阅月矣。一日问曰：「凡为名字者，思义也。思义也者，成实也。树也字滋，惟先生诏之。」甘泉子曰：「吾方与子相忘於无言，而子乃以言索我於形迹之外乎？」曰：「虽然，请先生其为之说，使树也有述焉。顾名以思其义，因言以求诸心，沿流而源以入也，不亦善乎！夫树也何如？滋也何如？」曰：「无已，则有说焉。说曰：树以言乎其本也，本也者，犹乎其根也。滋以言乎其灌也，灌也者，犹乎其养也。」甘泉子曰：「存心以立根也，精义以时灌也。独不观诸木乎？根不立而灌焉者死矣，根虽立而不灌焉者死矣。立本以基之，精义以滋之，生生而不已矣。」请益。曰：「中庸曰：『博学之，审问之，慎思之，明辩之，笃行之。』立本精义之道尽之矣。」曰：「请问所谓之者何也？」甘泉子曰：「譬之草木焉，之也者，亦犹乎其真种子也。此心也，此性也，此天理也，生生而无穷者也。故欲滋木，必先立根；若欲立根，必先识种。识种斯知本，知本斯立本，本立而道生。真种之不察，旧根之不拔，则恶草荆棘可树而可滋之乎？此舜与跖之别也。是故君子之学，知本其几矣！唐生勉诸！」 
　　
　　烈妇传 
　　
　　嘉靖乙巳之秋，番增之郊有佃人之妻叶氏孻妹者，诚古烈妇也，允宜旌表者也。其父叶杨佑、其夫吴亚五，贫甚陋甚又愚甚，口不能道词者也。亚五佣工於他乡，被富豪人陈志文、陈志礼、陈国本，皆淫恶人也，见孻妹姿色，逼令其同居伯嫂关氏叩门谋奸。孻妹不应，且大声唾骂，唾骂不已，益厉。三恶者撞门入房，孻妹避匿，被三强者拏捉轮奸，各去讫。孻妹不胜奋耻，引绳悬颈而死。志文、志礼等惧，为之解绳灌气，不活。关氏走报里邻人陈晚翠、黎二奴、及当地总小甲举呈，其父走告，在鹿步巡司，差弓兵张汝龄、曾道安相视。遍身无伤，止颈下有绳痕。呈巡司申於广州府。三强者之父叔陈士中、士正、士和、士敬、并侄奴偷尸，云以支解。夫以孻妹之贞烈，与日同明，与金玉同贞，与古之烈妇同光而无愧者，而重受惨酷，有识者所动心，而守令所宜恻隐者也。斯妇也，顾女子耳，而能不贰其心以辱其身，使为丈夫，则守国不辱其国，守天下不辱其天下矣。君子曰：「宜先表孻妹之烈，然后断罪焉，亦可也。」故为之说，以俟观风者。 
　　
　　谗谮二章，谗谮伤时也。时之君子好谮谗，谮谗相投，正人不得安居焉。 
　　
　　彼谮妇妾，多言谍谍。乃心如刀，乃口如(密)[蜜]。虽则如(密)[蜜]，我心则一。凡操我戈，毋入我室。彼谮婆娑，长舌寔多。听听国狗，一吠百和。虽则百和，我心靡他。凡入我室，毋操我戈。 
　　
　　云中人三章有序 
　　
　　　　　云中人，自乐也。甘泉子挈家居西樵山，樵山多云，故甘泉子乐之多云也。瞬息之间，云合数次。人在云中，若与世隔然，故作云中人。 
　　
　　云中人兮云为幕，终日蒙头兮白云漠漠。鸡空闻声兮犬吠叶，落云关闭兮谢游客，中思无为兮永与世隔。云中人兮云为衣，天地鸿蒙兮不知东西，东西不知兮南(比)[北]。身不见兮独行无依，槁坐兀兀兮永与世忘机。云中人兮云为床，抱云眠兮游羲皇。日高三丈兮始转身，展开眉头兮视日光。睡法莫传兮宵有息，中夜存存兮永不忘。 
　　
　　示禁西樵乡民焚尸 
　　
　　乡俗焚尸，比於炮烙之刑。西樵山上山下民人无知，多犯之者。凡子孙焚其父母之尸，即如加炮烙之刑於父母，即与杀父母之心同。自今各村禁绝烧焚父母之尸，免伤天地太和，以致灾沴。凡有父母之丧者，自合以灰砂埋葬，随贫富厚薄归土，生死各安。有违犯者，乡老共举於官，惩治不恕。 
　　
　　行废吟 
　　
　　道之将行，人将争称，人将重名，人将传声，人将与荣。人欤匪能，天之所兴。道之将废，人将睥睨，人将指议，人将排挤，人将污秽。其人犹是，人心自异。既欲行之，又欲废之，惑也不知，盖未之思。一人之身，一己信疑，天欤人欤？悟此其几。 
　　
　　我所思三章有序 
　　
　　　　　我所思，念友人也。予与阳明子石龙子为道义之交，中间虽有离合，而此志不移。今阳明逝矣，而与予石龙独存，因其来使，辞以见情焉。我所思兮在天台，抱耿介兮蔑脂韦，立怅望兮渺予怀。烟霞关名合兮午不开，望不见兮登日台大科嵿见日台。。我所思兮在雁荡，两亭翼兮倚云嶂，一眠云兮独伥伥。三关闭兮复北望，闭三关兮坐惆怅。我所思兮在越台，多修服美兮怀天才，逝化碧兮兰亭隈，骑黄鹄兮去不回。廿年不见兮使我心哀，寥寥宇宙兮负荷者其谁？ 
　　
　　问风伯 
　　
　　[胡]风伯兮不仁？胡不慭遗兮斯民？民阻饥矣聊生无[门]，岁复岁矣春复春。胡春稼将熟兮，使风吹之？秋将大稔兮风使漓漓？胡一岁其三失兮，谓在家不知？大钧化育兮维尔之司，鼓万物兮不违，胡乃乘之以虐兮，屡降严威？物胡尔激兮，盛怒嗔长？噫气兮白日为□，亘日夜兮飞瓦颓垣之不足恤兮，忧疚生人。人维天地之贵兮，将孑遗不存。将人消物尽兮，天地何恩？尔胡颛蒙兮？恒若天地无心兮胡不尔闻？吾令巫咸上天兮诉於帝阍。 
　　
　　跋周氏家藏先师石翁初年墨迹后 
　　
　　此吾师石翁初年墨迹，而周生荣朱所藏也。时已得晋人笔意，而超然不拘拘於形似，善学晋者也。今观其笔势，如天马行空而步骤不凡。及乎晚年，造诣自然，曰「熙熙穆穆」，故其诗曰「氤氲觉初沐」。夫书而至於初沐氤氲，熙熙穆穆焉，则超圣入神，而手笔皆丧矣。此与勿忘勿助之间同一天机，但要人入神会矣。因书以归周氏，使知因书入道，以得夫自然之学焉，不徒玩耳目於翰墨之间，而玩物丧志也。 
　　
　　告立樵湖景胜状 
　　
　　告为增题胜迹以志不忘，以光地方事。主念致仕隐居，无可为报，拟於樵山之北无主之地玉廪峰，即禾仓冈，颇为奇特，立为仰辰台，大书刻石，时时望望，以致瞻天仰圣之悃，畎亩不忘之意。又於出游见得自巡司为樵东北至东南，一水环遶樵山，极为佳胜，不异浙之鉴湖风景。欲分标立石，著为十八曲，以待好事者游赏，及不许近湖田主渐种水草，生塞通流官河，以亏胜景。诚恐地方未知此意，只得具状赴巡司当地告鸣，立案出示，通知胜举。来告。 
　　
　　即席送陈梓卿归省携侄来山四言 
　　
　　太丘子弟，从宝潭来。来时一念，自天先开。河源涓涓，到海不回。 
　　
　　告辞人夫状 
　　
　　告为辞回人夫以安义分事。先年家主致仕回家，未奉旨意，赐与人夫。彼蒙当道盛意，分外拨送所驿人夫共十三名，主即力辞不获，不得已冒受至今。今因家主挈家入隐西樵深山，多是闭门静居，非复向年出入城府应酬之事，各人夫无所用。令太来具状，带原送前项人夫十三名，赴台前告，乞准辞上达院司，下行所驿，截日收回各役别用，则彼此义分各安。谨告。 
　　
　　方竹杖铭送郑叔章明 
　　
　　中虚外方，来自天堂南岳寺名。。厥声琅琅，扶寿无疆。赠贤叔章，凫溪星郎。 
　　
　　名二子说有序 
　　
　　嘉靖二十三年甲辰，康用行、冯元湛诸君从学独冈书院，时二君皆迟子，或曰：「盍祷诸？」曰：「有诸？」曰：「昔叔梁纥祷尼丘以生大圣。诗不曰『维岳降神，生申及甫』乎？」曰：「曷祷诸？」曰：「传闻之，甘泉洞之灵，感应速焉。」遂祷於甘泉洞，曰：「异日生子，皆以泉为名。」既皆祷，厥明后年，二君各生一子，来请名。甘泉翁曰：「昔孔子祷生於尼丘，故名丘而字仲尼，遂成大圣，焉知二子他日不为贤为圣乎？」遂名康用行子曰本泉，冯元湛子曰绍泉，而为之说曰： 
　　
　　天地万物，莫不各有其本，本者，先天之道也。本既立矣，道斯生焉。泉本诸天，天一为水，故为五行之始。嘻！尔本泉乎！尔其求先天之学矣。继善成性，是之谓绍，绍者后天之道也。源泉混混，不舍昼夜，故为无穷之体。嘻！尔绍泉乎！尔其求后天之学矣。夫学者有先后，其实一天。先天也者，乾道也；后天也者，坤道也。乾知大始，坤作成物。乾坤无贰，知作无端。大始无始，成物无物，其道一也。体而全之，默成乎人。二子勖诸！ 
　　
　　告辞人夫皂隶状 
　　
　　告为辞回皂隶人夫，以安义分，以正晚节事。家主致仕初归，蒙当道义起拨送皂隶轿夫跟随，辞之不获。其时尚居城中，人事往来，因循冒受。二十四年十月内，蒙按察司廉使骆　加意拨送番南二县皂隶十名，家主彼时揆之义分，於心愈不自安，控辞未允。及至副使游　署事，家主又令太来具状告辞，亦未允到今。窃惟非有明例，虽出厚意，亦非义分所安。今已八十有二，濒死之年，深思古人易箦之义。夫一箦之微犹易之，得正而毙，况此事似小而义实大，必得其正，於心乃安。幸蒙新例，有所更张，正合家主控辞之意，平日所欲而未遂者，况於旧年五月，挈家入隐西樵山中，多是闭门静居，非复向年出入城府，往来应酬之事，於各皂隶人夫无所用之。即於前月令太来带原番南皂隶十名并轿夫，辞於宪司副使周　，亦不见允。家主怅怏於心，义分不白。幸遇大君子按治在上，必能爱人以德而不以姑息，只得令太来具状，连带番南二县并所驿原拨皂隶人夫随赴台前，告乞特赐俯体家主得正而毙之心，唯行宪司两县所驿收回别用，家主感爱人之德益深矣，不胜幸甚。上告。 
　　
　　终慕堂箴 
　　
　　嗟哉！王子翰臣良辅丧考祖川及妣刘氏，衰御六年，商岩庐墓。人谓之曰：「大孝终慕矣。」夫终慕者，非终亲之身，终己之身，终天之悼。是故言言斯慕，心心斯慕，居处斯慕，笑语斯慕，所嗜所乐斯慕，出言跬步斯慕，视於无形，听於无臭，僾乎慨乎，从之无路。夫斯慕也，其故何如？莫知其故。莫之为而为，莫之导而蹈。或曰良知，不识不知，神明将告。或曰良能，夫妇与能，弗能弗措。为天之经，为地之义。人之道是谓天性，性出於天，天然不作。斯理也，於斯之时，慕墓两忘，非为人造，非我非人，天机滚滚。放诸东海而东海准，放诸西海而西海准，放诸南海而南海准，放诸北海而北海准。届於无垠，合同符信。尧舜之道，孝无余蕴，孝弟之精，通於神灵，光於八埏。事父孝故事天明矣，事母孝故事地成矣。天地明成，鬼神征矣。是谓终慕之积，是谓顺天之则，古之极矣。 
　　
　　广居堂铭 
　　
　　少汾子(洗)[冼]子之堂曰广居。或曰：「嗟夫！居乎广矣，不亦大欤！不亦远欤！请损之，无甚远大，俾可日居月诸而亹亹孳孳也。夫宁小无大，宁近无远，盖语有之：无远无大，方寸吾庐也。」少汾子进而问焉：「曷谓大？」曰：「小。」「何谓远？」曰：「近。」是故至小者至大，大小一理也。至近者至远，远近一致也。上下四方之宇，一何大焉！圣德光被，钦明其托始也。古今往来之宙，一何远焉！高厚悠久，一念纯不已也。何则？宇宙性分，体无二也。亲亲仁民，以物与也。虚而容兮！实而充兮！廓其无穷兮！勿助勿忘，游神之方兮！惟精惟一，入神之室兮！德合乾坤，畴咨斯人之伦猗！ 
　　
　　狱权议 
　　
　　书曰：「予曰杀，汝其勿杀。予曰宥，汝其勿宥。故君曰可，臣曰不可。」是以刑罚中而和气生，所以上合天心，下合人心。天人之际，可不畏哉！东海孝妇，大旱三年，不可谓匹夫匹妇之微而不之恤也，而况於其大者乎！记：「左右曰可杀，勿听。卿大夫曰可杀，勿听。国人皆曰可杀，然后察之，见可杀焉，然后杀之。故曰：国人杀之也。」天明畏自我民明威，国民杀之，是谓天杀之罚之也。沙溪曹子将守广三年，一旦罹法，乡之卿大夫国民皆为称屈，其有一欲去之者乎？无有也。乡之卿大夫国民无有欲去之者，则天有欲罚之去之者乎？无有也。沙溪子昔之立朝也，被杖於朝而几死不悔，知其节矣。投之百折而不变，知其操矣。守广三年而不取，知其廉矣。鞫狱百千而无不中，知其明矣。一馈一遗，不少假於人，知其俭矣。夫节操廉明俭，五者人之贤也。贤者天之所佑，民之所归也。记曰：「左右曰贤，勿听。卿大夫曰贤，勿听。国人皆曰贤，然后察之，见贤(后焉然)[焉，然后]用之。故曰：国人与之也。」国人与之，是天与之也。沙溪子之贤，五乡之卿大夫国人固与之矣，则天固与之矣，而况於人乎！或曰：「曹子之杖多杀人也，可谓贤乎？」曰：「杖其可杖者也，囚重者也，是天杖之者也，未闻其杖平民以死也。不曰『唯仁人能爱人能恶人』乎？恶者，天之所恶也。」或曰：「某之果为不贪也乎？可谓贤乎？」曰：「夫以彼之节[操]廉明以俭如此，其拒丞之贿而矫之过直，其彰彰又如彼，而乃反曰贪乎？其节操廉明以俭，人所共知也。其取於某人某人，则自卿大夫士以及国人，所未之闻也。」或曰：「是则然矣，若夫院参从重，则何如？」曰：「公不闻古有勿杀勿宥，与天子争可否乎？而况其次者乎？」夫所谓从重者，上文必若有曰『如果所参得实』，乃从重罪之也，不曰未实而概曰从重也。且所谓从重者，若谓情法可轻可重而从重云也，不曰宜笞而杖而流，宜绞而斩云尔也。若然，则何法之有？夫法者，治天下之平也，可苟乎哉？且今之按治之参官多矣，朝有直退之罪之者矣。今犹曰行勘焉，则是犹在疑议之间，与夫直退之罪之者有间矣。」或曰：「上有院参，下有众论，难乎其为当事者矣。则何如？」曰：「不有权宜之法乎？」曰：「何谓权宜？」曰：「中处而已耳。如在可出可入之间，则送部调用，权也。夫未有罪而调用，亦从重也。上不失院参，下不违众论，外不失人，内不失己，此善处之善者也，法之巧者也。若夫不出此，则上失院参，不能无上咎；下违众论，则不能无下憾。是故为此说者，非为他也，为当事者也。夫一乡之公论即一国之公论，一国之公论即朝廷之公论，朝廷之公论即天下之公论也。何则？一人之心即千万人之心也。」 
　　
　　一泉精舍铭有序 
　　
　　　　　一泉精舍者，一泉子罗子钟朝岳藏修之所也。一泉子以上舍污我，上就选藏修於云阳一泉洞之中，同蒋道林觅甘泉子於罗浮，因壮而为之名。 
　　
　　云阳之山，高高齐天。分为云盘，地气上升。天一以生，一泉冷冷。维泉之一，动而愈出。二三则窒，其窒维何？泥沙寔多，人凿则那。如心之初发，利欲乃汨，天理斯灭。其出何以？乍见孺子，如泉达之始，其流沛然，乃清乃涓，放於四埏。何以曰清？心体必澄，与天精灵。何以涓斯？二而一之，忘助无为，活泼天机。斋居其中，渊泉溶溶，圣学天同，罗子子钟。 
　　
　　跋李味泉家藏石翁手帖后 
　　
　　此数幅皆白沙先生真迹也，其精神犹感人於千载之下。其首一幅与何庭矩，所谓顶门针也。针下而不动，是无生理矣。何庭矩其天资悍锐人也，予昔见之於番山，当其弃去举业，不就文场，有脱屣名利之势。白沙先生亦高之，而推之於圣贤之域，然而非其器矣。一日与林缉熙同坐函丈，缉熙闻言会意，翁喜之，好向之语。庭矩惘焉，反谓翁不教之，缉熙只多我一名举耳。遂怨翁，畔去，拜游方头陀杨晓为师。翁恶其害教也，语番禺高知县瑶逐头陀，庭矩益怨之。故其诗有曰：「我在栾盈禁锢中。」言逐其邪师也。乃作书谤翁，名曰存羊录，谓翁空头学问也，言徒有头而无四肢，譬有体无用也，而不知体用一原也。又谓颜曾闵冉不得[圣人]之传，而谓由求乃得真传也。黄进士若雨云：「庭[矩所]谓事求可，功求成，取必於知谋之末。[夫]乃敢大言非古贤哲，谓周程张朱，宋诸生可诛，於是处士横议，充塞仁义之风起。」此庭矩背师之实也。刘都阃大勋者，纯[孝人]也，[遂与]之拜绝交焉。既而又以地理自雄，富人□□□□□一□出寻地，不论有无，须银伍两。有一□□□□□[谢□]佑字天锡，自林缉熙之下，察见浑然□□□□□□亚匹矣。天锡固[苦]节甘贫人也，然[惑於庭矩之言，止田]十亩易去，得[银]二十两，与市地，地师[云非吉，还之。庭矩]不肯偿□同门陈州判秉常解之。此庭矩卖友一也。使矩也而稍灵，受此顶门之针，岂至流之至此极哉？夫背师卖友之人，非圣从邪之学，不知者与受人惑者，以其小者信其大者，冒置乡贤祠，乡人皆不然也。若遇高明君子处之，又不知当何如耳！记曰：「惟仁人放流之，迸之四夷，不与同中国。」况可污乡贤之流哉？逐之可也。使背师之人，不得与师同牢而血食可也。予久嫉之，因李味泉以所藏石翁手帖示予，首读规庭矩一帖，感慨於幽明之际，不能不为之掩卷太息，因书所闻之故於后，以归味泉，或待观风者采焉。据康熙二十年本补字 
　　
　　跋冼少汾书后 
　　
　　白沙老先生诗云：「心不能外事，事不能外理。二障理障事障佛所名，吾儒宁有此？」此公案也。其初年举鹓鸯金针等佛语，不过借彼以明此，犹儒云只教人於事上随处用功，如居处恭等语云尔，而心性在其中矣；犹儒戒人且莫说心说性，语人以所未及之理，则人轻易了云云；论语中人以下不可以语上之云尔。大抵痴人前错说梦了，可憾！可憾！然则孟子举阳货语，就指为阳货，可乎？壬子五月二十二日若水跋 
　　
　　天关别雅与黄巡按 
　　
　　甘泉子既归田里，分四时以居罗浮、西樵、甘泉、天关之间。已而厌人世事，携家入西樵，不履城府者五六年。戊申之春，环樵大荒，盗将蜂起，避地天关，适归甘泉，而琴冈先生黄侍御东巡而还，顾我草庐，共登钓台，咏歌为乐。故诗曰：「东巡西民望眼穿。」夫东向而巡，西方之民曰：「奚独后予？」西向而巡，东方之民：「奚独去予？」南方北方亦然。明年，政益浃，民乃熙其农歌於野曰：「我秋我殖，使君所殖。」其工歌於肆曰：「我食我力，使君靡役。」其商贾歌於市曰：「廛无和强，使君之倡。」其士子歌於学曰：「乃业乃德，使君惟一。」於是天关精舍生儒相与言曰：「夫所谓德业惟一者，琴冈公於我泉翁有默契焉。至於黜冒祀、息邪说、放淫辞、正人心，功不在轲禹之下矣。」乃扬言曰：「穹碑插青虚，大赉我生儒。放淫警聋瞶，振俗之沉迷，不劝而知趍。我广以我居，使君之所庐。」於时琴冈公将得代还朝，甘泉子两月之病适起矣，薄言饯之於同人之堂，酒半而歌曰：「有若人兮好修，服美兮黼黻文章。乘青骢兮衣佩琅琅，听畴歌兮农士工商。同声载道兮悦豫以康，琴君之来兮山高水长。天关启兮九虎伏降，鸟为歌舞兮草木生光。君之去兮谁与翱翔？徘徊徘徊，岁将暮兮独□[徜徉]。」於是诸生继而永言，为天关之雅，遗去后之思云。 
　　
　　殿元石鹿子李子来诗，举六字心诀，深契道妙。予病不能诗，为十三字长句，代诗酬贺云。 
　　
　　嗟状元及第气乾青云身依日月，犹不忘随处体认天理六字微诀，大学格致诚正修齐治平一囊括。经筵进讲启心沃心可以从头说，嗟石鹿子为天下得人知人之哲，为邦家之光为斯文如笺之不绝。 
　　
　　书云端子梁茂仁三札简端 
　　
　　此生员梁允肖义举维持孤寡之三札也。允肖号云端子，吾故友广东第一流人梁兰石方伯之长子，而大学士方文襄公啬翁之婿也。允肖才思飘逸，义气刚直，有摧锋陷阵，千万人吾往之势。故於文襄公之卒，嘉靖二十三年，乡豪蜂起，伐木毁屋，允肖则挺身白於抚按司府，是为第一札。二十四年，萧墙祸起，恩侄作雠，允肖挺身为白於察院，是为第二札。今二十七八等年，家奴拨置，荡产辱先，允肖则挺身诫禁，白於察院，是为第三札。夫札至於三，征诚恳也；挺身不顾，征义勇也。观今之为婿者，丈肉未寒，欺孤分有，如[幸]墙之将倾，推而倒之者比比。或策名於朝，[负名][於身，权利]是资者亦比比，其肯挺身而出，持危扶倾若梁子者乎？使其得一命，正色立朝，其忘身为国，如三札之为者，断可卜矣。允肖才志高迈，隐然恬退，不肯逐队为常人。吾尝惜之，欲告於当道者为国爱才，勉留作养，他日成就，可以一人当千百矣。彼脂韦佞悦之徒，虽千万人，何有毛毫益於人之国家哉？ 
　　
</div>
    <div class="pagination">
<a href="泉翁大全集_page203.html">上一页</a><span>...</span><a href="泉翁大全集_page199.html">199</a><a href="泉翁大全集_page200.html">200</a><a href="泉翁大全集_page201.html">201</a><a href="泉翁大全集_page202.html">202</a><a href="泉翁大全集_page203.html">203</a><span class="current-page">204</span><a href="泉翁大全集_page205.html">205</a><a href="泉翁大全集_page206.html">206</a><a href="泉翁大全集_page207.html">207</a><a href="泉翁大全集_page208.html">208</a><a href="泉翁大全集_page209.html">209</a><span>...</span><a href="泉翁大全集_page205.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
