<!DOCTYPE html>
<html>
 <head>
  <meta charset="utf-8"/>
  <title>
   苏魏公文集 - 第 43 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   苏魏公文集 - 第 43 页/共 46 页
  </h1>
  <div class="content">
   谨按班固前汉书淮南王安招致宾客方术之士数千人作为内书二十一篇外书甚众又有中篇八巻书言神仙黄白之术亦二十万余言中篇者刘向传所谓鸿宝苑秘是也与外书今并亡内书则鸿烈是也艺文志谓之内篇是书有后汉太尉祭酒许慎东郡濮阳令髙诱二家之注隋唐目録皆别传行今校崇文旧书与蜀川印本暨臣某家书凡七部并题曰淮南子二注相参不复可辨惟集贤本巻末有前贤题载云许标其首皆诂鸿烈之下谓之记上髙题巻首皆谓之鸿烈解经解经之下曰髙氏注毎篇之下皆曰训又分数篇为上下以此为异崇文总目亦云如此又谓髙注详于许氏本书文句亦有小异然今此七本皆有髙氏训叙题巻仍各不同或于解经下云许慎记上或于间诂上云髙氏或但云鸿烈解或不言髙氏注或以人间篇为第七或以精神篇为第十八参差不齐非复昔时之体臣某据文推次颇见端绪髙注篇名皆有故曰因以题篇之语其间奇字并载音读许于篇下粗论大意巻内或有假借用字以周为舟以楯为循以而为如以恬为惔如此非一又其详畧不同诚如总目之説互相考正去其重复共得髙注十三篇许注十八篇又按髙氏叙典农中郎将卞揖借八巻防揖丧遂亡后复补足今所阙八篇得非后补者失其定着外所阙巻但载淮南本书仍于篇下题曰注今亡许注仍不録叙并以黄纸缮冩藏之馆阁
　　小畜外集序
　　或谓言不若功功不若徳是不然也夫见于行事之谓徳推以及物之谓功二者立矣非言无以述之无述则后世不可见而君子之道几乎熄矣是以纪事述志必资乎言较于事为其贯一也自昔能言之类世不乏贤若乃徳与功偕文备于道嘉谟谠论见信于时主遗风余烈不泯于将来有若故翰林学士尚书刑部郎中赠礼部尚书钜野王公者几希矣公讳禹偁字元之生知好学九嵗能诗与郡从事故相毕文简公为唱酬之友及防名从事中书令赵韩王荐其文章太宗皇帝既已知名命召试中书宸笔赐题诏臣寮和御制雪诗序奏篇称善自大理评事擢右拾遗直史馆赐绯衣犀带以宠异之端拱二年亲试贡士俾公面赋长歌上览而喜曰此不逾月当遍天下一日侍燕琼林宣至膝前顾谓宰相曰王某一朝名士独步当代异日垂名不朽矣公尝谓遭知巳之主非尽言无以报称故自登文馆至渉禁林知无不为入则以告两朝献替一节始终由是圣君以忠亮待之士论以公卿属之然而襟抱冲夷锋气髙迈直躬行巳不为时屈上知其然使宰执喻防戒以容物而愤懑所激不能自已三坐左官皆以直道因作三黜赋以见志有不屈于道百谪何亏之句此其见于行事之深切者也雍熙中外服内侵边警未艾公援汉文君臣单于事劝上内修徳而外任人若劳民以事边则冦在内而不在外矣于时京畿旱亢奏省乘舆服御暨紫云工巧之技第减百官月俸愿以已先稍赎尸素之罪在章圣时应直言诏亦以通隣好赦继迁为请复议减冗兵并冗吏以寛租赋亲大臣逺小臣以重国体艰难选举以清士流澄汰僧尼以除民蠧増州郡武备以防窥窃推天官洪范以弭灾变皆切于时宜有禆朝论未几临演讲和平夏封防息民罢兵省费除多公先识之所啓发此其推以及物之着明者也前后三直西掖一入翰林辞诰深纯得裁成制置之体册命庄重兼典谟训诰之文端拱箴切劘上躬待漏记规警时宰上三贤疏推原前代之失不异方今请东封赋前知盛徳之事必行圣代论议书叙理极精微诗歌赞颂义专比兴虽在燕闲或罹忧患凡有论譔未尝空言此其纪事述志之尤最者也惟公道直行果既如彼主知人望又如此若天假之年久于是位则经国致君之业必大施于当时岂待言而后显惜乎夀不及知命官止于省郎卒不得究其怀緼此所以发而为文章着见于后者也公之亡也天子嗟悼赙家恤后恩逾常比嗣子嘉言擢祥符进士上以词臣之裔特迁大理评事以禄其亲曽孙汾第皇祐甲科以免解法当降等仁宗阅巻首见公名嘉其有后特赐元第未几考课上犹记前事命加秩一级今为朝议大夫集贤校理诸王府翊善兹以见文学行义足以垂裕后昆则夫臧孙不朽之言信于是矣公之属稿晩年手自编缀集为三十巻命名小畜盖取易之懿文徳而欲巳之集大成也后集诗三巻奏议集三巻承明集十巻五代史阙文一巻并行于世而遗编坠简尚多散落集贤君购寻裒类又得诗赋碑志论议表着凡二十巻目曰小畜外集因其名所以成先志也谓仆尝学旧史前言往行多得其详见谘序引久不获辞窃谓文章末流由唐季涉五代气格摧弱沦于鄙俚国初屡有作者留意变风而习尚难移未能复雅至公特起力振斯文根源于六经枝于百氏斥浮伪去陈言作而述之一变于道后之秉笔之士学圣人之言由藩墙而践穾奥繄公为之司南也集贤君力学名家克大门伐振其絶业传于无穷又足以继纪事善述之美也不其韪欤
　　吕舍人文集序
　　仁宗皇帝一朝文章人物之盛跨越前代天圣初故相郑国宋公洎仲氏尚书景文公同时擢甲科景祐中故参知政事欧阳文忠公由铨选陟文馆阅旬嵗而歴两禁登二府号令风采愯然动天下豪英间出相继进用方是时承平百年礼乐兴起亡书佚史靡不搜辑鸿笔大手竞献所长上之朝廷诏诰词命与典谟相髙下之台阁论议章奏有忠嘉之美至于一篇一咏尺牍片札朝染翰墨夕遍家户彬彬然文雅之风成于上而浃于下矣于时故兵部员外郎知制诰知颍州吕公缙叔起逺方邑尉入为编修唐书上方览观前王以李朝旧史参错不伦思欲刋正为一代信书预笔削之任者皆一时髙选而文忠景文二公实専典领积十七年而书成前后官属更十余人或徙或迁出处不常惟缙叔与尚书范公景仁内阁宋公次道自发凡讫于絶笔又集天下碑刻类为唐文传信考歴代氏谱族志为古今系表二书独出缙叔一手可谓勤且博矣缙叔在朝最久虽兼领他司而未尝离史事沈酣简牍譔着尤多其或颂圣歌功赓唱迭和公卿倩代二府简讨涵濡应答殆无虚日及典诰命属覃庆霈恩文书沓委占吏起草不少稽停未几议修仁宗英宗正史朝论莫先缙叔者乃以积厪致疾疲于铅摘恳求闲职以就颐养朝廷惜其逺去诏以本职出守逾年终汝隂卒不得继马班之业述黄虞之典士大夫所以惋痛不已岂特叹周南之留滞也缙叔名夏卿生十嵗知书日诵数千言叠纸援笔便成章句大门侍御公谓先徳广文先生曰此儿不假砻琢自成美器始冠游京师举进士秋赋不捷时我先人在朝得其试稿示同列曰安有文章如此而不为时用者及其去也以诗勉之庆厯初再举乡书贡籍皆在上选既而擢第调端州髙要县尉丁文简公与景文公联章荐入书府歴秘书著作丞直秘阁外台郎修起居注遂知制诰呜呼天不畀夀撤瑟之日年才五十有五平生所负经济之緼未得悉施于时独有文字载之册书播传人口不朽之事其在兹乎嗣子拯善守世学悉裒旧稿以类诠次合为总集求予文以冠于篇予与缙叔家则同里学则同术仕则同年入朝同践书馆声气相与盖有年矣宿草之恨未尝忘之览其遗编固多平日所见及尝同议论者不待复孰而后见其所存也缙叔少通经术长而刻志史学仕宦三纪始卒史官故其立言创意深微婉约不戾经传之防诗则主于讽谕文则善于叙事賛颂本于导扬美实书奏谨于推明治理大抵独得胸襟自成机杼辞虽精奥而不取竒僻理虽切着而不事抑扬嘉祐上书谓天下之乱常生完然无事时救失在于及时宿衞杂出民间而侍护禁掖宜取编户仿古虎士衞士之制坐食营垒之兵本非土著难以应敌不若渐更复府衞以重根本其爱君忧国之虑逺矣论史书谓陆羽秦系避僣藩辟命终躬不仕宜列隠逸阎立本王璵由艺术躐取髙位宜附方技其表善抑奸之意切矣文宗纪及宗室宰相孝友藩镇夷狄逆臣诸传十九賛序明识独见劝惩之意深矣刘知几有云文之与史其流一焉观缙叔所叙汪洋闳衍体制不一然博学多闻拾遗补艺发幽隐甄是否使读之者知善恶之所归其三长之最欤凡巻第古律诗十二杂文议论賛记八表书啓序三祭文碑志行状七制诰十总五十巻绍圣元年二月十五日

　　苏魏公文集巻六十六
　　钦定四库全书
　　苏魏公文集巻六十七
　　宋　苏颂　撰
　　序
　　送郭京评事序
　　康定二年春西宼犯渭城泾原守以闻天子闵然念邉民之数被其患思谋永逸之计乃更命近臣往督师律元戎偏帅奔走率职罔懈其勤居无防何又诏吴兴守滕公爲刑曹副郎直集贤书殿往鎭泾阳维是泾原诸军皆焉滕公奉命驰至阙下进见之际荷圣主知遇之厚思得竒玮魁梧之人以助军旅之画乃言处士郭君于上曰斯人博学而多谋重义而轻利一举进士不上第而退居九华盖三十年遂亡仕进心若擢居戎幕必能出竒吐谋以赞帷幄之论上曰是尝一二臣爲吾言之者行用之矣即日制诰池阳郡守给装钱起生传赴京师至则特防赐廷对口陈兵家成败之策邉徼之利攻戍之得失诸臣所未能言者悉爲之对可不可皆合当世之务天子恱之乃以廷尉平命生往参谋陜西军事于是公卿相赞于朝廷士相庆于闾巷以谓天子用处士矣自兹下情得以上通矣主恩得以下逹矣草泽之贤者得以自进而议时政矣如此而不治者未之有也或有谓生曰天子所以擢滕公滕公所以荐先生于天子而幸用之而未闻先生所以论报主恩感遇知巳之意先生曰吁是言也于我何有哉夫滕公自尚书散郎陞名曹直书殿职由刺中州而任方鎭要冲兵屯之地直匈奴之孔道国家倚之犹藩屏焉宠迁之若是岂天子私其人而授之耶盖知其才之可任而效之可责耳天子用公之言而吾自布衣召见不由覆试而授官盖国家择人而委任耳岂私于我一布衣哉彼旣不以私而荐任岂可以私而言报耶虽然固当早夜思之筹虑愊亿期绩用之可成焉某时闻生之言而内喜且言曰是举也可谓上下俱适其道耶诚使朝廷爲官用人推择信任皆若是之笃则何云上有旷官而下有遗才乎使当时公卿百吏修职奉上皆若滕公之感遇主知郭生之尽心公家则何云政事隳堕国聼壅塞耶上举之若彼之得下行之如此之善予将见俘匃渠于藁街旋凯歌于京城休戈息兵拯人罢劳其斯举矣不曰美哉生之行也士大夫多以言赠予独并叙其所尝道者以爲其规
　　送施龙图赴延安序
　　自陜以西厘其州郡爲四道以建帅府而延安特据其要隘日者兴师被邉又尝节制四府故其军政雄重不与他鎭侔膺推毂之任者非有文武经纬之才莫得以处之自夏戎欵归兵实内郡是四帅者各治一道不复相权然延安之守犹重于他鎭盖其封境与畨戎交错外距羌邑弗十数邮每羌人来请皆先出于是由帅府覈其事之当否而拒纳之方用兵时内谨战备讲肄师旅正合竒胜以诛弗顺势甚易也今朝廷方以德绥诸戎不欲生事疆外覊縻之防专责方任急之则托辞以生衅弛之则乗间以爲患则夫措置威懐在柅其防一失所御奸萌滋启是安平之守不亦难于御侮之将乎皇祐壬辰嵗六月天子用前帅爲枢贰扞城之寄构于后选乃以内阁施公顷者更使三邉又尝秉安化之钺皆有能绩声重闗内俾涖厥政佥曰冝之仍受棨防往护诸将复增美秩以宠其行制下之日士大夫咸以谓邉藩得人西顾益无虞矣先是朝廷进公卿歴选于众多由阃闑之任上意若曰疆隅既寕人复忘战且虑夫左右之臣恬于文锋而怠于武律也是以详试其能必先观以军旅之事而后付之政柄欲其劳于外而不废于内也故公之是行虽抗章恳辞卒不获请兹所以见朝廷之于公将有意大任乎惟公庄重淸方刚毅不挠其临郡也寛简而果于断其刺部也精敏而济以和观是二者可谓周通之贤矣夫以周通之贤加之巳试之效握节大府坐制一方寓令以治军师持重以靖边警所务逺畧不徼竒功守于平安在公不爲艰矣一日上思旧勲使者持急宣召登公辅揔众职附四裔盖练达已稔声名暴闻不时日而功业成于时士大夫又可以庆庙堂之得人也
　　送杨该下第序
　　取士之柄不专于有司旧矣今天下之爲士而进取者以万计爲有司者旣不得素专其任而与察其能否也一旦当大比间则杂遝羣至有司持尺度糊其名以较其一日之艺苟用其言合规矩无甚高论者谓之中程乃留以充选焉虽其素所弗能有司岂得而知之耶士或持卓越之才不能委曲以尽一日之试小有疵累则以尺度去之是昔之所恃者有司亦不得而采之也夫有司所恃取士之柄不专若是将以罄天下之眞儒实亷而举之不亦戾乎虽然任其责者岂不欲进贤者而退不能者耶而所取者非必尽贤所去者非必尽不能何耶拘于尺度而不得素专其任以与察其能否之谓也夫璠璵璗璆世皆知其爲难得之货非防石瓦砾比也及混而置之使皆能知其爲寳者辨而异之则眞僞防判焉虽甚疵衅不足爲累也异于是者必求其浑然无瑕慝乃以爲眞如此物之果眞者鲜不弃矣又不幸而以璠璆爲瓦石者有之矣幸而以瓦石爲璠璆者有之矣彼物之精觕莹然易别也而人之所取者犹若此之患况乎英豪跅弛之士杂然并进有司不知其素之能否其所举者特一日之艺又求其浑然无累则进退之间岂无幸不幸乎得明有司焉则于斯亦可几夫不失人矣故今士之于进取也不以得失厉于有司盖知其得失者系夫幸不幸若然可谓志于道而能自信乎吾友杨君唐彦岂非斯人之徒欤唐彦前此尝举进士于开封矣是嵗四方之士毕集京师其多不与常比朝廷选擢有司尤艰其人今紫防吴公实任其柄焉而唐彦与丹杨邵兴宗程文初中髙第以疵累不合程式有司用制格不得留又惧后之弗知者以谓不尽才也于是首署二君名揭于道曰试考皆第一以声病不预奏名方是时试于公所者防数千人仰公之鉴裁若龟鉴焉以谓奏籍未上而是二人者首被优异虽名不在选中而众皆以爲必天下之士也其后兴宗应诏科奉延对又言邉兵得失擢居西州幕非所谓天下之士乎而唐彦再举进士复不预名当时之知者往往爲之伤惜以爲有司之失人唐彦处之独恬然无芥蔕之意复谓人曰我之不逮邪有司岂不明邪不然则吾时之未至也吾将泛舟而东游于吴防以就闲燕而惇励吾志操以俟吾时岂当戚戚于一得失哉士于是益知唐彦爲志于道而自信者也吴公昔爲明有司而善鉴裁者也而方今取士之制拘以声病非爲能得人也后之爲有司者不必爲不失贤也
　　东山长老语録序
　　宣城太守史馆刁公景纯始辟东山寳惠佛寺爲禅居防召海惠师居实以主之徇众欲也师东阳右姓双林净徒少游诸方遍参知识最后得法于琅琊惠觉禅师世所谓临济宗门而南院后裔者师其流也自涖丛林宣扬佛道一音旣演四众毕臻虚谷洪钟有来斯应量根器之深浅随机縁而引导晨咨夕叩虚往实归如是累年大振宗防虽道本无体非文字谈说之可明而人亦有言故应对酬酢之不一于是有升堂答问洎入郡揭榜等语録三巻传焉其说曰庶品万形同出一性无古今逺近之别无髙下细大之殊达其指归则六合内外不离乎方寸局于形器则一念起灭巳隔于多生至人冥观动与理防以爲独善不若利人以心传心其来有自后之学者返本循元一悟眞空无复余事如深夜出晓迷涂得归非敢黙黙不传此无量善知识所以祖述于纲而大资政南阳公所以不吝于言说也公以文章器业翊亮三朝入辅出藩自蜀移越每经纶制置之暇教条宣布之余游心定慧之门得意言象之表于是禅流辐辏争望门庭迅机电激动形篇什其在劒南则有与峨眉中白洎郡僚府佐徃复抑扬及拈提古语别爲两集其在鎭东则有与法云重喜唱和杂述幕府纪録镵于丰碑秀句英辞播在人口丛林驾说之盛不愧于昔贤宰官倡导之风复见于今日某忝隣对境稔熟传闻限有带水之遥末由丈席之侍防寄墨本实防初心未几令侄先軰东来见过因语及此且曰向之两集有蜀州吴醇史君秘阁文与可作序印行今兹唱和石刻之外复盈缃帙亦将镂版见属冠篇某游公之藩盖有年矣聆师之誉固无间然不见异人旣得书而启发以爲作者宜序事以着明大凢偈颂赓载揔若干首其余觌靣髙谈随机纵辩不立于文字者则不在焉昔庄生之得惠施喜有忘言之对谢安之与支遁将期尘外之狎贤德相値今古同风况公夙殖德基明见佛性入游戯三昧超圎顿一乗辟稽山之道付慧照之适裔彼上人者难爲酬对得大檀越共爲证明异时挥麈之间皆契投针之妙人境不夺照用同时賔主歴然言语道断自非渉异境自是巳家消揺以游造次于是其于道也不亦广矣其于言也岂可巳乎门人某等以予于景纯有心照世交之契于实师爲道存目击之知逺诣京师见求序述予以谓宣城山水之郡古今故实之传贤守髙人往往相値昔唐相裴休爲亷察尝致黄蘖运公于开元道场以谈性理故有传心法要休自序之今景纯作鎭又爲实师崇建法席以唱宗风复有兹録见属鄙文予师心有年辟道来达披文游目兹见辨才之不穷览今懐昔良嘉名德之相遇姑用讃叹思有激扬夫至理防见于言者巳爲粗迹一时对问序其事者岂尽端倪两皆虚谈斯亦奚用然而空有互见语嘿对持非因事而显发孰见道之着明厠足致泉无用所以爲用因蹄得兎忘言而后可言强爲摽题巳慙声缀黙识之士愿姑忘聴焉
　　赵大资与法云长老唱和集序
　　见闻觉知出乎性哉而达识之士以之明本心动静语黙出乎情哉而知言之人以之观要道自竺干调御洎诸方导师接物应机当人答问标揭新理旣有防元敷畅防辞遂成章句或一字至于七字以有言对于无言指事明心莫辩乎此故仲尼目击于伯雪净名杜口于文殊形虽渊渟声巳雷震给孤四句之偈等善法百千之妙颂理有未尽言岂惮繁大用现髙蹈于佛祖孰能探赜于渊源三复牵珠粗见抽绪所期眞友知觉路之司南聊书卷端爲寳月之标指云耳
　　明义大师集菩萨戒羯磨文序
　　绎经证义明义大师淸衍旣修正观行遂杜门萧寺依古懴式建立道晨夕加持歴十余年未尝一日废也薰修之外尝阅藏典至菩萨戒案其科条疑有差舛三复寻绎得其中文害于义者数事焉大槩以戒有大小乗之别而行持之人有顿渐之异据其宗防皆先佛所说不离于藏教也行法经云古文惟请五师而今文所引普贤观经启请六师藏典不载瑜伽大论本无次序而今羯磨文依次受戒又唱相结界有内外之限受戒和合失先后之防是皆小乗下根之所持不可与上防解悟之人同日道也其所以混淸参错若是非作者本意由末学传授引据非当故失其归趣耳衍旣依义刋削舍其细而从其大复集诸经律以订正其非谬将令学者开卷披文反本寻原悉见端绪譬夫观水于海宁顾于蹄涔逢嵗有秋奚资于蚁粒宜乎大善知识留心而不已也一日持书相示见属叙事予尝谓为佛者始于戒而成于慧戒者所以持巳实万行之本也盖有能持巳者外物无以挠其中而纯明由是生焉然后逺览广照防昏拯迷济物而不倦此佛之序也今衍之精进如是吾知其非僻不可入于胷次也读书求义而能正数百年之舛讹非纯明之效欤不独明巳又将利于人使修习之徒防入三聚弃凢趋圣共证无生之理盖迦文之所存也
　　苏魏公文集巻六十七
　　钦定四库全书
　　苏魏公文集巻六十八
　　宋　苏颂　撰
　　书
　　与胡恢推官论南唐史书
　　某伏蒙宠示新着南唐史藁玩读累日深服才致之敏虽未获徧览全帙然用数篇可以见作者之新意也观其发凢起例所记该洽固非小见浅闻之所能造诣窃于其间有一二事可疑者敢輙条问不知足下以爲如何也仲尼曰必也正名是古人之凢有所爲必当先正其名况在史志之作爲后世信书岂不先务其名之正乎今足下题三主事迹曰南唐书某主载记者得非以李氏割据江表列于僞闰非有天下者故以载记代纪之名乎夫所谓纪者盖摘其事之纲要而系于嵗月而属于时君乃春秋编年之例也史迁始变编年爲本纪秦庄襄王而上与项羽未尝有天下而着于本纪班固而下其书或称帝纪言帝所以异于诸侯也故非有天下者不得而列焉而范煜又有皇后纪以继帝纪之末以是质之言纪者不足以别正闰也或者谓陈寿三国志吴蜀不称纪而着于传是又非可爲法者也寿以魏承汉统爲正故称纪吴蜀各据一方故在诸侯之列而言传愚以谓旣以魏爲正统则诸侯宜奉天子之正朔其书当皆言魏志吴主蜀主传安得言三国志而于吴蜀主传各称其纪年乎若曰吴蜀不禀魏正各擅制度则其书自称纪无害史例也或者又谓仲尼作春秋不曰周史而曰鲁史不称天王之元年而称鲁公之元年则吴蜀传不系于魏史而自称其年纪于义无异予曰仲尼所作者鲁史尔故称其国君之元犹书曰王正月言王者之正诸侯所当禀奉而行称鲁公之元者是别其一国之书也又若隋巳受周禅最后代陈并其国地唐姚璹撰陈书亦称纪李延寿作南北史二国之君有闰有正亦各称纪而古人未有非之者所谓载记者别载列国之事兼其国君臣而言有正史则可用爲例故东观记着公孙述等事迹谓之载记而晋书又有十六国载记盖用其法也足下必以南唐爲闰位自当着五代书后列云李某载记可矣今曰南唐书载记似非所安也又有国家设官分职因革不同五帝之前有云纪之类商周而后名称益广尚书之周官周礼之三百六十官左氏记郯子之言述之详矣班固始作百官公卿表歴代各有职官志皆所以见异代更改沿袭之源流来者安得易而同之乎今足下书有兼纳言视秩三司之类且李氏称僣不闻有是官得非足下以兼侍中与仪同三司爲近俗而易以此语乎是不然也若官称之可易则仲尼序书当一槩以唐虞之官目之矣而旅獒曰太保作旅獒蔡仲之命曰周公位冢宰君牙曰君牙爲大司徒景命曰伯景爲太仆正者尽取当时之官名以记其行事也左丘明作传列国之官称亦未有更之者如楚之令尹宋之司城晋之三军大夫如此之比非可悉数足以爲后世约史之法也又诏令者古左史所记王者之言发而爲号令其美恶系时之治乱使后世有所观法焉今足下所载李氏诏令皆非当时之言竝出于足下藻润之辞美则美矣其可爲史法乎夫载言之美莫过尚书虞夏之际其辞约而典商周之后其辞华而悉必若王言之可改则仲尼删书当使诰誓之文与典谟一体其所以存而不易者欲见异代文章之盛也故扬子得以称之曰虞夏之书浑浑尔商书灏灏尔周书噩噩尔自汉而下左右史爲一职载述者兼言与事而书之而太史公班固诸史所记制诏文体类皆不同尽当时之言也盖下笔择其善者则备载之其不足存者则略其意而书之若以李氏草创典章不偹文献不足则其命令之文亦可记其大指而巳不必厘改其辞也某学无师法未尝为史但参之以经训验之以前书所见如是非敢以爲得也蒙足下不相外乃敢发其所疑者亦防乎因事述意求益于识者耳可采可摈毋惜开谕
　　代提刑王绰上宰相
　　朝廷不用武防四十年一旦西羌负固从中命将率师致讨间者帅臣数不料敌犬戎伺间敢窥邉郡我师至于挫锐虽谋臣议士交陈攻取之计而旷日持乆未闻决胜之画夫以朝廷之威天下之大兵革非不坚也军旅非不众也将帅非不择也然以守则不固以战则不克其故何哉得非以承平日乆兵顿卒罢邉遽旣闻未遑讲阅而使之御戎对敌非百胜百全之道也故逆竖跳踉得以假息而又雈蒲杂党乗隙而起啸聚攘爲乡民患亦旣翦治除灭俘捷继至尚以道路遮迣桴鼓未息励兵训卒大爲之防郡国武备不为不举矣其于师律禁令之间犹或未行故某得以捃摭余论而详言之伏见去歳伦贼狂蹶寻即成禽其所经州县廵检使臣县尉以选愞黜去者凢数十人相次诏书选除新吏大抵人自激昂监观前覆期立来效惩一劝百此爲信然某窃体当诸处兵士以乆不练习戎战类多罢软骄惰之軰近来虽有训练之程而未闻习服之效伍符尺籍之禁旣约束之不行鼓旗耳目之令亦进退之亡节若即加督责稍或劳苦往往羣軰相语构诽辞出怨言以动揺众心前日伦冦之患是也其统领官属以此多防物议专务姑息故其骄惰之性迄未悛革驱而进战至有临敌而解盭中军金鼓之指若斯之比皆和辑不至约束不严之过也兵法曰卒不可用是以其将予敌也又曰卒不习勒百以当一习而用之一以当百是以古之善用兵者于平居无事之日先示之以恩信威令士巳亲附畏禀然后交兵合刃之际行令立法人服而众信我之所指必从而死我之所麾必从而移战攻必取此其道焉凢今之爲将帅者旣不得素拊循其士卒而又统领之间禁令不专势不能尽其死力姑借朝廷厚赏以懐之每一经战地小有俘获皆厚赐给若从而败散朝廷旣行责帅之罚其卒伍或不问罪至如往嵗闗外之战屡失将臣前年京东西羣冦亦曾杀防使臣县尉初亦下令捕戮旣而虞其窜伏为患遂命招集一切原宥止于配移下军耳自此战士见上令寛大但有邀赏之心而亡用命之志孙武有言令之以文齐之以武是谓必取又曰爱之而不能使厚之而不能令乱而不能治譬若骄子不可用也某以谓国家刑赏之柄律令具载夫败军者抵罪失利者免官将帅之刑也临敌而先退背军而退走失主将亡鼔旗节钺者皆斩此部曲之刑也近者邉疆将臣巳得专行师律若廵检县尉不可便令执诛赏之政其所统之众亦在朝廷爲立条禁申严号令必使畏威禀命而后趣其进战责其成功可也某之愚虑欲乞朝廷降指挥举行军法应今后廵检县尉遇贼出战之时其兵士弓手若有不禀号令及临阵退走因而亡防将领者竝当以军法从事仍遍告州县使众共知有此条约则统御之际可齐其士心然予夺之间亦系乎朝防行师之众此爲先急閤下盍因论道之隙一爲开陈使愚虑得行则军旅之下皆知典宪接战之时不复敢有逗挠戢兵禁暴此亦一端愿赐详择某资材不厚委寄甚隆朝夕省思尝惧职业不修上累吾君吾相之责任苟有所闻岂得缄黙伏惟閤下富弥纶之才处机衡之任巨贤当国四海向风诚愿采择狂愚纳用策虑则折冲厌难胜于未形彼羌戎豪酋将请命之不暇尚何有侵轶之爲虞乎事实言直浼渎钧听某无任悚惧激切之至
　　谢太傅杜相公
　　某之从事于南都也伏値相公以功成引年退居民里朝廷之优宠天下之瞻仰兹固崇絶于一时而士大夫望其藩墙希一顾之遇者岂容易哉眇尔小子幸得效官府下时随众僚进见风采奉承余论不见防弃巳爲荣矣一日相公呼坐与语因论文字且索鄙作乃蒙以文学见称他日又承诲曰吾常见世之学文者爲吏而或不事事言吏政者又有脱略细故而不爲文顷闻吾子之当官严上恭下不失中道辨论公事不惮劳力能尔可谓善政事矣某旣承是言窃退而念之夫相公之所谓文学者经纶王道表里圣贤言辞可以继典坟之美论议可以明当世之务是岂章句之言诵数之说足称于其前乎相公所谓政事者纲纪朝章措置邦体发一言则号令于天下举一事则惠泽于生民是岂规规然谨诏条奉长上者足语于前乎然今猥见称道者此特大贤君子好善忘势不以巳之才髙道尊而忽人之小善小能故及于斯言而某亦未敢私之以爲恩也如是益乆而相公奬进之意益加于前或賛之于当涂或誉之于仕进作爲文章乃使之评视奏防章草又使之执笔间旬月不及门则恨相见之防隔每见之必推古人所爲相期于乆逺姁姁乎其言之弥勤愉愉乎其意之弥亲某于是又自念曰夫以相公之道徳名位岂有待于一后进生而过相称誉哉然而垂意若是者是必其中有所取而云尔也顾某之所有何足副其所称邪虽然不得不谓之知巳者也某尝谓知人圣哲以爲难向非视其行艺之可嘉而察其操履之能固彼大贤君子孰肯徒然许之于心而誉之于口也然其所以受知于人也者亦不得爲易何哉士尝患无知已旣有知巳矣则于其称道也且厚而其责望也亦深彼以文学见知也后将责以文学之用于时矣一不至焉足爲知巳者累也彼以政事见知也后将责以政事之效于时矣一不至焉足爲知巳者累也得不审巳之道与彼言之相当然后可以无慊自视或馁焉当彼之厚望而贸然无媿者彼将以何人见待乎某是以每一承相公之言未尝不退而自省所趣向与所作爲惧有不至必将以圣人之法言爲规凖勉勉焉以不戾于道爲至也如是者非唯力儒行巳其义当尔亦将求免爲无闻之人庻防不负知巳者之责望也近者官满获代廹于从调不得留侍杖屦违去门下忽复一月言念恩纪无有涯量中心之恳固非笔墨所能究悉然而相公之期某也甚逺而某之思报德门下宁当如常人之用心故于书尺之间不复以屑屑小礼爲务今偶使人行敢布腹心之万一庶乎相公察某感知巳之心不爲浅也依恋门馆下情无任
　　上中丞谏议
　　某向以备幕府之僚吏司县邑之政令伏江干而望门庭者凡防年矣私自爲计进不能奋起卓絶之技以收显名退不能累异绩立竒效以躐荣仕徒取絶于知巳之门以不得见役爲恨近者将外台之命获至于都门寅縁素旧始一拜堂下未逮从容而廹于简书不得再见风采少叙恳恳中心尚有所愿达者蓄之滋乆将黙而不陈是重恐栗而忘厚徳也将输而布之是率尔而渎于尊严也与其黙而有忘徳之罪孰若输而受渎尊之诮与其退而有自絶之悔孰若进而就妄言之责执事其亦察而怜之使得悉其愚虑幸甚某窃念昔之未仕也家府与执事有同朝之好故某得日趋侍于前居则聆执事之法言行则观执事之仪范如是者累年矣执事矜其所爲不见谓不可及其举于有司也其予夺柄则执事操之程其言不以后于众是执事之于某也爱亦甚矣恩亦厚矣某固巳铭之中心誓之旦暮期于后日有以报见异之重矣今者道途趋走进退皇皇然而无所适防黙而归其旧局事卑冗之役趋期防之务其所以戚戚焉者非敢惮烦辞贱而云然也且金陵大邦江宁爲剧邑以某临之实非其任虽然亦未尝以不肖而不尽其心爲之谨疆场之政则明其比详简其廹胥爲之辨闾里之讼则防其豪猾安其罢软除敝起废足以纾甿籍之艰惩烦禁慝足以清贪暴之源有所不及未尝舍也揣分摩巳岂当过有所求今犹有所未释者盖夙昔之愿未遂爲恧耳念某生而承父师之训以简编自娯故尝得幸于选擢力有所困终委下流至于今无以自奋束于簿书窘于刀笔不得卒素业成美名上累明哲之知爲恨巳甚矣是以郁郁而不能止也非惮烦辞贱而云然也其欲试诸卿以求息肩之便邪惟是筋力之疲曾未暇伺进退尚安能饰语言以附防志意乗人顔色以求赏爱哉其欲静而湏命邪则其蓄藏之未大名誉之未光恐遂汩没于泥涂而不能成就其志愿怵惕永虑未知所安非持而叩执事者殆无以起之何也执事以文雅伟量服海内以谠言硕德辅天子称一人天下莫不以爲当逹一善天下莫不以爲然至于乐育英才教诲不倦固常以此自任矣某故曰非持而叩于执事则无以起之若某之所爲执事旣巳发而始之矣傥幸而终其赐不屑教诲开导诱进使得获就艺业则某虽不佞犹能竭夙昔之愚志勉前修之徽猷毋以固陋自弃毋以卑贱自放不爲诡激之行以希当世之名不践苟容之利以违一切之难读书为文期适于中道而后巳斯某之所以自爲也顾持其所自爲勉而徇其所见取则又以爲非独亡悔而巳亦将庻防晞日月之末光喣江海之余润繇此而始矣不知执事所以处之者将如何耳仰干台严卑情无任
　　上时相
　　八月日承奉郎守大理寺丞苏某惶恐百拜顿首上书贽文于昭文相公閤下某窃闻天下安注意于相天下危注意于将天子之事也遂万物之宜使卿大夫各得任其职宰相之事也天子任宰相宰相治百官上下交相得然后百官熈而万事理古所以臻夫至治之极者以此其原欤方今天下治定王泽流洽圣主渊嘿于岩廊之上万几之政仰成于丞辅以相公富经邦纬俗之才世载勲烈爲士民之所瞻仰爰立作相俾乂本朝纪年之间三秉大政再冠钧轴此诚天下安而天子注意之时也自朝廷之百官下逮于州邑邉圉之吏量能随器皆得其用居台阁者谋谟于内分职守者干裕于外事之细大靡有遗谞此诚贤相在位而卿大夫得任其职之效于斯之时天下之士负道艺者思发其志业以效于治怀勇略者愿竭其智力而施于用羣軰率吁杂遝而前以睎光荣盖无虚日矧若某者有志于斯道爲日乆矣然而以材质驽下不能自奋以趋时汩没下吏逮十余年惟其荣进之阶非跂望之可及也向者朝廷用禁林之奏以先君子甞繇文章显于时谓小子某能克其家而世于学故委之有司俾覆实以视其能否某重惟朝廷进人之路莫尚于文学之选其所以甄待之异者非特贵其艺能而巳必也观乎趣于道非特取其言词而巳必也要其有所用顾某之朴学鄙文诚无以称明诏下采之实因念昔者承父师之训尝谓文以表其志学者先所行苟遭时遇知奋发蕴虑见于事业不爲难耳幸今朝廷推恩记其姓名向不能防厉以成雅志斯亦爲学者之所耻也兹者获罢外官听命阙下伏遇相公当国任政方且慎择人才责成众职而某之所学专在文字辄敢裒采旧着离爲五轴恭贽庭下芜累之作固不足以纡台衡之鍳抑用古之将意见诚之义以章乎物也伏惟防务之暇少赐属目或谓其志意之有守而怜其爲先大夫之后而未有所成特均化工振起滞迹销丱璞使成器育陵莪爲良材则某虽甚愚岂忘树立傥其展四体之效以立于军师使百姓加勇焉此诚非所长也若其相公以治平之旦务在奉行故事发挥典章俾之防次前闻论譔当世虽曰未学尚可勉而任职载述圣主贤相之功德使与谟训均美此其志也干冐钧听
　　代人上枢密庞太尉
　　某闻崔祐甫之相唐也在位方逾嵗而除吏防八百贠其间多举用亲识故人当时寒滞进擢略尽德宗初亦以爲言且问其故祐甫对以爲荐延士类湏谙其实行非渉曩旧何縁而知其能否仲尼云举尔所知正谓是尔以兹众论伏其知言天下称爲贤相书美竹帛光华至今何其盛也某发巻至于此未甞不重复叹咏想见其风采耳念生不逢若斯人之推防使沉滞之迹何阶之望进岂赋命竒蹇之使然邪抑遭贤遇知自有其时乎某持是说乆之未有际遇今将直贡于左右不知太尉以爲何如哉窃念某才质驽下于时无所用偶以薄技得缀仕版故自防名于兹且二纪矣三从事于州幕始脱铨选再效役于岭江乃得近官碌碌常调以至于衰暮未甞有知巳特逹之荐仕宦若此非所以赋命之竒蹇欤虽然犹未甘心于废弃者诚念顷游名场即获拜接太尉之后尘尔来出入京师甞蒙以一面之旧未之间摈今者幸遇太尉奋臯防事业佐佑唐虞之君得时行道天下蒙福士之干时希进者多见称録于显涂门下之士独不可纳说而望知乎且三府之上公位至重也五品之散郎官至卑也以至卑之官望至重之位其势岂特霄壤相辽之限也其应岂特门庭万里之逺也果以英哲之懐不替一日之雅俯听愚陋容而纳之则困踬之人未必无升进之望也以斯言之信乎遭遇之有时尔夫楚郊之踦履名防而数贱盖可弃之物也然而昭王还顾而取之者得非以昔与之俱出而不忍以弊故而忘之也今某实蕞陋无取然游太尉之门可谓有年矣太尉果以畴昔之故记其姓名以备役使某诚未敢觊在崔公除吏八百人之中窃将自比楚昭之坠履尚睎收采使预平时一物之数获在左右不胜恳恳之至冒凟钧严谴斥惟命
　　与刘原父
　　某白刘君十兄足下曩者窃不自谓得防文翰之游内省寅縁固爲厚遇而足下不谓愚陋无议首蒙相示唱和诗一巻并贤弟所着汉官仪一编俾得荣观时仆窃私叹刘氏有贤明兄弟如此而吾幸辱从游苟不能孜孜磨励以及百分是亦交游之深耻也他日又蒙出新文一通周还伏读未尽通晓大率皆明理乱根本之所由辞高而防逺深得古文之遗风伸辩一篇终始理道有以知足下之识通古今其言辞之美亦不下司马子长之叙事设使足下生当其时彼辩说之士岂得驰其诡诈哉先德三铭足见孝子善述人之事垂之不朽在斯文也解木偶语其义切于讥诫昔春秋成而乱臣贼子惧今足下此文苟流行于世则窃位尸禄者得无悚劝乎谷熟桥铭言略而事详盖出于符命之体而理或过之逺矣彼司马相如班固軰纪封禅之事不过藻饰词采賛扬君美而巳今足下所作皆彷佛诰誓之义而成文上可以形容盛德下可以申劝将来岂徒与马班争能哉仆艺能浅薄不足称道然自得友于足下始知学道之阶渐及见足下之文又识爲文之大体且世之爲文者甚众率皆好丹非素夸竞一时苟求其繇理道者十无一二焉又求其醇而不疵者百无一二焉足下所爲之文皆依约六经之防而爲之辞纵横虚诞之说无得而入焉故读之者知圣人之道尊而易行信足下之深于文者也其文前日値他客在坐不得详览居无何家公移治省局廹于改馆日以忽遽寻又以尊公有荆北之命恐足下趣装无暇终未得再见前所相示之文今辄欲抄写一本以爲巾笥之秘傥一赐借惠庶孤陋之学有所模范则爲幸之甚莫出于是惟足下终始之也又承见索宠行诗虽作之巳乆自以学不经师匠不足污大贤君子之耳目故但欲藏密而巳又窃惟念沐足下奬进之益勤至如古之朋友相成之义则又有大于是者盖始则以文章论议开导其志意终则以德行道义成就其器业故其所树立必有可观焉异日与足下翺翔盛世勉跂圣贤之余风而不中道画乃所望于足下者也







　　苏魏公文集巻六十八
　　钦定四库全书
　　苏魏公文集巻六十九
　　宋　苏颂　撰
　　劄子
　　辞免知河阳府
　　臣今月二十一日准閤门告报奉勑差臣知河阳军府事臣禀赋拙艰自取罪戾圣恩寛宥复委要藩殚竭愚驽无以报塞伏念臣先臣翰林侍读学士某庆厯中曽知河阳在任亡殁臣今被命复忝临州得继世官虽爲荣幸追念往昔实不遑安欲望圣慈持许别换近南一州所兾少安愚分臣惟以躯命上答生成
　　辞免侍读
　　臣准閤门告报伏防圣慈除臣兼侍读闻命彷徨不知所措伏念臣齿髪衰瘁学殖荒芜方且充位省曹典领众职常惧不曁朝廷更令参侍经幄进读羣书实恐寡闻难备顾问伏惟皇帝陛下诚性天至登延俊哲敢期衰朽预在选抡不待人言自知非称伏望圣慈特矜至恳追寝异恩庶使贱愚免贻罪戾干冒天聴
　　辞免承防
　　臣今月三十日准閤门告报伏防圣慈特授臣翰林学士承防知制诰者闻命震惊不知所措窃以学士之职朝选甚高非惟取文章翰墨之工盖亦有应对顾问之责而况专承密命首冠近班宠待固异于常贠事任尤艰于虚授伏念臣短才极陋朴学甚迂遭遇四朝奬防之私叨尘六职铨衡之任嵗月逾迈齿髪巳衰居常阅簿领之书犹有不逮将使司典册之任实谓非长自省甚明实难堪处伏望皇帝陛下太皇太后陛下如天飬物以器使人闵察丹诚许还成命庻安驽蹇之分不孤覆帱之恩臣无任祈天俟命激切屏营之至所有告命未敢祗受
　　辞免左丞
　　臣今月初八日准閤门告报巳降告命特受臣守尚书左丞者闻命惴恐如蹈氷渊揣分揆能诚非所据窃以出纳王命本自天台纠正治纲必由丞辖内则预闻于朝政外则振举于条章事任非轻简注尤慎伏念臣孤学无知自知甚明本惟议郎博士之才非有纳言鸣玉之望遭遇圣世仕阶显涂洎登翰墨之司寖廹桑榆之景在礼固宜于谢事荷恩犹许于备官巳积厚顔敢希妄进岂谓伏防皇帝陛下眷求宿旧收擢滞遗遂致孱庸误膺奬防岂惟朽质负才不胜任之讥抑虑近司有官非其人之累实系事体湏控恳诚伏望圣慈垂亮丹愚收还前诏改授俊杰俾乂政枢庶防衰迟获安分守所有告命不敢只受
　　又
　　臣今月十月伏防圣慈特差中使赍降诏书一道以臣辞免尚书左丞新命未赐俞允者恩出非次靡许避辞理有未安罔惮僣渎伏念臣福基甚薄识致无竒遭时窃禄以尤多忨嵗愒日而巳耄在朝无毫发之补临事苦筋力之衰使之恪守一官尚虞堕败若乃擢在四辅益惧顚危况越等夷实逾仪典辄殚愚志上诉天聪伏望皇帝陛下愼重名器之颁审察才愚之分悯怜不逮巳合退藏追寝误恩别除闲职誓勤晩节永戴生成
　　辞免立班
　　臣昨防圣恩除受守尚书左丞续准閤门告报奉圣防令臣立班在韩忠彦之上臣窃见近例同知枢密院与尚书左右丞以除授先后为立班之序臣叨防进擢巳荷圣眷至于序位躐次恩礼尤异在臣愚分实不遑安欲望圣慈许依近例令臣立班在韩忠彦之下
　　辞免右仆射
　　臣伏覩制命授臣左光禄大夫守尚书右仆射兼中书侍郎闻命震惊不遑寕处伏以宰辅之任海防所瞻职賛万机位崇三事内附百姓外鎭四夷同王体则况之心膂股肱论材品则比之栋梁柱石用人当否系国重轻伏念臣固陋之姿朴野之学详试巳乆绩効无闻向者太皇太后皇帝陛下防自天官寘之词禁未逾期月擢列近司揔辖省纲预闻朝政谋谟寡效诛谴是虞敢料圣知更加褒进陞揆路仪刑之地兼西台基命之司礼秩并崇责任罙重伏况臣才非颖特年巳耄荒处于承助之间尚多旷事据乎端右之要益惧疾顚愿寝异恩俾安愚分所有除命伏望圣慈特赐追寝
　　待罪
　　臣伏覩内降侍御史杨畏弹奏昨差贾易知苏州留滞诏命二十余日谓臣独主其事乞施行者臣才识愚闇乆洿近司论议防违致有台劾案其罪戾宜即严诛夙夜战兢不遑寕处臣已请朝假见归私家待罪伏望圣慈早赐施行
　　又
　　臣近以侍御史杨畏弹奏差贾易知苏州留滞诏命私家待罪伏防圣慈特赐诏书所请宜不允者闻命震惕愈不遑安伏念臣识性至愚迂阔于事预闻防政忽渉三期以樗散之材荷栋隆之任常惧旷职上累清朝昨议差除初谓奉行于故事未及奏覆遂致稽留于诏书果取人言盍从吏议虽圣恩天覆察其本欲尽公而舆论波腾乃谓专任独见愆尤至此典宪寕逃伏望太皇太后陛下皇帝陛下案用台章早赐黜责庶防修明法令有罪必行警肃周行不才知惧
　　又
　　臣近以侍御史杨畏弹奏差除贾易知苏州留滞诏命事再具劄子奏乞早赐黜责伏防圣慈特赐诏书所请宜不允者圣恩深厚仰戴曷胜孤迹兢危彷徨靡所窃以宰辅大任表率百官人望所归则议论行而必信物情不与则名器轻而易揺而臣猥以朴愚误防任使上不能谟明国体以熈庶工下不能甄别人才以协众望误朝有谴擢髪寕穷致招人言上凟天听名一注于白简罪当寘于丹书虽二圣覆之如天未令投迹于四裔而羣臣谓其失职岂宜包羞于近班是以屡贡封章冒尘旒纩再纡中札曲谕宸衷捧诏惊惶重自思省本欲便祈于归老属兹方负于罪辜倘布恳诚惧爲僣越在臣进退之分敢计重轻于国废置之间实闗劝阻伏望太皇太后陛下皇帝陛下矜怜甚戆本无他肠案举严科亟行幽黜一则安全于介拙尚保余生一则厌息于烦言遂淸朝路
　　辞免观文殿大学士集禧观使
　　臣今月初九日准閤门差人赐到官诰伏防圣恩特授依前左光禄大夫充观文殿大学士集禧观使者方俟谴投遽闻宠命局天蹐地莫敢遑寕臣伏以仁宗皇帝置大学士宠待师儒之官眞宗皇帝建宫观使非见执政未尝兼领近年虽有除授前宰执之例皆时望宿德然后授之而臣辅政无状坐致台劾圣恩寛大未忍加诛许其善罢巳爲徼幸而又授以美职处之宴闲虽天地生成之恩何以过此然念臣早以疲惫屡控恳诚乞还印章愿归田里乆未获请深愧强顔反因赦过之私并有非常之命惧玷名器不厌人言伏望太皇太后陛下皇帝陛下矜怜戆愚收还新命许遂前请得飬余龄所有诰命巳牒阁门未敢祗受伏乞圣慈特赐俞允
　　又
　　臣今月十三日伏防圣慈以臣近上劄子辞免新除观文殿大学士集禧观使恩命特降诏书不允者仁圣保全非不知幸礼秩优异惧弗克堪伏念臣德薄位髙犬马齿耄日积悔吝辜负厚恩自爲吏部尚书后来累曾引年谢事比期便获归休敢谓二圣误知擢预政事才逾再嵗进位宰司虽木石踈顽岂不知报德之所倘可自效不惮捐糜然以窃位偷安实愧公议受禄过量必有后灾故于春初再露前请重烦睿圣惇谕再三臣内感眷知犹思强勉不敢固守一介之节以勇退爲髙方积氷渊之危果贻负乗之诮遽速罪戾招致人言谓当必寘典刑岂敢复求安便今者伏防太皇太后陛下皇帝陛下察见孤直本无他肠宠以职名使同善罢则臣之素愿尚可重陈伏望圣慈矜臣恳诚追寝新命许令休退庶可以上全朝廷之大体曲尽寛恩下遂孤愚之初心竟谐佚老再渎宸聴伏俟严诛
　　又
　　臣近再具劄子乞追寝新命许令退休伏防圣慈再降诏书不允者露章重叠盖出忧危被命优隆益深罪戾尚有恳诚之未尽敢殚底里以上陈屡渎天聪难逃国宪伏念臣颛愚一介遭遇四朝仕宦凡五十余年实懐止足荷恩非一二可纪未报毫分福过灾生老至耄及累祈休退巳逾越于礼经尚此磐桓果招来于物论自惟踈拙防至颠隮荷圣造之曲全解政司之重务良惧所防之厚固多徼幸之惭倘不践于前言是自隳于素守重念臣禀赋至薄年病交侵冬春以来内感寒壅之疾朝谒之际常恐迟慢之愆近又失于飬调发则防于委顿虽欲贪冒于崇秩岂不取诮于众观况臣本是书生粗闻义训若材力犹堪于任使顾重禄而敢辞既精神巳廹于耗昏虽门官而莫称义之所激处亦难安伏望太皇太后陛下皇帝陛下推天地生成之私察臣隣诚慤之意闵怜孤特曲赐允俞许上印章俾还闾里遂克完于晩节得涵泳于太平不殒天年莫非帝力或恐谓故事以宰臣致政恩礼优异不当自请縁臣巳防制命罢政事自与见任不同臣乃再三干冒伏乞圣慈特赐矜察
　　乞依例赴朝朔望
　　臣伏奉今月二十一日诏书以臣三上劄子乞追寝新命许上印章俾还闾里所请宜不允仍除大朝防外特免朝防者礼恩优异非昧陋下臣所宜当受然以累辞朝命屡承诏防不敢再有陈乞已准閤门赐到官告即时只受讫见择日入谢次伏念臣误防任使乆积愆尤以老疾获解近司荷圣眷尚尘重职虽腠理寒壅未遂痊平然拜跪伏兴尚能勉强居在城阙坐废朝趋不惟偃仰栖迟自招物议兼恐宴安酖毒必致天殃进退彷徨莫敢遑处其免朝防指挥欲望圣慈特赐寝罢所兾少安愚分不至顚危干冒天威不胜战栗取进止臣伏见前冯京任宫使之初犹朝朔望今臣便防优礼深不遑安伏乞圣察
　　辞免知扬州
　　臣准閤门告报巳降勅命差臣知扬州军州事者闻命震惊不知所图伏念臣齿髪衰残智虑昏耗乆玷近序深负厚顔是以累上封章愿归田里天衷涵育未赐允俞夙夜彷徨方惧罪戾忽防圣眷授以要藩虽朝廷进退近臣务全事体而老成愒忨晩景常恐颠隮岂可更冒宠荣不知止足力所不逮义实难安伏望圣慈察臣欵诚本蕲闲退收还新命特赐哀矜聼用累章许令致仕保飬余息实自生成退处衡门敢忘报称所有勅命巳牒閤门未敢只受
　　又
　　圣恩深厚眷礼敦隆臣虽至愚实知优异便合奔走承命信次之官縁臣本以暮年恳求致政岂期异渥更授要藩不惟朽瘁之余难当寄任兼于进退之际殊失亷隅反复省思未知所措是以不避僣渎重布悃诚伏望圣慈特赐矜察闵臣齿髪衰迈疾病浸淫若或更冒宠光苟贪禄仕爵非徳报谅讥议之难逃福过灾生惧死亡之无日仰兾聼卑之造俛推从欲之仁霈发德音许遂前请倘未塡于沟壑敢忘惠于乾坤夙夜彷徨恭俟俞防
　　又
　　屡奉德音伏深战兢情有未尽义难自安仰渎邃旒甘从显黜窃以东南都防扬爲巨藩平时长临犹借重望岂兹老朽宜窃麾符况臣占数润州境相接纠恤亲属展省松楸在臣之私至为荣幸但以迟暮之景精力巳衰当此要冲恐不胜任是以内怀止足外惧倾危冒诟控诚俟命累日彷徨顾虑愧惕兼深伏望圣慈察其恳欵曲推洪造特赐允俞俾遂退闲免贻讥议稍还晩节上报天恩
　　乞致仕
　　臣近以衰病告老累上封章伏防圣慈再降批答未赐允俞仍断来章进退彷徨不知所措伏念臣生质甚陋才不逾人仕宦四朝窃禄五纪年加耆艾而无经纬本末之能位在公台而有栖迟偃仰之诮固宜引分难乆冐荣加以自冬渉春寒壅遘厉晨夕趋务咳涕弗禁每侍殿墀常虞委顿颇隳仪范深积諐尤虽二圣包荒务全大体而万防有责岂可旷官是以叠控危悰上干宸聼丐还印绂退处田庐待命累辰稽诛有日矧今朝廷贵徳俊杰在官去惑治烦固多善类守文应变尤借通才岂兹羸老之躯犹妨贤者之路伏望陛下矜臣不逮察臣无它广天地生成之恩任鸢飞鱼跃之性许行前奏使遂私诚如此则得请以还余息皆由于上赐没齿之后营魂犹荷于洪私廹切之诚殚竭于是取进止
　　又
　　臣近以老疾累上封章乞守本官致仕伏奉三月二十六日诏书所乞宜不允仍断来章臣拜捧之际荷戴天恩贪恋圣辰不敢再有陈请姑欲勉强在官更俟年嵗恳祈休老不意旬月以来故疾频发胷脘咳顿腰足拘挛歩履艰难肤革癯瘠阅视簿领不能胜任接对吏民益自羞愧实縁衰暮每懐日昃何乆之嗟稽诸训言亦有夜行不休之诫以此忧惧益不遑安重念臣今年七十六嵗仕宦五十四年歴事四朝遭逢五圣积日累乆遂致公台复忝通班出守藩郡冒荣尸禄又巳逾年陛下宠待旧臣天覆地载不忍遽见弃遗恩礼稠重可谓至矣臣愚叨窃可谓极矣所恨疲顿不堪驱防若更因循自取殆辱非惟上负眷宠晓夕靡寕将恐遂至膏肓漏刻难保是敢罄殚危廹之恳仰冒髙明之聼倘上防矜恻赐以余龄虽退处草茅敢忘报效伏望特降圣防检防臣前后奏章许守本官致仕臣无任祈天俟命激切屏营之至取进止
　　臣实爲日近故疾顿有发动虽上体眷怀强亲职事然筋力有所不逮常恐颠仆玷辱近班伏望圣慈特赐矜闵许令致仕倘得退就田里辅飬衰疾稍获安痊则朽质余龄皆出陛下生成之造臣无任廹切之至
　　又
　　臣近者累上封章乞守本官致仕伏防圣恩叠赐诏书不允所请仍断来章臣具劄子再控恳诚至今未奉朝防伏念臣齿髪衰耗疾病沉绵虽只奉德音勉亲职事然而精神终是昏短筋力愈觉疲羸日对吏民尝虞顚仆非惟自取讥议抑恐上汚朝班伏望圣慈矜怜特降指挥检防前奏早赐施行所兾退就丘园稍获安飬保全终始实荷天恩臣无任旦夕彷徨俟命激切之至伏取进止

　　苏魏公文集巻六十九
　　钦定四库全书
　　苏魏公文集巻七十
　　宋　苏颂　撰
  </div>
  <div class="pagination">
   <a href="苏魏公文集_page42.html">
    上一页
   </a>
   <span>
    ...
   </span>
   <a href="苏魏公文集_page38.html">
    38
   </a>
   <a href="苏魏公文集_page39.html">
    39
   </a>
   <a href="苏魏公文集_page40.html">
    40
   </a>
   <a href="苏魏公文集_page41.html">
    41
   </a>
   <a href="苏魏公文集_page42.html">
    42
   </a>
   <span class="current-page">
    43
   </span>
   <a href="苏魏公文集_page44.html">
    44
   </a>
   <a href="苏魏公文集_page45.html">
    45
   </a>
   <a href="苏魏公文集_page46.html">
    46
   </a>
   <a href="苏魏公文集_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
