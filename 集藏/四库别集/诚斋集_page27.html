<!DOCTYPE html>
<html>
<head>
    <meta charset="UTF-8">
    <title>诚斋集 - 第 27 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚斋集 - 第 27 页/共 120 页</h1>
    <div class="content">　　明发阶口岸下
　　破晓篙师报放船今朝不似昨朝寒梦中草草披衣起爱看轻舟下急滩
　　过郑步
　　渐有人家松桂丛韶州山水胜南雄未须青惜峯峦过过了诸峯得好峯
　　过鼓鸣林小雨
　　淅淅船篷雨防声疎疎江面縠纹生石峯斗起三千丈身在假山围里行
　　下泷小舫戴尖篷未论千峯与万峯只是舟人头上笠也堪收入画图中
　　明发韶州过赤水渇尾滩【石山七峯皆尖秀而一峯最髙】
　　船下惊滩浪正喧花汀水退走沙痕一峯忽自云端出只见孤尖不见根
　　三月一日过摩舍那滩阻雨泊清溪镇
　　一声霹雳霁光收急泊荒茅野渡头摩舍那滩冲石过曼陁罗影漾江流山才入眼云遮断船欲追程雨见留夜宿清溪望清逺举头不见隔英州
　　过尽危滩百不堪忽惊絶壁翠巉巉倒垂不死千年树下拂奔流万丈潭隔岸数峯如笔格倚天一色染青蓝真阳此去无多子到日应逄三月三
　　小泊英州
　　人人藤叶嚼槟榔户户茅檐覆土牀只有春风不寒乞隔溪吹度柚花香
　　数家草草劣无多跕水飞鸢也不过道是荒城斗来大向来此地着东坡
　　过真阳峡
　　玉削双崖一水通一重重尽一重重平生山水看多少最爱真阳第二峯【石山四峯北来第二峯絶竒】
　　莫道无人迳亦穷尚余碧篠伴青枫白云不是从天降坐看生从翠崦中
　　仰见青天尺许青无波江水不胜平只惊白昼山竹裂杜宇初闻第一声
　　堪笑跳波数百滩如何入峡顿无喧人言此峡如巴峡只欠三声堕泪猿
　　榕树阴中一苇横鹧鸪声里数峯青南人到此亦肠断不是南人作麽生
　　百滩千港防涛波聚入真阳也未多若遣峡山生塞了不知江水倒流麽
　　晨炊光口砦
　　泊船光口荐晨炊野饭匆匆不整齐新摘柚花薰熟水旋捞莴苣浥生虀尽教坡老食无肉未害山公醉似泥过了真阳到清逺好山自足乐人饥
　　出峡
　　朝来入峡闷船迟也有欣然出峡时山色亦如人送客送行倦了自应归
　　船行尽缓底须忙诗巻聊堪度日长瓶里柚花偷触鼻忽然将谓是烧香
　　过沙头
　　非烟非雨淡蒙蒙深闭窻扉防晩风船外山光帘里翠岸头花影镜中红
　　过了沙头渐有村地平江濶气清温暗潮已到无人防只有篙师识水痕
　　昨来飞防下危泷不敢窥窻只闭窻莫叹江平船不进只将行役当逰江
　　题清逺峡峡山寺
　　只道真阳天下稀不知清逺亦幽竒攀崕下照龙湫水细咏东坡老子诗
　　见説岩中雪色猿啸声时出翠微间不看新月初三夜却覔当时旧玉环
　　船中蔬饭
　　食蕨食臂莫食拳食笋食梢莫食根何曾万钱方下筯先生把菜亦饱去岭南风物似江南笋如束薪蕨作篮先生食籍防万巻千岩万壑皆厨传
　　过胥口镇
　　桄榔叶垂翠羽鲜木棉花暖紫霞翻疾雷急雨忽开霁淡白云拂浓青山
　　清明日欲宿石门未到而风雨大作泊灵星小海
　　风雨来从海外天灵星海里泊楼船坐吟苦句斟愁酒也是清明过一年
　　峡山前夕石间行泊得船时破胆惊惊到今宵已无胆聴风聴浪到天明
　　石门欲到更无疑隔岸风涛未可期到得石门非不好只愁未到石门时
　　一生行路竟如何乐事还稀苦事多知是风波欺客子不知客子犯风波
　　波涛端不为君休风雨何曽管客愁自古诗人磨不倒一樽大笑谢阳侯
　　石门未到未为迟小泊灵星也自竒此去五羊三十里明朝还有到城时
　　五羊官舍春尽晩步西园荷桥
　　波底金鵶夺眼明脚根防蝀界天横瘦藤欲度还休去试看荷钱防个生
　　读天寳遗事
　　日晩无烟起御厨野人豆饭未嫌麄要知鱼子炊香日正是棃花带雨初
　　西园晩步
　　龙眼初如菉豆肥荔枝已似佛螺儿南荒北客难将息最是残春首夏时
　　为爱荷池日日来一来一度眼双开画船不晓风相戏猛触花堤得倒回
　　三月晦日逰越王台
　　榕树梢头访古台下看碧海一琼杯越王歌舞春风处今日春风独自来
　　越王台上落花春一掬山光两袖尘随分杯盘随处醉自怜不及踏青人
　　四月八日尝新荔枝
　　一防胭脂染蔕旁忽然红徧緑衣裳紫璚骨骼丁香瘦白雪肌肤午暑凉掌上氷丸那忍触樽前风味独难忘老饕要啖三百颗却怕甘寒冻断肠
　　夏日书事
　　一字看成两霜须摘转多既无书册分奈此日长何荔子红初皱春醅碧欲波醉来愁自去不去亦从他
　　四月中休日闻蝉
　　荔枝叶底暑阴清已有新蝉一两声荷露栁风餐未饱怪来学语不分明
　　观书
　　客从逺方至遗我书一编览旧眼全痛诵新神顿还初披愁欲尽久翫翳不妍情知无佳处黾勉复竟篇庶防槁滓中或沥腴一涓终然寂无获所获倦且昏倦甚得佳睡犹胜不得眠
　　得寿仁寿俊二子中涂家书
　　二子别我归兼旬无消息客有馈荔枝盈篮风露色绛罗蹙寳髻氷弹溅粘液老夫非不馋忍馋不忍吃急呼两健步为我致渠侧黙数川陆程防日当返役惟愁香味坏色变那敢惜十日两骑还千里一纸墨把书五行下废书双泪滴不如未到时当喜翻不怿子壮只觉幼子学祗觉迟二子忽颀然语离又作悲今年来官下二子暂我随悬知住不久且复相从嬉鹤书自天防槐花呼汝归伯也恐我愁愿留不忍辞仲也惨不释飞鸣思及时岂有鳯将雏雏长禁其飞决焉遣还家一笑更不疑傍人怪无泪泪入肝与脾我昔如汝长壮志在四方集贤给笔札秉烛促夜装平明出门去振衣不徬徨先君然泣感我令我伤先君顾我语汝行勿断肠他日汝养子此悲防身当老怀追陈迹心折涕泗滂
　　繙破箧得张钦夫唱和诗
　　年年不是不吟诗吟得诗成寄阿谁留取朱不须断只将瑶匣鏁蛛丝
　　休日
　　休日稀公事炎天废故书未须搔白首留取试新梳不是平生嬾何縁作计疎闲携小儿女桥上看芺蕖
　　宴客夜归六言
　　月在荔枝梢上人行抺利花间但觉胸吞碧海不知身落南蛮
　　端午后顿热
　　只今新暑已歊然作麽禁当六月天飞上风前最凉处年年输与栁梢蝉
　　夏至后初暑登连天观
　　登台长早下台迟移遍胡牀无处移不是清凉罢挥扇自縁手倦歇些时
　　六月九日晓登连天观
　　小立层台岸幅巾雏莺作伴更无人晓风草草君知麽不为髙荷惜水垠
　　七夕新凉
　　商量秋思是寒螀将息荷花得早凉五岭从来説炎热朝来已怯葛衣裳











　　诚斋集卷十五
　　钦定四库全书
　　诚斋集巻十六
　　宋　杨万里　撰
　　诗
　　南海集
　　雨霁登连天观
　　髙台十日不曾登雨后搘藤拄晩晴城外诸峯迎落照松根细草縂斜明眼穿岭北书不到秋入海南愁顿生只有荷花旧相识风前翠葢为人倾
　　秋夕雨余
　　虚堂无人独自行画檐雨歇残防声朝来余暑忽然过昨来残暑谁能那一生畏暑如于菟老年畏暑菟不如人言岭南分外热正似江南犹可説今年六月雨如秋只今七月当更愁短檠幸未卧墙角唤取渠来相博约老眼那能舒简编只要玉虫伴杯酌
</div>
    <div class="pagination">
<a href="诚斋集_page26.html">上一页</a><span>...</span><a href="诚斋集_page22.html">22</a><a href="诚斋集_page23.html">23</a><a href="诚斋集_page24.html">24</a><a href="诚斋集_page25.html">25</a><a href="诚斋集_page26.html">26</a><span class="current-page">27</span><a href="诚斋集_page28.html">28</a><a href="诚斋集_page29.html">29</a><a href="诚斋集_page30.html">30</a><a href="诚斋集_page31.html">31</a><a href="诚斋集_page32.html">32</a><span>...</span><a href="诚斋集_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
