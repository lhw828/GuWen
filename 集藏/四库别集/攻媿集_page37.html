<!DOCTYPE html>
<html>
<head>
    <meta charset="UTF-8">
    <title>攻媿集 - 第 37 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 37 页/共 78 页</h1>
    <div class="content">　　敕紫枢元臣方隆于同姓靑宫亚傅尝宠于大家位既愈崇恩亦宜称具官某奕奕帝王之胄恂恂儒素之风教子以经至孙而贵鸣珂佩玉虽不见于生前叠组重圭乃追荣于身后进登一品以慰九京
　　祖母咸宁郡夫人晁氏济阳郡夫人
　　敕世胄高华本由济北之族庆源流衍实自召南之风具封某躬苹蘩之勤遵图史之训功容俱备典则不渝教子有方能甘啜菽之养抚孙甚爱真有含饴之欢兹领枢庭以翊兴运顷尝颁夫沐邑俾载益于郡封爰分广济之名式慰谨终之意
　　父太子少师善应太子太师
　　敕眷我维城固多将相侯王之贵惟尔有子遂为股肱心膂之臣可无宠光载笃余庆具官某家法有自天资尤髙及见太平犹记开元之际结交前辈尚闻正始之音躬曾闵之孝钦慕间平之儒雅爰谨家庭之训遂传宥府之贤乃进宫师以彰阳报其祗明命益啓后昆
　　母安化郡夫人李氏饶阳郡夫人
　　敕爱君忧国繄我本兵之良嫓徳娠贤可后荣亲之渥具封某禀资柔懿植操幽闲以泽底之名家归天潢之支派　【泽底一本疑底字误因缺之攷唐李肇国史补以泽底李与冈头卢土门崔竝称可证其不误】中闺甚肃不辞举案之勤令子著名端自防机之训云何不淑其后遂兴洊啓博陵之封以示冥途之宠
　　妻鄱阳郡夫人徐氏通义郡夫人
　　敕大臣许国有光麟趾之宗夫人起家无媿鹊巢之隠惜悼亡之已乆宜追逺以加荣具封某生自儒门嫔于皇族身能全于妇道生弗永乎天年迨夫子之登庸嗟室人之冥漠视其爵秩贲以恩光易番水之旧封畀眉山之新渥尚惟灵爽式克钦承



　　攻媿集卷三十八
　　钦定四库全书
　　攻媿集巻三十九
　　宋　楼钥　撰
　　外制
　　大中大夫沈揆转一官守权吏部侍郎致仕
　　敕侍朝甚喜方仪荷橐之聨何恙之深忽上挂冠之请初不闻曽子之疾乃欲为疎傅之归具官某文有菁华学称博雅顷屡登于位着矧夙备于储寮嗣服云初首颁于召节殿邦既乆终入于从班谓其数器之兼畀以二铨之重预修史策劝讲经帷造膝陈谟曽未浃日抗章告老胡不待年许寻里社之闲仍守天官之秩子骞之在汶上莫遂挽留公干之卧漳滨徒深怀旧尚只涣渥以保修名
　　沈揆赠四官
　　敕孟轲之致为臣方轸留行之念曽参之啓予手忽闻将死之言抚往事以何追嗟若人之不淑具官某老于文学志在事功愽极羣书而发于英词上下千载而见之笃论任握节分符之寄所在著称登簮笔持橐之班于时未乆抱疴自列纳禄言归当危惙以奏篇眷忠勤而陨涕爰加卹典悉按彛章进官序以甚优畀赏延而不吝尚惟英爽歆此宠灵
　　皇太后庆夀武学生加封祖父母父母定词上舎内舎生
　　敕具某人父某朕以祖后春秋益髙乃月正元日恭侍慈皇仰奉庆礼钖类之恩溥及中外一命而上祖父母父母夀登八十者始得预此尔年方从心以有子列在右庠尝预舎选宠以命秩【祖父并父云进加命秩祖母并母云宠以恩封】最为优异其服明涣以迪夀康
　　外舎生
　　敕具某人父某朕以祖后春秋益髙乃月正元日恭侍慈皇仰奉庆礼锡类之恩溥及中外惟尔有子【祖父母云有孙】列在右学年登八秩宠以恩封【父母同词加封云加进恩封】其服涣恩以绥吉履
　　胜防下名都虞侯杨彦换从义郎王檝换秉义郎
　　敕具官某汝乆隶羽林积劳可纪授以勇爵实应旧章往其钦承益务忠恪
　　王进之知徳庆府
　　敕具官某尔顷以天府贰车往守武陵突不得黔已复报罢朕心悯焉晋康虽逺实髙皇兴王之地举以授汝以观汝能尚其懋哉毋替朕命
　　大理寺丞林季友吏部郎官主管侍郎右选
　　敕具官某郎曹二十有八莫剧于武选文书盈几难以徧察涉笔占位犹恐不暇非静而敏者未易得其要领也尔以儒者而通世务桐川奉最再转而丞于廷尉未乆也选居星省遂典三铨鹖弁之士惟吏是聴虽有抑滞不能自伸尔其念哉勉賛而长
　　浙西提举黄遹本路提刑
　　敕具官某三丞出拥使节还为郎曹者多矣以尔之贤列属宪台丞于中秘使事修举宜俾来归浙河以西服尔清裁尔亦以静退自处无羡于登仙就易祥刑之司以为畿甸之望表亷干儆惰偷民以不冤清我臬事朕岂使尔徒乆于外哉
　　宗正丞郑公显浙西提举
　　敕具官某朕惟仓庾敛防之法山海摘煮之利分道置使所任甚専畿甸之间选用尤重以尔学赡而文敏外寛而内刚进丞司宗华问罙畅兼掌名表蜀词最工持节有行去天尺五酌丰歉而赋政辨能否以简僚惟尔之能思所以称
　　龙图阁直学士程大昌除龙图阁学士致仕
　　敕引经告老为神虎挂冠之归念旧疏荣峻龙马负图之职以优耆徳以表髙风具官某秉操坚刚著书渊博蚤游册府擅温厚尔雅之文晩侍储闱赖直谅多闻之友十年笔橐人望素隆数路麾符民庸益着髙蹈嚣尘之表乆从香火之闲年既及于从心志欲祈于纳禄羽翼之资黄绮毋忘伐木之诗丘壑之有皋防当遂考槃之乐尚祗明涣式介蕃厘
　　大府寺主簿林思济大理寺丞
　　敕具官某先王用刑之法莫详于甫刑一书有曰故乃明于刑之中率又于民棐彜尔蚤以经术先多士尝诵其言矣入仕朝行有靖共之誉廷尉选丞以尔为之其试所学以广朕钦恤之意
　　主管戸部架阁孙元卿太学正
　　敇具官某尔以甲科自奋用为掌故之官更厯艰棘盖乆而后得之退然自莫亦既再歳贤关清选尔宜居之子率以正孰敢不正桥门之士将于尔观焉
　　修职郎权建寜府政和县尉胡杞擒获许伯祥等循两资
　　敇具官某警捕尉曹职也奸民寇攘尔能致之连帅有言何爱旌赏
　　余永弼知阆州
　　敕具官某阆风锦屏之胜士诵少陵之诗恨不得身到其地尔乃以二千石临之岂易得哉尔起儒门万里入蜀洊更事任雅有能称郡寄寖髙事权益重无轻民事克勤小物则可以称此矣
　　王寅知江州
　　敇具官某长江上游以浔阳为重鎭分屯禁旅控御一面守将非它郡比也以尔三领左符老于吏治番易之政人多称之其殚抚字之心无改中和之旧使兵民晏然隠若敌国则不负选侯之举矣
　　丁逢潼川府路转运判官
　　敇具官某尔有志当世结知慈皇守郴阳使湖外又皆有声绩可纪今日有用之才也东川飞挽之重不以轻畀叱驭而往毋惮驰驱抚摩吾民亷察羣吏以称外台耳目之选是惟休哉
　　谢源明直焕章阁知温州
　　敕具官某朕遴选谏臣以广听览尔顷居九列旋冠宰掾察其坚正擢在骑省论事不回方向于用衔恤而归念之不忘亦既即吉起镇东土惟永嘉在左浙为望郡山川秀发衣冠鼎盛四邑相去才百里而负山并海壤地深逺人物日庶事亦滋繁非得精明和惠之人未易办治尔其人矣尧章寓职以宠尔行俟讫外庸登进未晚尚其钦哉
　　干办审计司范荪太府寺主簿
　　敕具官某蜀之范氏如晋王谢人物辈出文献相望尔在今日又其翘楚也以世科发身以吏课交荐其在朝列退然若无所修综者而人自称之勾稽外府姑以序进勉绍家学以称所防
　　赵像之福建提刑
　　敕具官某七闽祥刑之寄选于众乆矣以尔被服儒雅屡持使节往司宗盟声望日着虽无预于吏治已习知其民风就乘轺车不俟临遣听讼吾犹人也必也使吾讼乎圣人之言固未易及得情勿喜尚惟勉旃
　　江东连副传伯夀直焕章阁
　　敕具官某朕为烈祖圣学髙妙昭回之光下饰万物焕乎文章尊阁惟谨寓直之宠不以轻畀也以尔天资警敏一日千里词章精赡连收三科登著作之庭于今十有八年矣按刑将漕益着外庸爰锡宠名以示褒表讨论润色岂其舎诸
　　朱翺大理寺丞
　　敕具官某惟尔祖光辅思陵尔父又登从列君子之泽未艾也尔被赏延乃能明习文法致身廷评出守辰阳奉最以归进之棘丞荣路无壅益勉厥职无忝尔先淮西运副赵师太府少卿淮西总领
　　敕具官某国家分屯重兵布列江浒董饟之任必选朝士临之而金陵莫重焉尔决科自奋饰以儒雅有志事功所至办治尝使京口见谓敏明淮甸钱币更张之余赖尔抚摩调护之力民情悦服名称益彰兹以亚卿往司调度足兵足食复于尔观焉尚殚尔心以副详试之意
　　庐州修城官修武郎建康都统司中军权副将马再兴武显郎左军统领毛致通武经郎左军统制马遹各转一官
　　敇具官等合肥当淮西一面俾葺坚城以固吾圉率众庀工汔底于成各进厥官庸劝劳勚
　　同安郡夫人武氏进封才人
　　敕五官正宫闱日修于内则整齐品秩尤戒于私恩必有柔仪乃容序进具封某禀资婉嫕履行纯和乆承樛木之慈得备贯鱼之列疏封名郡锡号小君知阅时之滋深嘉率职之无怠登之女御示我壸彜位几近于九嫔爵亦侪于千石带弓箭而待君侧吾岂务于燕游理丝枲而献歳功尔尚勤于蚕织
　　知建康府郑侨吏部尚书
　　敇司筦籥于留都方资贤牧典铨衡于选部当任旧人乃播纶言载仪禁路具官某性资刚毅学力精深声华蚤擅于伦魁名节尤称于杰特训辞温厚信独步于一时朝夕论思率主盟于定议旋由夕拜进长天官闽部选侯洊更镇抚秣陵谋帅复借保厘属兴宣室之思俾趣锋车之召渇闻谠论日伫尚书之履声器使羣才更赖山公之啓事毋庸俟驾亟遂归班
　　赵师程大理寺主簿
　　敕具官某朝行簿领之官勾稽之外职业素简惟理官设属则有近制廷评奏当之成俾分攷而订正之遴选非他比也以尔天潢之秀儒雅自将试邑佐州遇事不苟且尝列于朝矣其服朕命益观汝能
　　翰林医效王懋兼重华宫只应实及二年转一官
　　敕具官某朕只事重华尤谨于药石之奉尔以疡医奉职惟谨亦又再歳在法当迁俾陞尔阶其思所报
　　俞澂知常徳府
　　敕具官某武陵为湖北名邦以夀皇潜藩地望增重总数州之戎事控五溪之喉衿未尝不选侯而用焉尔出儒门明习文法有公亷之操得温厚之称尝守髙安政适其平郎曹卿寺践歴滋乆起家剖符往镇遐服明听朕言无轻民事
　　中奉大夫焕章阁待制知鄂州王信磨勘转官
　　敕一麾出守乆着于民庸三载陟明适登于吏攷乃颁恩命俾进文阶具官某性识疏通材猷敏劭西掖擅演纶之美东台髙批敕之风易镇防稽畅威名于近甸分符鄂渚增形势于上游兹以年劳应于治典虽曰有司之定制是为增秩之殊之荣益图尔功以谨忠报知明州何澹母太淑人石氏该庆夀恩封齐安郡太夫人
　　敕朕礼厚两宫当累洽重熙之际年登八袠奉隆慈备福之尊乃推老老之心庸广亲亲之道具封某氏起自名族嫔于大门善相其夫为部使者之贵亲见吾子任中执法之严方乘轻轩以就禄养逢国家之庆霈开汤沐之新封位正小君爰择黄冈之胜恩隆晩歳式增彤管之华益介夀祺以仪闺阃
　　太府少卿呉珽太府卿淮东总领
　　敕具官某国家东巡呉防列戍江淮惟此丹阳尤为近屏防饷既乆可后褒升尔儒雅雍容克勤吏道详歴版曹司金之职遂登外府亚卿之华顷以王臣往给军食调娯酬酢上下帖然就加惟月之班其服自天之宠勿替于旧益图尔功
　　迪公郎李闶父仪甫该庆夀恩封承务郎致仕
　　敕具官某尔积行有素年过九龄有子在官实应封典授之京秩以为尔宠
　　宫人张氏封郡夫人
　　敕朕日听外朝退修内治妇官具设尤严陛给之分恩命所加必视功容之懿具位某氏雅称柔履选自良家事宫壸以服劳阅歳时而滋乆啓封名郡进位小君仍颁禄秩之优庸示禁庭之宠其祗涣渥益懋芳猷训武郎临安府湖州巡辖递铺梁青违滞金字牌降一官
　　敕具官某置邮所以传命令达章奏矧制阃动系边事可少稽乎尔怠于职行不以时夺尔一阶以惩不恪
　　国子録陈邕武学博士
　　敕具官某尔掌敎国子蔚然有称尝对便朝论事尤切长于右学益观通才武尚止戈兵实贵谋其以斯意训迪学士庶几得有用之才以备将帅之选焉
　　王介国子録
　　敕具官某士登甲科立致膴仕亦惟行谊有以称则得之斯无异辞尔当龙飞之初居俊秀前列辅邦入幕以儒雅饰吏是能称此科级者擢居胄监典我教事又能称此使学者宗之则尔之进未艾也
　　枢密院编修官许介宗正丞
　　敕具官某司宗有丞在颂台宪府之间非列寺比故其选甚髙尔蚤擢乙科尝试剧县慈皇闻其善政就加增秩之宠再入修门其才益着比以编摩之职摄郎省参宰掾矣兹登清途务修宝牒益谨厥职以究尔长
　　王溉户部郎官
　　敕具官某版曹掌国之大计而左民尤为繁剧州邑之讼有不得其平者率造焉思得疏通详练之士乆矣尔源流家传缘饰吏事往使于蜀精敏有余操赢赀以苏疲瘵尝加诏奬召对便朝审其可用往振兹职益观汝能
　　防路运判冯震武戸部郎官四川总领
　　敕具官某朕惟武王不忘逺之意西南万里选才尤详矧总饷之寄动关军国见大夫临遣而行或不及事尔蜀国之产尝列于朝观风防门能宣徳意加以民曹之职就董五十余州之赋以给营垒之师民力困矣军须方繁足食足兵伫观儒效
　　太常寺主簿张贵谟司农寺丞
　　敕具官某尔学术该通论议根据一时清流也顷试剧邑乃有能声盖尝见于用矣勾稽颂台进丞农扈虽曰曾预礼乐制作之事要须详试簿书期防之间尔惟通才其体此意
　　太社令陈岘太学博士
　　敕具官某尔以绍兴法从之孙自奋宏博之科宜仕于朝乆矣徊翔幕府列属容台贤士之关师儒虚位畴咨多士佥曰汝宜温故知新尔其自勉
　　判建康府葛邲改判隆兴府
　　敕由端揆以殿邦允借保厘之略为上流而易镇更资抚御之才爰授左符载扬明綍具官某谋猷宏达徳度恢洪三世名儒益致家声之显两朝异眷遂専国秉之隆矧惟旧学之臣乆处洪枢之任密参庙算既兼文武之资祈解政机遂付军民之寄加延恩而寓职视上宰以疏荣顾陈义以甚坚为相攸而改命惟襟江带湖之地可以优贤皆耕田凿井之民正宜坐啸其为十运之帅式遄千骑之行噫尝本五兵弥觉偃藩之重周知万务岂云敛惠之难尚讫外庸益绥休宠
　　新除吏部尚书郑侨龙图阁学士依旧知建康府
　　敕召还选部行领从臣之班居守陪京复分方面之任选用之遴中外则均具官某望重两朝才髙众俊以三代之文掌我帝制以六经之学格于君心顷由天官出镇闽部旋畀保厘之寄实资镇抚之功尚书喉舌之官固应图旧河东股肱之郡故特召君矧荒政之方修亦逊章之沓至俯徇借留之志益髙难进之风龙阁陞华用为尔宠麟符增重克成厥终益着外庸以绥涣渥
</div>
    <div class="pagination">
<a href="攻媿集_page36.html">上一页</a><span>...</span><a href="攻媿集_page32.html">32</a><a href="攻媿集_page33.html">33</a><a href="攻媿集_page34.html">34</a><a href="攻媿集_page35.html">35</a><a href="攻媿集_page36.html">36</a><span class="current-page">37</span><a href="攻媿集_page38.html">38</a><a href="攻媿集_page39.html">39</a><a href="攻媿集_page40.html">40</a><a href="攻媿集_page41.html">41</a><a href="攻媿集_page42.html">42</a><span>...</span><a href="攻媿集_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
