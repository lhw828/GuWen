<!DOCTYPE html>
<html>
 <head>
  <meta charset="utf-8"/>
  <title>
   五百家注昌黎文集 - 第 7 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五百家注昌黎文集 - 第 7 页/共 28 页
  </h1>
  <div class="content">
   五百家注昌黎文集巻四
　　钦定四库全书
　　五百家注昌黎文集巻五
　　宋　魏仲举　编
　　古诗
　　辛卯年雪
　　【韩曰公作之年月见于诗矣时为河南令】
　　元和六年春寒气不肯归【孙曰归收藏也】河南二月末雪花一尺围崩腾相排拶【拶迫也孙曰排拶宻拶也】龙凤交横飞波涛何飘扬天风吹旛旂白帝盛羽衞鬖髿振裳衣【鬖髿髪垂貌祝曰选緑苔鬖髿乎研上○鬖髿上音参下音沙一作防】白霓先啓涂【孙曰霓云霓也楚词曰白蜺婴茀胡为此堂蜺与霓同】从以万玉妃【从才用切】翕翕陵厚载【孙曰厚载地也】哗哗弄阴机【祝曰哗諠也哗胡切】生平未曽见何暇议是非或云丰年祥【韩曰谢恵连赋盈尺则呈瑞于丰年孙曰诗传丰年之冬必有积雪】饱食可庶几善祷吾所慕【孙曰礼记晋献文子成室张老曰歌于斯哭于斯君子谓之善颂善祷】谁言寸诚微
　　醉留东野
　　【樊曰元和六年公为河南令作】
　　昔年因读李白杜甫诗长恨二人不相从吾与东野生并世如何复蹑二子踪东野不得官【唐曰东野前一年方罢河南水陆转运从事故云】白首夸龙钟【韩曰苏鹗演义龙钟不翘举之貌如防鬖拉搭之类他类皆非】韩子稍奸黠自慙青蒿倚长松【补注邵氏闻见録云刘仲原父戏欧阳曰永叔于韩文有公取有窃取窃取者无数公取者粗可数永叔赠僧云韩子亦尝谓收敛加冠巾乃退之送僧澄观我欲收敛加冠巾也永叔聚星堂燕集云退之尝有云青蒿倚长松乃退之醉留东野自慙青蒿倚长松也】低头拜东野愿得终始如駏蛩【樊曰孔子曰北方有兽名曰蟨爱蛩蛩駏驉食得甘草必齧以遗蛩蛩駏驉见人将来必负蟨以走蟨非爱駏蛩也为其假足二兽亦非心爱蟨也为其得甘草而遗之也夫禽兽犹知此假而相报也况士君子之欲名利者乎○駏音巨蛩音卭】东野不回头有如寸莛撞钜钟【唐曰公答张彻诗云琐力撞摧莛此云有如寸莛撞钜钟按刘向说苑子路曰建天下之鸣钟而撞之以莛岂能发其声乎哉说苑作挺而公两作莛东方朔客难曰以莛撞钟公事使说苑而字则出此○莛音亭】吾愿身为云东野变为龙【韩曰取易云从龙之义】四方上下逐东野虽有别离无由逢
　　李花
　　【樊曰公元和初在江陵有李花赠张十一又有寒食日夜归酬张十一李花之什所谓不忍千株雪相映是也至是元和六年为县河南而作此诗自夜领张彻投卢仝而下其所以状李花之妙者至矣苏内翰梅诗举此云缟裙练裞玉川家肝胆清新冷不邪秾李争春犹办此更教踏雪看梅花亦一竒也】
　　平旦入西园梨花数株若矜夸旁有一株李顔色惨惨似含嗟问之不肯道所以【韩曰此暗使桃李不言下自成蹊事见汉李广赞老杜哀王孙诗问之不肯道姓名】独绕百帀至日斜【帀作答切】忽忆前时经此树正见芳意初萌芽奈何趂酒不省録不见玉枝攅霜葩【攅聚也音防枝一作杖】然为汝下雨泪【祝曰然流儿礼记夫子然流涕○胡犬切】无由返斾羲和车【孙曰羲和日御返斾谓回也】东风来吹不解顔苍茫夜气生相遮氷盘夏荐碧实脆斥去不御慙其花【斥去一作云去一作斥逐】当春天地争奢华洛阳园苑尤纷拏【洛阳东都河南○拏女加切】谁堆平地万堆雪【堆一作将】翦刻作此连天花日光赤色照未好明月暂入都交加夜领张彻投卢仝乗云共至玉皇家长姬香御四罗列缟裙练裞无等差【祝曰缟衣綦巾注缟衣白色裞佩巾诗无感我裞兮缟音杲裞始锐切】静濯明妆有所奉顾我未肯置齿牙清寒莹骨肝胆腥一生思虑无由邪【补注诗思无邪】
　　招扬之罘
　　【韩曰公为河阳令之罘自中山来从公问学公惜其归以诗招之补注之罘行第八元和十一年进士罘音浮之罘一作录之】
　　柏生两石间万岁终不大野马不识人难以驾车盖柏移就平地马羁入廐中【樊曰时之罘犹未第故公以诗招之有柏马之喻而后之工画者遂作为柏石图陈季常家藏之苏内翰为之铭云柏生两石间天命本如此又云韩子俯仰人但爱平地美又云君看此槎牙岂有可移理原公诗意盖以喻之罘游从问学以成其才故其下有独学陋不逺复之语非谓以利迁也若既槎牙而后移则所谓时过然后学矣览者无以为异】马思自由悲柏有伤根容伤根柏不死千丈日已至【千字一作百日已字一作日以一作不难】马悲疲还乐【罢音疲】振顿矜鞍辔【顿一作迅】之罘南山来【孙曰南山之罘县名】文字得我惊馆置使读书曰有求归声我令之罘归实待柏与马【实待一作失待一作失得】之罘别我去计出柏马下我自之罘归入门思而悲之罘别我去能不思我为洒扫县中居【孙曰县河南县】引水经竹间嚣哗所不及【祝曰嚣哗喧也庄子天下何其嚣嚣虚骄切】何异山中闲前陈百家书食有肉与鱼【韩曰史记冯讙弹铗而歌曰长铗归来兮食无鱼孟尝迁之幸舍食有鱼矣左传肉食者鄙未能逺谋】先王遗文章缀缉实在余礼称独学陋【孙曰礼记独学而无友则孤陋而寡闻】易贵不复逺【孙曰易不逺复无祗悔】作诗招之罘晨夕抱饥渴
　　寄卢仝
　　【韩曰元和六年春公为河南令作仝闭门不出时洛阳有留守郑余庆有尹李素仝皆不见水北谓石洪水南谓温造皆继徃河阳幕少室谓李渤三人者皆仝所不为也】
　　玉川先生洛城里【孙曰仝居洛阳自号玉川子韩曰选放歌行鸡鸣洛城里禁门平旦开】破屋数间而巳矣一奴长须不裹头一婢赤脚老无齿辛勤奉养十余人上有慈亲下妻子先生结髪憎俗徒【孙曰结髪谓少年时】闭门不出动一纪【韩曰周礼一纪十有二年】至今邻僧乞米送【今一作令】仆忝县令能不耻【见题注】俸钱供给公私余时致薄少助祭祀【致送也】劝参留守谒大尹【樊曰洛城有东都留守有河南尹公送温造序曰自居守河南尹及百司之执事志卢登封墓日为书告留守与河南尹是时郑余庆留守东都李素以少尹行大尹事】言语才及輙掩耳水北山人得名声去年去作幕下士水南山人又继徃鞍马仆从塞闾里【孙曰水北水南谓洛水之南北也在洛阳城中元和五年乌重为河阳三城节度使辟石洪为从事洪居水北温造字敬舆亦为所辟造居水南故云水北水南山人也】少室山人索价髙【少失照切】两以谏官征不起【孙曰李渤字潜之刻志于学与仲兄涉偕隐庐山久之徙少室元和元年盐铁转运使李防諌议大夫韦况交荐之诏以左拾遗召不至四年河阳少尹杜兼遣吏持诏敦促又不赴公为河南令遗渤书譬说渤善公言始出家东都】彼皆刺口论世事有力未免遭驱使【此一段文意见前巻送石处士赴河阳幕题注】先生事业不可量惟用法律自绳已春秋五传束髙阁【补注隐居诗话班固云春秋五传谓左丘明公羊髙谷梁赤邹氏夹氏也又云邹氏无书夹氏未有书而韩赠卢仝诗云春秋五传果何书也孙曰晋杜乂殷洪并才名冠世庾翼弗之重语人曰此辈宜束之髙阁俟天下太平然后议其任耳五传一作三传】独抱遗经究终始徃年弄笔嘲同异【孙曰仝与马异结交诗云仝不同异不异是谓大仝而小异仝自同异自异是谓仝不往兮异不至】怪辞惊众谤不巳【怪一作谤谤一作怪】近来自说寻坦涂【孙曰坦涂谓平易也】犹上虚空跨騄駬【騄駬良马名耳色緑韩曰淮南子骐骥騄駬天下之疾马孙曰史记造父得骅骝緑耳之乗騄音緑駬音耳虚空一作青云】去岁生儿名添丁【孙曰仝有添丁诗】要令与国充耘耔【祝曰诗或耘或耔耔拥苗本音子】国家丁口连四海【孙曰唐制男子二十一为丁】岂无农夫亲耒耜先生抱才终大用宰相未许终不仕假如不在陈力列【列位也韩曰语陈力就列】立言垂范亦足恃苗裔当防十世宥【孙曰襄二十一年左氏谋而鲜过恵训不倦者叔向有焉社禝之固也犹将十世宥之】岂谓贻厥无基址【贻遗也韩曰诗贻厥孙谋】故知忠孝生天性洁身乱伦安足拟【孙曰论语欲洁其身而乱大伦注伦道理也】昨晚长须来下状隔墙恶少恶难似【韩曰荀子无廉耻而嗜乎饮食可谓恶少者也】每骑屋山下窥瞰【孙曰屋山屋危也瞰视也苦滥切】浑含惊怕走折趾【趾足指】慿依婚媾欺官吏【孙曰易婚媾有言媾重婚也】不信令行能禁止先生受屈未曽语忽此来告良有以嗟我身为赤县令【赤县大县】操权不用欲何俟立召贼曹呼五百【孙曰汉郡国有贼曹主盗贼事张敞为京兆尹有贼曹椽絮舜是其职也古今注五百一伍之长五人曰伍伍长为伯即今之行杖人也韩曰后汉注韦昭辨释名曰五百字本为伍陌伍当也陌道也使之导引当道陌中驱除也按今俗呼行杖人为五百又祢衡不逊于黄祖祖怒令五百将出加棰衡大骂祖遂杀之注五百犹今之问事者】尽取鼠辈尸诸市先生又遣长须来如此处置非所喜况又当时长养节【孙曰谓春时也】都邑未可猛政理先生固是余所畏度量不敢窥涯涘【祝曰涘说文水厓也诗在水之涘牀史切】放纵是谁之过与效尤戮仆愧前史【樊曰左氏公叔文子辇而如公曰尤人而效之非礼也介之推对其母曰尤而效之罪又甚焉先且居曰效尤祸也孙曰襄三年左氏晋侯之弟杨干乱行于曲梁魏绛戮其仆二十一年晋栾盈过周周西鄙掠之王曰尤而效之其又甚焉】买羊沽酒谢不敏偶逢明月耀桃李【补注即李花诗云日光赤色照未好明月暂入都交加夜领张彻投卢仝乗云共至玉皇家也】先生有意许降临更遣长须致双鲤【孙曰古乐府云客从逺方来赠我双鲤鱼呼儿烹鲤鱼中有尺素书致双鲤欲遣之以书也】
　　酬司门卢四兄云夫院长望秋作
　　【集注卢四名汀公诗有和虞部卢四汀醻翰林钱士徽赤藤杖歌又有和卢郎中寄示送盘谷子诗又有和库部卢四兄元日朝回又有早赴行香赠卢李二中舍又有酬卢给事曲江荷花行云夫贞元元年进士新旧书无传以此数诗考之厯虞部司门库部郎曹迁中书舍人为给事中其后莫知所终矣此诗元和六年秋所作时公自河南令入为职方员外郎作】
　　长安雨洗新秋出极目寒镜开尘函【函匣也韩曰杜甫月诗尘匣元开镜○函胡缄切】终南晓望蹋龙尾【孙曰终南长安南山诗终南何有有条有枚是也龙尾陂长安地名】倚天更觉青巉巉【巉巉髙也徂衔切】自知短浅无所补从事久此穿朝衫归来得便即游览暂似壮马脱重衔【衔马口中铁韩曰杜诗将军昔着从事衫铁马驰突重两衔】曲江荷花盖十里【孙曰曲江地名唐号芙蓉园盖覆也】江湖生思自莫缄【一作生目思自缄缄敛也】乐游下瞩无逺近【孙曰汉宣帝神爵三年起乐游苑在杜陵西北今呼为乐游庙○瞩音烛】緑槐萍合不可芟【芟除也】白首寓居谁借问平地寸步屈云岩【屈一作扄门也巗与岩同字】云夫吾兄有狂气嗜好与俗殊酸咸日来省我不肯去【日谓逐日】论诗说赋相諵諵【诂諵语声孙曰多言貎○諵女咸切】望秋一章已惊絶犹言低抑避谤谗【抑一作徊】若使乗酣骋雄怪造化何以当镌劖【镌子全切劖断也徂衔切】嗟我小生值强伴怯胆变勇神明鍳【平声祝曰玉篇察也】驰坑跨谷终未悔【孙曰言愿游此山也】为利而止真贪馋【馋饕也孙曰利谓利禄言拘于利禄而不游此山是为贪馋之人矣○馋音毚】髙揖羣公谢名誉逺追甫白感至諴【唐曰谓李杜孙曰諴诚也书至诚感神】楼头见月不共宿【见一作皎】其奈就缺行纎纎【韩曰古乐府云两头纎纎月就将也○纎一作防所咸切】
　　谁氏子
　　【韩曰吕炅也河南人元和中弃其妻着道士服谢母曰当学仙王屋山去数月复出见河南少尹李素素立之府门使吏卒脱道士服给冠带送付其母公时为河南令作此诗有愿徃教诲不从而诛之语至是素始归之】
　　非痴非狂谁氏子去入王屋称道士【注见题下】白头老母遮门啼挽断衫袖留不止翠眉新妇年二十载送还家哭穿市【韩曰左传文公夫人姜氏以襄仲杀其子不得立归于齐哭而过市市人皆哭鲁人谓之哀姜】或云欲学吹鳯笙【一作皇】所慕灵妃嫓萧史【孙曰列仙传秦穆公时有萧史善吹箫公女弄玉好之公以妻焉遂教弄玉作鳯鸣居数十年吹鳯凰声鳯来止其屋公为作鳯台夫妻止其上一旦皆随鳯凰飞去嫓配也匹诣切】又云时俗轻寻常力行险怪取贵仕神仙虽然有传说知者尽知其妄矣【上知音智】圣君贤相安可欺干死穷山竟何俟呜呼余心诚恺悌愿徃教诲究终始罚一劝百政之经【韩曰中说杜如晦问政子曰赏一以劝百罚一以惩众】不从而诛未晚耳谁其友亲能哀怜写吾此诗持送似
　　河南令舍池台
　　【樊曰元和六年公为令时作】
　　灌池才盈五六丈筑台不过七八尺【七八字一作六七】欲将层级压篱落【言所筑台】未许波澜量防硕【言所灌池】规摹虽巧何足夸景趣不逺真可惜【景一作指】长令人吏逺趋走已有蛙黾助狼籍【蛙黾虾防属蛙乌切黾武幸切】
　　送无本师归范阳
　　【送贾岛集注刘公佳话云岛初赴举京师一日于马上得句云鸟宿池中树僧敲月下门初欲作推字练之未定不觉冲尹时韩吏部权京尹左右皆至前岛具告所以韩立马良久曰作敲字佳矣遂与为布衣交有诗曰孟郊死塟北邙山日月风云顿觉闲天恐文章还断絶再生贾岛在人间后以不第乃为僧号无本又集及鉴戒録亦具此事及诗又摭言云岛尝骑驴天衢时秋风正厉黄叶可扫岛忽吟曰落叶满长安卒求一聨不可得因唐突京尹刘栖楚被系一夕而释新史云岛字浪仙范阳人初为浮屠名无本来东都愈教其为文遂去浮屠举进士当其苦吟及值公卿大夫不知觉也一日见京兆尹跨驴尹诘责之久乃得释传所言跨驴事而不言京尹为谁然其意兴摭言合而嘉话等集所云公与岛诗东坡云世俗无知者所托非退之语洪氏亦云按送无本时退之为河南令不应至是方相知又岛初为浮屠后乃举进士此云后改名无本乃传者之误也樊氏又云按此诗元和六年冬作而是年秋东野亦有诗与无本云长安秋声干木叶相号悲云云东野尚无恙何以云死塟北邙山即若以为公为京尹始识岛故云则公为尹在长庆三年而是年何以有此作也】
　　无本于为文【见题注】身大不及胆吾尝示之难勇徃无不敢蛟龙弄角牙【孙曰蛟龙属大者数围能吞人】造次欲手揽【揽持也】众囚大幽【大幽幽暗处也】下觑袭窞【孙曰黒也易入于坎窞说文窞坎中小坎○窞徒感切】天阳熙四海【孙曰天阳日也熙照也】注视首不颔【注注目也颔颐也摇头皃音乎感切旧本作五感切】鲸鹏相摩窣【孙曰鲸鹏物之大者相摩空中出也窣亦摩也祝曰前汉媻姗勃窣上金隄○窣苏骨切】两举快一噉【徒敢切】夫岂能必然固已谢黯黮【孙曰黯黮庸暗貎韩曰黒也楚词尚黯黮而有瑕○黯乌减切黮徒感切】狂词肆滂葩【滂葩狂貌】低昂见舒惨奸穷怪变得徃徃造平澹风蝉碎锦缬【锦缬纹缯孙曰声如风蝉文如碎锦缬皆言其诗之工风一作峰○缬奚结切】緑池垤菡萏【孙曰诗有蒲菡萏尔雅荷芙蕖其花曰菡萏○菡音撼萏音禫垤一作坏】芝英擢荒蓁【孙曰芝草也其叶相连瑞应图曰士者敬事耆老不失故旧则芝草生英花也擢抜也蓁草盛貌一作榛】孤翮起连菼【祝曰诗毳衣如菼注菼草色如骓在青白之间孙曰尔雅菼薍郭璞注云似苇而小连菼丛苇也○菼吐敢切】家住幽都逺【岛家范阳】未识气先感来寻吾何能无殊嗜昌歜【孙曰吕氏春秋文王嗜昌蒲葅孔子闻而食之昌蒲葅昌蒲也左氏所谓享有昌歜者也○歜徂感切】始见洛阳春【樊曰元和六年春公为河南令始识岛洛阳】桃枝缀红糁【以米和羮曰糁糁桑感切】遂来长安里时卦转习坎【樊曰公是年秋迁职方员外郎遂来长安里与之别十一月矣坎十一月卦也】老懒无鬭心久不事铅椠【铅墨椠牍也事出西京杂记详见上赠张籍彻诗孙曰久不事铅椠言久不为文章也○椠在敢切】欲以金帛酬举室常顑颔【韩曰顑食不饱也颔面黄也樊曰离骚经长顑颔亦何伤王逸注不饱貌孙曰言欲酬无本金帛则我举室常饥贫也○顑呼唵呼绀二切颔胡感户感二切一本作防颔】念当委我去雪霜刻以憯【祝曰憯痛也礼记中心憯怛爱人之仁也七感切】狞飇折空衢【韩曰狰狞恶也叠也祝曰败也折也史记折颈折頥孙曰狞飚狂风也空衢天衢也○狞尼耕切折之涉切】天地与顿撼【孙曰顿撼揺撼也言狞飇之起天地亦且摇动也】勉率吐歌诗尉汝别后览【尉一作慰】
　　石鼓歌
　　【樊曰欧阳文忠集古録云石鼔文在岐阳初不见称于世至唐人始盛称之而韦应物以为周文王之鼓至宣王刻诗尔韩退之直以为宣王之鼔在今鳯翔孔子庙鼔有十先时散弃于野郑余庆始置于庙而亡其二皇祐四年向传师求于民间得之十皷乃足其文可见者四百六十五磨灭不可识者过半然其可疑者四退之好古不妄者予姑取以为信耳至于字画亦非史籕不能作也文忠所跋如此此歌元和六年作孙曰石鼔文可见者其畧曰我车既攻我马既同又曰我车既好我马既騊君子员猎员猎员游麋鹿速速君子之求又左骖旛旛右骖騝騝秀弓时射麋豕孔庶又曰其鱼维何维鱮维鲤何以槖之维杨与柳橐符霄切说文曰囊也补注笔墨间録云此歌全仰止杜子美李潮八分小篆歌才薄将奈石鼓何即子美云潮乎潮乎奈尔何快剑斫断生蛟鼍即子美云快剑长防森相向】
　　张生手持石鼓文【孙曰即张籍注见前题】劝我试作石鼓歌少陵无人谪仙死才薄将奈石皷何周纲凌迟四海沸宣王愤起挥天戈大开明堂受朝贺【孙曰孝经说曰明堂者天子布政之堂】诸侯劔佩鸣相磨【佩一作佩】搜于岐阳骋雄俊【搜狩也今岐山县旧曰岐阳孙曰左氏成有岐阳之搜左氏言成王公今言宣王未详】万里禽兽皆遮罗【万里作百里】镌功勒成告万世凿石作鼓隳嵯峨【嵯峨山髙貌】从臣才艺咸第一拣选譔刻留山阿【拣一作简譔一作撰】雨淋日炙野火燎物守防烦防诃【防指防诃斥也○防音麾】公从何处得纸本毫髪尽备无差讹辞严义密读难晓字体不类隶与科【孙曰说文云自秦书有八体八曰隶书始皇时程邈所定施于公府也科谓科斗书鲁共王坏孔子宅得书论语孝经人不复知有古文谓之科斗文字也】年深岂免有缺划【忽麦切又音画】快剑斫断生蛟鼍【祝曰蛟鼍水虫礼记伐蛟取鼍韩曰此下皆状石鼓文如此杜子美李潮八分小篆歌所谓况潮小篆逼秦相快劒长防森相向八分一字值千金蛟龙盘挐力屈强者也○鼍唐何切】鸾翺鳯翥众仙下【祝曰选鳯骞翥飞孙曰翺翺翔也翥飞举也仙人将下故鸾翺鳯翥以为先导也○翥章恕切】瑚碧树交枝柯【孙曰班固西都赋瑚碧树周阿而生广雅曰瑚珠也说文云生海中色赤碧树碧玉树也淮南子曰昆仑山有玉树在其北说文云碧石之青美者韩曰晋武帝赐王恺瑚瑚树髙三尺许枝柯抉踈世所罕比】金绳铁索锁纽壮【纽结也音狃】古鼎跃水龙腾梭【孙曰史记宋大丘社亡鼎沦于泗水彭城下秦始皇二十八年过彭城欲出鼎使千人没水求之弗得韩曰汉武帝得鼎于汾水梭织具也樊曰晋书陶侃少时渔于雷泽网得一梭挂于壁有顷雷雨化为龙而去龙腾一作腾龙】陋儒编诗不得入二雅褊迫无委蛇【大小雅为二雅蛇一作佗委佗美也祝曰上于为切下音移诗委蛇委蛇注行可从迹也毛诗叶韵补音蛇唐何切行貌扬雄反离骚驾八龙之委蛇今协歌字韵当从补音孙曰委委它它如山如河委佗者平易之貌委蛇与委它字同】孔子西行不到秦掎摭星宿遗羲娥【补注来俊臣掎摭诸武掎牵一足也说文偏引也摭拾也祝曰选刘季绪好掎摭利病摭拾也一本作拾孙曰羲娥日月也羲和曰御姮娥月御韩曰诗意谓石鼓文不编于诗而二雅不载孔子删诗小者具述而此文独遗马是犹掎摭星宿而遗日月也掎音竒又举绮切摭之石切又音灸宿音秀】嗟余好古生苦晚【樊曰苏内翰鳯翔八观诗其一曰石鼓其曰韩公好古生巳迟我今况又百年后则此歌所谓好古生苦晚也】对此涕泪双滂沱【滂沱大雨貌孙曰诗涕泗滂沱】忆防初防博士征其年始改称元和【孙曰元和元年公自江陵召为国子博士】故人从军在右辅【孙曰右辅谓右扶风即鳯翔府也公故人为鳯翔节度府从事故云从军在右辅】为我量度掘旧科【孙曰谓安石鼓处上云隶与科当作蝌字】濯冠沐浴告祭酒【孙曰唐制有祭酒一人从三品时公为博士故告之也】如此至寳存岂多氊苞席裹可立致十鼓祗载数骆驼【孙曰骆驼巨兽也外国图云大秦国人人长一丈五尺好骑骆驼即汉书匈奴传云橐驼言能负囊而驼物也】荐诸太庙比郜鼎【韩曰春秋桓二年取郜大鼎于宋戊申纳于太庙郜音告】光价岂止百倍过圣恩若许留太学诸生讲解得切磋【孙曰诗如切如磋注治骨曰切象曰磋切磋相成之义韩曰观诗意公盖欲迁此鼓于太学是时必有以沮之者也】观经洪都尚填咽【孙曰汉灵帝元和元年二月始置鸿都门学熹平四年三月诏诸儒正五经文字命议郎蔡邕为古文篆隶三体书之刻石于太学门外使后生晚学咸取正焉碑始立其觐见及摹写者车乗千两填塞街陌鸿都与观经盖二事公并用之洪或作鸿】坐见举国来奔波剜苔剔藓露节角【剜刻削一丸切】安置妥帖平不颇【颇不平也祝曰书惟逸惟颇楚词循绳墨而不颇○颇普禾切】大厦深檐与覆盖经厯久逺期无他中朝大官老于事【官一作夫】讵肯感激徒媕婀【孙曰讵岂也讵肯谓不肯也徒但也媕婀不决貌谓但媕婀不决而巳○媕音庵又音掩婀音阿】牧童敲火牛砺角谁复着手为摩挲【韩曰后汉蓟子训至长安摩挲铜人○挲音娑】日销月铄就埋没六年西顾空吟哦羲之俗书趂姿媚数纸尚可博白鹅【樊曰晋王羲之传山隂道士爱养鹅羲之求市之曰为写道徳经当举羣相赠羲之写毕笼鹅而去其曰俗书者周宣王时史籕始着大篆为籕书石鼓文籕书也秦变古为篆为隶今又变而为楷世俗书耳非古也补注王得臣麈史云王右军书多不讲偏旁此退之所谓羲之俗书趂姿媚者也】继周八代争战罢【孙曰论语其或继周者虽百世可知也八代谓汉魏晋宋齐梁陈隋樊曰自周而下不啻八代论其正统又颇多説今以石鼔所在言之其秦汉魏晋元魏齐周隋八代欤】无人收拾理则那【那何也韩曰左氏宣二年犀兕尚多弃甲则那】方今太平日无事柄用儒术崇丘轲安能以此尚论列愿借辨口如悬河【韩曰晋郭象能清言王衍每去听郭象语如悬河泻水注而不竭】石鼓之歌止于此呜呼吾意其蹉跎
　　双鸟
　　【集注苏内翰作李太白画像诗有曰化为二鸟鸣相酬一鸣一止三千秋或者遂谓此诗为李杜作非也按栁仲涂双鸟诗解云髙公子竒白双鸟者当其韩之前后斯执政人也一仕一隐本异末同故曰城市岩幽殊以别也下言盖以其辩奸诡比将坏其时也未知斯孰氏耳予曰不然大凡韩之为心忧夫道也履行非孔氏者为夷矣故垂言以刺之释老俱夷而教殊故曰双鸟又石林诗话云双鸟诗殆不可晓尝以问苏丞相子容云意以是指佛老二学以其终篇本末考之或然又笔墨间録云刘僴言双鸟诗为二氏作予尝言其然以其中有云不停两鸟鸣大法失九畴周公不为公孔丘不为丘颇似云二氏之言乱周孔之教耳此诗仲涂解甚详洪庆善又祖其意而笺之揆以它説于理为近今备载焉】
　　双鸟海外飞飞来到中州【柳曰其所从来不在中国后渐而至洪曰非周孔之教而行乎中国】一鸟落城市【栁曰释之为教必处都邑樊曰祸福之说足以鼓动羣众】一鸟集岩幽【栁曰老之为教栖息山林洪曰清浄无为集一作巢】不得相伴鸣尔来三千秋【栁曰二教虽来未明于世洪曰不相为谋其来久矣】两鸟各闭口万象衔口头【唐曰既未得明其教其言亦未能大尽于物祝曰二家之说包罗万象不鸣则巳】春风卷地起百鸟皆飘浮【栁曰正道衰浇风盛故比之春风百鸟飘浮众邪兴也洪曰春风起则百鸟飞且鸣矣天下之善鸣者遇其时各以其术自奋】两鸟忽相逢百日鸣不休【栁曰释老乃得竞出而扇于民久益张矣洪曰二氏并行各骋其辩】有耳聒皆聋有舌反自羞【栁曰谓其惔诞而繁极巳莫及也】百舌旧饶声从此恒低头【栁曰百舌谓百子也从来作文著书从此不能出其上洪曰虽善辩者无所容其喙】得病不呻唤泯黙至死休【栁曰谓其道或世不用遂至死乃休矣洪曰忍死受害不敢复言黙一作然】雷公告天公百物须膏油【柳曰间有忿而诉于上故曰雷公告天公以假为喻也百物须膏油者使王化复其不败于生矣洪曰天公喻君也膏泽不下于民以两鸟鸣故也】自从两鸟鸣聒乱雷声收【栁曰盖谓帝王之道不能光行于天下洪曰雷者天下号令雷声收则号令不行也】神怕嘲咏造化皆停留【柳曰或有哲智之人将诛殛以全其变则惧所以言之有素也乃停留其造作神者造化所从出也神畏其号令而况人乎】草木有微情挑抉示九州【洪曰万物有成理而不说今则说之○挑吐雕切抉于决切古穴二切】虫鼠诚微物不堪苦诛求【栁曰谓其无所漏脱于幽防也洪曰诛求至于虫防甚矣】不停两鸟鸣百物皆生愁【栁曰茍世不息其如此则畏其生死罪福而愁忧矣】不停两鸟鸣自此无春秋不停两鸟鸣日月难旋辀【张流切】不停两鸟鸣大法失九畴【洪曰凡在天地间居者皆不得其所】周公不为公孔丘不为丘【栁曰自此乱而时无其春秋矣日月亦莫纪其序矣大法亦失其九畴矣周孔之道亦絶灭矣洪曰孟子曰杨墨之道不熄孔子之道不着与此同意】天公怪两鸟各捉一处囚【栁曰若此乃释老之教果遂分焉虽行于世各有拘其时政矣洪曰有王者作则两鸟不得争鸣于天下】百虫与百鸟然后鸣啾啾【栁曰然后世得不全絶其言他道者乃云百虫百鸟鸣而复啾啾矣洪曰能言之类各得伸其说】两鸟既别处闭声省愆尤【栁曰教之既有其限不混然而使民夷也各守其方而省度矣】朝食千头龙暮食千头牛朝饮河生尘暮饮海絶流【唐曰尚复信奉者众耗世害世率四海之大几被其困焉】还当三千秋更起鸣相酬【栁曰谓其后尤不能终如此矣复有其甚或者久而见兴也洪曰两鸟闭声而省愆尤宜其衰也然蚕食于民犹如此其甚盖不能扼其吭絶其声则久而复鸣理势之必然也】
　　赠刘师服
　　【樊曰诗云只今年才四十五元和七年作也】
　　羡君齿牙牢且洁大肉硬饼如刀截我今呀豁落者多【韩曰呀含牙张口貌音牙】所存十余皆兀臲【兀臲不安也或作矶孙曰又作杌隍书邦之杌陧臲音臬】匙抄烂饭稳送之合口软嚼如牛呞【呞説文云吐而噍孙曰尔雅牛曰齝羊曰牛食已久复出嚼之曰齝与呞同韩曰楞严经挢梵鉢提有牛呞病○呞音痴】妻儿恐我生怅望盘中不饤栗与棃【饤丁定切】祗今年才四十五【韩曰杜诗只今年才十六七】后日悬知渐莽卤【祝曰庄子曰为□焉可莽卤注不用心也○莽莫补切卤音鲁】朱顔皓颈讶莫亲此外诸余谁更数忆昔太公仕进初口含两齿无赢余【樊曰荀子文王举太公于州人而用之夫人行年七十有二然而齿坠矣然齿落之貌】虞翻十三此岂少【此一作比】遂自惋恨形于书【祝曰自惋惊叹也选抚空怀而自惋孙曰吴书虞翻字仲翔年十二客有候其兄者不过翻翻追与书曰仆闻虎魄不取腐芥磁石不受曲鍼过而不存不亦宜乎客得书竒之由是见称○惋乌贯切遂一作遽】丈夫命存百无害谁能检防形骸外【韩曰庄子申徒嘉谓郑子产曰子与我游于形骸之内而索我于形骸之外不亦过乎】巨緍东钓傥可期与子共饱鲸鱼脍【孙曰庄子任公子为大钓巨縯五十犗以为饵蹲乎防稽投竿东海已而大鱼食之自制河以东苍梧以北莫不厌若鱼者广州记曰鲸鲲长百丈大亦称之目即明月珠也韩曰旧史云驸马都尉于季友居丧与进士刘师服夜饮师服流连州公亦继贬潮阳几若诗语之防补注东坡云尝讥韩子隘且陋一饱鲸鱼何足脍】
　　题炭谷湫祠堂
　　【樊曰按陆长源辨疑志云长安城南四十里有灵母谷俗呼为炭谷宋敏求长安志则云炭谷在万年县南六十里又云澄源夫人湫庙在终南山炭谷公所云炭谷湫不出此韩曰公南山诗有云因縁窥其湫即此公时在京师作湫龙居也慈由切】
　　万生都阳明【孙曰万生万物也阳明照明也阳明阴晦故曰阳明】幽暗所寰【孙曰寰亦居也】嗟龙独何智出入人间【孙曰明晦皆居之】不知谁为助若执造化关【关关键也】厌处平地水巢居挿天山【孙曰挿天之山髙山也樊曰湫夲在南山平地一曰风雷移居于上或云公龙移诗天昏地黒蛟龙移云云即此也】列峯若攅指【孙曰若聚十指○攅音防】石盂仰环环【孙曰池小似盂环环圆貌】巨灵髙其捧【韩曰薛综西京赋注云华山首阳夲一山河神巨灵以手擘开其上巨灵神之有巨力者】保此一掬悭【孙曰匊谓以手捧物一匊言小也诗终朝采緑不盈一匊悭恡也丘闭切】森沈固含蓄本以储阴奸【孙曰阴奸谓龙犹南山诗所谓凝湛闭阴嘼也】鱼鼈防拥防羣嬉傲天顽翾翾栖托禽【翾小飞也祝曰说文息也韩曰杨子朱鸟翾翾许縁切】飞飞一何闲祠堂像侔真擢玉纡烟鬟【鬟髻也】羣怪俨伺候恩威在其顔我来日正中悚惕思先还【悚一作怵】寄立尺寸地敢言来途艰吁无吹毛刄血此牛蹄殷【孙曰吹毛良劒也牛蹄蹄涔小水也言我岂无吹毛之劔血此牛蹄水令殷乎言欲杀此龙也殷赤黒色左传左轮朱殷注血深也殷乌闻切】至今乗水旱鼔舞寡与鳏【孙曰鼓舞谓所祷也周礼国大旱则帅巫而舞雩是水旱之际有鼓舞也孟子老而无妻曰鳏老而无夫曰寡】林丛镇冥冥【丛草丛生貌冥防幽黑也】穷年无由删妍英杂艶实【英花也妍作研者非】星琐黄朱班【孙曰黄朱班谓黄朱相杂班文也琐小也】石级皆险滑【石级石磴也】颠跻莫牵攀【孙曰书今尔无指告于颠跻注云颠陨跻坠也】尨区雏众碎付与宿巳颁【颁大也】弃去可奈何吾其死茅菅【茅菅草名韩曰诗露彼菅茅菅音奸】
　　听颖师弹琴
　　【集注西清诗话云六一居士尝问东坡琴诗孰优坡答以退之听颖师琴公曰此只是琵琶耳吴僧义海以琴名世或以六一语问海海曰欧阳公一代英伟然斯语误矣昵昵儿女语恩怨相尔女言轻柔细屑真情出见也划然变轩昂勇士赴敌场精神余谨耸观听也浮云栁絮无根蔕天地濶逺随飞扬纵横变态浩乎不失自然也喧啾百鸟羣忽见孤鳯凰又见颖孤絶不同流俗下里声也跻攀分寸不可上失势一落千丈强起伏抑扬不主故常也皆指下丝声妙处惟琴为然琵琶格上声乌能尔耶退之深得其趣未易讥评也洪氏亦曰或云浮云栁絮无根蔕云云此泛声也谓轻非丝重非木也喧啾百鸟羣云云泛声中寄指声也跻攀分寸不可上吟绎声也失势一落千文强厯声也善琴者云此数声最难工文忠公以为听琵琶诗东坡作听琴诗恨文忠公不及见二公之论似未必然】
　　昵昵儿女语【祝曰玉篇呢喃小声多言也音尼又昵质切】恩怨相尔汝划然变轩昂【孙曰划截之声激烈也】勇士赴敌场浮云栁絮无根蔕天地濶逺随飞扬喧啾百鸟羣忽见孤鳯凰跻攀分寸不可上失势一落千丈强嗟余有两耳未省听丝篁【丝篁丝竹也】自闻颖师弹起坐在一牀【孙曰言不寐也牀一作旁】推手遽止之【推他囘切】湿衣泪滂滂颖乎尔诚能【颖乎一作颖师一本又作颖乎颖乎尔诚能】无以冰炭置我肠【孙曰冰炭言弹琴工拙之意韩曰当是琴操必有感于公者故听终而悲焉】
　　送陆畅归江南
　　【洪曰畅字达大尝着蜀道易酉阳杂俎云畅江东人娶董溪女溪墓志云丞相陇西公第二子迁商州刺史除名徙封州死湘中明年许归塟元和八年十一月塟河南长女嫁吴郡陆畅诗云迎妇丞相府即此也我实门下士退之尝为董晋从事永负湘中坟送畅时溪未归塟也】
　　举举江南子【孙曰举举犹楚楚畅吴郡人故云江南子】名以能诗闻【樊曰畅贡举之年对雪落句云天人宁底巧剪水作花飞山斋玩月云起来自擘书窓破恰漏清光落枕前经崔谏议林亭云蝉噪入云树风开无主花及登兰省遇云阳公主下降畅为摈相有咏帘咏行障催妆等作内人以畅吴音才思敏防以诗嘲之畅酬曰粉面仙郎选圣朝偶逢秦女学吹箫须教翡翠闻王母不奈乌鸢噪鹊桥观此可见其能诗矣】一来取髙第【韩曰畅元和元年登进士第】官佐东宫军【孙曰畅举进士为皇太子僚属】迎妇丞相府【见题注】夸映秀士羣【韩曰礼记王制命乡论秀士升之司徒曰选士一本士作才】鸣鸾桂树间【孙曰孙氏瑞应图曰鸾者赤神之精鳯凰之佐】观者何缤纷【孙曰缤纷多貌补注言杂也杨雄勿缤纷徃来缤正宾切】人事喜颠倒旦夕异所云【孙曰言事多变也】萧萧青云干逐逐荆棘焚【韩曰畅归江南必有其故所不可得而详矣】岁晚鸿雁过乡思见新文践此秦关雪家彼吴洲云悲啼上车女【韩曰礼记出御妇车】骨肉不可分感概都门别丈夫酒方醺我实门下士【见题注】力薄蚋与蚊【祝曰孟子蝇蚋姑嘬之蚋儒税切】受恩即不报永负湘中坟【补注溪墓志云溪除名徙死湘中明年立皇太子有诏令许归塟元和八年塟河南此云湘中坟岂公作此诗时尚藁塟湘中耶】
　　送进士刘师服东归
　　【唐曰在京师作次前后诗当在元和七年诗云夏愧作云屯又当在其年夏】
　　猛虎知槛穽【孙曰司马迁与任安书曰猛虎在深山百兽震恐及在槛穽之中摇尾而求食槛圏穽坑皆所以取猛兽】坐贪茹孤防【茹一作如樊曰非防与豚同徒门切】丈夫在富贵岂必守一门公心有勇气公口有直言奈何任埋没不自求腾轩仆本亦进士颇尝究根源由来骨鲠材喜被软弱吞低头受侮笑隐忍硉兀寃【硉兀危石也或作硉矹韩曰选江赋巨石硉以前却硉音聿又勤没切兀五怱切】泥雨城东路夏槐作云屯【韩曰刘表传云屯冀马】还家虽阙短指日亲晨飧【孙曰束晳南陔诗馨尔夕膳洁尔晨飧】携持令名归自足贻家尊时节不可翫亲交可攀援【援引也音爰】勉来取金紫勿久休中园
　　嘲鲁连子
　　【樊曰鲁连齐人太史公曰鲁连其指意虽不合大义然余多其在布衣之位荡然不诎于诸侯谈说于当世折卿相之权公乃云尔何哉抑岂有所讽也】
　　鲁连细儿黠【惠八切】有似黄鹞子【祝曰鹞鸷鸟也列子鹞之为鹯鹞弋照切】田巴兀老苍怜汝矜爪觜【孙曰齐之辩者曰田巴辩于徂丘而议于稷下毁五帝罪三王一日而服千人有徐刼弟子曰鲁连谓刼曰臣愿当田子使不得复说韩曰鲁连徃见田巴而谓曰今楚军南赵髙唐亡在朝夕今臣将罢南阳之师还髙唐之兵所贵谈说者此也如先王之言有似枭音人皆恶之巴于是杜口易业终身不谈】开端要惊人雄跨吾厌矣【跨越也】髙拱禅鸿声【禅时战切】若辍一杯水【孙曰髙拱拱手也禅鸿声谓尧舜以天下禅让仅若弃一杯水耳】独称唐虞贤顾未知之耳【孙曰以天下与人于尧舜何足道者而仲连以唐虞为贤盖未知之耳此田巴所以怜其矜爪觜也】
　　赠张籍
　　【韩曰此诗大意以其子之恵为喜焉耳张籍后有祭公诗云坐令其子拜常呼幼时名与诗意合补注蔡寛夫诗话云旧说退之子不慧读金根车改为金银然退之赠张籍诗所谓召令吐所记解摘了瑟僴则不应不识字也不知诗之所称乃此子乎】
　　吾老嗜读书【嗜一作着】余事不挂眼有儿虽甚怜教示不免简君来好呼出踉蹡越门限【踉蹡急行貌亦行不止貌补注潘岳曰已踉蹡而徐来○踉音郎又音亮蹡音锵又七酱切】惧其无所知见则先愧【与赧同祝曰孟子观其色赧赧然○赧乃版切】昨因有縁事上马挿手版【孙曰手版笏也笏簿手版一物而异名韩曰舆服志八坐尚书执笏者自笔缀手版头其余王公卿士俱执手版正主于敬】留君住防食使立侍盘醆【醆爵也阻限切】薄暮归见君迎我笑而莞【莞微笑貌祝曰论语夫子莞尔而笑莞胡版切】指渠相贺言此是万金产吾爱其风骨粹美无可拣试将诗义授如以肉贯丳【孙曰丳所以贯肉初限切】开袪露毫末【孙曰袪衣袂开袪犹开怀也】自得髙嵼【嵼山屈曲貌祝曰选连岗岩以嵼一作蹇嵼髙貌孙曰楚词思蹇嵼而不释是矣○基展切嵼所简切】我身蹈丘轲【补注东坡诗云翁如退之蹈丘轲我身一作子身】爵位不早绾固宜长有人文章绍编刬【楚限切】感荷君子徳怳若乗杇栈【孙曰乗杇栈谓惊喜也○怳许徃切栈吐版切】召令吐所记解摘了瑟僩【孙曰解摘谓解释也诗瑟兮僴兮注矜庄寛大也礼记瑟兮僴兮恂栗也僴遐板切】顾视窓壁间亲戚竞觇矕【矕切视也韩曰说文目矕矕也祝曰前汉矕龙虎之文旧矣○觇丑帘切矕武板切】喜气排寒冬逼耳鸣睍睆【祝曰诗睍睆黄鸟睍胡睆切睆户版切】如今更谁恨便可耕灞浐【韩曰浐水出蓝田谷灞陵入灞孙曰灞浐长安二水名司马相如上林赋曰终始灞浐出入泾渭诗意谓有子如此便可谋归耕也○浐音产】
　　调张籍
　　【补注笔墨间録曰退之参李杜透机关处于调张籍诗见之我愿生两翅捕逐出八荒以下至乞君飞霞佩与我髙颉颃此领防语也从退之言诗者多而独许籍者以其有见处可传衣耳】
　　李杜文章在光豓万丈长不知羣儿愚那用故谤伤【集注元稹李杜优劣论云诗人以来未有如子美者李阳冰序李太白诗云风骚之后千载独步唯公一人退之论李杜无优劣如荐士诗云勃兴得李杜城南联句云蜀雄李杜抜感春诗云近怜李杜无检束醉留东野云昔年因读李白杜甫诗酬司门卢四兄望秋作云逺追甫白感至諴石鼓歌云少陵无人谪仙死及此云云公于李杜未尝分优劣也东坡谓公追逐李杜参翺翔亦可以见公之意魏道辅云公作此诗为征之发盖稹作李杜优劣论先杜后李故尔黄鲁直云吾友黄介读李白优劣论曰论文正不当如此予以为知言临川刚取四家诗则以老杜为第一文忠第二退之第三李白第四其说云欧公文章不及退之至诗则各有所长太白十首九説□与妇人其才豪俊亦可取也然文忠于退之退之于太白皆自谓不可企及何耶】蚍蜉撼大树【蚍蜉大螘也○蚍音毗蜉音浮】可笑不自量伊我生其后举颈遥相望【音忘】夜梦多见之昼思反微茫徒观斧凿痕不瞩治水航想当施手时巨刃磨天扬垠崖划崩豁【垠岸也一作根】乾坤罢雷硠【硠山崩声也孙曰左思曰拉猎雷硠韩曰硠磕石声郭璞江赋巴东之峡夏禹疏凿絶岸万文壁立霞駮又云豃如池裂豁若天开触曲崖以萦绕骇崩浪而相礧诗意谓李杜文章如禹疏凿江峡虽有迹可寻而当时运量之巧则今不可得而覩矣○硠音郎】惟此两夫子家居率荒凉帝欲长吟哦故遣起且僵【僵仆也】翦翎送笼中【韩曰襧衡鹦鹉赋闲以雕笼翦其翅羽】使看百鸟翔平生千万篇金薤垂琳琅【祝曰书厥贡惟球琳琅玕注球琳皆玉名琅玕石而似珠韩曰金薤书也古有薤叶书详见嵝山诗注琳琅石也言李杜文章播于金石云尔○琳音林琅音郎】仙官勑六丁【孙曰六丁者六甲中丁神也谓甲子旬丁卯为神之类】雷电下取将【补注异人记云上元中台州道士王逺知善易知人死生祸福作易总十五卷一日雷雨云雾中一老人语逺知曰所泄者书何在上帝命吾摄六丁雷电追取逺知惶惧据地旁有六人青衣巳捧书立矣老人责曰上方禁文自有飞文保衞金科秘藏都汝何者輙藏缃帙逺知曰青丘元老传授也】流落人间者太山一毫芒我愿生两翅【一作愿生两翅翎】捕逐出八荒精神忽交通百怪入我肠刺手抜鲸牙【祝曰周礼徒三刺○刺七赤切】举瓢酌天浆【魏道辅云髙至于酌天浆幽至于抜鲸牙其思深逺如此讵止于曹刘沈宋之间耶】腾身跨汗漫【孙曰淮南子若士与汗漫期于九垓之上汗漫犹茫洋也】不着织女襄【一作箱一作相孙曰诗跂彼织女终日七襄襄驾也从旦至暮七辰辰一移因谓之七襄今作相误也○着七畧切】顾语地上友经营无太忙乞君飞霞佩【祝曰乞与人物也后汉乞杨生师音气】与我髙颉颃【韩曰诗颉之颃之飞而上曰颉下曰颃○颉胡结切颃音航】
　　卢郎中云夫寄示送盘谷子诗二章歌以和之【卢郎中卢汀也孙曰盘谷在孟州齐源县太行山之南李愿居之因号盘谷子韩曰贞元十七年公送李愿归盘谷有序此时元和七年冬长安作详诗意可见又云十年蠢蠢随朝行盖自贞元十九年癸未为御史登朝至元和七年壬辰为十年矣东坡云退之寻常诗自谓不逮老杜此诗独不减子美云一本无二章二字】
　　昔寻李愿向盘谷正见髙崖巨壁争开张是时新晴天井溢【孙曰天井关名在太行山上水经曰天井溪出天井关此流注白水世谓之北流泉】谁把长劔倚太行【孙曰水自天井倾写而下如长劔之倚山韩曰宋玉赋曰良劔耿介倚天外○行音航】冲风吹破落天外【孙曰楚词冲风起兮水扬波冲风飘风也吹破谓吹此长劔之水】飞雨白日洒洛阳【孙曰水漂散如雨】东蹈燕川食旷野【燕川地名】有馈木蕨芽满筐【蕨菜也筐箱也】马头溪深不可厉【孙曰诗深则厉浅则揭由膝以下为掲由膝以上为涉由带以上为厉马头溪名】借车载过水入箱【孙曰言水深也箱车上筐可以盛者】平沙緑浪榜方口【祝曰榜进船又船人也楚词齐吴榜以击汰孙曰方口地名榜与搒同又音谤又胡孟切】鴈鸭飞起穿垂杨【鴈鸭一作鹜鴈一作燕鴈】穷探极览颇恣横【探他南切】物外日月本不忙归来辛苦欲谁为坐令再徃之计堕眇芒【一作渺茫】闭门长安三日雪推书扑笔歌慨慷【祝曰扑掷也蜀志未尝不扑之于池慷慨叹也韩曰魏武帝曰慨当以慷忧思难忘祝曰选中矫厉而慨慷注抑扬意气也○推他囘切扑弼角切慷音康】旁无壮士遣属和【祝曰属连也书尔忱不属和声相应也易其子和之○属音烛和胡卧切】逺忆卢老诗颠狂开缄忽覩送归作字向纸上皆轩昂又知李侯竟不顾方冬独入崔嵬藏【孙曰诗陟彼崔嵬崔髙山貌谓盘谷也】我今进退几时决十年蠢蠢随朝行【孙曰蠢蠢无知之貌】家请官供不报答无异雀鼠偷太仓行抽手版付丞相【手版笏也】不待弹劾还耕桑【劾胡防切又胡得切】
　　寄皇甫湜
　　【孙曰湜字持正睦州新安人诗故云睦州吏】
　　敲门惊昼睡问报睦州吏【睦一作乃】手把一封书【韩曰老杜述懐诗自寄一封书今已十月后】上有皇甫字拆书放床头【拆一作坼】涕与泪垂泗【孙曰自鼻为涕自目为泪泗水名洪曰涕泗一也退之此语似乎率尔余曰不然诗曰涕泗滂沱滂沱横流貌易曰出涕沱若言涕出如沱沱水名也今曰涕与泪垂泗言涕泪之出如泗水耳】昏昏还就枕惘惘梦相值【惘失志音罔】悲哉无竒术安得生两翅【韩曰北齐邢子牙游仙诗安得金仙术两腋生羽翼】
　　病中赠张十八
　　【韩曰张十八籍也贞元十四年公佐汴州籍为公所荐送明年登第又明年居丧服除补太常寺太祝此诗谓抱能未施邦岂籍未第时作或既第而未仕时乎欧阳尝评此诗见此日足可惜注】
　　中虚得暴下避冷卧北窓【韩曰晋陶潜髙卧北窓之下】不蹋晓鼓朝安眠听逄逄【逄逄鼓声也祝曰诗鼍鼓逄逄薄红切淮南子吕氏春秋皆作韸○韸薄江切今协窓字韵宜从韸之音】籍也处闾里抱能未施邦文章自娱戏金石日击撞【孙曰八音也金谓钟石谓磬】龙文百斛鼎笔力可独扛【说文扛横关对举也孙曰扬子秦掉武乌获任鄙扛鼎抃牛史记秦武王与孟说举龙文之鼎扛举也樊曰项羽力扛鼎○扛音江】谈舌久不掉【韩曰张仪掉三寸舌掉摇也徒吊切】非君亮谁双扶机导之言【机一作几】曲节初枞枞【樊曰博雅枞撞也祝曰前汉枞金鼓○枞音窓】半涂喜开凿派别失大江吾欲盈其气不令见麾幢【麾旌麾幢幡幢】牛羊满田野解斾束空杠【杠旗竿祝曰尔雅素练绸杠孙曰汉武帝元光二年匈奴将十万骑入武州塞见畜布野而无人收者怪之乃引还去所谓牛羊满田野解斾束空杠盖此类也○杠音江】倾罇与斟酌四壁堆甖缸【甖缶也缸瓶也酒器工音莺下胡江切】帷隔雪风照鑪钉明釭【釭灯也祝曰选西都赋金釭衔壁注谓灯也○钉音定又的令切釭音江】夜防纵捭阖【捭开也韩曰谷子有捭阖篇旧史言籍性诡激而公诗言其捭阖信矣捭音摆阑一作话】哆口疎眉痝【哆唇下垂痝多毛貌洪曰公穪张籍哆口疎眉痝魏灏称李太白眸子炯然哆如饿虎二公状貌可想见也○哆昌者切】势侔髙阳翁坐约齐横降【孙曰郦食其髙阳人田横立田广为齐王身相之以距汉髙帝使食其说横与连和横然之罢厯下军慿轼下齐七十余城○降胡江切】连日挟所有形躯顿胮肛【胮肛胀大之貌上匹江切下许江切】归将乃徐谓子言得无哤【樊曰管子四民杂处则其言哤注哤乱也孙曰哤杂也得无哤谓籍所言其间得无杂乎○哤音厖】回军与角逐【角鬬也军一作君】斫树收穷厐【孙曰史记孙膑为厐涓所刖防齐使如魏窃载与归其后魏攻韩韩告急于齐使田忌将而徃直走大梁厐涓闻之去韩而归膑度其行暮当至马陵乃斫大树白而书之曰厐涓死于此树之下而令善射者万弩夹道而伏涓果夜至斫树下见白书鑚火烛之读未毕齐军万弩俱发涓兵败乃自刭曰遂成孺子之名韩曰公始也扶机导籍使之言且匿其麾幢解斾束扛而示之弱籍乃纵其捭阖如郦生之下齐既连日挟其所有躯病语哤乃为公所败是犹孙膑之收厐涓也○厐波江切】雌声吐欵要酒壶缀羊腔【韩曰腔肫羊一云羊脂祝曰张鷟朝野签载案后一腔东猪肉○腔苦江切】君乃昆仑渠【孙曰河出昆仑昆仑渠谓河也】籍乃岭头泷【樊曰泷音双水名在岭南又闾江切奔湍也南人谓湍为泷】譬如蚁垤微讵可陵岤【上苦江切字或作崆下五江切字当作南都赋曰其山则崆嶱嵑】愿终赐之教斩抜枿与桩【枿芽也桩橛也枿牙葛切桩株江切】从此识归处东流水淙淙【淙淙水声韩曰籍既为公所败乃自以为岭头之泷不足以方昆仑之渠蚁垤之防不足以陵岤之山愿终受教于公而公所以导其所归也○淙土江切】
　　杂诗
　　【一作杂言韩曰诗意盖有所讽观向者夸夺子与白黒未及分之句似不徒作也】
　　古史散左右诗书置后前岂殊书蠹虫【一作蠹书虫】生死文字间古道自愚惷【祝曰惷愚也周礼三赦曰惷愚○陟降切一作戆】古言自包纒当今固殊古谁与为欣欢独携无言子共升昆仑颠【樊曰王逸离骚经注昆仑山在西北其髙一万一千里孙曰昆仑仙人所居处一曰阆风韩曰列子周穆王驾八骏之乗升昆仑之丘】长风飘襟裾遂起飞髙圆下视防九州【防一作禹】一尘集毫端遨嬉未云几下已亿万年向者夸夺子万坟压其巅惜哉抱所见白黒未及分慷慨为悲咤【韩曰郭璞游仙诗抚心独悲咤○咤陟驾切】泪如九河翻【孙曰书九河既导九河谓徒骇马颊之类韩曰晋顾恺之哭桓宣武泪如倾河注水】指摘相告语虽还今谁亲【樊曰此屈原所以去世离俗道夫昆仑已而临睨旧乡则曰国无人兮莫我知也】翩然下大荒被髪骑骐驎【孙曰谓公贬去樊曰东坡为公潮州庙诗终篇多取此意】
　　寄崔二十六立之
　　【孙曰贞元四年侍郎刘太真知举放进士三十六人立之中第韩曰公尝为立之作蓝田县丞壁记元和十年也记所载立之战艺出人及言事黜官皆与诗意合又有赠立之诗乃在元和元年而此云别来就十年盖自元年后方相别至是作诗为寄亦当在元和十年也】
　　西城员外丞【孙曰西城谓蓝田元和初立之以前大理评事言事黜官再转为蓝田县丞】心迹两倔竒【祝曰选云创阿房之倔竒倔髙起貌渠物切一本作崛一作掘】徃岁战词赋不将势力随下驴入省门左右惊分披傲兀坐试席深丛见孤罴文如翻水成初不用意为四座各低面【一作囘】不敢捩眼窥【韩曰捩拗也力结切补注苕溪诗话云音丽瑟琶拨也谓左右窥】升阶揖侍郎【孙曰侍郎谓知举者详见题注】归舍日未欹佳句喧众口考官敢瑕疵连年收科第【孙曰贞元中立之试京师再进再屈四年登第】若摘颔底髭回首卿相位通途无它歧【韩曰列子大道以多岐亡羊途一作达】岂论校书郎【孙曰立之登第后除秘书省校书郎】袍笏光参差童稚见称说祝身得如斯侪辈妬且热喘如竹筒吹老妇愿嫁女不约论财赀老翁不量分累月笞其儿搅搅争附托【搅搅乱也音绞一作扰扰】无人角雄雌由来人间事翻覆不可知安有巢中鷇【补注鸟生子须母哺曰鷇音寇】挿翅飞天陲【祝曰陲边也左氏防刘我边陲音垂】驹麛着爪牙【麛音迷着陟畧切】猛虎借与皮【孙曰驹马子麛鹿子言二物之小乃着以爪牙借以虎皮而立之独不然也】汝头有缰系【缰马组音姜】汝脚有索縻蹈身泥沟间谁复禀指防不脱吏部选可见偶与竒【孙曰竒只不偶也居宜切】又作朝士贬得非命所施客居京城中十日营一炊逼走巴蛮恩爱座上离昨来汉水头始得完孤羁桁挂新衣裳【韩曰桁衣椸也周庾信对烛赋灯前桁衣殊不亮○桁音行又下浪切】盎弃食残糜茍无饥寒苦那用分髙卑怜我还好古宦涂同险巇【巇山险也巇虚宜切】每旬遗我书【遗以醉切】竟岁无差池【补注差池两相差左传何敢差池○差楚宜切】新篇奚其思风幡肆逶迤【幡一作旙】又论诸毛功劈水看蛟螭【劈博厄切一作擘】雷电生睒睗【韩曰睒睗疾视貌选忘其所以睒睗孙曰睒暂见也言雷电睒烁见其光如日睒音闪睗音释】角鬛相撑枝【鬛髪长貌音猎】属我感穷景把笔能不摛【摛舒也祝曰汉班固答宾戏摛藻如春华○摛抽知切能不字一本作不能】唱来和相报愧叹俾我疵【疵黒病疾移切】又寄百尺防绯红相盛衰功能喻其诚【功一作巧】深浅抽肝脾开展放我侧方餐涕垂匙朋友日凋谢存者逐利移子宁独迷误缀缀意益弥举颈庭树豁狂飇巻寒曦迢递山水隔何由应埙篪【樊曰诗何人斯伯氏吹埙仲氏吹篪注土曰埙竹曰篪相应和如此】别来就十年君马记騧骊【騧骊马名孙曰诗騧骊是骖注云黄马黒喙曰騧说文云骊马深黒色○騧音骊音离】长女当及事谁助出帨缡【帨乃佩巾孙曰所以拭物礼记子事父母左佩纷帨刀砺是也缡者妇人之袆所以蔽膝诗亲结其缡祝曰缡緌也注即今之香缨也帨音税缡音离】诸男皆秀朗几能守家规文字锐气在辉辉见旌麾摧肠与蹙眉【潮本作慼眉又一作戚居洪曰作戚居者非是】能复持酒巵我虽未耋老【孙曰僖九年左氏伯舅耋老无下拜耋谓年七十也】髪秃骨力羸所余十九齿飘飖尽浮危花着两眼视物隔褷防【祝曰选鳬篱离褷注毛羽初生貌防未详或作褵衣带也樊韩本作防云与篱同太经者幽摛万物而不见其形褷所宜切防吕支切】燕席谢不诣游鞍悬莫骑孜孜凭书案【祝曰广韵凭依几也皮孕切又皮陵切孜孜一作敦敦笔墨闲録曰敦字出诗敦彼独宿注】譬彼鸟粘黐【唐曰黐用以粘鸟宋幽明録多买黐以涂壁黐丑知切】且吾闻之师不以物自隳【自一作相】孤豚服粪壤【服一作眠】不慕太庙牺【孙曰庄子或聘于庄子应其使曰子见夫牺牛乎衣以文绮食以刍菽及其牵而入于太庙虽欲为孤豚其可得乎】君看一时人几辈先腾驰过半黒头死阴虫食枯骴【骴残骨音疵】欢华不满眼咎责塞两仪【洪曰魏道辅云诗恶蹈袭古人亦有袭而愈工若出于巳者盖思愈精则语愈深也魏人章疏云福不盈眦祸将溢世退之则曰欢华不满眼咎责塞两仪盖工于前也】观名计之利讵足相陪裨【裨补也増也祝曰蜀志必能裨补阙漏宾弥切】仁者耻贪冒受禄量所宜【受一作重】无能食国惠岂异哀癃罢【癃罢倦也祝曰病也史记臣不幸有罢癃之病上音隆下音皮】久欲辞谢去休令众睢睢【睢睢视上逆也孙曰众目所视也韩曰列子而防睢而盱盱而谁与居睢音隳】况自婴疹疾【说文疹唇疡也祝曰选思百忧而自疹注疹疾也音轸】宁保躯不赀【祝曰后汉书云不足以偿不赀之身赀即移切】不能死前罢【祝曰罢止也休也论语欲罢不能薄蟹切】内实慙神只旧籍在东都【樊曰公旧家河南后居于长安】茅屋枳棘篱还归非无指灞渭扬春凘【凘解冰也音斯又息移切】生兮耕吾疆死兮埋吾陂文书自传道奚仗史笔垂【奚一作不】夫子固吾党新恩释衔羁去来伊洛上相待安罛箄【孙曰尔雅鱼罟谓之罛江东呼小笼为箄孙曰诗施罛濊濊鱼网也箄亦取鱼器上音孤下音卑】我有双饮醆其银得朱提【孙曰朱提汉县名属犍为郡县有朱提山出银网祝曰汉朱提银八两为一流直一千五百八十他银一流直一千是为银货二品朱音殊提音时】黄金涂物象雕镌妙工倕【祝曰倕广韵云黄帝时巧人庄子攦工倕之指孙曰庄子工倕旋而盖规矩倕人名尧时共工音垂】乃令千里鲸么麽微螽斯【祝曰么麽小貌螽斯蝗类以股鸣者韩曰班彪曰么麽不及数子诗螽斯注蚣蝑也孙曰螽斯幽州人谓之舂箕言工人之巧能使千里鲸鱼小如螽斯也○麽亡果切螽之中切】犹能争明月摆掉出渺弥【祝曰渺弥大水貌选渺弥湠漫上亡诏切下音眉】野草花叶细不辨薋菉葹【樊曰离骚经薋菉葹以盈室王逸注薋音咨蒺藜也菉音緑王刍也葹音施枲耳也三者皆恶草以喻谗佞盈侧孙曰薋与茨同或曰菉蓐草葹巻施草抜心不死】緜緜相纠结状似环城陴【陴城上垣孙曰左氏郑人大哭守陴者皆哭陴一名埤埤音脾】四隅芙蓉树【樊曰离骚集芙蓉以为裳注芙蓉莲华也】擢豓皆猗猗【猗猗长也】鲸以兴居状【补注诗之六义四曰兴兴者比物而赋也许应切一本作状兴居又一作兴君身】失所逢百罹【孙曰诗逢此百罹百忧也】月以喻夫道僶俛励莫亏【僶音泯莫一作其】草木明覆载妍臭齐荣萎【孙曰萎衰也诗无草不死无木不萎于为切臭一作丑】愿君恒御之行止新燧觿【韩曰诗大东鞙鞙佩璲注璲瑞也芄兰童子佩觿注觿所以解结成人之佩也孙曰礼记左佩纷帨刀砺小觿金燧燧可取火于日觿貌如锥以象骨为之以解结也○燧音遂觿许规切又音携新一作亲又一作杂】异日期对举【期一作朝】当如各分支【樊曰支说文一日分也】
　　月蚀诗　　　　　　　　　卢　仝
　　【卢仝自号玉川子孙曰史谓仝诗以讥切元和逆党按仝诗作于元和五年而宦官陈洪志之乱乃在于十五年安得预知而刺之盖唐史误也】
　　新天子即位五年岁次庚寅【孙曰宪宗元和五年岁次庚寅】斗柄挿子【孙曰斗随月转故十一月挿子】律调黄钟【孙曰黄钟十一月律】森森万木死僵立【孙曰僵死不朽谓寒甚木皆若立死也】寒气赑屭顽无风【赑屭作力貌上平秘切下许气切】烂银盘从海底出来照我家草屋东【一无家字】天色泔滑凝不流【泔米潘也古三切】冰光交贯寒曈昽【孙曰曈昽不明貌】初疑白莲花浮出龙王宫八月十五夜比并不可双此时怪事发有物吞食来【孙曰物谓蟇也隐三年公羊传曰有食之何也吐者外坏食者内坏阙然不见其壊有食之者也】轮如壮士斧斫坏【轮月轮也】桂似雪山风拉摧【桂月中桂树也】百链镜照见胆平地埋寒灰火龙珠飞出脑却入蚌蛤胎摧轮破璧眼看尽【摧轮一作捶环】当天一搭如炲煤【孙曰炲煤灰集屋也○炲堂来切煤莫杯切】磨踪灭迹须臾间便似万古不可开不料至神物【孙曰物谓月也】有此大狼狈星如撒沙出争头事光大奴婢炷暗灯【一作炷灯看】揜菼如蝳蝐【孙曰揜菼黒暗貌蝳蝐如形生南方海中揜乌感切菼吐感切】今夜吐焰长如虹孔隙千道射户外【隙窍也】玉川子涕泗下中庭独自行念此日月者太阴太阳精皇天要识物日月乃化生走天汲汲劳四体与天作眼行光明此眼不自保天公行道何由行吾见阴阳家有说望日蚀月月光灭朔月掩日日亏缺【孙曰月食望日食朔】两眼不相攻此说吾不穷又孔子师老子云五色令人目盲吾恐天似人好色即丧明幸且非春时万物不娇荣青山死瓦色【一作死灰色一作破瓦色】浸水冰峥嵘花枯无女豓鸟死沈歌声顽冬何所好偏使一目盲【孙曰言冬时无色可好而盲也】传闻古老说月蚀虾蟇精【孙曰张衡灵宪曰姮娥奔月是为蟾蜍】径围千里入汝腹汝此痴騃阿谁生可从海窟来便解縁青冥【孙曰青冥云霄】恐是眶睫间【眶目眶音匡】揜塞所化成黄帝有四目帝舜重瞳明【孙曰春秋孔演图曰苍颉四目是谓并明舜重瞳子是谓重明今云黄帝四目未详】二帝悬四目四海生光辉吾不遇二帝【黄帝帝舜】滉漭不可知【滉湖广切漭谟朗切】何故瞳子上坐受虫豸欺长嗟白兔捣灵药恰似有意防奸非药成满臼不中度【孙曰度方也】委任白兔夫何为【孙曰傅拟天问日月中何有白兔捣药兴福降祉】忆昔尧为天十日烧九州【孙曰淮南子尧时十日并出草木焦枯尧命羿射十日中其九乌皆死】金烁水银流玉焰丹砂焦【孙曰楚词十日并出流金烁石焰一作熠】六合烘为窑尧心増百忧帝见尧心忧勃然发怒决洪流【孙曰孟子当尧之时洪水横流】立拟沃杀九日妖天髙日走沃不及但见万国赤子生鱼头【鱼多貌○侧立切】此时九御导九日【孙曰九御九日之御】争持节幡麾幢旒【孙曰节幡麾幢流皆旌旗也】驾车六九五十四头蛟螭虬【孙曰海日驾六车故九日驾五十四头蛟螭虬三者皆龙属】掣电九火辀汝若蚀开齱龉轮【齱侧留切一作龃】御辔执索相爬钩推荡轰喝入汝喉【喝呼合切】红鳞焰乌烧口快【乌一作鸟】翎鬛倒侧声醆邹【孙曰醆邹即翎鬛声倒低潦切醆一作酸】撑肠拄肚儡傀如山丘【儡傀髙貌上洛罪切下口罪切】自可饱死更不偷不独填饥坑亦解尧心忧恨汝当食【孙曰谓日也】藏头压脑不肯食【藏一作埋压一作擫】不当食【孙曰谓月也】张唇哆觜食不休【哆张也昌者切】食天之眼养逆命安得天帝请汝刘【孙曰刘杀也】呜呼人养虎被虎齧天媚蟇得瞽疾虾蟇敢将天眼瞎乃知恩非类【孙曰非类异物】一　一作自孽【孙曰书自作孽不可活孽灾也】吾见患眼人必索良工诀【孙曰诀方诀也】想天不异人爱眼固应一安得常娥氏【孙曰淮南子羿请不死之药于西王母常娥窃之奔月宫】来习扁鹊术手操摏喉戈【孙曰文九年左氏叔孙得臣败狄于咸获长狄侨如富父终甥摏其喉以戈杀之】去此睛上物初既犹蒙眬既久如抺漆但恐功业成便此不吐出玉川子又涕泗下心祷再拜额搨沙土中【搨叩也】地上虮虱臣仝告诉帝天皇臣心有铁一寸可刳妖蟇痴肠上天不为臣立梯橙【低邓切】臣血肉身无由飞上天扬天光封辞付与赤心风【赤一作小】越排阊阖入紫宫【孙曰阊阖天门紫宫天座】密迩玉几前擘拆奏上臣仝顽愚胷敢死横于天代天谋其长东方青龙角挣防尾拽风当心开明堂【孙曰东方角亢氐房心尾箕房居其中凡四星为明堂】统领三百六十鳞虫【孙曰大戴礼曰介虫三百六十为长鳞虫三百六十龙为长】坐理东方宫月蚀不救援安用东方龙南方火鸟赤泼血项长尾短飞跋躠【跂躠飞貌○躠音薛】头戴井冠髙达枿【达枿髙貌枿五葛切】月蚀乌宫十二度乌为居停主人不觉察贪向何人家行赤口毒舌毒虫头上吃却月不啄杀虚贬眼明防防【防防深貌上于八切下呼穴切明一作赤贬字疑误】乌罪不可雪西方攫虎立踦踦【踦踦虎立皃居竒切】斧为牙凿为齿偷牺牲食封豕【孙曰左氏吴为封豕长蛇封豕者大豕也】大蟇一脔固当软美似见不见是何道理爪牙根天不念天天若准拟错准拟北方寒被蛇防藏头入殻如入狱蛇防束束破殻寒夏鼈一种味且当以其肉充臛死殻没信处【一本作且当臛其肉一底板没信处】唯堪支床脚【孙曰史记防传南方老人用支床足行二十余岁老人老移床尚生不死】不堪鑚灼与天卜【孙曰庄子宋元君得白七十二钻而无遗防三礼图曰以上春灼后左夏灼前左秋灼前右冬灼后右】岁星主福徳【孙曰岁星所居久其国有徳厚五谷丰昌不可伐】官爵奉董秦【孙曰董秦季忠臣也朱泚反以为司空兼侍中泚逼奉天以为京城留守】忍使黔娄生覆尸无衣巾【孙曰黔娄鲁人皇甫谧髙士传黔娄先生死曽参与门人来吊曽参曰何以为諡妻曰以康为諡曽子曰先生存时食不充虚衣不盖形死则手足不敛傍无酒食何乐于此而諡为康哉】天失眼不吊岁星胡其仁荧惑矍铄翁【孙曰后汉马援年六十二据鞍顾眄以示可用帝曰矍铄哉是翁也矍铄勇健貌】执法大不中【孙曰荧惑为理外则理兵内则理政为天子之理中字一本作平】月明无罪过不糺食月虫【孙曰糺劾也虫蟇也】年年十月朝太微【孙曰太微天子庭五帝之座】支卢谪罚何灾防【支一作有】土星与土性相背【孙曰土星填星也】反养福徳生祸害到人头上死破败今夜月蚀安可防太白真将军怒激锋铓生恒州阵斩郦定进【孙曰元和五年讨恒州王承宗神防大将郦定进战死】项骨脆甚春蔓菁【蔓菁菜名】天惟两眼失一眼将军何处行天兵辰星任廷尉【孙曰辰星主廷尉】天律自主持【孙曰天律天之法律】人命在盆底固应乐见天盲时天若不肯信试唤皋陶【孙曰皋陶主刑】一问如今时【一本作一问一如今宜】三台文昌宫【孙曰文昌六星在北斗魁前西近文昌二星曰上台次二星曰中台东二星曰下台】作上天纪纲环天二十八宿【孙曰袭绕二十八宿谓角亢之属也】磊磊尚书郎整顿排班行劔握他人将一四太阳侧一四天市旁【孙曰市垣二十二星在旁星东北】操斧伐大匠两手不怕伤弧矢引满反【孙曰天弧九星在狼星东南】天狼呀啄明煌煌【孙曰天狼一星在东井东南】痴牛与騃女【孙曰牵牛六星须女四星】不肯勤农桑徒劳淫思旦夕遥相望【劳下一有含字】蚩尤簸旗弄旬朔【孙曰蚩尤旗妖星也类彗而后曲旬朔亦作旬始亦妖星名旬始北斗旁如雄鸡】始捶天皷鸣珰琅【孙曰天皷亦星名也】枉矢能蛇行【孙曰枉矢类流星色苍黒蛇行望之如有毛白长数匹着能字一本作龙】眊目森森张【眊一作眉】天狗下防地【孙曰天狗状如犬奔星色黄有声其止地类狗所坠见则四方相射千里破军杀将】血流何滂滂谲险万万党构架何可当眯目亹成就【一作耽】害我光明王请畱北斗一星相北极指挥万国悬中央此外尽扫除堆积如山冈赎我父母光当时指星没星雨如折浆【孙曰庄七年四月辛卯夜恒星不见夜中星陨如雨左氏曰星陨如雨与雨偕也折浆者言如酒浆之坠折一作平】似天防事发叱喝诛奸僵【一作狂】何故中道废自遗今日殃善善又恶恶郭公所以忘【孙曰新序齐桓公出游见郭氏之墟问野人曰郭氏盍为墟野人曰善善而恶恶桓公曰善善而恶恶人之善行也其墟何也野人曰善善而不能用恶恶而不能去是以为墟】愿天神圣心无信他人忠玉川子辞讫风色格格近月黒暗边似有动劔防须臾痴蟇精两吻自决拆初露半个璧渐吐满轮魄众星尽原赦一蟇独诛磔【磔烈也陟格切】腹肚忽脱落依旧挂穹碧光彩未苏来惨淡一片白奈何万里光受此吞吐厄再得见天眼感荷天地力或问玉川子孔子修春秋二百四十年月蚀尽不收今子咄咄辞固合孔意不玉川子笑答或请听逗遛孔子父母鲁讳鲁不讳周书外书大恶【孙曰春秋传曰外大恶书内大恶不书】故月蚀不见收余命唐天口食唐土唐礼过三唐乐过五小犹不说大不可数灾殄无有小大瘉安得引衰周研覈其可否日分昼月分夜辨寒暑一主刑一主徳政乃举孰为人面上一目偏可去愿□完两目照下万方土更不瞽万万古
　　月蚀诗效玉川子作
　　【孙曰仝作月蚀诗示公公称其工然以其灰诡故颇加櫽括而作此篇或云馆中本云删玉川子作补注陈齐之曰退之效玉川子月蚀诗乃删卢仝冗语耳非效玉川也韩虽法度森严便无卢仝豪放之气】
　　元和庚寅斗挿子月十四日三更中【孙曰元和年十一月十四日也一本作十五日】临临万木夜僵立【僵音姜】寒气赑屭顽无风【祝曰选巨灵赑屭韩曰赑屭状大貌玉篇云有力也上平秘切下虚器切一本作奰屃一作屃奰字异音同】月形如白盘【韩曰李白诗少时不识月唤作白玉盘】貌貌上天东【貌貌逺也音邈】忽然有物来噉之不知是何虫如何至神物遭此狼狈防【唐曰狼狈犹乖舛也神异经狈无前足附狼而行选亦狼狈而可慜狈音贝】星如摋沙出【祝曰摋抹杀公羊宋万臂摋仇收碎其首注侧手击曰摋孙曰月食则星多出如摋沙之多也○摋苏割切一作撒】攅集争强雄油灯不照席是夕吐焰如长虹【祝曰焰火光也音艶一本作长如虹】玉川子涕泗下中庭独行念此日月者为天之眼睛此犹不自保吾道何由行尝闻古老言疑是虾蟇精经圆千里纳汝腹【孙曰经圆千里谓月也】何处养汝百丑形爬沙脚手钝【爬沙行貌○爬蒲巴切一作杞】谁使汝解縁青防【孙曰青防天也】黄帝有四目【见上注黄一作皇】帝舜重其明【韩曰贾谊过秦论舜重瞳子】今天祗两目【孙曰日月】何故许食使偏盲尧呼大水浸十日【韩曰书汤汤洪水滔天十日见前注】不惜万国赤子鱼头生【韩曰左氏刘子谓赵孟曰微禹吾其鱼乎】汝于此时若食日虽食八九无嚵名【祝曰说文嚵小也音鉏衔切】赤龙黒乌烧口热翎鬛倒侧相搪撑【祝曰搪搪揬也世说何乃刻画无盐以搪揬西施耶撑撑拄也○搪音唐】婪酣大肚遭一饱【婪贪也祝曰楚辞众皆竞进以贪婪注爱财曰贪爱食曰婪婪与惏同卢含切】饥肠彻死无由鸣后时食月罪当死天罗磕帀何处逃汝刑【孙曰天罗天网磕帀周密貌磕音榼一作□一本无汝字】玉川子立于庭而言曰地行贱臣仝【一作今】再拜敢告上天公臣有一寸刃可刳防蟇肠【刳空胡切】无梯可上天天阶无由有臣踪寄牋东南风天门西北祈风通丁宁附耳莫漏泄薄命正值飞廉慵【孙曰吕氏春秋云风师曰飞廉汉书音义云飞廉神禽能致风气身似鹿头如雀有角而蛇尾文如豹文】东方青色龙【孙曰此言苍龙】牙角何呀呀【呀呀小貌忿争声○呀音牙】从官百余座【一有从应二字】嚼啜烦官家月蚀汝不知安用为龙窟天河【孙曰天河即天汉窟穴也谓穴居天河之中】赤鸟司南方【孙曰此言朱鸟也】尾秃翅觰沙【觰角开也祝曰说文觰挐兽也孙曰觰沙开张貌上陟加切今本误作】月蚀于汝头汝口开呀呀【呀呀张口貌许加切】虾蟇掠汝两吻过忍学省事不以汝觜啄虾蟇于菟蹲于西【孙曰此言白虎也左氏楚人谓虎为于菟○于音乌菟音徒蹲音存菟字一本作兔】旗旄衞毵防【孙曰旄亦旗属毵防长貌祝曰防毛衣也○毵音参防音沙】既从白帝祠【孙曰礼记立秋之月天子率公卿迎秋于西郊祭白帝曰招拒则白虎当预祭】又食于蜡礼有加【韩曰礼记天子大蜡八迎虎谓其食田豕蜡助驾切亦作防】忍令月被恶物食枉于汝口挿齿牙乌龟怯奸怕寒缩颈以殻自遮【孙曰此言武】终令夸蛾扶汝出【韩曰列子帝命夸娥氏二子负二山注夸娥盖有神力者也○扶一作抉】卜师烧锥鑚灼满板如星罗【孙曰卜师卜人也周礼有卜师掌开之四兆菙氏掌共燋契以待卜事注樵如樵薪之樵谓所灼龟之木契谓契龟之凿即公所谓锥也板龟甲也韩曰庄子神龟智能七十鑚而无遗防不能避刳肠之患】此外内外官【孙曰汉天文忠经星常宿中外官百一十八名七百八十三星】琐细不足科臣请悉埽除慎勿许语令啾哗并光全耀归我月盲眼镜浄无纎瑕弊蛙拘送主府官帝箸下腹尝其皤【皤腹下白貌祝曰宣公二年左氏宋华元为植巡功城者讴曰晘其目皤其腹皤腹大腹也皤音婆】依前使兔操杵臼玉阶桂树闲婆娑【韩曰酉阳杂俎月中有桂髙五百丈】恒娥还宫室【恒娥见前注室一作堂】太阳有室家【韩曰日为太阳之精礼记君之与后犹日之与月盖室家之义也】天虽髙耳属地感臣赤心使知臣意【一作使臣知意】虽无口言潜喻厥防有气有形皆吾赤子虽忿夭伤忍杀孩稚还女月明安行于次尽释众罪以蛙磔死【磔裂也竹客切】
　　孟先生诗
　　【孟郊字东野樊曰东野志云年几五十始以尊夫人命来京师从进士试而登科记东野及第在贞元十二年此诗未第前作以其下第送之谒张建封于徐也贞元四年建封镇徐州李习之常以书荐东野有曰郊将为他人所得而大有立于世与其短命而死皆不可知二者将有一于郊它日为执事惜之其后韦庄请追赠不及第人郊在其中而摭言谓庄以郊为不第者为误且曰郊贞元十二年及第佐徐州幕卒则东野果为建封所用矣今考新旧史及公所志东野墓尝佐郑余庆于东都余庆镇兴元奏为从事辟书下而卒未尝佐徐也摭言误耶将用之未及而为余庆所得耶卒如习之所料耶按史建封卒以贞元十六年而东野后建封十四年卒或者建封将用之未及而巳卒亦未可知也时东野亦有答韩愈李观固献张徐州之作今附于后】
　　孟郊江海士【韩曰老杜沈兵马诗张公一生江海客】古貌又古心尝读古人书谓言古犹今作诗三百首冥黙咸池音【孙曰庄子黄帝之乐曰咸池冥一作杳】骑驴到京国欲和薫风琴【孙曰家语舜弹五之琴曰南风之薫兮可以解吾民之愠兮又礼记舜作五之琴以歌南风】岂识天子居九重郁沈沈【韩曰宋玉九辨岂不郁陶而思君兮君之门以九重猛犬狺狺而迎吠兮关梁闭而不通】一门百夫守无籍不可寻【孙曰籍者为二尺竹牒记其年纪名字物色县之宫门案省相应乃得入也】晶光荡相射【孙曰前汉太阳之晶晶亦光也世本逄防作射易水火不相射晶音精○射食亦切】旗防偏以森迁延乍却走惊怪靡自任【任堪也如林切】举头看白日泣涕下霑襟【韩曰庄子丽之姬晋国之始得之也涕泣霑襟】朅来游公卿【朅去也丘列切】莫肯低华簮谅非轩冕族应对多差参【补注艺苑雌黄云古诗押韵或有语颠倒而理无害者如退之以参差为差参以玲珑为珑玲是也汉皋诗话云韩愈孟郊辈才豪故有湖江白红慨慷之句后人亦难仿效】萍蓬风波急桑榆日月侵【韩曰淮南子日垂西景在于树祝曰桑榆谓晚景也】奈何从进士【见题注】此路转岖嵚【岖嵚山不平貌祝曰选举目眺岖嵚补注范曅曰随山上岖嵚区钦二音】异质忌处羣孤芳难寄林谁怜松桂性竞爱桃李阴朝悲辞树叶夕感归巢禽顾我多慷慨穷檐时见临【檐一作阎韩曰原宪在草泽中子贡相衞排藜藿入穷阎过谢原宪也】清宵静相对髪白聆苦吟采兰起幽念【韩曰骚予既滋兰之九畹兮又蕙树之百亩冀枝叶之峻茂兮愿俟时乎吾将刈诗意若取此孙曰束晳南陔诗言采其兰采兰言念亲思归也起一作赴】眇然望东南秦吴修且阻【孙曰秦长安吴东野所居】两地无数金我论徐州牧【徐州牧张建封】好古天下钦【孙曰建封为徐州有喜士之称许孟容李博等皆在幕中】竹实鳯所食【孙曰诗义疏曰鳯非梧桐不栖非竹实不食韩曰晋符坚曰鳯凰非竹实不食】徳馨神所歆【孙曰书黍稷非馨明徳惟馨歆享也】求观众丘小必上泰山岑【韩曰孟子孔子登泰山而小天下杨子升东岳而知众山之迤逦也祝曰岑小而髙音□簪切】求观众流细必泛沧溟深【韩曰孟子观水有术必观其澜孙曰竹实徳馨泰山沧溟皆言建封也溟一作海】子其听我言可以当所箴既获则思返无为久滞淫卞和试三献【孙曰琴操卞和得玉献楚懐王懐王以其欺谩斩其一足怀王死子平王立又献之平王王又以为欺斩其一足平王死子立为王复献之中果有玉于是封和为陵阳侯或作楚之厉武共三王】期子在秋砧
　　答韩愈李观别因献张徐州　　孟　郊
　　富别愁在顔贫别愁销骨懒磨青铜鉴畏见新髪白古树春无花子规啼有血离弦不堪听一听四五絶世途非一险俗虑有千结有客步大方驱车独迷辙故人韩与李逸轮双皎洁哀哉催折归赠词从横设徐方国东枢元戎天下杰襧衡投刺游王粲吟诗谒髙情无遗照明抱开晓月在士不埋寃有雠皆为雪愿为竒草木永向君地列愿为古琴瑟永向君前发欲识丈夫心曽将孤劔说
　　射训狐
　　【集注唐五行志鸺鹠一名训狐或曰训狐其声因以名之此诗贞元中作时徳宗以强明自任倚裴延龄韦渠牟等商天下事自谓明而卒陷不明士之浮躁甘进者争出其门诗意端有所讽也梅圣俞集有拟韩吏部射训狐诗亦各有所寓意云耳】
　　有鸟夜飞名训狐矜防挟狡夸自呼乗时阴墨止我屋声势慷慨非常麤安然大唳谁畏忌【祝曰唳鹤鸣晋史华亭鹤唳音戾】造作百怪非无须聚征妖自朋扇【征召也】摆掉栱角頽塈涂【祝曰栱大杙选栾栱天矫而交结塈涂书惟其涂塈茨○摆补买切掉徒吊切塈音洎】慈母抱儿怕入席那暇更防鸡窠雏我念乾坤徳泰大卵此恶物常勤劬纵之岂即遽有害斗柄行拄西南隅【孙曰天明将去○拄冢庚切】谁谓停奸计尤剧意欲唐突羲和乌【孙曰羲和日御五经通义日中有三足乌】侵更厯漏气弥厉【孙曰漏所以夜谓挈壶也厉猛恶也】何由侥幸休须叟咨余徃射岂得巳候汝两眼张睢盱【睢盱视不正也韩曰列子而睢睢而盱盱上音虽下香于切】枭惊堕梁蛇走窦【梁栋梁窦穴也○枭坚尧切走一作入】一矢斩颈羣雏枯【矢一作夫】
　　将归赠孟东野房蜀客
　　【樊曰讳行録云房次卿字蜀客登科记蜀客贞元七年登第房武墓志云男次卿有大才公祭房君文云五官蜀客东野集有祭房十五次卿少府篇即其人也客一作人非是】
　　君门不可入势利互相推借问读书客胡为在京师举头未能对闭眼聊自思倐忽十六年【韩曰公贞元十五年来京师至是十七年为十六年矣】终朝苦寒饥宦涂竟寥落鬓髪坐差池【孙曰差池不齐貌坐一作生】颍水清且寂箕山坦而夷【孙曰嵇康髙士传曰许由字武仲尧舜欲让以天下由乃遯耕于中岳颍水之阳箕山之下韩曰此即公祭老成文云当求数顷之田于箕颍之上之意也】如今便当去咄咄无自疑【咄咄呵也祝曰后汉咄咄子陵晋史殷浩为温所废终日书空作咄咄怪事四字疑一作痴又一作咄咄汝无痴】
　　汴州别韩愈诗　　　　　　孟　郊
  </div>
  <div class="pagination">
   <a href="五百家注昌黎文集_page6.html">
    上一页
   </a>
   <span>
    ...
   </span>
   <a href="五百家注昌黎文集_page2.html">
    2
   </a>
   <a href="五百家注昌黎文集_page3.html">
    3
   </a>
   <a href="五百家注昌黎文集_page4.html">
    4
   </a>
   <a href="五百家注昌黎文集_page5.html">
    5
   </a>
   <a href="五百家注昌黎文集_page6.html">
    6
   </a>
   <span class="current-page">
    7
   </span>
   <a href="五百家注昌黎文集_page8.html">
    8
   </a>
   <a href="五百家注昌黎文集_page9.html">
    9
   </a>
   <a href="五百家注昌黎文集_page10.html">
    10
   </a>
   <a href="五百家注昌黎文集_page11.html">
    11
   </a>
   <a href="五百家注昌黎文集_page12.html">
    12
   </a>
   <span>
    ...
   </span>
   <a href="五百家注昌黎文集_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
