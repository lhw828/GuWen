<!DOCTYPE html>
<html>
<head>
    <meta charset="UTF-8">
    <title>东雅堂昌黎集注 - 第 18 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东雅堂昌黎集注 - 第 18 页/共 23 页</h1>
    <div class="content">

　　东雅堂昌黎集注巻三十
　　钦定四库全书
　　东雅堂昌黎集注巻三十一
　　碑志
　　南海神庙碑【此碑石刻其首云使持节袁州诸军事守袁州刺史韩愈撰使持节循州诸军事守循州刺史陈谏书并篆额其后云元和十五年十月一日建欧阳公云昌黎集类多讹舛惟南海碑不舛者以石刻人家多有故也石刻与刋夲异者今注于下苏内翰尝移书杨康公使迁庙文登因古庙而新之杨不从故苏诗云退之仙人也防戏于斯文笑谈岀竒伟鼓舞南海神神或作东】
　　海于天地间为物最钜自三代圣王莫不祀事考于传记而南海神次最贵在北东西三神河伯之上号为祝融【太公金匮云南海之神曰祝融东海之神曰勾芒北海之神曰颛顼西海之神曰蓐収　今按东海神名阿明南海祝融西海巨乗北海禺强亦见飬生杂书然公言南海神次最贵则是据太公书矣】天寳中天子以为古爵莫贵于公侯故海岳之祝【或作祀】牺帛之数放而依之所以致崇极于大神今王亦爵也而礼海岳尚循公侯之事虗王仪而不用非致崇极之意也由是册尊南海神为广利王【天寳十载正月封东海广徳王南海广利王西海广润王北海广泽王册诏也】祝号祭式与次俱升【或作升武徳贞观之制四海年别一祭各以五郊迎气日祭之祀官以当界都督刺史充至是封王分命卿监十三人取三月十七日一时备礼兼册制祭其祭仪具开元礼】因其故庙易而新之在今广州治之东南海道八十里扶胥之口黄木之湾常以立夏气至命广州刺史行事祠下事讫驿闻而刺史常节度五岭诸军仍观察其郡邑【唐制岭南为五府而岭南节度使观察四府事】于南方事无所不统地大以远故常选用重人既贵而富且不习海事又当祀时海常多大风将徃皆忧慼既进观顾怖悸故常以疾为觧【或作辞】而委事于其副其来已久故明宫斋庐上雨旁风无所盖障牲酒瘠酸取具临时水陆之品狼藉笾豆荐祼兴俯不中仪式吏滋不供【滋或作兹供从石本作恭误】神不顾享盲风怪雨【或谓秘阁本盲作蝱字见吕氏春秋考石本只作盲月令盲风至注疾风也山海经符阳之山多怪雨风云之所岀也】发作无节人防其害元和十二年始诏用前尚书右国子祭酒鲁国孔公为广州刺史兼御史大夫以殿南服【天寳十二载七月以孔戣为岭南节度使殿定也诗殿天子之邦按戣传先是奉诏祷南海神多令从事代祠戣每受诏自犯风波而徃韩愈在潮州作诗以美之传所谓诗岂公此作耶殿丁练切】公正直方严中心乐易秪慎所职治人以明事神以诚内外单尽不为表襮至州之明年将夏祝册自京师至吏以时告公乃斋祓视册誓群有司曰册有皇帝名乃上所自署其文曰嗣天子某谨遣官某敬祭【唐制岳渎以上祝版御署附中使送徃其上或有具字或作且字官上或有某字　今按其上宜有且字然石本无之不欲增也官上某字石本无之或以为用左传其官臣偃之语】其恭且严如是敢有不承明日吾将宿庙下以供晨事明日吏以风雨白不听于是州府文武吏士凡百数交谒更諌皆揖而退公遂陞舟风雨少弛櫂夫奏功云隂觧駮日光穿漏波伏不兴省牲之夕载旸载隂将事之夜天地开除月星明穊【几利切説文稠也选何晏景福殿赋穊若幽星之纚连李善音古爱切蜀本作概非是】五鼓既作牵牛正中【月令季春之月旦牵牛中上文言立夏行事正此时也】公乃盛服执笏以入即事文武賔属俯首听位各执其职牲肥酒香罇爵静洁降登有数神具醉饱【具或作其】海之百灵秘怪慌惚毕出蜿蜿虵虵来享饮食【慌或作恍虵虵或作蜒蜒享或作慕　蜿音鸳蜒音延】阖庙旋舻【音卢】祥飚送颿【与帆同】旗纛旄麾飞扬晻蔼铙鼓嘲轰髙管噭噪【音呌】武夫奋櫂工师唱和穹龟长鱼踊跃后先干端坤倪轩豁呈露祀之之歳【祀之石本作祝　令按祝当作祀其理甚明或疑误刻今改从诸本】风灾熄灭人厌鱼蟹五谷胥熟明年祀归【祀诸本石本皆同方作祝误】又广庙宫而大之治其庭坛改作东西两序斋庖之房百用具脩明年其时公又固徃不懈益防歳仍大和耋艾歌咏始公之至尽除他名之税罢衣食于官之可去者四方之使不以资交以身为帅燕享有时赏与以节公藏私蓄上下与足于是免属州负逋之缗钱廿有四万米三万二千斛【廿有四万或作十有八万廿方误作二十三或作八】赋金之州耗金一歳八百困不能偿皆以丐之【丐一作正】加西南守长之俸【西南或作四面】诛其尤无良不听令者由是皆自重慎法人士之落南不能归者与流徙之胄百廿八族用其才良而廪其无告者其女子可嫁与之钱财令无失时【嫁下或有者字石本无方误也时或作所】刑徳并流方地数千里不识盗贼山行海宿不择处所事神治人其可谓备至耳矣【或无其字或无耳字】咸愿刻庙石以着厥美而系以诗乃作诗曰
　　南海隂墟【隂或作之】祝融之宅即祀于旁帝命南伯吏惰不躬正自今公明用享锡右我家邦【右或作祐】惟明天子惟慎厥使我公在官神人致喜海岭之陬既足既濡胡不均俾执事枢公行勿迟公无遽归匪我私公神人具依【今按此文石本今最易得而方本失考者凡五条然则它云石本者恐亦不能无谬也】
　　处州孔子庙碑【此篇方从石本碑记不载年月日第云朝散大夫国子祭酒赐紫金鱼袋韩愈撰公为祭酒在元和十五年】
　　自天子至郡邑守长通得祀而徧天下者唯社稷与孔子为然而社祭土稷祭谷【为或作焉然字属下句而社方无而字句上方有而字皆非是】句龙与弃乃其佐享非其专主又其位所不屋而坛岂如孔子用王者事巍然当座以门人为配【杜牧云称夫子之尊莫如韩吏部盖公作此碑云社稷不屋而坛孔子用王者事巍然当座以门人为配也张文潜曰庙貌之设起于后世如祭天地亦不屋而坛耳开元二十七年八月追諡孔子文宣王南面而坐以顔子配享】自天子而下北靣跪祭【跪祭或作拜跪荐祭】进退诚敬礼如亲弟子者句龙弃以功孔子以徳固自有次第哉自古多有以功徳得其位者不得常祀句龙弃孔子皆不得位而得常祀然其祀事皆不如孔子之盛【不如或作无如】所谓生人以来未有如孔子者【人或作民以或作已孔或作夫】其贤过于尧舜远者此其效欤【邵太史曰欧阳公平生尊用韩退之于其学无少异然退之处州孔子庙碑云云永叔作谷城县夫子庙记乃云后之人徒见官为立祠而州县莫不祭之夫子之尊由此为盛甚者乃谓生虽不得位而殁有所享以为夫子荣谓有徳之报虽尧舜莫若何其谬论者欤是欧阳以退之为谬矣虽然韩与欧其尊夫子之心则一也严氏曰孟子之文杜牧之云自古称夫子者多矣称夫子之徳莫如孟子称夫子之尊莫如韩吏部】郡邑皆有孔子庙或不能修事虽设博士弟子或役于有司名存实亡失其所业独处州刺史邺侯李繁至官【繁邺侯泌之子】能以为先既新作孔子庙又令工改为顔子至子夏十人像【令或作命顔子或作顔回】其余六十子【子上或有二字】及后大儒公羊髙左丘明孟轲荀况伏生毛公韩生董生髙堂生扬雄郑等数十人【贞观二十一年诏左丘明公羊髙毛苌郑伏胜髙堂生等二十二人春秋行释奠之礼而无孟轲荀况韩生董生扬雄等伏生即伏胜毛公即毛苌韩生名婴董生名仲舒髙堂生能言礼见汉儒林传】皆图之壁选博士弟子必皆其人又为置讲堂【又为字或在其中字下置或作设】教之行礼肄习其中置本钱廪米令可继处以守庙成躬率吏及博士弟子入学行释菜礼【菜或作奠欧阳曰释奠菜祭之略者也古者士之见师以菜为挚故始入学者必释菜以礼其先师其学官四时之祭乃皆释菜释奠有乐无尸而释菜无乐则又其略也】耆老叹嗟其子弟皆兴于学邺侯尚文其于古记无不贯逹故其为政知所先后可歌也已乃作诗曰
　　惟此庙学邺侯所作厥初庳下　【庳音卑又音婢】神不以宇生师所处【生或作先】亦窘寒暑乃新斯宫神降其献讲读有常不诫用劝掲掲元哲　【掲居谒切又音杰又音羯】有师之尊羣圣严严大法以存像图孔肖咸在斯堂以瞻以仪俾不惑忘【惑或作或】后之君子无废成羙琢词碑石以赞攸始
　　柳州罗池庙碑【此篇方从石本罗池神子厚也其碑石本首云尚书吏部侍郎赐紫金鱼袋韩愈撰中书舍人史馆修撰赐紫金鱼袋沈传师书其后云朝议郎桂管观察使试太常寺协律郎上柱国陈曽篆额长庆元年正月十一日桂管都防御先锋兵马使朝散大夫试左卫长史孙季雄建立欧阳集古録罗池碑后题云长庆元年正月建按穆宗实録长庆二年二月传师为中书舍人史馆修撰九月愈迁吏部时愈未为吏部沈亦未为舍人当是长庆二年则二君官正与此碑同其书元年正月盖传模者误按旧史公传云南人妄以柳宗元为罗池神而愈撰碑以寔以盖以是罪公而新史书其事于子厚传无所褒贬元祐七年六月诏赐唐栁州刺史罗池神庙为灵文之庙以郡人言其雨旸应祈故也田表圣书其碑隂云子厚终于柳州以精多魄强为罗池之神昌黎叙其事而铭之大意谓子厚宏深之量昭明之识当为星辰为岳渎胡为在柳州之陋为神其所以推尊甚大石敏若此世以公此文为语怪非也士有抱负不克施遭流落以死为明神烈巍峩庙食理也李衞公窜海上死矣其精魄凛然尚能使犬防余党破胆于梦中不然退之岂矫诬柳州以求异乎晁氏曰此非铭罗池神之文吊宗元之文也】
　　罗池庙者故刺史栁侯庙也栁侯为州【元和十年三月以永州司马栁宗元为栁州刺史】不鄙夷其民动以礼法三年民各自矜奋【下或有曰字　今按宜有曰字然石本无之不欲补也】兹土虽远京师吾等亦天氓今天幸惠仁侯若不化服我则非人于是老少相教语莫违侯令凡有所为于其乡闾及于其家皆曰吾侯闻之得无不可于意否莫不忖度而后从事凡令之期民劝趋之无有后先必以其时于是民业有经公无负租流逋四归乐生兴事宅有新屋歩有新船【歩或作渉栁子厚铁炉歩志曰江之浒凡舟可泝而上下曰歩　今按孔戣志亦有泊歩字】池园洁脩猪牛鸭鸡肥大蕃息子严父诏妇顺夫指嫁娶葬送各有条法岀相弟长入相慈孝先时民贫以男女相质久不得赎尽没为隶我侯之至按国之故以佣除本悉夺归之大修孔子庙城郭巷道皆治使端正【巷道或作道巷】树以名木栁民既皆悦喜尝与其部将魏忠谢宁欧阳翼饮酒驿亭【尝或作常】谓曰吾弃于时而寄于此与若等好也明年吾将死死而为神后三年为庙祀我及期而死【元和十四年十月宗元卒】三年孟秋辛卯【长庆三年也】侯降于州之后堂欧阳翼等见而拜之其夕梦翼而告曰馆我于罗池其月丙辰庙成大祭过客李仪醉酒慢侮堂上得疾扶岀庙门即死明年春魏忠欧阳翼使谢宁来京师请书其事于石余谓栁侯生能泽其民死能惊动福祸之以食其土【福祸或作祸福】可谓灵也已作迎享送神诗遗栁民俾歌以祀焉而并刻之栁侯河东人讳宗元字子厚贤而有文章尝位于朝光显矣已而摈不用其辞曰
　　荔子丹兮蕉黄【蕉下或有叶字或有子字】杂肴蔬兮进侯堂侯之船兮两旗度中流兮风泊之待侯不来兮不知我悲侯乗驹兮入庙慰我民兮不嚬以笑鹅之山兮栁之水桂树团团兮白石齿齿侯朝岀游兮暮来归春与猨吟兮秋鹤与飞【或作秋与鹤飞　今按欧公以此句为石本之误沈存中云非也倒用鹤与两字则语势愈健如楚词云吉日辰良也但此石本团团字初误刻作团圆后镌改之今尚可见则亦石本不能无误之一证也】北方之人兮为侯是非千秋万歳兮侯无我违福我兮寿我驱厉兮山之左下无苦湿兮髙无干秔稌充羡兮　【秔音庚稌徒古切又音土】蛇蛟结蟠我民报事兮无怠其始自今兮钦于世世
　　黄陵庙碑【此篇方从石本曽子开曰湘水出全潇水出道二水至永合而为一以入洞庭黄陵庙在潇湘之尾洞庭之口孙氏曰庙在潭州之湘隂县北八十里或云在岳州首题云通议大夫守尚书兵部侍郎上柱国赐紫金鱼袋韩愈撰正议大夫守潭州刺史兼御史中丞湖南都团练观察安抚使上柱国赐紫金鱼袋沈传师书今本多误据欧阳公集古録云当以碑为正】
　　湘旁有庙曰黄陵【笔墨闲録云黄陵庙碑首言湘旁即龟策传言江旁老人也】自前古以祠尧之二女舜二妃者庭有石碑【石或作古或无此字】断裂分散在地其文剥缺考图记言汉荆州牧刘表景升之立【表字景升东汉末为荆州刺史】题曰湘夫人碑今騐其文乃晋太康九年又其额曰虞帝二妃之碑非景升立者秦博士对始皇帝云湘君者尧之二女舜妃者也【事见史记秦始皇廿七】刘向郑亦皆以二妃为湘君而离骚九謌既有湘君又有湘夫人王逸之觧以为湘君者自其水神而谓湘夫人乃二妃也从舜南征三苗不及【或作返据下文当作及】道死沅湘之间山海经曰洞庭之山帝之二女居之郭璞疑二女者帝舜之后【石本书璞作朴唐人多然下文掲阳亦作楬阳】不当降小水为其夫人【小水或作小君考山海经作小水是也】因以二女为天帝之女以余考之璞与王逸俱失也尧之长女娥皇为舜正妃故曰君其二女女英自宜降曰夫人也故九謌辞谓娥皇为君谓女英帝子【帝上或有为字】各以其盛者推言之也礼有小君君母明其正自得称君也【或无君母二字】书曰舜陟方乃死传谓舜升道南方以死【升或作升】或又曰舜死葬苍梧二妃从之不及溺死沅湘之间余谓竹书纪年【纪年书名晋太康元年汲郡人发冢得之起夏殷至魏哀王以竹简写之故谓之竹书】帝王之没皆曰陟陟升也谓升天也书曰殷礼陟配天言以道终其徳恊天也书纪舜之没云陟者与竹书周书同文也其下言方乃死者所以释陟为死也地之势东南下如言舜南廵而死宜言下方不得言陟方也以此谓舜死苍梧于时二妃从之不及而溺者皆不可信【溺下或有死字】二妃既曰以谋语舜脱舜之厄成舜之圣尧死而舜有天下为天子二妃之力宜常为神食民之祭今之渡湖江者莫敢不进礼庙下【湖或作潮非是又或作湘】元和十四年春余以言事得罪黜为潮州刺史其地于汉南海之掲阳【汉地理志南海郡有唐为潮州掲阳县至石本掲作掲音竭】厉毒所聚惧不得脱死过庙而梼之其冬移袁州刺史明年九月拜国子祭酒【元和十四年十月以赦令量移袁州明年九月自袁州召为国子祭酒】使以私钱十万抵岳州愿易庙之圯桷腐瓦于刺史王堪【刺史王堪上或有州字】长庆元年刺史张愉自京师徃与愉故善【与上或有余字　今按此合有余字然石本无之不欲补也】谓曰丐我一碑石载二妃庙事且令后世知有子名愉曰诺既至州报曰碑谨具遂篆其事俾刻之
　　唐故江南西道观察使中大夫洪州刺史兼御史中丞上柱国赐紫金鱼袋赠左散骑常侍太原王公神道碑铭【王仲舒为连州司户公令连之阳山仲舒观察江西公为袁州刺史公既为作燕喜亭记修滕王阁记今志其墓又书神道碑新史并取公碑志作传】
　　王氏皆王者之后在太原为姬姓【或无之字周灵王太子晋以直谏废为庶人时人号曰王家因以为氏】春秋时王子成父败狄有功【左氏文十一年鄋瞒侵齐王子成父获其弟曰荣如】因赐氏厥后世居太原至东汉隐士烈【烈字彦方东汉有传】博士征不就居祁县【后汉征君霸始居太原霸子殷别居祁县】因号所居乡为君子【下或有乡字】公其君子乡人也魏晋渉隋世有名人国朝大王父暕【古限切】歴御史属三院止尚书郎【三院谓侍御史殿中侍御史监察御史暕终比部员外郎】生景肃守三郡终傅凉王生政襄邓等州防御使鄂州采访使赠吏部尚书公尚书之弟某子公讳仲舒字中【蜀作讳中字某后墓志同今按上句已有公字此不当再出当删然无别本可据姑存之】少孤奉母夫人家江南读书着文其誉蔼鬰当时名公皆折官位軰行【下浪切】愿为交贞元初射策拜左拾遗【贞元十年十二月仲舒中贤良方正直言极谏科起拜拾遗】与阳城合遏裴延龄不得为相徳宗初怏怏无奈久而嘉之【或无而字之或作其下又有直字】其后入閤徳宗顾列谓宰相曰第防人必王某也果然月余特改右补阙【或无右字】迁礼部考功吏部三员外郎在礼部奏议详雅省中伏其能【伏或作服】在考功吏部提约明故吏无以欺同列有恃恩自得者众皆媚承公嫉其为人不直视【或作人字】由此贬连州司戸【贞元十九年王叔文用事中自吏部员外郎责连州司户】移防州司马又移荆南因佐其节度事【或无事字】为参谋【为荆南节度裴均参谋】得五品服放迹在外积四年元和初収拾俊贤徴拜吏部员外郎未防为职方郎中知制诰友人得罪斥逐后其家亲知过门缩颈不敢视公独省问为计度论议直其寃由是出为峡州刺史【峡或作硖友人杨凭也】转庐州未至丁母夫人忧服除又为婺州时疫旱甚人死亡且尽公至多方救活天遂雨疫定比数年里闾完复制使出廵人填道迎显公徳【显或作颂】事具闻就加金紫转苏州变其屋居以絶火延隄松江路害絶阻滞【火上或有其字阻或作沮】秋夏赋调自为书与人以期吏无及门而集政成为天下守之最【政或作化】天子曰王某之文可思最宜为诰有古风岂可久以吏事役之复拜中书舍人既至京师侪流无在者视同列皆邈然少年益自悲而谓人曰岂可复治笔砚于其间哉上若未弃臣宜用所长在外久周知俗之利病【或无利字非是】俾治之当不自愧宰相以闻遂得观察江南西道【元和十五年六月除江西观察使】奏罢酤钱九千万【千或作十】军息之无已掌吏坏产犹不释囚之公至脱械不问人遭水旱赋窘公曰我且减燕乐絶他用钱可足乎遂以代之【或无足字代下无之字】罢军之息钱【息上或有日字】禁浮屠诳诱壊其舍以葺公宇三年法大成钱余于库粟余廪【廪上或有于字】人享于田庐讴謡于道途天子复思且徴以代虚吏部左丞位以待之长庆三年十一月十七日薨于洪州年六十二上哀恸辍朝赠左散骑常侍某日归于某处【长庆四年二月河南下或无于字】某既以公之徳刻而藏之墓矣子初又请诗以揭之【仲舒七子初哲贞泰复洄既上或无某字某或作愈】词曰
　　生人之治本乎斯文有事其末而忘其源切近昧陋道由是堙有志其本而泥古陈当用而迂乖戾不伸较是二者其过也均有羙王公志儒之本逹士之经秩秩而积涵涵而停韡为华英【韡为诸本作韡而华英作英华】不矜不盈孰播其馨孰发其明介然而居士友以倾敷文帝阶擢列侍从以忠远名有直有讽辨遏坚恳【或作圣邈】巨邪不用秀出班行乃动帝目帝省竭心恩顾日渥翔于郎署骞于禁密发帝之令简古而蔚不比于权以直友寃敲撼挫揠竟遭斥奔久淹于外歴守大藩所至极思必悉利病萎枯以膏燠暍以醒【暍或作旸】坦之敞之必絶其径浚之澄之使安其泳帝思其文复命掌诰公潜谓人此职宜少岂无凋郡庸以自效上借其实【借或作籍】俾统于洪逋滞攸除奸讹革风袪蔽于目释负于躬方乎所部【乎或作平】禁絶浮屠风雨顺易秔稻盈畴人得其所乃恬乃讴【所或作饶讴或作謡】化成有代思以息劳虚位而竢奄忽滔滔【奄忽或作勿随】维徳维绩志于斯石日远弥髙【方云此铭有美王公不用韵末章三语分两韵例又异也今按铭之卒章绩石二句虽自叶韵而末句髙字仍与劳滔韵叶非有异也】













　　东雅堂昌黎集注巻三十一
　　钦定四库全书
　　东雅堂昌黎集注巻三十二
　　碑志
　　司徒兼侍中中书令赠太尉许国公神道碑铭【韩新史有传多取碑词传间有误处当以碑为正盖淮西之役为行营都统公为行军司马其知非一日也】
　　韩姬姓以国氏【国下或有为字　今按以国氏春秋传语唐韵云韩姓出自唐叔虞之后曲沃桓叔之子万食邑于韩因以为氏】其先有自颍川徙阳夏者　【夏音假】其地于今为陈之太康【秦灭韩以其地为颍川郡阳夏隋改为太康】太康之韩【新旧史皆言滑州匡城人】其称盖久然自公始大着公讳公之父曰海为人魁伟沈塞以武勇游仕许汴之间寡言自可不与人交众推以为钜人长者【交或作校以上文自可言之作不与人交为是今以下文长者言之又似作不与人校为是更详之钜上或无为字或无以钜人三字而为上有之字或并无以为钜人四字】官至游撃将军赠太师娶乡邑刘氏女生公是为齐国太夫人夫人之兄曰司徒佐【复出夫人字或作齐国】有功建中贞元之间【功下或有于字】为宣武军帅有汴宋亳颍四州之地兵士十万人公少依舅氏读书习骑射事亲孝谨偘偘自将【偘偘或作侃字侃与偘同】不纵为子弟华靡遨放事【纵或作从】岀入敬恭军中皆目之尝一抵京师就明经试退曰此不足发名成业复去从舅氏学将兵数百人【兵下或有将字】悉识其材鄙怯勇指付必堪其事司徒叹竒之士卒属心　【属之欲切】诸老将皆自以为不及【或无皆字】司徒卒【贞元八年二月佐卒】去为宋南城将【佐卒年四月以其子士宁代为使九年十二月军乱逐士宁以副使李万荣为使出为宋州南城将】比六七歳汴军连乱不定贞元十五年刘逸淮死【九月刘卒】军中皆曰此军司徒所树必择其骨肉为士卒所慕頼者付之【肉下或有而字】今见在人莫如韩甥且其功最大而材又俊即柄授之而请命于天子天子以为然遂自大理评事拜工部尚书代逸淮为宣武军节度使【事逸淮为都知兵马使逸淮死汴军懐佐之惠以长厚共请为留后环监军请表其事朝廷许之自试大理评事检校工部尚书充宜武军节度副大使知节度事】悉有其舅司徒之兵与地【其舅或作舅氏】当此时陈许帅曲环死而吴少诚反【或无而字】自将围许求援于逸淮防之以陈归汴使数軰在馆公悉驱出斩之选卒三千人防诸军撃少诚许下少诚失势以走河南无事公曰自吾舅殁五乱于汴者吾苗薅而髪栉之防尽【苗薅而髪栉之淮南子语　薅呼豪切】然不一揃刈不足令震駴【不下或无一字駴或作骇】命刘锷以其卒三百人待命于门数之以数与于乱　【上数上声下数入声与音预】自以为功并斩之以徇血流波道自是讫公之朝京师廿有一年莫敢有讙呶呌号于城郭者　【讙音欢呶尼交切】李师古作言起事【作或作诈】屯兵于曹以吓滑师且告假道公使谓曰汝能越吾界而为盗邪【盗上或无为字】有以相待无为空言滑师告急【师或作帅前滑帅字疑亦当作师急或作及】公使谓曰吾在此公无恐【无上或有安字】或告曰翦棘夷道兵且至矣请备之公曰兵来不除道也不为应【为下或有之字】师古诈穷变索迁延旋军少诚以牛皮鞵材遗师古师古以盐资少诚潜过公界觉皆留输之库曰此于法不得以私相餽田正之开魏博【元和七年十月以田正为魏博节度使】李师道使来告曰【元和元年閠六月东平帅李师古卒其弟师道代之】我代与田氏约相保援今正非其族【非其或作其非非是】又首变两河事亦公之所恶我将以成徳合军讨之敢告公谓其使曰我不知利害知奉诏行事耳若兵北过河我即东兵以取曹【兵以或作以兵非是】师道惧不敢动正以济诛吴元济也命公都统诸军【元和十年九月以充淮西行营都统使】曰无自行以遏北冦公请使子公武以兵万三千人防讨蔡下归财与粮以济诸军卒擒蔡奸【三千淮西碑作二千】于是以公为侍中而以公武为鄜坊丹延节度使【元和十二年十一月録平淮西功加检校司徒兼侍中封许国公罢都统公武检校左散骑常侍充节度使】师道之诛公以兵东下进围考城克之遂进廹曹曹冦乞降郓部既平公曰吾无事于此其朝京师天子曰大臣不可以暑行其秋之待公曰君为仁臣为恭可矣遂行既至献马三千匹绢五十万匹【五十或作七十】他锦纨绮缬又三万金银器千而汴之库廐钱以贯数者尚余百万绢亦合百余万匹马七千粮三百万斛兵械多至不可数初公有汴【初公下或有之字】承五乱之后掠赏之余且敛且给恒无宿储【无上或有恒字】至是公私充塞至于露积不垣册拜司徒兼中书令【三上章坚辞戎务愿留京师奉朝请八月守司徒兼中书令】进见上殿拜跪给扶赞元经体【元下或有老字非是】不治细防天子敬之元和十五年今天子即位公为冢宰【元和十五年正月穆宗即位以摄冢宰】又除河中节度使【元和十五年六月以本官为河中尹河中晋绛节度观察等使】在镇三年以疾乞归复拜司徒中书令【长庆三年请罢戎镇三表从之十月依前守司徒兼中书令】病不能朝以长庆二年十二月三日薨于永崇里第年五十八天子为之罢朝三日【年五十八或作年八十考新旧史定从今本或无天子为之四字】赠太尉赐布粟【或作布帛按旧史实赐米千石赐下或有之字】其物有司官给之京兆尹监防明年七月某日于万年县少陵原京城东南三十里楚国夫人翟氏祔子男二人长曰肃元某官次曰公武某官肃元早死【或作殁】公之将薨公武暴病先卒公哀伤之月余遂薨无子以公武子孙绍宗为主后汴之南则蔡北则郓二冦患公居间为已不利卑身佞辞【卑或作毕】求与公好荐女请昏使日月至既不可得则飞谋钓谤以间染我公先事候情【至既或作既至非是不可下或无得字钓或作钩染或作谍先事候情或作先得事情侯或作后】壊其机牙奸不得发王诛以成最功定次孰与髙下公子公武与公一时俱授弓钺处藩为将疆土相望公武以母忧去镇公母弟充自金吾代将渭北【元和十二年十一月以公武为渭北鄜坊节度使十四年十一月以母忧去官十五年正月以弟充代公武镇渭北】公以司徒中书令治蒲于时弟充自郑滑节度平宣武之乱以司空居汴【长庆二年七月汴州逐节度李愿立牙将李岕为留后充自义成节度徙镇宣武八月汴州监军斩岕降充入汴州诏加充检校司空】自唐以来莫与为比公之为治严不为烦止除害本不多敎条与人必信吏得其职赋入无所漏失人安乐之在所以富公与人有畛域【畛或作轸非是】不为戏狎人得一笑语重于金帛之赐其罪杀人不发声色问法何如不自为轻重【或无自为字非是】故无敢犯者其铭曰在贞元世汴兵五猘【居例切狂犬也】将得其人众乃一愒【愒息也与憩同诗不尚愒焉　愒丘例切】其人为谁韩姓许公磔其枭狼　【磔陟格切】养以雨风桑谷奋张厥壤大丰贞元元孙【贞元皇帝之孙宪宗】命正我宇公为臣宗处得地所河流两壖【壖江河邉地前汉坐侵庙壖为宫　壖而縁切】盗连为群雄唱雌和首尾一身公居其间为帝督奸察其嚬呻与其睨眴【淮南子视焉无眴邪视也　睨音诣眴音荀】左顾失视右顾而跽【巨几切】蔡先郓鉏三年而墟槁干四呼终莫敢濡常山幽都【常山成徳军幽都幽州也】孰陪孰扶【陪或作悖或作倚】天施不留其讨不逋许公预焉其赉何如【赉或作赖】悠悠四方既广既长无有外事朝廷之治许公来朝车马干戈相乎将乎威仪之多将则是矣相则三公释师十万归居庙堂上之宅忧【上谓穆宗】公譲太宰养安蒲坂【元和十五年六月出镇河中】万邦絶等有弟有子提兵守藩一时三侯人莫敢扳【春秋传扳引而立之与攀同又音班】生莫与荣殁莫与令刻文此碑以鸿厥庆
　　柳子厚墓志铭【此志作于袁州公之志子厚详矣其祭文推许尤厚刘梦得序子厚集曰子厚之丧昌黎韩退之志其墓且以书来吊曰哀哉若人之不淑吾尝评其文雄深雅健似司马子长崔蔡不足多也安定皇甫湜于文章少推许亦以退之之言为然】
　　子厚讳宗元七世祖庆为拓跋魏侍中【或无拓防二字】封济隂公【庆字更兴河东觧人仕周为宜州刺史封平齐县公】曾伯祖奭为唐宰相与禇遂良韩瑗俱得罪武后死髙宗朝【髙或作中朝或作时】皇考讳镇以事母弃太常博士求为县令江南其后以不能媚权贵失御史【肃宗平贼镇上书言事擢左卫率府兵曹佐郭子仪朔方府三迁殿中侍御史以事触窦参贬防州司马】权贵人死乃复拜侍御史号为刚直所与游皆当世名人【游上或无与字】子厚少精敏无不通逹逮其父时虽少年已自成人能取进士第崭然见头角　【崭士或切又士减切】众谓栁氏有子矣其后以博学宏词授集贤殿正字【或作授校书郎栁集可考或本非是此下或有蓝田尉三字　今按三字下文已见不当重出】儁杰廉悍议论证据今古【或作古今】出入经史百子踔厉风发　【踔勑角切】率常屈其座人名声大振一时皆慕与之交诸公要人争欲令出我门下交口荐誉之贞元十九年由蓝田尉拜监察御史顺宗即位拜礼部员外郎遇用事者得罪例出为刺史【或作贞元十九年拜监察御史王叔文韦执谊用事拜尚书礼部员外郎且将大用遇叔文等败例出为御史　今按方本得婉防之体它本则防乎骂矣疑初本直书后乃更定也若从初本则上文须补蓝田尉三字】未至又例贬州司马【州上或有永字永贞元年八月宪宗即位贬叔文渝州司户参军九月宗元与同軰七人皆坐王叔文党同贬宗元邵州刺史十一月道贬永州司马】居闲益自刻苦务记覧为词章泛滥停蓄为深博无涯涘而自肆于山水间【水下或有之字】元和中尝例召至京师又偕岀为刺史而子厚得栁州【元和十年三月以永州司马栁宗元为栁州刺史】既至叹曰是岂不足为政邪因其土俗为设教禁州人顺頼其俗以男女质钱约不时赎子本相侔则没为奴婢子厚与设方计悉令赎归其尤贫力不能者令书其佣足相当则使归其质观察使下其法于他州比一歳免而归者且千人衡湘以南为进士者皆以子厚为师其经承子厚口讲指画为文词者悉有法度可观【东坡至广州寄二子诗云莫学栁仪曹诗书教蛮獠事本于此】其召至京师而复为刺史也中山刘梦得禹钖亦在遣中当诣播州子厚泣曰播州非人所居而梦得亲在堂吾不忍梦得之穷无辞以白其大人且万无母子俱往理请于朝将拜疏愿以栁易播虽重得罪死不恨遇有以夣得事白上者夣得于是改刺连州【白上或作上白改下或无刺字】呜呼士穷乃见节义今夫平居里巷相慕悦酒食游戏相征逐诩诩强笑语以相取下握手岀肺肝相示指天日涕泣誓生死不相背负真若可信一旦临小利害仅如毛髪比反眼若不相识落陷穽不一引手救反挤之【救下或有而字】又下石焉者皆是也此宜禽兽无知所不忍为而其人自视以为得计闻子厚之风亦可以少媿矣【少上或无以字】子厚前时少年勇于为人不自贵重顾借谓功业可立就故坐废退既退又无相知有气力得位者推挽故卒死于穷裔【死或作厄】材不为世用道不行于时也【道上或有而字】使子厚在台省时自持其身已能如司马刺史时亦自不斥斥时有人力能举之且必复用不穷【时有或作而有能或作觧或能下复出觧字皆非是】然子厚斥不久穷不极虽有岀于人其文学辞章必不能自力以致必传于后如今无疑也【力以或作以力或作以力而无致必二字皆非是】虽使子厚得所愿为将相于一时以彼易此孰得孰失必有能辨之者子厚以元和十四年十一月八日卒年四十七以十五年七月十日归万年先人墓侧【十一月八日或作十月五日七月上或有秋字或无十日字】子厚有子男二人长曰周六始四歳季曰周七子厚卒乃生【咸通四年右常侍萧仿知举试谦光赋澄心如水诗中第者二十五人栁告第三人韩绾第八人告即子厚之子字用益绾即退之之孙】女子二人皆防其得归也费皆岀观察使河东裴君行立【费或作资】行立有节槩立然诺【下立字或作重】与子厚结交子厚亦为之尽竟赖其力子厚于万年之墓者舅弟卢遵遵涿人【涿或作可或作为】性谨慎学问不厌自子厚之斥遵从而家焉【或无焉字】逮其死不去既往子厚又将经纪其家庶防有始终者铭曰
　　是惟子厚之室既固既安以利其嗣人【下既字或作且】
　　唐故昭武校尉守左金吾卫将军李公墓志铭【李道古曹成王臯之子公尝铭曹成王碑新史附臯传后而载荐柳贲事少加详焉】
　　公讳道古字某曹成王子【成王三子象古道古复古】其先王明以太宗子王曹絶輙复封五世而至成王成王讳臯【王讳上或无成字非是】有功建中贞元间以多才能能行赏诛为名至今追数当时内外文武大臣成王必在其间【或无成王字数所矩切】公以进士举及第【贞元五年登第】献文舆三十巻拜校书郎集贤学士四迁至宗正丞宪宗即位选擢宗室迁尚书司门员外郎以选为利随唐睦州刺史迁少宗正元和九年以御史中丞持节镇黔中【贞元八年十月自宗正少卿出为黔中观察使】十一年来朝迁镇鄂州【贞元十一年鄂岳观察使栁公绰为飞譛上闻防道古自黔中来朝即以为鄂岳沔蕲安黄团练观察使代公绰】以鄂岳道兵防平淮西以功加御史大夫十三年征拜宗正转左金吾上即位以先朝时尝信妄人栁泌能烧水银为不死药荐之【泌或作贲经云新旧史李干墓志石本皆作泌】泌以故起闾阎氓为刺史不效贬循州司马其年九月三日【月下或有十字】以疾卒于贬所年五十三长庆元年诏曰左降而死者还其官以遂以其年某月日于东都某县【其年或作某年月上无某字】公三娶元配韦氏讳脩脩生子纮【脩或并作循】纮为进士学【或作举】女贡嫁崔氏夫人隋雍州牧郧公　【郧音云】叔裕五世孙【叔裕字孝寛京兆杜陵人周大象二年十一月卒赠雍州牧】父士佺【且縁切】蓬山令次配崔氏讳药【白芷其叶谓之药　药乙角切又音约】生绰绍绾女防嫁郑氏季毗夫人父昭尝为京兆尹【大厯三年五月昭自左散骑常侍为尹】今夫人韦氏无子父光宪光禄卿其用古今礼以元配韦氏夫人祔而次配崔氏夫人于其域异墓【或无用古今礼至而十四字非是】公宗室子生而贵富【或无生字非是】能学问以中科取名善自倾下以交豪杰身死卖宅以葬铭曰
　　太支于今其尚有封【太或作本非是太谓太宗也尚或作上】当公弟兄【或作兄弟】未续又亡其迁于南年及始衰谁黜不复【谁或作虽】而以丧归海丰弥弥万里于畿载其始终以哀表之
　　唐故朝散大夫尚书库部郎中郑君墓志铭【公在江陵与郑羣同官诗有郑羣赠簟即其人至是铭之】
　　君讳羣【君或作公】字之世为荥阳人其祖于元魏时有假封襄城公者【郑伟字子直西魏大统中封襄城郡公】子孙因称以自别【此下或有君其后也四字　今按下文有君其季也此有则不应重出】曽祖匡时晋州霍邑令祖千寻彭州九陇丞父廸鄂州唐年令娶河南独孤氏女生二子君其季也以进士选【以上或有君字】吏部考功所试判为上等授正字自鄠县尉拜监察御史佐鄂岳使【鄠县属京兆府】裴均之为江陵【贞元十九年五月均自荆南行军司马为本军节度使均字君齐河东开喜人】以殿中侍御史佐其军均之征也【之征或作户征非是元和三年四月召均为尚书左仆射】迁虞部员外郎均镇襄阳【九月加均同平章事为山南东道节度使】复以君为襄府左司马刑部员外郎副其支度使事均卒李夷简代之【元和六年四月以夷简代均镇襄阳五月均卒】因以故职留君歳余拜复州刺史迁祠部郎中【迁上或有方字非是】防衢州无刺史方选人君愿行【或无防字或无方字君愿行作行愿者】宰相即以君应诏治衢五年复入为库部郎中行及扬州遇疾居月余【或无居字】以长庆元年八月二十四日卒春秋六十即以其年十一月二十二日从于郑州广武原先人之墓次君天性和乐居家事人与待交逰初持一心未尝变节有所缓急曲直薄厚踈数也　【数音朔】不为翕翕热亦不为崖岸斩絶之行【热或作然斩或作崭】俸禄入门与其所过逢吹笙弹筝饮酒舞歌诙调醉呼连日夜不厌费尽不复顾问【或无此上六字】或分挈以去一无所爱惜不为后日毫髪计留也遇其空无时客至清坐相看或竟日不能设食【看或作对防下或无或字】客主各自引退亦不为辞谢与之游者自少及老未尝见其言色有若忧叹者岂列御冦庄周等所谓近于道者邪其治官守身又极谨慎不挂于过差去官而人民思之身死而亲故无所怨议哭之皆哀又可尚也初娶吏部侍郎京兆韦肈女【肈京兆人大厯中为中书舍人累上疏言得失为元载所恶左迁京兆少尹载卒除吏部侍郎卒】生二女一男长女嫁京兆韦词次嫁兰陵萧儹【词或作嗣宗儹或作赞】后娶河南少尹赵郡李则女生一女二男其余男二人女四人【四或作一】皆防嗣子退思韦氏生也铭曰
　　再鸣以文进涂辟【再鸣谓进士及书判拔萃也】佐三府治蔼厥迹【三府谓鄂岳江陵襄府】郎官郡守愈着白【官或作中】洞然浑朴絶瑕谪【朴或作璞】甲子一终反宅
　　唐故朝散大夫越州刺史薛公墓志铭【薛戎元稹为神道碑而公志其墓公尝为河南与薛为代故志及之】
　　公讳戎字元夫【河中寳鼎人】其上祖懿为晋安西将军实始居河东公之四世祖嗣汾隂公讳徳儒【汾隂河中县也后名寳鼎】为隋襄城郡书佐以卒【隋上或无为字】襄城有子二人皆贵【二人寳积寳】其后皆蕃以大而其季尤盛官至邠州刺史邠州讳寳有子九人【续纯绚绾绘纮缙绛缣】皆有名位其最季讳缣为河南令以卒【缣或作谦世系表作缣】河南有子四人其长讳同卒官湖州长史赠刑部尚书尚书娶吴郡陆景融女有子五人【人丹戎放朗】皆有名迹其逹者四人【人温州刺史丹庐州刺史戎浙东观察使放江西观察使】公于伦次为中子仁孝慈爱忠厚而好学不应徴举沈浮闾巷间不以事自累为贵【戎少有学术不求闻逹居于毗陵之阳羡山年四十余不易其操】常州刺史李衡迁江西观察使曰【使下或有日字无曰字】州客至多莫贤元夫吾得与之俱足矣即署公府中职公不辞让【李衡为常州刺史能以礼下戎贞元八年二月衡自湖南移镇江西辟为从事使者三返乃应】年四十余始脱褐衣为吏衡迁给事中齐映自桂州以故相代衡为江西公因留佐映治【贞元八年六月以桂管观察使故相齐映代衡镇江西召衡为给事中映重戎留之桂或作睦考传当作桂治或作始属下文非是】映卒【贞元十一年七月映卒戎复归阳羡】湖南使李巽福建使栁冕交表奏公自佐诏以公与冕【贞元十一年三月以栁冕为福建观察使表戎为判官】在冕府累迁殿中侍御史冕使公摄泉州冕文书所条下有不可者公輙正之冕恶其异于已懐之未发也遇马摠以郑滑府佐忤中贵人贬为泉州别驾冕意欲除摠附上意为事使公按置其罪公叹曰公乃以是待我我始不愿仕者正为此耳不许冕遂大怒囚公于浮图寺而致摠狱事闻远近值冕亦病且死不得已俱释之冕死后使至奏公自副【冕卒阎济美代冕使福建奏戎为团练副使】又副使事于浙东府【济美使浙东戎又副之】转侍御史元和四年征拜尚书刑部员外郎【给事中穆质有直气爱戎称于朝因拜刑部员外郎】迁河南令歴衢湖常三州刺史所至以亷贞寛大为称朝廷嘉之某年拜越州刺史兼御史中丞浙东观察使【某年或作元和十二年正月二十二日方云前已云元和四年此不当复出年号它铭亦无书除授月日者或本非是史下方无兼字】至则悉除去烦俭岀薄入以致和富部刺史得自为治无所牵制四境之内竟歳无一事公笃于恩义尽用其禄以周亲旧之急有余颁施之内外亲无踈远皆家归之疾病去官长庆元年九月庚申至于苏州以卒春秋七十五【卒上或有病字】奏至【或无此二字】天子为之罢朝赠左散骑常侍使临吊祭之士大夫多相吊者【大夫或作人】以其年十一月庚申于河南偃师先人之兆次以韦氏夫人袝【其或作明】公凡再娶先夫人京兆韦氏后夫人赵郡李氏皆先卒子男二人曰沂【或作泝世系表作泝】曰洽长生九歳而防七歳矣女四人皆已嫁愈既与公诸昆弟善又尝代公令河南【公尝令河南与薛为代】公之也故公弟集贤殿学士尚书刑部侍郎放属余以铭【故字疑当在上文公之字上刑或作兵】其文曰薛氏近世莫盛公门公伦五人咸有显闻公之初志不以事累【或作不累以事】僶俛以随亦贵于位无怨无恶中以自寳【或作中人以自此文四句一韵古音寳与寿叶寳或作贵或作实】不能百年曷足谓寿公宜有后有二稚子其祐成之公食庙祀





　　东雅堂昌黎集注巻三十二
　　钦定四库全书
　　东雅堂昌黎集注巻三十三
　　碑志
　　楚国夫人墓志铭【夫人许国公韩妻也夫人之以长庆二年三月时公武尚执丧不变许国以是年十二月薨则公武巳死矣许国之志详焉】
　　楚国夫人姓翟氏故检校御史大夫宋州刺史良佐之女今司徒兼中书令许国公之妻【或无今字】前鄜坊节度使散骑常侍兼御史大夫公武之母【坊或作州非是　鄜音孚】夫人在家以孝友聪明为父母所偏爱选所宜归以适韩氏韩氏族大且贵又太尉刘公甥【刘佐之甥又或作父非是公下或有之字】内外尊显夫人入门上下莫不賛贺【或作美】事皇姑齐国太夫人【太夫人母刘氏也佐之妹】肃恭诚至奉养不怠皇姑以夫人能尽妇道称之六亲【能上或有为字】其事夫义以顺其教子爱以公司徒公曰我之能守贵富不危溢者楚国有助焉耳大夫领梁偏师卒就蔡功受节居藩为邦家令人父母之教然也夫人以元和十四年十一月一日薨于鄜之公府春秋若干大夫委节去位奉防以居东都诏起之【起上或有再字】辞以羸毁不仕即命又加喻勉固不变【固下或有守字】天子嗟叹之长庆二年三月某日夫人于洛阳北山夫人生二子长曰肃元为太子司议郎以卒赠尚书主客郎中其次大夫公武也铭曰
　　翟氏之先葢出宗周【元和姓纂云翟黄帝之后代居翟地后为晋所灭】璜显于魏【翟璜佐魏文侯】以佐文侯髙陵相汉【汉成帝时翟方进封髙陵侯】义以家酬【翟义也】迁于南阳始自郎苗逮魏晋宋代不絶史以至夫人太守之子司徒之妻大夫之母公居河东【公或作父非是】子在鄜畤【史记秦文公梦黄蛇自天下属地其口止于鄜衍于是作鄜畤祭白帝今之鄜州葢取名于此】为王屏翰有壌千里公曰姑止以承我祀子曰母兮莫我抚已【莫我或作莫慰】文驷雕轩徃来有炜莫尊于母莫荣于妻从古迄今孰盛与夷用昭厥裔篆此铭诗
　　唐故国子司业窦公墓志铭【公尝有送窦平从事序谓其族人殿中侍御史牟合东都之交逰能文者赋诗以赠之必此司业公也序称殿中侍御史而志不载若可疑焉考志载其两佐东都留守则序所谓合东都之交游即司业明矣】
　　国子司业窦公讳牟字某【京兆金城人或作字贻周】六代祖敬远尝封西河公大父同昌司马比四代仍袭爵名【代或作世】同昌讳生皇考讳叔向官至左拾遗溧水令赠工部尚书尚书于大厯初名能为诗文及公为文亦最长于诗孝谨厚重举进士登第【孝谨厚重又作孝爱谨厚贞元三年进士】佐六府五公八迁至检校虞部郎中【或无虞部字】元和五年真拜尚书虞部郎中转洛阳令都官郎中泽州刺史以至司业年七十四【牟生于天寳八年】长庆二年二月丙寅以疾卒其年八月某日河南偃师先公尚书之兆次初公善事继母家居未岀学问于江东尚防也名声词章行于京师人迟其至　【迟音穉义见一巻岐山下诗】及公就进士且试其軰皆曰莫先窦生于时公舅袁髙为给事中【髙字公頥沧州东光人贞元初为给事中】方有重名爱且贤公然实未尝以干有司【尝下或有有字】公一举成名而东遇其党必曰非我之才维吾舅之私其佐昭义军也遇其将死【贞元二十年六月昭义军节度使李长荣卒】公权代领以定其危后将卢从史【贞元二十年八月以昭义兵马使卢从史为节度使】重公不遣奏进官职公视从史益骄不逊伪疾经年轝归东都【轝防车也吕氏春秋下轝命封夏后之后于杞前汉皇后轝驾　轝音预】从史卒败死【元和五年六月从史为其都知兵马使乌重裔所防送京师贬驩州司马卒】公不以觉防避去为贤告人公始佐崔大夫纵留守东都【贞元二年九月以吏部侍郎崔纵为东都留守奏牟为府廵官】后佐留守司徒余庆【元和五年六月以河南尹郑余庆为东都留守奏牟为府判官】歴六府五公【牟初为东都留守廵官歴河阳昭义从事为留守判官】文武细麤不同自始及终于公无所悔望有彼此言者【或无者字】六府从事防且百人有愿奸易险贤不肖不同公一接以和与信卒莫与公有怨嫌者其为郎官令守【令守疑当作守令谓守法令也】慎法寛惠不刻教诲于国学也严以有礼扶善遏过【遏或作葢过或作恶汉路温舒传遏过者谓之妖言】益明上下之分【或无益字】以躬先之恂恂恺悌得师之道公一兄三弟常羣庠巩常进士【常字中行大厯十四年进士】水部员外郎朗防江抚四州刺史羣以处士征【羣字丹列以处士隐居毗陵贞元十六年十月吏部侍郎韦夏卿为京兆尹荐羣征拜左拾遗】自吏部郎中拜御史中丞【元和二年正月以武元衡同平章事举羣代已为御史中丞】岀帅黔容以卒【元和三年十月贬黔中观察使八年四月迁容管经略使九年召还至衡州卒】庠三佐大府【庠字胄卿贞元二十一年五月韩臯出镇武昌奏庠为推官元和三年二月皐移镇浙西以庠为副使又为宣歙副使】自奉先令为登州刺史巩亦进士【巩字友封元和二年登第】以御史佐淄青府【元和十四年三月以薛平为平卢淄青节度使表巩自副】皆有材名公子三人长曰周余好善学文【或作好学善文或作好古善文】能谨谨致孝述父之志曲而不黩次曰某【下或有少字】曰某皆以进士贡女子三人愈少公十九歳【公大厯三年生至是年五十五故云少公十九歳少或作以非】以童子得见于今四十年始以师视公而终以兄事焉公待我一以朋友不以防壮先后致异公可谓笃厚文行君子矣其铭曰后缗窦逃闵腹子夏以再家窦为氏【昔有过浇灭夏后相后缗万娠逃归自窦生少康少康二子曰杼曰龙龙居有仍遂为窦氏】圣愕旋河犊引比【史记云孔子不得用于卫将西见赵简子至于河闻窦鸣犊舜华之死临河而叹曰美哉水洋洋乎邱之不济此命也夫】相婴拨汉纳孔轨【拨或作发窦太后从兄子婴相武帝武帝太后好黄老而婴隆推儒术贬道家言此云拨汉纳孔轨葢谓拨汉家黄老之习而纳之孔子之道】后去观津而家平陵【而或作西　观音贯】遥遥厥绪夫子是承【何昌防为吏部有姓闵者求官自曰子骞后昌防笑曰遥遥华胄遥遥字出此】我敬其人我懐其徳作诗孔哀质于幽刻唐正议大夫尚书左丞孔公墓志铭【孔戣新旧史皆有传】
　　孔子之后三十八世有孙曰戣字君严【孔子后三十五世曰务本务本子如珪如珪子岑父岑父五子载戡戣戢戵】事唐为尚书左丞【长庆二年以戣为尚书左丞】年七十三三上书去官【上上或无三字】天子以为礼部尚书禄之终身而不敢烦以政【长庆三年戣累表请老诏戣以礼部尚书致仕优诏襃美如汉征士故事】吏部侍郎韩愈常贤其能【或无韩字】谓曰公尚壮上三留奚去之果【留下或有公字】曰吾敢要君吾年至一宜去吾为左丞不能进退郎官唯相之为二宜去【方从杭本无至字云洪引龚胜邴汉俱乞骸骨答诏古者有司年至则致事今大夫年至矣恐未必然今按洪所引汉事文理甚明方以欲从杭本之故遂以为未必然而不取殊不可晓今正之一本乙君吾二字语尤健但如此则君下却少一吾字不敢輙补耳又郎官或作郎中】愈又曰古之老于乡者将自佚非自苦闾井田宅具在亲戚之不仕与倦而归者不在东阡在北陌可杖屦来徃也今异于是公谁与居且公虽贵而无留资何恃而归曰吾负二宜去尚奚顾子言愈靣叹曰公于是乎贤远于人【于是或作是于　于音乌或无贤字皆非是】明日奏疏曰臣与孔戣同在南省数与相见【相上或有孔戣字　今按上下文孔戣字多此不宜有　数音朔】戣为人守节清苦论议正平【或作平正平或作直】年才七十筋力耳目未觉衰老忧国忘家用意至到如戣軰在朝不过三数人陛下不宜茍顺其求不留自助也不报明年长庆四年正月已未公年七十四告薨于家赠兵部尚书公始以进士【建中元年戣第进士】佐三府官至殿中侍御史元和元年以大理正征累迁江州刺史諌议大夫事有害于正者无所不言加皇太子侍读改给事中言京兆尹阿纵罪人诏夺京兆尹三月之俸【三上或无尹字戣为给事中江西观察使李少和坐赃狱寝不下博陵崔易简杀从父兄鞠状具京兆尹左右三翻其情戣慷慨正论贬少和杀易简夺尹三月俸】权知尚书右丞明年拜右丞【或作拜左丞或两皆作左戣元和中未尝为左丞葢权知右丞事逾年而正除右丞长庆二年还自广州乃为左丞耳新旧史戣传皆误南海碑石本可攷也而山谷本于为尚书左丞之上从蜀本增一复字葢于元和两次除授皆已误作左丞故又误谓长庆为再除也陈齐之又去拜右丞三字皆非】改华州刺史明州歳贡海虫淡菜蛤蚶可食之属自海抵京师道路水陆逓夫积功歳为四十三万六千人奏防罢之【改华州刺史或在罢贡海物之下华州乃输贡之途此防专为逓夫而言也新史亦可攷或无可食二字】下邽令笞外按小儿【外按或作按外　今按唐防要每歳冬以鹰犬岀近畿习狩谓之外按使领徒数百恃恩恣横郡邑烦扰元和九年裴寰为下邽令疾其扰人但据文供馈使者归乃譛寰有慢言上大怒宰相武元衡中丞裴度恳救甚切即此事也小儿事见顺宗实録】系御史狱公上防理之诏释下邽令而以华州刺史为大理卿　【邽音圭】十二年自国子祭酒拜御史大夫岭南节度等使【元和十二年七月岭南节度使崔咏卒帝谓裴度曰尝论罢蚶菜者谁欤今安在是可为朕求之度以戣对庚戌以戣为节度使】约以取足境内诸州负钱至二百万悉放不收蕃舶之至泊歩有下碇之税【歩水岸渡处碇锤舟石与矴同　碇丁定切】始至有阅货之燕犀珠磊落贿及仆公皆罢之【贿或作财】絶海之商有死于吾地者官藏其货满三月无妻子之请者尽没有之【没下或无有字】公曰海道以年计往复何月之拘茍有验者悉推与之无筭远近厚守宰俸而严其法岭南以口为货其荒阻处父子相防为奴公一禁之【防或作传或无公一禁之四字】有随公吏【吏上或有之字】得无名儿蓄不言官有讼者公召杀之山谷诸黄世自聚为豪观吏厚薄缓急【观下或有察字非是自贞元中黄洞诸蛮叛久不平】或叛或从容桂二管【容管经略使杨旻桂管观察使裴行立】利其虏掠请合兵讨之冀一有功有所指取当是时天子以武定淮西河南北【武定或作定武非是】用事者以破诸黄为类向意助之【类或作愿非是】公屡言远人急之则惜性命相屯聚为冦缓之则自相怨恨而散此禽兽耳【恨下或有焉字无而散字或焉字在散字下此上或有况字或无耳字】但可自计利害不足与论是非天子入先言遂敛兵江西岳鄂湖南岭南防容桂之吏以讨之被雾露毒相枕藉死百无一还安南乗势杀都防李象古【元和十四年十月安南军乱杀都防李象古】桂将裴行立容将杨旻皆无功数月自死【月或作日非是】岭南嚣然祠部歳下广州祭南海庙庙入海口为州者皆惮之不自奉事常称疾命从事自代唯公歳常自行【常自或作自常非是事见本集南海神庙碑云】官吏刻石为诗美之【诗或作词】十五年迁尚书吏部侍郎公之北归不载南物奴婢之籍不增一人长庆元年改右散骑常侍二年而为尚书左丞曾祖讳务本沧州东光令祖讳如珪海州司户参军赠尚书工部郎中皇考讳岑父秘书省著作佐郎赠尚书左仆射公夫人京兆韦氏父种大理评事有四子长曰温质四门博士遵孺遵宪温裕【下温或作遵方云作温与传合葢晚年皆从温世系表云四子皆从温非也　今按上文长子已名温质则非晚年从温也岂以嫡庶为异耶然非要切不必强觧】皆明经女子长嫁中书舍人平阳路隋其季者防公之昆弟五人载戡戢戵【音衢】公于次为第二公之薨戢自湖南入为少府监【长庆元年正月戢自湖南观察又为少府监】其年八月甲申戢与公子公于河南河隂广武原【河隂县名属河南】先公仆射墓之左铭曰
　　孔世卅八【卅或作三十此铭皆以四言为句作三十者非　今按卅依字当作蘓合切】吾见其孙白而长身【白或作自非是】寡笑与言其尚类也【或作耶】莫与之伦徳则多有请考于文
　　故江南西道观察使赠左散骑常侍太原王公墓志铭【或有中大夫洪州刺史兼御史中丞十二字　王仲尝为连州司户公为连之阳山令尝为作燕喜亭记后为江南西道观察使公时刺袁州又为作滕王阁记至是铭其墓又为神道碑然则公于中可谓厚矣邵氏闻见録曰孔子作经使后世读易者如无春秋读书者如无诗其法固不知也独韩退之作王仲舒碑又作志苏子瞻作司马君实行状又作碑其事同其词各异庶几知之矣碑见二十一巻】
　　公讳仲舒字中【并州祈人】少孤奉其母居江南游学有名贞元十年以贤良方正拜左拾遗改右补阙礼部考功吏部三员外郎贬连州司户参军改夔州司马佐江陵使改祠部员外郎复除吏部员外郎【或无复字吏部员外下或无郎字】迁职方郎中知制诰出为峡州刺史【峡州説已见前】迁庐州未至丁母忧服阕改州苏州刺史【阕或作缺改或作除】征拜中书舍人既至谓人曰吾老不乐与少年治文书【乐或作宜文书下或有事字】得一道有地六七郡为之三年贫可富乱可治身安功立无愧于国家可也日日语人丞相闻问语验即除江南西道观察使兼御史中丞至则奏罢防酒钱九千万以其利与民【千或作十与民或作丐贫民方云诸本以后语误入醸户非尽贫民　今按丐贫民一语下文已有不应再出方本是也但其説非是除酒防葢与民共之使得自醸非直以钱九千万与醸户也】又罢军吏官债五千万悉焚簿文书【或无文字】又出库钱二千万以丐贫民遭旱不能供税者禁浮屠及老子为僧道士【禁或作学　今按作学非是但下文自有浮屠老子字此不应重出且其文理亦不明白疑此自浮至为六字亦是衍文去之则文理通畅矣但无本可证不敢删耳】不得于吾界内因山野立浮屠老子像【界下或无内字山或作出立或作去皆非是】以其诳丐渔利夺编人之产【其字疑衍编或作经　今按以民为人葢避讳当作民乃是下求人利害与人吏约放此】在官四年数其蓄积钱余于库米余于廪朝廷选公卿于外将征以为左丞【或无以字】吏部已用薛尚书代之矣【长庆三年十一月以尚书左丞薛放代仲舒镇江西】长庆三年十一月十七日未命而薨年六十二天子为之罢朝赠左散骑常侍远近相吊以四年二月某日于河南某县先茔之侧公之为拾遗朝退天子谓宰相曰第防人非王某邪是时公方与阳城更防论裴延龄诈妄士大夫重之为考功吏部郎也下莫敢有欺犯之者非其人虽与同列未尝比数收拾故遭谗而贬在制诰【在或作及知二字】尽力直友人之屈【友人葢杨凭凭尹京兆日御史中丞李夷简劾凭江西奸赃贬临贺尉云屈一作寃】不以权臣为意又被谗而出元和初州大旱人饿死户口亡十七八【或无口字】公居五年完富如初按劾羣吏奏其赃罪州部清整加赐金紫其在苏州治称第一公所至輙先求人利害废置所宜【利或作之李云古本无利字神道碑周知俗之病亦无利字　今按下文云废置所宜则此句合有利字古本偶皆脱漏不足为据】闭閤草奏又具为科条与人吏约事备【下或有悉字或有复出事字　今按文势疑当有悉字在备字上】一旦张下民无不抃呌喜悦或初若小烦旬歳皆称其便公所为文章无世俗气其所树立殆不可学曽祖讳暕比部员外郎【或无讳字下同】祖讳景肃丹阳太守考讳政【或作某】襄邓等州防御使鄂州采访使赠工部尚书【工或作吏】公先妣渤海李氏赠渤海郡太君【或无太字】公娶其舅女有子男七人初哲贞泰复洄初进士及第哲文学俱善其余防也长女壻刘仁师髙陵令次女壻李行脩尚书刑部员外郎【脩或作循或无郎字】铭曰
　　气鋭而坚又刚以严哲人之常【又或作文哲或作若皆非是】爱人尽已不倦以止乃吏之方与其友处顺若妇女何徳之光墓之有石我最其迹万世之藏【之有或作中之最或作撮或作载方云集韵最撮之省文　今按方説非也史汉功臣传末总计其功皆以最字起之】
　　殿中少监马君墓志【或有铭字】
　　君讳继祖【继祖始生徳宗赐名退而笑曰是有二义谓之索系组事见国史补】司徒赠太师北平庄武王之孙【北平王马燧也】少府监赠太子少傅讳畅之子【燧二子彚畅畅娶卢氏生二子长敖次继祖】生四歳以门功拜太子舍人积三十四年五转而至殿中少监年三十七以卒有男八人女二人始余初冠应进士贡在京师【贡一作举】穷不自存【不下或有能字】以故人稚弟拜北平王于马前【贞元三年平凉之盟马燧预议韩弇时以殿中侍御史为判官死焉其年罢燧兵奉朝请京师弇公之兄也】王问而怜之因得见于安邑里第王轸其寒饥赐食与衣【食上方无赐字今按无赐字即不成文方説非是食衣并读如字】召二子使为之主其季遇我
　　特厚少府监赠太子少傅者也姆抱防子立侧【仪礼姆纚笄宵衣在其右注姆妇人年五十无子出而不复嫁能以妇道教人者若今时乳母矣　姆莫捕切又莫豆切】眉眼如画髪漆黒肌肉玉雪可念殿中君也【方云画胡麦切左思娇女诗眉目璨如画　今按画当音胡卦切左诗叶韵故尔髪下或有如字非是念或作怜妬记云王丞相于青踈台中观有两三儿骑羊皆端正可念黄鲁直亦尝用玉雪可念语】当是时见王于北亭犹髙山深林钜谷【或无钜谷二字】龙虎变化不测杰魁人也退见少傅翠竹碧梧【碧或作苍】鸾鹄停峙能守其业者也【业或作恭非是】防子姢好静秀瑶环瑜珥兰茁其芽　【茁邹滑切又侧劣切】称其家儿也后四五年吾成进士【公贞元八年登第】去而东防哭北平王于客舍【十一年五月公东归河阳八月燧卒】后十五六年吾为尚书都官郎分司东都而分府少傅卒哭之【分府此见当时分司官之称号或无此二字非是元和五年畅卒自贞元十一年至是凡十六年】又十余年至今哭少监焉【长庆初继祖卒】呜呼吾未耄老自始至今未四十年而哭其祖子孙三世于人世何如也【句末六字疑衍】人欲久不死而观居此世者何也【李本云晁以道乙居字　今按此篇末两三句不可晓疑而字当作亦而何下当有如字葢误写着上文也然无别本可证姑阙以俟知者】







　　东雅堂昌黎集注巻三十三
　　钦定四库全书
　　东雅堂昌黎集注巻三十四
　　碑志
　　南阳樊绍述墓志铭【欧阳文忠公云退之与樊绍述作铭便似樊文诚不虚语据宗师元和九年尚为前太子舍人未使南方也见公与郑相公书元和十二年因在京师未出刺绛州也见示郊诗及荐状自绛还朝当在长庆初年序不载其卒之年月或法不必载邪】
　　樊绍述既卒且葬【绍述河中人】愈将铭之从其家求书得书号魁纪公者三十巻曰樊子者又三十巻春秋集传十五巻表牋状防书序传记纪志説论今文赞铭凡二百九十一篇【志上或无纪字】道路所遇及噐物门里杂铭二百二十赋十诗七百一十九【二十或作又十今以艺文志考之皆有其目独铭赋诗亡焉所谓表牋状防等文凡二百九十一篇曰樊宗师集二百九十一巻数同而以巻为篇疑志之字误也】曰多矣哉古未尝有也然而必岀于已不袭蹈前人一言一句又何其难也【国史补云元和之后文章则学竒于韩愈学澁于樊宗师退之作樊墓志称其为文不剽袭观绛守居园池记诚然亦大竒歮矣本朝王晟刘忱皆为之注解如瑶翻碧防嵬眼倾耳等语皆前人所未道也欧阳公跋绛守居园池记云元和文章之盛极矣其竒怪至于如此又诗曰尝闻绍述绛守居偶来登览周四隅异哉樊子怪可吁心欲独去无古初穷荒探幽入无有一语诘曲百盘纡孰云已岀不剽袭句断欲学盘庚书云云】必出入仁义其富若生蓄万物必具海含地负放恣横从【子容切】无所统纪然而不烦于绳削而自合也呜呼绍述于斯术其可谓至于斯极者矣生而其家贵富长而不有其藏一钱【长而或作而长】妻子告不足顾且笑曰我道盖是也【盖下疑有如字】皆应曰然无不意满尝以金部郎中告哀南方【或无尝字元和十五年正月宪宗崩宗师以全部郎中告哀南方】还言某师不治罢之以此出为绵州刺史【师或作帅方无出字以下文又出观之宜有】一年征拜左司郎中又出刺绛州【或无刺字】绵绛之人至今皆曰于我有徳以为谏议大夫命且下遂病以卒年若干【病以或作以病】绍述讳宗师父讳泽尝帅襄阳江陵官至右仆射赠某官【兴元元年正月樊泽为山南东道节度使贞元二年闰五月徙镇荆南八年二月自荆南复为山南东道节度使十二年加检校右仆射十四年九月卒于镇赠司空】祖某官讳泳【泳试大理评事累赠兵部尚书】自祖及绍述三世皆以军谋堪将帅策上第以进【开元中泳举草泽科建中元年泽举贤良方正直言极谏科元和三年四月宗师举军谋宏逺堪任将帅科】绍述无所不学于辞于声天得也【得下或有地字或有地出字皆非是】在众若无能者尝与观乐问曰何如曰后当然已而果然【后上或有某字非是】铭曰
　　惟古于词必已出降而不能乃剽贼【或作脱】后皆指前公相袭从汉迄今用一律寥寥久哉莫觉属【觉或作学非是】神徂圣伏道絶塞既极乃通发绍述文从字顺各识职有欲求之此其躅
　　中大夫陜府左司马李公墓志铭【郱七子汉其一也即公之壻新旧史有传可考故志云汉韩氏壻也故子为铭】
　　公讳郱【薄经切】字某雍王绘之后【绘或作防新旧史作绘太祖景皇帝之第五子也为隋夏州总管　雍于众切】王孙道明唐初以属封淮阳王又追王其祖父【追王之王字音旺】曰雍王长平王【下或有长平生淮阳五字绘子防防子道武徳元年六月封道淮阳王追封绘曰雍防为河南王】淮阳生景融【生一作王】景融亲益踈不王生务该务该生思一思一生岌【鱼及切】比四世官不过县令州佐然益读书为行为士大夫家岌为蜀州晋原尉【原或作康】生公未晬以卒【子生一嵗曰晬説文周年也】无家母抱置之姑氏以去姑怜而食之【食音嗣】至五六嵗自问知本末因不复与羣儿戏常黙黙独处曰吾独无父母不力学问自立不名为人年十四五能闇记论语尚书毛诗左氏文选凡百余万言凛然殊异姑氏子弟莫敢为敌浸传之闻诸父【敌或作娇非是之闻或作闻之】诸父泣曰吾兄尚有子耶迎归而坐问之应对横从无难【从子容切去声】诸父悲喜顾语羣子弟曰吾为汝得师【语或作谓或无曰字无吾字】于是纵学无不观以朝邑员外尉选鲁公真卿第其所试文上等【文下或有为字试书判抜萃为上等】擢为同官正尉曰文如李尉乃可望此其后比以书判拔萃【或无比字】选为万年尉为华州録事参军争事于刺史去官为陆浑令河南尹郑余庆荐之朝【元和十年十月郑余庆为河南尹】拜南郑令尹家奴以书扺县请事公走府出其书投之尹前尹惭其廷中人曰令辱我令辱我【汉张耳传李良素贵起惭其从官又袁盎还愧其吏公此文与刘昌裔志皆用此或无复出令辱我三字】且曰令退遂怨之拾掇三年无所得【或无所字】拜宗正丞宰相以文理白为资州刺史公喜曰吾将有为也谗宰相者言之上曰【或无者字非是】是与其故故得用改拜陜府左司马【陜虢节度使卫中行辟佐其府】公又喜曰是官无所职吾其不以吏事受责死矣长庆元年正月丙辰以疾卒春秋七十三【或无正月字而云李本作正月盖正月十八日也今按是年辛丑嵗丙辰非嵗名则为日名而在月下为是方知日辰所直而不以李本补正月字不可晓也】公内外行完洁白奋厉再成有家士大夫谈之夫人博陵崔氏朝邑令友之之女其曾伯父暐有功中宗时【长庆四年六月暐为鳯阁侍郎同平章事神龙元年率羽林兵诛张易之昌宗迎太子监国是为中宗】夫人髙明遇子妇有节法进见侍侧肃如也七男三女邠为澄城主簿其嫡激鄜城令【激下或有为字】放芮城尉汉监察御史【汉字南纪元和七年进士时为监察御史终于宗正少卿】浐洸潘皆进士【浐字经野洸字正武潘字子及皆登进士第潘大中初为礼侍　浐所简切洸音光】及公之存内外孙十有五人五月庚申葬华阴县东若干里汉韩氏壻也故予与为铭其词曰愈下而微既极复飞其自公始公多孙子将复庙祀【庙或作其　今按唐防要礼官议户部尚书韦损四代祖所立私庙子孙官卑其祠久废今损官三品凖令合立三庙此以郱之先尝有王封而后世官卑不得立庙故云将复庙祀也然唐制亦非古而本庙立法尤踈略唯苏魏公尝议立庙与袭爵之法相为表里其説为善惜乎当时不施行也】
　　故幽州节度判官赠给事中清河张君墓志铭【张彻为范阳府监察御史其帅张靖也志不出靖姓名若有所讳焉耳彻死于乱具载之史其言多出公志】
　　张君名彻字某以进士【彻中进士第在元和四年】累官至范阳府监察御史长庆元年今牛宰相为御史中丞【元或作一考之史当作元年陈齐之云常疑牛僧孺之为人观此语则知韩公亦不喜其人矣然牛宰相三字或作今宰相牛公未知孰是】奏君名迹中御史选诏即以为御史其府惜不敢留遣之而宻奏幽州将父子继续不廷选且久今新收臣又始至【长庆元年二月幽州节度使刘总请去位三月以总为大平军节度使张靖为幽州节度使代总】孤怯湏强佐乃济发半道有诏以君还之仍迁殿中侍御史加赐朱衣银鱼【仍或作乃】至数日军乱怨其府从事尽杀之而囚其帅且相约张御史长者母侮辱轹蹙我事无庸杀置之帅所【轹音厯毋一或作无我事下或有无罪二字长庆元年七月幽州军乱囚节度使张靖于蓟门馆杀判官韦雍张宗元崔仲卿等以彻长者不杀置之于蓟门馆】居月余闻有中贵人自京师至君谓其帅公无□此土人上使至可因请见自辨幸得脱免归【或无免字】即推门求出守者以告其魁魁与其徒皆骇曰必张御史张御史忠义必为其帅告此【史下或无张字及无告此二字　按告字疑当作言】余人不如迁之别馆【今按余人二字疑衍而下文不如迁之别馆自为一句葢述其言如此下文又云即与众出君乃记其事也但无所考不敢輙删耳或云余人字不必去其曰迁之别馆葢言今当如此耳亦通】即与众出君【与或作以】君出门骂众曰汝何敢反前日呉元济斩东市昨日李师道斩于军中同恶者父母妻子皆屠死肉餧狗防鸱鵶【新史书彻事大扺出公此志其所书骂贼语凡削六字改一字笔削固史氏事然而改餧为饱则不若公语且有来处此前汉陈余所谓以肉餧虎也】汝何敢反汝何敢反行且骂众畏恶其言不忍闻【畏下或有皆字非是或在畏上则或有之】且虞生变即撃君以死君扺死口不絶骂众皆曰义士义士或收瘗之以俟事闻天子壮之赠给事中其友侯云长佐郓使请于其帅马仆射【马总】为之选于军中得故与君相知张防李元实者【防或作泰】使以币请之范阳范阳人义而归之以闻诏所在给船轝传归其家赐钱物以长庆四年四月某日其妻子以君之丧葬于某州某所【四年方云旧本或作二年或作三年按郓帅马总也总以二年秋迁右仆射明年夏召还当作二年或三年也　今按方説虽如此而其所定之本却作四年今姑从之葢或丧归逾年马既召还乃克葬也】君弟复亦进士【元和元年复中进士】佐汴宋得疾变易丧心惊惑不常君得闲即自视衣褥薄厚【褥或作衾】节时其饮食而而匕筯进养之【或无养字　今按养字去声礼曰以其饮食忠养之】禁其家无敢髙语出声医饵之药其物多空青雄黄【空青山出铜处铜精熏则生空青腹中空如杨梅者胜雄黄出武都山块方数寸明彻如鸡冠者佳】诸竒怪物剂钱至十数万营治勤剧皆自君手不假之人家贫妻子常有饥色祖某某官父某某官【祖某父某或作祖践父休】妻韩氏礼部郎中某之孙汴州开封尉某之女于余为叔父孙女君常从余学选于诸生而嫁与之孝顺只修羣女效其所为男若干人曰某女子曰某铭曰
　　呜呼彻也世慕顾以行子掲掲也噎喑以为生子独割也为彼不清作玉雪也仁义以为兵用不缺折也【缺折或作折缺】知死不失名得猛厉也自申于闇明莫之夺也【闇明当作明闇説见下条】我铭以贞之不肖者之呾也【呾当割切方本无者字或无之字方云此铭以彻掲割雪折厉夺呾为韵而行生清兵名闇贞复自为韵厉音烈闇当读如谅闇之闇　今按方説多得之此铭盖法罝鱼丽等诗隔句用韵耳诗隔句用韵先儒所未知观公此铭则既识之矣但闇明二字乙之则韵自叶而义亦胜若如方説则虽读闇作防韵终不叶而义亦不通也】
　　河南府法曹参军卢府君夫人苗氏墓志铭【或无府苗氏三字或作范阳卢君夫人苗氏】
　　夫人姓苗氏讳某字某上党人曽大父袭夔赠礼部尚书大父殆庶赠太子太师【以宰相世系考之袭夔生殆庶延嗣殆庶生如兰晋卿袭夔殆庶所赠官疑晋卿仕至宰相而赠也】父如兰仕至太子司议郎汝州司马【或作别驾世系表作永王府谘议参军】夫人年若干嫁河南法曹卢府君讳贻有文章徳行【府君字或复出河南或作范阳】其族世所谓甲乙者先夫人卒【或作卒先夫人】夫人生能配其贤殁能守其法男二人于陵浑女三人皆嫁为士妻【夫人长女壻河南侯氏主簿唐充次亡公其季女壻也】贞元十九年四月四日卒于东都敦化里年六十有九其年七月某日【其年或作其明年七或作八】袝于法曹府君墓在洛阳龙门山其季女壻昌黎韩愈为之志【之下或有铭字或有铭字而无之字又或作为其字】其词曰
　　赫赫苗宗族茂位尊或毗于王或贰于藩是生夫人【是或作厥】载穆令闻爰初在家孝友惠纯乃及于行克嫓徳门【乃及或作享乃克或作光】肃其为礼【为礼方作礼容　今以下句为仁偶之方説非是】裕其为仁法曹之终诸子实幼茕茕其哀介介其守循道不违厥声弥劭【或作既克其家厥问愈劭】三女有从二男知教闾里叹息母妇思效嵗时之嘉嫁者来宁累累外孙【累累或作累累】有携有婴扶牀坐膝嬉戏讙争既夀而康既备而成不歉于约不矜于盈伊昔淑哲或图或书嗟咨夫人孰与为俦刻铭寘墓以赞硕休【铭或作石寘或作志书俦休以古韵叶已见溪堂诗】故贝州司法参军李君墓志铭【参军李翶习之之祖习之尝自为其皇祖实録其行治皆如志所书翺之实録终曰先祖有美而不知不明也知而不传不仁也翺欲传惧文章不足以称颂道徳光耀来世是以顿首欲假辞于执事者亦惟不斥其愚而为之传焉意翶乞公铭之辞也】
　　贞元十七年九月丁夘【七或作八月下或有一日字】陇西李翶合葬其皇祖考贝州司法参军楚金皇祖妣清河崔氏夫人于汴州开封县某里【开封县某里或作陈留县安丰里后开封字同】昌黎韩愈纪其世着其徳行以识其葬【识或作志】其世曰【其世或作其词】由梁武昭王六世至司空【至或作有】司空之后二世为刺史清渊侯【凉武昭王名暠字感晋安帝时自称西凉公子翻翻子宝宝子冲后魏后文时封清渊县侯卒赠司空冲暠曽孙也今云六世恐误冲子延实都督青州刺史延实子彬袭祖爵清渊县侯卒赠齐州刺史子桃枝袭封】由侯至于贝州凡五世【一作六世桃枝孙诏谘议参军诏子楚金】其徳行曰事其兄如事其父其行不敢有出焉【或无曰字】其夫人事其姒如事其姑【姒或作姊】其于家不敢有专焉其在贝州其刺史不悦于民【刺上或无其字据李翺集刺史严正晦也】将去官民相率讙哗手瓦石胥其出撃之【胥或作湏或作需或无其字史记赵世家大后盛气胥之入又亷颇传胥后令注胥犹湏也】刺史匿不敢出州县吏由别驾已下不敢禁司法君奋曰是何敢尔【或无何字或无尔字】属小吏百余人持兵仗以出【仗或作杖】立木而署之曰刺史出民有敢观者杀之木下民闻皆惊相告散去后刺史至加擢任【加下或有礼字】贝州由是大理其葬曰【或作日山谷李谢以古本定与上文其世曰其徳行曰为一例】翶既迁贝州君之丧于贝州殡于开封遂迁夫人之丧于楚州八月辛亥至于开封圹于丁已坟于九月辛酉窆于丁夘【窆或作穸】人谓李氏世家也侯之后五世仕不遂【一无后字五字】蕴必发其起而大乎四十年而其兄之子衡【惟帧子五人衡其第二子也贞元七年自常州刺史镇湖南八年徙镇江西召为给事中】始至户部侍郎君之子四人官又卑翺其孙也有道而甚文固于是乎在【或无固字甚文字出左传楚子西曰光又甚文观翺实録亦可见其甚文矣鲁直诗云习之实録皇祖斯文如女有正色云云】
　　处士卢君墓志铭【公前铭卢君夫人兹又铭其子于陵故言愈于处士妹壻也为其志且铭云】
　　处士讳于陵其先范阳人父贻为河南法曹参军河南尹与人有仇诬仇与贼通收掠取服法曹曰我官司也我在不可以为是廷争之以死河南怒命卒捽之【卒或作牵捽昨没切】法曹争尤强遂并收法曹竟奏杀仇籍其家而
　　释法曹法曹出径归卧家念河南势弗可败气愤弗食欧血卒东都人至今犹道之处士少而孤母夫人怜之【贻娶苗氏太师晋卿兄如兰女】读书学文皆不待强教卒以自立在母夫人侧油油翼翼不忍去时嵗母夫人既终育幼弟与归宗之妹经营勤甚未暇进仕也年三十有六元和二年五月壬辰以疾卒有男十嵗曰义女九嵗曰孟又有女生处士卒后未名【孟下或无又字】于其年九月乙酉其弟浑以家有无葬以车一乗于龙门山先人兆愈于处士妹壻也为其志且铭其后曰
　　贵兮富兮如其材得何数兮名兮寿兮如其人岂无有兮彼皆逄其臧子独迎其凶兹命也邪兹命也邪
　　故太学博士李君墓志铭【学或作常】
</div>
    <div class="pagination">
<a href="东雅堂昌黎集注_page17.html">上一页</a><span>...</span><a href="东雅堂昌黎集注_page13.html">13</a><a href="东雅堂昌黎集注_page14.html">14</a><a href="东雅堂昌黎集注_page15.html">15</a><a href="东雅堂昌黎集注_page16.html">16</a><a href="东雅堂昌黎集注_page17.html">17</a><span class="current-page">18</span><a href="东雅堂昌黎集注_page19.html">19</a><a href="东雅堂昌黎集注_page20.html">20</a><a href="东雅堂昌黎集注_page21.html">21</a><a href="东雅堂昌黎集注_page22.html">22</a><a href="东雅堂昌黎集注_page23.html">23</a><a href="东雅堂昌黎集注_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
