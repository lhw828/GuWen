<!DOCTYPE html>
<html>
<head>
    <meta charset="UTF-8">
    <title>四库辑本别集拾遗 - 第 40 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库辑本别集拾遗 - 第 40 页/共 81 页</h1>
    <div class="content">　　周应旗特授修职郎制
敕：具官某。文母上摈，攒陵复土。服役官吏，咸有褒升。汝应减年循资，往服休命。可。
 【《永乐大典》卷七千三百二十五「郎」字韵，页十七下引「吴泳鹤林集」。(影印本第七十二册)】 
　　王准赠修职郎制
敕：具官某。盗发三衢，敢干王略。尔一隅官耳，乃能董率民丁，鏖击于桐坡之下。渠凶既歼，而元身亦殒矣。其进二阶，以旌毅魄。可。
 【《永乐大典》卷七千三百二十五「郎」字韵，页十七下引「吴泳鹤林集」。(影印本第七十二册)】 
　　何克忠降授修职郎制
敕：具官某。君子不尽利以遗民，所以均天地之施也。尔为蒲井监官，自擅煎煮。不能导其利，以布之上下。虽曰为计所生财，而民食贵盐，则其害多矣。特上三阶，往其祗惕。可。
 【《永乐大典》卷七千三百二十五「郎」字韵，页十七下引「吴泳鹤林集」。(影印本第七十二册)】 
　　王绍宗降授修职郎制
敕：具官某。昔人益小吏之俸以养廉，至仁也。近因楮钱铜贵，百官有司以减俸请，朕所不取。尔衡阳州从事耳，廪稍既薄。又以钱会中半帮给，其不自赡宜矣。何至掷货宝于地哉？郡将以贪戾告，朕不得不存统体。其上三阶，以惩一忿。可。
 【《永乐大典》卷七千三百二十五「郎」字韵，页十七下引「吴泳鹤林集」。(影印本第七十二册)】 
　　赵崇式降授从事郎赵希降授修职郎制
敕：具官某等。败常乱俗，虽细不宥，周人之训也。况尔等以宝王亲丞子男国。不自爱重，慆淫贪肆。一则徇于货色，而不之厌；一则昵于匪人，而弗之耻。败常乱俗，莫此为甚。一阶之镌，犹轻典也。尔其往省厥愆。可。
 【《永乐大典》卷七千三百二十五「郎」字韵，页十七下引「吴泳鹤林集」。(影印本第七十二册)】 
　　赵汝迒降授迪功郎制
敕：具官某。朕躬三年之丧，以孝治天下。尔方斩然在疚，情事未申。而乃营求摄局，以踰滥闻，安则为之。夺官两阶，尚为轻典。可。
 【《永乐大典》卷七千三百二十五「郎」字韵，页二十上引「吴泳鹤林集」。(影印本第七十二册)】 
　　孟元子陈衕降授迪功郎制
敕：具官某等。漕江西之粟，以实淮堧，旧比也。尔为部餫官，不谨厥职。而纵容傍人，盗耗官米以万计。尔曾思边淮宿师万，士亦有登首山以呼庚癸者乎？等第镌官，以警而慢。可。
 【《永乐大典》卷七千三百二十五「郎」字韵，页二十上引「吴泳鹤林集」。(影印本第七十二册)】 
　　叶寘因搜访进书特补迪功郎制
敕：某。粤昔绍兴，当兵戈 【淑】  【俶】 扰中，搜遗举逸，曾无虚岁。有以布衣郑樵所著书献之朝者，乃特命以官，恩至渥也。尔经明行饬，学有源流。翳然九华之颠，恬退不竞。部刺史以论著来上，朕阅故典，可不以高宗之所以命樵者而命汝耶？勉尔递思，服我休命。可。
 【《永乐大典》卷七千三百二十五「郎」字韵，页二十上引「吴泳鹤林集」。(影印本第七十二册)】 
　　陈均以所编类长编投进可特补迪功郎制
敕：具官某。记繁而志寡，作史者之失也。尔胶庠布衣，学博而辩。上自建隆，讫于宣靖，凡百六十有七年，网罗旧闻，粹成一编，可谓有志矣。本焘之史，仿熹之法。大书以提要，分注以备言，可谓不繁矣。汝虽自言不敢尽同朱熹之法，然条目粲然。使皇纲帝范，一揽而尽得之，岂曰小补之哉？特命一官，以旌志尚。可。
 【《永乐大典》卷七千三百二十五「郎」字韵，页二十上引「吴泳鹤林集」。(影印本第七十二册)】 
　　陈文蔚以所著尚书解注投进特补迪功郎制
敕：具官某。朕惟朱熹，《易》有本义，《诗》有集传，《中庸》《大学》有章句，而《书》独无成书焉。尔于师门，得所传授。如涌日旸谷，如浚河昆仑。五十九篇之旨，皆章解而义释焉，亦可以补师之遗矣。何惜一阶，不酬稽古之力。可。
 【《永乐大典》卷七千三百二十五「郎」字韵，页二十下引「吴泳鹤林集」。(影印本第七十二册)】 
　　鲍醇孙降授从事郎叶明降授迪功郎制
敕：具官某等。商制官刑，以儆有位，至严也。尔醇孙领卤盐之务，而不饰簠簋。尔明司关市之征，而不闲有家。既丽三风矣，尚何官刑之逃哉？各夺二阶，往宜三省。可。
 【《永乐大典》卷七千三百二十五「郎」字韵，页二十下引「吴泳鹤林集」。(影印本第七十二册)】 
　　刘宬降授迪功郎制
敕：具官某。国家用人先择才，监司所以使之公举刺也。尔以仓庾氏为入幕宾，机敏辩决，不畏强御，可以为才矣。而监司之不才者患之，劾章来上，宁得无失实耶？虽然所存者体统耳，姑镌二阶，以俟休复。可。
 【《永乐大典》卷七千三百二十五「郎」字韵，页二十下引「吴泳鹤林集」。(影印本第七十二册)】 
　　赵孟彪降授迪功郎制
敕：具官某。周礼司门，掌授管键，几出入，其来旧矣。尔为宗莩，不谨于度。夜半明半出城，阍者止之，而又毁柝斩关，桑梓之敬何在？削秩罢官，往自循省。可。
 【《永乐大典》卷七千三百二十五「郎」字韵，页二十下引「吴泳鹤林集」。(影印本第七十二册)】 
　　赵汝陋降授迪功郎制
敕：具官某。尉虽卑民为近。尔吏长溪，民寃失职。纵首弗之问，其失出甚矣。镌秩罢官，尚曰轻典。可。
 【《永乐大典》卷七千三百二十五「郎」字韵，页二十下引「吴泳鹤林集」。(影印本第七十二册)】 
　　赵汝辕降授迪功郎制
敕：具官某。士当观其志，而仕之穷达次之。尔为贺林幕属，甫摄郡事。无酌泉自励之操，而裒民奉己。使若吏若兵，皆得以累数其恶，可以观志之所存矣。姑镌二阶，以谢千里。可。
 【《永乐大典》卷七千三百二十五「郎」字韵，页二十一上引「吴泳鹤林集」。(影印本第七十二册)】 
　　王仲换授迪功郎制
敕：某人。朕抚有方夏，悉主悉臣。尔既归明，率属来附。式颁武爵，换授文阶。往耀远人，益殚忠力。可。
 【《永乐大典》卷七千三百二十五「郎」字韵，页二十一上引「吴泳鹤林集」。(影印本第七十二册)】 
　　赵洞夫降授迪功郎制
敕：具官某。政与刃杀人，亡以异也。尔以酷能，求摄故步。一之市，而死于囚絷者三人。虽非尔杀之，实尔致之。镌褫二阶，尚曰宽典。可。
 【《永乐大典》卷七千三百二十五「郎」字韵，页二十一上引「吴泳鹤林集」。(影印本第七十二册)】 
　　赵希得降授迪功郎制
敕：具官某。畔官离次，国有常刑。况 【全】  【金】 贼犯我海陵，尔为宗臣，不能死列。乃复先去以为民望，朕何赖焉？镌褫二阶，往服中典。可。
 【《永乐大典》卷七千三百二十五「郎」字韵，页二十一上引「吴泳鹤林集」。(影印本第七十二册)】 
　　杨思恭降授迪功郎制
敕：具官某。按《周礼》乡八刑，而不睦、不弟之刑居其二。思恭兄也，思安弟也，思安杀人而丽于法。阅实其状，实汝致之，汝安能逭周官之罚哉？其削一阶，尚曰中典。可。
 【《永乐大典》卷七千三百二十五「郎」字韵，页二十一上引「吴泳鹤林集」。(影印本第七十二册)】 
　　赵时点降授迪功郎制
敕：具官某。狱夺于货，先王所戒。尔为义安理掾，事无大小，皆以贿成，岂朕庶谨庶狱之意哉？姑镌二秩，以淑羣慝。可。
 【《永乐大典》卷七千三百二十五「郎」字韵，页二十一上引「吴泳鹤林集」。(影印本第七十二册)】 
　　张震午降授迪功郎制
敕：具官某。茶盐有禁，尉捕之职也。然假搜逻之名，以取赇焉，乌得无罪？特镌二秩，以讹尔心。可。
 【《永乐大典》卷七千三百二十五「郎」字韵，页二十一上引「吴泳鹤林集」。(影印本第七十二册)】 
　　汪清之降授迪功郎制
敕：具官某。宗族不亲，《杕杜》所以伤晋；骨肉相怨，《角弓》所以刺周。尔以门荫，齿于仕版。当畏天显民彝。叔父，亲之支也，而弗惠弗迪，至于胥戕胥告。岂朕所望于大夫士之家乎？姑镌二阶，以植五教。可。
 【《永乐大典》卷七千三百二十五「郎」字韵，页二十一下引「吴泳鹤林集」。(影印本第七十二册)】 
　　谭伯言降授迪功郎制
敕：具官某。汉入财赏官，不补右职，轻其人也。况尔富赀为吏，以武断闻。眈视一方，嗾使羣狡。若阅所言状，则不但崔钧所谓铜臭而已。镌秩罢任，徙之远方，庶稍知名器不可以滥得也。可。
 【《永乐大典》卷七千三百二十五「郎」字韵，页二十一下引「吴泳鹤林集」。(影印本第七十二册)】 
　　阮炎正降授迪功郎制
敕：具官某。尉黄冠大绶，主捕盗察奸，汉法也。尔吏于乐安，不能摘奸惠良。县有豪奴杀人，而当死者传生。比当生者，内以曲文，连系几百三十家。其如民之不寃何？镌秩罢官，尚曰轻典。可。
 【《永乐大典》卷七千三百二十五「郎」字韵，页二十一下引「吴泳鹤林集」。(影印本第七十二册)】 
　　任霆降授迪功郎制
敕：具官某。士不可以险夷贰其心也。尔为安康李掾，疆埸无事则就职，风尘小警则谋去。即兹一眚，合议薄惩。其如湎酒淫刑，又不暇论也。可。
 【《永乐大典》卷七千三百二十五「郎」字韵，页二十一下引「吴泳鹤林集」。(影印本第七十二册)】 
降授迪功郎制　　赵与
敕：具官某。簿尉日赴长官厅议事，此元符令也。尔尉嘉定，不率训而籍民词，簿官钱，侵官益甚。事长之义安在哉？其上两阶，尚曰轻典。可。
 【《永乐大典》卷七千三百二十五「郎」字韵，页二十一下引「吴泳鹤林集」。(影印本第七十二册)】 
　　陈璹降授迪功郎制
敕：具官某。「王事靡盬，不遑启处」，周人遣戍之诗也。尔为六安西尉，既不能荷戈以防犬羊，督办军储，拘籍夫丁，岂非职分，而乃牢辞固避，不敏于行。虽曰亲老子殇，然岂得以家为哉？其上两阶，以儆边吏。可。
 【《永乐大典》卷七千三百二十五「郎」字韵，页二十一下引「吴泳鹤林集」。(影印本第七十二册)】 
　　刘简子降授迪功郎制
敕：具官某。国家以仁睦同姓，以法绳之。凡丽于罚者，听外宗予决，至公也。尔摄邑闽清，宗子小有罪戾，不白西外，径行决挞之威。独不思水木本原之义乎？可。
 【《永乐大典》卷七千三百二十五「郎」字韵，页二十二上引「吴泳鹤林集」。(影印本第七十二册)】 
　　丁如翼降授迪功郎制
敕：具官某。汉昭帝不与天下争利，故罢卖盐官。朕甚慕之，而力未暇也，其可以重困之乎？汝监新会盐场，不能导其利，布之上下。乃重征苛取，自丰于厥身。其害吾民多矣，再从镌削，以警贪戾。可。
 【《永乐大典》卷七千三百二十五「郎」字韵，页二十二上引「吴泳鹤林集」。(影印本第七十二册)】 
　　韩庲降授迪功郎制
敕：具官某。楮币之所以折阅，私印滋多，而州县弗之察也。尔曩尉青田，境内有伪造不能警捕，而乃使擒获于邻邑焉。特镌二列，以为失察之戒。可。
 【《永乐大典》卷七千三百二十五「郎」字韵，页二十二上引「吴泳鹤林集」。(影印本第七十二册)】 
　　孙舜举授武功郎制
敕：具官某。兵法善战者以正合，以奇胜。尔阚如虓虎，领我舟师。当海寇横溃之时，不以叱为勇。掩旗卧鼓，诱致而袭擒之，亦可谓以奇胜矣。朕何爱两阶，不以旌汝哉。可。
 【《永乐大典》卷七千三百二十六「郎」字韵，页一下引「吴泳鹤林集」。(影印本第七十二册)】 
　　程芾授武功郎制
敕：具官某。昔我孝宗皇帝，尝立奉使一司，以待材用之宅。盖谓掉三寸舌以伐天骄，实难其选也。尔忠勇沉鸷，有声临淮。军戎万里之情，素知谙悉，命汝伴送。仍陟二阶，以宠其行。忠信而加之以敏，使不辱君命，则予汝嘉。可。
 【《永乐大典》卷七千三百二十六「郎」字韵，页二上引「吴泳鹤林集」。(影印本第七十二册)】 
　　张大可降授武功郎制
敕：具官某。朕更化之初，昭德塞违，以禁宠赂，至严也。尔总戎淮西，锢于旧染。专饰苞苴，以事交结。台臣除墨未干，而千里之馈卒至，其速且巧如此，何不施之用间行师乎？特镌一官，以励诸将。可。
 【《永乐大典》卷七千三百二十六「郎」字韵，页二上引「吴泳鹤林集」。(影印本第七十二册)】 
　　董有恭授武德郎制
</div>
    <div class="pagination">
<a href="四库辑本别集拾遗_page39.html">上一页</a><span>...</span><a href="四库辑本别集拾遗_page35.html">35</a><a href="四库辑本别集拾遗_page36.html">36</a><a href="四库辑本别集拾遗_page37.html">37</a><a href="四库辑本别集拾遗_page38.html">38</a><a href="四库辑本别集拾遗_page39.html">39</a><span class="current-page">40</span><a href="四库辑本别集拾遗_page41.html">41</a><a href="四库辑本别集拾遗_page42.html">42</a><a href="四库辑本别集拾遗_page43.html">43</a><a href="四库辑本别集拾遗_page44.html">44</a><a href="四库辑本别集拾遗_page45.html">45</a><span>...</span><a href="四库辑本别集拾遗_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
