<!DOCTYPE html>
<html>
<head>
    <meta charset="UTF-8">
    <title>云溪居士集 - 第 4 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云溪居士集 - 第 4 页/共 17 页</h1>
    <div class="content">　　淮山畎浍奔东海注作陂池地形改浊水曽无五尺深惊涛便欲千寻骇人鱼漏网逞胷臆老蚌乘阴弄光彩东风吹断西来流见尔枯虚当可待
　　如意院井诗二首
　　太平兴国古佛刹小院得名如意轮何人黙识原地脉凿井正防甘泉津阔容三尺白银罋深可二丈青丝缗夏凉未觉氷雪冷味美不啻醍醐珍寺僧知爱不忍惜汲引无间都城人鸣钟声歇更漏促天鸡初报扶桑晨侧肩接足负担者排闼争凑苍苔唇丝瓶上下掉孔急语笑嘈杂春雷振永日迢迢既云暮健夫噏噏皆嚬呻万人已喜用周给一依旧清奫沦
　　井徳本来无得丧居迁乃见井有仁深穿阔甃世不少闻名索实多非真潢污方集已登榦骄阳未乆先飞尘盈虚既与阴晴变安用华屋床雕银崇宁元年五六月僦居偶在寺井濵曽经畏日曝累朔亦见霖雨倾弥旬碧痕澄澄古甃上消长不改苍龙鳞莫嫌营置近阛阓莫厌资取多纷纶深院无人辘轳静焉知此井常清新
　　李光道见过赠诗
　　髙槐上拂青天面枝疏不得惊禽恋槐下官曹何冷落去马来牛色多倦春风緑杨暗虚室秋雨苍苔鎻深院三见墙头梅子花一字不画尘侵砚宛如太古两相忘况复飞盖追逰宴有时独咏西园诗想像清风情眷眷门前忽报华轩过邂逅开懐如昔见目击便嗟相得晩更仆清谈尽黄巻顾我迂疏何所取似君秀颖廼可羡少壮应湏努力时人间岁月如流电
　　寄赠永嘉郑先生
　　荥阳人物世仍有文雅风流传已乆广文独歩天宝年才名曽在诸公右新诗髙陪屈宋游神翰逺与钟王偶更觉丹青到微妙独将造化争妍丑一封入奏蓬莱宫三絶题自君王手当时盛事虽云逺今日髙风曽未朽亲逢夫子沧海头重起清芬百年后倦逰不肯依梁苑尚徳自甘耕谷口方外聪明已木鸡人间事变皆刍狗子云寂寞守儋石靖节轩昻遗五斗不试惟令曲艺工乆幽更觉机神厚诗情与江湘迥画笔能教鬼神走论工子建已知亲较胜长康未应负所嗟藻鉴阔楚越犹使佳名在林薮邂逅虽知近岩壑栖迟尚苦拘尘垢明明冰玉长在懐望望烟霞屡骧首何日倾心聴诵诗他时洗眼看挥帚狂歌且寄草堂客佳句终慙杜陵叟










　　钦定四库全书
　　云溪居士集巻六　　　　宋　华镇　撰
　　古体诗【七言十五首】
　　陪和守宴城楼罢留望江山懐古
　　歴阳城楼多好风南来和雨飞溟蒙齐纨四座寂不动六月酒面鱼鳞红铃斋无讼日多暇时引大斾摩晴空賔来不问礼数隔披襟倚槛欣迎逢平芜不断楚天阔无数好山来望中伊昔重瞳顾寰宇八千西渡皆貔虎叱咤风云五六年盖世拔山宁不武力尽江头已萧瑟秋风未央亦禾黍乱世英雄气颇麤当时还羡紫髯夫箭重舟偏徐转柂舟中賔主亦欢呼龙骧露桡下三峡春草不合临平湖衣带萦迂宁足倚桃叶渡之胜一苇三阁香消春梦残空传玉树江南女人间万事无妍丑过眼纷纷尽刍狗祗有江山似旧时从来却落鱼樵手懐春悲秋徒自苦浮云去来我何有鸣丝案竹闲清唱当轩更有盈樽酒清时胜日临髙明未愧黄金垂六钮永嘉廵检张侍禁廨舎辟洞名黄石【原注国朝孙吴穰苴兵法六韬黄石公素书尉缭子李卫公对问为七书试武士张君之子时中其选】
　　下邳逋客赤松侣兴薄云天寄防市五世鸣钟不自矜肯向人前进遗履素灵将倾赤精奋羽翼当资天下士夜半慇懃授素书歴歴商郊阪泉防西过陈留得沛公云蒸龙跃相因倚剪嬴倾项成帝业庙谋胜筭皆予起汉家明堂穷壮观楹栋能収真杞梓清尘独歩千载上名实谁可继其美君家绪系出南阳世服戎衣登禄仕鳯毛益使家声振新以七书见天子君居无事若山居退食小斋日经始茨茅涂土完且洁栽花接果盈阶戺风月江山散不収标题黄石宁虚尔应懐祖武日自砺功名将使旂常纪今日中原乆太平颂声交作干戈止南过铜标束带方玉帛梯航余万里惟有祈连及贺兰朝廷未欲知疆理傥推汉幄从衡术定逺将军何可拟
　　南岳僧仲仁墨画梅花
　　世人画梅赋丹粉山僧画梅匀水墨浅笼深染起髙低烟胶翻在瑶华色寒枝鳞皴节目老似战髙风声淅沥三苞两朶笔不烦全开半函如向日疏防粉黄危欲动纵扫香须轻有力不待孤根暖气回分明写出春消息大空声色本无有宫征青黄随世识逹人览彻根源耳观目聴纵横得禅家防见此中意戏弄柔毫移白黒佳句慇懃致两番深情邂逅髙双璧不愁开谢逐东风全胜当年陇头驿
　　咏西施
　　浣纱溪上浣纱女野服山花照寒水含嚬惨淡不胜愁犹使东隣骇西里山鸟渊鱼无定识俯见潜逃仰惊起矜花睠月春复秋长恐朱顔成暮齿君王抡选入吴宫吴宫寂寞无桃李芙容一笑君意倾宰嚭言行子胥死姑苏台榭防麋鹿阖闾城阙生荆杞蛾眉倩盼应自成筑宫教习胡能美当时掩抑无人顾今日为君除国耻君莫怪騄骥盐车弭耳时谁人不作驽骀比
　　次韵和刘五秀才重阳不见菊诗
　　黄花长泛重阳酒今日重阳花未有莫伤节物此时非少陵已叹移栽后江梅满枝春未来红药开时春却归春前春后各自得化工无私人莫测明日篱边金蘂黄未应埋没随风霜髙堂满泛黄金盏相陪何用茱茰囊
　　赠别越帅蔡侍郎五十韵并序
　　某啓某伏覩知府铃辖侍郎待制新建月堂尤得卧龙之胜佳致满目清宵益竒四时异逢赏适无二政成多暇日引賔客登览东南之美尝许疏贱陪侍坐末今当捧檄湖外逺违乐郊追想前日樽爼之间乐事美景茫然如钧天梦回无邂逅处虽他年东归月堂如旧而玉音冰质当在具瞻之地杳如天上敻难复亲谨吟成月堂长句五十韵缮写呈献虽不足以形容物色冥邈标致聊以逹思恋无穷之意伏惟台慈特赐省览幸甚幸甚诗曰
　　飞廉鼓橐开氛雺玉龙盘礴堆苍岫云崖左壁出髙墉环回占尽东南秀髙瞻牛女提封阔下瞰闾阎烟火富紫青岩壑敞屏帏金碧楼台错纹绣城西半规日欲落天东一缕云如镂人间未觉桂华升林梢先见金波溜冰轮冉冉经箕斗碧落沈沈失星宿清光不断万象呈目极尘寰了无覆扶桑欲晓天鸡唱玉佩丁东咽残漏西南松桂碧参差寒金碎玉髙低透春和二月融青宙红紫千花簇繁囿香洁蜂蝶夜不知暗和清影凝罗袖暑雨晩随虹影断炎威夜逼余辉逗南湖拂拂起轻飔鉴光千里冰纨皱星流一叶髙梧下玉刻千峰晩山瘦桂子香凝零露溥毫冷咽飞泉潄六花舞絶平川壤万树玲珑缀莹琇冻云収尽一轮寒光华上下清交鬬明眸朗鉴古难偶许谢登临亦虚觏胜地埋藏祗自竒千年林下输猿狖儒家宗主中郎裔早掞春华甲英彀量濶难穷渤澥逺徳馨未羡椒兰臭青云有路早徊翔要津防足频驰骤旒扆倾衷聆玉振经纶溢耳摐金奏暂虚法从牧逺民大斾髙牙防稽首庖刃从容经肯綮鹄卵无劳鲁鸡伏探幽索隐有余工逸胜遗竒落精究意匠经营谁与相壶中风物真天授霜斧晨开蔽日林虹梁晩结飞云搆轩窓四辟洞无物林岭旁来逺如走佳名一字既惟新宝墨八法曽非旧鹊返鸾徊美无度龙跳虎卧雄相凑何地通宵得佳致谁人忘寝临觞豆西园物色难重逢秉烛诗词漫三复华堂有月终年好月下樽罍溢醇酎坐令越絶山水佳日添光价髙难贸五云溪上纶竿手误指王圻揽缨绶画虎年多愧未成屠龙伎巧伤难售清时支离逐斗粟乐国凄凉寄圭窦结巢未忍息南枝倚辀何计登华厩片颿随牒西南迈尘满儒衣色多垢文丽难忘反楚骚魂交尚冀亲南狩昔人富贵志已得越吟清切伤微疚今人徒劳情若何玉壶慷慨临风叩飞盖早容陪后乘曳裾屡许登文甃烟波满眼始凭凌谈笑回头难邂逅吴防他年见桑梓荆湘数稔包霜柚鸣珂应在白沙隄茇舎徒瞻碧棠茂萍迹漂漂渺难系蓬心慅慅纷奚就九疑三五夜晴时为想堂前皎如昼
　　田园四时
　　春
　　晓来风信从东转风中春气生微暖陇头残雪已全销麦苗渐见青青满土脉膏疏日舒缓锄犁但觉塍畦短桑叶生阴布谷鸣可使流光容昜晩
　　细风吹尽桑黄紫緑暗柔条添旖旎晩来逐伴望林梢三星便欲当辰巳节过清明未云逺碎髪新蚕已盈纸迟日融融暖有余早晩应湏候眠起
　　夏【原阙】
　　秋
　　万顷秋来云叶黄田起尽筑新场茅檐昨夜微霜下天髙气爽风日强明星未上腰防去归路不辞乘月光陇头薄暮片云起明日晴阴未可量
　　阶头露草珠盈缕门前促织分明语日午帘帷气已清香肌暗喜消残暑蚊蚋无声灯火冷已将纨扇归巾禇更长便合促鸣机月白何妨弄砧杵
　　冬
　　田家歳事霜飞后五种収成十分有征输早了吏不来柴荆昼掩闲鸡狗儿童饱暖欢呼走堂上樽罍湛春酒力耕岁晩足余欢五陵裘马真逰手
　　朔风吹水成冰坚风壮氷坚白于练霰雪还随密雨来转眼纷纷满沟垾陈根冻烂还为土土落田中肥一半霜防去手即湏耕敢望东风待冰泮
　　粉蜡梅梢妆蓓蕾雪晴乌鹊声零碎兰堂昼暖浴天百果流芳喷寒水春事望春湏凖拟临风不惜呵纤指寒日频添绣线长百五光阴已无几
　　题桃源图
　　枝头巧语声髙低波光葱蒨深柔荑烘爖日暖金鳞动渔舟荡漾沿芳隄淡红片玉满流水中有谁家桃李蹊刺棹沿洄忘逺近山重水转迷东西金豪瞥见林中犬玉羽旋闻陇上鸡相逢巾屦如图画惊闻有客争邀携穿花行到花尽处华铺昼敞同攀跻帘栊炫熀鬬金碧楼阁玲珑凝紫霓琼杯石髓甘如醍碧桃莹腻堆玻瓈慇懃歴问尘寰事闻说兴替声如嘶自言畴昔避闾左乡邻负抱谋岩栖入山惟忧山路浅穿云渉水随麏麛山深遂与人境絶回首但见云萋萋年年桃花又桃实不闻刘项鸣钲鼙当时祗恨弃桑梓此日却悟凌丹梯酒阑歴览烟霞外天风淅淅鹓雏啼尘羇世网逺心目年龄便可乾坤齐俗縁如瑕涤不去荆布还念糟糠妻思家欲归归却悔忆路重来来已迷碧砌朱栏无处覔溪长烟草寒凄凄玉京云路今何在千年图写传缯缇髙堂众客一经目尽愿乘景骑狻猊祖龙虐政猛于虎疗饥消渴资黔黎霜髯黄口不相保四海惨戚如牢狴当时人世无居处往往云壑为中闺窜身幽侧宁所乐骨月茍免资尘泥种桃为食不如黍岂恶刍豢忘烹刲全家邂逅登金箓此事渺忽无端倪清时汪濊下膏泽浸润生齿如孩提日长不使餔糠秕饭炊雕胡胾駃騠岁寒岂独完裋褐雾縠衣裘云锦袿翦除败类毓良淑宛若嘉谷纯无稊干羽雍容絶征戍春来处处操锄犁今人不似秦人苦寄身何用武陵溪
　　失题
　　蜂须萎蕤花脱萼粉蝶流莺何处着暖融密巻玉为掾一防明星坐中落猩唇血重鲛绡薄百出寳莲金钿错蕙兰不断起长烟余香随风度罗幕天阶漫激鸣签响壶中不夜春常若何人天外引长绳刚愁日下西山脚







　　钦定四库全书
　　云溪居士集巻七　　　　　宋　华镇　撰今体诗【五言律五十二首】
　　岳麓寺
　　衡岳到江尽招提岳秀中飞楼上乔木清梵俯防鸿鹤去泉犹在台存法更雄望终三楚胜清兴迥无穷【原注寺有白鹤泉法华台防胜阁】
　　道林寺
　　疎钟到城市台殿隠脩林访古多陈迹探幽惬赏心夜声寒溜碎晓色翠烟深自愧縻尘鞅骊驹又见寻【原注寺有陶公井】
　　齐无已书堂
　　骚客髙吟地山僧指旧基虚堂非昔搆清景是当时石甃流泉漫松轩度日迟鯈鱼有余乐池上竟谁知【原注堂在道林寺已公诗云园林坐清景梅杏嚼红香即此地也】
　　湘江二妃庙
　　帝子灵祠古秋风更寂寥门临湘水迥路指舜陵遥寳瑟知何在英魂不可招年年添泪竹遗恨未应消
　　长沙王庙【原注墓在庙西】
　　秦吏方揺毒君王独得名国虽为地小忠亦自天成秘殿仪容粹堂草木荣兴亡何足道青竹有嘉声
　　贾太傅庙
　　夫子生何代漂流正所宜长鸣那昜赏合抱固难施碧藓封遗井丹枫落旧祠日斜飞鵩过依约赋成时
　　画眉铺
　　湘楚穷愁地何名得画眉不因啼鸟目应记剪灯诗逐客伤憔悴征人困别离风流亰兆尹宁复此飞驰
　　愚溪
　　潇湘同泻处一水亦东倾屈曲游龙势玲珑戛玉声傍城无暂浊当暑有余清楚俗真怀古犹传梦客名
　　无生庵【原注厐老故居在衡阳城南】
　　大士今何在空山旧隐存百年闲藓径终日敞尘阍砌暖晴添草窓寒暝叫猿当时团坐客相顾竟何言
　　杂咏
　　上下契如如忘机示有为室虚牕洁素尘尽地平夷社燕添新土春花发旧枝此中君莫问自有海鸥知
　　永嘉廵检防竒竹【并序】
　　永嘉廵检舍中生竒竹数本虽在宇下而扶疎苍翠倍于林薮又闻夜辄零露淋漓槃盂张君侍禁索余作诗因书四十字以赋之
　　脩竹趂春阳猗猗出画堂孤根穿宻甃髙榦倚飞梁色润牕纱緑烟和印篆香传闻尤异处清夜露瀼瀼
　　和孙秀才与弟醉饮
　　醺酣归至乐麴蘖古来贤荆树同株日萧斋欲雪天倾颓叔夜玉臬兀季真船熟览新诗意依稀识道筌
　　题黄主簿足轩
　　枳棘久栖迟新斋乐有余寻垣栽草木疏沼引鱼外曲逰尘世情髙适太虚纷纷簿领退满目尽琴书
　　东海
　　谁谓沧溟逺吾家曲槛东灵潮随月长积水与天通白鸟长沙外青峰薄雾中星槎在何处屈指待秋风
　　闻韶亭
　　重华祠宇下危构压山椒壁石因天设茨茆得旧条云山排笋簴风竹度笙箫想见来仪羽飞飞下泬寥
　　防景亭
　　此亭防清景登眺适襟灵烟濑鸣瑶佩云峰叠翠屏渔樵分杳霭鸥鹭上青防【末二句原阙】
　　翠微亭
　　虚阁俯苍麓飞甍倚碧岑鲜英环坐宻青霭抱楹深秀逺开尘目清明契夙心带星宜所慕聊此叩徽音
　　栖云阁
　　髙阁倚苍岫山云且暮栖冷凝半稳浓拂逺灯迷户转星枢直窓移日脚低登临人莫厌寻取上天梯
　　秦淮
　　渺渺方山道江流一泒通寒沙翘白鹭夕霭暝丹枫平截埋金地虚涵建邺宫六朝乗王气疏凿竟无功
　　澄澜阁
　　飞栏跨乔木危柱枕苍矶石潄溪声碎林分日影稀正宜逃暑气聊用解征衣欲去重回首清风满翠微元祐六年秋夜泊震泽时涨潦未尽牵道断毁仍阻风
　　四顾水天平扁舟竟日撑孤村聊可舣薄暮不成行云重鱼龙起风髙波浪惊无心就衾枕坐看月华生
</div>
    <div class="pagination">
<a href="云溪居士集_page3.html">上一页</a><a href="云溪居士集.html">1</a><a href="云溪居士集_page2.html">2</a><a href="云溪居士集_page3.html">3</a><span class="current-page">4</span><a href="云溪居士集_page5.html">5</a><a href="云溪居士集_page6.html">6</a><a href="云溪居士集_page7.html">7</a><a href="云溪居士集_page8.html">8</a><a href="云溪居士集_page9.html">9</a><span>...</span><a href="云溪居士集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
