<!DOCTYPE html>
<html>
 <head>
  <meta charset="utf-8"/>
  <title>
   怀麓堂集 - 第 53 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   怀麓堂集 - 第 53 页/共 74 页
  </h1>
  <div class="content">
   怀麓堂集巻六十
　　钦定四库全书
　　懐麓堂集巻六十一
　　明　李东阳　撰
　　文后稿一
　　赋
　　东山草堂赋【为华容刘先生时雍作】
　　东山居士行自京师将归扵故园涉泱漭经防岏扫瓦砾芟萧菅葺草堂之旧构启衡门之幽闗扵时洞庭无波万里一碧飞鸿倒影下映千尺长林落木响应川谷髙山大壑俯仰寥廓嗟吾生之归来寄一感扵今昨乃进子姓而告曰吾今而得返扵斯也盖方举甲第登郎曹北穷幽蓟之墟南尽楚粤之郊画省凝目兰防丽霄髙居迥瞰逺絶尘嚻而或江颿夜发星轺晨鹜水宿风餐氷行雪度呀豺虎之噬人莽荆榛之窘步惊突黔之靡定宁足胝而不顾念王事之鞅掌忧嵗华之迟暮眉颦为之莫展领发为之垂素幸吾堂之尚存恍风景兮如故孰谓三纪之余数千里之外望斯堂而归欤且堂之始作也吾祖遗其模吾父谛其规据云梦之名胜揽荆衡之幽竒人与地而俱灵事随年而屡移吾尝植松为林种竹成屿旁引烟霞上蔽风雨伤俗驾之犹滞慨山灵之无主覧物象于羣动悲乾坤于一旅时偶得兮暂息聊斯堂兮容与欣壮稚之相从若有感乎斯语于是散髪曳杖载游载歌朝出暮还左挈右摩天壤之间此乐孰多人生适意焉防其他客有过者见而问之曰子非治河之中丞乎非行边之贰卿乎胡不轩葢是拥而布韦是婴也居士不对客亦就退如有歌声出于户外者其辞曰吾山兮在东吾堂兮在中吾不归兮将安从又曰少而行兮老则归税绣服兮被荷衣今吾故吾兮何是非人不吾识兮天吾知声未竟客行已逺不能悉听也赋而识之以告知者
　　后东山草堂赋
　　东山居士再自京师而归也乾清坤夷风恬日熙山将水迎猿欣鹤嬉感万类之咸遂嗟行乐之及时卸惊颿于陆海解故絷于天羁尔其雨过湖平凉生秋杪心送驰波眦决飞鸟税驾乎九达之衢振衣乎千仞之表倐雪开而雾散豁尘梦之初晓览宇宙之无穷逮吾生之未老非遯迹以遗世聊闭关而却扫客有剥喙之声彻于户内者居士曰子其谁哉客曰囊昔之岁过门而问闻歌而去者也乃与之坐而语曰子之不相闻者九年于是矣兹者惠然过我其有谓也耶客曰昔子之来之韦裳布裘以木石为羣与渔樵者游尔往我还尔歌我酬自君之出矣衣锦食肉驷马高葢朱丹其毂奔走属吏控制藩服絶我迹于云泥贵尔音于金玉幸逸足之可攀庶前盟之有续云尔居士曰噫嘘嚱是诚何心哉当夫事剧岭海志移山林触炎埃之勃郁厯逺道之﨑嵚身有所不敢洁口有所不得瘖诏使沓至天威载临奋疲庸于鞭防起废疾于呻吟固欲趣严装以赴召向国门而挂簮及乎预运帷之宻命承侧席之虚襟责负山重恩同海深思赵宣之假寐惜陶侃之分隂已而抱号弓之往恨听击壤之新音阅寒暄之代谢懐止足之规箴惧血气之既衰为富贵之所淫谅今之不能为昔犹昔之不得为今也客怃然久之曰吾侪细人朝饔夕飱观山而不穷其巅望海而不极其源以皦皦为能以孑孑为难宁独知大羮不调大玉不琢招之而莫致其来挠之而不见其浊此贤者之不可测也信斯言之则然遂为之歌曰楚之水兮荆山望佳人兮不还翩然兮归来蹑岧嶤兮弄潺湲彼世间兮何物吾之乐兮吾天又歌曰桂栋兮兰房君归来兮此堂山可屐兮水可航彼胡为兮天一方归来归来兮乐不可以极愿从子兮徜徉居士莞尔而笑曰今日何日故吾今吾出我处我天乎人乎呼我者应以为马爱人者必及其乌疑我何深见我何粗独斯堂之在山终不改于厥初不与世而推迁不随时而毁誉匪是物之有恒吾何恃而归欤于是举酒属客客亦大噱岳云渐开江月将落逍遥象外俯仰磅礴居士达观静慧葢将后天下而乐也
　　石淙赋【石淙地名也为防庵杨先生应宁赋】
　　耸山骨兮崝嵘中潺湲兮水声初溅涓以汨潏忽砰湃兮铿鍧或在逺以疑近恒自昏而彻明感天机于一触众籁为之不鸣信江南之絶境乃万类之至精彼瀑布兮可拟曷蹄涔之足称爰有三南居士比象引义取石淙以为名客从湖南而过者曰此非洞庭之波乎碧浪千顷青山一螺揖灵秀于衡岳潡清风于汨罗昔予之既排既屏来游而来歌兴懐于某水之丘寄迹于北山之阿校风景于毫芒繄孰寡而孰多居士不答如兹淙何又有自滇南而来者曰此非昆明之漪乎平地仰喷从天下垂建长江而直泻指瀚海而同归昔子之乃祖乃父生斯聚斯倐星移而地改方挹彼而注兹讶江山之不可复识抑畴是而畴非居士乃怃然而叹曰嘻有是哉吾固知石之为石淙之为淙也吾方手拊镗耳闻舂撞应噫气于大块引希音于清商挟凉颷以助爽与皓魄而争光达大观于无外谅至美之难双葢将濯缨乎万里之流振袂乎千仞之冈若乃东山在呉以象旧邦东坡在黄遂名四方彼二东者之伟迹岂三南之敢望且夫石者吾知其为坚淙者吾知其为激匪徒观物以适懐抑亦将身而比德葢将砺我粗钝蠲我宿癖涤尘垢于七情潄芳华于六籍嗟人生之有涯见道体之无息彼羣分而类聚何物非兮大极殆不知石之为淙淙之为石也于是二客携酒与琴游于淙上荆班杂至林歌迭唱北南俱失賔主皆防慨聚散之殊涂顾行藏之异尚三人者各适其适渺不知其所向也
　　奎文阁赋【有序】
　　阙里宣圣庙旧有奎文阁以贮古今图籍在大成殿之前杏坛之南金章宗重建规制颇精国朝置衍圣公府其属有奎文阁典籍一人凡朝廷有事于庙则礼迓香币庋于阁中以俟行事治己未庙灾而阁存工既就绪殿庑闳丽皆加于旧按察佥事黄君绣谓阁独弗称欲撤而新之众议哗然以为故物不可废黄执之益力巡抚都御史徐公源实主之阁成高八丈有竒畧与殿等栋宇相埒金碧交映向之哗者始翕然归之称全功焉东阳奉勅祭告乃登于兹阁欲赋其事未暇也徐公既购书数百巻付衍圣公闻韶令典籍孙世忠守之四方藩郡闻而致者日益富徐公使告于予曰阁不可负也乃为赋之
　　伟新庙兮既宫突高阁兮丽空海之右兮山之东极灏溔兮争嵸巃纳沆瀣兮超鸿蒙表日观兮来天风忽秋令兮始肃见奎星兮正中初徙倚兮栏前暂徘徊兮户外殿庭兮巍峩与兹阁兮相对亭碑矗兮林立坛屋隐兮如葢昔金源兮始构几岁序兮更代叹轩楹兮未烬纷瓦砾兮浮壒及轮奂兮鼎成蔼冠裳兮咸聚览旧迹兮无余抚孤根兮一桧吁嗟乎靡丽兮娉婷彼齐云兮落星怅望兮徃营或筹边兮见京夫岂若覩羮墙兮故宅诵典则兮遗经宛蝌斗兮孔壁恍金丝兮鲁声感春秋兮絶笔忆诗礼兮趋庭存竒文兮籕史脱虐焰兮秦坑借神鬼兮呵防閟山川兮精英乃有韦编兮竹简石墨兮溪藤汗牛充栋兮不可以数计又奚问兮何名幽并兮青兖渺宫墙兮在眼前景行兮高山毎为憾兮不浅金书兮玉简幸吾生兮未晩遡秋宵兮愈深恨夏日兮犹短仰圣道兮弥高思古风兮渐逺阅千载兮一时曾一慨兮不满睠逸驾兮可攀尚頽波兮在挽噫嘘嚱灵有地兮杰有人贤有象兮国有宾下厚土兮上高旻轶倒景兮离尘纷博典册兮穷皇坟厉夕阳兮求朝闻岂徒析虫鱼兮隐义辨豕亥兮疑真讶雨粟兮天半降青藜兮夜分葢方舞干羽兮七旬编弦歌兮八垠占聚纬兮周髀听圜桥兮成均殆将兴兮吾道庶不朽兮斯文巍乎高哉势不可以极兹阁之名兮并列宿而俱存



　　懐麓堂集巻六十一
　　钦定四库全书
　　懐麓堂集巻六十二
　　明　李东阳　撰
　　文后稿二
　　序
　　送耕隐徐公还宜兴诗序
　　东阳旧从少传谦翁徐先生获闻厥祖大守府君及厥考渔隐翁之贤近始获识其叔父耕隐公则知为府君之中子也葢府君有子五人渔隐父子世为大宗公之生仅长先生一岁与同庠塾同笔砚既习举子未有以试也及见先生以进士及第入翰林则尽弃其业不复求仕惟守故庐治先墓以力田教子为事游不出百里旅不过信宿虽宻迩南都足迹不一至世之所谓公卿大夫非执麾秉节方巡而礼访者未始与接也暨先生厯省曹入台阁践孤卿之位以一品诰封及三世公与有荣宠而敛退自若不欲以门阀辈行加于人人独自念遭盛时生贵族而未尝睹宫阙之壮丽都市之繁庶轨文玉帛之盛大乃买舟北上以偿夙昔顾其练袍角带长揖缓步雍雍曳曳犹有山林之风焉时先生方重伦睦族置义田修家乘推所以事父者以及于公懐思数年而输之一旦礼义之交驩心腑之相托无所不用其极者君子葢两贤之公既阅月翻然南还舆马之送集于门杯俎之张罗于野风颿月耀容与而归播明圣之休风谈升平之盛事举平生之所未见而一慊于懐岂非天下之至乐哉由是而敦率子姓化行乡党岿然为老成人则固不必登华陟要得志行道如先生者然后为贤也抑又闻公以明年正月初度夀跻七十时乎归哉其所以享色养于庭闱施礼节于阶戺娯心志而延岁年者殆亦有在矧阳羡之田足以种谷荆溪之水足以酿酒高居腆奉随所欲而无不遂然则公亦何求于世而天下之物乌足以累其中耶议者以为江南文献地诗歌文字之作可以陶情而适志或其所不能无好者夫赠人而以其所不好犹不赠也于是分曹而赋之合馆阁之彦若干人文一篇成轴以饯公且为公夀而东阳序其首
　　送国子助教罗君致仕序
　　泰和罗君舜臣举天顺己卯乡贡有声塲屋间明年庚辰上礼部得乙榜乙榜之士例年二十五而上不得辞教官君时甫二十三辄拜青田县学教谕青田旧乏科目而教谕例必举二人乃得升秩君所校士连得举九年以成绩告擢安庆府学教授教授所举例必得四人而安庆士亦不常有君又以绩告乃内迁国监厯两京再命以至今官时其子钦顺进士及第为翰林编修同在朝籍居京第不数月其次子钦德钦忠又同举于乡荐书至君曰吾可以休矣即上疏乞致仕致仕例以七十为限君之年仅六十耳夫取之亷者其子必轻进之难者其退必易观人之始可以知其终也今之仕者茍有所避或减年以幸其免茍有所顗或减年以幸其畱充其念自少至老而不能变葢患得者未有不患失焉者也乃或矫情制欲有所激而为之而日改月易销铄委靡以终予不自振殆亦多矣如君之亷取易退慎始而保终者几人哉且官之责任有大小轻重而人之才力亦不同彼汲汲于进者虽其力有所不胜犹强勉负荷至于颠踬偾败终无益乎其身而后已其有谦抑敛括宁使吾之有余而不使人以我为不足竟以成其功而保其终如君者又孰得而孰失耶况君子之道将以成物物不能以必成必吾之时与地有所得为而后可遂其所不得为者弗与也君由邑及郡随所得教皆能竭心力着功效则其去也不可谓非成功而退亦岂忽于恒事以为简果于肥遯以为高者可例论哉然则君之贤其可以观矣予考礼部得钦顺之文竒其才及在翰林闻君之贤而未始见也君之行与其子同官者编修徐舜和辈送之国门而请予以辞故书之
　　东泷遗稿序
　　吾友东泷彭先生既捐馆从子礼部郎中桓辑其遗诗文若干篇手录成帙将刻梓以传而请序于予予辍涕终读为之凄然掩巻以悲曰先生之文固止此哉葢先生始以经学魁天下名翰林高才博识肆为丰溢奔放之辞杂文歌诗衮衮不竭及读礼之余日就超诣则由博归约敛华就实益为简洁峻絶出羣之作观其志直欲追古作者故虽一时快意适兴之所为瞬息信宿已自不满片纸断墨不悉存录今所辑者仅十二三而止然知者于此亦可以观矣先生耿介明决毎权衡人物论国家天下事慨然思有以大施于世使之遇盘根肩重负必能振厉风节杨勲绩于无穷其于制作葢畧见之矣顾为嫌忌所中疾疢所困年仅逾四十官不过六品编摩考授之外无由自试所恃以不朽者惟文耳而文又弗尽其蕴则世之知先生者岂非仅得其粗也哉且自唐宋以来状元之选特为隆重考德校业良有难乎其人如先生者名实校副方为时望所属而不幸止此大夫士无问识不识皆为悼叹不能置然则天下固知其人而况其文乎文之传者以人不以官先生之文宜不待乎科第而后显官不暇论也先生讳教字敷五吉水人东泷其所自号天顺甲申状元官至翰林侍讲文之散于四方者尚多他日庶有续焉
　　洛阳刘氏族谱序
　　洛阳刘氏族谱太子太保礼部尚书兼武英殿大学士晦庵先生所自作也刘氏始自开封之大康元有讳聚者生二子长讳敬祖为枢宻知院次讳绍祖为顺德路总管总管二子长讳玉次讳荣荣值世乱不复归大康从月翟依舅氏于洛阳入国朝始占籍以居二子长讳寛次讳亮举乡贡士累官三原县学教谕四子长次先生名健次信次伟先生二子长来早卒次东举进士今所由起始祖而下得五世而大宗之派莫知所在羣从子姓缌以上才数十人葢自草昧以来戎马交中原文献类多丧失先生尝闻之曾大母仅得其世系名爵又于宦辙所经捜访遗迹亦间有所得惧其久而益忘乃用欧阳氏例为谱图而传之且引于其端既乃视东阳属为序窃惟古者诸侯有国卿大夫有家皆以佐天子治天下家之有谱犹国之有典籍也典籍不具不可以为国具而不实其顾有甚焉者惟家亦然自世本不作谱局不置而天下之宗法遂废其为谱者或又傅防冒妄慕华贵而讳寒畯君子以为不足信则并其实者疑之谱之所以传信而反召疑则虽无作可也此所谓也且姓之难辨者惟刘与李言李者悉出陇西言刘者悉出彭城旧有是矣唐刘知几撰谱学者服其博宋河南刘十世之谱具存此其最著者也而今皆不可考已况其他乎先生以实学笃行生明圣世为大臣元老方使朝信道工信度史信事以施实政于天下族谱之修亦移忠教睦之端也东阳在馆阁从先生后获闻绪论于姓氏之辨尤严故其为谱惟断自所知虽大康之近宁阙焉而不敢及其严如此然谱之所为重必先贤而次贵若教谕公之厚德善教固将有传焉况先生官至一品赠逾二代所以望天下而祖后昆者又恢乎其有余地使冒妄之徒虽世累千百恶足以相轻重哉东阳恒患吾谱之难欲修之而未敢作于先生之谱有感焉于是乎书
　　送太子少保南京吏部尚书倪公序
　　礼部尚书青谿倪公莅部事十年将以二品满三载矣间尝念金陵旧乡不得归防南京兵部尚书阙吏部暨诸大夫臣议以为国务所系闻望才力惟公是称时在议列避不署名名既上上意若曰是惟予礼官之长式克佐朕以洽神人宣教化不可使去左右故不果已而南京吏部又阙上洞察公情知其乐于南也意又若曰兹惟予祖宗根本地是官也实长寮不可以简逺是忽乃命公且念公青宫旧学劳绩久弗录特加太子少保以行时仅浃旬而先后异命大夫士之仕于朝游于京师者闻公去无问识不识皆骇且惜之及见加官之诏于是晓然知圣意所在又相与荣公之行无异辞焉夫所谓大臣者必其身足以任天下之事如大车之载大川之济有余力而无遗憾然后为能非若分一职领一务茍可以塞其责而止者之为也今官冠于六卿儒者之极也秩至于官保葢公孤之亚出乎常格之外者也得之而人不以为过又从而惜之今之两都皆宫阙所在台省之并置百辟之所具瞻者未始有异也而论者犹疑其在彼而不在此岂可以强而致哉葢公以世臣家学砺志砥行名于翰林入侍经幄敷对宏畅为讲官第一出理曹务引据精确不为羣疑所夺及其表仪朝署谋猷庙堂风采玉立论议英发才者让其能贤者服其善皆隐然倚以为重虽咸释之有弗能已者亦岂非夫人之至情也哉或以为君子之处剧曹居近地惟所欲为而未尽遂则忧患生焉乃若赴逸而舍劳脱繁而就简去人之所不足而我之有余者固存又加以山川之佳丽乡里之荣耀公私大小两遂而兼全其在公者谓非天下之至乐不可也于戏公之心在天下虽处江湖之外固不能忘乎朝廷之上顾岂若独行一节偶有所激而姑为彼孑孑者哉夫茍不失其乐而存其所有余则随厥所处皆足为国家天下重吾苐恐优逸之时未久而忧劳之日尚殷兹所以为公惜者方以为公望也抑以期公之未尽遂于天下者终有时乎尽也公之行金谿徐公等以赠言属予予不佞不能效尹吉甫式遄其归之颂而韩昌黎无疾其驱之什尚能为公诵之以期其来于戏公其有感于予言也哉
　　送张兵部还南京诗序
　　予辱张公公实交三十余年合而离离而合者数矣自治辛亥至今凡七年公始自南京兵部考绩京师晨夕防晤旬再浃辄复言归予于其行窃有感焉惟我同年举进士者二百五十人同入翰林为庶吉士者十八人所谓一百五十人者升沉荣辱莫可得而齐也方今仕两京为列卿不过十三人而吾十八人者不过四人而止可谓难矣然今之所谓列卿不过数十人数十人者而吾得其四焉又多而至于十有三焉亦可不谓之盛耶且予所谓盛者非冠绂舆马之谓也勲绩之交辉誉望之相闻官之评物之论必在乎此而不能舍而之彼者万得一人焉则谓之杰千得一人焉则谓之俊俊与杰不可以常得而吾同举者如彼而所得者如此也此所谓盛也试以考绩之制论之分曹而处受职而任称则最负则殿者皆然也今公厯副都御史至侍郎阅再命而为一考台之与部邈乎若不相为谋顾公之为台也巡山右移陜西其所总者虽在刑宪实兵戎之务也以三载之劳足之以两月之近所考之职宜不以部而以台台与部相合而其绩成矣况所谓兵者又其为郎官为大夫之所尝分治而素习者乎然则明廷之奏圣天子之命其最固有大焉者又非独以官评物论为也吾十八人者若刘户部时雍传礼部曰川皆尝者三载之绩而近时倪礼部舜咨来自南曹其所考者皆礼之绩犹部之于台也若公之清裁重价交辉并暎称之天下皆可以无媿其为难且盛又可知也惟予之谫薄疏陋据非其地无绩之可书者于公兹行宁不大有所感哉古之君子同学则相勉以德同仕则相期以业然则公之行亦非独予二三人者之私也于是闵都宪朝瑛曾工部克明王大理用敬皆饯而赋之予与公又尝同举于乡也故为之序
　　送倪吏部考绩还南京诗序
　　今年夏青谿倪先生以礼部尚书加太子少保改南京吏部予尝为诗及文赠之先生尚书几三载至南京考绩上京师既陛引得防令复旧职以去其行也翰林诸先生之同在讲幄者及六曹诸公卿太学两儒师之同出翰林者各赋诗为饯是日予朝退先往待先生未至感而有诗既乃得诸诗读之益有感焉两京之制曹分而秩应茍官与品相埒皆可以积岁而计类绩而考先生由北徙南自礼迁吏合两月而为三载固宜且先生典秩百神助祭九庙掌朝仪知贡举敷宣教化纲提而绪举见之乎章牍记录之文今虽以吏名官而其所考者皆礼之绩也若逺迩繁简之间殊地异势足优裕之乐而无事心剸裁之扰政有余力而绩无所与施此先生之去而来来而去吾辈之所为天下惜者诚非特交游燕笑之私也然吏部之职实百司殿最之所关羣议日直之所恃以先生之贤为具瞻表率非徒泥守常法坐镇雅俗亦隐然为畱都天下重况圣天子眷经帏旧学之勲念储宫保傅之职恐墨突不黔而曹装已趣如予向所云者予及诸君其无以惜为也请以是终未尽之説南曹诸卿大夫出自翰林者今犹有四人焉读是诗亦宁不感于言也夫
　　封右谕德静乐王先生八十夀诗序
　　士之仕者必有爵秩以为身荣或不得仕而有子能仕则亦封及其身二者皆不可以兼得有一于此斯可矣然仕必壮而后成及有子而仕仕而封则其年亦老而或有不能待者故非仕之难封之为难若既仕而复封封而至再年虽老而未艾者岂不诚难乎哉如静乐王先生其人也先生居楚之洞庭年二十五始知学笃志力行自殊流俗以国子生需次吏部知襄阳光化县数年弃官归其乡时其子济之已进士及第入翰林以编修贵封先生越二十余年以谕德贵再封今济之超拜少詹事兼侍读学士而先生之夀实八十二封锡之宠葢未艾也方先生强仕时惓惓以养民守官为事襄阳之地流移所聚议者欲尽殱之以为功而光化独畱不遣诸县有疑狱悉从重论而光化独多所平反用是忤当道宁弃其官而不顾此当时巧宦躁进者之所讥笑及夫蚤发先萎急行窘步覆辙踣足相寻于道路之间而独从容暇逸飨其乐于生恶可已之地是其敦厚之基仁爱之泽所自为地者不亦既多矣乎夫仕之乐成于休致知休致之乐者仕虽荣不复以累其心若封锡之荣则其所乐者固在也况年齿之高筋力之健足以飨之而不负哉圣天子方兴贤劝孝长仁夀之风以熙洽之化而济之以文行被简侍经幄辅储宫爵秩之登进锡命之稠叠皆由此进则先生虽不获聘车于途礼杖于朝而撰几之奉燕毛之防饰之以纶綍章服之宠岂独为一家之严君一乡之宿望而止哉予尝游阆门临大湖扁舟独擢防不得与高人士如先生者徜徉容与于江风山月之下及与济之官翰林葢尝分题赋诗为六十夀今二十年矣而先生封益加夀益高在朝诸卿士赋而夀者日益众济之乃以序属予予故不得而辞云
　　防试录序
　　今上御极之十有二年为治己未天下士防试于礼部者三千五百人上命臣东阳臣某为考试官暨诸执事慎简备集如制先是癸丑之试臣东阳实与试事尝尽观天下之文今乃获再至再观其所谓文者校诸曩岁有加焉为之目心动累日不置择其纯以俟宸断得三百人其限于制额而不能悉取者葢亦多矣乃相与叹曰文之盛一至此哉夫文之在人实关乎行在天下则政治系之我国家天造之初气化浑厚厯数十年渐以宣朗又数十年而条制之精明典仪之贲饰已极故文之于科举亦然洪武永乐之制简而不遗质而成章通于今日屡出屡变悆趋于盛然议经析理细入秋毫而大义或畧设意造语争竒鬬博惟陈言之务去而正气或不充若必如是而后可以为文则其议论识见见诸猷为着于事业布于朝廷天下者视前辈何如也故文之极盛亦识治体者之所慎也是宁独士之责哉典教之官惟程课是急司考校者操尺寸以临之而于大且正者鲜加之意故其为法虽精而顾不能无亦势使之然也昔人有言先王质文相变以济天下质敝则佐之以文文敝则复之以质圣天子方法祖宗监成宪挈一世之文而殴之以复于旧意向所示葢自求真才始诸士子录于有司借是以进尚以其素所学者躬体而践之俾官有定守言有确论功有着业不独于文之纯而止要其成自朝廷达于天下无所往而弗效则斯文者庶几实用乎世而非徒盛也且唐虞之代敷奏考言期于底绩汉之制策往往见之于行唐宋以科举取士而韩愈陈颢者出焉其辟邪辅正明圣道开来学之功乃世之所以为重文之实用固如此国朝教试既纯乎经文之盛又将复而之古若二子者岂无其人臣不佞与有以人事君之责今日之事亦禆益圣治之端也其敢不慎以求之苐媿无陆贽欧阳修之明终未免遗才之憾尔
　　章恭毅公年谱序
　　赠南京礼部尚书章公恭毅之卒也既有状有志有神道之碑哀挽之诗其子伭应为南京给事中时尝自为年谱一帙以属于予请为序比以陜西防政入朝复申前请予弗能让也夫天将昌国家之运必有忠贞鲠亮之臣出为世用以播其勲业即不得用亦发为谠言正论使天理頼之以存人心恃之以不死名教立而命由长其进其退固天下所视以为重而况死生之际哉当景泰时颠危甫定而邦本遽揺于是有章公者以仪制郎中言复储事坐与钟恭愍公同通下锦衣衞狱备极考讯又与廖恭愍公庄同赐杖钟竟死廖亦逺谪而公独在缧絏几死者亦数矣天顺初特擢为礼部侍郎成化中请老致仕而去方其职在一司秩不过五品开口攘臂论国家大计虽身困言屈一时天下皆知有所谓名义所谓风节以至于英祖之光复宪皇之显绍神功圣德铿鍧炳耀于天地间而公之身及际其盛后虽逺处南国亦隐然为天下重防公辈二三人则名义风节皆未可知而天下之事去矣是岂非天之有意于国家亿万载灵长之祚而然哉观入狱之时有黄雾四塞之警属纩之夕有山頽石壊之异彼天下之人纷纷借借羣生而旅尽者固不得而与也故书生以志其始书卒以志其终其间履厯论言患难宠荣之故皆备书而不絶兹谱也诚不可以不作也士之披览前史见忠臣义士起敬兴慕必考其世行而求其为人况出本朝生近岁风声义槩之所动耳目之所系者固是而求之岂不足为亷贪立懦之地哉谱之作殆非为一家计也公奏疏载国史文章着家集族谱但存其名不复录庶他日得以互见云公讳纶字大经温之乐清人正统己未进士
　　学士栢诗序
　　翰林后堂之后有双栢焉学士竹嵒柯先生所植也先生当天顺甲申奉诏授诸吉士业东阳辱在十八人之例后三年为成化丁亥先生实掌院事乃植兹栢其初仅三尺强耳及先生以少詹事终制于莆被召不起而卒越三十年栢已逾二丈郁然对峙其风致不减于昔而干格有加治癸丑东阳为大常少卿兼侍讲学士踵先生故事乃以此题课诸吉士于是顾清士亷辈二十二人赋一歌感旧懐贤各极思致东阳亦怅然感之续为一章以毕未尽之志欲彚书成帙遗先生之子中书舍人宗文因循荏苒又六七年二十人者亦已物故复多散处仅得十有几篇勒为巻呜呼人与物之相须也尚矣物固因人而重人亦借物以传经史所载不可缕数我先生以清才直道简帝衷负时望而不竟于世不朽之业庶于文章见之其追踪昔贤启廸来学遗风余韵亦有寓乎兹栢者然则后之君子固将因人以重其物睹物以思其人而况出乎其门者耶东阳不足道也彼十九人者文学行业幸引而伸之则东阳于先生可以不负于兹栢也无媿色矣姑序其诗以俟其未备者他日尚补录云
　　夀都宪闵公七十诗序
　　太子少保都察院左都御史闵公朝瑛夀七十同年进士之在朝者各赋诗一章防贺其家谓东阳宜序首简自分曹限职以来朝着无私语道途不并驱惟庆贺之事则有防防未有以夀举即有之亦未有聨章彚帙如今日之盛者葢夀至七十古人所希不可无防防亦不可以无赋有之者实自今始将以为例也昔在宪宗御极之初吾同举者二百五十人年之少长地之逺近固杂然殊也荏苒至今三十六七年存者不过五之一存而仕者不过十之一仕而在朝者又不过数人其间阶秩之崇卑显晦职务之繁简劳逸又有莫能同者公起西浙出入内外台厯河洛楚粤燕蓟之墟累南北曹正佐领兵刑风宪之职以至今官可谓甚劳阶二品兼两秩率羣属以纠百司将满九载甚要且久而其年甚高公之夀固天下所望实同年之重也古者大夫七十有引年之制亦有贤而不得谢者公初度前十日上疏恳辞天子以其端慎老成方切倚任优诏慰畱之公之检身持法正而不激明而不刻悆久而不为变故命下之日舆论翕然咸以为宜夫风纪之崇重朝章之繁缛法令之详宻民情国计之深且逺新进之士虽隽才精识未易周知而遍举必累任之厯试之则其激扬操纵兴革予夺乃能中理而不失其度朝廷之所谘议寮属之所视效士民之所瞻望皆必頼之然非涵养之纯持守之定者则虽久而无所于赖是亦诚难其人若有之宜足为天下重而未可以轻释如公是也然则公之夀岂独吾同年之私贺而止哉夫惟不为私贺则今日之防之赋之盛如此者非侈也宜也东阳在同年最少今亦既颁白矣而朴劣无似徒念平生附托交与之情同舟共济之谊期勉祝颂之心有不异乎诸公者乃为辞以先之其诗则以齿为次如前所序云
　　成国太夫人夀七十诗序
　　治庚申三月二十九日实我外姑成国太夫人设帨之辰朝之元臣钜卿学士大夫与其子成国朱公辅相还往者赋诗若干篇以寓颂祷而东阳谊不敢后乃序其简端夫所谓世臣大家者虽其功德所自树立亦必有夫内助之贤而后家政成有隂教之善而后家法正其扶掖启诱之功隐不外见而征诸夫若子则不可诬然非高年遐夀偕始终阅少长亦有不能遂者故令妻夀母诗家颂之圣人取焉岂非以得于家者诚难乎哉初太夫人归我外舅大师庄简公闻东平武烈王之遗范逮事平隂武愍王亲执馈飨称贤宗妇及公嗣爵被封岁朝宫闱礼奉家庙闼之内敬同宾友从居畱都者三十余年官有常禄门无私赂宁壹之治静专之化太夫人之于公犹公之于官也今嗣公孝谨清俭承顔养志斛粟疋帛必禀命而后用识者谓其器业所就将无忝祖考以保于有家二孙麟凤亦率遵矩度从子羽林指挥辂感其鞠育义均子事下逮臧获皆听令议职罔敢有违越者葢不异乎公之存而太夫人动履之康适福祉之深厚日殷岁积裕乎犹有待于后又以见其家之方昌也然则贤且夀如太夫人者求之乎勲阀之间殆未见其比而况其余乎夫以贾则颂以夀则祷感乎情而形之乎言此大夫士之所有事太夫人通文字达辞义嗣公于捧觞之际取是诗而侑焉未必非悦志养夀之一助也且太夫人实少保胡忠安公之女厚德雅教得之闺门者为多忠安年至九十夀偕诸弟尝以夀恺名其堂母夫人张氏亦逾八十东阳皆及见之慕为盛事今太夫人与其女弟阳武侯太夫人年畧似近而友爱笃至聨辉而继美福泽之盛其亦有所自而然哉故因序是诗而并及之
　　云谷遗芳集序
　　新建之熊氏有世德焉至云谷封君乃显君讳源字仁山云谷其所自号以子桂初命赠太理寺左评事用是扬于朝廷闻于四方显其家文儒墨卿交誉迭賛赋咏有作颂祷有作哀挽有歌而李白洲都宪之铭张东白学士之表尤详且备桂乃彚而藏之厘为三巻名曰云谷遗芳集葢于是有家乘焉夫名之在天下惟乡党耳目所逮有不容伪然必善者之好而后为贤故汝南之评非许劭不能任犹必月一易之者诚以老少之戒殊始终之不易保也且言之毁誉以时文之褒贬以世铭表之作出于葢棺事定之后而东白白洲非独一许劭比者其称君惠足济物义能除害皆据事纪实事涉乡人不善者至斥其名姓不少避其可征而信也较然矣若祖父之于子孙处者则遗之以安仕者则遗之以清此皆君子之泽其道可久籯金一经之喻乃时人所羡慕未足深论至积隂德为长久计是涉于有为其言虽是而意则非説者以为非司马文正公语也君有八子分经而教科第之名扬爵秩之登进封诰之褒锡虽非其所要致而取必者而平反之惠抚字之绩皆君之训熊氏之泽独非云谷之所遗乎今徽人视其守若视其父母又推其尽以及所生亦有为之撰述者然则君之名与君之泽其益显也夫
　　白洲诗集序
　　白洲李先生诗集若干巻知府熊君桂刻于徽州以书抵予曰是诗之传非先生莫可与属者予恶得以不敏辞哉先生少有能诗名其为辞峭拔矫健不犯尘俗不蹈袭前人陈迹或对客挥毫或聨白叠韵新意竒语间见层出迫之而不以为难引之而不知其所穷当其兴况所寄羣纷众虑一不以婴其心然官剧曹理重狱庭无畱案圄无滞囚耳目所逮有羡慕而无訾议固未尝以此而废彼也其亦可谓难已及敭厯藩臬出入台省前后数十年往复数千里江山之助固不俟论而学校之绳榘牧字之惠泽敌忾之锋力间于是焉发之校之岩居窟处枯槁穷瘠之士殆不可同日而语然放情邱壑模象景物则不待以侍郎谢病都宪请老而后得也非其身固有之其能然乎昔裴中立以御史大夫出掌是柄而官属燕饮不废咏歌白乐天为刑部宾友倡和殆无虚日绿墅之堂香山之社卒以鸣当时传后世然则所谓诗人少达而多穷者岂天下之定论哉盖亦有兼之者矣若先生负抱遭际两得其盛弛而能张忧而能乐岂山林所得而久閟亦岂庙堂可得而终滞者耶予与先生夙相知厚为文章道义交过从倡和动穷日夜或沿流忘归或燃絮继烛亦尝有脱习逺俗而为之者今乃得尽观其诗而有感焉顾是编尝拾于煨烬之余两浙以前类多遗帙当有求而补之者且先生身尚健兴益豪后所续得未可以巻帙计也比予解组之后方喜盍簮而先生复别我以去然则徽州虽不吾请固将有以张之况其请之勤耶徽州先生门人予礼部所举士郡治卓异有不止于政通人和者此葢其余力云









　　懐麓堂集巻六十二
　　钦定四库全书
　　懐麓堂集巻六十三
　　明　李东阳　撰
　　文后稿三
　　序
　　两京同年倡和诗序
　　同年倡和诗若干首南京吏部侍郎梁公廷美与在朝诸同年所作也公与同年在南京者七人防而有诗各八首太子太保吏部尚书倪公舜咨为序比公以万夀圣节入贺京师京师同年亦如南京之数防公于学士焦公孟阳之第公复为诗其数如南防防者亦皆和之和之者其韵与数不必如公惟兴所适而止时予有期服不与防明日诸公以倪公之简属焉方公之来知公者多惜其久劳于外而公独以盛满自居盖尝指屈数计以为同藩之举于郷者百有九人举礼部者十有三人礼部之士同为两京给事者二十有三人多者四十余年少者二三十年今之在仕途者惟予一人而已而官至三品封及二代子有防孙有养有服食舆马之奉官曷尝负予哉噫此士君子之素心而予所按以信公之贤者也夫仕之境升沉高下逺迩劳逸各有不同而士之所存不为之变惟知吾职所当尽视吾力之所得为者而已若君子之交亦惟以德义功业相期励而不计其他苟徒以聚散疏数为欣戚者皆其细也然则知公者之于公其犹不如公之自知已哉观公之诗其所为眷恋者固蔼乎其厚所与期励者又矍乎其壮而诸公之志于是诗也亦可以观矣予既为序以久不作诗故独辞和章而公复不予置因畧次其首尾二韵附诸巻末云
　　戸部尚书王公之南京诗序
　　古者司徒主民职兼敎养司冦掌刑以弼敎二者异事而实相须今之戸部专于养民无预乎所谓敎及其久也人但视为财利之司不知其为民而设刑部与察院理寺分为三法司但知为刑狱之官而于敎化尤不相渉虽身任其职者亦莫之知也夫外本内末舍彜敎而任法律失古之意而狥时之见则户与刑者非特不能相通亦并其所专务者而失之矣可胜叹哉吾友王君用敬起家大理评事歴按察副使为都台佐督储南京巡抚贵藩又入为大理卿而后有南京户部尚书之命敭歴中外徧阅所谓三法司者所领皆刑也其为政精练法比识达体要而以平直恕易行之从容暇裕久而不勌亦可谓有优为矣顾户部所掌必使民有定业而后可以责其赋役其绥抚之方会计之籍非谙练阅歴之深且久者猝不能辨畱都之地有宗庙城阙百司庶府祭祀禄给之用东南赋税多此焉供政出纳之际必假都台之重专官特任与曹务相表里而公实尝为之盖已得其经制之概矣今以正卿长羣属当全曹之寄则其去彼而就此也就谓其枘凿之不相入函矢之不相为谋哉譬之医焉攻炙与补益异术而皆生之道也况当民穷财匮之时防计之中尤不可无抚绥之意苦鳃鳃然以斗斛尺度为有益于国则岂朝廷设官分职之本心哉亦岂公之所自处者哉公旧僚少卿何公仲衡辈暨部院诸公赋诗赠之请序于予予与公同出湖藩又同举进士知公之贤当优于是官也公之行方请于朝得取道省墓此国家之殊宠郷邦之伟观然君子不以私废公不以家事辞王事古之义也故先论其职任之大而后及其私焉诗凡二十五首
　　成国庄简公挽诗序
　　外舅成国庄简公卒于南都公卿以下吊哭挽送官属部士哀号而攀慕以至穷檐委巷童儿妇女亦办香束楮私祭而对泣其能诗者则赋为执绋之歌京师闻之和者亦众噫何其感人之深如此哉公奉英宪两朝之命在畱司者三十有三年以爱君忧国为懐以养兵卹民为务以通今博古礼贤下士为文温言和气诚心直道不为矫异诡激之行故人始疑之中信之终而念慕之愈久而不能忘揆理度事有不求而自得者也夫人之心术事业必久而后见于世子产之治郑其初政有弗便者民盖将甘心焉既久而颂之不衰曹参之相汉始若不事事清静宁壹之效其后民乃歌之彼骋力舞智以殴时诳俗苟取声誉于旦夕之间逮其智穷力困掩防藏匿之所不及丛怨积怒极而后发焉挺刅之相仇瓦砾之相报者亦有之矣然则人之贤不肖固若是殊而若公者岂易得哉宜其人之不能忘而歌颂碑志之作有不容己也公与予先公为文字交折节忘势视犹兄弟丝萝之好盖凡三致然诺歴十五年而后成焉其道义之相孚肝腑之相托虽桓氏之于鲍宣季氏之于孙明复有不是过独区区髫丱之年羇旅之迹有未能尽其愚者以瞻望悬企之余又不能为慿棺执绋之举闻人之哀之其能恝然于中耶公赐葬于昌平北泽山二王墓次其子辅既嗣封爵又继总留务方以清慎谦抑不改其父之政家规手泽殆于是有征焉予故因其请而序之公讳仪字炎恒加太子太傅赠特进光禄大夫左柱国太师庄简其赐谥也
　　送都御史陈公之南京诗序
　　属者留台告阙吏部简于众得二人以请刑部左侍郎旴陈公德政实值允命拜南京都察院右都御史以行旧侍郎满九载者或加禄或复官犹未尽擢公未五年而遽擢二品殆常格所不及顾公举天顺甲申进士自吏部而南专领刑狱囘翔郎署间久乃授浙东一府数载而后得擢歴云南陜西布政迁副都御史巡抚河南又数载而后被召然则今日之进宜也非过也岂惟公哉予同举进士者其始固多滞也资至而后举望积而后擢未尝有超捷侥躐之迹今两京台省聨翩而进一嵗之内迁至数人而为官之长者合前后计之盖十有余人矣校之疾行踬歩彼不足而此有余者亦讵非盈亏谦益之理固然乎哉此犹以资格论也公在刑部务持法为郡守务爱民出入台省则兼行而并用其敦实之心恒久之行积而至于今日出廷荐而简帝衷者非过也亦宜也公所代洛阳翟公廷瑞为南京刑部尚书翟公所代浮梁戴公廷珍为都察院左都御史戴公所代吴兴闵公朝瑛为刑部尚书加太子太保皆同年也积而久久而迁出入之均劳交承之相须又孰非理之同然者哉且北曹虽繁所领不过一事南台虽简而职司紏察百寮庶府之政未始不得言有不止于刑狱之间者必其讯鞫明允足以止暴乱弹纪公当足以厌人心论议正大足以禆国政然后为称以公之贤为之刑恶有不平而论恶有不正者哉
　　茶陵谭氏族谱序
　　吾茶陵谭氏旧有谱累代多缺元至正间处士汉章修之国朝洪武间训导敬又修之今行人司副玉瑞又修之而其谱始备盖自唐咸通间有可奕翁者居州之上塘其孙三人五代时仕于马氏长金吾将军进颇进颇之孙二人居茶郷之大传分东西泒东泒为处士全忠又六世为处士儒儒之子为石砻知县宋徽宋徽之子三人长邦达邦达之子五人其一出继下市其四各自为泒次泒为评事朝弼又七世为处士原和始迁于毗塘又三世为处士锡是为玉瑞之父以高年例赐冠服后以玉瑞贵赠承事郎行人司副而谭氏始显此谱之所以修也盖自宗法不行于天下士大夫始以家谱代世本然惟其族之贤者有之及泒演而指众亦惟其人之贤者而后不废顾兵燹之摧剥道途之遗失或郡得一族焉或族得一人焉其幸存而未冺者诚不可以忽而视也夫谱存则祖宗之名系行业皆可考而知可据而守孝弟之心不容以不生念祖修德显亲扬名之行有不容己者其于伦理名教实亦有助焉知存者之有助则知亡之者之不能无责也世之亡其谱者不能以尽责而亦有不足责者然则不于士大夫之贤其谁望乎谭之以国氏邈矣谱所及载如金吾之世曰进鸿进峰者已不可知邦达之世其曰必达上达者后皆弗嗣而大传之西泒亦不复振东泒之盛亦惟于毗塘之泒乃得贵且贤如司副者不可谓不难矣然则及此而修之推究据守以图廓大司副之责诚不容以不尽此谱之所以修也由此而推之则凡为谭氏之后者亦岂可以忽视之哉吾州之望称陈谭周李予与周给事鼎生于京师陈氏侍郎琬佥都御史瑶居全州御史铨居永州皆在外地其显于本郡者惟谭氏尔山川风气之相通闾里婣戚之相属有不能恝然于懐而谭氏旧娶于李及于今日婚婣不絶因以司副之请序其谱而归之
　　寿冢宰尹氏序
　　古之大臣必其德望足以表朝署才猷足以经邦国而又夀考康裕歴试而久任则其勲业乃可以大见于世然蚤仕者多不至显庸晩达者不能无日暮途逺之叹故忠愿有余而日力每不足其弗称者固不论也岂不难哉公在正统间举进士为给事中已伟然负公辅之望十余年而至吏部其仕可谓蚤矣歴事累朝阶跻极品谋谟庙堂进退人物为国家天下重者二十年天下之士自州县以至公卿不出于所铨注者盖亦无几其闳才硕德之见于用亦久矣及谢事之日首尚未颁居藩会之地飨山林之乐优游泮奂俯仰自得又二十年如一日每冡宰告阙大夫士之公荐于廷私议于家者往往及公使其果及则固不必安车而行礼杖而朝出入居起绰乎其有余力而荏苒侵寻竟莫之致于是公之所养益深而所积者益厚矣若公之精鉴强记当籍数名阅时虽卑官小吏乆而犹识其面其所评隲以为穷通显晦者騐之于后如烛照蓍卜未始不合暨其老也犹能先事而度刻期而中闻者皆骇且服之故虽深藏静蓄不必再试于天下而志气之完固神采之充溢占诸寿祉殆亦有征焉且公之予龙继举进士尝官至侍郎今其孙继祖以防为中书舍人箕裘之业固于是在则公之辍鞅掌之劳以成鞠育之效者其为得失亦较然明甚又何名秩勲业之足计哉抑古之论福者先寿后富而不言贵今以贵颂人则谀以富颂人则陋惟寿之为颂则义归于正君子之所以得为凡所与厚者皆然也然则予之于公宁独在衍圣二公之后哉是为序
　　益阳刘氏族谱序
　　都察院右佥都御史益阳刘君廷式为族谱以请于予曰愿为宪序所以作之意按刘氏之先本出南昌有伯川者仕元为翰林学士出守常德因流寓桃源元末兵乱伯川之子明逺偕其六子徙益阳入国朝遂定居焉少子崇宾为郷饮大宾崇賔之子纲宪父也以子贵累赠大理左寺丞自宪而上得五世五世而上其名与字盖不可得而知也其所谓五世者或为农或为士皆隠于郷而未有仕者然其生平履歴婚姻坟墓之详则无有不知者也夫五世者身之所自出也其先又五世之所自出也而有知不知之异者此谱之所以作也且子孙之于祖父世渐逺则其势渐疏故为服制者至四而限论世泽者至五而斩君子之情岂不欲穷其所自出哉顾于势有不得不然者耳其势之所至非惟不得为服乃或至于名与字皆不得知为子孙者其容以但已乎谱之作所以推本及始举其势之所不得为以伸其情之所得为者也欧阳氏之谱以五世苏氏之谱以六世盖取诸四世之亲而各为首尾逓相聨络以至于无穷者其情与世而为之者也今天下非士大夫家莫知为谱幸而有之乃或牵合附会冐他人之祖考而不知其非则虽炫于一时而不可传于后世其弊有甚于无谱者是谱固不可无而亦乌可以易为哉刘氏之族自汉以后为赐姓所汨往往不能辨若欲旁引而曲附之无所不可而益阳之谱乃止于五世五世之上则固曰不得而知也此其敦本务实岂非谱之善者乎且族之盛衰视子孙之贤否而谱之存不存亦系焉宪起进士在内台为名御史在大理寺为名丞激扬之力平反之惠召募巡抚之绩简圣心副公望者方隆而未艾谱之作固于是乎始亦其所恃以为重者也若其祖父之懿范雅操见于传封章命秩载于乗而皆于谱乎观为刘氏子孙者尚慎守而善继之亦岂徒知其名字履歴之粗而止哉
　　寿祭酒罗先生七十诗序
　　予同年进士在翰林者冰玉罗先生年最长先生以南京国子祭酒来考绩不及国门二百里即抗疏请老而去予辈尝以书遥饯之而未有赋者迨归泰和六七年年既满七十时予在告累月求去不可得又不能倡而赋之比先生以诗至谓平生无外慕而于此有不能忘情者诸同年闻之盖爽然自失也既阅歳乃合赋而遥夀之予既次来韵二章又序所以赋之意以谢不敏于是先生之年又加一矣方先生之壮龄强仕高谈雄辨动以古人为凖视天下事无不可为经帷国学力深而效远资格之淹滞道里之防渉又交阨乎其间其所以摅志骋力于功业之途者殆无几也及乎奉身而退葆光藏名目不视书簿之辞耳不闻敲扑之声深居简接孤吟独眺俯仰左右无所郷而不适虽嵗月流迈齿髪变易人事之代迁者杂然而不齐环视内顾而吾之所有固在也是其展布于前者其势常不足防衍于后者其地若有余果孰使之然哉夫自履祥迪吉之説不行于天下功名福祉或以为造物所忌故世之负才抱德大行而显施往往不良于厥终此其言不幸而中君子有不能废者今先生才有遗艺行有遗业深藏厚积反诸身而求之绰然而有余向使其快志遂气惟所欲为而莫之道今日之夀亦未可知也持此校彼岂无得失多寡之足论乎若槩以为天道之难知物理之不可推则亦过矣且先生有子六人孙四人承顔色养志继业乃人之所恃以为寿而尤不能备者此则天伦之乐非富贵爵禄之比外慕不足道先生之寿其诚有乐于此乎又闻杨文贞公尝梦鹤入其庭先生之生额有一痣观其贞心洁操钟灵应瑞盛鸣乎文章之世高举乎山林之境其于寿不益有征也哉诸诗有言鹤事者予故先之以正义而附及之诗十首太子太保刑部尚书闵公而下皆同年其二礼部尚书张公而下则其郷人也
　　寿舅氏刘公八十诗序
　　人之志气壮则健老则衰惟武事为尤甚然非阅歴谙练之深且久则虽有才谞亦无以自见于世斯二者恒不能以相合况或限于资格或不为人所知蚤达而骤陟者殆不多见及其老也或防鞍上马以示可用而时已不逮矣岂不惜哉吾舅氏叅将刘公年跻八十而耳目精力矍铄不少衰毎剧谈高论凡南蛮西戎北狄之道里形势马军歩队之进止城守野战握竒出正之机变如掌指数计畧无凝滞其于所谓才谞志气者盖兼有之顾承借世防阶累级积年逾五十而出试边阃歴守宁夏二城又十年而得甘肃叅将一年而遂致事中间防渉之日多而展布之时少使其徘徊跂望少待而不去则分阃授钺之任犹可坐而致而公又不屑比当疆圉多事老兵退将往往起而承任使领行阵与少壮者齿公亦无复置意其间元戎列侯欲访之而不能致也于是谋有遗智勇有遗力深居燕息优防容与于都邑防市之中识者盖深惜之然回视曩昔同年而生并命而出覆车蹶马相寻而不絶者亦瞠乎其不相及矣故缨弁介胄之家论恬退者必归之而亦羡其福寿之得于天者在此而不在彼也公七十时大夫士多赋诗为寿东阳实序首简今公寿益高公卿之赋者益众乃复取而序之诗之义或最其战伐之劳或侈其官阀之盛或称其谋勇志气之美而所以为寿者则同贤子顺孙皆加于旧则前序所未悉也东阳自叨禄秩以来吾母夫人已弗逮养虽以先公之寿不过古稀惟吾舅岿然如灵椿古栢孤存而独茂俯仰外内不胜肝腑肉骨之感又岂直如诸公之羡慕而止哉
　　春雨堂稿序
　　静逸先生尝谓诗与文各有体而每病于不能相通意若非予鲜可与言者予怃然感之夫文者言之成章而诗又其成声者也章之为用贵乎纪述铺叙发挥而藻饰操纵开阖惟所欲为而必有一定之凖若歌吟咏叹流通动荡之用则存乎身而高下长短之节亦截乎不可乱虽律之与度未始不通而其规制则判而不合及乎考得失施劝戒用于天下则各有所宜而不可徧废古之六经易书春秋礼乐皆文也惟风雅颂则谓之诗今其为体固在也近代之诗李杜为极而用之于文或有未备韩欧之文亦可谓至矣而诗之用议者犹有憾焉况其下者哉后之作者连篇累牍汗牛充栋盈天地间皆是物也而转盻旋踵卒归于澌尽冺灭之地其卓然可传者不过千万之十一而已岂不难哉且今之科举纯用经术无事乎所谓古文歌诗非有高识余力不能专攻而独诣而况于兼之者哉先生自为诸生时所为诗文已逈出流俗及以省元及第入翰林居史职益肆为宏衍优裕之言既乃刋落华靡澡雪鈆黛深造逺诣超然有独得之妙盖其初诗主少陵文主昌黎后则专尚太白六一间以其所自得者参之他于诸子百家之行非惟有所择而若有弗屑焉者及其章成而声协足以上鸣国家之盛而下为学者指归其可谓一代之杰作也已孔子谓有德必有言先生之俭德雅操清心寡欲名满天下位甫及四品未尝几防见言面端居静守终其身而不少易故发而为言质诸其内可以无愧所以劝得而戒失者施之天下亦不可无而体裁之善又不俟论也知言者尚于是观之先生尝自辑其诗若文若干巻题曰春雨堂稿其子中书舍人爰并其续稿若干巻将板刻以传于是天下学者盖望之久矣先生讳釴字鼎仪静逸其所自号苏之太仓人天顺甲申进士官至太常少卿兼翰林侍读宪庙时为东宫讲官今上即阼进经筵日讲年止五十与修撰张沧洲先生同郷同进同以其学鸣而皆未究其蕴以没天下共惜之沧洲之诗刻于淮安予既序其端矣然则于先生其容以已乎哉若曰我知言如先生所云者则予不敢以自谓也
　　甲申十同年诗序
　　甲申十同年图一巻盖吾同年进士之在朝者九人与南京来朝者一人而十会于太子太保刑部尚书吴兴闵公朝瑛之第而图焉者也图分为三曹自巻首而观其高观多髯髯强半白防手右向而侧坐者为南京户部尚书公安王公用敬微须髪颁白鸢肩高耸背若有负而中坐者为吏部左侍郎泌阳焦公孟阳微须多鬂白毵毵不爱栉面骨棱层起左向坐右手持一册册半启闭者为礼部右侍郎掌国子祭酒事黄岩谢公鸣治又一曹微须頳面笑齿欲露左手握带右向而坐者工部尚书郴州曽公克明虎头方面大目丰凖须髯微白而长左手携牙牌右握带中左坐者闵公也白须黎面面老皱两手握带中右坐者工部右侍郎泰和张公时达无须頳面耸肩袖手而危坐且左顾者都察院左都御史浮梁戴公廷珍又一曹为户部右侍郎益都陈公亷夫者面微长且頳眉浓须半白稍右向而坐为兵部尚书华容刘公时雍者面微方而长须鬂皓白左手握带右手按膝而中坐予则面微长而臞髭数茎白且尽中若有隠忧右手持一巻如授简状坐而向左居巻最后者是也十人者皆画工面对手貌槩得其形模意态惟焦公奉使南国弗及防预畱其旧所图者而取之故仅得其半而已是日谢公倡为诗吾八人者皆和焦公归亦和焉以年论之闵公年七十有四张公少二嵗曽公又少二嵗谢焦二公又少一嵗刘戴陈王四公又逓少一嵗予于同年为最少今年五十有七亦已就衰追忆曩时之少者壮者使猝然而逢之若不相识也然则今日之会岂徒然哉唐九老之在香山宋五老之在睢阳歌诗宴会皆出于休退之后今吾十人者皆有国事吏责故其诗于和平优裕之间犹有思职勤事之意他日功成身退各归其郷顾不得交倡迭和鸣太平之乐以续前朝故事则是诗也未必非寄情寓意之地也因梓而序之以各藏于其家闵公名珪张公名达曽公名鉴谢公名铎焦公名芳刘公名大夏戴公名珊王公名赋陈公名清今各以次举而予则太子太保户部尚书兼谨身殿大学士长沙李东阳賔之也进士举于天顺之八年会则于治十六年癸亥三月二十五日越翼日乃序
　　夀工部尚书曽公七十诗序
　　予同年进士年逾七十者吴兴闵公朝瑛泰和张公时达今年工部尚书郴州曽公克明始跻七十于是二长者帅诸少者具觞酒赋诗成帙以贺于其家时闵公以太子太保为刑部尚书张公为工部侍郎台州谢公鸣治以礼部侍郎掌国子祭酒事南阳焦公孟阳为吏部侍郎华容刘公时雍为兵部尚书浮梁戴公廷珍为都察院左都御史益都陈公亷夫为户部侍郎暨公凡九人今之言执政者必曰六部都察院而九人者一时分职徧布其间盖自登科籍以来歴三朝四十年更出迭入而后得此固以为难且所谓九人而跻七十者乃得其三其难尤甚故其所为贺者不以爵而以齿而诗之次第席之先后亦以齿也夫士之仕于朝苟不出于防径躐等必累任积级而后获跻显位故爵与齿常相应而不相逺公歴工刑吏三部属官又尝以通政领诰籍太仆掌马政亦兵之事则所谓六部者已预其四阅歴既深而勲绩亦久矣且古之论政必询事而考言循名而责实故或畧细而举大日计或不足而嵗计则有余今枚数而举指屈而计凡狱讼之断决资品之厘正戎功马数之勾穉以至于工作器物出纳修治百凡之用择才而任之容亦有繁简异宜左右之不相有者考公之所尝试有公望而无私负也则其累积之极以至于此也岂易而得哉天下之士固未敢泛论以予观之同游于京庠者若干人同出于湖藩者若干人其间恃才数夸声誉善始而不令终者亦多矣然则笃厚易直持恒守俭由壮及老而不少易如公也者其齿尊而爵贵岂非有以称之然欤今日之贺固非不以爵而亦以其德也唐之香山宋之睢阳歌诗燕会皆出于休退之后诸公当盛时居显位方与公合志协力为国家耆俊为天下用故其诗多和平丰裕之辞为今日道者予与公望湖南不得归使他日获遂优暇往来都邑间所为倡和当不止此故为诸公序之而不敢以少而辞云时治癸亥六月二十三日也
  </div>
  <div class="pagination">
   <a href="怀麓堂集_page52.html">
    上一页
   </a>
   <span>
    ...
   </span>
   <a href="怀麓堂集_page48.html">
    48
   </a>
   <a href="怀麓堂集_page49.html">
    49
   </a>
   <a href="怀麓堂集_page50.html">
    50
   </a>
   <a href="怀麓堂集_page51.html">
    51
   </a>
   <a href="怀麓堂集_page52.html">
    52
   </a>
   <span class="current-page">
    53
   </span>
   <a href="怀麓堂集_page54.html">
    54
   </a>
   <a href="怀麓堂集_page55.html">
    55
   </a>
   <a href="怀麓堂集_page56.html">
    56
   </a>
   <a href="怀麓堂集_page57.html">
    57
   </a>
   <a href="怀麓堂集_page58.html">
    58
   </a>
   <span>
    ...
   </span>
   <a href="怀麓堂集_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
