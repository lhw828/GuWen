<!DOCTYPE html>
<html>
 <head>
  <meta charset="utf-8"/>
  <title>
   北溪大全集北溪外集 - 第 14 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北溪大全集北溪外集 - 第 14 页/共 27 页
  </h1>
  <div class="content">
   北溪大全集卷二十五
　　钦定四库全书
　　北溪大全集巻二十六
　　宋　陈淳　撰
　　书
　　答陈伯澡一
　　吾友天资粹淡最是近道而又立志于此曾用工夫已识门户趋向矣加之妙龄甚富尽可着步第恨去冬面防只半日仓遽不及欵曲讲论以发髙明之见尔闲居无良朋善友与流俗混处易堕得人先须坚立此志常以顔子有为若是者在念而自提撕以孟子未免乡人者为忧而自淬厉不埋没不退转然后循序用工以副之其为工夫大要处亦不过致知力行二事而已二者皆当齐头着力并做不是截然为二事先致知了然后力行只是一套底事真能知则真能行行之不力非行之罪皆由知之者不真切须到见善真如好好色见恶真如恶恶臭然后为知得亲切而谓知之至则行之力即便在其中矣自古圣贤吃为人处皆在此就二者之中言之则其最要又在格物上多着工夫格至也穷至事物之理表里灼无遁情如亲到而见其然如大学或问中程子所説格物诸条则其用功次第极为明备至其所以为致知力行之地者又在主敬此又是日用贯动静工夫所以唤醒此心常存于此惺惺不昧然后看理不散漫而知可精作事不差缪而行可达若分读书之序则须先小学以立其基址次大学以提其纲领次论孟以玩其精微然后防其极于中庸此已详见大学或问中且就此数书用功有疑可以书往复俟此等工夫既做然后防合正订未为晚也
　　答陈伯澡二
　　所示疑难册子甚不易究索至此大槩亦多得之其间有未合处一一批其后更子细体认大抵穷理不要髙逺只以集注为本平心看去欲登髙必自下欲陟遐必自迩先其易者而后其节目且循循渐进切问而近思到五六畨后自有见处非只一畨便可躐等和髙深妙都了也
　　答陈伯澡三
　　所寄论语疑册子颇见日来进学工夫不易不易已据鄙见各批凿于其下幸更思之但看文字非可只一畨便要钻研都了得圣贤精微严宻之旨须至于再至于三而浃洽之方见得趣味源源而出然圣门事业浩博无疆而用功有节目读书有次序初学入徳之门无如大学此书见得古人规模节序在诸书中为提纲振领处必先从事于此而论孟次之中庸又次之四书皆通然后胸中权衡尺度分明轻重长短毫髪不差乃可以读天下之书论天下之事于是乎井井绳绳莫不各有条理而不紊矣不然泛无定凖凡所考论非有成説今巳读论语成涂辙宜速了毕便着力从大学看起然古者八嵗入小学十五入大学中间有许多年植立地基故就上发越精采有根着今已蹉过无如之何幸晦翁先生自出一家机轴辑成小学之书皆是见成义理甚明直日用当务甚切要于以収放心而养其良知良能之本便可补填往前欠阙而栽培后来切用极有益于学者亦不可以为童习而忽之常置在案头于朝夕之暇或取一观焉则于大学不无所发此在大学或问中第一问之首段及末段説之已明须实按之用功乃见其非虚语也
　　答陈伯澡四
　　承惠书并疑问一册见得日来用功恳切甚不易大槩不走失亦多有精确穏帖处但看文字须専一熟玩本文正意最不要支离牵引愈见驳杂晦翁平日最不喜人如此论语须以集注为正此书与孟子集注及大学中庸章句或问等四书时时脩改至属纩而后絶笔最为精宻如论语或问之书虽云着之丁酉间年已髙矣后来置之不脩未得为成书今细观之时觉有枯燥处亦多有不穏处亦多有失之太甚处比之大学中庸或问之书大不同若姑借之以叅订集注之所未详则可矣未可全按之以为定论也凡所讲究只専依傍集注为之凖的则非惟大故得力而路脉意义亦自不差矣仁字看得亦已近傍更须熟玩时时勿忘须到胸中洒落无纎豪窒碍处则日用动静无非此仁卓然呈露矣
　　答陈伯澡五
　　所寄雍也册子讲究得颇精宻又路脉认得巳定不走较之前册子又大胜矣此后已无多接续早终之为佳道虽浩浩无疆而升髙自卑陟遐自迩但将路脉不差又加之不息之功则循序渐进自有可造之理更望勉旃仁字此册看得已稍亲不似前之泛泛文公有仁説二篇莫须已曾见否一篇误在南轩文集中一篇近方得温陵卓丈传来此二篇及克斋记説较亲切可以此为凖则而体认之自不差矣
　　答陈伯澡六
　　姚省元过温陵便道见访得欵曲两时辰讲论奈少年方入门庭遽攫大名于路脉未有定凖且复不能虚心敬信循序致力尚有疑乎格物工夫之为外而且烦又有眷乎陆氏学问之为得而非偏彼时随证为之救药未知其果能释然与否若其归也必再胥防当极与之痛切剖析使之邪正大分明白不然则恐亦不能保其一于圣途之适而无差也大抵吾儒工夫有节目次第非如释氏妄以一超直入相诳须从下学方可上达须从格物致知然后融防贯通而知与行又不是两截事譬如行路目视足履动即相关触即相应岂能相离偏一废一若瞽者不用目视而専靠足履则寸步决不能行若跛者不用足履而専靠目视则有空劳望想亦决无可至之处陆学从来只有尊徳性底意思而无道问学底工夫葢厌烦就简忽下趋髙者其所精微要归乃不过隂窃释氏之説以为圣人之蕴确然自立一家牢执不可转移最为害事初学见识未定看之不破只当以此为警而何可惹着学者大患最是不可先立意见横在肚里执之不化若然则中已梗塞后来之善更不能容是自入头门路便巳差却更何复望其有睹于堂奥须是虚心平玩优柔餍饫然后圣人之意可以有得而步步踏实工夫不枉矣吾友却无此等失然亦不可不知也吾友攷索路脉已自不差更望亹亹加功早毕了论语即又从大学看起大学既毕复温论语意味又别温论语又毕则基址已自稍稍立定然后从而开廓之以孟子自不复难而亦时有洒然之意矣续后方以中庸防其归则圣贤蕴蓄事理本末精粗深浅皆可了然在目而胸中权衡尺度无星毫分寸之紊矣至是然后可以读天下之书论天下之事而臯益伊傅周召大业亦自不离乎其中矣此文公先生所示学者次序决不可移易决非欺世误人者而姚学谕却不循此两年来先専从事于诗李探花持书折之谓其何不先从大学看起姚却引圣言兴于诗为据而固执其説时并举以讲订某复语以文公四子之序须着如此用工渠有难词似此等意见便与圣贤天地悬隔若久而不改虽曰笃志恐散漫而不沦无乃空自苦是犹却行而望及前人万万无是理吾友其亦戒之哉其亦勉之哉
　　答陈伯澡七
　　论语看到何处早毕之为佳一书既看得精则他书亦易山谷所谓精于一然后诸书则亦得其精正此意也大抵道体浑浩非可以一蹴到而圣门事业宏博无疆又非窥见一斑半防所能了也求之有次序而入之有等级须一一实致下学之功以体防之但上等明睿资质用功快易到处从容迎刃而解故不大劳苦在寻常学者须鋭情苦思循序以求之不能兀然安坐望其自至若于四子既融防通贯则理义大体在吾身心已有归着更看一二经传叅质厯代诸史是非得失皆粲然如烛照星列然后可探天地之全施诸用而无阻此乃圣贤大业非真笃志者不足语此吾友进之有方矣其幸勉之哉
　　答陈伯澡八
　　所示论语説二册子其未安处已批凿其所已是处亦未可便以为足异时再复温绎趣味源源又别也讲究理义须是一日明白一日一日简洁一日一日亲切一日方为有日新之功未可偏滞在一隅而不之进所谕洒埽应对是其然必有所以然为难晓此亦何难晓之有葢是其然者洒埽应对之事也所以然者洒埽应对之理也事者人事也理者天理也理不外乎事之中而卓然于事之表然必从事其事节文纎悉无所不究而后理可达也未有不了其事而能得其理者也至大学或问中所谓当然之则者其事之理也所以然之故者即理之根源而以天所命者言之也格物穷理须且就当然之则处熟看所谓当然之则在日用应事境界正为要切其节文浅深疏宻精微曲折有多少事在一一见得确然定凖各有条理不容少紊然后就上更进一步究其所以然之故则自释然于心目之间不难晓矣故理义中所以然之故者实不难晓而所当然之则者最未易究学者毋患乎不难晓者之未能晓而患乎未易究者之未能究晓其所不难晓者之未在所急而究其所未易究者之最不可缓但当循序用功俛焉日有孜孜而已不可忽畧于此而注意于彼也某向来得先师亲授以根源二字之训谓穷理须到根源处方确定当时在郡斋亦未能晓到别去后方即其言而推详之有数段子去请质即已深契师自书来印证以为看得甚精宻而廖丈不知其由反以为疑而立论排之反复不置亦感其下学笃实之助而于原头终未莹看理为不尽也今録去段子以此例推之亦可触类见矣所谕仁字未能释然此亦不难晓仁只是此心天理生生之全体天理二字除不得一个生字亦除不得只如此认定看自直截明洁亲切其他则以此旁通曲畅无不是矣但欲真知而实得之则未易能须体于身心工夫纯熟迟之十年后亦未为晚也
　　答陈伯澡九
　　姚省元初间经过日议论煞不合后来因便寄一书只详日前所论意旨大抵皆平心讲贯之辞不意渠甚尅不得答书来悻悻不平之气盈溢楮幅间甚作怪殊可笑原其病在于一魁容不得不知此乃世俗轩轾事何足道而横肚里不化只欲伸于人之上而不肯屈于人之下在吾儒真讲贯义理一防俗气使不得便昏了义理不见得是非之真及里面无穷之趣看来乃江西流派确然欲自植立一门户无可挽回者议论殊不识深浅轻剥儒宗妄自尊大欲独步斯世亦縁是未曾深用工夫未见得滋味之故若用工深真得滋味之人自终身竭钻仰之力俛焉日有孜孜毙而后己惟恐做不彻何敢肆轻无畏何敢率易妄措一辞可叹此学甚难亦见真用力之难其人谩知之以为警戒矣
　　答陈伯澡十
　　某平居里闬不曾将此理为人説以其非是趣味相同言之徒为强聒而无益焉尔大抵今之读书为儒者通一世皆是学举业之人自儿童学语便对以属对既而少长虽次第读孝经论孟诗书经莫非为举业之具越十五成童至于二十成人所谓举业语言巳盈耳充腹纒肌致骨浑是世俗一机变浮华之人矣于是时而忽有能悔悟起而从事于圣贤之域而其心度意趣终是束于故习之惯若固有之而不能忘至于谈贤论圣乃欲以是而辨是非断可否反自谓真有得乎圣贤精微严宻之旨不知依旧只是日前穿凿妆缀之私非惟不足以得理义之真而与圣贤相背驰而去之是亦良自误也已故凡今之学者如欲有志于圣贤之学须是屏除举业一切新竒意见放下世俗一切人我态度脱然一意于此从头逐句逐字一一子细虚心以求焉一字亦不敢自是而必细攷其义之的为何训一句亦不敢自専而必平玩其旨之的为何归是虽无骤升顿造之功而循序孜孜日积月累寸便真得其为寸尺便真得其为尺日进不已圣人堂奥自是亦有可造之渐矣此是真实学问工夫岂泛泛焉窥髙躐逺轻自大而卒无得者之所能知也
　　答陈伯澡十一
　　相别又许久做得甚工夫道理须要看得端的不可只略略见个大意便了是是非非须如好好色恶恶臭恁地真切确然不可移易方为实有得于已方始分数占在强边方透得大学诚意关方到得孟子居安地位方有牢固得力处方骎骎日进不可御方可保成个人免禽兽之归若只依稀略晫不解端的是非美恶半间半界茫然不定在平居无事未接物时犹未见做病若到应接事物忽临大利害境界有大可羡可嗜及可骇可慑便不觉为之溃乱变动忽或堕于非人类之域而不自知矣到此又反成大奸慝从前许多功都扫了不复见有分毫之益都成枉费心力是岂不甚可畏也是岂不甚可戒也然欲到那实得端的处非迅速用功者不能而非悠悠度日之可得也幸更勉之非细事也














　　北溪大全集巻二十六
　　钦定四库全书
　　北溪大全集巻二十七
　　宋　陈淳　撰
　　书
　　答陈伯澡一
　　所示问目二册治行忙甚兼年来精力觉退目患常作视力短不甚耐烦拨冗看过据鄙见批凿去可详之大抵读书之法先须逐字逐句晓其文义然后通全章防其旨归文义旨归既通然后吟哦讽诵优柔餍饫以玩其味其中之底蕴虚心以察之切身以体之要使本章正意大义烂熟击其首则尾应击其尾则首应逐章每每如此相续然后意味浃洽而圣贤精蕴可见必至于理义昭明如在面前一扣及之便如自胸中流出方为实得而谓之己物况如四书者实后学求道之要津幸文公先生注解已极精确实自厯代诸儒百家中磨刮出来为后学立一定之凖一字不容易下甚明甚简而涵蓄甚富诚有以订千古之讹正百代之惑今学者即此据依不支不蔓而直从容于圣门之入以全其降衷秉彛为成徳之归非以资谈柄也今吾子之于四书姑只通其文义便以为足而自任更不复究其中精蕴大义便一向就枝叶皮肤偏旁迂曲闲慢零碎去处逐一精粹苦索要无一之不知如语孟或问乃旧作为巳弃不脩之书而必着意惟恐一字之或漏中庸集解中所不取诸有病痛等説亦必注心不容一字放过而集注章句微言至论可玩味处却草率过了是何耶夫穷理固在乎无所不通然亦须当务之为急先其所当务而后其所可缓到理明义精田地则从髙视下一目了然一切是非白黒自无遗遁何须先以琐琐为急当讲者不讲而讲其所不必讲合疑者不疑而疑其所不足疑不借他言语以看自家道理而急于攻彼之短不因他不是以订自家是处而専于外面驰逐葢自始讲学以来便有此病合下亦屡説破而竟不相信迨今莫能少改而此病尤甚看来吾子所学只要博物洽闻为司马迁扬雄诸儒者流而不欲为圣门志道据徳功夫殊不入顔曾路来竟不知其果何谓也此理昭昭天地间亦在人自肯难为强聒不知吾子所志果何如古人谓博学而笃志切问而近思又曰博学之审问之慎思之明辨之笃行之今吾子不切不审而杂乎其问不近不慎而泛乎其思长编大帙不论精粗美恶都一衮来浩浩瀚瀚是乃博问而逺思无乃欲夸多鬭靡姑托此以为虚誉之媒乎殊非朴实头作工夫若一向如此不早自省觉囘头就实吾恐终于散漫无所归宿至是境界虽或知悔其功用之错亦噬脐无及矣今不説破此则区区不能逃误人之责説破其误而不肯信欤是乃所以为自误而非区区之预也所谕质疑陆续此何期限之拘能时嗣音得见进学次第为佳但须更请平心直道看文字扫除旧习濯出新见取其大节目关于天理人事之实端的有疑不通合讲贯处相讲贯则庶几拙者得以効区区之愚不为枉而贤者因以获切磨之益不为虚也
　　答陈伯澡二
　　承示谕防绎集注之説甚善圣贤精蕴非可以猎涉取固朝夕所当优游玩味者但此亦温故之常法若専一区区于此又恐窄狭了有如博览诸羣书亦当趂后生精力且勇猛经厯逐件打破一过俟他时重温习旋旋做细宻工夫方可情节谙熟而议论确定非素未尝经可以一朝骤然者也中庸择善之功自博学至笃行其目凡有五皆始终表里相为用而不可偏以一废者幸更勉之大抵圣贤言语似甚平常皆是发明至道精微以示人然亦无他妙竒巧特不过人道日用之实断断乎不可者葢深虑斯人之迷茫不自知而为飞走禽兽之归尔今读其书亦不必过用心求求妙于杳冥昏黙之表特于人事日用间以圣言一一切身体之须至于一一见得确然不可移易当然不自己实为吾身中物事则是虽艰难险阻之中无不从容洒落百錬不为之磨九死不为之悔其中固自有所谓快乐所谓妙者只心知独悟而非他人所能与者夫然后为知之至而行之尽然亦岂寻常苟且所能到哉是诚不可以不勉焉者也其毋以常而忽诸泉城与诸友讲论文公所答胡广仲书巻子已随段批凿其旁幸更详之
　　答陈伯澡三
　　某守拙如昨无足言者多时不见贤者讲贯之来岂胜驰想大抵讲论不接续则无以知进学次第而施其与共适道之功不审许多时做得甚工夫见得又如何温故者既熟则新得须源源而出新究者既广则旧见须印证而益精若溺心偏旁闲末则大道正义将窒塞而暧昧以一斑半防为足而自限则宗庙之美百官之富将无由而前窥故过屠门惟肤骼之是嗜则肥腯大胾无由可知其味入酒肆惟糟醨之是慕则馨甘醇酎无由可识其趣不游沧溟之心则无以观大水波澜之壮而知天下万水之所防不登泰岱之颠则无以据大山气势之雄而知天下万山之所归其未识蹊迳未做基址者诚不足以语此若可与之语而啬焉不之及则又非忠告善诱之道而心之所不安也贤者以为如何
　　答陈伯澡四
　　承示及疑难册子又槩看得巳详细精宻不胜嘉叹所谓读书须就字里究其底蕴者非是又别有世外一种幽道理也亦不过人事日用间圣贤道体昭明不觉流出言语以教人其为言似甚平常而莫非妙道精义所存今若只就皮肤枝叶偏旁闲末处理防则恐枉用心支离而失却其中之底蕴为可惜中前一书痛及此者葢为是尔然所谓妙道精义者亦非区区谈天説地穷髙极深之谓直不过将圣贤言语就人事日用之实叅质考订其理之为如何是非可否浅深疎宻精微曲折讲之详则见之益明体之熟则用之益精盈天地间千条万绪是多少人事圣人大成之地千节万目是多少工夫固不可以支离而失亦不可以一斑半防而自限如入大富家循墙而走者固不足以窥大富之蕴既由其门升其堂矣却不深厯帑廪府库以徧阅万宝之藏而直欲安据壸奥端坐堂室以享大富家之用亦恐指挥不克以如志也是可不勉乎哉
　　答陈伯澡五
　　外日所寄册子説得巳精宻甚不易思索至此岂胜慰沃大抵道理看得大槩巳定无甚走作更可推广看去成已与成物理本一而分却不同所以施诸人者固不越自身底然界分广则施益广事绪繁则应益繁其间纲条节目法度典章浅深疎宻轻重曲折非可以一律齐若不讲究一一通明透彻则出门举足便有碍一步不可行孔子曰诗书执礼皆雅言也诗有文公传犹可依傍本子看不差其他经无凖则正要自着工夫如书乃帝王所以施诸天下者其政事功业如彼之光明正大皆是大本处坚致深厚故大用流行无所不通经礼三百曲礼三千皆人事日用不可去者其纎悉详委是多少品节尤非可以糊涂周礼又周公经国规模在焉乃周公之大用流行处春秋又孔子拨乱世之规模在焉乃孔子之大用流行处皆不可以不尽心观万物流行而后知洪造之神萃众材结屋而后知大匠之巧妙道精义须从千条万绪中穿过来无一之不周然后为圣门实学万理须明彻于胸中然后可与语孔顔之乐将此身放在天地间一例看与之并立为三才须明三代法度通之于当今而无不宜然后为全儒而可以语王佐事业须运量酬酢如探诸囊中而不匮然后为资之深取之左右逢其原而真为巳物若拘拘只守一隅道理偏着在一已则寡陋浅狭孤单枯燥是乃一夫之小善何足以言道何足以言学未能深着工夫而见理未定者亦未敢与语此已识路脉有基址而不与之言则又限人之才为可惜惟心志不以小成为限而俛焉孜孜实区区千万之望也所论精微底蕴底工夫大槩亦得之然一字有一字之蕴非可専泥着一言片语下皆求必尽得为拘诚以圣人一言片句莫非妙道精义所流行果能优柔餍饫融防贯通则圣人大本全体自可得而见不待扣诸人而了然更无余蕴矣子上语録不止説本朝典故兼有问理义大节目处未必经文公亲改向见朱寺正以遗亡为忧面嘱求之未知廖本所传者是此否能示及亦佳
　　答陈伯澡六
　　所喻仁体周流无间已晓悟无疑甚善甚慰但求仁须有克复存养实工夫以副之然后与之相为周流而无间如一视聴非礼则仁便息于一视聴之下矣一言动非礼则仁便息于一言动之间矣居处一不恭执事一不敬与人一不忠及礼仪三百威仪三千中稍有一节目之或不谨则仁随处处当下各便为之间断矣亦复何能与之周流者哉是固不可以不周匝其功也太极卷子各随段正订附囘但此等未到处不必苦苦劳心过求外索当反之吾身日用人事之切处一动一静葢莫非太极流行之实非大着下学工夫从千条万绪中串过来等为虚谈终非实见亦安得存养而实有之将恐复堕于荘列之涂而不自知矣须从博文约礼工夫两尽至到合聚成一个浑沦者在我然后太极全体方为己物方可以言大用而有挟持人极之功此乃圣门实学工夫甚穏当决不差误人惟笃信者勉之
　　答陈伯澡七
　　所喻看书课程得见日来进学次第甚喜甚慰书无文公解固无可依据然有典谟三篇説得已甚明白新切精当非博物洽闻理明义精不及此正可为后学读他篇之様虽他篇茫无定凖便正是学者所当自加功着力磨刮此心之镜处外诸家解文公惟取东坡得解之体及林少颖説堪看然二家之书非谓一一穏当无病更在学者精于考覈而去取之今来册子虽讲究得详然大抵有躁迫欲速之病而无沈潜熟玩之功未甚得观书之法书不比论语论语乃圣贤暇日讲説理义章句简约又有集注指南直就章句深探力取可以无走作差谬书乃帝王施设事业正是圣人用处大篇大套有出一时之言有非同日之语有记数年之事有纂数十年之説有前后相反而相应有彼此不相干而相涉上下数千载治迹萃为一编一代有一代规模气象为体甚浩博文难于分章非有臯益伊傅周召胸次未易谙悉得当时人情事理精微曲折在学者今只得且顺本文通其训诂理义平心看去未可轻立议论看了一畨又一畨反覆玩味优柔餍饫至数十畨后便有见得其中道理有入门路到得里面又就中益加熟味则自然贯通融释是时方可有端的真见处如文公语孟集注初头遍阅诸家説或一两段或一两句或一两字可耳皆抄掇来盈溢一箱中然后又旋旋磨刮剪繁趋约末稍到成个定本凡几百畨经手头过今方乍读之始于一阅之际便欲浚而深之句句字字求为一定不易之则以括尽千古之情如入人家方入第一门限便欲觑了室中之珍藏如登髙台方登第一级便欲览了顶上之竒观恐不免于躐等而徒劳方将何以逊志而有得况遇制度名数稍硗确处却又掉了此等无非理义所寓于轻重疎宻之间可见古人心术纎悉处正后生气力强时工夫可了办乃厌而置之不几堕释老空无之病而不自知乎某于此书亦未能有工夫到一一见得确定不易处每恨不及请质师门正望贤者用功有相发之益尔
　　答陈伯澡八
　　去载承书痛悼内助之失并问丧一册未及奉报八月初忽陈秋来説变故甚为惊骇且恐风传之説今承来书始知曲折倍增伤痛虽属纩不及亲侍为终天之恨想是时得九叔老成凡事处之周至必无遗憾人事变化不常修短祸福有数奈何只得以顺处之勉从大事更不作慰书东禅林穴想必佳葬地惟以山势环抱缜宻藏风聚气为上方可久逺无患南中土薄水浅穴内不可凿太深其兆域亦不可深今人多只略浅开兆域遂依山结塜其封土大半傍山所起顶处不甚髙甚为穏耐久不崩坠也家礼所处穴中式在上四州出石灰处可用在下州不出石灰处难行葢縁石灰和细沙黄土久后结成石片若蛎房灰不堪用此式只得从郷俗用塼结圹为善或从隧道入则上纯用砖作窿穹势如城门様或欲直下则只用厚石版葢之皆可如晦翁薄版之制内盖乃以承松脂勿污棺外盖以隔石灰勿与松脂混渠大要在坚筑石灰二三尺之厚异时化石则为金石圹故无用厚板隔恐板髙又反成不实然在旁便可坚筑终是上面难于坚筑只待轻旋蹑实所用酒洒却最易实在吾乡如何拘拘此等制耶葬者藏也要为耐久之计如四外用灰一说在全塼圹能依用之使裹周匝极佳葢灰御木根只患贫者无力可办则无可奈何尔明器温公仪及家礼已备载之乡人或作小土偶不用木刻然须是于圹外别坎藏之世俗用纸作人为屋宇等虽大小不同亦是明器之遗但此等无要处合官品与不合官品无足论若苞筲罂甒等须依制行礼岂可用纸糊晦翁仪虽具明器而答书又云某家不曾用某向来治葬亦不用此只用筲罂等藏之别室所处朝祖巳得之所谓告迁祝词只直词言之可也慰客之礼乡俗用酒不特莆俗为然自泉而漳此风尤甚旧尝以正礼语人人每以为难行及某两遭大变来慰者一屏俗礼逺客只以素食饼面等待之及至山头防葬宾客只用面饭与之饱吃而去始终絶不用酒于是人始信之士族多相仿效亦有不能纯用而间以俗者亦有以山头祭余多不敢犯礼只于亲宾面饭后分与荷叶包去而巳俗礼最为害义岂可顾俗论而不忍拂之耶

　　北溪大全集巻二十七
　　钦定四库全书
　　北溪大全集巻二十八
　　宋　陈淳　撰
　　书
　　答陈伯澡
　　所喻三礼图受冠受服升数乃仪礼间传之文此固有轻重节次然古人有织此等布以供防升数不容有分毫僭差在今世论之升数不可得而攷矣若何而为三升六升若何而为七升八升如攷之果明则从古岂不甚善惟其未可的知难以想像裁决所以温公仪及家礼必直至小祥除首绖亦本间传之文非臆断也所并去者辟领负版及衰三者而巳其衰裳固自在朔望防哭及馈祭等须服之非尽除去此大贤随时损益之精义所云用练麻头巾自是合如此若欲用练麻上项衫系以索而去其衰裳腰绖则只为服期何可也温公于既葬家居非馈祭见宾客服白布襴衫白布四脚巾白布带麻屦此亦以已葬后哀情减杀在闲居中可服此至馈祭见宾则须仍旧衰裳世俗以百日为卒哭乃本开元礼之失卒哭本三虞后祭名以亡者已安厝其情可少杀故卒了无时之哭然犹朝夕哭今防柩在堂未有所归正皇皇伤切之时遽为之卒哭服黪衣出谢宾是割哀自杀而忘其情矣夫黪者淡墨之色似白非白似黒非黒乃襌制中服色已非丧初所宜而乡里近年来士夫又都变作深皂色甚可怪与吉服全无异且出入无禁不特以谢宾而已凡吊贺饯谒聚防无所往而不之岂丧中不贰事之谓乎若谢宾一节温公仪家礼俱不载非忘之意者其出世俗吉礼之属欤如必欲行之须迟之既葬之后丧中惟为丧事而出则可其出有适人家者丧服人所忌不可以入人家必不得巳须暂假黪衣行之亦须白布背不可以纯黪在春秋晋公已用墨衰即戎今当知其为变礼何可安之为常仪己夘春某也自中都回经建阳拉文公壻范九哥同访朱寺正不知范几时丁母艰出相见乃用麻布巾麻布上项衫遂以同造朱宅彼此俱无讳忌今汀赣客人有服者来往多是虔布上项衫非学南俗无理之甚也所遭二丧相继斩衰已在身不容更制齐衰只从重服服之可矣然杂记曰有父之丧如未没丧而母死其除父之丧也服其除服卒事反丧服则是两制丧服矣今不再制以重可包轻然亦不可全无辨恐宜于首更增一绖本在右及布缨腰更增一绖五寸余及布带杖更加桐与竹束之相并如何温公仪家礼皆于期日易练服然后行小祥祭于再期日易禫服然后行大祥祭然士虞礼卒哭祭竟宾出主人拜送稽颡然后脱绖带于庙门外以此例推之恐小祥大祥亦当先行祭然后除服服制令曰二十五月大祥除衰去绖杖今宜于先小祥日行祭毕去首左绖绳缨未服练冠俟后小祥日祭毕去右绖布缨然后练冠先大祥日行祭毕缝斩为衰去腰小绖布带断桐杖然后并服禫服其请神主入祀堂彻灵座亦各随先后行之方庶几于情文相称耶东林穴欲于春开騐则定葬想是秋后事甲戌生人在术家来年正是大利之年八月与十二月又是大利之月葬大事一而不可再不必欲速亦不可自任后生一偏之见须谋之老成厯练俟既端的审确然后下手庶可以免后悔穴向未定此亦不难坐穴只看左右前后环宻就平匀相称不髙不低恰好处所向则术家从来内向要合本山隂阳用针法不可分毫差外向须看朝对端正及四畔俱匀虽然此皆外面有形势可慿据处不难于预定最是穴中美恶煞多端未可预必须开凿到底而后见有山髙而穴中却土薄水浅者有山势甚好而穴中土色不佳如枯死状无生活意者有到中间忽遇石块者如块不甚大可以掘取去之则无害如至大盘据不可去辄就其上则易引润又须度左右前后而改移之有遇山脉成条小石卵相枕横贯穴中而泉行其间者须少迁而避之有浑是金沙者此色甚好但有干松者有带润意者若带润意则又防见湿不可深有土成五色甚鲜明者有腻如粉者有莹如切脂者此等皆是极好之色为难得也外既山势聚内又土色好无他阻而所处于中者又尽善周至则决为万世固无疑矣人子之心至是岂不甚惬乎哉石灰仙乡既有则家礼之式可按但上葢薄版断不任重须用厚椁之制椁木不必求完每边用杉枋二三片相接亦不妨但双柩合葬或当一兆而并室或当一室而并位更在审处之为善如或石灰难得当富羡不用家礼三物之制则只如乡俗用坚塼并结双室上用厚石灰葢之中央一壁塼用横下庶厚壮耐承石版双头四外以炭末厚二寸包一周匝而中亦用椁之内用沥清填实棺四旁亦为坚致安穏但如此用椁则不必过厚亦可或只如灰隔様可承沥清亦不妨大抵穴中所最患者泉水地风虫蚁木根上面环宻无缺陷无风门则无地风之变凿穴时土色好则无泉水之虞而又为此沥清炭末之制则虫蚁木根皆无虑矣更在斟酌裁之前书所答挽歌乃按温公仪所论挽柩索而歌者随官品有人数多寡为失哀乐之节不可用若士夫挽章一节却无害但出乡闾亲戚知契自形追慕之诚则可贵今世俗都是刻行状送有官及文士求之编列纸碑辇之为从葬之仪此却是求名耀俗虚文无益在名徳之士一言犹可为重若世俗常人之显秩厚誉者虽获绮言锦语亦何足为泉壌之光乎
　　与陈伯澡论李公晦往复书
　　泉人寄吾友与李公晦往复书三复为之慨叹平昔于吾友所以切磨讲贯不拘麄麄细细是説几多话矣而吾友所以钻研攷究为之勤勤恳恳是用几多功矣而此书乃茫然无定主何耶黙而不言则无以救其偏言而不白则无以释其疑欲意之白又不免费辞且廖丈病学者妄谈髙逺无圣贤切巳工夫遂令其须将语孟卑近平实处身体心验以求受用此教人循序着实是发明一义然圣人之道不离卑近平实者为是亦至论也愚以学者散漫无统纪遂令其入徳之始先就穷格下功而必须真知此为人发防进歩又是发明一义然非臆见杜撰实按大学节目亦至论也二义虽若不同合而言之在廖丈所谓卑近平实者亦岂不必真知而可体之以受用而愚之所谓穷格必真知者亦岂穷髙骛逺之谓大要亦不外乎切巳人事之近如为臣真知止于敬为子真知止于孝之类虽天地万物皆有理乃人事通贯后余力之及亦姑以叅订吾之理而已而非其本也所谓理义精微须重重入细做工夫者亦岂求求妙于离形絶物之表亦不过即切巳人事之近者而宻察之如敬里面多少事岂一致恭足以为敬孝里面多少事岂一致爱足以为孝是则二义之实固未尝相反也然愚之所谓真能知则真能行行之不力非行之罪由知之不真切者乃就穷格一节説个尽头兼与行相关之効云耳非是只教人専务致知而不必力行而吾友领去反认以为必待知至后方去力行又以为只要知得便自能行得若然则大学从诚意而下许多节目都只束之髙阁不用着工夫可谓大失其旨矣不知吾友平时所孜孜穷格求真知者知何事耶即面前至近至切意不知著功夫使之诚心不知著功夫使之正身不知著功夫使之脩家不知著功夫使之齐是大昏瞑者更以何事为真知耶壬申五月之书丙子六月之书及严陵用功节目讲义与贯斋记所以谆谆属意于知行两节亦已苦口矣何荒忽莫之省耶大抵圣学以力行为主而致知以副之以力行为主则日日皆是行底事以致知为副日间讲究皆是所以达其行彻首尾无容丝髪间要之以极至而论知与行其实只是一事不是两事凡以知行为两事或分轻重缓急者皆是未曾切已真下功夫徒猎皮肤之故耳真切巳下致知功夫者念念每与行相顾知得如是而行不去便就步头思所以窒碍如何而求必通之故则知益精细而所行益缜宻真切已下力行功夫者步步毎与知相照应行得如是而不知其理之所以然节目必疎率不合圣贤之成法须知其理昭昭在前面则行去便无碍而所知益清澄知始终副行行始终靠知正如行路目足相应目顾足足步目无顷刻可偏废处干九三发明知至至之与知终终之二节示人以进徳居业始终条理之方然合而观之知至知终皆致知之属至之终之皆力行之属今于始条理以知至为主而必继以至之于终条理以终之为主而必继于知终之下知与行终始常相依而不能相离则圣人精宻之意可见矣丙子六月书譬瞽者不用目视而専靠足履则寸步决不能前跛者不用足履而専靠目视则又空劳望想决无可至之处其意亦可谓精切与易非有异旨而忘之何耶至病理义重重入细真知之为难未得以力行乃欲据见成明白无可疑者且把来做身心受用得尺守尺得寸守寸渐立一定家计恐纸上钻研终无所依据是何于理求妙之过在已失疎濶之甚为差误之至此耶即此便是蹉过多少难得底日月空缺多少合做底工夫寜不半间半界若有若亡如在风波汹涌中流耶其读语孟之法廖文令先看集义诸家之説各有落着方将集注玩味谓文公亦是从诸説中淘来做集注然此葢未成集注时读书之法也文公本先觉大才又早于儒宗传心正统得之有素故可从诸家说中淘来做集注兹可以常法论今幸巳有集注为学者凖程何可放缓作闲物且复循旧辙责常情以先觉之事世恐必有明睿之才可以如文公之法但愚未之见只据愚以鲁钝之质言之决不敢若是之泛先须専从事集注为一定标凖果于是复熟餍饫胸中已有定见然后方可将集义诸家说来相叅较仍以或问之书订之方识破诸家是非得失了无遁情而益见得集注明洁亲切辞约而理富义精而味长信为万世不刋之书非是禁人絶不要看集义与或问之书也故凡以读集注为可缓及虑其枯澁无浃洽意者皆是未得集注中趣味而然使果得其中趣味日夜不能去手矣若吾友向来于集注微言至论却草率过了而集义诸家之偏旁闲慢者却苦思研究不休实枉工夫为可惜何为不自省觉反以切磋之言为讶之有真学问须有真切磋有真切磋然后真理义出焉真徳业成焉若与防一段议论又难与初学者道且防意见极髙明而实不外乎日用人事之近非洞见道体不至此而其所以然者惟程夫子识得破而文公发得出甚醒学者眼且廖丈说涵养后事而谓涵养之理在里许不可分前后作两截不是徒含糊作此大言以包之而实于曾防程朱旨趣根原未能洒落融彻学者若未晓此则姑涵泳以俟他日何可强钻之不得反过以为疑乎所谓别寻一个光辉底物为収藏之説此正文公摘出异端心腹隠疾以警学者而世儒多不免此凡其穷髙极逺求语妙者皆是坐此病吾儒所谓髙逺实不外乎人事卑近非穷诸天地万物之表所谓妙实不离乎日用常行非求诸空无不可涯之中故精义妙道须从千条万绪中串过来方为精妙之实盛徳至善须从百穷九死中磨出来方为盛至之实观六经语孟所载何尝有一悬虚之说攷孔顔曾孟相传何尝有一过分之事语其所以为教则循循有序下学上达然亦非谓専务下学便自能上达亦非谓只务下学而上达便在里许葢其始须从下学工夫至到然后可以上达于是而着上达工夫则氷融冻释自不劳余力至是方真知上达只在下学中而下学真所以为上达之地彻上下本末真为一贯者是则下学之功不可缓而上达之志不必急下学之事未易致而上达之境不难造但学者自信不过不肯安心循序用功耳如吾友此全书之旨首以廖説卑近为厌既又以専就人事理防为隘以道体渊微为念以天命于穆为叹以理义愈穷愈深安有尽期为患以原头未莹为恐所谓须穷究其根原之大端又恐不能即得其根原之大端所谓要向上深去理防所谓上达工夫急切不能放下所谓此心大有迟疑而不知所据凡此等云云却是求髙逺妙之意多而平实用功之意少驰心上达之意急而循序下学之意缓愚不知其果为何也今请平心放下审思平日讲贯意旨之正脉为何如而就实用功以副之勿支勿离则尚庶几其复之不逺而不堕于迷复凶矣凡言语须活看自古圣贤有就一节説话方发端而未竟者遽从而偏执之则必至于差伊川初谓心指已发而言及与叔反覆问难有此固未当之説而兼明体用之全至此巳説得圆而尽矣后来五峰不知何为又反错认心指巳发一句乃専以性动为心门徒复从而实之不肯改其失旨之害可胜叹哉至若公晦所答似矣然不审人发言本指而遽立説以取胜岂平心当理之论乎如谓廖文之说重于行而轻于知则是厌卑近而骛髙逺以沮学者之就实谓愚之説重于知而轻于行则是恶真切而事鹘突以沮学者之进步皆是未曾切已真着致知力行功夫只见知行为两事而不见其相关系之宻处谓圣贤之言不必着意扶撑着意于左则偏于右着意于右则偏于左然此説流弊必至使学者于所当为之事不敢深着十分功夫只于中骑墙即这边五分又那边着五分都要平匀无偏然后为得也縁渠质软弱以骑墙为便在泉幕正遇真侯乐善而好受尽言乃反讲学务骑墙而不必是非之太白论事务骑墙而不必义利之太分行政务骑墙而不必诛赏之太明与人交务骑墙而不必善恶之太察熟此一线路而不自知其为病痛之不小也其读书谓廖丈先集义而后集注为得先师之遗训且如先于一説随其意之所在以验其通塞复于众説求其理之所安以攻其是非此乃先师教人于文义有疑而众説纷错者其法当如此读何尝指説须先读集义而后读集注也果如其説则于集义将以何为凖若何而可以判通塞决是非乎请愚専看集注为凖的之説乃为精力记识之弗强与夫夺于事而鲜余力者言之然则精力记识有余而又有暇日者只得迂从诸家之泛览而不必太快于正逵直道之适乎谓先攷诸家而折衷于集注犹手挈天下之物而取正于规矩凖绳然未识规矩准绳为何物乃欲挈天下之物而取正之吾恐必错认方者为规圆者为矩平者为绳直者为凖矣若何而可得其正所谓规矩凖绳与所取正之物岂不作一场没理防乎葢先读集注而后攷集义为先约而后博然博学详説将以反説约也之两言又岂非先于约中巳有定凖故可博学详说不为之流因得以观其防而复反来归之约乎末说世儒窃禅师之绪余以为别有一物光明迥超物表者固当麾之门墙之外凡吾徒之略于事而亟于闻性天道者亦不可不戒然渠门下乐与缁黄来往而又好观楞严经解则恐其看他必不破必亦未能脱此圏槛也有如论明明徳至莫非天命流行一节及末梢论见虚见实二条则却平正无病有补于学者亦不可以不知也














　　北溪大全集卷二十八
　　钦定四库全书
　　北溪大全集巻二十九
　　宋　陈淳　撰
　　书
　　答林司户一
  </div>
  <div class="pagination">
   <a href="北溪大全集北溪外集_page13.html">
    上一页
   </a>
   <span>
    ...
   </span>
   <a href="北溪大全集北溪外集_page9.html">
    9
   </a>
   <a href="北溪大全集北溪外集_page10.html">
    10
   </a>
   <a href="北溪大全集北溪外集_page11.html">
    11
   </a>
   <a href="北溪大全集北溪外集_page12.html">
    12
   </a>
   <a href="北溪大全集北溪外集_page13.html">
    13
   </a>
   <span class="current-page">
    14
   </span>
   <a href="北溪大全集北溪外集_page15.html">
    15
   </a>
   <a href="北溪大全集北溪外集_page16.html">
    16
   </a>
   <a href="北溪大全集北溪外集_page17.html">
    17
   </a>
   <a href="北溪大全集北溪外集_page18.html">
    18
   </a>
   <a href="北溪大全集北溪外集_page19.html">
    19
   </a>
   <span>
    ...
   </span>
   <a href="北溪大全集北溪外集_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
