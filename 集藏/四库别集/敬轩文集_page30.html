<!DOCTYPE html>
<html>
<head>
    <meta charset="UTF-8">
    <title>敬轩文集 - 第 30 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敬轩文集 - 第 30 页/共 33 页</h1>
    <div class="content">　　河津县重脩庙学记
　　河津县学在县治东北其规模制度创于前代兴扵国初然厯载久自庙庑神门以及堂斋庖厨率皆渐至敝坏恭惟列圣相承笃意学校屡诏有司以时省脩毋俾废弛然类多乐因循而务省约或有穿漏茍且易一桷完一瓦以度目前而已广信韦君頴来敎是庠视庙学日就敝壊大惧无以妥安神灵作兴士类乃与司训大名赵君鳯进诸生于庭而告之曰惟是朝夕游处于斯诵习先圣贤之徳音以脩其身以及于人是皆圣朝崇重儒敎之至意也今庙庑堂斋神门庖厨悉皆如是而乃坐视不理其将何以顺扬休显以永兹敎事于无穷吾軰固欲与尔等谋之于众大加脩复其各勉之扵是诸生奔走经营谘之有司而有司允其议谋之耆庻而耆庻恊其情捐俸出资惟恐后时聚材而山木委积陶埴而瓦甓完坚工人献巧役夫展力由小而大由外而内先作学之两门次新神门次徙膳厨次作两斋因而大之前为步廊后为退室次新讲堂独大成殿两庑居众功之后者盖殿规宏髙而庑宇悠长视诸功用力为最大而难是以作之尤慎而重也始于某年某月完于某年某月工既讫功韦君将图坚石刻其脩复月日并诸助资相力者示扵后遂推余以为之词余惟事有当为而为之者为是沮之者为非况学校王政之大端又事之当为而不可缓焉者也而韦赵二君子乃能恊谋合志以完脩为己任而一时之贤大夫良吏民又能乐于资助而无所龃龉其诸生复能思厥报称而始终尽心竭力无所懈怠皆可谓知所当为而克称圣朝崇儒劝学之美意矣是不可不书其事以告来者
　　祯槐堂记
　　洛城之东有槐欝然扵庭者进士子仪房君之居也子仪为洛之故家其先世皆有隐徳蓄而未发至子仪之先君子将营居室而一木忽拆甲于庭视之则槐也识者曰凢木之生必旷原深谷山巅水涯人迹所罕到者而后始得以遂其性否则必完根厚植易土深种而始克有以获其生今房氏所居当市郭阛阓之间而朝夕之所防履既匪幽闲之地又非人力之勤气化所难施雨露所难息而槐乃自生此必房氏徳善所致为异日子孙兴盛之兆不诬矣于是其先君子因为防槛以防其周増水土以养其本自毫末而拱把而寻丈乆则乔柯上耸宻叶四布逮今将三十年而子仪自校庠一举而为宣徳纪元之乡魁明年遂登第为名进士及奉恩防还家则见槐隂满庭于是徘徊瞻顾因思其累世积徳之深先人封培之勤而已得防其庇防乃有今日之光荣遂扁其堂曰祯槐所以志不防厥初也又明年春余赴京师道经于洛因获登子仪之堂子仪指庭槐而语以故且求为记余以谓凡徳善之积无有不报但时之希阔踈逺有似乎落落而难信者及夫天定胜人则若合符契于左右手盖无丝毫之爽焉昔王祐手植三槐于庭曰吾后世子孙必有为三公者已而至其子旦大拜此盖人以事而必之天也子仪之先君子未尝手植是槐而有所期必而槐乃自生此盖天以祯吉之兆示诸人也究槐之生逮今将三十年而始克有合如识者之言则所谓徳善之报又岂终扵希阔踈逺而落落难信乎然则世之为善者可以无怠矣子仪年力方富而尤笃于进脩积徳行义方自此始吾意其先世为善之报尚未巳也请姑书此于壁以俟
　　邵阳县重脩庙学记
　　余尝行天下登名山涉大川览天地之髙逈极万物之变化然后有以验是道之大无不包而细无不入初不以逺近而有间也圣人之道即天地之道其流行充塞扵宇宙间亦岂有逺近之间哉昔吾夫子欲居九夷门人惑之殊不知九夷虽逺固不能外是道以有生圣人所在即道之所在又岂有不化之人哉今去圣人仅二千年不问海内外华邦蛮区愚夫小子皆能道吾夫子之号而起尊信之心由是愈见其道之大而居夷之言非偶设也寳庆邵阳县旧为邵州在楚越之交去中国数千里古荒服之地厯年既乆风气渐开俗亦寖变至周元公以道学之倡为驾司员外郎通判永州权发遣邵州事视旧学湫隘遂迁于资水之濵其释奠祝文曰惟夫子道髙徳厚敎化无穷实与天地参而四时同今观其处地势爽垲林木蓊欝襟带冈阜暎带激湍诚讲学之佳所也当时学者既相与翕然从其敎而流风遗泽更乆不冺逮我皇明大崇儒敎广建内外学愽取天下之俊秀以敎育之于时县令薛中克遵明命因元公所迁故址而増筑庙学以新敎化逮今六十余年而殿庑堂斋神门渐至凋敝何永芳以进士来知县事始至谒夫子庙庭视学舍如是大惧礼典弗饬敎法隳弛遂委群材合甓工以时兴脩之百废以次俱完视两斋卑陋复广而大之又肖完夫子及配飨从祀诸贤像工既讫功乃进诸生于庭而告以务学脩已治人之要由是士风一新诗书礼乐之敎延及齐民余至其邑人既交称其政良而学官复请记其兴学之事以告来者余谓永芳不以邵阳僻逺而能钦服国家崇学之美意景仰先哲之遗风作新斯学以兴起士类可谓知所务者矣因是以验圣人天地之道充塞流行于宇宙间者盖莫知其所极也遂书此使刻之
　　退思亭记
　　辰之为府当沅酉之水防始之作城者因山水之髙下迂直而立板建堞城中之官署民居亦皆垦削土石夷为等级而立栋作屋焉分司得地势髙下三之二却顾则连山茂林环其北前视则江南诸峯列峙层出岚霭林辉逺侵几席左右俯视则市衢屋瓦之鳞此岚影水光之澹灔皆可坐得其妙盖辰据一方山水之胜而分司又得是府瞻望之美焉公堂之后旧扩为退思之亭亭之左右疏为轩槛外则竒花异木列秀交防入其中虚明洞逹爽气逼人或扁曰退思盖取孔子之言以为我宪职勉也余因广其意而言曰凢我风纪君子其或衣绣持斧来涖是邦亦既以临见吏民听政公堂矣及退而处扵斯也当何而致其思耶盖必理有未明思以明之心有未正思以正之贿源思所以防遏积蠧思所以刮磨听狱思所以明慎用刑思所以平恤善人在下思以陟之贪暴鸱张思以击之忠诚思所以効竭惠泽思所以宣布是皆思之所当急而不可缓焉者也其或子女声色思以乐之金贝珠玉思以攫之讦讼思所以颠倒是非法律思所以巧比条贯君子异已思以术而摈斥邪人附托思以计而援举虚誉思所以暴扬隐慝思所以盖覆是皆思之不可一日留于心者也思所当思则徳脩职举泽及生人而荣光将被于无穷焉思所不当思则壊法斁纪而防垢玷身者亦将有所不免矣然则思之邪正不同而得失之机兆焉风纪君子可不慎所择哉复有厚貌深思为拱黙保持之计不能为有无者亦君子所不取也余以菲才承乏风纪恒惧邪思之淆杂而失其中及观是亭之扁而重有契扵心遂推其意而书以自警且以告同志君子之至于斯者不惟以江山临眺之美自适又当覩斯亭之扁而留意焉
　　重脩许鲁斋先生祠堂记
　　新郑县西山大隗山之左里曰阳缓元鲁斋先生许文正公所生之地也先生世家河内金季其先人避兵是邑实生先生于里中金大安己巳嵗也县学有祠以祀先生其事具于碑今碑存而祠废士大夫之徃来与乡民之向学者或嗟叹以为缺典江西邓麟训邑庠乃即夫子宫墙东隙地营屋三间作先生像扵中以时致祀既而求记于河南佥宪刘公咸公以推余余犹记往年过是邑邓方谋欲作祠又二年再至祠成久矣邓之志可嘉哉扵乎先生之道之徳之学所以绍程朱之正传淑万世之人心者固不待新学小生之赘賛而独念是邑乃先生诞生之地顾祠宇乆废人心缺然无以寓敬邓能因心兴事作新斯宇使凢进谒庭下者如亲炙先生若充然有得而退其有补于天理民彛不浅矣遂书其事以告后之人俾无替扵承祀云
　　永思堂记
　　余未二十而失怙未四十而失恃终天之思未尝一日防扵懐是非强然也盖出于天性之不能已也宣徳庚戌春再防永嘉陈君廷斌于沅州语及思亲之故若出一轨又非强合也盖出于人心之所同然也既而陈君谓余曰吾家故有堂二亲平昔所居也亲没而名之曰永思今宦逰四方囬顾斯堂虽邈隔江山而思之之切实发窹寐子幸饷我一言异日倘得便归将书之壁以朂所思于无穷余曰君之思既得我心之同然者矣尚奚待言哉虽然人子于其亲之心志嗜好声容动作真若常在耳目而思之不防者固如向之所云矣至若子之一身皆亲之遗体又能愈加敬慎毫发不损百行不亏以思无忝所生而有以肖亲之徳侈亲之名则永思之道益无不备焉陈君登防为才御史光贲泉壤防有期日所谓肖亲扬名以全所思者将不在扵此乎请以是为便归之记并以自朂终天之思云
　　拱北轩记
　　靖州宪署东偏之室有轩北向余名之曰拱北其北有崇冈却倚城堞观閤周络其巅林木葱青岚霭参错与夫空衢游云飞鸟之徃来爽气清风之披拂朝夕晦明之变化开轩举在目前可坐而挹也而皆不为是盖此去京师六七千里余来者仅三年仰慕阙庭固已恒在心目间居扵是而瞻望悠然此余之所以名轩者然也且是州古为荒服自列而为郡渐被休明之化者乆矣人亦孰不相与引领而环顾扵内地哉是则人心之拱北者天下皆然又不特余心为然也孔子曰譬如北辰居其所而众星拱之余得其言而不得其所以言方辟是轩而瞻北辰扵天上宣徳五年六月二十一日记
　　南轩记
　　宣徳五年冬余至辰之溆浦取县志观之名士足迹既所不到古今题咏又所絶无盖湖北之穷边下邑也余特爱其四山攅拱众溪经复风气淳朴民物简少颇有古俗因留旬余其宪署后堂东屋余嫌其蔽昧不彰遂辟去南壁易之以轩积乆之蔽障豁然顿开昼则日光辉耀夜则月华穿漏焚香读书其下心神内外融朗洞逹忽若不知吾身之为小天地之为大也因念是屋也向也蔽今也通向也暗今也明是在人焉耳况心为神明之舍为此蔽昧者气质人欲也去其蔽而开其暗其不在我者乎因治屋而得治心之要且不敢独私其明也遂书其事于轩端并以启后之人
　　车牕记
　　河东薛徳温官御史近五年始买小屋两间于京师仅容几榻床席又苦其东壁暗甚力不能办一牕小子淳乃取废鹿车上辕卸去两傍长木以中方穿櫺类若牕者穴壁而安置之余归自外来因叹曰以御史之显曽不能办一窻致以此物为之使富者见焉必睨目而哂掩口而走矣御史之拙于生事乃至乎此既而取古书读其下则旭日漏彩清风度凉心神通融四体超爽忽不知天之逈地之广而屋之陋也复从而自解曰吾之屋如是可谓陋矣然安之而防其陋是居虽小而心则大也彼贪民侈士巍堂绮户可谓广且丽矣彼方褊躁汲汲若不足以自容日夜劳神惫精思益以扩大之是其居虽大而心则小也小大之説君子必能辨之于是作车牕记
　　慎斋记
　　君子茍得一言皆可以为终身自脩之要太原郭彦璧初中南宫乙榜之同州分敎时便道省其先大夫太守公于开封太守公勉之曰汝以少年得官加有师道之重其慎之彦璧既拜受其敎所至即以慎斋揭其退脩之室今年秋彦璧与余防于京师因语其故且求为之记余尝观慎之一义而诸经传取用不同有谓慎厥身者有谓慎厥行者是皆即可见之事而用力焉惟曽子子思慎独之训则欲人谨夫人所不知而已所独知之地即周子所谓几善恶而慎之用力莫切于此焉彦璧得家庭一言之训以名其斋固将以为终身自脩之要也又能厯取圣贤之训择其尤切者以致其谨使此心之防一发于纯全之天理而不流于夹杂之人欲则推之言行事物皆得其慎功效之大殆未可量他日立身扬名光大其先大夫之训于无穷者未必不自于此云
　　藏脩室记
　　尺蠖之伸非屈不可君子致用非精义入神不可故人之为学非致力扵静一之中亦何以为发用之本乎齐安袁廷璧氏自少有志扵学因构室为肄习之地而扁曰藏脩及宦既逹而犹不防其故间以求予为之记予尝观君子之学发见扵显明之际者皆由潜脩于幽闲之中室者人之私居而幽闲之地也廷璧方其从事于学也防扵斯息扵斯其所脩为何如耶吾意其有图书箴戒以脩于目有琴瑟咏歌以脩于耳存养以修其心之静省察以脩其心之动至扵脩于今而于当世之务无不讲脩于古而扵事物之变无不考凡藏而所脩者无一不致其极必知尺蠖之极其屈精究义理以入于神然后为藏脩之至也廷璧用力扵前者既已然矣及其发而为可见之行措而为当为之事业以至忠乎君而爱乎民者皆求伸致用之事而出于藏脩之际廷璧其可谓笃于自脩而善于所推者矣是其善不可不书也于是乎言
　　慕萱堂记
　　萱防忧草也树之北堂见咏于诗盖所以慰母氏之心也以故后世有慕其母者必因以名堂焉齐安崔廷璧早失其恃而独见鞠扵父既而名荐书入太学骎骎乎有仕进之荣因念其母氏之没养有弗克全于是以慕萱名其所居之堂而寓悲思之心焉夫人之诚孝固根于天性而不假于外物然外物触其目而动其中则于天性之发为尤切故昔曽子不食羊枣以思其亲之嗜有瞻望白云而思其亲之居是皆触物而兴悲者况萱之所植毎近于母氏之居母存则萱固为防忧之物母没则萱适足为増悲之具此廷璧以萱名堂者实所以发其天性之真而不可以外物少之也今廷璧已阶显仕矣追想母氏平昔之居悬隔扵数千里之外虽萱草之芬芳如昨而母氏之容音邈然则廷璧端居是堂而感之深思之切盖有须防之不能防者矣虽然养志君子之所重也廷璧诚能以显扬母氏之心为心必洁其身必脩其职他日受朝廷之宠锡伟然为时之名臣而斯堂之名因得以传之永久则廷璧之母虽亾而有不亾者存廷璧其勉之
　　赵城县徙作县治记
　　赵城为平阳大邑旧治在城西南汾水上厯载既乆其城为水所圯渐不可居宣徳纪元蠡县杨君瓉以进士来知县事顾瞻县治若斯以谓弗即图厥改作而防堂廨宇之属更不数歳将悉圯为洪渊矣遂具其事请于朝报可既下杨君乃相方扵城之东北其地负隂面阳髙亢爽朗南北九十举武东西八十举武厥既得地则徙旧益新陶埴而瓦甓聚鸠材而山木集徴工召徒计日兴役作正防作后堂作仪门作鼓楼作六房以至廨宇库藏犴狱之类靡不具作始工于宣徳八年九月十九日讫工于宣徳九年三月初四日既成屋以间计者得百有五十垣墉整肃栋宇宏邃不侈于前不俭于后髙下大小悉中于度由是徙而居之人得所止物有所栖既而杨君将刻其事于石而求辞于余余闻杨君于邑政之钜细能尽心其间而凢庙学坛宇育材事神之所既莫不完脩及兴是役又能程功计日节财谨用事不愆素民不告劳是皆可书也遂书其事使刻之俾知改作之所始
　　具庆堂记
　　具庆堂者行在浙江道监察御史李公载所作也公载由科目致身风纪内综宪维外按藩郡敭厯之迹在人耳目既而二亲皆以子贵显受褒封命服在躬光动闾里公载庆二亲之髙年而又得际盛世推恩之竒遇遂作斯堂以奉之每退自宪署即左右就养以尽爱日之诚间以属余记余与公载为同年进士知公载之为人敏而逹又获拜其尊府仲俨先生扵家知先生之为人儒而通以父之贤而有子似之是宜徳善之积继继一门其所以飨具庆之福荷宠锡之光者夫岂偶然哉且余闻古语有曰徳善日积虽盛而非满公载以强仕之年骎骎乎荣进之途其益增脩所为无怠吾见二亲年愈髙庆愈隆而斯堂之名愈显矣
　　重庆堂记
　　孟子论三乐而以父母俱存兄弟无故为之首朱子释之以谓此人所深愿今既得之其乐可知然既有此乐且有大父母髙年而重庆者其乐又何如哉泾阳敎谕杨生润尝从余学及登乡举中乙榜任今职到官乃辟一室扁曰重庆堂遂来迎其大父以就养且杨生大父母俱年近八十其父母皆年未耄老而康强有弟五人俱鴈行少壮所谓既有一乐而又有重庆之乐者杨生也诚为世之所难得矣今其大父既就其来迎行将至泾阳所谓重庆者居之杨生娱侍左右奉觞献夀而其僚友诸生亦将持酒来以为庆其乐盖有不可胜言者矣然杨生他日又将迎其祖母父母诸弟侍行同防于斯堂之上则其乐又何如哉然孟子又言仰不愧俯不怍为二乐得天下之英才而敎育之为三乐杨生所敎虽止一邑之士其间亦不可谓无英才也斯二者又当加勉焉故兢兢业业以从事扵脩省之功于善则实好之于不善则实去之俾自一心隠防之处以逹于百行显明之地皆求存乎天理之公而不汨于人欲之私则仰不愧俯不怍之二乐可防矣又能思师道之艰自进其学自脩其徳而以应人无已之求而以为人之矩范至于辨惑授业之际当恳恳告诸生以为学之要必先致其知而后力于行期使至于成立则于敎育英才之三乐可几矣斯二乐者又能勉焉如此则庻几有成已成人之道于以奉其大父母父母而皆安其子之贤则重庆之乐殆可全矣其或俯仰不能无愧怍敎人之道有未尽虽欲安其亲之心恐有弗能也杨生因迎飬以书来求重庆堂记遂书此以遗之










　　敬轩文集巻十八
　　钦定四库全书
　　敬轩文集巻十九
　　明　薛瑄　　撰
　　记
　　存化书堂记
　　袭封衍圣公孔君彦缙作堂盛积古今书名曰存化书堂盖取过化存神之语以景慕先圣之至徳且以自励云尔正统辛酉春予至阙里谒先圣退遂登其堂君告予以名堂之意如前所云者且求为之记予惟先圣存神过化之至徳岂易知哉在当时顔氏知之曽氏知之其次惟端木氏几足以知之及子思孟轲氏没涉秦厯汉魏晋宋齐梁隋唐之季知者寥寥焉罕见其人至周程张朱四子者作始克探先圣之至徳于千载之上而继孟氏百世既絶之知而朱子犹谓其过化存神之妙未易窥测顾予何所知而敢记斯堂乎虽然尝诵先圣遗经以及顔曽思孟周程张朱之言而窃求先圣身心之实矣则其至徳或可彷佛其一二乎盖先圣之心虚灵洞彻万理咸备而天下之道千变万化皆由此出但其寂然不动之时初无声臭可闻无涯涘可测此其所存者神与先圣之耳目口鼻四肢百骸之形虽与人同而践形尽性则非人所及故其身示至敎如天之垂象凢所经厯威仪辞气所接即群动无不孚格变易此其所过者化与夫先圣之至徳如是而君以之名堂真知所景慕哉然先圣之至徳非独先圣有之乃天下万世所公有者也况君以神明之胄亦既知景慕矣所谓自励者其可忽乎居是堂读是书存是心脩是身加之以笃信持乆不息之功将见周程张朱氏之知者不在乎他姓矣
　　山东按察司题名记
　　古者职风纪司谏诤各有其官我皇明有天下凖酌古今定立官制乃罢谏官而以言责付之风纪凢任御史按察者于百司之邪正庶狱之寃疑既得扶抑而伸理之至于国家小大之政生民休戚之情又得条陈其得失而防通其壅蔽是其闗击治道之大类非他比故自祖宗以来着令选任风纪必于端人正士通儒术识大体者取之而杂进之才弗得以厠其间列圣重光咸用兹道今皇上祗若成宪爰自临御之初即简饬内外宪臣使各脩其职继命儒臣考定宪纲成书颁布风纪诸司俾遵行之由是纪纲以之大振庻政为之咸新正统元年夏予自内台来佥山东宪事又三年为正统四年金谿王公裕亦由御史陞秩宪副尝与予论风纪之重如前所云者将刻今按察诸公之名于石仍虚其次以俟后来之为是职者并刻焉且属予记其事尝观司马公之记谏院题名也谓后世将指其名而议其忠诈曲直有可惧者今之选任按察既为国家所重所谓扶正抑邪洗寃泽物论天下之事广视听之公闗系治道之大又非特谏诤之一事而其列名兹石也后之人亦将厯指而议之曰某也贤而举其职某也否而瘝其官是其可惧殆有甚扵司马公之所言者矣然则凢我风纪君子其可不自重也夫其可不自慎也夫
　　沂濵书舍记
　　沂旧鲁城南水也即曽防所谓浴乎沂者水源出平地流而为溪渟泗曲折甘冽洁清可遡可可酌可饮盖鲁地之佳水也曲阜令孔君公堂作室扵其濵盛积古今书于中毎政暇必出逰逰必于是至则水在庭户清泠之声以洁其耳澄虚之色以洁其目淡荡之致以洁其心取巻左右俯而读仰而思天地四时隂阳变化之理古今万物真常不息之道以至上及邃古礼乐刑政人物世道因革得失贤否升降之由靡不博之扵书约之于心去其非取其是以为脩已治人之资是则沂濵之舍岂徒为观游宴佚作哉孔君孔圣裔也必不私其所得安得春和景明时寻其室扵清沂之濵读其书求其志又相与乐古人之乐扵千载之上
　　约斋记
　　约有守约处约以约之不同以约者不自放云耳处约者安俭素也守约则防万为一以一应万圣贤传道之器在焉曽子孟子是也山西右布政使杨公尝治斋居以约名之公自少时砥砺名节以诗经登进士第给事黄门继为廷臣推荐陞山西叅政三转而为今职言乎处约公已宦逹矣言乎以约公厯官既乆莅事滋慎言乎守约公由明经发迹固尝挹郕邹之遗风扵三者之义何取邪窃思之公之名斋殆将兼之也恒人之处寒素或不能安履其常而志饕外物者有焉公自为士子确乎不易其操于众人之营营者无以动其念非能处约之乆者乎自筮仕以至大官谨致其操施而不放非以约者能无失乎二者是固然矣独惟守约者曽子以是求诸身孟轲氏以是脩扵已施扵人公既挹郕邹之遗风寕不知探其阃而发其防乎明防万为一以一应万之妙谨脩其身于以着而为忠贞之节形而为旬化之政施之无往不可俾大贤事业伟然见扵数千载之下则郕邹之风岂徒挹之云乎哉若然则彼二者特守约中之一事耳予故曰公之名斋殆将兼之也
　　唐文学舘学士画像记
　　四川大叅杨公伯玉家藏唐杜如晦以下十八人画像一巻各着官爵姓字里居与夫赐品服年嵗并题賛于其左盖太宗为天防上将时文学舘十八学士也当髙祖武徳四年太宗以四方冦乱渐迄削平意向儒术故置是舘扵宫侧以杜如晦于志寕苏朂薛收盖文逹薛元敬房龄李守素顔相时苏世长虞世南孔頴达姚思防禇亮蔡允恭陆徳明李元道许敬宗十八人并以本官为学士收卒后以刘季孙补之且命为画像题賛藏之书府即世所谓十八学士登瀛洲者是也夫瀛洲异书以为海中之洲非仙者莫能到世以得学士之列者若登仙然当时后世孰不企慕之哉夷考诸人始终行事或以相业称或以经术显或以忠直着节或以清白砥操与夫文学之长字书之能虽其贤才有大小之分然皆不失为士之行可谓无愧扵登瀛之喻矣独恨一许敬宗后来以奸言误主贻祸宗社生灵为唐室之巨贼大蠧而亦得以与此清列何耶且太宗英主也自以十八人者极一时之选矣而犹不能察敬宗之奸邪知人之难固如是哉后之人但知循袭旧迹以敬宗与诸君子并为图像而品题之然邪正不分贤否同誉何以示敎谓宜作此像者当削去敬宗官称题賛直以名目之而诸君子之像賛官爵自仍其旧庶几观者有所感激惩劝亦世敎之一助也
　　永思堂记
　　人子生扵亲之膝下方其幼也其亲出入顾复惟恐惊之癎之饥之渴之盖未尝须防防其子之身而欲其安也及少长也其亲诲谕谆悉示之以孝弟忠信之道陶之以诗书礼乐之方未尝一念防敎其子而欲其入于善也逮其成立处于乡则欲其子以贤行自着仕于官则欲其子以忠亷自脩是其亲之心又曷尝一日防爱其子而欲其始终有所成就哉亲之恩如是故其没世虽逺人子之喘息呼吸即亲之遗气人子之身体发肤即亲之遗体则所以追念其亲之抚摩保爱敎诲期愿之恩而恻怆悲思之情出于中心之诚自不能防扵一息之间与子之身相为始终者是乃天理民彛之至非由外铄也诗人所谓永言孝思者殆以是欤杨君伯玉江西瑞之髙安人也自在乡里时已失怙恃每抚遗体感遗气而追念其二亲抚摩爱诲期愿之恩然忧悲不能自已因取诗人永思之言以名其所居之堂其后伯玉登进士第为御史为按察佥事累官至四川叅议所至官舍必寓以永思之名所谓恻怆悲思之情出扵中心之诚无间扵一息与吾身为终始是乃天理民彛之至者伯玉白首不渝焉其可谓能践永思之孝者已伯玉两任风纪荷国家推恩皆得赠其亲之官如已之秩荣贲泉壤光动里闾伯玉又足以遂永思之情矣今叅议九年秩满前后居显官者三十年所至必举其职而无纎毫之玷是皆自永思之孝扩而为事上之忠既忠且孝有子如伯玉虽其二亲亦可无憾于九原而是堂之名亦将传之永乆于是乎书
　　蒲州重脩庙学记
　　蒲州庙学得州治东南爽垲之地爰自皇明混一寰区武功既偃文治诞兴而庙学实肇建焉今嵗月寖乆大成殿以及两庑门宇厨库栋楹杗桷盖瓦级甎丹垩圬镘悉有腐桡穿漏漫漶缺落之处殿之规制亦迫扵庳隘每春秋释奠鼎铏豆边几案罗列前后稠匝周旋执事殆不可容荐祼兴俯不中法式行礼者病焉咸寕张公防初以乡进士累官节判是州未几民皆安其政之良适州缺守吏民则相率状其绩于朝遂就陞知州事念庙学实国家崇建敎道人才所自出关系甚大一州之政宜莫先焉为郡而不此之急其何以仰副国家崇重之意即谋诸寮佐量功度费鸠工取材以训科辛致老人王景叙董其役广大成殿为间者五东西庑门宇厨库悉易其木瓦腐折破壊者丹垩圬镘之弗餙者新之作始于正统十二年二月讫功扵七月百需之出公处之有方民不知费而庙宇落成又视师生堂斋退息庖藏之舍有敝漏者有狭小者将次第完脩而改作之郡博张璁司训杜翀栁仪以书来求为记其事窃观春秋凡用民力虽时且制亦书见劳民为重事也当时鲁僖公尝脩泮宫矣而不经见者以学校为政之先务虽用民力不可废也今郡守张公新理庙学而且民不告劳其知为政之先务者与昔之为吏者类皆以簿书期防为急扵敎道人才漫不加省甚至崇庙貌以徼福扵滛昏之鬼侈私居以肆志乎宴安之乐视公之政为何如公他政之善尤多扵此见其大者云
　　游草堂记
　　景泰元年九月二十五日佥都御史李匡约予洎大理少卿张固监察御史罗俊同为草堂之游草堂乃唐杜甫子美避地蜀中时裴冕为作扵浣花溪者子美诗所谓万里桥西一草堂是也当时之草堂废已乆矣而后世作堂以象之者则累累不废焉至蜀献王崇尚子美之忠贤一新其堂且刻子美蜀中诸诗扵板以示景行前哲之意每歳时良辰胜日蜀之衣冠士庻与夫戴白之叟垂髫之童皆知草堂之名而出游其地人物车马杂遝道路至填溢草堂不能容由是草堂遂为蜀中之胜迹虽朝之缙绅大夫有事扵蜀者亦必至其地焉予与李张罗四人者皆以事在蜀既为斯约是日早出中和门度万里桥循锦江西上时霜降水落江流之湍急锵鸣金石者有以清人之耳其洄泽之澄碧涵虚者有以清人之目与凡近岸之踈篁折苇逺波之浴鳬飞鹭皆足以娱心意而供出逰之观西行可五六里有桥曰遇仙过桥有宫曰青羊乃道家者言老子降扵蜀青羊肆云后人因即其地以为宫宫西行约一里过溪桥有曰草堂寺者盖因子美之草堂而得名也寺西行仅半里门扁曰杜工部祠以子美尝为工部郎故以是扁其祠云入门有堂三间以奉子美之神后有中堂三间以为逰者宴息之所最后有堂三间覆之以茅盖象子美当时之草堂也予四人者相与观子美诗刻中有所谓雪岭锦江者盖皆在今草堂之西南然江山虽如故而诗中所咏当时之物盖有不同者矣方徘徊间四川藩臬都阃诸公皆至具小酌中堂有丝竹之声以侑酒焉酒半而起还过青羊宫复留小酌至暮而归予惟子美草堂不过江村一陋室耳今去唐垂千余年当时之草堂已化为尘土而荆榛矣后世作堂以象之者年愈乆而名愈新是岂徒以子美诗之工而凌跨古今冠絶百世哉盖唐至中叶为女子小人蛊惑君心窃防权柄纪纲大壊逆贼横发黄屋出奔四海溃乱其人臣平日戴髙位食厚禄号为亲信而近幸者率多顿颡贼庭受其伪职子美在当时一布衣耳亦尝陷贼中乃挺然无所汚其视失节之臣已不啻麟鳯之与犬豕矣及其防贼中赴行在肃宗拜拾遗未防竟以直言去官乃客秦州入陇蜀遂寓居草堂适严武镇蜀奏为检校工部员外郎或去或来不离草堂者仅五载焉夷考子美平日所作诸诗虽当兵戈骚扰流离之际道路颠顿冻饿之余其忠君一念烱然不防故其发而为诗也多伤时悼乱痛切危苦之词忧国爱民至诚恻怆之意千载之下读之者尚能使之愤懑而流涕感慕而兴起则子美之忠终始不渝又如此非特不汚贼中之一节为然也夫忠在人心乃天理民彛万世之所同故后世慕子美之忠则慕其为人慕其为人则并慕其所居之室此子美之草堂所以屡兴不废而名永长存也且自子美草堂以来以全蜀之盛厯代之豪族富家髙甍巨桷歌防舞榭蔽云日而出风雨者不知其几万亿室也今皆消灭泯尽寂无名称独子美区区一草堂而为后世之所景慕兴葺逰观爱赏之不防名将与天地相为悠乆孔子所谓诚不以富亦祗以异者子美殆近之与尝读子美诗有所谓百花潭者今访诸草堂之侧无此潭岂歳乆而湮塞欤独浣花溪在今草堂东北即青羊宫西来所过桥下溪是也时同游者布政使张惠按察使茅椎扬佥事刘福都指挥李荣周贵防恭藩臬都阃共六人其余文武将吏甚众不能悉书
　　荣飬堂记
　　荣养堂者刘君崇善飬亲之堂也刘君为监察御史时凢任京职者皆得分其在官之俸扵故乡以养亲刘君遂如例分俸扵闽之建安以为二亲之养人皆以此俸朝廷之赐而刘君之二亲乃得月受之官廪以飨其赐荣莫大焉故名其二亲所居之堂曰荣养中外士大夫之能为文辞者咸作序记诗歌以美之聫为巨帙焉景泰元年冬予以事在蜀刘君适自御史陞四川按察佥事间以其帙求为之记予惟人子难得者具庆尤难得者以其禄逮养也故曽子有曰吾及亲仕三釡而心乐后仕三千钟不洎吾心悲岂非以人子得禄逮养者尤为难乎刘君种学绩文既取进士髙第始仕即得美官身既显荣其二亲皆安好无恙遂分俸以养其亲既具庆而又得禄以逮飬人子之难得者刘君得之有曽子之乐无曽子之悲者其惟刘君乎其御史秩满复荷国家举推防之典封其父如刘君之秩封其母孺人荣名命服皆朝廷之赐而刘君二亲身被其赐又岂非荣飬之尤大者欤刘君今复陞秩佥事自是以徃沐朝廷之宠锡方源源而未已其所以荣养其亲者又可量乎虽然刘君得禄秩以荣飬其亲者皆由扵秉公忠励清白以尽臣节也使臣节有一未之尽则虽有禄秩以荣养其亲人将议以为幸而致虽亲之心亦有不安者矣刘君尚益勉其臣之节而无所不尽则其荣飬其亲者不惟有以厌服扵人之心亦有以安慰其亲之心是堂之名将传之永乆而荣其亲于无穷矣
　　澹庵记
　　澹庵者杨君伯玉退居之所也伯玉发身科弟为监察御史为按察佥事累官至叅议践厯显要者三十余年官荣禄厚所欲可求谙悉世味也多其非澹也明矣而以是名庵何也葢澹者寡欲之谓也伯玉为士子时已自以澹名庵而自励其学迄今通显所至官舍必寓以是名而不易其志诚以士君子立心之要莫要于澹而寡欲也寡欲则世味焉得以移易其志哉且贵显富厚声色滋味皆世味之可嗜者也古之君子贵于时富于时虽势足以备所听之声穷所视之色厌所嗜之味而莫不飨之有节用之有制不为富贵声色滋味之所滛溺者澹而寡欲也使一有所欲则凢世味皆得以滛溺之天理灭人心泯将无以自立于世矣此伯玉以澹名庵者实君子立心之要也伯玊起居出入每顾名思义而自警扵心故其官荣矣恒以冲泊自守不知其为荣禄厚矣恒以简薄自奉不知其为厚所欲可求而遂也扵声色滋味之不可无者亦属厌而已未尝穷于欲也伯玉之立心于澹者如此凡世味皆不得以滛溺之其殆可以追踪于古之君子欤虽然澹而寡欲固可尚诚能寡之又寡以至于无则进扵君子一等矣防当防伯玊之庵尚论濓溪之至敎
　　戅庵记
　　戅庵者佥都御史王公退居之室名也公赋性正直刚毅无丝毫诡随人意自其为给事时值国运中否奸邪柄政公首率诸同官具章防廷论其蛊政误国之罪时有与奸邪为党者不平其言从旁沮止其论奏公勃然奋其忠直之气手击奸党以死由是万口称快而积愤消众正和应而公道复而公之名遂以闻于天下今圣天子登大寳之初贤公之为首自给事擢陞今职适额森入犯京师遂命公董师以御之公即戎服鞭马赴军号令区画咸适机宜部伍行阵应时整肃将帅恊谋士卒思奋乃出竒折额森之锋而夺其气逮既奔北因驱逐尽境而还京师既觧严而逺迩遂以宁谧夫以公之聪敏机辨过人百千等而有为之才着于朝廷着于军旅者卓卓如此而乃以戅名庵何邪盖直者正道也曲者邪道也戅实直之别名也昔汉武帝以汲黯面折其过乃以戅目之世因以戅为愚戅之称失其义矣扵乎使汉廷之臣皆如黯之戅必能以直道辅其君而武帝之治其庻几乎惜乎直者易踈邪者易亲曲学阿世子乃至大用而黯卒不得亲幸遂使武帝之政多疵议也且公之击奸党折劲敌保京师安逺迩皆由其戅直之气发于中而施扵外者无所屈挠也以是名庵不亦宜乎公今董东南之漕运且廵抚淮甸固为当时之急务重任窃以谓朝廷者天下之本今圣天子方举羣直以收太平之功行见不日还公于朝又将以其直气正道辅成治效则其丰功伟烈不但如前日所就而已若然则益有以称戅庵之名矣瑄虽孱懦亦甞慕直道而行者他日倘得逰公之庵尚当学公之戅而请敎焉
　　忠勤堂记
　　秉尽已之心谓之忠效匪懈之劳谓之勤忠勤者人臣事君之大道也自古以来股肱之良勲戚之贤曷尝不笃此道以建名节扵当时垂休光于后世哉驸马都尉赵公昔在太宗文皇帝朝以世臣子弟有才行被选择尚太祖髙皇帝之贤主厯事五朝逮今垂五十年或奉朝谒于左右或持使节于四方尽心效劳忠勤之行始终如一日遂得以亲贤简在列圣之心受命奉行南京陵庙祀事且兼掌都督府戎政前年额森来侵太上皇亲征公上章愿奋忠效节以力御外侮奉迎銮舆靖安边境今皇上若曰太上无恙行且复国矣南京祖宗陵庙所在为根本重地驸马都尉既奉祀事且兼掌戎政岂可又以边事劳其行逺不允其请特降玺书使仍理旧事复以忠勤之辞褒其意公既拜命于廷乃取玺书忠勤字大书揭于所居之堂于以丕昭皇上褒谕之恩且扵其朝夕仰瞻敬止之间有以接于目警扵心而勉其臣道之当为余尝登其堂公仰视大书而语其故因请为之记余惟公之勉尽忠勤者垂五十年其闻誉固已表着于邦家今兹玺书褒谕之词盖即其实以命之公则拜宠光而増惧揭堂名而加勉其忠勤之莭弥乆而弥坚者又可量乎公戚里富贵人也乃能脱去凢近之习卓然以臣节始终自砥砺岂非闻古昔股肱之良勲戚之贤能笃扵忠勤者而兴起乎其建名节扵当时垂休光于后世固有所在矣公尚益勉之夫是堂也其内之榱题栋宇髙丽深广可以肆凢席而陈樽爼外之竒花异木纷葩罗列可以娱观视而供翫赏余皆不书独记其名堂之大者以为公勉尽臣道之助云
　　双桂堂记
　　桂佳木也而秋芳其花黄可爱其香清而尤宜逺闻近世之士子荐名秋闱者往往以折桂喻其一时之荣亦楚辞采菊纫兰之义也寕阳王大经王大缙兄弟皆登山东景泰庚午科乡贡进士因以双桂名其书室之轩间求为之记大经大缙之尊府尝与先君子为同官今为顺天府尹大经其第三子大缙其第四子也京尹公之先世多有积徳乃大发于京尹公自科目进身亟践通显敎行扵家诸子防诗书仁义之泽而讲贯渐磨者有年由是大经大缙兄弟一举而接武乡闱在他人不啻足矣而大经兄弟乃以双桂名轩者盖以谓吾之兄弟已得者固若折秋桂之聫芳然岂可以是自足哉方将退脩于是轩之中扵家庭之敎已知者愈精其知已能者愈习其能深翫潜索之乆强勉力践之笃必使诗书仁义之道浑融于一心散见扵行实宣着乎文章则他日礼闱之试大廷之对亦惟摅发吾之素蕴以应之不惟掇髙科若升阶之易亦将有服庻官措之事业大有可观者矣若然则大经兄弟向之接武乡闱者又将齐名天下而双桂名轩之实亦可垂之无穷岂但若世之折秋荣而夸耀于一时者之可比哉是为记
　　唐陆宣公庙记
　　有唐三百年逢时建防所以成翊戴济之大功者累有其人至扵学术纯正事君以格心为先论事以行义为急隠然有王佐之才者余于中唐独得一人焉陆宣公敬舆是已当建中艰危之际公居近地竭忠荩以筹画机宜代王言以感召人心虽提兵讨贼诸将是赖而其运谋帷幄再造唐室之功居多是皆载之信史天下后世所共知余置不论独推公有王佐之才者盖三代之佐皆以正君行义为本自汉以来为辅相者鲜克知此而其所论不过人才政事故无以清出治之源明义利之分以致主于王道独公之告徳宗者有曰一不诚则心莫之保一不信则言莫之行诚信之道不可以斯须去身必慎守而力行之又曰民者邦之本财者民之心心伤则本伤本伤则枝榦凋悴而根柢蹷拔矣夫知诚信不可不存则心必正知财利不可厚敛则义必行人君正心行义使天下万事粹然一出于天理之公此王道也惜乎公言虽大所告不合入相未乆即有忠州之行而卒不得大行其志遂使后世论唐之贤相曰房杜姚宋而公不与夫岂知公有王佐之才使时君能用其言三代之治可待岂复贞观开元之盛而已哉故善论相业者当观其学术防模之大小不当以事功成与否而髙下之也史载公苏州嘉兴人即今之嘉兴府城北有公遗庙世传以为公之故宅前代碑志备载其事景泰二年知府事江西舒君敬上章以公乃唐之名臣忠节着于当时奏议行于后世其遗庙虽存自昔以来官无祭飨宜量给官钱脩举春秋祀事以褒表忠贤激励臣节诏从其请又二年为景泰四年舒君以书来求记其事余惟世之为守者类以督办为能而于世敎风化所关者漠不留意独舒君卓然以表忠励俗为急乃论奏公之事迹于朝举乆缺之文以秩登祀典庙貌益崇血食不泯其所以为天下后世人臣尽忠尽节之劝而有补于世敎风化甚大是不可不记也遂具述其事俾刻之石使千万世知崇举公祀以树风敎于无穷者自我天朝始
　　宁州重脩庙学记
　　圣朝建内外庙学所以崇圣道飬贤才以臻治道之隆天下之政未有重而光于此者是以列圣相承莫不申重其事寕州为陜右之名郡郡之庙学营建既多厯年渐至敝漏亦有屋宇当建而缺扵始作者前有司类多务因循而莫之重学政因而弗饬今知州事山东黄县刘谦发身乡举厯官来涖是州进谒大成至圣文宣王庙庭周视两庑神宇学舍俱杗桷栋楹甓瓦腐壊风雨穿漏无以揭虔事神考业育才大惧不能仰副列圣申重庙学之意乃先作大成殿次及两庑又次大成櫺星门易瓦木而完新之规制悉有加扵前神库神厨宰牲房亦皆事神之宇不可缓者悉加新理焉明伦堂后堂东西斋生徒退脩之室或仍或増俱作于庙宇既完之后其所需瓦木丹漆铁石百物及工匠役夫皆处之有法既储积有素又取之在官不敛一物于民而妨其业始工于天顺元年三月毕工于次年四月由是庙学屋宇靡不周备司训寗铎乃具其兴工竣事之本末专人走千余里来求文将镵诸石以垂后夫以国家建庙学有闗于治道重且急如彼刘守乃能知所重而笃意脩建之功如此固可书已而为师为生徒者亦岂可不因是感发而各知其所当务哉故知隆治道必本扵养贤才养贤才必本于崇圣道则为师者必当以道率人为生徒者必当以道治已敎以道立才以道成推之于用斯道之泽无徃不被庻几有补于治道而上不负国家建立庙学之意亦于刘守兴学之政有辞云
　　华州重脩庙学记
　　道之大原出于天而备于圣人吾夫子为出类拔萃之圣孟子推其功贤于尧舜故以王者之礼通祀于天下学校所以崇圣道育贤才开太平也我天朝列圣相承以道治天下稽古王政尤重学校之敎所在郡县庙学既宏大其初建之规或有乆而弗饬者俾有司以时葺脩务崇祀育才咸底其实今陜西之华州为闗右大郡其庙学之建厯嵗滋乆栋楹瓦甓侵凌于风雨率多敝漏今西安府知府西蜀阆中杨胜贤发身太学前五年来知是州进谒大成殿退视学舍俱有弗饬如前所云者大惧学政之坠弛遂谋诸同知李防储材用集工匠先彻庙宇木瓦腐壊者易之以新好次及两庑俱葺理之栋楹榱桷盖瓦级甎悉壮固于前时丹雘墁圬之餙辉煌完坚又命工画厯代从祀诸贤像于庑壁以及奉神之厨库器用靡不完具天顺元年仍改作明伦堂斋房防食堂士子退脩之室由是庙貌尊严士习有所爼豆弦诵之风延及州里学正张乃进诸生而告之曰杨公先知是州时祗承国家崇重学政之典克脩庙学咸底完新今杨公虽陞知大府是不可以其去而无所记述以没其善乃具其事遣人来求文于予将刻之石予惟大莫大于道吾夫子备是道为贤于尧舜之圣我朝以道治天下崇重夫子之道俾通祀于内外学校盖欲以道育贤才而资世用也杨守既知兴学为重而为师为士子者其可不知所重乎则为师者必当以道率人为士子者必当以道自励讲是道求是道士子之彚进于明时者咸以道忠乎国而爱乎民或至禆大化建大节亦卓然惟道之与归斯学政大有实效而于杨守兴学之功亦有辞焉
　　读易轩记
　　四川荥县龚生文渊嗜学好易因取朱子警学賛首读易二字名其书室之轩求为之记予惟读易之法朱子之賛备矣尚奚待予言请姑述所闻为文渊朂夫画前之易竒偶之未形者也伏羲之易竒偶之已形者今先天图是也自图隠于异学千百年世之读易者但知自乾坤以下六十四卦文王之彖周公之爻辞孔子之十翼而已而于伏羲先天之易则莫之闻焉至宋希夷陈氏始以羲图授穆脩脩授李之才之才授康节邵子邵子乃大为之发挥然后知文王周公孔子之辞皆本于先天之画由是易之本原复明而朱子本义亦明乎此而已若程子之传虽未及乎先天之画而义理精深包括广大朱子所谓邵传羲画程演周经诚皆永着常式弥亿万年也文渊诚能肃容端席扵斯轩之下深探画前伏羲之易熟玩周孔之辞精究程朱氏之传义又必以朱子之賛实体之于身心则于读易之法彼此交尽庻乎有得矣文渊其勉之
　　平阳府儒学重脩记
　　平阳为山右之大郡统属三十有五而郡学实人才风化之所自出为支属之所观法为郡之政固非一端宜莫先于学政今姜守徳政三衢名家子蚤防太学出令上元上元为应天剧邑素称难治姜守厯軄九载事无不举遂陞礼部郎官又三年陞知是府涖任之初进谒大成至圣文宣王庙庭退见神厨学舍率多敝漏及有屋宇当立而未备者因志诸心及半载间值时丰人和乃区画埏埴之具斵削之材以及砻雘百需既合矣扵是就工先作神厨次作明伦堂作学门以及师生宅居退室缭垣道途靡不完整平直又表頖宫之扁覆以重屋始事于天顺五年二月凡五阅月而工讫学舍为之鼎然一新郡博生徒咸愿刻石以纪其事乃来求余文余惟道之大原出于天若古唐虞三代之敎学虽名有不同而皆本于道盖道之明即人伦之明考诸载籍可见矣自孟轲氏没尧舜禹汤文武周公孔子顔氏曽思之道不传厯汉唐以来间亦设学立经置师弟子员然道既欝而不传而其所以为敎为学者徒矻矻于训诰名物已耳枝叶之谫陋甚至杂于异端惑于功利汨于百家众技之偏曲支离虽有临雍拜老増广生员如汉唐之盛亦不过侈当时之观美卒莫能究大道之归而复隆古明道明伦之盛至宋河南二程夫子出始有以接千载不传之统于是发明性即理也以见道之大原出于天表章大学中庸明古人为学之次第造道之阃奥以读论语孟子而不知道虽多亦奚以为周子以刚柔善恶中焉而已矣论为师之道张子敎人必欲变化气质复天地之性至朱子防萃周张程子之学以遡尧舜禹汤文武周公鲁邹之道注释四书为讲学之本又集小学为大学之根基以及诗易既有传义诸经亦发其大防资治通鉴纲目则理一天人义兼巨细由是敎人之法大备虽所入之途各异而其要归皆本于明道明伦如唐虞三代之敎然当时讲论极为明备而乃屡为狂言所阨竟莫能施其敎扵学政达其道扵天下逮我皇明统一万方道隆千古内建国子监外设府州县学而师弟子之所讲习小学四书诸经史之义理皆本于周程张朱之説以求尧舜以来千古圣贤之道而前季训诂词章异端功利偏曲支离诸説皆不得淆杂乎其真由是濓洛闗闽之学得以备施于学政盛行于天下而大有以复古昔明道明伦之盛今平阳郡学人才风化所闗姜守知为政之先务而新理之事神育才咸有其所为师为生徒者其必仰思朝廷建学之意笃志讲明正学而无怠庻几人才所出有实用而风化之美亦延及于支属所谓明道明伦者将不为虚语斯于姜守之兴学与有称焉于是乎书
　　陵川县庙学重脩记
　　陵川为泽州属县庙学自我皇明定天下即防建置逮今厯年既乆大成殿两庑櫺星门以及堂斋诸屋宇皆穿剥弗治事神育才咸适其宜知县事任通发身乡举涖任之初谒庙视学大惧学政不脩乃谋及僚佐以农隙时斧斤山木陶埴瓦甓与凢作屋之不可无者悉具焉乃新大成殿新两庑新灵星门次及明伦堂东西斋皆新之栋桷覆瓦圬镘丹碧之饰壮固光彩巍然焕然皆有加于前时以至神库牲房与士子防食退脩诸室悉皆増葺始工扵天顺元年二月讫于是年九月敎谕张瑄训导郭坚陈祐乃具兴工竣事之迹因进士张瓉来求记将刻石以示永乆余惟敎学乃为治之本自唐虞有司徒典乐之官以职敎事至夏商周学政寖备于时有小学大学敎人之序洒扫应对六艺三纲八目为敎人之条要其归则在乎知性分之固有尽职分之当为而已汉唐厯代以来虽亦有学校求其如唐虞三代敎人之法则寥寥焉盖唐虞三代之时圣道大明故敎人有其本自孟子没道既不传故敎法失其实至宋二程朱子既有以接孟氏之传乃深探隆古敎人之法必由小学大学语孟中庸以达夫六经之蕴奥其归亦在乎知其性分之固有尽职分之当为其为説虽明值时枘凿而三君子之道竟不得大行扵学政逮我皇明当文运大隆于是内外建学而敎人之法一本于程朱氏之説由是敎人之法大有以复古道是岂汉唐厯代建学之可拟哉今任尹大新庙学扵事神既竭其防而士子之游于斯者必循序以进其学以求知其性分之所固有以尽职分之所当为为子必孝为臣必忠俾大节卓然炳然斯于国家建学为有实效焉于是乎书
　　大宁县儒学重脩记
　　大宁县在汉时为北屈县属河东郡今为隰州属邑其地僻在河山之间土皆硗瘠戸仅十里前之为邑者惟租赋簿书期防是急漫不留意于学政以故学舍嵗乆侵凌于风雨悉皆穿漏圯壊且无士子退室而师因以弛其敎士因以荒扵嬉大无以副国家崇敎之意天顺三年二月知县王溥主簿梁宏乃储积材木用度既具遂集匠役即学彻诸屋之敝者大而新之堂凡若干楹斋凡若干楹皆髙敞宏广可以考业其中是年四月适山西右叅政杨璿行属至县谒庙又命重脩灵星门学门及作士子退室二十间廪宇十八间学舍大小由是悉皆完整训导刘翺具其兴役讫事夲末来求文刻石以记之余惟唐虞三代之学其盛不可尚矣自洙泗邹孟之敎微而道失其传至暴秦焚儒书禁儒语殄儒生儒敎既废秦随以亾虽汉兴数十年犹以黄老为治而于唐虞三代之学政莫之兴举武帝虽曰表章六经罢黜百家置博士弟子员而无其本明帝唐太宗养老立学之具虽可观而无其实至宋道学诸君子讲明隆古敎人之法虽极详备而不得行扵当时是盖将有待也洪惟天朝列圣相承建极于上立学于下自京师延及遐壌弦诵之声相闻学政之本末具举盖将逺追隆古彼汉唐之侈虚文者奚足比儗哉今大寕虽极僻陋而学校敎法与通郡大邑无以异其学舍未备与敝漏者大叅既有以成其后县僚又有以成其前将见敎有成法而可副国家崇学之意矣是可书也于是乎书
　　一乐堂记
　　陜西清水县儒学敎谕广文李生防平阳觧州安邑人其中乡举依亲读书时尝来河津从余讲学及之官清水之三年为天顺六年乃以书来曰防迎父母就养且有兄弟来随侍因扵官舍中辟一堂为奉亲之所取孟子父母俱存兄弟无故一乐也之言因以一乐名其堂乞记其事将以自警焉余观孟子又曰仰不愧于天俯不怍于人二乐也得天下之英才而敎育之三乐也先儒林氏曰此三乐者一系于天一系于人其可以自致者惟不愧不怍而已今李生扵可以自致及系于人之乐皆不敢自居独以父母俱存兄弟无故之一乐名堂者何哉盖彼二乐者皆圣贤之极致故不敢自居惟此一乐幸而得于天安得不以之名堂哉然李生既以是名堂必当尽其实以称其名可也其事亲则必以古君子自期先意承顔左右就养不但养其口体又必养其心志而谕之于道焉其扵兄弟且敬且爱必思父母之子重于已之子不以妻子之言而有间不以财利之私而有争期于诗所谓宜兄宜弟焉夫如是则于堂之名庻乎有实以称之矣虽然彼二乐者固为圣贤之极致而李生不敢自居然士希贤贤希圣亦学者分内事也李生其必用力于顔子非礼勿视听言动克已之目朝斯夕斯而勿怠则私可克而礼可复庻几乎仰不愧俯不怍之乐矣李生敎育一邑之俊秀其必以所学之正推以淑之俾循小学大学之序以及乎论孟中庸六经与凢圣贤之书必涵养本原思索义理笃于实行各因其资质之髙下使循循勉勉不已则士子中岂无可与进于道者乎若然则虽于得天下之英才而敎育之之乐不敢望亦知所从事矣然余又有説焉父母俱存兄弟无故固天伦之可乐使李生不能自致扵克已之功敎人之方则心徳有未脩师道有未立将贻诮于时而父母兄弟之心亦将戚戚然不寕抑何以乐斯堂之乐哉是以余因李生以一乐名堂并举三乐以告之俾知所警而自广焉
　　双桂堂记
　　山西宪副定兴李文英之长子翔鳯次子鸣鳯俱以习举子业同中天顺三年顺天府乡榜复家居以俟礼闱大廷之试文英因作堂名曰双桂俾二子居以日进其业天顺六年冬十一月文英调陜西宪副道过余扵河汾因语以名堂之意且求为之记余惟桂乃木之美者也文英以双桂名堂盖以比二子欲其尽知行之功以美于身耳夫人为万物之灵诚欲尽知行之功以美其身亦惟求诸经与大学语孟中庸以及濓洛闗闽圣贤之书所载大训格言学问思辩致知格物则可明其理躬行约礼诚意正心则可履其事为翔鳯者以是自勉以率其弟为鸣鳯者以是自励以企其兄兄弟笃于知行之正学沉潜玩索勇猛精进勤脩于一堂之上仰追千古之贤至于用力之久积累之深将于身心万物之理庻几昭灼无疑扵是体而践之自人伦之大以至事物之防静存动察皆以一敬而贯乎其间则知焉行焉将两尽而可美其身则所蕴者磅礴深厚由是发而为文辞皆自所蕴中流出他日试礼闱对大廷文皆有本不但髙第不求而自至又将可措之事业以泽物是岂若口耳记诵枝叶浮华无本之文止扵钓声名干利禄者可比哉翔凰鸣鳯诚不以愚老之言为迂而用力于斯则所成就必有可观而于宪副均期望进学美身之意亦不负将见斯堂之名可垂之永乆矣于是乎书


　　敬轩文集巻十九
　　钦定四库全书
　　敬轩文集巻二十
　　明　薛瑄　　撰
　　哀辞　祭文
　　愚村居士哀辞并序
　　愚村居士讳存善姓刘氏世为江西泰和人居士质貌魁垒谈议伟然在乡里常斥其有以周人之急尤重然诺尚气节一出言人即信服之由是人咸以钜人长者称焉居士家故饶财至元季俶扰群盗公行剽掠乡邑苦之居士慨然叹曰大丈夫不能建功立业垂声万世犹当小设计虑保庇一方于是尽散其财纠合乡民为立约束相与戮力御冦居士既倡义人皆爱护室家勇于捍守群盗闻之相戒避去而不敢犯乡邑卒赖居士之谋以克全于难于时有司将上其劳而官之居士愀然曰吾岂以是徼利达哉吾特尽吾心而已遂固止其事而卒不闻逮国朝平定四海搜举遗才有欲荐居士者甚众居士曰吾少之时犹无意扵进取今老矣筋力智虑耗矣复何能为哉诸君幸相爱使得优防余日扵太平之世幸矣荐者意犹未已居士乃辞去城郭退居邑南村葺茅为屋编竹为篱决渠以蔬凿池以鱼日与田翁钓叟水陆上下追攀徃来酣嬉歌呼一以愚而自混于俗因更其村曰愚村而自号曰愚村居士居士虽以愚而自屏扵野然士君子愈贤其愚以为不可及及居士卒乡邑老稚垂涕曰善人长者没矣吾其何从居士没后若干年当宣徳二年其孙某以进士第致位佥宪哀其祖生而禄位不显扵前没而素行或泯于后也遂述其事以书来俾作哀辞以发其潜徳之幽光余惟居士早能自立于乡里散财举义遏冦保良其心固已厚于仁矣及将録其劳而官之而复固止不从其行又何笃扵义邪合仁与义宜享荣名盛福扵太平之世而又坚辞荐达退老丘园盖其让而不居蓄而未发是宜大有以振耀扵后嗣也故佥宪公兄弟连中科甲亟践通显居士其可谓不死矣遂作哀辞以摭其行以彰其报以传于后云嗟嗟居士兮谁之贤如禀兹魁竒兮徳言舒舒惟义是急兮不有积余遭时方艰兮防鸮啸呼居士孔悲兮聿良厥图倒嚢出廪兮纠兹义夫式遏冦横兮以安里闾事已则去兮功岂我居澹若无情兮浮云太虚属时休明兮群贤攸趋独守幽贞兮以辞辟书恬然退处兮惟才之愚野老争席兮鸥鸟与徒婆娑水石兮以樵以渔何积之逺兮其发匪徐贤孙多有兮乃徳之符居士虽亾兮不亡者余流芬永扬兮原末本初嗟嗟居士兮名谁可逾
　　王处士哀辞并序
　　处士王君友直祖通州三河人世多显者逮元季兵作处士从其二兄避地于兖今为寕阳人处士淳实君子也早失怙恃移其孝于长故事二兄如事二亲焉长失二兄移其爱于幼故抚诸孤如已子焉蓄而未发欲推其有于人故赒恤乡里若已责焉处士既行积于中名孚于外有欲以处士充茂才举者处士曰凡吾所汲汲者乃任吾性焉耳岂以是钓誉干进哉遂逺迹江湖之上放意山水之间以谢免之及荐者议息乃归乡里杜门却扫日以敦行义饬闺庭敎子孙为事澹然无所慕于外由是人皆服其真能安分者而遂弗之强其后处士之长子贤今给事公以科目得鄢陵校官来迎养处士既至则恳恳以为人师之难敎人所当先为诲给事公之师道立而克遂成就后学者盖皆得于处士之训焉及处士归给事公后以官满便道省于家而处士病矣处士虽疾革犹以善道诲诸子而语不及他及卒宗族感处士之抚爱者哭处士如哭亲父母而哀必尽焉乡里受处士之赒恤者哭处士如哭其亲戚而伤必至焉给事公既以礼塟处士又立石以表于墓及服除入朝擢授今职鸣呼处士其可谓有子矣夫人之生也丁乱离之时鲜克保其生者而处士免乱厄遭理世受子孙之养享太平之福者四五十年是则处士生无所歉也世之人或多行不义至扵玷身壊名者而处士力于为善克享天年终于桑梓安于窀穸是则处士没无所愧也人之子孙或不能显扬其亲至扵亲没未乆而遂泯泯无闻而处士有子若给事公既表其行义于墓次方且汲汲求名公文士之著述以发扬处士之潜徳于无穷是则处士虽亡无所憾也呜呼处士其可谓不死矣虽然自处士观之始终皆可以自足而给事公方骎骎于荣进思欲更以所得之大者以奉处士而固已无及则其抱终天之戚曷有穷极也哉余遂作哀辞以述处士之行以慰给事公之悲以传之乆逺云若有人兮禀朴专承显则兮导清源生草昧兮厯屯艰徙儒邦兮室家安时休明兮尚盘桓笃孝爱兮行实繁闻誉洽兮来荐言徼利达兮吾岂然赋逺游兮遡江边陟嵚岑兮防潺湲倦防厯兮乃言旋桑麻圃兮松菊轩扫轨迹兮门常闗笃义方兮谨大闲子翘翘兮乃儒官来迎飬兮遂承懽悉诲语兮谨师传乐未究兮返家园乘清氛兮乃大还即窀穸兮卜髙原风萧萧兮白日寒鸟兽嘷兮愁空山林木悲兮凋苍顔石峩峩兮表新阡发幽光兮潜徳宣子黄门兮感终天养不满兮涕汍澜嗟处士兮人所贤善日逺而日邈兮是亦可攀
</div>
    <div class="pagination">
<a href="敬轩文集_page29.html">上一页</a><span>...</span><a href="敬轩文集_page25.html">25</a><a href="敬轩文集_page26.html">26</a><a href="敬轩文集_page27.html">27</a><a href="敬轩文集_page28.html">28</a><a href="敬轩文集_page29.html">29</a><span class="current-page">30</span><a href="敬轩文集_page31.html">31</a><a href="敬轩文集_page32.html">32</a><a href="敬轩文集_page33.html">33</a><a href="敬轩文集_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
