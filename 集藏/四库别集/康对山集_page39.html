<!DOCTYPE html>
<html>
<head>
    <meta charset="UTF-8">
    <title>康对山集 - 第 39 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>康对山集 - 第 39 页/共 47 页</h1>
    <div class="content">商州志序【马刻未收】 

五溪萧子以陕西布政司右参□治商洛汉中谓商为关西大郡当有以传其文献于是取郡志参校更定而成是编笔虽秉于任氏而斟酌损益则一出于萧子刻既成以予序诸其首予惟郡县之志阙畧废坏天下十有八九揆厥所由视诸官师加意与否而巳明兴百六十有八年典章文物前此之代莫之能或先也数年以来官程格于口祸□道盩于议端圣天子励精图治十又三年始皆厘而正之吏就典列民有恒心天下章缝之士歌咏诵说骎骎乎有洪武永乐之旧阙者渐全畧者咸备废者以兴坏者以复故而萧子盖又先得乎我心之同然者其所以亟亟以成是编夫岂徒然者哉撰述参校之意萧子自叙巳尽观者当览而得之兹不复赘但以岁月引之首且以示商之后贤君子与所以嗣至而抚治之者予在长安见萧子抚治事宜其笃于爱民薄于自奉人之所不能逮者多矣况乎忧民之忧□民之乐兴行礼教宣布德意如彼哉读是志者□有以识萧子之用心可也 

送赵世忠序 

天子即位之二年兖州阙守吏部请推择长者有德教能化民者诏以监察御史冯翊赵君知兖州府赵君同为御史者咸以予为乡人当以赠赵君也为说之曰夫赵君冯翊之羙材也冯翊之士能以节义治行显名于天下后世者至多也其浩然之气蓄之于贫贱之素而加之于百姓之上者赵君岂异也余何以能益赵君者夫诸君之意岂不以御史所守者约而所及者广太守则繁剧驳杂欲事事皆亲与切历砻劘然后济也吾昔在乡县以试事历太守之府望见其事纷然亡有端则必以为甚难莫如太守矣盖御史之令皆裁自我者太守之令其监司省部者能夺也夫夺则志不可以贞而废时矣理不可以致而更虑矣废时者莫能以自宜更虑者莫能以自固由是君子之致莫能闻于天下也故吏部独以君守兖州焉曰长者之意当以格其上吏使勿以夺忘也德教则亲民可不畔也虽以天下亡难焉而况乎兖也由是则君之为兖州可知巳伏今兖州之民滨之于海困之于饥馑疲之于科役若亡有能苏也以君能二者之羙焉则由是使兖州之民有礼让足食勿匍匐勉强者孰谓非君也又况乡鲁之地夫子之里邪君君知免巳矣 

送东原先生序 

昔先人在时以海方緫角当教以正历求师之贤者得吾东原先生曰他日使吾子为礼人不闻过于乡党父兄者必牛君也是可以教吾子也翌日通于使者以币从于先生之门先生言动视听皆有典则海时且幼且劣望之屏然不敢出息居数日心苦不自伸数月弥苦曾曰此生不能聊也先生所论皆道德性命之微浩然而出靡有穷也故今所以不至大恶狼狈以辱先人实先生使然焉壬戌三月海举进士先生适以历事在京师其所教犹靡有间也明年十一月二十一日完事将归凡交于海者相为五七言诗赠先生先生既而命海叙也故遂以所受之先生者道之且以饯先生之迫而欲有以勉焉者也 

赠东御史序 

国家制为考绩之典以待天下之吏监察御史官正七品体统居布政按察使之上其府与州与县又听布政按察使之指揇益不得与御史抗其有过也御史但以尺檄下皆颈锁以见莫敢正目故自布政按察使以下凡御史以执事行皆得而约束能者以旌不肖者以黜朝廷为之倚焉而御史亦有考绩之典者若外之所为既皆惟彼是责凡内之 朝廷百职而或未必皆才皆称任使皆廉饰不贪惟御史居与之正其政事得失人莫听议者亦惟御史正之御史之职修则是数者各得其正而天下治鬼神亨天子无为而受天下之贺不修则事不得其序人不获其生天下不得而治鬼神不得而享天子之意不得而称故考绩者于御史加严焉太原东君为御史几年劾奸芟恶如决痈溃闻一君子之守虽坠且废也必极力伸之便得于其志一小人之无忌虽势不可撄亦必深论而不以为讳故朝廷之上凛然皆知东君云云御史杨宗文谓君考功吏部有声欲余以言赠君故以御史之职与君巳行者诵之若曰吾无患乎终身之不为君也 

沜东乐府后录 

曩予尝着沜东乐府凡林泉之乐若颇具矣顾景物所触则亦莫能自巳必随时赋事被之管弦以达其趣年积月累至于今日暇省所录忽巳倍前则又笑予疏狂若是盖野人志愿惟以乐其日用之常莫自知其时之费也适得二青衣能鼓十三弦及琵琶号称绝艺古今曲调又能审其雅俗之语和律依永殆同天授予作每出三青衣不踰时辄能奏成洋洋遂遂合宫叶调予未尝不抚掌私庆也身丁 盛时益承祉福有安宁鲜疑畏归田三十二年益肆志于登山临水之际而二青衣又以助之其乐讵有涯乎衰惫之余后能似今尚当嗣为雅颂以敷陈洪化上媲商周之所载才之菲劣非所计也 

送虞坡杨子行边北还序【马刻未收】 

今年春二月天子方南狩观卜显陵起相国石门公往视九边布政令敷恩泽石门公以赞贰上请命司马大夫虞坡子往焉由宣大而西至甘肃冐暑隆历嵚山?奇凡七阅月而九边视毕节麾所至边人无小大咸感激思奋虑无以称荅 休命石门公自以得虞坡子为庆而藩参南溪张子乃以裴晋公比石门公昌黎公比虞坡子予以为知豪杰之上日也虞坡子昔仕关内数以予游历盩厔长安二大县岂弟之政贞固之操民至今诵之其休休之量明哲之资超迈之见殆若天授及转官司马部予窃以为邦之远器当在若人因与诸士大夫言之而石门公果今独知其贤引之以偕兹使英雄豪杰之在人代虽显微异地天下后世未有闷之而弗知也况同时同事于石门公哉拟人必于其伦子于南溪子韪马虞坡子大人舜原侍御昔尝令扶风惠政在民虞坡子将过扶风扶风士大夫感舜原侍御之爱以予言赠虞坡子予方幸虞坡子能再予见也其所欲言于虞坡子者虽备历晨夕未尽也况酬应数言哉今边计方坏而将领威薄加以兵微食匮正君相所当拯捄剂量之际也归奏之后凡所望于石门公与虞坡子者奚但予与关内士大夫而巳也夫耳之所闻目之所见将孰为亲九边之事予乌得而不望石门公与虞坡子也 

任氏世承荣命录序【马刻未收】 

廵抚陕西等处通议大夫都察院右副都御史西溪任公奉特恩升户部左侍郎归自廵边便道武功过访予于浒西山房出巨帙示予曰此予世承累 朝之荣命也兹将刻枣傅之子孙予先后宦游关中盖将十年关中士大夫知之者莫如先生宜有以序之用昭先人之潜德彰累 朝之 恩遇予山林野夫辱公知最深义无可辞据录首载 英宗睿皇帝褒嘉厥祖义民公勑次及武宗毅皇帝与今上皇帝所赐公与先公之 勑之诰盖正统初河南饥馑义民公出粟麦千五百石助赈夫富而好礼宣圣所称仁能恤众虽鬼神且监佑也况钦明古帝如我 英庙邪焦生有言曰天之所与其福不殆傅有之曰不在其身在其子孙二世之后笃生西溪公克开厥宗为御史副使参政按察使布政使都御史侍郎慈惠承于先公恩泽加于百姓辽东不靖简自山西抚台旬日之间罪人斯得反侧丕奠乃又以关中重地尤慎尤亟于是命公自辽东移镇而来入关之日军民鼓掌相庆老幼吁天若得慈母户部阙侍郎吏部疏请于 上上特以公为左虽公之才德克称 帝心然而先人之阴德潜滋暗长不可诬也公兹入于朝忠诚所至帝眷必深所以福下民佐 皇化不但区区三镇军民之庆而巳公之子孙宗族苟读是编而绎思之则知善之当为其效如此长而福如此备有不待严师以教而自无不奋承先志者矣序以俟之必有知予言之可以感人者矣 

东泉序 【马刻未收】 

即墨故有东厓书院在城东一里许自蓝氏之先所创今七世矣载在山东緫志盖司寇劳山公洎其子北泉侍御昆季咸藏修于此北泉与弟深甫皆擅才誉能文辞人或拟为蓝氏三凤深甫虽就选贡尚未大售所负而征甫以乡进士拜知江宁其宏才骏声不直山东士大夫传说而巳予初筮仕与北泉交顾甚厚今北泉又二十有二载始与予弟德清同举进士为御史建明之泽未下于民以言家居休休遂遂稽古寻乐若将终身岂浅丈夫能彷佛也征甫治园亭于书院之后植松栢数千株奇花异卉愽物者莫能遍识又取东海之石罗列峯峦塔翠满前恍然身居蓬岛之上也方念安得一泉以成兹羙僮子掘地东西得泉报焉清冽澄彻其出不穷征甫因以东泉自号积厚履深坤灵锡瑞理之自然不可诬也东泉以书抵予欲予为序将附书院所录之后予以兹泉应期而出实蓝氏子孙流芳不息之征也东泉子幸以记而竢之当知予言之匪妄尔昔劳山公廵抚陕西风力德教幽明咸仰顾未尝刑一不辜以要名钓誉民至今以钧阳公同颂之近执事者信委官之谲诞质实之民不知何所犯而徒流之人县动数十安能如公之在陕哉子孙之兴宜矣宜矣 



【卷之十一】
 序二 

【序二】
 评刘封君序 
 赠苏体健序 
 奉寿大司空李公七十诗序 
 代癸酉乡试录序 
 吕母太孺人王氏寿诗序 
 送白贞夫序 
 杨氏族谱序 
 奉寿孟母太夫人孙氏八十有四序 
 姜武功使台旌劝册序 
 送杨克承序 
 送东谷子序 
 寿刘母太夫人董氏七十诗序 
 王荆山奏议序 
 姜武功平贼序 
 奉寿邃庵先生诗序 
 奉寿毅庵□先生八十序 
 赠巡抚陕西右副都御史蓝公序 
 送朱升之序 
 送太复先生还信阳序 
 送陈禹学序 



对山集卷之十一　　序 

评刘封君序 【马刻未收】 

湖广布政司右参政刘君士奇其大人封君今年寿八十关中士大夫以书抵予谓予与七奇厚士奇有亲享此穹龄岂但为士奇喜而巳夫子宜不可无言以叙述休美士大夫将大书颀卷张诸封君之堂以为寿焉予弟德充与士奇同举甲子乡试尝闻封君盛德懿行熟矣宜其享此穹龄备诸厚福也夫七十之寿古以为稀洛社耆英虽温公之贤几不得与以未登七十尔况八十乎封君盛德懿行刑于家而式于乡党邻里故阴德所萃笃生士奇以美才宏学掇科第擅令名提学山西士类兴起至今传诵藻鉴称说训迪参藩河南惠德在民丕变有日顾中莅谗构浩然返耕予恒游华山每过长安辄承燕访叙贤圣之迹谈古今之变论议尔雅凿凿可行至于肆笔陈致上追大历下陋元佑所与游者悉关内名公士林巨擘故德器宏远造诣逖邃如此封君教育之力讵可诬哉因承士大夫之意告封君曰封君昔所游者凡若干人无须论其起家迪后其仅能守其箕裘今几家几人也使其亲心安然怡视桑榆毕景固巳稀矣况乎成名贤丰禄养乎自封君之所恒覩其大抵巳详矣今日八旬之寿年高而身弥强履轻而听不滞同时之人借有是寿能有是福乎今士奇宦迹方亨际遇 明主将来端揆之位勋庸之树尚当□休前哲光及梓里封君之寿不但百禩而巳何也心无所怨恫则气昌生厚气昌生厚寿之端也请以是归之士大夫之请以陈之封君之堂咸曰可于是复纪其岁月时嘉靖十六年丁酉夏五月壬寅序 

赠苏体健序 

苏君职方郎中升陕西布政司参识比莅官为总制太子少保右都御史彭公絜来同与平蜀谓君官职方有声称能悉省方役于是军中小大事怕之苏君与分君一一受之凡所为无不悉得彭公之意彭公曰吾军得苏君贼可破矣于是与君谋曰发兵攻汉绵是时汉绵诸贼骄纵不可制君一切调度皆能先事备集巳而兵与贼接贼溃散走昼夜常数百里追者旁午所至皆具备粮糗故追益力贼益剧困莫支平蜀之功虽彭公与诸将克捷神速要其本皆苏君援饷不匮耳此虽以方汉之萧寇何愧哉知汉中府杨君秉衡谓君之功在蜀德在汉汉民积兵数年凋敝极矣得君消息其所用使供者不苦而给者恒足其道甚难而其惠甚大虽使汉民世世怀之不忘亦可因君东行还省署于是属予序以赠君道汉民感激怀荷之意予昔在京师闻司马诸大夫言君抱负甚厚德器甚远足以大受顾今不巳然乎夫战伐之事由上古所载得其名义与善数能策者皆可先有勋勚而理给财用使民不以为劳而士不以至困虽千万人不可一二夫自蜀寇之起输转之民死者枕藉于道彼其时为之权宜处置者岂皆不善无数哉用其小技而失其大猷约束虽布而埋之无合于人情不适于事机故虽少取亦困此所谓失其所张则往而俱敝者也杨君言彭公以贼遁窜难制患不得精骑追扑君才数日积置马骡若干所施行吏皆唯谨母后彼无所计度于中者能之乎此其道皆可备诵说质实不夸后有征平蜀之迹刊之史册安知不以予言为是而采之耶 

奉寿大司空李公七十诗序 【马刻未收】 

正德辛未春工部尚书李公致仕还陇郡道过武功观其志嵬嵬然高心悠悠然长貌揖然逊也因谓之曰公大才盛望巨位高年而其气象心志如此此虽千万年何加焉愿公保之重之使后生小子得矜式焉又二年癸酉春公子守经来议婚马氏因备问公起居乃知所以昌续公之高德者守经也因叹之曰大臣誉望所系岂但谨慎官度恪循职守哉得贤子弟赞襄匡廓之则所以扬着奉掖莫有大也张魏公之得敬夫范文正之得景文其所止极盖何如耶是宜公安乐休逸如此此盖其理然尔又一月公来益健益胜视辛未所瞻者益有加焉因以酒寿公曰公所以如此者固公之休德和气所萃然有子如守经者乂能承顺志意使公无有怨恫于心夫前代远绩不必论由 国家以来大臣以才德誉望为时所重者何可数计尹公为太守也明敏通愽古人莫强焉因不得其子弟之顺至并其身污之今由尹公胸次心志而校虽蹑太华毋以高蹈沧海毋以深也尹公岂污耶公才德誉望不减尹公而独能修其位毕其行不媿于朝不怒于乡是不可谓无自也四月十六日值公初度之辰士大夫咸为歌诗寿公于家而属海叙之其首余观洪范攸好德考终命焉与诗之子子孙孙勿替引之孝子不匮求锡尔类之词则古之人巳重有此意久矣因遂以所羡慕乐道于公者笔而归之公应抚掌笑曰是吾子所以语我者矣 

代癸酉乡试录序 

正德八年当天下大比之期合八郡三边之士通一千几百人围棘而三试之遵制额取六十又五人故事当刻其姓名与文以传而某以执事僣序其首夫士之生世其英敏颖锐者物不能隔也况数试而累校之即皆空言未眠其行事其纤细委曲巳彬彬然见矣主司因得举而升之于时岂惟诸士子之私喜主司者又有以深喜之也然可以不知自慎哉士以言语文字进为时用者盖未有不学孔氏谈仁义也其得位行事或与孔氏异者非习之不精谈之未善所以用力者弗若也诸士子蚤作而夜思日就两月将其所以用力者固未肯弗若矣而吾犹以得位行事之复为惧者盖诚以操守之为难矜持率循之末见也昔贾谊董仲诗公孙弘谷永杨雄皆以文学见用于汉其议论谈说称之于当时式之于后世是岂不美者所能也夷考其行事若永与雄于其言卒太戾矣夫言者心之声学之着其所以推述乎修巳治人之道盖若操氷而言寒执火而言热也乃何使之太戾如此此非有隐故赜理弊在尊口耳而贱躬行耳即日日述孔氏谈仁义于修巳治人何有我国家造士养材之道士子生而由焉者几百五十年其渐涵沾濡之所至虽三代之盛无以加也圣圣相承及我 皇上一切以躬行是先前其观法视效者盖不独言语文字而巳固不为谷永杨雄之自戾然亦岂可以董贾公孙之流自止哉易曰飞龙在天大人造也今诸士幸有 明天子作而造之于上矣伊尹周公之业不于是亟而图之岂非自弃乎夫由典册之所载者观之其训诰之文亦皆其所言耳然伊尹周公岂徒为是言哉诸士子当惕然省此而知所慎矣 

吕母太孺人王氏寿诗序 

吾友兵科左给事中吕道夫有母太孺人王氏寿六十又三监察御史孟君望之中书舍人何君仲默以书抵余曰道夫与吾辈皆交厚今亲见太孺人盛德闲静有古昔女士之风道夫以国恩得推封太孺人华裾褕翟享荷宠光天于善人锡类降灵每如此仆与缙绅大夫将为歌辞以寿愿吾子申序其义夫太孺人归吕氏未甚久也乃吕氏即弃太孺人卒时道夫才九岁耳太孺人抚育教谕以至今日辛苦备尝人不忍言也幸道夫克绥其心向道持志使先君子无所恨于地下以益明太孺人之德光此非诚孝恻怛不能易曰视履考祥则太孺人之谓矣夫言者事之纪实之远非善言者莫昌也缙绅大夫之诗之赋盖善言能昌者也则所以扬着太孺人福祉德教之厚可以信后及远无疑也夫奚待予不肖之言哉然太孺人之德所以能光着士大夫缙绅之间者以道夫为之子也道夫非有所谓诚孝恻怛之意以勤其树立则太孺人且匍匍忿恨恚中矣乌能悦太孺人之心由太孺人之心观之必欲使道夫为君子令名盛誉及于远大焉固不以区区一官秩一封锡尔今道夫君子之誉徧国中气足以固其志学足以申其义不为苟且偷安之习倚纵张侈之态此于太孺人何不获也夫寿考之道心有所乐而无怍然后气得其滋养故寿焉凡所增益太孺人之寿者莫若先有以悦其心而悦心之道则吾道夫之责之事耳诗曰靡不有初鲜克有终道夫勉哉夫道夫学古信道予所素重且厚凡交游之士莫强焉故予以望于道夫如此然人子之道要于如此而后可者也 

送白贞夫序 

予居浒西山房二十有七年矣客过访予者率以载之宾游识久要焉然非卓然道义弗予也今年夏予与泾野吕仲木氏南里杨用之氏同过彭麓山房眺南山游普缘普缘为故仙游宫山回合而水围绕气磅礴而景葱蒨宋东坡苏子瞻氏盖奇其胜数往游焉曩予与仲木屡订兹约正德壬申至而阻雨粤今十有三年始恊兹游北至彭麓携搕命舆矣而洛原白贞夫氏自晋阳来关中望华瞷河覩周秦汉唐之墟挹丰镐岐雍之盛方自鄠杜访渼陂王敬夫氏而西也闻予与二子在彭麓即跃马过彭麓同二子循黑谷抵普缘周览遐眺欢悰毕陈降观子瞻塔阴记及游景叙题名巳而叹曰兹无负于普缘矣事不前约而一旦卒同非数也耶明日既晡仲木东迈用之有事渭川精舍贞夫同予北行过访浒西巳而出平湖屠氏所赠文则贞夫此行盖不予弃也然予逃形物外二十年礼法之士未有弗疾者贞夫则何取于予哉居数日贞夫北行毕使后二月复过访予明日值予病与予弟德充眺黄山览武川访邰墟涉涧予穷庆善之繇歌生民之雅其兴翩翩然矣翊日予病小瘳方能以醴酒酌贞夫则南充任少海氏适至遂同坐夜分而去约以明日同过浒西值雨大作弗果夜仍同宴世爵堂焉贞夫少海世之二隽又尔相值诚亦奇矣明日贞夫辞予行予观贞夫悠悠然有逸思焉于是握手语贞夫曰今士大夫尚浮名而趋末务偶善一诗成一文则矜炫驰肆目无全物即上追屈宋中骖班马艺而巳矣况摹仿摽敓文实俱鲜此文士之鄙习非国士之鸿操也 国家以崇官好爵养天下之士者恐百姓之未安万化之未洽也若此何耶贞夫论事滔滔万言条理罔谬厥存逖矣夫扬休烈道情性古之人莫不用之而予意则苟求其志而巳诗曰言志今之为诗者果言志否耶夷观而试省之则思过半矣贞夫往哉野人之言欲无负吾贞夫尔非方居而忽逃也贞夫曰此予志也遂书以赠之甲午八月戊戌序 

杨氏族谱序 

邃庵先生命其子□芳考族于滇既归乃属欧宁谢纯撰次为谱用示久远谱成先生命海叙诸其首将刻梓以传焉按谱杨氏本关西之裔其后有迁黔中者其子孙世居安宁不去遂为黔中望族代有闻人长者至明兴化州公以文学起家取科同占膴仕屹有令名庆远流长笃生我先生为世大儒扬历中外垂六十年文武之道将相之业光今绝古上培国家亿万年之基下启士大夫千百世之绪而绍芳又能广心迪孝以开来裔可谓昭宣罔坠矣谱先世系次列传又次 恩命末以士大夫所赠遗之言附之昭姓合族广孝启德咸以备矣海惟先生建族树亲所以敦本别疏其道至严也及周之衰典册逸佚诸侯内忌世本巳坏故马迁叙述三代以洎列国慎修世表繇此道也晋室既东夷夏错处冐姓乱冑无所分异唐宋以降抑又甚焉所可见者宰相世表特亿万之一耳我明以仁孝开国承平之久方思合族广孝之道而天下之人泝源追始者彬然过半矣于平岂非世教之大幸耶昔先生尝以语海曰予修家乘余录恐先化州公之德琬琰若磷则终天之旨娭然先生今日之事纪诸太常布之史册所以光乎我宗万世无极化州公之德奚又有遗恨者于乎休哉是谱既出则由化州公以上至于讳宽之祖以及其子孙天下之人展视具得犹欧苏之谱至于今犹存也或以欧苏之谱出于自作而是谱托之门人然其义例乃先生所定者信斯言也是崇其辞而废其志也乌足以覩是谱之撰哉 

奉寿孟母太夫人孙氏八十有四序 

陕西布政司参政信阳孟公望之奉母太夫人孙氏养于官邸今年二月二十七日适惟太夫人八十有四之辰布政使孙公唐公参政杨公罗公将修礼于大夫人之庭先是介使问于浒西山人康海曰予闻政与同谷者寮寀之义事与同致者交与之情予自宦游关中与望之为寮忽巳数载其刮劘之益交承之契自以为古之人不是过也乃今躬覩其太夫人享荣寿于省垣年若是其盛而履如是其强诗之颂鲁侯必先以令妻寿母为言固巳见当时列国之君不能皆有于是焉耳然今之士大夫位致显颀而慈闱不逮者皆是也太夫人鹤发童颜??俞祎辉耀诚予之所希覩也即不为望之之喜将亦不为士大夫喜乎政焉与之修学焉与之迪所是焉与之敦以坚其往所否焉与之改以聚其善是望之之所以友乎我者分洽谊深不徒如今之所谓适然而游哆然而合也愿夫子叙述吾意以寿于太夫人之庭是惟吾子所不吝也海三复其书巳则于诸公先生之辞有深感焉曰嗟乎履不辱志以承训也交不媿幽以广孝也太夫人所以教乎望之者学虑其弗端操虑其不严仕虑其于天下国家有匹夫匹妇之不获故望之既笃于其履大于其业而又推于其邻正所以遵循懿训申衍孝道故太夫人于其养而乐于其心是以享安履顺衰矣而强崇矣而泰有由然也于是敬陈诸公先生之意于大夫人之前曰惟太夫人善颐厥修膺和纳庆笃生令子仕不媿学动不乖义承颜怡志孝道显明贤过于尧佐之母而子不同是太夫人一宜寿诸子诸孙科第相绍文采相承庆滋于仪俨之门而际不同是太夫人一宜寿年齿穹迈气骨刚劲举措不违儿齿台背三品之养不斁甘旨连笥之积不厌朴素享丰于毛义之奉而志不溢是太夫人三宜寿在乡则姻尚??仰其表仪在官则列曹颂其休盛望同于士行之亲而名复荣是太夫人又无往而不宜寿者敢再拜稽首上太夫人千岁愿太夫人逖年永视敦和增享以至于无穷焉于是孙唐两公洗爵更进加以黄金错采之履散雪迭谷之殽而诸公以序相继洗爵交进或献以碧玉丝氷之尘或益以翡翠杂绣之褕又无筭爵而退太夫人顾望之而笑曰有是哉予今而后知无赧于先君之遗也勉之哉懋之哉则吾将更能见此诸公先生之嘉惠以至于无穷矣嘉靖六年岁在丁亥春二月廿一日戊辰序 

姜武功使台旌劝册序 

武功者西安最下邑邑小而道冲民穷而用繁为是邑者诚亦难矣广安姜侯以进士来知武功访民疾苦而加之治于是民熙然应之故不踰年而武功治行屹为关中第一自抚按而下台省诸公皆交章旌举其礼币优劝殆无虚日侯为是邑又何其易也武功诸生私自相谓曰夫民视令长为忧乐者也今百姓力不愆庸财不愍赋是令长之德厚故治明政通吏不渝度民不易轨也吾与诸君亲沐其教益而覩识其成绪不有起述传之方来是昧长者之谊杜方来之效非所以稽诵古昔也于是取抚按而下洎台省诸公所荐论劝励于侯者书之于册而实之以行事颂之以歌诗既成帙矣乃诣予请序诸其首予既三复其书乃嘅然增怀焉名实之柑倚其应捷而效长与桴鼓者奚异哉夫子曰君子之德风小人之德革草上之风未有不偃者也予自戊辰以先太安人之忧归今家居力田二十年矣民苦于租庸岁相比也当涂君子皆知忧民之疾苦而所以处其疾苦者顾寥寥无闻何耶予闻其论议未尝不重自太息以为斯民之不幸遽至此极乃侯之冶武功量田之肥硗以定租较丁之强弱以署庸行不踰年百姓安堵室家相乐修礼义厚风俗期无贻怒于官侯虽三代之民亦若此而巳其应不巳捷而效不巳长耶夫租庸者　国家之重赖而民命之□系也当涂君子不能探求其本徒以获一事见一弊谓吾志巳尽吾令巳通此不思之过也今百姓之忧乐岂直一事一弊哉获其事而因之见其弊而更之尚虑其有他也况无所与因无所与更哉故虽日夜奔走徒以重劳舆阜民无益也夫民情土俗天下之广吾弗能知由吾关中之事观其大畧亦可言也桀民恃蓄而挠法奸胥甘贿而易令故富者益安而贫者益困其所由来非一朝一夕也侯至定以约束示以明义准丁力之歉丰罢门分之抑勒不刑一人民志允惬予尝趣侯书所计度刻之坚石以贻来哲俾民永终嘉惠侯则谦让而未遑也乃诸生能乐道其休美而形容咏叹如此彼谓见善如不及者非耶因遂以所先乎民者书以归之若夫决讼若流擿伏若照则侯之余事固不能以徧载备陈焉今之为令长者亦安能人人若侯使民自惬其志如吾武功也排年之人闻侯将擢官去巳咸有忧色以为及巳应排不得与被其政侯尚可谦让其计度哉嘉靖六年岁在丁亥夏四月十又二日戊午序 

送杨克承序 
</div>
    <div class="pagination">
<a href="康对山集_page38.html">上一页</a><span>...</span><a href="康对山集_page34.html">34</a><a href="康对山集_page35.html">35</a><a href="康对山集_page36.html">36</a><a href="康对山集_page37.html">37</a><a href="康对山集_page38.html">38</a><span class="current-page">39</span><a href="康对山集_page40.html">40</a><a href="康对山集_page41.html">41</a><a href="康对山集_page42.html">42</a><a href="康对山集_page43.html">43</a><a href="康对山集_page44.html">44</a><span>...</span><a href="康对山集_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
