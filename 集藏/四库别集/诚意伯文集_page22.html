<!DOCTYPE html>
<html>
<head>
    <meta charset="UTF-8">
    <title>诚意伯文集 - 第 22 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚意伯文集 - 第 22 页/共 36 页</h1>
    <div class="content">　　生民以来集大成而圣者莫盛于孔子有天下之广者莫加于有元在内则立监胄在外则府州若县莫不有孔子庙而学宫附焉庙以崇孔子之祠学以施孔子之敎孔子之道于是大行弥覆载而无间于戏盛哉古未有也山隂为绍兴属县旧有庙学兴替靡常于是寖就废弛莫有能拯之者同知乐平州事鼎鼎以令选为山隂县达噜噶齐君至则首谒庙询学事大惧无以称国家意亟国治之适海冦迭发吏民方汹涌奔走供戎事不暇众咸以为难君曰学校所以明敎化教化不明彛伦攸斁而后盗贼生焉岂无故哉吾闻植颠木者必筑其根人有疾病汤药虽所急而不以废食其可以艰棘废教化哉时教谕方缺员乃询于众举儒士黄本摄学官事出俸钱俾修饰其庙宇以及学舎自梁栋榱桷至于瓦甓之毁弗式者咸易新之于是倾者立敧者正隘者豁缺者完毕者垲危者固栏甍墙壁丹垩有辉帷幙器用无不备具君曰吾特其观美耳未及实效也乃以豪右所占田悉归而徴其入以为弟子食择老成以为师俾乡里之俊秀咸入学肄业月朔望拜谒礼毕集生徒讲经术论道理开陈孝弟忠信观者莫不喜悦期教化之有成于兹县也县之人相率来言于刘基请叙而勒诸石基常叹今之从政者率多尚文具而学校为尤甚能治其实者葢不多见也若鼎鼎君之令山隂独知所先务黄君又能相而成之是可嘉已故为述其事而继以诗鼎鼎君字君辅辉和尔氏黄君字中立绍兴人诗曰大哉孔子万世之师明明学宫教化所基圣人御极于皇缉熙大道之行允也其时人存政举曷问隆卑一邑忠信四方则之立政维君奉宣维臣教育既均靡扩弗驯能知所先是曰贤令勒词穹碑瞻者起敬
　　北岭将军庙碑
　　诸暨东北百里为萧山县其山曰北干之山浙水带其隂湘湖滙其阳东望防稽至于大海日之所出其上为星纪婺女之辰故其神为甚灵能祛疫疠作云雨人有所祈必应故立庙于其山尊其神曰北岭将军嵗时祠焉宋徽宗时方猎反睦州自睦入杭具舟将渡江吏民大怖相率祷于神比冦至即有风逆其舟且见甲士列岸上甚众乃止不敢渡冦平知越州刘韐上其事于朝赐额曰武佑庙后封显应侯再封灵顺显应侯有元至正十二年妖贼入江浙行省烽火通于萧山百姓惊窜市井皆空主簿赵君某至县甫八日即自往西兴募民备御而江上守兵甚寡弱无赖子竞起为刼且应贼众汹惧君诣庙卜于神神许之吉众心稍安君乃分遣人捕无赖子为刼者悉诛之有自贼中来言贼欲遣兵攻浙东见江岸列甲卒旗帜如睦冦欲渡时以故畏惮无东心及贼退邑人皆徳赵君赵君曰吁兹惟神之功予何庸焉明年夏大旱君往祷又辄得雨众益信神之灵而大敬赵君之能以诚感神也庙在山之冈嵗久朽壊惟神所居室独存君每至庙谒念无以报神贶乃以其俸钱作新庙邑人亦大喜争致助焉十有五年春庙成为堂三间三门两廊像设器用无所不备惟所独存堂仍其旧缭以垣墉甃以瓦石植以嘉木丹垩辉映吏民趋走承祀益肃以防时三月壬寅予自杭还越过萧山而庙适成故赵君请予记按祭法有能御大灾捍大患则祀之今神能降雨泽苏枯槁又能隂力刼贼以能保全其民物所谓御灾捍患孰有大于是哉庙而祀之谁曰不宜赵君能爱其民故能以敬事神而获其佑可尚也矣予故喜而为序其事复为之歌俾祀神焉其词曰青山兮幽幽緑萝含烟兮树木稠望夫君兮怅悠悠岩阿寂寥兮使我心愁雷为车兮云为马轻霞动兮江色赭神之来兮风振野吹竹兮弹丝女巫舞兮纷陆离奠芳醴兮荐洁粢留灵修兮卑纯禧驱魃兮逐狼虎弭毒沴兮时旸雨禾麻成兮息桴鼓物既备兮礼无愆和熙洽兮洞渊为城为堡兮式恒且坚保佑我民兮乐以永年
　　台州路重建天妃庙碑
　　太极散为万彚惟天为最大故其神谓之帝地次于天其只后也其次最大者莫如海而水又为隂类故海之神降于后曰妃而加以天尊之也天妃之名古不见经传国家建都于燕始转粟江南过黑水越东莱之罘成山秦始皇帝之所射鱼妖蜃之市悉帖妥如平地皆归功天妃故薄海州郡莫不有天妃庙嵗遣使致祭祀礼极防而颿舶之往来咸寄命于神即有变怪风恶涛疾呼神乞灵有若火见桅樯间其光辉辉然舟立自定由是海邦之人莫不知尊天妃而天妃之神在百神之上无或与京台州故有天妃祠在城东五里延佑中守土者病其逺弗便于祀事乃徙置其神像于城南垣外【缺】之楼故祠遂废为墟今至正十有一年方国珍复乱
　　海上明年夏五月冦台州自中津桥直上登楼骑屋山【缺】薄临城城中人方拒击楼忽自壊登者尽压死贼遂纵火焚郭外民舎楼并燬又明年中书叅知政事特哩特穆尔出为江浙行省左丞领征讨事贼闻之因温州守帅吴世显纳欵请降奏上有诏命左丞公与南台侍御史尊达纳锡哩同往察便宜以行招讨二公既受命至台州遣使宣谕方氏兄弟大感寤悔罪悉归所俘民愿嵗帅其徒防渭粮至直沽以自效于是海上既宁惟天妃之神无所于栖遂召其父老谓之曰呜呼古先哲王所以致敬于神者非所以为民乎夫神无依惟人是依人尽其礼而后神降之福今此邦之民士负盾槊冲锋镝防荆棘披霜雨数嵗惟近在海滨之故海之神天妃为灵今人既获定而神未有居无乃于典祀有阙而扎瘥夭厉之咎无所归乎众拜曰然公命吾欲也乃即故祠之墟买民地以广之命达噜噶齐布延呼图克治其役乃十月己酉庙成后带平原前拖长江环以羣山清宫廻廊丹碧照耀髙门缭垣镘瓦辉赫修篁美木列植左右台人观之无不乐神之有依而惠福是邦也于是栝苍刘基既叙其事复作迎享送神之章俾歌以祀神其词曰洁珍兮羞肥芳椒兰兮菲菲盼灵舟兮注云旗神不来兮渺予思轻霞兮长烟风飕飗兮水漪涟神之来兮翳九伐鼔兮铿钟吹羽笙兮舞霓幢焱回旋兮留六龙乐具奏兮齐肃雍鸿熙洽兮厘祝从江安流兮海恬波伏蛟蛇兮偃鼋鼍蔚桑麻兮穟麦禾有夀考兮无夭瘥穆幽潜兮动天和于神功兮世不磨
　　故鄞县尹许君遗爱碑铭
　　至正十三年嵗在癸巳秋七月六日鄞县尹许君卒于官其配叶氏既以柩归葬天台越明年乙未夏五月鄞父老以董先生朝宗书致乡贡进士杨君彛所为行状于刘基愿立石纪尹遗爱请为之文基于许君相好最甚欲有言辄悲不能胜其六月董君使来趣文且曰鄞人知子知其尹且不喜阿其所私为可以传信于人子必速为之乃序其系以铭君讳广大字具瞻世为天台人曾祖徳着祖文的皆业儒父嗣赠文林郎江浙儒学副提举母张氏封宜人君少不喜弄惟好读书稍长能属文年二十五登进士第授官将仕郎庆元路昌国州判官辟行宣政院掾史再授文林郎婺州路武义县尹所至以亷能闻其为武义时尝奉府檄摄尹金华金华武义民争尹诉宪府累月乃以君还武义未几母宜人卒君奉丧归天台服阕如京师时盗起海上连嵗莫能讨国家深为民之陷于非辜咎在有司乃更严考课法命大臣各举可郡守县令者验殿最连及其赏罚于是朝臣多以君荐以庆元为浙东剧郡且薄海与鄞最宻迩乃奏君尹鄞君至则先平其差役与民约以乡都大小分次第较厚薄以均轻重量逺近以命程限罢吏卒弗遣有事则亲署于帖俾都役相传递令如约来民视署缓急如署至同官或有为而君有故不及署则皆疑弗至须尹署乃至民有讦讼无不听必召使来前亲与辨折委曲反覆得其情然后行虽倦惫无所茍狱讼租赋有下于乡悉如前约羣吏皆旁睨束手立无敢容一【缺】大府亦无敢托以私者以故乡人得咸安业无意外费于是新县学先圣庙复甬东书院延师教子弟月朔望必亲视廪膳课讲业阐明伦理敦笃行义优礼耆徳奬拔后进期以实效鄞士习为之一变其他如湖闸水利农桑常平无不悉心以求合于民情土俗之宜故为鄞五载而人爱敬之如一日防兵革四起郡邑承藩阃命供军实兵器使者项领相望庆元又树栅捍江浚隍筑城百役并作君令人民均力从役毫髪不容有所私事有所不可即挺身陈利害虽数忤上官意弗惮无何遂得罪于分省左丞命君以军资入海而不与之师及诸军遇贼溃散独责君令偿所失物欲致之死鄞老幼皆号泣诣阃诉帅为解得稍缓比左丞以故去君乃复署尹事癸巳夏旱君亲诣天井潭祷即得大雨未越月部使者至郡君前欲白事忽疾作顿于地舁归卒年四十有六上下咸痛惜之君有子男二人长曰孟浩次庶出曰鄞生俱幼女三人君为人厚重寡嗜好饮食衣服可而止故能以亷终其身且善剔烦冗故事至无大小弗滞处患难人不见其忧为政惟务以信义动人使自效不矫激立威名卒之日家无余财元帅遣使吊其赙自郡守以下及人士之好义者咸以币赙乃克以柩归其乡铭曰天子有民不能徧治爰命庶臣代之抚绥彼顽弗忠矫诬以欺俾帝赤子鞠为癃疲令徇我欲羣情乃离诛求实繁怨愤是滋民视官犹狼去之恐迟矧伊死矣而弗殄厥思呜呼人鉴孔昭嗟尔有司温温许君弗矫弗随因民所好顺以导之禁其虺蛇锄其棘茨俾耕俾获罔或失时谆谆诲言如父训儿岂无鞭棰匪教曷施肆不俯于疆而挺于羸用悠厥贞克完靡堕四明之山猗于海湄昔尹在鄞鄞人熙熙今尹亡此胡能不悲维山苍苍维水猗猗尹往莫追爰树以碑比之甘棠勿污勿亏朂尔后来视我铭诗
　　嘉兴路重脩陆宣公书院碑铭
　　士有以一身任社稷之安危一言回天下之趋向葢其智足以识事机其诚足以动人心故能出入危邦扶持庸君宠之而不阿违之而弗惩知有国而不知有其身若是真可谓大臣哉孔子称大臣以道事君不可则止其或先防君之知而期尽心以报效知祸而不避知难而不止若唐陆宣公者其去就虽殊而其揆一也孔子曰笃信好学守死善道宣公以之吾尝怪唐徳宗以猜防小智行多欲之私信谗邪如心膂视货贿为性命临患难则姑息一施处安佚则嫌疑百出以致藩臣叛命士卒离心播迁困厄而卒不亡及观唐史称其出居艰阻之时谋猷参决一出于公又称奉天所下诏书虽武夫悍卒无不流涕多公所为然后知其得人以扶持也昔者随有季良不灭于楚卫成公有甯武子不死于晋无竞维人不然殆哉况公之言徳宗不尽用也而仅用其一二犹足以转危为安易败为功使其能举国以听公周宣汉光不难继矣惜乎其中信用羣小而弃公也公殁而奏议行于天下今天下之言时务论政事者莫不宗之然则公之志虽蹔屈于一时而终伸于万世公之言虽不能以寤时君而足以淑后人则亦可以无憾矣夫公浙西之嘉兴人嘉兴郡学旧有公祠其详见于吕公祖谦之记而郡城之东鸳鸯湖上又有宣公书院其地有桥曰宣公桥故老相传宣公实生于此故于此立祠以祀公至宋景定癸亥始以祠堂为书院丙子之嵗书院延燎于兵而公像故存众白郡迎置于太初堂因以堂为书院大徳九年济南赵鲁为山长病其简陋始改作之其详见于牟公巘之记自是城东故址遂废为墟泰定中有僧贿学官请佃而建庵焉后至元二年庵灾地复于书院是嵗六月其僧复贿有司剏庵如故山长虽争之弗能得也至正十四年宣徽院判海岱刘公贞受命为嘉兴路总管至则首治学校之阙顾书院陋且朽欲新之而址隘弗称乃用推官方君道□言命所司督其僧撤庵归地复建书院其中为先圣庙两庑仪门东西礼亭灵星之门具其西为宣公祠祠西为室东乡以祀郡之先贤其外为三门庙东为讲堂其前轩仍旧扁曰仁义之堂以蔵宣公奏议谓其言无非仁义也西斋以延师教弟子又增买荡地若干亩以益廪膳庖厨仓溷各得其所将成而公改除海道万户于是以属之方君方君力赞成之经始于至正十四月四月竣事于十五年二月董其役者嘉兴县丞善庆路吏施渊顾选及前山长王玭任奔走者直学张惟仁学吏沈隽也既成使请记于刘基惟孔子明王道以教万世宣公学孔子者也故其术业一本王道昔人以宣公祠为书院有以也夫刘公用方君言撤浮屠以复书院可谓能排异端扶正道者有功于世教矣于是乎序而铭之曰孔子大圣不遇于时既没之后为万世师宣公大贤忠而见疑降及异代人以为规有徳无位用无所施用而弗信位祸之随诡遇有获君子弗为身黜道光虽止不隳郡守孔良百废咸支爰崇其宫义严乃祠俾民观者式是令仪勿替后人尚永无亏
　　墓志铭
　　刘显仁墓志铭
　　至正八年予初寓临安交友未尽识也求士于天台陶中立得四明刘显仁焉与之交侃侃如也时杭学教导职废不择有学行辄介有权力者或以贿营为之既弗称皆惶惧自退郡因令教官选文学之士不奔竞者具礼往致聘显仁与焉显仁曰吾心实不乐为此今郡守以礼招予予当为斯文一出然不能久也居数月竟以父病辞去明年乃以诗经领乡贡弗偶于春官归侍父馆海宁州贾希贤之义塾明年七月得暍疾疾二十日卒且卒无他言惟以父老弗克养为恨显仁名子青家世居四明之黄甘里曾祖讳三聘祖讳图南仕宋为秘书校勘官父名景元读书作文为乡先生母舒氏娶史氏无子先显仁五年卒显仁既卒乃以乡贡进士除书院山长显仁生于某年某月某日卒于某年某月某日有诗文若于篇显仁家甚贫而性耿介寡所与交其平生之最相知者陶凯中立贾执中希贤及基是为铭铭曰行成而不诡学成而不及仕犹有老父而无弱子呜呼其死自古有此命也匪咎
　　海宁应和卿墓志铭
　　四明刘显仁病笃遗言于其叔父景仪以其友仁应和卿之墓碑求铭于刘基曰先生知予心信予言且无妄许可于人其为言必当埀于后应君长者生与予交没予不得志必属之先生先生当不我遗以不朽我友我其无憾矣夫明日显仁卒景仪来致其言呜呼以显仁之才之徳予方期其用于世以泽夫人乃弗克遂以死庸何如哉尚忍铭其友之墓虽然不可辞也遂涕泣而铭之谨按君姓应氏闻礼其铭而和卿其字也应与防晋同本于周武王之穆后因国为氏有应琏者以文章名于汉魏君之所自出也今杭之属州曰海宁乡曰长平里曰黄冈君之所居也曾祖某祖某父某君之世也邬氏君之母也沈氏君之妻也曰元亨文彬元善君之子也妙靖适郭某君之女也曰择曰某某君之孙也幼失母氏育于祖母周以成人君之命于天也勤于田俭于家孝于亲睦于邻不角势以陵人君之修于身也故宋咸淳甲戌二月二十有二日君生之辰也有元至正辛卯五月四日君卒之日也四百六十有五甲子君之夀也海宁州长平里之草营冈君之墓也至正辛夘某月某日葬之日也铭之者括苍刘基也铭曰彼夸之颐声腾毁随此逐之足视忽趾触弗逐弗夸孰或予加不夭其全夫复何嗟
　　王文明墓志铭
　　至正十四年秋八月癸丑防稽王文明卒明年三月十二日其二兄以其柩葬于山隂温泉乡何塔之原括苍刘基既志其圹复铭其墓曰王麟字文明其上世为太原人有自太原徙居庐州后从宋氏渡江因家于防稽之山隂而世为宋显官至将作监簿英孙而宋亡遂晦其迹不求宦传三世至麟麟生而敏慧年七嵗诵诗书能晓其义王千户振鹏麟之母姨夫也以画名于朝麟尝从之嬉故遂工绘画李徴士龙光麟父之执友也以文名于时麟尝侍之起居故遂能诗由是声誉闻吴越间吴越之士大夫能文章者无不乐与之往来基自台来越寓其家南楼居数月麟为诗益大进基每叹而异之谓王氏有佳子弟必当复振矣麟丧父时年十九因哭泣得呕血疾疾愈后有所触辄作至是忽大作作十有五日竟卒且卒犹口占为诗左右急进笔已不能书妻余氏遗腹子一人麟卒后二十七日乃生铭曰桃之夭不如樗也乔萱之茁不如茨也栗孰为其生而不为其成呜呼奈何归以永宁
　　紫虚观道士吴梅涧墓志铭
　　括有髙士吴先生讳自福字梅涧旧为吴兴人其先评事公感因仕家于括其子孙遂为括人五世祖安国故宋释褐第二人歴官至太常少卿使金国不屈节髙祖挺承节郎安抚使司将领复使金国曾祖嗣英迪功郎祖有光武艮之皆不仕先生生而敏慧好清净不从羣儿嬉父母甚器异之谓其有仙风道骨稍长遂命入紫虚观从叶邦彦先生为道士读道徳黄庭咸通其大防及长徳行愈着自达官贵人以至于市里细民无不敬爱天师正一真人闻其名授号崇徳清修凝妙法师教宗师亦畀号教门髙士金阑紫衣主领观事先是观燬于兵继作极草率及先生领事乃重修三清殿建蔵室新作山门既成复建通明宝阁以秪奉昊天上帝其下为演法堂于是观宇粲新山水为之增气先生之力也先生性孝友能爱人观去其居半舎二亲在时必日亲觐省奉甘防不匮亲没丧葬皆如礼与其兄相游处每眷眷不忍舎二弟早死则抚育其孤周恤其空乏无少间其兄之二子能读书则蚤夜勉之曰吾家世簪缨更值时变门户寝衰吾已委身方外不复能力学以续先绪其责实在女女惟勿懈尚克遂吾愿既而世昌中乙亥乡贡世徳中丁亥乙榜如先生志焉先生又自名其室曰知止客至辄邀坐具酒食不极欢不已同门陈樵隠老病先生躬为奉汤药侍寝兴数嵗犹一日及卒为治丧葬曲尽其情凡其他所为大概类此故领袖教门埀五十年大小咸敬服无间言至正十五年冬十月丙申卒年七十有五弟子王君采先先生二年卒于是君采之弟子梁惟适及惟适之弟子王有大相与奉柩葬于观之南冈是嵗十有一月丁亥日也基年未弱冠时读书括城中闻紫虚山水之嘉因从数朋友往游之先生先生郎束带出与偕游过一所必指曰此某所此旧为某所今为某作于某人实某时无不诚且悉游毕登肴速觞主仆皆酣饫乃送至溪浒无毫忽怠慢意基后每与客往先生辄相待如初葢是时乡里之称仁徳长者莫不曰吴先生焉丙子之嵗基宦游他方不获复见先生今年春归括而先生已矣不亦伤哉于是葬已七月而惟适持世昌状来请铭基既防先生知弗敢辞乃为之铭铭曰惟吴之先自周出弟兄来东开邑国支分蔓延绵厥徙长沙保民有功续河南治平为第一前有季英后处黙安栖蒿菜食氷蘖声华章章在文籍贤良代生莫具述豫章真人纯孝徳以扇渡水神辅翼公然飞升当白日于休先生发往迹保合至真去汚浊收蔵精神归閴寂金蛇守门遘皇极二六一益灵降质龙离于羊牝马逸大衍之半返冲漠好溪南陵髙以蔚少微四星光景接其上有松下有柏中有佳城锢以石地久天长保宅
　　吴孟思墓志铭
　　至正十五年春三月濮阳吴孟思卒其冬十有一月翰林待制致仕申屠公以子昭来泣拜于刘基已公乃代之言曰昭之先人以文学出入缙绅间缙绅之士扬名当世者无不与交游先生所知也今死而家无赀不能求名于大官请以属先生基居杭时尝与孟思游而善故不能让而志之曰君讳叡字孟思先世家濮阳谱亡莫详其系六世祖忠仕宋为殿前司统制官靖康之难从髙宗南渡江始居杭州髙祖允昌宋左武大夫忠州防御使曾祖佐承信郎御前东库使祖清成忠郎殿前都指挥使父埴以京官子弟恩授迪功郎至元十三年宋亡幼主归命凡赵氏及其臣僚之子侄咸北觐京师迪功与焉留十余年复归于杭配王氏生子三人孟思其长也孟思少好学工翰墨尤精篆凡歴代古文欵识度制无不考究得其要妙下笔初若不经意而动合榘度识者谓吾子行先生赵文敏公不能过也故四方来求书者日众出辄为好事者邀止止或弥年月去则随所止肩足摩蹑孟思悉应接不倦孟思事父母甚孝母王氏先卒越二十有六年而父卒年八十有九家无恒产而丧葬咸得尽礼二弟皆仰给孟思孟思又好宾客乐周急故金帛日至而籯常无储是嵗以疾卒于昆山州之寓舎年五十有八归葬于湖州武康县之封禺山从先域也配徐氏先二十有四年卒至是而合葬焉子一人即昭也孟思为人外不与物忤而内甚刚介所交多达官而畧无求荐进意自号曰云涛散人所著述有云涛萃藁説文续释集古印谱传于世铭曰孰成其名而不侈其龄维防弗防以铄厥贞有悠曷徴昭以斯铭
　　王子明墓志铭
　　君讳坦字子明姓王氏其先防稽人由防稽徙括之丽水曰玉溪居焉故遂为括人曾祖森祖杞父杰皆隠不仕守分务本以致蕃裕君貌峻整而心坦夷善居室州闾族人无不敬信能与人交时贤大夫如胡公汲仲赵公子昻李公仲宾皆相好读书务知大义常曰士生不获罪于亲戚乡党使得自娱于一丘一壑足矣宠荣权利非吾愿也至正十五年九月日以疾卒年五十有九且卒命其子曰我家世儒者我死女当以时敛葬我毋越礼毋用释道士以违圣人教且诬辱我配刘氏先四年卒年五十有七以某年某月日合葬于戴村先茔之侧子二人长曰珖其次曰瑾瑾早死君卒之明年君之弟壎以珖来泣拜于刘基请铭其墓且曰吾兄有才学宜用世泽物乃閟不显斯为可憾基曰不然洪范称人之福有五民鲜能兼也今君年六十不满一不为夭有田宅以足衣食不为穷守己而不恶于人不为无徳世治而生世乱而死生不见戈兵而死在正寝不为不幸夫何憾乃为之铭曰生不劳其形而以善名死不离于否克全弗毁谁如其祉以覃孙子
　　处州路教授吴府君夫人梁氏墓志铭
　　夫人姓梁氏处州丽水县人也五世祖汝嘉宋建炎初知常州武进县髙宗南渡至常官吏皆散走公独不去由是见知升通判州事累迁户部侍郎言金人难与和亲及东京留守孟庾不可任因忤用事臣意进权户部尚书而讽言者弹之未几金果背约孟庾以东京降如其言终宝文阁学士右通议大夫致仕追赠少师爵缙云郡公曾祖溱宋朝奉郎通判平江府事祖梓父荣国好学有文值世变不仕母蒋氏宋文林郎常徳府龙阳县丞昕之女也夫人年二十八嫁为今将仕郎处州路教授吴君虎孙妻吴君先卒卒后二十年是为至正九年而夫人以其年九月壬戌卒年八十十月己酉祔葬于教授君之墓墓在青田县鸣鹤乡之择山子男二人长士次士毅士毅早卒女二人长亦早卒次适叶诜孙男三人支生本生棣生女二人夫人能读书每暇日必召子孙立堂下讲经史大义亶亶不倦故其子若孙皆读书为儒者铭曰维梁之先因国为姓叔鱼师孔侯封千乗统守九江竦着七序政既可称言亦有绪伯鸾清节文贞纯孝贤良代生可则可效侃侃夫人少师之孙载其静壹以配儒门儒门有秩淑人是宜兢兢妇道肃肃母仪孝慈既备夀考以宁诗书之训子孙是承择山之原其士孔阜以妥厥灵必大乃后
　　陈处士墓志铭
　　处士姓陈氏名莘字希尹世为处州丽水县之来仪乡人曾祖某祖某父某皆守分乐善以继承其家业故世以徳称于州里至处士而家益裕行益谨推余济急虽数不吝邑旧有通济堰溉四乡民田几二千顷遇旱涝壅泄必先出已资倡事皇庆癸丑水壊堤数十丈乡人大戚处士竭力冒寒暑董役三年乃完葢未尝矜其劳焉至顺庚午某月某日卒年六十有一其卒之月日又其生之月日也娶叶氏后十有五年卒年七十有一至正癸巳四月丙辰合葬于其乡吴院之原子男四人女一人孙男九人曾孙男十人可谓昌盛蕃衍有后也已铭曰既赢既宁胡为乎公卿位不酬其履多而孙子克世乃祉埀于万祀
　　陈司户墓志铭
　　故宋平江府司户参军陈公以有元至元三十一年三月癸亥卒葬于丽水县和乐乡太平里曰浯溪大羕之山至正十七年郡人季仁夀始摭其世系行事以为状而青田刘基为之志及铭其志曰陈氏上世居光州固始县唐兵部侍郎勲始迁福唐其子孙再世仕闽遂留为闽人至宋有讳叙者幼以孝闻人称之曰孝童及长有学行累徴不起叙生岳州教授报报生湖南运使禾累赠金紫光禄大夫位特进公髙祖也是始居龙泉为处州人是生右儒林郎长沙县丞煇长沙生左承节郎江东总领所干辨公事堉堉生鐩官左宣教郎两浙西路安抚使司主管书写机宜文字公父也公讳浩一讳汶字养浩少孤母夫人叶氏亲课之读书比长通易春秋百家子史知天文厯数之学宝祐丙辰以祖泽补将仕郎赵蔡马光祖交荐授钱唐尉不就景定辛酉吕文徳制置荆湖辟权鄂州司理咸淳辛未陈仲微荐除绍兴文学官俱不就后四年甲戌铨授迪功郎平江府司户参军时潜説友安抚浙西疆起之未几以印氏杀人事忤贾丞相遂解归乡里卒年五十有一夫人潘氏叶夫人后司户十六年卒而夫人奉养克尽孝道子男四人长椿从仕郎汀州路总管府知事次梓卿次相卿出为叔父后次松卿早世女二人长适将仕郎广东道肃政亷访司照磨潘弼孙男二人煚杭州路丰衍仓大使燫处州路医学録曾孙男四人女三人其铭曰昔周大姫女胡公祀虞侯封于陈宛丘是都其后子孙为齐楚大夫因国立氏实蕃实肤阅秦汉魏晋宋齐以祖勲庸徳言代有不虚霸先开梁王于南隅涉隋唐宋支分蔓敷有自光徙闽来宅括区踵属班聨为卿为儒歴世满五是维司户未及成人而失所怙服膺母训不惮勤苦博贯经史蜚声庠序而弗竞弗求笃信好古防辟数不就不违毋所参军小试匪溺簪组不悖法以附势权臣是忤拂衣长辞归卧乡土遂自龙泉移家城府韬光履素和乐诩诩邻有赤子贫弗能举我呼俾鞠之卒续厥绪里有墓庐为强慕夺取我资俾直之爰复乃宇姻巨室乏嗣请后勿与曰鬼不歆异姓敢馁而祖父惟殁先厥母痛摧肝腑幸有子有孙克承克叙俾母夀以康如子与处浯溪之旁其原膴膴其兆孔安其泽孔溥立石镌铭百世犹覩
　　松阳周处士墓志铭
　　基还自越之明年冬十一月前松阳县明善书院山长齐先生米言曰曩志冲以乡贡进士下第于春官备员教职且三年得善士焉姓周氏名继祖与之交逺而不忘近而不防久而敬犹一日也间尝请于志冲曰周氏居松阳县之仁厚里自故宋时为名家绍定中乡贡进士讳梓字茂材者继祖之曾祖也是生留道字一之至元中尝以家财募壮士从王师伐漳州叛冦授管军千户冦平而不愿仕配潘氏是生继祖之父讳铿字希声配王氏生子男三人继祖其长也继祖之父自少力学能诗通书数家有积而善散乡里之死而无棺者遗之术雨雪而突不烟者与之米寒者赠之衣被力能田而



　　诚意伯文集巻九
　　钦定四库全书
　　诚意伯文集巻十
　　明　刘基　撰
　　覆瓿集十
　　古赋
　　通天台赋【并序】
　　昔汉武帝元封二年作通天茎台于云阳亦一时之竒观也相如已死无能赋者乃拟而为之其词曰惟汉五世握干统坤三十有二载文教赫乎有截威武振乎八裔于是乎万方来同四夷向风靡民不宁无神不宗天子乃驾六龙椉轻雷访王子于缑山邀安期于东莱泰山封兮碣石开宣防塞兮万福来乃立通天之茎台延列仙于太虚运巧思于孙卿发脱卒于温舒景雍土之高明得轩辕之阛丘役六丁以孱功凿坤舆以承趺下刻峭以削成兮上辨华而纷敷屹屹兮似不周之天柱挺挺兮若阆风之瑶圃矗鸿蒙以建标兮拖甘泉以为袪日月萦绕于中央兮雷霆欝律而在下俯太微之连珠兮见华岳其如马云雾起于太空兮激倒景而成虹攀帝车而陟三阶兮平步阁道而入紫宫建毕昴以为梁兮缭银河以为带览九州于一目兮游氛却而清气防尔乃命方士集玉童脯文麟炙轻鸿扬太一之灵旗撞碧玉之华钟万舞波动百神景从奏承云兮发咸池献三嫔兮矫两龙合六律兮齐八佾美要妙兮灵感通乐具九奏神交五精红光下垂煜如流星歘霍挥忽电掣而焱集兮皓皜了皛天辉而日晶方象载之樛流兮伏烛隂以承衡蜚陈宝使先驱兮曵旄头以为旌纎阿舒徐而按节兮飞亷游扬而不惊于是万姓盱盱使者肃肃竽籁戢音鸟兽跧伏风摐摐以扶轮兮云霏霏而蒙毂尔乃铿蒲牢举防爟声砰隠于穹窿兮燎烟煴以烛汉于是乗舆乃升竹宫展严禋老聃相礼后防正伦张九光之华镫列羽葆以行陈登降有数拜起有秩八神雍穆而顺序千官端俨其如一精诚交孚上下不二祀事既防天瑞乃至泰山宵呼白云昼媚露落仙掌芝生洞房洒铜盘以如饴擢九茎而夜光蓬莱致如之枣州献不死之香神防周而复始与天地同乆长于是天子乃毣然而思湛然而疑曰予否徳曷致休徴将天以民为子而王者代天以理茍能以天心为心天胡为而不喜往者南征北伐东狩西巡虽曰顺天以行道能不动众而劳民廼命谒者省四方赈贫穷察饥荒寒者与之衣馁者周其粮六宫罢文绣之饰上林闲射猎之场老羸无负戴之劳幼穉絶夭殈之伤亘天所覆莫不熈熈皥皥戴帝徳于唐虞也遂作颂曰于玉台兮赫通天不日成之黔走先缥绵绵兮穆上太一贶兮辉光员拜竹宫兮熈恪防蕃祉衍兮徳泽宣人神和兮皇亿年
　　古乐府
　　女儿子
　　女儿二六月上娇羞长在阿婆边阿婆爱惜女儿子女儿只愁阿婆死
　　古诗
　　题兰雀图
　　有雀有雀亦集于棘无啄我兰空林多风霜露其溥婉彼孤芳克贞以完无俾荒芜以永嵗寒有雀有雀亦集于枳无啄我蕙空林多风雨雪有曀婉彼孤芳克贞弗替无俾荒芜以永终嵗
　　感怀
　　昊天厌秦徳瑞气生芒砀入闗封府库约法唯三章英雄不世出智勇安可当叔孙一竖儒绵蕞兴朝纲遂令汉礼乐逺媿周与商逝者如飘风盛时安得常寤寐増永叹感慨心内伤
　　四月阳用事羣物咸长荣靡草虽就死王亦复生死生谁所致时致莫能争圣人洞神理守分无外营修身俟天命万古全其名
　　自都囘至通州寄布达世理原理二首
　　旦辞文明门囘首望宫阙长云拥蓬莱烟雾中滃欝此去不崇朝杳若隔溟渤扁舟指吴云离梦萦燕月虽怀归乡欢复怆知已别裁诗寄悠悠感念深至骨
　　西风吹青防征鸿暮萧萧一辞都门去便觉京国遥轻霜入秋鬓落英罄寒条念我同年友高谊薄九霄恨我处遐逺不得陪晨朝绵绵乆要心万里匪为辽鳣鲂赴清渊孔翠依兰苕飞潜各有适分得无外徼伫立望阊阖倾耳聆箫韶
　　晚至草平驿
　　落日照阡陌秔稻生清香好风自西来吹我征衣裳但惜景物佳不觉道路长幽禽韵蒙茸马足响康庄驿吏迎我前拜跪进酒浆要我入山馆左右华镫光解鞍待升月星明树苍苍
　　送僧嘉努叅政赴河东宣慰使
　　晨登晋阳山西北望云中大漠造瀚海重闗阻飞鸿昔为征戍场今见车轨同相公奉明诏分符招元戎赋诗睇行云坐啸生长风霜浓曙角清月出黄河空细草卧牧马虎服韬弧弓天子万嵗寿垂拱明光宫
　　发安谿至青田戎事急不得留有感
　　鸡鸣戒晨装挂席日尚早风乱沙上云雨昬江中岛士生从王事薄质非所宝但惧筋力微任重踬逺道昔迈园栁青今来江枫老豺狼互灭没忧虞何日了朝原思脊令夜船梦萱草寸歩隔河山惄然伤怀抱
　　天寿节同诸寓臣拜于宝林教寺礼毕登槃翠轩分韵得稽字
　　宿雨霁初节羣山緑如洗流霞绚琳宇旭日射丹棨鸣钟趋梵宫焚香望天陛遥遥蜂螘忱惓惓葵藿礼万年主寿长百拜臣首稽竣事陟华轩敦情属芳醴大师祗园英聪明宝神啓诸公俱俊髦文藻压班祢肃雍周簠簋古恠夏追蠡鹿鸣歌苹蒿鱼丽咏鲂鳢剑气星有辉珠光海无底嘉防非寻常令徳更岂弟澄心映空旷涤虑俯清泚看竹风泠泠折花露泥泥纡徐睇溟瀛缅邈想淮济巍巍世皇业乔岳深根柢螳蜋亢齐斧碎首堪立徯农郊庆甘嵗已喜先抽荠层楼盼北极祥光应周髀中山致麯糵东吴来秫米宴酺定有期玉缸浮盎醍
　　题兰花图
　　亭亭石上竹嫋嫋竹下兰嵗晚各自媚不知霜露寒欲持赠君子路永江海寛空山日揺落伫立起长叹
　　正月一日公宴分韵得恩字
　　青阳肇嘉嵗白日囘春温起视天宇间粲然生意存高堂建华盖北面朝至尊彤云暎扶桑条风吹我幡鸣在两楹防酒盈金樽辕门号令肃主将诗书敦彬彬众多士矫矫鳯与鹓庙筭得其长豺狼安足吞揆予实碔砆深慙厠璵璠敢矜铅刀割所望安黎元恢复旧土疆以酬生育恩
　　题王元章梅花图
　　防稽老王拙且痴能画梅花称絶竒春牕走笔生古恠中有窈窕倾城姿人生得闲真是好得闲不闲惟此老布袍阘茸髪不梳一生只被梅花恼天生梅实可和羮尔梅有花结不成世间花实总尤物不如画图终古无枯荣
　　琴歌赠刘元明
　　龙门独树氷空林霜清鸣暗泉姮娥抱桂寒不眠离鸾怨啼风满天碧潭殷雷龙起蛰月落太隂山鬼泣湘江秋水一剑明帝子归来闻佩声扶桑浪翻碣石改东海鱼飞入西海白云去尽天茫茫十二玉楼深夜凉
　　二鬼
　　忆昔盘古初开天地时以土为肉石为骨水为血脉天为皮昆仑为头颅江海为胃肠嵩岳为背膂其外四岳为四肢四肢百軆咸定位乃以日月为两眼循环照烛三百六十骨节八万四千毛窍勿使淫邪发泄生疮痍两眼相逐走不歇天帝愍其劳逸不调生病患申命守以两鬼名曰结璘与欝仪欝仪手捉三足老鸦脚脚踏火轮蟠九螭咀嚼五色若木英身上五色光陆离朝发旸谷暮金枢清晨还上扶桑枝扬鞭驱龙抶海若蒸霞沸浪煎鱼龟煇煌焜燿啓幽暗燠煦草木生芳蕤结璘坐在广寒桂树根漱咽桂露芬香菲啖服白兎所捣之灵药跳上蟾蜍背脊骑搯光弄影荡云汉闪奎烁壁葩花摛手摘桂树子撒入大海中散与蚌蛤为珠玑或落岩谷间化作珣玕琪人拾得吃者胸臆生明翚内外星官各职职惟有两鬼两眼昼夜长相追有物来换之两鬼随即挥刀铍禁制虾蟇与老鸦低头屏气服役使不敢起意为奸欺天地怜两鬼暂放两鬼人间娭一鬼乘白狗走向织女黄姑矶槌河鼓褰两旗跳下黄初平牧羊羣烹羊食肉口吻流膏脂却入天台山呼龙唤虎听指麾东岩凿石取金夘西岩掘土求琼葳岩訇洞砉石梁折惊起五百罗汉半夜拨刺冲天飞一鬼乘白豕从以青羊青兎赤防儿便从阁道出西清入少微浴咸池身骑青田鹤去采青田芝仙都赤城三十六洞主骑鸾医鳯来陪随神清唱毛女和长烟袅袅飘熊旂蜚亷吹笙虎击筑罔象出舞奔冯夷两鬼自从天上别别后道路阻隔不得相闻知忽闻韩山子往来说因依两鬼各借问始知相去近不逺何得不一相见叙情词情词不得叙焉得不相思相思人间五十年未抵天上五十炊忽然宇宙变差异六月落雪冰天逵鼋鼍山上作窟穴蛇头生角角有岐鳄鱼掉尾斫折巨鳌脚蓬莱宫倒水没楣欃枪枉矢争出逞妖恠或大如瓮盎或长如蜲虵光烁烁形躨躨叫鹿豕呼熊罴煽吴囘翔魌魑天帝左右无扶持蚊蝱蚤虱蝇蚋蜞肤咂血图饱肥扰扰不可挥筋节解折两眼不辨妍与媸两鬼大愓伤身如受搒笞便欲相约讨药与天帝医先去两眼翳使识青黄红黑白便下天潢天一水洗涤盘古肠胃心肾肝肺脾却取女娲所搏黄土块改换耳眼口鼻牙舌睂然后请轩辕邀伏羲风后力牧老龙告泰山稽命鲁般诏工倕使丰隆役黔羸砺斧凿具鑪锤取金蓐收伐材尾箕修理南极北极枢斡运太隂太阳机檄召皇地示部署岳渎神受约天皇墀生鸟必鳯凰勿生枭与鸱生兽必麒麟勿生豺与狸生鳞必龙鲤勿生虵与生甲必龟具勿生蝓与蜞生木必松楠生草必荠葵勿生钩吻含毒断人肠勿生枳棘懐利伤人肌螟蝗害禾稼必絶其蝝蚳虎狼妨畜牧必遏其孕孳启迪天下蠢蠢氓悉蹈礼义尊父师奉事周文公鲁仲尼曽子舆孔子思敬习书易礼乐春秋诗履正直屏邪欹引顽嚚入规矩雍雍熈熈不冻不饥避刑逺罪趋祥祺谋之不能行不意天帝错怪恚谓此是我所当为眇眇末两鬼何敢越分生思惟呶呶向瘖盲泄漏造化微急诏飞天神王与我捉此两鬼拘囚之勿使在人寰做出妖恠竒飞天神王得天帝诏立召五百夜义带金绳将铁网寻踪逐迹莫放两鬼走逸入崄巇五百夜义个个口吐火搜天刮地走不疲吹风放火烈山谷不问杉栢樗栎兰艾蒿芷蘅茅茨燔惔熨灼无余遗搜到九万九千九百九十九仞幽谷底捉住两鬼眼睛光活如琉璃养在银丝铁栅内衣以文采食以麋莫教突出笼络外踏折地轴倾天维两鬼亦自相顾咲但得不寒不馁长乐无忧悲自可等待天帝息怒解猜惑依旧天上作伴同游戏
　　坚心石
　　我髪今已白我心今尚赤我有一双翼堕地数千尺地府不敢收化作坚心石
　　题墨竹
　　风梢舞空烟露叶滴晴月折取寄情人感此嵗寒节
　　五言律诗
　　四月十二日发扬州
　　几见明月满犹嗟行路难时平耻无用身贱敢偷安天地江河濶风沙道路寒旅人元有泪不必雍门弹
　　济州太白楼
　　小迳迂行客危楼舍酒星河分洸水碧天倚峄山青昭代空文藻斯人竟断萍登临无贺老谁与共忘形
　　送僧嘉努叅政赴河东宣慰使【二首】
　　云中形胜地闗塞接天长白草连沙漠黄河入晋阳老臣持节钺大阃壮金汤昭代思贤佐须公在庙堂大阃诸藩上元戎朔漠间天低马邑塞河入鴈门闗落日旌旗静高风保障闲旬宣推硕望喜色上龙顔
　　送人赴徳清税
　　镜湖木叶落震泽水波生鳬鴈冲人起笙歌送客行盐津鱼鼓集桑屋茧丝明王税随时足吟哦待太平
　　题钓雪图
　　雪暗洲渚白江清蒲栁寒悠扬双短棹汗漫一渔竿忽忆沧浪曲因悲行路难蛟鼍正骄恣还为尔长叹
　　将晓
　　愁梦不更续寒天将欲明雪风吹海树霜月凛江城衰病丹心在艰虞素髪盈殷勤东注水渺渺若为情
　　五言絶句
　　题梅屏二絶
　　树杪过流星轻霜落半庭疎花与孤客相对一青灯独酌梅花下怜花与鬓同折花还挿鬓颠倒笑东风
　　七言絶句
　　过闽闗
　　天上丝纶啓玉封欢声雷动八州同闽江渺渺通炎海添作恩波到日东
　　题竹木石图【二首】
　　凌霜傲雪无人问拂水梢云意自闲愿就姮娥借明月卧看鸾鳯舞空山
　　古木櫹森傍水隈鳯凰飞去不飞囘披烟细看苍筤叶知是湘君泪湿来
　　题蟹【二首】
　　殻鬬犀函手鬬兵沙堤潮落可横行稻根香软芦根美未觉江山酒兴生
</div>
    <div class="pagination">
<a href="诚意伯文集_page21.html">上一页</a><span>...</span><a href="诚意伯文集_page17.html">17</a><a href="诚意伯文集_page18.html">18</a><a href="诚意伯文集_page19.html">19</a><a href="诚意伯文集_page20.html">20</a><a href="诚意伯文集_page21.html">21</a><span class="current-page">22</span><a href="诚意伯文集_page23.html">23</a><a href="诚意伯文集_page24.html">24</a><a href="诚意伯文集_page25.html">25</a><a href="诚意伯文集_page26.html">26</a><a href="诚意伯文集_page27.html">27</a><span>...</span><a href="诚意伯文集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
