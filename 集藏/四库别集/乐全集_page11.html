<!DOCTYPE html>
<html>
<head>
    <meta charset="UTF-8">
    <title>乐全集 - 第 11 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐全集 - 第 11 页/共 22 页</h1>
    <div class="content">　　臣尝读前史率以臣下敢谏为美盖斥时之忌犯主之顔色人臣最难事臣不佞待罪谏曹涉赤墀歴文陛以望清光者无虚月矣论事无指切无疎谬无不防收威容受窃自惟遭时之幸而龊龊浅致闇于大道不能激昻风义有所感发愧不任职为公朝羞夙宵以虑纾过责者略条三事以闻惟陛下留神省察伏以今日之事最切者在乎明赏罚辨欺诬通谋议审兹三者则内可以正轨度外可以遏寇虐致治之本致效为速何谓明赏罚臣闻善为国者必先正赏罚之分赏罚必行则人以生为辱以死为荣人不畏死举天下易于反掌况以讨贼乎及驾驭失所纪律不振则以侥幸为赏姑息为罚虽赏而士不知恩虽罚而下不畏威上习因循下怀顾虑则人将援其手而不前况使之赴患难乎自西边骚动事之三年矣贼昊虽骁猾一鬬将之材尔非有逺图大志英雄之略其幸者资适逢时而巳时乆人寜戎备不戒庙堂无受成之算疆圉乏制胜之防自延州之围好水定川之败覆军杀将沮丧威灵皆由自驱师徒投之死地当总帅之重无待罪者朝廷专用姑息莫正其罚且自贼始叛授夏竦旄钺韩琦等副之统制四路并防诸将凡三大举竒轮不返使封豕长蛇肆践食之暴边亭千里萧然一空赋输兴发天下被其劳交党株连公议不立至于不得巳但解其总帅以所居官内徙便郡而巳又如并州比缘贼入麟府朝廷以方面之重难于谋帅遂以名使杨偕寄任方面而处事踈略陈请谬悠骇于人听夫麟府辅车相依而为河东之蔽无麟州则府州孤危国家备河东重戍正当在麟府使麟府不能制贼后则大河以东孰可守者故麟府之于并代犹手臂之捍头目也而其上议欲弃其地既知才之不足用也顾犹以近职领河北重藩如是而欲收功是北辕而适楚也及乎锋镝之下矢石之前奋命小臣论功行赏一资一级分毫析铢惟恐比例之过臣观歴代英主良臣用赏罚之理盖威罚之行当自贵者始恩赏所被当由贱者先故罚一贵臣当其罪则天下惧赏一贱士当其勤则天下劝臣不敢烦引往事我朝祖宗之所以驾驭臣下操威恩之用其事耳目所接也往往能言之陛下万机暇时试广访逮必有得也凡大赏罚人主之事非圣心自出臣下不敢任之以故侥幸姑息生于依违即欲杜侥幸之门革姑息之弊惟在陛下于议赏罚之际少垂主断尔罪罚所当加勿以贵要而隠忍恩赏所宜及勿以微贱而轻废拟议一立勿容奸谗巧言荧惑变乱则恩威明矣何谓辨欺诬方今之弊人以侥幸为心政以姑息为用正谓欺诬得行也夫欺诬得行则大臣惧方且自营救于谗毁之间而不保又何暇旌别淑慝脩明宪度者哉今俗大率宿贵之臣辄以身下后辈矫情饰貌习伪成风损美化败善俗朋比以彚下凌上替比者亦有以善诬结天心冀用事矣陛下竟不登于大用士大夫之有识者是以知陛下之渊衷大智无不通照其情状信奸慝之不可为也然其风犹未之尽革者盖左右近臣犹有以疑毁废者舜曰朕嫉谗说殄行盖谗人在朝舜所不免孔子曰逺佞人陛下既推防佞而逺之惟复起用以谗废者则天下无贤不肖举知浸润邪说之果不行且以安臣下之心使厉志竭精有心报効者无悼后害事有不令而从兹之谓巳何谓通谋议国家承五代之弊有不能革者军国文武之事分领于中书枢密院唐代宗时兵兴军事繁多故于禁中专遣内臣典中外文奏谓之掌机密事梁氏始置使名五代时枢密院与中书或合或离入国朝遂分总天下之务对为二府由是军民异政文武殊用命令乖戾更为彼我夫天下之事何尝不以同而成异而败乎平日无事苟可因循有为之时斯害也巳昔祖宗三圣威灵独运各延图议断主乎一陛下冲执谦徳推委仰成柄用既分事揆必隔陛下诚能矫往弊稽旧典合二府一政事真大公之盛举也即若重前规难改作臣谓应枢密院事宜与中书合议使理道相通惟事事乃其有备有备无患故臣曰通谋议意在此也凡此三事今日切务恩威明则边臣奋欺诬辨则朝廷清谋议通则政事平而命令一皆治道之急者臣猥以孤微当得言之地所恨知不足以造微材不足以成务敢进一得冀禆万分
　　论请通中书枢密院事
　　臣窃以朝廷政令之所出万事之夲原一统于中书若枢密院则古无有也起于后唐权宜之制因循相承兵柄寖重乃与中书对秉衡轴至于分军民为二体别文武为两途宣勅并行议论难一事无任责更相顾望自古为理患在多门况今二府之中岂尽材猷之士朝纲内弛边事日生西戎北敌交有凭陵中夏之志财用殚窘百职旷废此时庙堂之上岂容非材夫欲朝廷尊边事寜其要在乎拣别大臣才不才而已矣陛下若去不才之人又复谁当进用若使宴安朝列容身养望者优游备位则劳臣益解体武士益离心兹事体大实在详察谓宜详求利害稽复古制省枢密院归于中书若又重于改为则莫若通枢密院之职事于中书见任枢密院使副才者留之不才者去之其诸房吏史且皆如旧措置施舍徐更图议是足以一政事之本重赏罚之权汰冗滥之员塞侥幸之望改而张之不伤体裁而成之不动众陛下幸与一二宗臣旧老深图此议有益于国愿断自圣心行之【时降制以宰臣兼枢密使】
　　请不罢两府聚防商量公事
　　臣伏见宰臣贾昌朝陈执中等乞解兼枢密使巳降诏允所请自古已来歴代之制三公之职无所不总国初中书枢密院两相兼领臣窃详其时盖是后周世宗深意欲合二府以复唐旧及范质等罢其职遂离事体两分谋议不一总于主断实烦柄驭比以隣敌构患边防多警始命宰弼关决机务国论粗合习以为常今疆虽即渐宁戍守未能解备御北国如御虎饥则噬人养西戎如养鹰饱且飏去两相既罢去此职退朝必更不聚防便如路人往来杜絶今虽有处分凡干军国机要及边陲事宜令依旧同共商量施行又缘朝廷举动惜体中外人情易揺三边忽有小虞两地即须聚议便是非常之事逺动四方之疑合固易离离则难合今圣恩已听昌朝等解罢使名即密院文书自不通署诸房事务亦罢呈禀臣愚以为其边防奏报军马机宜依旧常且聚防每事并皆同议于后或有警急庶务得以周知傥值有事商量亦免动人视听若或圣心采纳乞特宣谕施行
　　请令两府聚防商量公事
　　臣伏以中书枢密院分掌军国之务其于朝廷本实一体若其逺计长虑思患预防谋议相通事始克济庆厯二年边陲多故陛下深惟事体思适机宜始命宰臣兼枢密使凡干边事使同商量北国再平西戎欵顺亦由柄臣协议上赞睿明谋通事允此其效也昨者宰臣请解枢密盖由谦逺事权降诏允俞之时臣亦僭曾论列方今疆事粗定朝廷稍闲正是经营补缉之日未为宴安暇豫之时臣愚以谓中书枢密院执政之臣宜时聚首同议朝务讲求得失至于边防处置将帅迁改中书治夲所当关预谓凡稍干大事并从防议而行所冀各尽公心上禆国体
　　请乘间召大臣论事劄子
　　近边鄙有衅朝廷多务仰惟圣虑岂忘忧劳然逐日视朝御前后殿各不过数刻自两地大臣以次进对急急呈文书而罢至于论道经邦则未暇也今髙秋气清宫殿凉爽臣愿陛下燕闲之余延召大臣从容赐坐与之图议天下之事则治乱得失尽在几席之上矣臣观今天下之势可与之安可与之危安危之势顾陛下力行之何如尔且帝王之体如天之行健不息如日之髙明溥照深处宫禁自取蔽隔此隂沴之变所以作也惟陛下特开睿鉴谅纳愚衷
　　论治道先后
　　臣闻今中外之议者莫不以羌戎之警兵赋之急为当世要务臣窃以为凡歴代治乱安危之所起不在边徼之外盖尝在户牖之间尔故臣所献愚言先陈近事伏惟陛下少留神虑臣闻礼曰古之圣人欲明明徳于天下者先治其国欲治其国者先齐其家欲齐其家者先正其身何谓先正其身昔商中宗严恭寅畏治民只惧不敢荒宁文王卑服以念稼穑之艰难不敢酗于酒徳乐于逸豫自朝至于日中昃不遑暇食用咸和万民彼圣人者不惟躬自菲薄兢兢治道亦惟声味逸欲非养身之益故务为勤俭退从淡素具示爱民之意其实有自爱之道焉恭惟陛下春秋鼎盛临御日长虽三灵保祐而国嗣未立臣愿陛下上思宗庙社稷付授之重下念中外士民系属之心保爱圣躬配天悠乆省诸无益之乐移为居安之虑神怡于穆清之外福及于照临之表此谓正身之道何谓先齐其家使夫宫闱有礼之谓也自景祐巳来嫔御之列行非婉顺辄斥逺之天下之人皆知陛下庙社之为重而不爱其所私盖患防未然悔生所忽斥逺之事非宜数也不若节之以礼制之以义叙进良淑无昵贱微诗曰文王刑于寡妻以御于家邦易曰正家而天下定此所谓齐家之道何谓先治其国大臣百职之谓也伏以近岁边陲用师指纵受成实在二府凡所除拜宜使将帅心服物议称惬然后朝廷尊重成功可期如其不然则堂陛不崇中外失所瞻望矣成命遂事臣不复论至于才与不才固亦何逃圣鉴又自景祐之末纲维潜弛上下苟且人素姑息怙权相比爱憎相夺立朋党者有之漏泄机事隳挠朝政专已见者有之陛下知臣之明既照见其情状稍去其弊矣傥更振厉纪律审详邪正则宪章脩举百度用正此所谓治国之道臣以庸昧擢从疎逺今日乃始陟文陛望清光指事剖诚不识忌讳万分有补百死无悔
　　贡院请诫励天下举人文章
　　臣闻文章之变盖与政通风俗所形斯为教本国体攸系理道存焉况今官才专取辞艺士惟性资之敏而学问以充之故道义积乎中而英华发于外以文取士所以叩诸外而质其中之蕴者也言而不度则何观焉伏以礼部条例定自先朝考较升黜悉有程式自景祐元年有以变体而擢髙第者后进传效因是以习尔来文格日失其旧各出新意相胜为竒至太学之建直讲石介课诸生试所业因其所好尚而遂成风以怪诞诋讪为髙以流荡猥烦为赡逾越规矩或悮后学朝廷恶其然也故下诏书丁宁诫励而学者乐于放逸罕能自还今贡院考试诸进士太学新体间复有之其赋至八百字已上而每句有十六十八字者论有一千二百字以上策有置所问而妄肆胸臆条陈他事者以为不合格则辞理粗通如是而取之则上违诏书之意轻乱旧章重亏雅俗驱扇浮薄忽上所令岂国家取贤敛材以备治具之意耶其举人程试有擅习新体而尤诞漫不合程试者已准格考落外窃虑逺人未尽详之伏乞朝廷申明前诏更于贡院前牓示使天下之士知循常道臣典司宪度复预文衡敢此敷闻伏候进止
　　论中书议事
　　臣观古今治乱之变在上下之势离合而巳上下之事合事无大不成上下之势离事无小不败况近司辅臣股肱同体协恭和衷岂容乖异窃闻中书奏事争辨御前连日纷哗中外喧骇其于事理必有曲直伏以中书政本其所拟议即为命令无作好恶是谓皇极各徇所执何以适治歴代败乱之兆皆由朝廷立彼此之论而巳彼此立则朋党分朋党分则胜负生胜负生则攻夺作攻夺作则败乱之所以起臣愿圣心深鉴于此缘中书议论之事颇密外传不审不敢以为言故陈理乱大体而巳
　　论小臣妄投封章讪上事
　　臣闻下轻其上贱人图柄则国家摇动俗用不静春秋之义以贵治贱不使卑陵尊左氏传曰下陵则上替陵替之渐不可长也窃惟近岁以来时风寖敝是非起于憎爱毁誉移于朋党贵而尊者畏讪诬之见及故待下之逾谨贱而卑者恃诋訾之可行故奉上之礼益倨更相姑息遂成气俗法制因兹不振堂陛由是益削且军国图议三事之职将相进退人主之柄即措置有乖于理体谟猷不允于人望朝廷固有迩臣列位谏官御史得言者众必有献纳岂容小人妄兹干议近如王预仕人卑品娄彻草泽狂生投匦上封恣斥朝政唐贞观中监察徐师合上书论执政不可兼数职太宗曰此人妄有毁谤欲离间我君臣流师合于岭外师合官为监察所言未为切害太宗流之盖所以重朝廷谨风俗也臣忝列諌官以言事为职岂欲杜塞羣论蔽亏聪明顾此等纎邪无益于政优容之不足以广言路崇长之足以损善俗伏乞降出预彻等所上封奏观其义理若显为欺罔侮黩经国即未能深示刑章乞且投畀遐徼庶使行险之人知所惩沮
　　请推捕荆南嘲咏长吏人事
　　近闻王某因言事官弹奏乞除外郡某比在荆南颇招流议亦由被人嘲刺所以播传京师庆厯三年尝降诏勅止絶匿名歌诗兼开告赏之令小人狡狯敢蔑宪章日来在位臣僚龊龊习为姑息逺嫌避怨以防多言风俗浇漓公道陵替事虽轻微实伤国体其撰诗讥刺之人乞下荆南密切搜捕必令推获以寘严科庶示四方知所诫惧
　　论赦前事
　　伏见近岁台谏及按察官等多发人积年罪状及有奏劾之事辄请不以赦降原减作法于凉甚非治道赦书之文云敢以赦前事言者以其罪罪之所以省刑夲而着至信也人之多僻其亦乆矣在于中人孰能无过若以一眚之故而为终身之累臣恐举世无全人矣既经赦宥许之惟新忽复追论谁将自保快一时之小忿失天下之大信相沿弊迹寖成险俗弃瑕録善义则不然伏望特降诏书明谕中外今后言事及按察官等不得发人累经赦宥之事及乞不以赦降原减上资忠厚之风允穆大公之化
　　请因郊庙致诚以谢灾异事
　　伏以礼行于郊乃陛下所以恭事天地严配祖宗而对越百神者也故非多仪备物之为贵在乎外致精防内尽诚志而巳自景祐五年郊礼之后灾异数作三辰失次于上五行作沴于下水旱流灾于内夷狄侵寇于外臣伏思陛下自揽宝图其难其慎恭俭之徳率巳无懈恺悌之化视民如伤宜乎三灵降休万国戴仰而天人之际未为顺叙者盖由左右中外百司庶职不能协心将救输诚徇公上承圣猷以臻至治臣闻禹汤罪已其兴也勃焉礼曰阳感天不旋日阳者君也言人君若发心致诚上感于天其为响答速不逾日臣愿陛下惟灾异之来其必有以因时郊祀斋居穆清上思祖宗付授基业之重下思生民托命頼庆之意逺思前代邦家兴亡之故近思朝廷纪纲得失之体内思宫禁帷幄左右之蔽外思戎狄边疆侵轶之患总此六思深存逺念书则思之于匕筯夜则思之于几席至于入庙与祖宗相见登坛与神只相接因蠲洁之荐致精防之诚引咎在躬祈天永命以示陛下知上天告戒丁宁之意庶乎上天知陛下寅畏脩省之心则感应之来必不旋日勃兴之福不独在乎禹汤窃惟宸衷明发攸宪愚陋所见岂能忖度缘臣职在规谏志存禆益近虑所及期必上达而巳
　　论郊庙三事【庆厯元年】
　　臣前所论请于郊庙致诚以谢天戒此乃内出于精衷者然祀享之礼在于内尽志外尽物外尽物者不贵乎物之多也在乎称礼而已臣近奉勅执事于郊庙故举所见不称礼之尤者三事以闻盖疑于典故别无讨论礼也者主于恭而已矣此圣心可裁正者也
　　一圜丘黄道
　　伏见圜丘昊天上帝皇地只用黄褥位祖宗配侑用绯位以示损于天地也皇帝板位及饮福位皆用绯褥示不敢逾祖宗也而自小次前设黄道升坛夫黄道之制不着于典礼臣窃详之盖以皇帝既解剑脱履用借步为洁既用借步而色用黄则是逾于祖宗褥位之制而又从升坛诸执事者盘辟廻旋礼容不肃至于襟袂委拂神位以避黄道故也且坛上既铺织罽为借臣谓自小次登午陛例可罽借其黄道特请彻之于礼为称
　　一小次
　　皇帝既行礼当就坛下褥位其小次之设皇帝奠币登献毎降即就次至于近侍左右辄幄后休坐则陪位百官不能不跛倚懈惰夫三年一郊礼稀旷矣而又恭防之不足非所以副陛下事天尊祖之意掌次周官所载礼有旧文若彻其帷蔽虚而不处即此变礼始自圣明后世有述矣
　　一祠官
　　凡祀事主于肃恭况礼行于郊庙若肃恭不足是谓黩祀臣于太庙见司徒升奉俎而俎巳入室命执事者复举以出乃始奉而荐之其不防乃尔又监礼之官终事不至有司莫诘御史不纠百执事之懈于位乃尔应缘祀事官虽于尚书省受誓戒徒习虚仪而巳请特降中防申勅御史台严加纠察以惩不恪右三事切于礼意事非难行上可以将陛下之精诚下可以正朝廷之彜典庶乎三灵来格百福飨臻倘防圣心特垂察纳即乞降出施行【中防彻黄道不御小次百执事不恭其职纠而正其罚】
　　郊禋赦书事目
　　録用近代有功邉将子孙
　　本朝将臣如杨业田绍彬曹玮张凝李允则等皆御寇守边名迹著者其子孙中器能可选任者各为升擢边任即门緖衰微仕籍不续推其近属量材録用礼曰继世以立诸侯象贤也存亡继絶春秋大之此足以示边臣之劝
　　邉上守将量与赐赉
　　郊礼应行事官及虽致仕而得陪位者内外诸军将校皆以例受赐边臣守将不预焉其缘边诸路极边守将谓宜等第量赐器币以均庆赉
　　边任臣僚
　　诸边除遣多避免者盖以穷塞之上危苦之地与江淮湖浙优便之例待之无异故审官铨三班常以罚谪补之若令极边州军城寨应选人等代还比常选格量与减举主考限磨勘转改未该磨勘者先次注家便近地有职田处班行使臣京朝官约此颇立优制如是人必乐行三边官吏可选则惠加于民博矣
　　麟府州城中百姓老弱之口不能自存者若愿渡河令即河东转运司分处于近里州县务令在济
　　麟府州患在储廪不属要在节食惜费其间居人既东渡河避寇就粮商贩亦应不至势必难以自存倘因赦文开此一意外示推恩内实减口若转运使能以经画处之得所则老弱之口内徙必多贼退还业兹亦权便
　　功臣许立私庙赐防
　　按唐制三品已上许立私庙赐门防今朝文武阶勲品髙者多难为一例如三朝配享功臣及曾为将相虽巳殁有功徳于世者今其子孙虽微不应立庙宜令史臣先具功状申中书畴其勲迹之著者许令本家追为修营见任将相固自如礼仍令礼官详定立庙典制颁下及赐之门防凡名器所以劝功勤章等威也若依令典则当赐者多受赐多则人不以为贵谓宜且以特恩示褒劳臣
　　京东税赋
　　应天府济单曹濮郓广济军等昨全无夏麦转运司不与减放租税朝廷知民力之敝令南京通判宗纯体量而巳后时督纳了足比秋复旱所收苗稼一二分又复不为蠲除因兹覃庆请与免放
　　河北两浙京东西或有流移令所在安存
　　右四道内两浙河北艰食尤甚宜令转运司多方赈救应与灾伤之地邻近郡县若有流移人户在其境内守令等务与安存量发廪粟以赒救之
　　郡县官吏率敛
　　比来朝廷虽降责王逵王隲等以惩聚敛之吏而近见奏报郡县犹以助军为名因缘为奸谓宜因赦书特与戒励使天下知诛求之暴本非朝廷之意
　　举人
　　前因庆礼推恩科埸年深累举之人令免解赴京至有数千里破产丐谒而至复令就试既乆废业试多不中辄复罢去咨怨道路且朝廷之意盖念其老而无成非复取其才能也若与便立程格令郡县勘会当如式者上其名一命文散酬其平生之劳免使奔驰进退失所于事差便
　　奏请赦书事节【皇祐六年南郊】
　　臣伏以夲朝之制常因大祀而布徳惠今郊飨在近大号所发敢効愚见少禆国论
　　一事请减定刺配刑名
　　伏以祖宗谟训以仁厚寛大为治夲其于刑罚尤所钦恤凡大辟之情法轻重小可矜者累圣加恩俾谳于有司率附寛比景祐中尝因赦文着为减定刺配勅以省报复之烦今庆厯编勅中配条目比前勅益多罪有等差故配有逺近械锢递送相望道路荆湖岭峡尤聚奸慝比者蛮寇猖獗亦闻此辈类多从恶若无厘革配不巳诚恐逺地寖成渊薮乘间扇动助成厉阶幸因赦书乞令诸路提防刑狱转运使与逐州军长吏各据配到人元送犯由详加拣别所犯情理稍轻者与直移就夲贯人情安土必差自顾惜流离咨怨为念必轻其编勅及续降勅诸刺配条乞别差官重行详定议从减除则刑夲少清民心胥恱非惟示仁政之大体抑以消逺方之衅兆也
　　一事请减均畿县税赋
　　伏以京甸者天下之根夲赋役者百姓之生命今畿内租税之制比四方最重输送之不给则辄托于水旱之灾以幸蠲放夏秋羣诉岁以为常且都城之内豪商大姓累赀居货以逐机利僭侈逸豫无所不至赋调所不加更徭所不及而农民服田力穑供税租给徭役仰不足以事父母俯不足以畜妻子同为王民而都门内外劳逸之殊如此又权豪之家凌夺贫细窜移税色轻重不均乞因赦文明谕恩意为择明敏朝臣据府县版图赋租名数重定税式稍从轻寛按地顷亩均其输入变折杂科率为定例仍制都畿之内严立占田之限无使形势侵并单弱此实彊榦之术扶夲之道也
　　请因郊禋肆赦招怀西贼劄子
　　伏以前景祐五年有事于圜丘西戎贡职不至始发衅端次年春遂构兵犯边杀掠吏民边将备御无防贼数入寇辄以胜归济其凶谋气焰益盛今自陜西四路河东麟府逺近屯戍输挽供给天下为之劳弊而觧严息甲未可以日月期也臣尝闻自边来者询贼中事盖今羌戎乃汉唐郡县非以逐水草射猎为生皆待耕获而食贼每防集资粮器用人自为备须岁年为计乃能一大举虽破城寨不能有我寸土也而又絶其俸赐禁其关市贼中尺布直钱三数百邉防守备缮完益固贼情见势屈自当改图然犹骑虎不可复下虽有悔心亦何由自通诚款朝廷虽欲招来若非时无名事亦难举倘因今来郊礼覃庆之时特开旷荡之恩示以绥怀之意或特降一诏或着之赦书其辞意大略则曰夫王者以天下为度含生之类罔不覆育况朔方灵武河西五郡声教所暨莫非王民顷自徳明巳来克保外臣之节朝廷眷待恩礼至隆去年元昊遣使人来称为夲藩推戴缘其附顺三十余年忽此奏陈不无疑骇见情未审遂至兴兵使边人不宁师徒暴露今亲郊上帝盛礼告成庆赐大行囚系尽释乃眷西顾恻然轸念亏于抚育吾甚伤之今后夏州或有使人至者人不得遏絶或有愿通于朝廷之意即令边臣受而上闻且泛告边臣以谨守封略罔或生事令牓而掲诸塞上或边臣之有威望者遣单使以朝防往为开谕足彰陛下徳义之厚无损朝廷威重之体且贼妄自尊大于巢窟中乆矣王者固宜以鸟兽畜之岂足与之辨名器等威之分哉贼若有悔祸之心称藩纳贡陛下优为封爵名号以服扰之出府库之余以歳时豢饵之使天下知陛下深诚逺虑为生灵计至于天地鬼神亦当助仁而佑顺仁者无敌于天下况一贼欤若贼悍然自恃凶愎不移亦足以骄怠彼心激怒我众边臣必曰天子之恩意如此贼无革心我不可以不奋身而为国致讨矣战士必曰天子不以贼之不义而必穷诛是哀吾属之乆戍也今贼无革心而吾属不可以不効命而鬬战矣自边之民至于天下之民必曰天子所以赦贼盖念赋役之烦扰吾人之困劳今贼无革心吾人不得不竭力以奉边矣贼党必曰天子幸加恩而不我诛也而其主苟不思焉是驱我于锋刃之下以济其欲而巳夫兵犹火也不戢将自焚使我怒彼怨贼有自焚之势则成败有所分矣今议者闻臣之说必难臣曰贼自入寇无不克何困之有今虽招怀之徒示国之弱贼肯革心乎臣请对曰昔迁贼之为边患也号为骁悍有谋略者陷朔方灵武国家丧地且千里而其众亦大弊尔时继迁虽不为六谷所杀势亦不支矣故其死时戒徳明曰尔当倾心归顺朝廷如一两表未防开纳但连上封章以祈见听故徳明款附毕世不渝今贼非迁比也不幸自其初叛而我守边匪人是故贼累得志而其众嗜为寇之利向使我无大败彼无大获而以贼之虐用其下寻应疲溃矣今朝廷处画边事守遏益固将卒用命财用不乏虽未能大残其众姑使来无所掠获即贼自穷蹙今先开其归路以为后图纵贼未怀与国何损必又难臣曰贼虽致款戎心可保乎即有其实边备得以彻之乎臣请对曰昔景徳初契丹大入河朔先帝亲驾北狩于澶渊北主始遣使议通和好俄又其统军达兰中伏弩以死和议遂定于时边陲可保戎心彻警备而谓继好至今之坚乎在朝廷所以抚纳控驭而巳今事边之费歳且千万用师以来系累杀戮几十万人故自古以来论边事者莫不以和戎为利征戍为害盖深念此也伏愿陛下延召二府大臣试详此议傥防采纳则生民之福实所系頼臣不胜区区之恳



　　乐全集巻二十
　　钦定四库全书
　　乐全集卷二十一　　　　宋　张方平　撰论事
　　西事谘目上中书
　　一冦毎犯边辄擒戮大将议者以为诸将各有亲随军队旧事凡丧主帅自有军法近事此令不行故将帅接战左右逃溃无以禁制在愚观之此是军中政令招讨经畧司所当处置昨好水之败任福等皆没士卒散亡既多故韩琦奏请招集朝议从之请既无状从亦非宜从则废法自于朝廷而收恩归乎帅府不从耶或以致不虞则帅府得以为辞而朝廷任其怨盖军中闻帅府之令矣忽有朝命特防三军必懐疑惧若遇冦之际进有败形退无生路势不委将降贼更恐倒戈内向夫将在军君命有所不受临机制宜间不容发岂有奏请往复数千里待命者哉谓宜特遣使者或明降诏书责问其情申戒于后此亦章朝廷防微之防折臣下图全之计者也
　　一贼连歳入泾原渐引而深杀掠老幼敺拥畜产焚荡舍屋民不得耕获树艺縁边篱落索然一空自镇戎军原渭等州城垣之外南畆萧条矣势且与保安延州相类此后供输转给公私益当大困汉法讁刑徒实边唐制徙罪人塞下今若令流巳上罪铸钱造印及诸为盗扺罪结羣冒贩禁利十人巳上明知贼情而过致资给匿藏受分如此等罪但为良民害情理蠧恶者悉徙其本身一房于边随口赡田令自给食然后为什伍之法使相保察别为条目付边臣以重法绳之所兾稍耕塞上空虚之地一四路分守其根本当在长安比来长安守备不设而骑冦每入渐深向使贼出上防乘胜豕突固可饮马于渭水矣谓宜置兵蒲雍之间以重臣镇永兴而委以应接诸路候知贼有防集路所由入事宜审的即量众寡部发应援贼退则引还本屯不惟壮根本之地遏奔冲之势又足以安关中之人心免边城之输挽
　　一贼每入防常以羸形诱我师将吏贪愚相蹑而入其伏中以败贼用此一防三覆王师即如昨三川之事若懐敏拥重兵依险要之地坚壁而勿与战令诸塞栅严备以守即贼遂敢引兵深入顿于坚城之下攻则势不能克留则无粮道可恃退而有重兵乘其后此岂与我持乆之势哉以是揣之必未敢越懐敏而趋渭州也故贼惟利速战多方诡计务以致我也况我屡北之众气索势衰贼骤胜而不骄法令明而众整愚常以为此贼虽无大志逺畧其实良将也以任福葛懐敏等抗之殆未可与之决胜负于一旦矣今制贼之术莫如勿与之战但能全师严守贼必不敢深入若轻有越轶而我以逸击劳以轻鋭邀重赍据要害以制胜庻几乎其有功也一窃思前后所以覆军杀将张贼气丧国威使边事至此未有劳还之期者其大失在于主将不亲临行阵传曰国之大事在祀与戎惟祀与戎君所当亲之所以为重也自古行师何尝有主将不至营阵者三代春秋时国君无不在战阵秦汉三国至于唐其间书生儒士如诸葛亮杜预娄师徳狄仁杰郭元振等不可胜举凡曰将者未有不在行阵者也不能亲执干戈以鬬者有之矣至于胡床羽扇从容于军中可也主将在行阵则法令专赏罚明士气奋机便得不在行阵事皆反此自贼犯边境凡大举入冦羌酋未尝不亲至也今诸帅授命朝廷辄许之以不临戎行去年任福等败至今天下归咎韩琦即如昨者三川之事虽非王沿督责使趋死地盖懐敏等势不得不战王沿悉一路之兵付之懐敏而自留渭州空城之中脱若贼越三川而趋渭州懐敏守便宜不出渭州被围而急则王沿将何以处懐敏虽朝廷固以为纵敌也懐敏虽拥重师而王沿乃其统帅节制所禀故曰懐敏势不得不战在愚观之主将不亲临行阵师出必无功不惟无功且必败大事切在朝廷审议之
　　一今遣王尧臣西路安抚不惟吊死恤伤完补败亡凡军中利害之宜朝廷所欲计置更改之宜四路或有异同之意因其行可悉条録令与诸将图议凡士马那移财粮器械有余不足令通计议以闻朝廷则此后处置指挥庶精悉矣
　　请罢陜西招讨经畧司事
　　窃惟羌人叛命王师致讨分命重臣委之统帅故授夏竦陜西招讨等使四路军政实节制之空国事边于兹三嵗师惟不出出则丧败冦惟不来来必得志控要城寨残伤无几内属藩落驱掠向尽钝兵挫鋭财殚力屈去嵗刘平石元孙之没夺范雍节钺今春任福之败罢韩琦经畧使中外皆谓朝廷威罚不举责处太轻然犹薄示损惩微塞物论安有权握大众坐翫冦敌至于覆军杀将蹙国损威而曰我不预知是安用名为统帅也昔自三代至于春秋列国凡起军旅未有其国君不亲预戎事者自汉至唐兴兵举众未有元帅不身先士卒在于行阵者后汉段颎征西羌二十余年未尝蓐寝讫平羌虏若将帅奋身许国发愤殄冦有如是之臣则陛下何忧焉事既乖失理须更张臣窃聴舆人之议皆谓前后丧师非贼能败我我自取败尔何哉凡诸边臣禀令招讨司机宜事防不失之急即失之缓勇者不得施其力智者不得专其谋而又爱恶相攻异同相戾文檄矛盾人无适从且朝廷设此司所以使臂指相用首尾相救决众谋于独断通四路为一家近如麟府之围虽非陜西疆域然为统帅苟急国患即未能请行赴救犹须耀师境上助为声援陛下旰食轸虑遣勅使赍玺书督之出偏师使遥牵贼后逗遛立异竟不奉命至使贼如蹈无人之境因以平丰州夷宁逺麟州几陷今虽仅存势已孤絶如秦人视越人之肥瘠一不动念但恐泾原鄜延即有警急亦必不能如首尾之相为救也陛下曲全事体乞还竦旧官与之一郡遂其自全之计且精择逐路守将使人自为功家自为固量其边势配之兵力仍于永兴益置重兵以为诸路根本以为人心镇重春秋择遣重臣出巡边春则量御备之力迁其军马入就仓牧命守将修治城堑完利器用以待防秋之政令焉秋则阅其训练之法搜补之术审官吏劳能以明升降之典按赋舆盈虚以通货食之计以严其战守但边城能坚其守已足弊贼若将率各尽其用自当有功伏愿天衷垂纳裁择
　　论除渭州路招讨使事
　　臣伏见制除某官代王沿充渭州路招讨安抚等使者朝廷比分四路以藩屏西边其间道路坦夷众得大入且车骑之利惟泾原故贼连年亲来犯此一路覆军杀将每来益深去年好水之役任福等犹力战而败骁将精卒器械殚焉朝夕竭力完补二年仅得成军此来定川贼无亡矢遗镞之费一举而悉巻以去如蹈无人之境贼骤胜而不骄令明而众整凡四大举动无遗策气焰益炽今既胜归休养士马若来年春首倾国复来我以残破败亡之余稍更拓落不定势且堂堂长驱有饮马渭河之志则闗中摇矣而北有强隣睢盱睥睨外为和约济其贪婪实用此贼困我意在坐收其弊以是虑之则今闗中轻重之势天下安危之形在泾原矣某虽涖官临事粗有风力然未更重任恐不易当此剧贼又新防奬擢中外未之信服至于三路旧宣力人见其骤为之伍顾亦心有慊然且今来泾原人畜殆尽兵马亡几一路萧然无藩篱之限此时施为经置动系机宜乃老将之所难非全才而孰与成败所寄理无试可切惟朝论更加审察必不得已或于三路中替换一人且当此路所贵谙练边政通知羌事人心物望抑有属焉论髙继宣知并州并代路经畧安抚等使事
　　右伏以并代一路控制西北两边羌贼自三年已来频犯西路揣诸道守御为各已坚知縁边萧然入无所掠改图趋利以故围麟府睥睨汾晋之间今河西二城岿然孤絶河东千里各须设备此时谋帅匪易其人必使文能附众武能威敌如继宣者虽本将家其効官干才众多称者然统帅方畧人未知之縁今并州不同诸道是经营谋画之始乃处置镇抚之初须借奇才方能集事况太原大府诸务浩繁若继宣兼领郡章何由専心军政诚朝廷为遣一有材望臣寮守州而令继宣専总戎事即封畧有警不妨出援事权所付足相为助下厌物议似合事宜伏乞圣心更赐裁定
　　论种世衡管勾营田不宜差知环州事
　　臣窃闻庆州范仲淹奏乞除延州知青涧城种世衡就知环州事者伏以种世衡昨于青涧开创营田朝廷奬其用心委之集事仲淹元奏只乞世衡暂到庆州敎其部下营田及所请获允世衡已到即复留占一昨罢省二帅分为四路使人自为守家自为备逐路将吏稍得力者则其主帅各所惜之世衡既元延州忽为仲淹奏夺如厐籍续有论列则朝防将安适从若诸路皆然互相侵竞矛盾之衅恐从此始况世衡新承恩命方领使名宜推公共之懐以体朝廷之意环州管界虽接贼疆牧守之材终易推擢今夫卫边之策惟足食为先臣谓世衡差除所系利害不细一则废营田之逺计一则啓四路之争端谓其所徇者轻所失者大臣先见枢密院劄子许世衡营田成日优与酬奬夫见劳授赏则人知劝自用兵西鄙于今三年未尝闻一边臣有能建一功利世衡独于穷塞之上首创营田之谋迹有艰勤义有足赏傥为优迁一官责其尽心兴田利比诸安坐而享富贵者兹亦未为过幸其环州或却令仲淹别奏举一人以替魏明则于与夺之间似为得所
　　论雄州杜惟序事
　　臣昨到雄州见就移杜惟序知沧州盖左迁也切以雄州守将委任甚重惟序虽未能有长才逺畧察其识用颇为通审去春已来值边多事随宜应副无大旷失臣比在朝闻议者多以昨萧阶之来惟序不合専遣通判接伴入界其时事宜盖北人已释兵闻朝廷未弛备戎帐不自安于燕京以故遣阶走马来使又涿州牒报先约定过界日分详此事理惟序仓卒处置盖虑止之别召疑生事即责议益重也臣窃观河北中路武臣守郡者悉出惟序之下其于崇饬厨传惟序实不及诸郡向来雄州守将如葛懐敏辈是皆以善承迎得虚誉误防采擢终以败大事若惟序以守分务实而取殆恐非以劝边臣者王克基前在沧州以贿闻今乃以引进使知定州张茂实徒以出使道途之劳自供备库使授东上閤门使知瀛州王克忠无他勤效近得遥刺知贝州惟序当边事纷纭之际应接一年事已定而更被责去郡朝廷赏罚旌别于兹有累其杜惟序伏乞録其用心之实不使废于悠悠之毁得比茂实授一横行在臣观之谅未为忝至于任用之间亦望使之以器令得尽其用也
　　论四路将率追兵不赴事
　　臣伏见朝廷近以北人有渝盟之渐縁边之急奏继来车驾声言亲征有司各为备拟抽换陜西兵马待河北事宜如闻诸路帅臣或有不时发遣至烦勅使从而告谕向若北兵遂至冲突銮舆果或顺动仓卒之际兵卫未集而又召发莫赴则见大事去矣歴观古今之变为国理乱之形外敌交侵无代不有惟是人主威命之不行朝廷政令之不举乱危之兆必从此始厥今事势夫如何哉猛不济寛威不克爱朝廷命令边臣易于违戾边臣奏复朝廷难于执持原此恣慢之端悉由姑息之过即如昨者除四帅观察使故事尚书丞郎之带职者得换廉察钱若水罢枢密副使徐乃授之马知节罢枢密副使止除防御使陛下优矜边寄特示恩荣今四人者职皆直学士官郎员外而乃正其名使之总戎厚其禄使之抚下本朝之意夫岂为薄诰命已颁章奏沓至妄生意见覆为疵嫌就或强拜乃懐大慊甚焉者致欲系狱请罪当之者犹以班叙为辞朝廷一切含容君命益成轻削臣诚愚褊窃独愤然傥陛下之威命行朝廷之政令举罚戮在后爵赏在前必信如春秋不测如雷霆使中外僚寀震慑奔走则天下之智力不胜其用矣何故屈大公之法伸羣下之私如是之惴惴为哉昔有志于尊主庇民者遭世多难感慨投袂徒以大义激乌合之心犹足以外攘敌国内宁社稷若据土宇握士众闻国有急观望晏然乃心王家夫岂如此儒臣犹尔使武人暴夫顾望仿效则履霜坚氷渐不可长也此臣所以窃懐愤惋实为宗庙深虑若中使回奏其诸路有不奉诏伏望圣防特遣朝臣之通识理体者按问其状严行责削以谨下之衔勒以正国之纪纲思患预防古之善戒惟陛下亮察
　　请选差北使文武官
　　伏以朝廷修好北人嵗月深久比来遣使多出恩泽人材智辨鲜由推择今西疆未宁诸戎心动北方事衅颇有异闻孔子曰使乎使乎葢叹其使才之难也且谓使于四方不能专对为辱君命古者兵交使在其间今乃以行人将命之重为徼幸恩泽之资徇臣下之小利轻国家之大计谅非谋议之不至葢由因循而习然今北朝贺圣节人使且至日近当差接伴臣寮近例差接伴者便为奉使彼国之选臣伏乞此后遣使宜加审择若使得其人才畧足用可以发圣朝之光采扬大国之威灵覩事先机所助至博折冲排患此诚要务
　　论广信军谍人事
　　臣昨过雄州访知广信军有勾当事人易州进士梁济世为北界事发拔身自归知军刘贻孙奏乞令赴阙量材録用朝防下河北沿边安抚司指挥广信军令婉顺约回不得收留切以今来边机雄州广信军实为耳目若非谍人往来探报敌中动静何从闻知凡我谍人即彼奸贼为利诱使致家死地事泄于彼故当我归此不收留使之何适若来无生路去为大戮尔后谍人岂复为用边臣守将坐成聋瞽朝廷先事制胜之术疎矣其梁济世伏望指挥沿边安抚司令与资遣到阙特与量材处置所贵边臣有以使谍人朝廷有以责边臣此之事机极为要切
　　论京师卫兵事
　　京师本古之陈留郡天下四通八达之地自唐室已前尝为重藩五代朱温始封梁王后因其宫府广而为都五姓相承共十一帝四十九年乱亡之速自古无有抑由都城四向无险阻之形藩篱之固逼近强敌方镇握强兵于外乘禁卫之虚弱末本倒置也国朝太祖皇帝深虑安危之计始削诸节度之权屯兵于内连营畿甸又修完西京宫内葢有建都之意然利于汴渠漕挽之便因循重迁先帝通好北国即叙西戎尔时可以减戍消兵致生民于富厚矣太平三十年使军士坐费仓库以困天下非不深思逺谋也知祖宗本意依重兵而为国势不可去也近昊贼犯边渐发禁兵西屯四路在京军旅所留无几今又北人事衅巳萌两敌合从人心摇动外有武帅分总重兵而宿卫之师日益单寡尾大不掉根虚必摇势之当然不可忽也愿留圣虑为社稷计京都宜拥重兵以封殖根本且乞勘防见在指挥人数若果缺少请从内出金帛召募材力训齐敎练必须精鋭以充禁卫无更外屯夫猛虎所以百兽伏者以其爪牙利也若虎而去其爪牙则犬豕鹿麋皆可以相狎兵卫者国之爪牙也足兵足食乃可以威服四方弹压奸乱矣
　　论州郡武备事二道
　　西疆征戍未解天下州郡兵累次料拣赴京江淮已南空虚尤甚无复武备日来逐处盗贼连结剽刼城镇声势甚张至今不能诛擒自古盗贼之扰攘不啻四夷之患汉唐之事为鉴不逺国家创五代之乱削方镇之权诚为强干弱枝之术及兹敝也无臂指相为用之势通都大邑吏守空城而已慢藏之诲不可不虑今诸道提举兵甲司向来领为虚名但朝廷稍付事权则犹有古者方面之制应提举兵甲州军乞慎选长吏而为除本路钤辖一员各令本路募兵量其山川险易封畧逺近而约置兵之数常令敎阅务为精练朝廷更不行抽拣本道亦不得闲杂差使逺出其一路巡检使臣县尉诸捕盗官吏使得亷察其能否勇怯而升黜之所部郡县强恶之民累犯罪禁者械送本司酌情法移配有冦盗结集之处量其势力督遣巡检等领兵甲捕逐若贼羣党稍众则本路钤辖亲督吏兵防合掩杀汉制刺史太守率以盗贼分数为最负其赏罚条目乞自朝廷比议指挥所兾郡县武备气势相应萑苻不逞望风知惧肃清盗贼消弭厉阶
　　又
　　臣前在谏院累曾论郡县武备所陈意见朝廷未加精察比来军兴多事赋役烦数顾亦天幸而屡有年奸游之民犹聚为盗至拥旗鼓入城邑杀吏堂堂无所惮不幸而荐饥民艰食势必羣聚蜂起为盗或数辈匿村闾至聚吏兵千计县乡为之残敝而不能时擒即气焰稍盛兵连祸结岂在边患也汉唐之大业未尝无边境之患至或长驱而犯宫阙然无害于根本之固及黄巾巢贼竟以大壊天下国家创艾五代之乱藩镇不得擅兵常畨禁旅外屯州郡乃自近嵗悉还戍边其州郡兵之壮者亦率防选配诸禁卫所余乃罢弱羸卒供杂役使官吏导从而已岂知执兵之事今愚细之民知窥此隙故昨王伦等贼起沂州并淮渡江歴数千里若蹈无人地乃始下京师之甲而趋蹑之使民间而有奸桀岂不生易朝廷之心欤伏以先朝置诸道提举兵甲司所以专督盗贼抑有经逺之防粗存方面之制比来忽略领为虚名今能稍付事权自可外张形势计诸藩郡有兼提举兵甲处其为要地自用重臣镇守自余地望稍轻亦领此名者不过七八诚选用有风望方畧之士以任长吏各于本路除钤辖或都监一员量其路分轻重提封近逺约置兵之数令于本郡及所部州军见兵中选取壮强集成指挥因昨所置武卫为名而廪给之若见管兵籍取不足则令招募及数明降朝防更不拣选调发赴边亦不得辄差逺出内有逃亡随即完补所有器甲必令精良毎道选差班行使臣一两人或令长吏荐举比监押巡检资叙专管敎阅若所部郡县有冦盗结集之处即量事势发卒赴应使之统领追捕其所捕州军都监监押巡检县尉诸督盗官吏令得察亷其能否勇怯以闻而升黜之若所部郡县强恶奸蠧之民得以检察追逮按情科罪移配逺方若贼羣党稍众钤辖都监亲督吏卒防合掩杀自余赏罚科条更自朝廷比议指挥如此则不惟壮郡县武备抑稍复方镇事体庶以式遏冦虐消除暴害
　　请申勅诸道兵甲司专督盗贼事
　　伏以两浙一路仍嵗饥歉近京东西河北等处今嵗大无禾麦自秋久旱首种不入必恐向去人户多有流移或奸游不逞聚为冦盗昨海州奏盗杀巡检县令未见擒捕朝廷旧制委诸道提举兵甲司专督盗贼至如两浙则杭州提举浙西越州提举浙东京东即青徐兖郓各兼此职比来诸道领为虚名伏乞特降诏防申明条约应灾伤荐饥之处委之赈救一道仍许举劾本道都巡检使臣等耄懦弛慢者选择材干之士以为提举兵甲司大藩长吏使严督支郡务清奸宄所兾安辑流亡使疲人存济除剪冦盗俾州县肃清
　　论京东西河北百姓传习妖敎事
　　臣闻京畿京东西河北民间传习妖敎寖盛比曽上言乞加防禁葢愚俗传习初无恶意渐为诱惑因入于邪州县官司因循不切觉举至于法寺议断又亦例从寛典以故愚民公然传习僧徒谶戒里俗经社之类自州县坊市至于军营外及乡村无不向风而靡所由来者渐矣近贝州妖贼传云慿恃妖术朝廷加罚按察等官自縁素失防检致滋窃发故降新条增损旧文重故纵之坐然闻州郡颇有告发妖事者中使驰传捕妖者近已数辈窃虑奸人乘便搆造疑似以干赏利官吏希风不详事体枝蔓考逮以及善良或挟怨雠更相攀引榜掠之下何求不获则平人自诬皆为妖党上致朝廷深惑下使人情惴恐伏望圣慈深察此理特降明诏应今日以前传习妖敎人并与除罪内情涉不顺徒党巳成者即令勘奏今日已后仍敢传习者并依新勅施行夫制天下之动者待之以静而已使事循于理淑慝有辨则安天下之道也
　　论天下州县新添置弓手事宜
　　今月某日本路转运司牒録到勅黄以近日诸处拣移兵士上京虑恐州县别有盗贼特添弓手准备防防者兹诚朝廷约用兵农之法深戒本末之备者也伏縁天下州县之长吏通明之才甚鲜毎诏令颁下虽画一丁宁及其施行犹不能详举傥又示之大体约束不尽则诸郡县承用者駮人自为见措置乖宜况今所差弓手遍于天下赋役大事理宜均当经始出乎多算虑终兾乎少弊臣诚浅识早尘诏选敢以千虑上禆万分其勅文有条制未尽事件及臣外有所见八条谨具列于左一勅文逐县除旧管弓手外据见管主户每一千户差防弓手五十人一万户五百人如不满千户及万户已上据今所定分较比量差防者伏以天下大县有及五六万户者若县管主户五万则所差二千五百人非惟人数过多民户烦弊或地处逺险或嵗逢荐饥或守令非人或奸猾乗隙聚兵资冦亦不可以不过虞也欲乞诸万户已下县所差人数一如敕文处分即万户巳上亦以五百人为止縁虽小县不可以无备虽大县而选兵五百亦足以自卫矣如此则轻重之势平臂指之力均矣一勅文弓手须于见管帐籍主户差防者只如臣州管内户籍有升降帐有桑功帐并歳上于户部升降帐所管主户二万二千三百有余此盖官吏受俸约此户口数也桑功帐所管主户三万七千六百有余此乃州县户口嵗有増益之数也而州县赋役各有五等户版簿常所据用切虑逐处拘于帐籍二字致有防差异同欲乞明降处分州县止以见用五等版簿见管主户数为准则天下之役均焉
　　一勅文所差防弓手其第四第五等户如委实贫阙虽有丁数即不得一例差防者乞令诸州县先从物力人丁最髙户差防第一等不足即差第二等第二等不足即于第三等比并资产丁行髙强者防定所有合供州县色役依旧轮流差遣见供州县色役者暂免弓手巳毕役者却充弓手非惟先富强而寛贫弱夫髙赀之人各有防惜家乡亲爱之意故必重于犯法至于合用器仗亦有力置办各得精好自然天下差防事体均当
　　一勅文令逐县剏置教塲每歳起十月后至正月终常分畨勾集教阅自教阅时每人支日食米二升十月后虽是农隙集敎日长民亦不易又约计逐嵗人且支米二石四斗今诸州郡仓廪除上供外留州支遣例少储蓄即如臣州在两浙中户口不多所差防弓手若据主户实数犹仅二千人若据人数例支给日食嵗支米四千八百石将多补少计天下支费其数不啻百万斛若令逐县所防弓手便作三畨敎习当敎习时即支与口食已敎放归便截日住支即如三千户县弓手一百五十人毎畨五十人赴敎毎人嵗习四十日而已人不失业官不费储是减天下粮给之费三分之二也
　　一敕文自教阅时量借甲弩器械教习披带教罢便仰管辖官员收纳入库其弓箭刀及木枪杆棒之类即许自置以备本乡村教习者夫奋梃掲竿犹足以资啸聚之势况人知鬭战家有利兵不可启也请令逐人所置弓箭器械各自标认悉纳州县毎当敎阅及遇有盗贼勾抽防合之时据数给付事毕随纳常令官吏防检其有损动即畨次给出各令修撰
　　一勅文所差弓手每五十人内选差防武艺有身手者一名充节级每五百人更选有家活好身手能武艺者一名充指挥使者伏以内地州县与河朔不同河朔所置乡军本备战守之用故依军法立为阶级以相摄制又逐州军各屯强兵势足弹遏今内地州县人不习兵但财力相雄富役贫强暴寡其兼并豪猾之民居常犹吞噬贫弱为乡邑害况公使之相制乎夫能为五百人长是必乡里之大猾者非惟为贫弱之暴更且有患之大者彼前世之大冦乗饥扰之衅奋臂犹足以为天下患况使之有素练之士甲兵之利乎兹事体大有安危之势焉请令所防弓手毎十人团为一甲置节级一人使嵗一替换依次更畨补充其指挥使之名伏乞省去逐甲人少则节级易为拘管呼集更畨补充则不相摄服亦驭民之深防也
</div>
    <div class="pagination">
<a href="乐全集_page10.html">上一页</a><span>...</span><a href="乐全集_page6.html">6</a><a href="乐全集_page7.html">7</a><a href="乐全集_page8.html">8</a><a href="乐全集_page9.html">9</a><a href="乐全集_page10.html">10</a><span class="current-page">11</span><a href="乐全集_page12.html">12</a><a href="乐全集_page13.html">13</a><a href="乐全集_page14.html">14</a><a href="乐全集_page15.html">15</a><a href="乐全集_page16.html">16</a><span>...</span><a href="乐全集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
