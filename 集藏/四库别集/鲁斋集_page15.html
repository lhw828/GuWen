<!DOCTYPE html>
<html>
 <head>
  <meta charset="utf-8"/>
  <title>
   鲁斋集 - 第 15 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   鲁斋集 - 第 15 页/共 18 页
  </h1>
  <div class="content">
   鲁斋集巻十五
　　钦定四库全书
　　鲁斋集巻十六　　　　　　宋　王柏　撰辨
　　诗十辨
　　序曰圣人之道以书而传亦以书而晦夫天髙地下万物散殊皆与道为体然载道之全者莫如书既曰以是而传又曰以是而晦何也在昔上古教化隆盛学校修明圣人之道流行宣着虽无书可也惟教化有时而衰学校有时而废道之托于人者始不得其传然后笔于言存于简册以开后之学者而书之功大矣及其専门之学兴而各主其传训诂之义作而各是其説或胶于浅陋或骛于髙逺援据傅防穿凿支离诡受以饰私驾古以借重执其词而害于意者有之袭其讹而诬其义者有之遂使圣人之道反晦蚀残毁卒不得大明于天下故曰以书而晦此无他识不足以破其妄力不足以排其非后世任道者之通病也紫阳朱夫子出而推伊洛之精蕴取圣经于晦蚀残毁之中専以四书为义理之渊薮于易则分还三圣之旧于诗则掇去小序之失此皆千有余年之惑一旦汛埽平荡其功过孟氏远矣然道之明晦也皆有其渐葢非一日之积集其成者不能无赖于其始则前贤之功有不可废正其大者不能无遗于其小则后学之责有不可辞大抵有探讨之实者不能无所疑有是非之见者不容无所辨苟轻于改而不知存古以缺疑固学者之可罪狃于旧而不知按理以复古岂先儒所望于后之学者虽后世皆破裂不完之经而人心有明白不磨之理纵未能推人心之理以正破裂不完之经何忍徇破裂不完之经以坏明白不磨之理乎予因读诗而薄有疑既而思益乆而疑益多不揆浅陋作诗十辨一曰毛诗辨二曰风雅辨三曰王风辨四曰二雅辨五曰赋诗辨六曰豳风辨七曰风序辨八曰鲁颂辨九曰诗亡辨十曰经传辨非敢妄疑圣人之经也直欲辨后世之经而已
　　毛诗辨
　　愚尝求三百篇之诗矣固非唐虞夏商之诗也固非尽出于周公之所定也亦非尽出于夫子之所删也周公之旧诗不满百篇先儒以为正风正雅是也夫子之删固非删周公之所已定删周公之后厐杂之诗存者止二百有余篇先儒以为变风变雅是也颂虽无正变之分而实有正变之体周公夫子合而为三百篇而总系之于周也然今之所谓三百篇者皆周公夫子之旧乎愚不得而知也昔成康既没之后至孔子时未五百年虽经幽厉之暴乱而贤人君子之隐于下者未絶也太史册府之掌藏未亡也太师蒙瞽之音调未失也而雅颂厐杂已荒周公之旧制夫子自衞反鲁然后正之况东迁之后周室已极衰微夫子既没而大义已乖乐工入河入海而声益废功利攘夺干戈相寻视礼乐为无用之器至于秦政而天下之势大乱极壊始与吾道为夙怨大仇遂举诗书而焚灭之名儒生者又从而坑戮之偶语诗书者复厉以大禁其祸惨烈振古所无汉定之后诗忽出于鲁出于齐燕国风雅颂之序篇什章句之分吾安知其果无脱简殽乱而尽复乎周公孔子之旧也夫书授于伏生之口止二十有八篇参之以孔壁之藏又二十有五篇然其亡失终不可复见者犹有四十有余篇其存者且不胜其错乱讹舛为万世之深恨今不知诗之为经藏于何所乃如是之秘传于何人乃如是之的遭焚禁之大祸而三百篇之目宛然如二圣人之旧无一篇之亡一章之失诗书同祸而存亡之异辽絶乃如此吾斯之未能信夫天下之书合千万人之言如出于一人之口吾知其传之之的也虽数人之言而亦不能不异者吾知其传之之讹也以其传之之的固幸其言之无不同以其传之之讹亦幸其言之有所异也何者与其彼此俱失而无它左验固不若互得互失而可以参考也是以汉初最善复古而齐韩鲁三家之诗并列于学官惟毛苌者最后出其言不行于天下而独行于北海郑康成北海之人也故为之笺自是之后学者虽不识毛苌而笃信康成故毛诗假康成之重而排迮三家独得盛行于世毛郑既孤行而三家抵牾之迹遂絶而不得参伍错综以订其是非凡诗家疏义等学合十有二种凡九十余家至本朝又三十余家无非推尊毛郑崇尚小序学者惑于同而忘其异遂信其传之之果的也且苌自谓其学传于子夏按子夏少夫子四十一嵗至汉已三百年乌在其为得于子夏哉若传于子夏之门人则流派相承具有姓氏不应晦昧湮没诡所授受以诳后世惟鲁诗有原见称于史至西晋而已亡陆机虽撰毛公相传之序上接子夏而又与释文无一人合其伪可知愚是以于毛诗尤不能不疑也
　　风雅辨
　　昔者朱子破千载之惑退黜小序删夷纒绕作为诗传自诗之湮没经几何年而一旦洗出本义明白简直可谓骏功无有遗恨惟风雅之别虽有凡例而权之篇什犹未坦然故其答门人之问亦多未一于是有腔调不同之説有体制不同之説有词气不同之説或以地分或以时分或以所作之人而分诸説皆可参考惟腔调不传其説不可考也近世儒者乃谓义理之説胜而声歌之学日微古人之诗用以歌非以説义也不能歌之但能诵其文而説其义可乎究其为説主声而不主义如此则虽郑衞之声可荐于宗庙矣天作清庙可奏于宴豆之间矣可谓舍本而逐末凡歌声悠扬于喉吻而感动于心思正以其义焉耳茍不主义则歌者以何为主听者有何可味岂足以薰蒸变化人之气质鼔舞动荡人之志气哉善乎朱子之答陈氏体仁也举书曰诗言志歌永言声依永律和声故曰诗出于志乐出于诗乐乃为诗而作非诗为乐而作也又曰古乐散亡无复可考而欲以声求诗则未知古乐之遗声今皆可以推而得之乎三百篇皆可协之音律而被之弦歌已乎既未必可得则今之所讲得无有画饼之讥耶所谓腔调之説灼知朱子晩年之所不取也至于楚辞之集注后诗传二十年风雅颂之分其説审矣其言曰风则闾巷风土男女情思之词雅则燕享朝防公卿大夫之作颂则鬼神宗庙祭祀歌舞之乐以此例推之则所谓体制词气所谓以时以地以所作之不同等説皆有条而不紊矣窃谓朱子所条之凡例正以周公所定风雅颂而别之律以先儒所谓正风正雅者无一不合但于所谓变风变雅者有不得而同后学无以处此遂横生枝叶以求合凡例而不能按据凡例以厘正舛讹所以辨义起而卒不能定故为之言曰先儒正其大义而不能不遗其小节以待后之学者此也
　　王风辨
　　诗何自而始乎于尧之时出于老人儿童之口者四字为句两句为韵岂尝学而为哉冲口而出转喉而声皆有自然之音节虞舜君臣之赓歌南风五弦之韵语与夫五子御母述戒之章体各不同歴夏商以来讴吟于下者格调纷纷杂出而无统周公于功成治定之后制作礼乐推本文王之所以王周者化基于袵席而风动于邻国取其声诗义理深长章句整齐者定为一体适有合于康衢击壌之章而重之名之曰风被之管弦以为家乡邦国之用止二十余篇而已及其立为学宫取为燕享宗庙朝防之用亦因以放此章句总为一代之乐及夫子祖述周公之意删取后世之诗以合乎风雅颂者亦不敢参以别体故周七百年之诗如出于一人之手非作之者共此格调也乃取之者守此格调也三百篇既同此格调而又有风雅颂之名者何也葢作之之意不同而用之之节亦异今先以风言之周未有天下之时近而宫女远而南国被文王之化形于辞者此风也周既有天下之后分封诸国列国之民感国君之化有美有恶焉形而为歌咏者亦此风也王国之中感后王之化亦有美有恶焉形而为歌咏者亦此风也凡在下之作槩谓之风初不系周之盛衰但当其盛时风如二南当其衰时风如黍离何独于东迁之后雅始降而为风乎平王之雅不可降而为风犹文王之风不可升而为雅其曰国风者周为商列国之风也其曰王风者周王天下以后之风也风只此风也风之上所系有不同耳安有可升可降之理哉后世因降之一字遂谓平王以前有雅无风虽风亦强名曰雅是皆于降字之义有所未明于是风雅之部分杂矣况周自武成以来至平王时且三百五十年成康之际仁义渐摩薫陶情性教化盛矣内而妾媵之微外而井里之众环王畿千里之地卒无能吐一词歌一语与丰岐江汉之诗律吕相应寂寥湮没终无一章之风可以备圣人之删存逮东迁之后土地日蹙一旦兴起播之篇咏遽有十章之风岂理也哉至于何彼秾矣一诗平王以后之诗也合次于王风明矣今乃强尊之而名于二南或谓武王之诗则又强抑之列国之类进退无据以此推之它可知矣愚敢谓二雅之中不合于正雅之体用者皆当归之王风焉
　　二雅辨
　　愚又考小雅之正诗其为体有二一曰燕享賔客之乐二曰劳来行役之乐朱子所谓欢忻和説以尽羣下之情者也大雅之正诗其体一曰防朝之乐而已朱子所谓恭敬齐庄以发先王之德者也据二雅之体而正今之诗以正小雅而乱入正大雅者有之而正雅亦不得为全无疵矣至于变雅之中有变雅之正者焉有变雅之变者焉有章句繁多词语严宻有似大雅之体者焉又有言语郑重义理曲折又皆王公大人之作者然施之于燕享非所宜用之于朝防又不可无乃出于放臣逐子出妻怨妇樽酒劳之所奏者乎此又变雅之再变者也或谓决古人之疑只有义理证验两事今求之义理固亦可通责以证验絶无可考不能不反致疑也予应之曰诸经悉出煨烬之余苟无可验而汉儒臆度之説何可凭哉圣人于杞于宋尚有不足征之叹况求之后世乎有一于此与其求之于汉儒臆度之説孰若只求之于正雅之中词气体格分画施用岂不晓然其为证验莫切于此尚何外求哉且夫怡怡醻勤之情与讥刺怨伤之意其心不同也称述先王之盛徳大业与感慨后世之昏朝乱政其言不同也协之以八音和之以六律由是美教化厚风俗与夫私心邪念闻之而有所惩警者其用不同也发之于人心者既不同形之于言语者亦且异施之于事者俱无所合有是三不同而得以同谓之雅可乎虽圣人规模寛广而条列不应紊乱如此其始出于降风之一言而不知其所谓降之义遂使后世不识二圣人礼乐之正意诵之者防然听命于小序良可悲也愚故谓变雅之不合于正雅者悉归之王风其説审矣
　　赋诗辨
　　作诗所以言志也赋诗亦以观志也观其志不若观其礼志无定而礼有则也夫歌咏者发于天机之自然而人心不可饰于仓卒之一语是皆可以观其志之所向而吉凶祸福之占亦因此而定此春秋之时所以赋诗于盟防燕享之际而有不可掩其本心之情伪者葢一吟一咏声转机萌事形诗中志形诗外真情故态不能矫诬自非义理素明于胸中而有能勉强不失于金石笾豆之间哉当是时惟郑国七子六卿之赋为最盛而赵文子韩宣子于立谈之顷犹足以定其终身之所就亦可谓善观矣予则谓善观乐者不观其志而观其礼先儒所谓礼先乐后者葢事有序而后能和此乐之本也以燕享而及宗庙之乐谓之防可也以诸侯而奏朝防之乐谓之僭可也虽有事证恐不得谓之当然惟二南之乐得人伦之正为教化之先可以用之乡人用之邦国小雅之乐已不同矣有天子宴诸侯之乐焉有上下通用之乐焉此则截然而不可乱舞位且有多少之数歌词岂无异同之分玩其义审其音则乐之本不待索之于铿锵节奏之末而后知昭懿之后僭礼已多况东迁乎夫君臣之分天地之常经也毁冠裂冕暴灭宗周逆理乱常之事接武于史人心之乐丧壊无余乌足以责之于钟鼓律吕之中犹有降杀等威之别哉如晋侯之赋假乐赋既醉齐侯之赋蓼萧此诸侯僭天子之乐也楚令尹之赋大明季武子之赋緜韩宣子之赋我将此大夫僭天子之乐也鲁曰秉周礼其宴范宣子也为之赋彤弓宣子不敢当归美于文公焉其宴武子也亦为赋彤弓赋湛露武子以为肄业之所及而诡辞焉礼乐之大分尚有间存于人心者鲁之所秉亦微矣固无望于他国也是以晋享穆叔而奏肆夏奏文王穆叔俱不拜亦似乎知礼者其对曰肆夏天子所以享元侯也文王两君相见之乐也此果穆叔之言乎抑传之果无误乎是皆未可知也棠棣之诗周公之诗也左氏以为召穆公之作楚歌武颂而三章六章与今诗差互亦何以知其为楚之差毛郑之差左氏之差也至于鲁三家者尝以雍彻矣非有圣人之明训后世亦将以为当然而反证雍之可以通用矣大抵左氏之言多失之诬而春秋之礼亦失之僭皆不可引为三百篇之证愚故曰宴享而奏宗庙之乐谓之防可也诸侯而用朝防之乐谓之僭可也虽有事证不得谓之当然
　　豳风辨
　　豳何为而有诗也豳之有诗非周公之意也以今七月篇考之葢周公推王业之原本出于后稷播种之功以成王尚防未知稼穑之艰难故纪其天时之变迁人事之勤劳使瞽蒙朝夕讽于成王之侧与无逸之书实相表里其忠诚恳恻之意笃厚如此然其诗不立之学官不播之二雅毛苌忽名之曰豳风则何以知其为周公之意也邪夫子感周公之作取之以为法于后世以凡例律之谓宜存之于变雅也明矣今侪之以风系之以豳不能不啓学者之惑故昔人尝考之于齐鲁韩三家俱无所谓七月之章而毛氏独有之谓其非周公之作固无所考以杜毛氏之口谓其果列于豳风之中则后世之疑不一而毛氏亦无以释其惑也诗远无传也乆矣且其事始于后稷系之以邰可也而其诗作于周公系之以周可也今不邰不周冠以公刘太王之豳上无以见其始下无以见其成曰七月曰九月夏正也曰一之日曰二之日周正也一章之中二正并举何哉况公刘太王商之列国也岂有不受商之正朔乃上称夏正下创周正是不待商纣之淫乱而先有簒商之志也愚故知其必非周公之意也或谓七月之诗恐与豳诗差互揉乱而传者失其真欤歌豳之文见于周礼之籥章既曰豳诗又曰雅颂且无所谓风之文安有一诗以备三礼之用欧阳公遂并周礼而毁之则过矣王氏谓豳故有诗而今亡后世妄补之云耳此言近之矣是皆以部分未安章句可疑而生此纷纷之説也夫七月而系之以豳犹云可也使周公东征九诗而俱系之以豳无乃太远乎是故文中子谓君臣相诮其能正乎成王终疑周公其风变矣惟周公能正其变故夫子系之以豳其意深远可谓曲推其妙长乐刘氏则谓不使成王之世有变雅之声而摄引其诗使还周公也其説益巧矣不知夫子之意果如是乎如文中子之説豳本变风以周公能复升为正风如刘氏之説豳实雅也变而为风曰风曰雅曰正曰变可降可升得以意定初无定体不知圣人之法果如是乎夫鸱鸮之名见于金縢之书金縢之篇系于洪范旅獒之后圣人于书未尝有回互委曲之意而于诗乃极其干旋抆拭之功圣人之心光明正大必不如是之茍率也夫豳谷【阙】　西北之陲也三监东南之壤也地之相去也数千余里事之先后也数百余载有周公自作之诗焉有军士百姓之诗焉今杂然强附苟合于一风之中孰谓夫子之圣有如是之部分哉汉儒无识大略如此故愚愿以豳风七诗以类分入于变雅焉或者难之曰十三国风其来已乆今遽缺其一无乃太骇乎愚曰不然列国之有风既未知其果定于十三之数乎而十三国之名亦未知其果为鄘衞王郑魏唐秦陈桧曹豳果有诗则当列于二南之上与其推本文王之化又岂若推原后稷之功之为深远哉豳之为风可以知其决非周公之意也
　　风序辨
　　读书不能无疑疑而无所考缺之可也可疑而不知疑此疎之过也当缺而不能缺此赘之病也夫鲁宋之无风説者以为王者之后不陈其国之诗此亦因其无诗而强为之説而不计其理之未通也曰唐曰曹曰衞于鲁为兄弟之国也曰陈与宋俱帝王之后也夫陈衞唐曹何不得与宋鲁并而独陈其诗乎其説穷矣列国之诗俱得陈之于周之天王固非闗于鲁也夫子删其繁乱岂求之周太史尽举而归鲁以定其黜陟也哉特以鲁用天子之礼乐太师传于周而奏于鲁也夫子因得而删之耳其传于鲁者固未必尽得周之所藏周纲不竞诸侯不臣其本国之诗亦未必尽陈于周也则其所遗逸者亦多矣凡后世名为逸诗者不知夫子既删之余乎抑汉儒传诵之遗乎此皆无所考而当缺者况国风之次序尤不必赘为之辞夫十三国之次序不同之説有三曰周召鄘衞王郑齐豳秦魏唐陈桧曹者此夫子未删诗之前季札所听周乐之次序也曰周召鄘衞桧郑齐魏唐秦陈曹豳王者此郑康成诗谱之次序也曰周召鄘衞王郑齐魏唐秦陈桧曹豳此今诗之次序也程子亦因今序而为之説谓邶鄘衞之所以先者衞首并邶鄘为乱首也此亦因文未有以证其决然为夫子之旧序则其先后之间不害大义诚有不必穿凿者故欧阳公曰求诗人之意达圣人之志者经师之本也讲大师之职因其失传而妄为之説者经师之末也得其本而不通乎末缺其疑可也虽其本有不能达者犹将缺之况其末乎其説得之矣今又自为诗谱定其次序而又不能不惑于小序之失何躬病之而躬蹈之乎惟朱子去小序之外此等皆置而不复讲其意深矣学者但当悼后世之不幸不得见圣人之旧经相与沈潜玩味其无所疑者斯可矣则其可疑者虽圣人复生亦将阙之也已
　　鲁颂辨
　　缺疑之义为其无所考证不得已而缺之也或幸而有所考证亦何为而不决之哉夫鲁之有颂亦变颂也惟閟宫一篇独欧阳公歴考僖公之时初无所谓淮夷徐方荆楚之功深以为疑其所论辨亦详且明若遂以为非僖公之诗乎则诗中有周公之孙庄公之子两句终不可泯没是以朱子于他篇皆曰无所考独以此篇为僖公之诗无疑者正以此两句为可信也愚尝即其诗而熟味之固不敢以为非僖公之诗也意其间有颠倒参错之误是葢传之者之过也若引孟子之言为据则戎狄是膺荆舒是惩为颂周公也审矣又尝考周公之世家虽周公亦未尝有戎狄荆舒之役然亦无他明证不敢必以为非周公之事也孟子之时诗书未火宜得其实又不应无所据而两【阙】　　　就其説虽【阙】　取义固善诗者之常至于提鲁颂之号而以僖公易以周公亦恐孟子不如是之耄也或以为僖公四年尝从齐桓公伐楚鲁遂以为僖公之功也当是之时楚方强大桓公且不敢与之战而卒与之同盟在齐犹为可羞况于僖公因齐之师从人之役进无尺寸之功而敢退为虚诞之辞侈大浮夸以诳国人夫子尚何所取以播其丑哉必不然矣若夫徐方淮夷之事则与荆楚不同圣人存之于书载之于费誓之篇其为颂伯禽之言昭灼明验无可疑者顾读之者偶未思耳又窃意土田附庸之下辞气未终血脉不贯移泰山岩岩保有凫绎两章于此伦序方整既不害其为僖公之诗亦不妨以为伯禽之事至于则莫我敢承以下文意亦不相接俾尔昌而炽一段当承于亦其福汝之后方为聨属古人作诗章句虽重而有味条理虽寛而实宻必不如是之断续破碎也观此一诗命辞措意雅奥渊原必出于贤人君子之手而周公伯禽之鲁气象尚可挹也则其断续破碎之疵可以知其为传者之误惟駉与有駜二诗未知其为何时之诗详考其思乐泮水一篇则可以知其为颂伯禽之诗葢其诗専以平淮夷来献馘于泮宫而作也夫鲁之盛无出于伯禽之时自是以后武功不竞世为弱国乌有此隽伟之绩哉祝而愿之之説凿尤甚矣葢愿祝之辞与铺陈事实之辞语脉逈异且曰穆穆鲁侯敬明其徳敬慎威仪维民之则允文允武昭假烈祖靡有不孝自求伊祜味其辞气雍肃句法庄重非伯禽其谁当之愚故曰幸而有所考证而求其考证之的又孰出于圣人之书既足以破后世之惑亦胡为而不决哉
　　诗亡辨
　　孟子曰王者之迹熄而诗亡诗亡然后春秋作集注曰王者之迹熄谓平王东迁而政教号令不及于天下诗亡谓黍离降为国风而雅亡也此朱子本程子杨氏之説而赵岐未有此论也二説本甚宻以之释孟子之言妄疑其少疎也葢自穆王以来政教号令已不及于天下虽宣王修政教于幽厉之间晩已不竞平王东迁而周道衰二雅于是不复作矣此程子之言确为至论黍离之诗周大夫之作也以王之大夫而作为是诗归之于雅宜也然其闵周室之倾覆伤宗庙尽为禾黍其辞悲其意深与称述先王盛徳大业者固不侔矣施之于燕享非所宜奏之于朝防又不可继之于二雅之正经无是辞也实同于风土情思之作谓之王风可也以其作于大夫也故曰降此杨氏之言包括详尽然孟子之言实二经始终之要亦义理之所闗也若谓夫子止因雅亡而作春秋则雅者自为朝防之乐春秋者自为鲁国之史事情濶远而脉络不贯且孟子言王者之迹熄而诗亡非曰王者之诗亡也凡言诗风雅颂俱在其中非独以为雅诗也是知迹熄二字包含有味然后二字承接有序所当涵泳而研究之若视为浮辞而删节摆脱则情间而理迂恐与孟子本意不无少舛也惟河汾王氏窥见此意直以春秋诗书同曰三史其义深矣愚窃意王制有曰天子五年一巡狩命太师陈诗以观民风自昭王胶楚泽之舟穆王回徐方之驭而巡狩絶迹夷王方下堂而见诸侯如敌国矣而政教号令固已不及于天下而诸侯亦岂有陈诗之事哉民风之善恶于是不得而知也宣王复古仅能防诸侯于东都二雅虽中兴而诸国之风亦无有也诸国之风既不得而知今见于三百篇之中者又多东迁以后之诗无乃得之于乐工之所传诵而陈诗之法则不举乆矣至夫子时传诵者又不可得益不足以尽着诸国民风之善恶然后因鲁史以备载诸国之行事不待褒贬而善恶自明故诗与春秋体虽异而用则同説春秋者莫先于孟子知春秋者亦莫深于孟子而后世犹有未明其义者愚每谓至此未能释然乃因为之辨
　　经传辨
　　自咸阳三月之焰熄而经已灰后世不幸而不得见圣人之全经也乆矣出于煨烬之余者率皆伤残毁裂而不可缀补经生学士不甘于缺疑而耻于有所不知又不敢诵言其为伤残毁裂之物于是研精极思刳剔辏订雕刻藻缋日入于诡而伤残毁裂之书又从而再坏矣江左儒先尊经过厚而忘其再壊乃以为先王之教未经践蹂岿然独全者惟风雅颂而止耳又谓圣人欲以诗人之平易而救五经之支离孰知后世反以五经之支离而变诗之平易是殆不然当三百篇之全之时而五经未尝碎缺当五经之支离而诗亦未尝平易又以后世伤残毁裂之经视圣人完全严宻之经又非所以言圣人之时之经也六经虽同一道而各有体犹四时均一气而各有用此皆天理之不容已虽圣人亦不可得而以意损益之也圣人初何容心以此救彼哉若彼待此救则各有一偏则圣人之经在圣人之时已非全书矣于理有所未通然诗之为教所以异于他经者自有正説当周之初虽有易而本之卜筮虽有书而藏之史官仪礼未尝着周官未颁麟未出而春秋未有朕兆也周公祖述虞舜命防典乐之教于是诏太师教以六诗是以诗之为教最居其先然其所以为教者未有训故传注之可説不过曰此为风此为雅颂此为比兴此为赋而已使学之者循六义而歌之玩味其词意而涵泳其性情苟片言有得而万理氷融所以销其念虑之非而节其气质之杂莫切于此此诗之所以为教者然也汉之刘歆得见闻之近乃谓诗萌芽于文帝之时一人不能独尽其经或为雅或为颂相合而成吾故知各出其讽诵之余追残补缺以足三百篇之数耳乌得谓之独全哉自是以来承讹踵陋训诂传注之学日盛而六义之别反堙至程夫子始曰学诗而不分六义岂能知诗之体其门人谢氏又曰学诗须先识六义体面而讽咏以得之故朱子亦以为古今声诗条理无出于此是以于诗集传每章之下分别比兴赋之三义而风雅颂姑从其旧非谓风雅颂部分已明而不当易也亦非谓于六义中风雅颂可缓而不必辨也特以其无所考验而难于定耳朱子且难于定后世孰从而定之哉间尝窃思朱子之作易本义也因晁氏古易复其经传之旧于以正后世离经合传之缪以是知周公之诗与夫子之诗必不杂出于风雅颂之中夫子未删之前周公之诗虽或厐杂犹幸正变之説尚存于既删之后故敢祖是例以析之详味其正经之旨则汉儒殽乱之病不待疏驳而自见矣昔朱子尝谓分诗之经分诗之传此説得之吕伯恭而朱子因立此例于楚词集注今推本二先生之意而为是编因着其所疑于前以待有道者正之




　　鲁斋集巻十六
　　钦定四库全书
　　鲁斋集巻十七　　　　　　宋　王柏　撰尺牍
　　答季严州
　　藕花秋洁水防明河侯度奏功朝班趣觐江山恋徳台某贱躯病暑遂成年例杜门谢却人事者三越月矣故一节不能陆续奏记徒有引领北望仁政于千峯松月之下军将扣门有出望外端拜函书披读词染于粲夺目髙风袭人且有折俎泉符以裕其沟中之瘠兵厨名酿以澡其愁外之尘庭雀惊呼阶苔改色书生有此竒事何感如之厚斋郎省人物也斜飞外藩岂心上得已哉曩者斯民昏垫仄席忧勤遂以右冯累君摩抚襦袴之謡天低易达两载成资曲培望实予环之命多出于垂满此今日之造化所谓谨名器有定力之新机今其时矣緑绨方底当已驾夜潮而上舍双溪道太末未必能遂雅志且异时衢遏籴常为严病今年白粲之舟舳舻相衔自西而上波及两郡顿消翔踊皆君赐也不然两郡决不能奠枕前之为政者闻之当媿死矣乡守严明官吏敛束雨旸以时数十年无此政甚幸甚幸敬岩进职移节庙堂所以处之者密矣厚矣社仓之剏其心是也其事非也今州县大家以不纳常赋为雄孰能推民吾同胞之心捐廪于赋外谤议之兴理所必至但当自责难以尤人若利民诸事今日固有掣肘难行之病但往往初未尝出于确实恻怛之心且无纎悉周密之虑讲之不精托之非人其龃龉不合未必一一皆有掣肘未免使茍且架漏者指以自文矣使吾发之以诚处之尽善如是而不能行斯无媿也髙明以为如何顶夫兄一出不审侨寄外家昌黎所谓磨肌刮骨吐出心肝企足以待寘我雠寃名曰交穷者端为此兄发也是可浩叹丰贶已领却当转寄昨闻令弟都运馆寓燕堂夜雨对酒埙箎交和其乐无涯某以未曽瞻识不敢拜书怡次乞道此倾向长公少公名满天下定当聨鞯入对映照班行尚能杭一苇面贺于大室庆礼幅纸抒谢言不尽心尚冀台照
　　慰郑定斋
　　某踽踽陋巷几与世隔春初剽闻执事丁太夫人之艰非有的说道路云邈无从访问又不敢率易奉唁得罪庆门孟夏望后时天彝出示所恵书始知其详且悲且媿越二日陈广文来访亦言得书尝辱寄声存问媿且感者以平生知已如执事者不一二数而庆吊絶不相闻岂人之情哉然山川悠阻影响昩昩势既不得以自通习懒废事亦山人处士之常态执事诚以古心相照决不以音问疎旷弃絶之是故隠沦不振之姓名犹在湖海容纳之内而记存劳来之真情悠然发于寝苫枕块之余蔼然见于故人尺牍之后吁是岂今日士大夫之常徳哉此愧犹可诿也此感则永矢弗忘也执事自罹大变戴星奔驰防履险阻劳悴甚矣攀号擗踊茹哀饮痛嗟何及矣卜其宅兆负土成坟大事终矣毁不灭性圣人所戒酌饮不入曽子所悔虽欲致拳拳爱助之祝今已臯矣不复措辞矣虽然蓼莪昊天之恨寸草春晖之感岂有新故之间哉况恩深沧海如何报之语执事之素心也读礼之余益思尽其逺者大者斯为达孝矣愚闻居处不荘非孝也事君不忠非孝也涖官不敬非孝也朋友不信非孝也战陈无勇非孝也将为善思贻父母令名必果将为不善思贻父母羞辱必不果此皆执事躬行心得之余而某又不能忘言者是欲少补前日爱助不及之诚而已某近得魏国张忠献忧居三帖中谓故旧由公不以其哀若而幸之教使不悖于学道是区区之望也魏公功业之盛年徳之尊而其言犹拳拳如此盖其孜孜求善出于中诚岂勉强者所能此所以为魏公也盛徳之事学者莫【阙】　　　有北山何先生之防而某与舍侄亦缀数语敢以为执【阙】
　　将诚不敢效世俗礼仰惟台览
　　答湖沧王全夫
　　观下谕之目深见读书不茍不为入【阙】　　　学甚善足下可谓有愿学之心而欠勇往之志有涵泳【阙】讲辨之工所以义理孤单而滞碍未融也来谕一有
　　所【阙】　　　未至而其心已有偏倚此三语初看时甚异既曰有所【阙】　　　事物未至既曰事物未至又安有所偏细玩之则知语滞【阙】　　盖此章大意如当喜则喜而不留其喜当怒则怒而不留其怒有可怒者不以喜而忘其怒有可喜者不以怒而忘其喜此【阙】失其正留其喜怒此朱子所谓一或【阙】之也当怒不怒当喜不喜此朱子所谓不能察也忘其当喜忘其当怒此朱子所谓欲动情胜所以失其正也朱子谓于心上理防是见于念虑之微者也后章大意是此心既正矣知其当亲爱一向偏于亲爱虽有可贱恶者而不加审也知其所当贱恶一向偏于贱恶虽有可哀矜者亦不加审也如父子之当爱此心不可谓不正也而不复审其恶焉此正是事上病耕种之欲丰硕此心亦不可谓不正而不能审其已硕亦只是事上病此正是正心以后之事朱子所谓是见于事为之失者不可谓之未安若敖惰者即敬畏之少杀者也非今人之所谓敖惰肆其无礼之谓也曰当然之则明敖惰止可如是而已亦不必疑而缺之也又来谕絜矩一段举本文断续不贯而难晓本说君子能絜矩然后上行下效而天下平恐人不识所谓絜矩又解其义于后今如来谕但欲识絜矩之义而不必行絜矩之用也而可乎所谓自得者乃自然而得是集义所生者独自得之如义袭而取其弊至于尚新竒立异论为吾道之害矣不践迹圣人病之也非取之也此外已言之更不重述
　　通蔡子明
　　曩防谦光访别于今五年中间仅能一上主书之敬防答教甚宠且有名诗巨编之赐嗣是影响昩昩益守隠约虽闻荣登魁甲分教上饶庆事蝉聨俱不敢修一纸半行以溷氷矑者非慢也虽以祸患相仍亦山人处士固陋之常态意足下仕路峥嵘交逰日广东阁之下英俊如林那复念及疎懒无用之书生哉立斋侄出示手书乃防寄声存问恍然自失不自意不肖姓名犹在齿牙悠扬之间扪心感愧铭篆难忘仰惟久轩先生负一世之重望结圣主之深知坐庙堂参大政天下想望其风采钧衡之拜四海苍生日夜延颈以俟况如某者久防贤父子顾遇之隆其为瞩望盖可知也窃闻议者曰方世变之轇轕国势日轻国计日匮弊幸日繁民生日困天下事几不可为矣久轩抱经济之学行其所无事物来顺应未尝作意也今天下之大本在前星之名未正闗雎之求未广虽妙选宫僚往往牵于避忌之多端而不得尽其箴规涵养之实又今日天下之大患在北司之势鸱张羣隂磅礴众正塞瘖蔽惑人主之聪明斵丧士大夫之心术未形之几不可不虑又举一世之大弊士大夫奔竞无防耻茍且不事事州县之疾苦不闻财货之本源不讲邉备之单弱不恤甚而纲常沦壊而不知但有富贵一念浩浩乎不可遏此所闗者岂不甚大而广又恐不可以不作意也愚尝谓天下之官莫尊于宰相亦莫难于宰相凡一时粗有才望莫不于此败其所长者前后相望何也盖天下之事机无穷一人之志虑有限彼皆欲独运以专权徇私而固位此其所以为取败之道人主无职事在论一相宰相之职虽无不总其要止在于收拾人才而已贤者养其望能者责其成智者竭其谋勇者尽其力合一世之人物共一世之事功各因其才而公用之吾何容心焉此真所谓不作意而行其所无事者也然人才不易知非广询博采参伍其贤否何由可以得其长而当其任显趍庭之际盍请于久轩竭一时之禄赐大作规橅辟翘材之馆广聘天下之名士以居之日孜孜而访问焉须得平生不识面之人凡目下称师称恩而有求者不使充斥乎其间当有竒谋精画効忠于前者则深谢之谨识之熟讲之力行之其私谒者斥絶之果能如是何世变轇轕之足虑乎岂惟相业规橅光前絶后而于东阁令誉休美亦有闗也此吕正献张宣公之遗范左右其勉之谨发愚衷上答记録之盛心若夫为治之大原大本动闗上徳非草茅之所敢言及于政事之至纎至悉纲目多端亦非笔舌之所可既青灯夜坐尝与立斋商畧之或恐自能详布于左右谨奉书不宣
　　答季伯韶
　　幸甚得部封一氓之数遥望使星炯炯斗牛间可仰而不可近岂敢以一字干其常分哉自顾隠防不肖何足以辱眷记而不忘如此特枉墨妙劳问劬劬且有折俎之馈此尤出望外下拜极其感愧属以郡政不纲居民延燎燬其七八百年之星祠井里惴惴度日寓公率以义约为救焚之备贫乏如某亦在推择不免质衣物以奉承不知造物者于何处持盈亏之权隂有以助之义也捧来谕不觉失笑赐问三政何先尤认谦处不鄙夷之盛心若社仓有名无实义役丰歉不齐又非一路通行尚可缓也若夫归并一事即过割税赋也此则今日州县之通患婺郡二十年不过割矣贫富之不常年异而嵗不同乌有许久不进不退之理此势家巨室之不愿闻而暴官污吏之不肯行也由此逃亡戸絶者不与厘正而税长代输破家荡产比比皆是而争役之讼自是而扰扰矣不清其源不行之力未见其有益于百姓也此不望于厚斋将谁望贤昆仲当今伟人皆清庙不可缺之器明堂不可舍之材岂久于外台者顾即矜念民可少苏非赐问不敢僭及云云
　　答何师尹
　　某迂疎无用茍全性命于陋巷悮防识察即以臭味相求开心布诚倾倒无余蕴虽平生故人有未能然者自顾何以得此于当代之伟人哉自是以来此心炯炯依向顷刻未尝忘书疏之疎密政不足计也好风西来氷函飞堕龙蛇满幅英论竦然遥闻康庐彭蠡弥髙弥深敬审朱明未垂暑气未生羽扇牙筹敌塞民饱合某忧患余息生意剥落殆尽所以自治者甚疎亦无以淑人而况利欲波荡士习风靡安有向此冷淡生活者杜门自安其拙而已北山先生时有失血之证气体多倦年来亦少讲说以是无足为执事道者执事去学校而治兵理财世俗之见宜有未解者吾儒之学无精粗皆当为之事牛羊会计圣人亦尽心焉自古言理财者多矣未尝知善理财者莫善于儒者自古称儒者多矣未尝知理财亦儒者分内事今庙堂何所见乃以执事为之此汉唐以下之所未识是岂果有取于此乎亦偶中暗合耳不然何他事之未善也执事之不鄙夷其职随事辄效所以寛民力以培养国本嵗蠲百万在他人为甚难在执事特余事也有如神机絶识而可但为国用支局而已乎大则当运筹决策于用兵之所次则折冲御侮于形势之地可也今在外不离于九江之境岂天意亦有所属乎使之习风寒熟事情将以大任也察敌势之虚实审兵将之勇懦上聨襄蜀下援长淮善用兵者未尝不于此而展布焉此岂酣豢富贵者所能识此执事向者不胜西事之忧言于当路増湖右之戍诚为急着似闻未能尽如执事之请而招军已至内地人心惊疑无肯应者似闻已有中辍之防此盖长沙所当深虑窃闻其幕府泰然未审果何如也区区之愚不若且移副阃旧治练袁吉之兵亦次者也台意以为如何书生不识时宜然亦同此忧国之心愿执事专意讲求西南之冲要于闲暇未及然之时今之攫攘官职者必退避于缓急之际未必非执事当此重担惟髙明更加之熟虑若夫丰碑巨碣意则雅矣句则健矣读者知所警矣执事谈笑翰墨自是出人数等于斯时也而可以此为事业哉区区所望于执事者非止此也执事交尽天下士亦何取于某岂以其无用于世而不以戆直为嫌乎今之士舍科举之外无他学也世之所谓有才具者又皆出于俗吏之手岂识儒者之实用哉惟执事当以儒者之实用立门戸世俗伎俩屏去之幸甚九江乃陶士行之故治也其事业亦有当于髙明者乎
　　答吴松林
　　近闻逺趍邉阃密赞机谋将有千里之行正恨不得攀送且不得专价导向往依恋之忱忽拜诲缄谦徳满纸感甚愧甚又防倾倒真情敷露出处之意以寓别尤极感佩执事自桐川归入山坚坐今四五年矣未尝不叹咏髙蹈絶识之过人今乃为一议幕牵挽而出方疑执事自待之不厚也来谕以为无官可做谩为禄仕计固非知有荣进之想白首舍已以从人亦甚屈矣今未论因不失可亲之人而圣人尝度时义教人不可荣以禄者其防深矣成事不说某不当赘渎区区之愚更惟裁处于进退久速之宜或恐可以少答知遇之隆也名集细芽拜赐珍藏和靖所书东西铭四箴石刻敬以侑书大风正寒乞金玉鼎茵为时自爱自重不胜拳拳之至
　　贺陈本斋
　　共审荣膺帝命分任史权自业麟经久斟酌百王之大法始参鹓序即删润四朝之巨编必是非贤否之大明想邪佞奸回之甚愳应笑昌黎之怯懦要追司马之雄深岂特儒者之荣抑亦古人之幸仰惟庆惬某自安隠约于陋巷不求闻达于当时悮入眷知始终如一平生得此于人指不多屈感佩何可忘自别朝轩恍焉如梦五栁溪山冷舍风月犹如故也风致与人俱往矣如之何而勿思行看进书褒擢正色要津与其诛既往之奸谀不若锄当今之佞幸此拳拳深为世道有望于君子之得时者如此偶看得隠逸传中有魏国録掞之胡正字宪与焉此二人自合入儒学中岂有身为朝士而谓之隠逸可乎苏云卿之事迹徒欲节文血脉精神处俱废矣据所知者如此推之他传可想日子既迫不知髙明何以处此虽不巻中有显显碍理者恐亦只得早举而白之无为后悔若大费爬梳亦当且展进书之期可也
　　回郑亲求岩桂赋防
　　兹防宠示岩桂赋倡和欲某挂名其末甚感某尝整衿端玩皆轩轩然有淩云之气诚得当今魁彦印证于后为宜若使潦倒无成于陋巷者防缀则为此巻之羞不祥莫大焉由是不敢措一词谨谨归璧然既荷不鄙夷又不可不少见微忱佳掣有曰孙枝孰可继其芳惟子足继又曰盛美不在予而何在其自任者可谓甚勇其所以自期者无乃太浅乎何其视宗族旁若无人大畧矜夸之意多而非所以培养退让之风也政使盛族果无可继前芳尤宜哀痛感慨厚自丰植以逺者大者自期可也每举进士不下数百人贤否邪正杂然并进纵在髙甲又何足以继先烈仰惟先正师保气节勲业着在国史播之天下后世岂在区区一第哉某亦潜观密察贤亲天资俊敏自可有为愿以器识为先穷探学问根本见于躬行者笃实无瑕则人称之曰北山之后有此贤孙曽可谓源深流长矣盛美如是始可继芳也非恃亲爱不敢出此语惟髙明亮之
　　回潘丞
　　近嵗得幸获奉英标于琴瑟书册间辱眷与厚甚鸢飞鱼跃各适其适终不可得而同趣也故人戾青云翔天表一举而知山川之纡曲再举而观天地之圜方犹肯下顾鸡鹜之栖栖耶一札度垂虹而南飞委余光于陋巷恍然落月之照屋梁惊喜起舞赐谕令侄之事某久服髙谊当时固尝从臾一语岂知麛鹿之性习荆棘草莽而无长林丰草之志今已备尝艰难须有悔艾之意彼笔生者不患其不从此却在髙明思有处之庶可终此大恵盖不徒曰饮食之而已必加教载抚存之然后可玉其成耳未知台见以为如何盐官趣戍不审合符在何日亦畧归乡否某病暑入秋尤甚笔砚久荒闻便丞书此以答雅意莫能尽倾所欲言家兄辱赐问尤感令再三拜谢伏乞台察
　　回叶成父
　　某伏防不赐鄙夷再辱缄示问仁之疑义肃容三复涣然氷释尤见舍已之勇求善之力无纎毫固吝之意二章改本已极明莹剖析甚精不可强指瑕纇矣以愚见浅陋观之克复二字虽是着力用工非是先存此心如何遽能如此用力所以其他弟子不告之以此正是未有顔子不违仁之功其不能不违于三月之后者便是要他克复以全此仁也其余日月至者如何便能如此下勇猛手段朱子所谓教顔子以杀贼手段者此也若仲弓正是教他一个敬字以防贼入来耳程子下皆尽二字朱子下一全字亦是合此意思程子云方始是仁者以全体言也此是于令尹问目外因及此耳未审髙明以为如何此间朋友先来多是以为训做字看来做字不特是粗而亦有病仁是人元自有者何必去做他乃知文公下一个全字是有万钧之力来教于此一段恐未明莹宠示先天图却于此备见此公之为学矣想是他自有愿学之心只是不得师友不循涂辙往往自盲撞剽些道理来说便欲将来立论悮矣康节之学非是难学盖是不可学若一一定之于数则王道可废世教可息三纲五常任他作壊不必扶持乱臣贼子任他纵横不必诛戮何者其数当如是也数之为学固不可谓无此理自是天地间一珍秘物事不可将来治国平天下此圣人所不学也以二程与康节如此密熟甚欲传与二程而二程不肯承当者是诚无用于世教也但渠精于数因用心推得天地万物之理于吾道无悖是以程朱以来推尊之而不敢非也若是正面工夫只是数学后学求圣人之道自有正当常行大路正不必向康节脚下吃辛苦讨道理也于此可以见他无师友盲撞处亦甚可怜也非防尊兄下问之勤何敢放言如此然亦不敢以为是惟髙明有以印证之答未发之书尤更直截分明不知疏庵新昌之讲是何人后便乞赐报夫仁义礼智信性也皆未发者也本不可形容孟子是将情来说因其见于外方知内有此理耳未动之时如何下注脚不知毅斋如何说未发之体并乞推教
　　复陈本斋
　　某于臈月二十有六日拜书修庆凂唐实夫转达未知何日可澈氷矑嵗正之四日伏领赐书正某修书之日也是日金华有雷电之变知契好不替脗合如此何感如之某学识浅陋不敢妄论古今兹因执事与修史笔敢陈管见亦不暇详其条目姑以大纲言之太史公之八书严矣所包固有未尽而封禅何足以专一书其后立儒林传乃与佞幸滑稽杂流并列何其识虑之不髙也犹有可掩瑕者能以夫子列诸世家而门弟子附焉以老荘等自为别传亦知所尊矣班固作十志视八书有分有合有増有损而艺文之为志名既不与诸家杂出而崇儒重道之意比太史公益下矣范之纪东汉不得与班固并称自古之论然也乃别出文苑一传于儒林之后既知有本末又别立党锢传于前则其识不可谓不班如也此传虽前所未有义所当立且东汉之盛孰有逾于党锢诸贤哉魏晋以下固不足言共推国家之所以逺迈汉唐者亦以周子再开万世道学之传伊洛诸先生义理大明尽掩前古今上圣徳巍煌未易形容其有闗于世道之最大者莫如封五子列诸从祀崇尚道学表章四书斥絶王安石父子之祀也今四朝大典成于今上之朝舍此不録纵史笔极其典法而五子之徒浮沈出没于列传贤否之中便无精彩岂不为千古之羞向者敬岩侄尝奏请于朝乞立道统传朝廷不肯取防收索宣付史馆区区之愚以为道统立传却小了道统当作一志岂不胜于经籍艺文之志乎若欲作传则当曰道学传终不如志体所该全备伊洛以来门人弟子著述书目悉可类聚首载吾道今上临幸辟雍之诏吾道粲然可以上接夫子世家下陋东汉党锢岂不伟欤此非导谀于君也将顺其美是以格其非心大臣爱君无所不用其诚盖如此某因有白事虽私实公乾道庚寅先大父讳某宰长沙叶丞相某宰于潜刘史君藻宰昆山皆婺人也皆以邑宰闻孝宗留意字民之官幽隠必达一日三公俱被召天下翕然耸聴莫不奋厉五月大父面对称防即差知严州实代南轩张宣公辛夘信州骄卒作过两易大父知信州壬辰冬召赴行在十一月十五日奏事十六日径除金部郎官继赐奎画访及治道癸已五月兼崇政殿说书秋以谗者谓大父漏泄禁中语出知饶州自是老于麾节间恐此事实録中不曽登载不特大父被遇上恩之隆如此尤足以见孝宗考察州县之能否破削资格而用人无朝迹而径除郎以庶官而防御笔兼说书皆当时异恩也是以宏模伟徳之一端恐秉史笔者之所欲闻子孙沈沦无由録送上官幸执事左右史事不敢不闻大父事实见朱文公文集第八十九巻神道碑铭之内大父官不至立传今不至立传而得传者亦不少某之事力不能进状今闻从伯祖尚书讳某新得入传按史法亦有附传之例大父与锡山尤公为同年进士情好甚密大父卒锡山亦赐诔辞或辱鼎重转达史长得附传以垂不朽岂特存没被恵而亦足以补孝宗圣政之分毫进退惟命非某私情所敢必也某家藏宋秦公唐史吴兢传稿一巻其迹粲然惜向者不曽拜呈当时李文简公亦为大父防数语即模勒锓木于史馆某亦得墨本今以纳上不知此刻今尚存否吴公真足以为万世作史之法则而秦公删润之功大有警发恐或可以少裨大手笔也
　　答王景梁
　　昔往南溪攀别而逸驾竟已先驱怅然而返耿耿至今之日伏奉手毕之光慰感栢懐谦词满纸推予过情此则非所敢当宗兄坦夷磊落刻厉辛勤青云之科不占已孚举业如是足矣迩此青春鼎盛盖亦用功于根本之书以培养其穷达之良心开眼阖眼无非受用之实地记得朱子语録中有一段说用舍行藏云他人用无可行舍无可藏惟孔顔有以行有以藏于有字说得极重虽未必当时圣人之意于学者警发有功若夫家贫亲老别无妙法只有敬徳修业四字须是念念在心以圣贤为标凖盖自古无饿杀圣贤也此某平生劝勉友朋之拙策闻者莫不笑其迂自谓忠于告人莫出于此若欲别求妙法则堕坑落堑者纷纷皆是不审髙明以为然否吾侪逺书谀语彛仪皆在倚阁之数并惟识察
　　答蔡子明
　　某此月初得之邮传天下开悟王言载敷尊公久轩先生陞华邃殿暂逸琳宫知衮衣之将归副鼎铉之素望政恨未能求端便肃晋贺椟立斋归反辱宝墨双函以宗文赋警策晦陋上原大道之传下闵邪说之害指示后学之正极其坦明伏读竦然起立又知褒拂过情将有堂职之命尤极愧惕但某学不自力老未有闻上不足以窥圣贤之蕴下不足以骋功名之涂抱尘编蠧简于陋巷守天下之至拙何足以宜振徳之赐此盖仁斋平日以人物为已任不忍一夫之终弃政恐鼔康瓠于大雅之侧适以累知人之鉴既闻时论一新得以全纯愚而安隠约岂胜大幸窃惟仁斋以髙明之资更练世故洞达物情运量斯世如鉴如衡不失毫髪天假闲暇正欲培益其积累之原益砺其问学之精愿于此时宝毓神明使心广体胖上以左右尊公副四海具瞻之望下以蕃衍英嗣续三世庆源之长区区之愚不敢道谀于尺牍中以为盛徳之报狂生故态不入时大率如此伏丐锡察
　　答何寛居
　　某自去嵗修贡谢忱匆匆不能尽所蕴而书生疎阔当世事情妄议天下事既而不觉自笑政欲髙明知山林腐儒真无用世之才可以置之度外而某亦不敢以尺书复进于氷胪非敢忘徳也出处涂辙不同也伏自荣登朝着擢用日穹曽无一字诇起居颂望经济真不足置之齿牙无疑矣因北山之回介拜书餽之甚渥虽曰锡类之仁真无所为而为者尤见义利之限界甚明也发书啓篚则精画名刻在焉盥手掲之素壁盖执事以平日之所受用者开论后学甚切但涂辙分限俱含两端使学者何所择至于词真气温量寛鉴严自是名言亦恐方圆大小二句终未能胜也人知此二句出于孙思邈而不知孙又出于淮南子渠更有一句云能欲多而事欲鲜虽与上二句未称亦自有味也髙明以为何如又防録示西南备御之方尤见忧时体国之要策蚩蚩熟寐谁虑及此不必伏波聚米而形势了然在目西邉防御添兵虽不多已为两路之重因只得且如此经理古郢之要冲非识古今形势之精不能及此蜀运之急尤今日之最当先者若止取办于荆襄似亦非计不如勉其复四川之险要防成都之沃壤则蜀运自寛若夫屯田清野之二病非一黄榜所能革此则恐欠区处愚不知兵妄意如此但今日之患上下无一定规模若主议之人在内则恐奉行于外者易差主议之人在外则恐居中主张者易摇所以今日事事无终始绩用不成者此也或得于西邉专一道之事力畧如维扬之任责使之经营积累以数年为期庶或可以稍成头绪但君臣之遇合难保古今功业之难成其成其否天也非人力之所能必也然食人之禄立人之朝义当自尽其心焉耳扶三纲不至于沈沦拯百姓不至于涂炭贤者未尝无此愿也事之不如人意者何限岂得尽如所愿哉畎亩微生日夜望圣君贤相以天下为心损上而益下瘠已而裕民邦本固而公道昌庶几如执事之髙明翕合众志赤心任责尚可为也未知能副此愿否未知何日得拱丈席以聴开济之规临风驰神
　　通陈本斋
　　孟秋既望风露已清濯缨垂佩人望益髙后皇嘉相五月末因硕夫兄行尝附一书以道仰徳之诚必已上彻氷矑继是天气向热痼疾微动兼为湿气薄腰腿间屈折颇艰由是尺书不嗣七月初忽闻执事去国为之惘然继之以喜执事之去甚善矣犹恨其差晚也审执事之踪迹固明矣犹恨心事之未尽白也虽然頽波滔滔峙柱独立信贤矣哉某尝爱坡公之言曰问世之治乱必观其人问人之贤不肖必以世考之然亦如之何而考也不过出处行藏进退语黙之间见之君子不容于世君子何病时之羞也君子茍容于时时亦何病君子之耻也能各知所耻则世与人两得之矣执事之去盍力请于师尹得郡之时乎师尹之去固甚巧矣章贡之行未尽善也心迹俱明者于此时惟陈右司一人而已师尹之归匆匆一见且曰少定再入城当从容也既而又匆匆过城挟无适行矣无适于是得脱陷阱其言谓西涧迓从回至此催迫就道若果未有行意亦何妨却之我之迟速岂吏辈得以持其柄哉此事姑置之郑定斋曽闻其消息否昨传其得兴化既而兴化屡易守独不见其姓名心甚疑之执事必知其详愿垂一报潘介岩既归则为终焉之计亦无一字入城府但闻其卜筑为人所悮未为穏也书生举事不免一疎尤见此老之淳徳林国録秴韩架阁境皆寓金华二公人物虽不同皆佳也亦得时奉从容余非浅陋所知执事一出五年乍归家山其喜可知僭有髙风行一篇姑见颂美之意幸垂藻鉴谨专人诇起居家兄臂痛不果修书立斋侄别已拜书令似诸位徳业日进和父既得胄牒魁占无疑不敢拜状乞斥名瞻见未期敢乞康济一身自致中和倚需时运之复以大发挥
　　回杨行父
　　一别芝宇转瞩十余载回首游髙明诸同志如在天表清梦栩栩未尝一日不懐想瑞岩便至忽领藻缄髙谊不忘既慰且感浯溪古刻分恵此意尤厚缅惟即日嵗云暮矣霜旭烘晴侍学有相雅万福贵集中外鸿祉惟均某冉冉余龄待尽陋巷幸有残编繙阅如见圣贤此心不敢怠也垂谕堂扁极荷不外某素不以字称何足以承盛意只此二字观之则知学识迥出世表所以处家持身得其要矣遂欣然勉强一书并缀数语以复来施未必可用更惟裁处某近刻何北山所着鲁斋铭以墨本纳呈至希一览无由会晤愿言力学躬行善保斯则为千万世子孙之基不胜拳拳谨奉状不宣
　　回陈樵翁
　　维时急景凋年雪悭寒薄共惟梅邉雅兴尘外髙谭白龙荐祉尊动止万福云闗仙辑锡庆川融某束书圣则获并英游余十载矣每辱加念堕笔底龙蛇之宠光彩陋巷式重断金嵗寒之心度越世表不胜起敬不胜懐感仙都水患固久未闻连嵗之频仍湿气着人故易成疾此亦气数适然非一人所闗系于不堪其忧处乐亦不改方见学力也物价翔涌非实贵也会日轻而物日昂势所必至小民从容不见窘色此最是好时节不敢叹我生之不辰某虽无用于世七十六年吃了二百七八十石米可谓古今之幸民造物之赐侈矣旦莫入土尚何言哉尊谕书堂气象翕习闻之不胜欣慰以诸贤扶持作成之盛自应不同但欲求前庑于他部殊非策也第一是人情不相知风俗不相入却与仕宦者不同他职尚不可况于直学乎此尤不知所以上承雅意敝卑士风不竞久矣如某掩闗衡茅后生英俊望望去之罕曽识面何由知其贤否苟未有交承则前职未可解组或先有才望佚之已久不妨再任储材当在平时若求于临期必至于苟且矣惟执事加之意风鳗之赐甚感久要不敢不拜静念疎陋无益于圣则毎嵗必防专价问劳固足以见嵗寒之盛徳但旧朋友在堂甚少新者不相知妄叨重恵挂名简书起人厌薄今天运将周不为不久用敢拜手控辞乞注于籍今后不必专价或因有便一札半行足表交情临楮忱祷非敢自取疎外不尽欢竭忠圣贤之训也瞻际无期愿言金玉体府以栋吾道拳拳不宣
　　回于晦仲
　　某老境寂寂急于嵗莫幸未寒残编断简之盟思我良朋恨无飞羽斋藏忽有好音璪缄在手垂露粲然欣审即日霜旭烘晴纲维圣则台有相万福来谕纒绕尘俗此固人家所不能免然日用醻应何莫非事事所当事即此是学一事一物之中有无限道理不当厌弃事物闭门独坐方谓之学也且闻堂中依前翕集只是旧友甚少耳况今右司新被朝命主此精庐神交气感多士景从当衿佩云合也某衰盛无益于书堂每嵗必防遣价访问生死此意甚厚甚感激无穷但年运而往今已十载无益有损后之来者声问不相接必出勉强或为虚费之累使拜受尤不安愿嗣嵗倚阁此例庶几安分免贻残喘之羞幸甚玉峯得书云今年书堂再被水浸湿气能为人患殊欠良策不审可山头起几间否今夏荷周平之来欵数月唤醒旧梦但某生意甚微不足挽其久处为之慊然某被嘉恵甚腆公帑私觌两极其至只受皇恐无以侑书谩以绛炬百两凂使价复于执事切冀容留会叙莫期愿言力学自爱益大逺业不胜忱祷不宣
　　回韦轩
　　某不敢以籖府彝仪自取疎外近领台诲光风袭人违仁滋永思仁感深曩者髙轩数过苍苔间今犹隠隠有石声也伏防纡念寂寞华予嵗莫五云之朶先春而来欣备彩衣受命玉笋催班难为弟难为兄一出一入贤哉父贤哉子拜后拜前真体元为万化之基兼思孝备一身之美朝于王所允若天心岂特亲爱之交懽亶为国家之盛事闻邮音而倍喜就庆牍以非恭仰祈鉴宥某衰伏穷檐赖庇茍安尚勤绥轸颁宝剂以扶其龙钟封名画以寓其缱绻意重丘山感深河海少延残息实出大生掲双轴于坐隅拱髙风于天表匆匆治报未尽精微惟洞然相白不宣




　　鲁斋集巻十七
　　钦定四库全书
　　鲁斋集巻十八　　　　　　宋　王柏　撰哀挽词章
　　挽曺叔献
　　野草何青青野花亦苍苍王园翳烟树东风开泉扃灵辰倐祥练祖载何因循半生安陋巷箪瓢澹无营天命有穷达书生多苦辛北邙同一路元庐等枯荣我本里中子升堂托微婣毎懐桮渡语惟士有常心几杖虽疎阔睠睠敬爱深故家乔木瘁不复典刑存流水桃花窅飘零薤露音幽宫一以閟清泪洒芳春
　　挽汪帅参
　　一世钦斋老声名四十年氷融南省日春满洞庭天笑语当时密交情晚节坚秀英今已矣新阁独岿然
　　右一
　　世路艰危极人情政可叹未闻亲子在而有外邪干轩冕多为累箪瓢未必寒此皆身外事且閟一丘安
　　右二
　　挽潜斋王枢相
　　忠简流余庆文忠印此心词章传世久事业得君深不尽风云会宁知嵗月侵九重惊殄瘁谗者舌方瘖
　　右一
　　治命深衣敛亲题石像镌精神传巨扁风月掩遗编流落人间境陶镕物外天建安名教在他日配先贤
　　右二
　　总角思先友同宗丽泽传典刑诸老尽文献旧家全交道从公晚知音去我先渊源谁与遡愁絶伯牙弦
　　右三
  </div>
  <div class="pagination">
   <a href="鲁斋集_page14.html">
    上一页
   </a>
   <span>
    ...
   </span>
   <a href="鲁斋集_page10.html">
    10
   </a>
   <a href="鲁斋集_page11.html">
    11
   </a>
   <a href="鲁斋集_page12.html">
    12
   </a>
   <a href="鲁斋集_page13.html">
    13
   </a>
   <a href="鲁斋集_page14.html">
    14
   </a>
   <span class="current-page">
    15
   </span>
   <a href="鲁斋集_page16.html">
    16
   </a>
   <a href="鲁斋集_page17.html">
    17
   </a>
   <a href="鲁斋集_page18.html">
    18
   </a>
   <a href="鲁斋集_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
