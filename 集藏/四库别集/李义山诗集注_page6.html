<!DOCTYPE html>
<html>
<head>
    <meta charset="UTF-8">
    <title>李义山诗集注 - 第 6 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李义山诗集注 - 第 6 页/共 13 页</h1>
    <div class="content">　　粥香白杏花天【玉烛宝典寒食节今人悉为大麦粥硏杏仁为酪引沃之孙楚祭子推文云黍饭一盘醴酪二盂是其事也】省对流鸎坐绮筵今日寄来春已老凤楼迢逓忆秋千
　　东阿王【魏志明帝太和二年植复还雍丘三年徙封东阿】
　　国事分明属灌均【注见上巻】西陵魂断夜来人【邺中故事魏武帝遗命诸子曰吾死之后于邺之西岗媫妤美人皆着铜雀台上施六尺牀下繐帐朝脯上酒脯粻之属每月朔十五辄向帐前作伎乐汝等时登防望吾西陵墓田】君王不得为天子【魏志植既以才见异丁仪丁廙杨修等为之羽翼太祖狐疑几为太子者数矣而植任性而行不自雕厉文帝御之以术矫情自饰宫人左右并为之説遂定为嗣】半为当时赋洛神【注见上巻】
　　圣女祠【注见上巻】
　　松篁台殿蕙香帏【英华作花闱】龙防瑶凤掩扉无质易迷三里雾【谢承后汉书张楷有道术居华山谷中能为五里雾时闗西人裴优亦能作三里雾】不寒长着五【一作六】铢衣【博异志贞观中岑文本于山亭避暑有叩门云上清童子文本问曰衣服皆轻细何土所出对曰此上清五铢服又问曰比闻六铢者天人衣何五铢之异对曰尤细者则五铢也出门忽不见惟得古钱一枚】人间定有崔罗什【道源注酉阳杂爼长白山有夫人墓魏孝昭之世清河崔罗什被徴夜过此忽见朱门粉壁一青衣出遇什曰女郎须见崔郎什恍然下马入两重门青衣引前曰女郎乃平陵刘府君之妻侍中呉质之女府君先行故欲相见什遂前入就牀坐其女在户东立与什叙温凉女曰比见崔郎息驾庭树嘉君吟啸故欲一叙玉顔什与论汉魏时事悉与魏史符合什曰贵夫刘氏愿告其名女曰狂夫刘孔才之第二子名瑶字仲璋比有罪被摄乃去不返什下牀辞出女曰从此十年当更相逢什留玳瑁簪女以指上玉环赠什什上马行数十步回顾乃一大冡后十年什在园中食杏忽云报女郎信俄即去食一杏未尽而卒】天上应无刘武威【注见上巻】寄问钗头双白燕【注见上巻】每朝珠馆几时归
　　独居有怀
　　麝重愁风逼罗疎畏月侵怨魂迷恐断娇喘细疑沉数急芙蓉带【梁元帝乌栖曲芙蓉为带石榴裙】频抽翡翠簪【后汉舆服志太皇太后皇太后入庙簪以玳瑁为擿长一尺端为花胜上为凤雀以翡翠为毛羽梁费防诗日照茱萸领风揺翡翠簪】柔情终不远遥妬已先深浦冷鸳鸯去园空蛱蝶寻蜡花长逓泪筝柱镇移心【傅筝赋序柱十二拟十二月梁王台卿咏筝诗促调移轻柱顾野王筝赋既留心于别鹤亦含情于采莲】觅使嵩云暮【道源注汉武内传武帝夜梦与李少君俱上嵩髙山半道有锦衣使者乗龙持节从云中下言太乙君召觉即告近臣曰如朕梦少君将舎朕去矣】廻头防岸隂【王粲诗南登防陵岸囘首望长安】只闻凉叶院露井近寒砧
　　过景陵【唐书宪宗服方士柳泌金丹毒发多躁怒元和十五年正月暴崩谥曰圣神章武孝皇帝景陵在蒲城县金帜山】
　　武皇精魄久仙升帐殿凄凉烟雾凝【梁庾肩吾诗廻川入帐殿唐六典凡大驾行幸设三部帐幕帐皆乌氊为表朱绫为覆】俱是苍生留不得鼎湖何异魏西陵【汉书黄帝铸鼎荆山之下有龙垂胡防下迎黄帝骑龙上天后世名其地名鼎湖西陵注见前】临发崇让宅紫薇【宣室志崇让里在东都西谿丛语洛阳崇让坊有河阳节度使王茂元宅义山乃茂元之壻】
　　一树浓姿独看来秋庭暮雨类轻埃不先揺落应为有已欲别离休更开桃绶含情依露井【应劭汉官仪二千石绶青地桃花缥三采张正见诗竹叶当炉满桃花带绶轻古乐府桃生露井上】柳绵相忆隔章台【陈祖孙登咏柳诗飞绵乱上空】天涯地角同荣谢岂要移根上苑栽【西京杂记初修上林苑羣臣逺方各献名果异卉三千余种植其中】
　　及第东归次防上却寄同年
　　芳桂当年各一枝【晋郄诜传臣对策为天下第一犹桂林一枝昆山片玉】行期未分压春期江鱼朔雁长相忆秦树嵩云自不知下苑经过劳想像【汉书注宜春下苑即今京城东南隅曲江池是寰宇记本属下杜故云下苑】东门送【英华作追】饯又差池【水经注长安城东出北头第一门曰宣平门亦曰东城门其郭门亦曰东都门】防陵柳色无离恨【三辅黄图文帝防陵在长安城东七十里防桥跨水作桥汉人送客至此桥折柳赠别】莫枉【一作把】长条赠所思
　　野菊【此诗又见孙逖集题作咏楼前海石榴】
　　苦竹园南椒坞边【齐民要术竹之丑者有四曰青苦白苦紫苦黄苦】微香冉冉泪涓涓已悲节物同寒雁忍委芳心与暮蝉细路独来当此夕清樽相伴省他年紫云【一作微】新苑移花处不取霜栽近御筵
　　板桥晓别
　　廻望髙城落晓河长亭户压微波水仙欲上鲤鱼去【列仙传琴髙赵人也行涓彭之术浮游冀州郡间二百余年后入水中取龙子与诸弟子期曰明日皆洁斋候于水旁果乗赤鲤来留月余复入水去】一夜芙蓉红泪多【拾遗记薛灵芸别父母以玉唾壶承泪皆为红色】
　　过伊仆射旧宅【唐书伊慎兖州人善骑射大厯间以军功封南兖郡王厯官检校尚书右仆射兼右卫上将军元和六年卒赠太子太保】
　　朱邸方酬力战功【玉海郡国朝宿之舎在京者谓之邸朱邸邸有朱户也谢朓辞隋王牋朱邸方开効蓬心于秋实】华筵俄叹逝波穷廻廊檐断燕飞去【英华作出】小阁【一作閤】尘凝人语空幽泪【英华作砌】欲干残菊露余香犹入败荷风何能更涉泷【闾江切】江去【水经注泷水又南出峡谓之泷口又南迳曲江县东一统志在韶州府乐昌县】独立寒流【英华作沙】吊楚宫【按楚宫在荆南疑此诗乃自桂林奉使江陵时作故有末二句】
　　闗门柳
　　永定河边一行柳依依长发故年春东来西去人情薄不为清隂减路尘
　　酬别令狐【英华有八字】补阙【令狐绹传开成初为左拾遗二年丁父丧服阕授本官寻改左补阙史馆修撰】
　　惜别夏仍半囘途秋已期那修直谏草更赋赠行诗锦段知无报【张衡四愁诗美人赠我锦绣段何以报之青玉案】青萍肯见疑【青萍注见上巻○言已虽无报令狐必无按剑之疑也】人【一作吾】生有通塞公等系安危警露鹤辞侣【稗雅鹤性警八月白露降流于草上防滴有声则髙鸣相警】吸风蝉抱枝【温峤蝉赋饥噏晨风渴饮清露】弹冠如不问【汉书王阳在位贡禹弹冠】又到扫门时【史记魏勃欲见齐相曹参家贫无以自通早夜扫齐相舎人门舎人见之参拜为内史】
　　银河吹笙
　　怅望银河吹玉笙楼寒院冷接平明重衾幽梦他年断别树羁雌昨夜惊月榭故香因雨发风残烛隔霜清不须浪作缑山意【列仙传王子晋善吹笙七月七日乗白鹤于缑氏山头举手谢时人而去】湘瑟秦箫自有情
　　与同年李定言曲水闲话戏作
　　海燕参差沟水流同君身世属离忧相携花下非秦赘【贾谊传秦人家贫子壮则出赘师古曰言其不出妻家如人身之有赘疣也】对泣春天【一作风前】类楚囚【左传晋侯问曰南冠而絷者谁也有司曰郑人所献楚囚也王导传何至作楚囚相对泣耶】碧草暗侵穿苑路珠帘不卷枕【去声】江楼莫惊【一作经】五胜埋香骨【汉律厯志秦推五胜自以为获水徳注五行相胜秦以周为火用水胜之按秦本纪二世始皇骊山后宫无子者皆令从死故云埋香骨】地下伤春亦白头
　　彭城【当作阳】公薨后赠杜二十七胜李十七潘【文集作藩】二君并与愚同出故尚书安平公门下【旧唐书令狐楚传元和十四年楚拜同平章事太和中厯任宣武天平河东节度使七年入为吏部尚书九年十月守尚书左仆射进封彭阳郡开国公开成元年四月出为兴元尹充山南西道节度使二年十一月卒于镇新书杜胜宰相黄裳之子宝厯初擢进士第宣宗大中朝拜给事中迁户部侍郎判度支欲倚为宰相及萧邺罢为中人沮毁更用蒋伸以胜检校礼部尚书出为天平节度使不得意卒李潘未详旧书崔戎字可大裴度领太原戎为参谋迁剑南东西川宣慰使还拜给事中改华州刺史迁兖海沂密都团练观察使太和八年五月卒赠礼部尚书世系表戎封安平县公本集有为安平公兖州奏杜胜李藩等充判官状】
　　梁山兖水约从公【唐书汉中郡属山南西道本梁州汉川郡天宝元年改汉中兖州鲁郡属河南道梁山谓彭阳兖水谓安平也】两地参差一旦空谢墅庾村相吊后【谢安传苻坚冦淮淝安命驾出与围棊赌别墅庾村未详】自令岐路各西东【钱龙惕笺杜李二君既同出安平之门又同为彭阳从事故二公没而赠之以诗也诗中并感二公故有梁山兖水谢墅庾村之目】
　　闻歌
　　敛笑凝眸意欲歌髙云不动碧嵯峩【髙云不动用秦青响遏行云事】铜台罢望归何处【魏武西陵事见前】玉辇忘还事几多【拾遗记穆王御黄金碧玉之辇迹毂遍于四海西王母乗翠凤之辇而来与穆王欢歌】青冡路边南雁尽【归州图经胡地多白草昭君冡独青乡人思之为立庙香溪一统志昭君墓在古丰州西六十里】细腰宫里北人过【细腰注见上巻杜牧诗细腰宫里露桃新】此声肠断非今日香灺【斜上声】灯光奈尔何【説文灺烛烬也世説桓子埜闻清歌辄唤奈何】
　　赠华阳宋真人兼寄清都刘先生【句容句曲山名曰华阳之天详上巻列子清都紫微钧天广乐上帝之所居】
　　沦谪千年别帝宸至今犹谢【英华作识】蕋珠人【道源注黄庭内景经太上大道玉宸君闲居蕋珠作七言秘要经仙宫中有寥阳之殿蕋珠之阙李白诗传诗蕋珠宫】但惊茅许同仙籍【英华作多分○洞仙传茅蒙字初成咸阳南闗人即东卿司命君盈之髙祖也师北郭鬼谷先生受长生之术入华山修道白日升天集仙传大茅君盈南至句曲之山南岳真人赤君西城王君及诸青童并从王母降于盈室天皇大帝命五帝君赐以紫玉之板黄金刻书九锡之文拜盈为东岳上卿司命真君太元真人王母命上元夫人授盈之二弟茅固茅衷太霄隐书丹景道精等四部宝经命侍女张灵子执交信之盟以授于盈固及衷事讫升天而去十二真君传许逊字敬之祖琰父肃世慕至道师大洞君呉猛传三清法要太康二年八月一日于洪州西山抜宅上升晋尚书郎迈散骑常侍防军长史穆皆逊之族子后俱得道晋书许迈字叔丹阳句容人志求仙道立精舎于余杭悬霤山往来茅山洞室父母既终乃遣妇孙氏还家徧游名山】不道【英华作记】刘卢是世亲【刘卢刘琨卢谌也文选琨答谌诗郁穆旧恩嬿婉新婚善曰臧荣绪晋书琨妻即谌之从母谌赠琨诗申以婚姻着以累世向曰婚姻谓谌妹嫁琨弟】玉捡赐书迷凤篆【英华作箓○汉书注封禅有金泥玉捡谓以玉为捡束也御览三元玉捡经三台玉检紫文九天真书在其内真诰二侍女持锦囊囊盛书十许巻以白玉检缄囊口古今篆文体凤篆白帝朱宣氏有凤鸟之瑞文字取以为象三洞经道家字曰云篆曰天书曰龙章曰凤文】金华归驾冷龙鳞【神仙传皇初平丹溪人年十五家使牧羊有道士见其良谨将至金华山石室中四十余年兄初起寻索不得后见一道士求得之问羊何在曰近在山东初起往视但见白石初平叱曰羊起于是白石皆变为羊初起便弃妻子就初平学修功徳二十七年忽见虎驾龙车二人执节下庭中顾谓友曰此迎我也道士即邓紫阳】不因杖屦逢周史【神仙传老子姓李名耳字伯阳楚国苦县赖乡人周文王时为守藏史至武王时为柱下史】徐甲何曽有此身【神仙传徐甲御老子青牛出闗西升中路乞顾直求去老子曰汝年不长吾以长生符与汝吞之故能至此汝欲去耶甲不悟必欲求去老子以水噀之便成白骨一具众为甲哀求老子复以水噀之甲复形如故遂随老子仙去】
　　楚宫二首
　　十二峰前落照微【天中记巫山十二峰曰望霞曰翠屏曰朝云曰松峦曰集仙曰聚鹤曰净坛曰上升曰起云曰飞龙曰登龙曰圣泉】髙唐【一作堂】宫暗坐迷归朝云暮雨长相接犹自君王恨见稀
　　月姊曽逢下彩蟾【月姊注见上巻】倾城消息隔重已闻佩响知腰细更辨声觉指纎暮雨自归山悄悄秋河不动夜厌厌王昌且在墙东住【王昌注见上巻乐府人生富贵何所望恨不早嫁东家王】未必金堂得免嫌【后汉桓帝时童謡曰以钱为室金为堂陈启源曰东家王为卢莫愁咏也】
　　和友人戏赠二首【英华作和令狐八戏题】
　　东望花楼防【英华作事】不同西来双燕信休通【道源注开元遗事长安郭绍兰嫁任宗宗为商于湘中数年音问不达绍兰语梁间双燕欲凭寄书于壻燕子飞鸣似有所诺遂飞泊膝上兰乃吟诗曰我壻去重湖临泣血书殷勤凭燕翼寄与薄情夫任宗得书感泣而归张説其事】仙人掌冷三霄露【仙掌注见上巻道源注三霄神霄玉霄太霄也】玉女虚五夜风【汉郊祀志鄠县有仙人玉女祠鲁灵光殿赋神仙岳岳于栋间玉女闚而下视卫宏汉旧仪中黄门持五夜五夜者甲夜乙夜丙夜丁夜戊夜】翠袖自随囘雪转【杜甫诗天寒翠袖薄洛神赋飘飘兮若流风之廻雪】烛房寻类外庭空【谢庄月赋去烛房即月殿】殷勤莫使清香透牢合金鱼鏁桂丛【金鱼鱼钥也梁简文帝诗夕门揜鱼钥芝田録门钥必以鱼取其不瞑目守夜之义】
　　迢逓青门有几闗柳梢楼角见南山明珠可贯须为佩白璧堪裁且作环子夜休【一作欲】歌团扇揜【子夜注见上巻乐府有白团扇歌】新正未破剪刀闲【荆楚嵗时记正月七日剪防为人或镂金箔为人帖屏风上亦戴之头鬓像人入新年形容改新○新正未破言未入正月也用字本沈佺期诗别离频破月又杜诗二月已破一月来】猿啼鹤怨【英华作望】终年事未抵熏炉【英华作炉香】一夕间【道源注言终嵗相思不如一夕佳防】
　　题二首后重有戏赠任秀才
　　一丈红蔷拥翠筠罗不识绕街尘峡中寻觅长逢雨月里依稀更有人虚为错刀留逺客【汉书王莽更造错刀以黄金错其文曰一刀直五千四愁诗美人赠我金错刀】枉縁书札损文鳞遥知小阁还斜照羡杀乌龙卧锦茵【搜神后记防稽句章民张然滞役在都养一狗甚快名曰乌龙后其妇与奴私通遂谋杀然然拍膝大呼曰乌龙与手狗应声伤奴奴失刀杖然因杀奴以妇付县杀之白居易诗乌龙卧不惊青鸟飞相逐】
　　有感二首【原注乙卯年有感丙辰年诗成○唐书文宗以宦者权宠太盛继为祸胎元和末弑逆之徒尚在左右思欲芟除本根以雪讐耻李训既因郑注得幸上密以诚告之擢为礼部侍郎同平章事训既秉权衡即谋诛内竖以注为凤翔节度使先之镇又以郭行余镇邠寕王璠镇太原未赴镇间广令召募豪杰太和九年乙卯十一月二十一日上御紫宸班定金吾街使韩约不报平安奏曰金吾左仗院石榴开夜来有甘露臣已进状讫乃舞蹈再拜宰相百官称贺李训请上亲幸左仗观之班退上乗软舆出紫宸门升含元殿令宰相两省官先往视既还曰臣等恐非真甘露不敢轻言上曰韩约妄耶命左右中尉仇士良鱼志帅诸内臣往视既去训召王璠郭行余曰来受勅防璠恐悚不能前行余独拜殿下时两镇官健皆执兵在丹凤门外训已令召之惟璠从兵入邠寕兵竟不至士良等至左仗闻幕下有兵声惊恐走出阍者欲扄锁之为士良所叱闗不得上士良等回奏曰事急矣请陛下入内即举软舆迎帝训呼金吾卫士曰来上殿防乗舆者人赏百千内宫决殿后罘罳举舆疾趋训攀呼曰陛下不得入内金吾兵已登殿京兆尹罗立言中丞李孝本率台府从人四百余人上殿纵击内官死伤者数十人乗舆入宣政门训攀呼益急宦者郄志荣奋拳击其胸训仆地乗舆既入门即阖须臾内官率禁兵五百人露刃出东閤门遇人即杀训璠行余约立言孝本及宰相王涯贾餗舒元舆等皆族诛注为凤翔监军所杀传首京师】
　　九服归元化【周礼有九服侯甸男采卫蛮夷镇藩也】三灵叶睿图【典引荅三灵之繁祉注天地人也】如何本初軰【后汉袁绍传中常侍段珪等杀何进刼帝及陈留王走小平津绍勒兵捕诸阉人无少长皆杀之死者二千余人急追珪等珪等悉赴水死】自取屈诛【汉书刘屈中山靖王子也征和二年为左丞相郭穰告与贰师共祷祠欲令昌邑王为帝有诏载屈厨车以狥腰斩东市】有甚当车泣【魏志嘉平六年景王废帝遣使者授齐王印绶当出就西宫帝受命遂载王车与太后别垂涕始从太后殿南出羣臣送者数千人司马孚悲不自胜余多流涕】因劳下殿趋【梁武本纪大通中谚曰荧惑入南斗天子下殿走】何成奏云物【左传分至啓闭必书云物此谓金吾街使奏石榴甘露】直是灭雈苻【左传郑国多盗聚人于雈苻之泽子太叔兴兵攻之】证逮符书密辞连性命俱【旧唐书李训事败王涯等苍皇步出为禁兵所擒并其家属奴婢皆系狱仇士良鞫涯反状涯实不知其故械防既急榜笞极酷乃令手书反状自诬与训同谋狱具腰斩】竟縁尊汉相【汉书王商容貌过人单于大畏之天子曰此真汉相矣】不早辨胡雏【晋书石勒年十四倚啸上东门王衍顾谓左右曰向者胡雏吾观其声视有异志恐将为天下患遣使收之防勒已去】鬼箓分朝部【魏文帝与呉质书亲故姓名多为鬼箓】军烽照上都【唐书至徳元载号西京曰上都】敢云堪恸哭未免怨洪炉【洪炉注见上巻】丹陛犹敷奏彤庭歘战争临危对卢植【原注是晚独召故相彭阳公○后汉书大将军何进谋诛宦官乃召董卓以惧太后植知卓凶悍难制必生后患固止之进不从及卓至果陵虐朝廷议欲废立羣臣无敢言植独抗议不同卓怒罢防旧唐书训乱之夜文宗召右仆射郑覃与令狐楚宿禁中商量制勑】始悔用厐萌【后汉书平敌将军厐萌为人逊顺帝信爱之使与葢延共击董宪诏书独下延而不及萌萌疑遂反帝大怒自将讨之与诸将书曰吾尝以萌为社稷臣将军得无笑其言乎】御仗收前殿【一作队】兵徒剧背城苍黄五色棒【魏志太祖除洛阳尉造五色棒各十余枚悬左右犯禁者不避豪强棒杀之京师敛迹】掩遏一阳生【甘露事在十一月正冬至时】古有清君侧今非乏老成素心虽未易此举太无名谁瞑衔寃目宁吞欲絶声近闻开夀防不废用咸英【乐纬黄帝乐曰咸池帝喾乐曰六英道源曰旧书开成元年上元赐百寮曲江亭宴令狐楚以新诛大臣不宜赏宴独称疾不赴时论美之此诗结句葢有讥也】
　　【钱龙惕笺甘露之变从古所未有也阉竖横行南司涂炭当时士大夫深疾训注之奸邪反若假手宦寺殱除大憝者一时如郑覃李石以不忤中人而命相矣李徳裕李宗闵以训注所逐而量移矣令狐楚号为仇士良所不悦而上问王涯手书反状则应曰然矣节度使兵仗参辞则乞停罢矣汲汲然惟恐得罪宦官以取祸后世不咎文宗之不密失臣则恨训注之狂躁误国而当日情势未有寃论之者可异也自古以来宦官盗窃国柄莫横于汉之十常侍故何进等谋诛之不胜反为所杀然进之谋进始之非命于灵帝也训内与文宗谋而外连藩镇以诛宫奴谓之奉天讨可也诡言甘露衷甲帷幄谓之谋勇可也事已败裂犹攀呼乗舆投身虎口谓之死事可也迨奄人得志身分族此时文宗稍欲救之则有阎乐望夷之祸天道至此不可问矣何独区区罪训也使非平日倾险君子犹将与之不成之责何乃甚乎其时设国有重臣不畏强御倡言训等之无辜士良诸凶犹未必刃加其颈也乃箝口不言而请王涯三相罪名仅仅出于刘从谏亦可耻矣义山诗云古有清君侧今非乏老成素心虽未易此举太无名谁暝衔寃目寜吞欲絶声其感愤激烈有不同于众论者予故表而出之】
　　重有感
　　玉帐牙旗得上游【抱朴子外篇兵在太乙玉帐之中不可攻也唐萟文志兵家有玉帐经一巻张淏云谷杂记按袁卓遁甲专征赋或倚直使之游宫或居贵神之玉帐葢玉帐乃兵家厌胜之方位主将于其方置军帐则坚不可犯犹玉帐然其法出于黄帝遁甲以月建前三位取之东京赋牙旗缤纷薛综曰牙旗者将军之旌古者天子出建大牙旗竿上以象牙饰之南部新书诗祁父予王之爪牙祈父司马象兽以爪牙为卫故军前大旗谓之牙旗出师则有建牙祃牙军中聴号令必立牙旗之下与府朝无异近俗尚武通呼公府门为牙门字讹转为衙】安危须共主君忧窦融表已来闗右【后汉书窦融为众所推行河西大将军事遥闻光武即位心欲东向遣长史刘钧奉书献马帝授融为凉州牧】陶侃军宜次石头【晋书苏峻作逆温峤要陶侃同赴朝廷因推为盟主侃戎服登舟直指石头】岂有蛟龙愁【一作曽一作长】失水更无鹰隼与髙秋昼号夜哭兼幽显早晚星闗雪涕收【道源注天官书两河天阙间为闗梁索隐曰宋均云两河六星知逆邪言闗梁之限知邪伪也正义曰阙丘二星在河南金火守之主兵战阙下】
　　【钱龙惕笺太和九年十月以前广州节度使王茂元为泾原节度使逾月李训事作茂元在泾原故曰得上游也昭义节度使刘从谏三上疏问王涯等罪名仇士良闻之惕惧故曰窦融表已来闗右也初获郑注京师戒严泾原鄜坊节度使王茂元萧皆勒兵备非常故曰陶侃军宜次石头也士良辈知事连天子相与怨愤帝惧伪不语宦人得肆志杀戮则蛟龙而失水矣曰岂有者讳之也涯等既死举朝胁息诸藩镇亦皆观望不前谁为髙秋之鹰隼快意于一击乎曰更无者伤之亦望之也至于昼号夜哭雪涕星闗而感之者益深悲夫】
　　夀安公主出降【旧唐书开成二年六月丁酉以成徳军节度使王元逵为驸马都尉尚夀安公主新书镇冀自李惟岳以来拒天子命至王庭凑恣凶悖不臣不仁虽夷狄不若也庭凑死其次子元逵袭节度识礼法嵗时贡献如职帝悦之诏尚綘王悟女夀安公主元逵遣人纳聘阙下进千盘食良马主妆泽奁具奴婢议者嘉其恭】
　　沩水闻贞【一作真】媛【书厘降二女于沩汭】常山索鋭师【唐书镇州常山郡属河北道本恒州恒山郡成徳节度使治恒州】昔忧迷帝力今分送王姬事等和强虏恩殊睦本枝四郊多垒在此礼恐无时
　　夕阳楼【原注在荥阳今遂宁箫侍郎牧荥阳日作○按萧侍郎萧澣也旧唐书太和七年三月以给事中萧澣为郑州刺史】
　　花明柳暗绕天愁上尽重城更上楼欲问孤鸿向何处不知身世自悠悠
　　春雨
　　怅卧新春白祫衣白门寥落意多违红楼隔雨相望冷珠箔飘灯独自归逺路应悲春晼晚残宵犹得梦依稀玉珰缄札何由达【风俗通耳珠曰珰张正见诗谁论白玉珰玉珰缄札犹今所云侑缄】万里云罗一雁飞
　　中元作
　　绛节飘飖宫【一作空】国来【梁邵陵王祀鲁山神文绛节陈竿满堂繁防杜甫诗上帝髙居绛节朝】中元朝拜上清廻【道经七月十五中元之日地官挍勾搜选人间分别善恶诸天圣众普诣宫中】羊权须【一作虽】得金条脱【真诰蕚緑华以晋升平二年十一月十日夜降羊权家权字道学简文帝黄门郎羊欣祖也緑华赠以诗一篇并致火澣布手巾一条金玉跳脱各一枚】温峤终虚玉镜台【世説温峤从姑刘氏女美托峤觅壻峤密有自婚意答曰佳壻难得但得如峤比何如姑曰何敢希汝比也后少日峤报云已觅得壻处因下玉镜台一枚姑大喜既婚交礼女大笑曰我固疑是老奴玉镜台峤为刘越石长史北征刘聪所得】曽省惊眠闻雨过不知迷路为花开有娀未抵瀛洲逺【离骚望瑶台之偃蹇兮见有娀之佚女吕氏春秋有娀氏有二佚女为九层台饮食必以鼓】青雀如何鸩鸟媒【青雀注见上巻离骚吾令鸩为媒兮鸩告予以不好注鸩恶鸟也有毒杀人以喻谗贼】
　　鸳鸯
　　雌去雄飞万里天云罗满眼泪澘然不须长结风波愿锁向金笼始两全
　　楚宫
　　湘波如泪色漻漻【水经湘水出零陵始安县阳朔山东北过酃县西又北至巴江山入于江説文漻清深也庄子漻乎其清】楚厉【一作禲古通】迷魂逐恨遥【礼祭统七祀曰泰厉疏泰厉古帝王无后者此鬼无所依好为民作祸故祀之】枫树夜猿愁自断【招魂湛湛江水兮上有枫目极千里兮伤春心】女萝山鬼语相邀【楚词山鬼若有人兮山之阿被薛荔兮带女萝】空归腐败犹难复更困腥臊岂易招【屈原自况于鱼腹故曰困腥臊】但使故乡三户在【项羽传楚虽三户亡秦必楚】防丝谁惜惧长蛟【续齐谐记屈原五月五日投汨罗死楚人每至此日竹筒贮米投水祭之汉建武中长沙欧囘白日忽见一人自云三闾大夫谓囘曰闻君当见祭甚善但常年所遗并为蛟龙所窃今若有惠可以楝树叶塞其上以五色丝缚之此二物蛟龙所惮囘依其言世人作粽并带五色丝及楝叶皆汨罗遗风也】
　　妓席暗记送同年独孤云之武昌
　　叠嶂千重呌恨猿长江万里洗离魂武昌若有山头石为拂苍苔检涙防
　　宿晋昌亭闻惊禽【长安图自京城啓夏门北入东街第二坊曰进昌坊进亦作晋朱泚传姚令言迎泚于晋昌里第】
　　羁绪鳏鳏夜景清【释名愁悒不能寐目常鳏鳏然】髙不掩见惊禽飞【英华作行】来曲渚烟方合过尽南塘树更深胡马嘶和榆塞笛【汉书卫青西定河南地按榆溪旧塞注长榆塞名或谓之榆中】楚猿吟杂橘村砧【水经注湘水又北迳南津城西对橘洲又龙阳有泛洲李衡植橘处】失羣挂木知何限远隔天涯共此心
　　深宫
　　金殿销香【鼔吹作香销】闭绮栊【一作笼】玉壶防【一作响】咽铜龙【殷防漏刻法为器三重圆皆径尺于器下为金龙口吐漏水转注】狂颷不惜萝隂薄清露偏知桂叶浓斑竹岭边无限泪景阳宫里及时钟【南史齐武帝以内深隠不闻端门鼓漏置钟景阳楼上应五鼔及三鼓宫人闻声早起妆饰李贺诗今朝画眉早不待景阳钟】岂知为雨为云处【鼓吹作意】只有髙唐十二峰
　　明禅师院酬从兄见寄
　　贞吝嫌兹世【贞吝见易】防心驰本原人非四禅防【大宝积经菩萨至于空处修习四禅阿毘昙经自初禅至四禅立为四地沈约诗四禅隐嵒曲维摩经贪着禅味是菩萨防】地絶一尘喧霜露欹髙木星河压【一作堕】故园斯游傥为胜九折幸廻轩【汉书王阳为益州刺史行部至卭崃九折坂叹曰奈何以先人遗体乗此险乎遂以病归】
　　寄裴衡
　　别地萧条极如何更独来秋应为黄叶雨不厌青苔沈约只能瘦【沈约与徐勉书百日数旬革带常应移孔以手握臂卒计月小半分】潘仁岂是才【晋书潘岳少以才頴见称】离情堪底寄惟有冷于灰
　　即日
　　小苑试春衣髙楼倚暮晖夭桃惟是笑舞蝶不空飞赤岭久无耗【唐书鄯州鄯城县有天威军故石堡城天宝八载更名又西二十里至赤岭其西吐蕃有开元中分界碑】鸿门犹合围【汉书志鸿门在新丰东十七里旧大道北下坂口名项羽屯兵处】几家縁锦字含泪坐鸳机
　　淮阳路【汉书淮阳国髙帝十一年置明帝改为陈国唐书陈州淮阳郡属河南道】
　　荒村倚废营投宿旅魂惊断雁髙仍急寒溪晓更清昔年尝聚盗此日颇分兵猜贰谁先致三朝事始平【按地志陈州与蔡州接壤呉少诚据蔡传至元济厯徳顺宪三朝始讨平之】
　　崇让宅东亭醉后沔然有作
　　曲岸风雷罢东亭霁日凉新秋仍酒困【一作困病】幽兴暂江乡揺落真何遽交亲或未忘一帆彭蠡月数雁塞门霜俗态虽多累仙标发近狂声名佳句在身世玉琴张万古山空碧无人鬓免黄骅骝忧老大鶗鴂妬芬芳【説文鶗鴂春分鸣则众芳生秋分鸣则众芳歇楚词怨鶗鴂之先鸣兮使众草为之不芳】密竹沈虚籁【按韦氏述征记崇让坊出大竹及桃故此有密竹之句又七月二十九日崇让宅宴诗风过寒塘万竹悲】孤莲泊晚香如何此幽胜淹卧剧清漳【注见上巻】
　　晚晴
　　深居俯夹城春去夏犹清天意怜幽草人间重晚晴并添髙阁迥微注小明越鸟巢干后归飞体更轻
　　迎寄韩鲁州【瞻】同年
　　积雨晚骚骚相思正郁陶不知人万里时有燕双髙冦盗纒三辅【原注时兴元贼起三川兵出○按兴元为山南西道治所通鉴大中五年十月蓬果羣盗依阻鸡山冦掠三川果州刺史王贽讨平之胡三省注东西川及山南西道谓之三川】莓苔滑百牢【图经百牢闗故基在今兴元西县两壁山相对六十里不断汉江水流其间乃入金牛益昌路也寰宇记在汉中郡西县西南隋开皇中置以入蜀路险号曰百牢闗一云置在百牢谷】圣朝推卫霍【一作索○晋书尚书令卫瓘与尚书郎索靖俱善草书时人号为一台二妙】归日动仙曹【白帖诸曹郎称为仙郎故曰仙曹】
　　武夷山【方舆胜览武夷山道书谓第十六洞天旧有神降此自称武夷君又列仙传云籛铿链丹之所也铿二子长曰武次曰夷因以名山朱文公序曰武夷之名著于汉世祀以干鱼不知果何神也一统志山在建寕府崇安县南三十里】
　　只得流霞酒一杯【抱朴子项曼卿修道山中自言至天上游紫府遇仙人与流霞一杯饮之辄不饥渴】空中箫鼓几【一作当】时廻武夷洞里生毛竹【方舆胜览毛竹洞在西溪上流去武夷山百余里徧生毛竹每节出一干其巨细与根等】老尽曽孙更不来【陆羽武夷山记武夷君于八月十五日山上置幔亭化虹桥通上下大防乡人宴饮曰汝等皆吾之曽孙也】
　　一片
　　一片琼英价动天【诗尚之以琼英乎而説文琼赤玉礼记玉气若白虹天也】连城十二【当作五】昔虚传【史记赵得楚和氏璧秦王请以十五城易之】良工巧费真为累楮叶成来不直钱【韩非子宋人刻玉为楮叶三年而成杂之楮叶不辨列子曰使天地三年而成一叶物之有叶者鲜矣】
　　寄成都髙苗二从事【原注时二公从事商隐座主所】
　　红莲幕下紫棃新【南史王俭用庾杲之为卫将军萧勔与俭书曰庾景行泛緑水依芙蓉何其丽也时人以俭府为莲花池蜀都赋紫梨津润杨慎曰紫梨选注不言其状按蜀有梨树花以秋日其花红色唐李遵有进紫梨表可证】命断湘南病渴人【义山时在桂管】今日问君能寄否二江风水接天津【水经注成都县有二江双流郡下故扬子云蜀都赋两江珥其前也华阳国志李冰为蜀守壅江作堋穿郫江捡江别支流双过郡下以行舟船溉田万顷寰宇记今谓外江内江尔雅注箕斗之间天汉之津梁】
　　郑州献从叔舎人褎【防昌中讨刘稹褎为郑州刺史本集有为舎人绛郡公上李相公诸啓可证】
　　蓬岛烟霞阆苑钟三官笺奏附金龙【真诰有上圣之徳命终受三官书为地下主者一千年乃转三官之五帝又曰二天宫立一官六天凡立为三官三官如今刑名之职主诸考谪常以真仙司命兼总御之注消魔经云岱宗又有左火官右水官及女官亦名三官并主考罚又曰受用金龙玉鱼此不可阙道源注东斋记道家有金龙玉简学士院撰文具一嵗中斋醮投于名山洞府金龙以铜制玉简以阶石制之】茅君奕世仙曹贵【茅蒙茅盈茅固茅衷事见前】许掾全家道气浓【道源注神仙传许翽字道翔小名玉斧郡举上计掾主簿父穆长史为上清佐卿掾居方隅山洞石坛上焚香礼拜因而不起明旦视之如生真诰曰从张镇南受衣解法又许逊许迈事见前】绛简尚参黄纸案【道源注绛简即赤章也凡仙经朱书亦曰绛简沈约与陶景书方当名书绛简身游阙冯鉴续事始贞观十年诏用黄麻纸写诏勅文髙宗上元二年勅曰制勅施行既为永式比用白纸各有虫蠧自今尚书颁下诸州县并用黄麻纸】丹炉犹用紫泥封【真诰紫微夫人诗庆云纒丹炉王绩游北山赋拭丹炉而调石髓紫泥注见上巻○唐制舎人掌丝纶故用黄纸紫泥事】不知他日华阳洞【注见上巻】许上经楼第几重【道源注神仙感遇传陶贞白就兴世馆孙先生咨禀经法行道要拜表解职入茅山登嵒告静自称华阳隐居书疏亦以此代名然勅命饷赉常为烦剧乃造三层楼栖止身居其上弟子居中接賔于其下令一小竖传授而已】
　　西南行却寄相送者
　　百里隂云覆雪泥行人只在雪云西明朝惊破还乡梦定是陈仓碧野鸡【注见上巻】
　　四皓庙【道源注庙在商县商雒山】
　　羽翼殊勲弃若遗【羽翼语见汉书】皇天有运我无时庙前便接山门路不长青松长紫芝
　　题白石莲花寄楚公【道源注续髙僧传楚南闽人也俗姓张氏投开元寺昙蔼师落发后谒黄檗山禅师问答虽多机宜顿了武宗废教深窜山谷大中间裴公休出抚宛陵请黄檗出山南随侍焉昭宗闻其道化赐鹿皮衣五事卒年七十着般若经品颂偈一巻破邪论一巻行于世】
　　白石莲花谁所共六时长捧佛前灯【道源注凿白石为莲花台捧灯佛前】空庭苔藓饶霜露时梦西山老病僧大海龙宫无限地【法华经文殊师利坐千叶莲花从大海娑竭罗龙宫自然涌出住虚空中诣灵鹫山】诸天雁塔几多层【道源注佛书有三界诸天自欲界以上皆曰诸天西域记昔有比丘见羣雁飞翔思曰若得此雁可充饮食忽有一雁投下自殒佛谓比丘曰此雁王也不可食之乃瘗而立墖】漫夸鹙子真罗汉【道源注法华经舍利弗此云鹙子连母为名以其取湼槃一日之价故不知有上乗亦非真阿罗汉佛为授记乃知真是佛子得佛法分】不防牛车是上乗【法华经长者以牛车羊车鹿车立门外引诸子出离火宅释迦成道记注羊车喻声闻乗鹿车喻縁觉乗牛车喻菩萨乗俱以运载为义前二乗方便施设惟大白牛车是实引重致逺不遗一物传灯録若顿悟自心即佛依此而修者是上乗禅】
　　安定城楼【唐书泾州保定郡属闗内道本安定郡至徳元载更名○按史太和九年十月王茂元为泾原节度使义山时往来其幕故有是诗】
　　迢递髙城百尺楼緑杨枝外【一作上】尽汀洲贾生年少虚垂泪【一作涕】王粲春来更逺游【魏志王粲字仲宣山阳髙平人献帝西迁徙居长安后之荆州依刘表】永忆江湖归白髪欲廻天地入扁舟不知腐防成滋味猜意鸳雏竟未休【庄子鸱得腐防鹓雏过之仰而视之曰吓】
　　隋宫守嵗
　　消息东郊木帝廻【月令立春之日亲率公卿诸侯大夫以迎春于东郊又曰孟春之月其帝太皥注太皥以木徳王】宫中行乐有新梅沈香甲煎【去声】为庭燎【法苑珠林广志甲香出南方范晔和香方曰甲前煎栈香是也纪闻贞观初天下乂安时属除夜太宗延萧后同观灯问曰隋主如何后曰隋主每除夜殿前诸院设火山数十尽沉香木根每一山焚沉香数车火光暗则以甲煎沃之焰起数丈香闻数里一夜之间用沉香二百余乗甲煎过二百石】玉液琼苏作夀杯【山海经峚山丹水出焉其中多白玉是有玉膏黄帝是食是飨汉武内传上药有风实云子玉液金浆陶潜诗白玉炼素液南岳夫人传设琼酥緑酒金觞四奏】遥望露盘疑是月逺闻鼍鼓欲惊雷【李斯书树灵鼍之鼓注以鼍皮为鼓也】昭阳第一倾城客不踏金莲不肯来
　　利州江潭作【原注感孕金轮所○唐书利州义成郡属山南西道按武后自册为金轮皇帝父士彠为利州都督生后袁天纲见之大惊曰当为天下主也见谭賔録】
　　神劒飞来不易销【道源注用延平劒化龙事】碧潭珍重驻兰桡自携明月移灯疾欲就行云散锦遥河伯轩通贝阙【楚词紫贝阙兮珠宫】水宫帷箔巻氷绡【用鲛人织绡事】此时燕脯无人寄【梁四公记杰公使罗子春赉烧燕五百枚入洞穴至龙宫以献龙女龙女食之大嘉子春乗龙载珠还国道源注南部新书龙嗜烧燕肉食燕肉人不可渡海】雨满空城蕙叶雕
　　即目【一作日】
　　地寛人已迥人更迥于楼细意经【一作抽意轻】春物伤酲属暮愁望赊殊易断恨久欲难收大埶【势同】真无利多【一作名非】情岂自由空园兼树废败港拥花流书去青枫驿【方舆胜览青枫浦在潭州浏阳县杜甫有青枫驿诗】鸿归杜若洲【楚词采芳洲兮杜若】单栖应分定辞疾索谁忧更替林鵶恨惊频去不休
</div>
    <div class="pagination">
<a href="李义山诗集注_page5.html">上一页</a><a href="李义山诗集注.html">1</a><a href="李义山诗集注_page2.html">2</a><a href="李义山诗集注_page3.html">3</a><a href="李义山诗集注_page4.html">4</a><a href="李义山诗集注_page5.html">5</a><span class="current-page">6</span><a href="李义山诗集注_page7.html">7</a><a href="李义山诗集注_page8.html">8</a><a href="李义山诗集注_page9.html">9</a><a href="李义山诗集注_page10.html">10</a><a href="李义山诗集注_page11.html">11</a><span>...</span><a href="李义山诗集注_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
