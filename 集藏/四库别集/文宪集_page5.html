<!DOCTYPE html>
<html>
 <head>
  <meta charset="utf-8"/>
  <title>
   文宪集 - 第 5 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文宪集 - 第 5 页/共 29 页
  </h1>
  <div class="content">
   和阳王君秉彛营道抗志葆学潜贞轩冕之荣不足以羁其迹贝珍之丽不足以累其髙肥遯遵大易之戒知足法老氏之防汲清涧曲采緑岩口集杜若以充衣织胡绳以为屩屹立防尘之表凌迈层霄之上当其萝月斜映松飚递响寄酒赋于闲情发琴歌于逸韵泉石自献猿鹤不惊信乎皓皓弗缁亭亭絶俗者也然而仁心斯涵义闻攸畅拯彼颠连之苦奚翅饥渇之欲排难解纷曾忘其身危捐囷散金不计其家索徼符稚之遗风崇鲁连之高节矧当戎马之际尤止屠刘之虐起死骨以为生药病甿而使瘉力茍可及知无不为察其善固不一而足于是清朝法从之贤方岳连率之贵荐绅博之士岩穴隐遯之俦莫不企瞻其容光承挹其辞气因其堂构命以乐善或寓诸赋咏或纪于文辞絶去下蔡之音壹是大雅之倡言其典雅则冠冕佩玉揖让庙堂也言其雄浑则江海澄波涵容羲娥也言其劲正则苍官青士共傲岁寒也言其淳古则殷敦周匜有异防器也皆可遗芳不朽埀裕后昆非独黎阳着纪善之传邺下行类善之集而已不揆菲作亦厮羣英此则珠玉在傍沙砾失色西子捧心丑人矉目不亦逺甚矣哉载稽古昔治浃化孚人存周急之行里崇相睦之俗协于大顺殊号难及自邹鲁之声教不渐而秦越之瘠肥罔顾同父尚锥刀之争他人宁沟壑之脱静言思之慨我寤叹卓尔王君乐于从善舆论所许兹集宜征傥锲梓以行逺可惇风而广惠岂若风葩露叶徒夸骚圃之工麟角鳯毛谩鬬文园之巧哉顾兹下劣忝附高明慕黄宪于汝南忆荀隐于日下辱履舄潜溪之上传简毕槠椠之间敬序篇端畧摅悰愫意虽在于檃括文则尚于疏通若讥非古岂曰知言庶期见正于大方有征于君子云尔前史官金华宋濂谨序
　　丹崖集序
　　为文非难而知文为难文之美恶易见也而谓之难者何哉问学有浅深识见有精粗故知之者未必真则随其所好以为是非照乘之珠或疑之于鱼目淫哇之音或嫓之以黄钟虽十百其喙莫能与之辨矣然则斯世之人果无有知文者乎曰非是之谓也荆山之璞卞和氏固知其为寳渥洼之马九方歅固知其为良使果燕石也驽骀也其能并陈而方驾哉虽然弊也久矣孰于民散师废之后而必望见知于人乎茍有之旷百世而相感者不须怅然而遐思矣予与唐君处敬共居浙水东虽未之识有持其文一二篇来者颇获读之顾谓二三子曰屏斥芜纇何其玉之洁而珠之明也脉络聨贯委蛇不防又何韶钧九奏音律相宣而始终粲如也其殆能言之士乎去年之春予被诏总裁元史而处敬亦以议礼被征防于南京亟欲挽入史局仪曹爱其才弗允及予入词垣为学士处敬亦来为应奉文字朝夕同论文甚懽遂索其全集观之复顾谓二三子曰沉涵于经而为之本原餍饫于史而助其波澜出入诸子百家以博其支流此作有之又颇愧向之知处敬者未深也呜呼近代之文予见之伙矣大风扬沙而五色为之昏昧繁音嘈杂而五声为之失伦求其如处敬者抑何其鲜哉非曰如之知之者亦寡矣此无他无真实之功求卤莽之效西抹东涂莫寻统绪左剽右窃仅成简编辄号诸人曰我知文我知文人以艰深文浅近者示之则曰是诚古文哉何其雅奥而不羣也或以其言之易又以尘腐罢软者戏之则又曰此亦古文耳何其畅达而无碍也是皆无真见以人舌为之目故腼然而无愧怍有若处敬之文其尚能知之哉予虽不敏爱玩处敬之文日不释手以为可埀逺而传后因为序诸巻首呜呼处敬之文荆山之玉也渥洼之马也又岂患无卞和氏与九方歅者乎予之所论隘矣处敬名肃防稽人丹崖其自号也故以名其集云
　　愚斋集序
　　愚斋二十巻吴兴林静氏所着也初静之系出艾轩文节公世多闻人至曾祖弃以武举入官为宋马歩水军都统制祖友信仕元官至宣武将军湖州路湖炮翼上千戸所管军总管父德骥袭其职俱读书知文及生静俊爽异常髫龄之时即觧缀篇章有外氏赵文敏公家法郡二千石欲以竒童荐父拒之静知父意欲为名世儒益研穷九经百氏之书虽老释诠秘典悉掇其芳润由是问学如川之增若黄文献公晋卿宇文先生子贞皆延誉之遂用御史辟署安定书院山长辞不赴而元运亦衰矣今观集中所着文则丰腴雅驯诗则藻丽典则诚无媿于作者求诸伦辈中不多遇也呜呼为人子孙者毅然能以文易武有声动人所谓能亢其宗者非邪近愈笃志濂洛关闽之学寤寐不忘则其明体达用又有出于诗文之外者其所至未易测也静尝从予游予嘉之故褒之褒之乃所以勉之也静字子山愚斋其自号云
　　讷斋集序
　　凡天地间青与赤谓之文以其两色相交彪炳蔚耀秩然而可睹也故事之有伦有脊错综而成章者皆名之以文唐虞以来贤圣之君迭作而其文至周特备画疆定野授田分井邦之文也前室后寝左昭右穆庙之文也车服有章爵土有数官之文也钟磬竽瑟干戚旄狄乐之文也朝防燕飨郊社禘尝礼之文也振旅茇舍治兵大阅兵之文也发号施令陈经布纪政之文也舒阳惨隂彰善瘅恶刑之文也如此之故殆不可以一二数斯文也非指夫辞章而已也昔者孔子生于周末悯先王道衰以四科教学者而防夏以文学名其所谓文学者仪章度数之间或损之或益之以就夫厥中欲使体用之相资而本末之兼该也惜乎不见用于时君乃退而有隐忧始以平昔不及设施者壹寓于六经隂阳变易之义则系于易治忽几微之由则定于书成教厚伦之道则删于诗尊王贱霸之畧则修于春秋辨叙名分恱和神人之方则见于礼乐岂徒示夫空言为哉其意若曰先王之文所以范围天下者吾不得行之着明于经庶几后之人或有所兴起者乎孔子忧世之志深矣奈何世教陵夷学者昧其本原乃专以辞章为文抽嫓青白组织华巧徒以供一时之美观譬如春卉之芳秾非不嫣然可悦也比之水火之致夫用者盖寡矣呜呼文之衰也一至此极乎括苍王先生毅字刚叔刻志经传而其所学必欲见之于实用尝诵言曰古人之所谓文者治具也古籍之所载者载此而已非若后世侈靡之文也侈靡之文吾不欲观焉吾所谓文达吾胷中之所欲言耳初不知有他也于是先生之文明白洞达皆不假乎雕琢而其至味自足先生殁后之十年其高第弟子章君存道与其弟存诚皆笃学力践能弗畔先生之教且谓先生之为人固不假文以见然非此又不足以知先生者因辑成四巻来请为文之序濂故以古人之所谓文非指乎辞章者序之于首简其亦近于先生之志矣乎先生之行事濂尝撰为小传一通备载之矣兹不书
　　郑氏聨璧集序
　　磨勘司令郑君思先间谒濂禁林从容言曰伯父杲斋先生天分絶人尝矻矻穷经再践塲屋不合主司程度遂弃去防淛河之左右大肆其力于古文辞久之思如泉源衮衮出不休日试万言倚马可待大司徒楚国欧阳文公竒其材欲剡荐之防疾作而卒先子曲全先生防丧二亲而赋性狷介州里不能容伯父时客授昆山乃走就之求四库书疾读虽暑铄金寒折胶不越戸限未几下笔为文皆循矩度而不轻于毁誉然刚毅忤物人有不善必折之虽其面颈发赤弗少贷晚寓苏之海虞竟以坎终惟二父负不世出之才文名相埒遭元季兵乱不沾一命竟捐馆舍而其遗文将遂零落不传此思先日夜痛心而不敢自宁者也伯父文多不留稾思先自童丱见辄録之积二十春秋得文百篇古今诗四百八十首先子之著作虽存尝自删焚仅留三十篇文百篇诗而已于是合写成书厘为一十四巻题之曰郑氏聨璧集将锲文梓以行四方敢以首简序文为请濂受而读之杲斋之文则气韵沉雄如老将帅师旌旗金鼓缤纷交错咸归节度曲全之文则规制峻整如齐鲁大儒衣冠伟然出言不烦曲尽情意然皆有台阁丽之观而无山林枯槁之气呜呼是亦可谓能言之士乎昔夏侯湛与潘岳并美姿容其行止之处恒同舆而接茵人谓之聨璧然不过取人物之明洁耳初不论其能文也纵曰能文如温邢之敏赡亦生于异乡初非出于一姓也纵出于一姓若二谢之藻丽初非出于一门也纵出于一门若二卢之雅逸则一从焉若二之典严则再从焉而同胞同气者盖亦鲜矣呜呼有若二先生伯仲并以文鸣其亦可谓希世之士乎濂也不敏幸见杲斋于虎林而于曲全则未之识也及官成均乃与曲全之子司令君为同僚司令君善承家学文光赫然为御史为部使者百壬敛迹又以政事闻何郑氏之多贤哉虽然不开之于先后将何继不继之于后前何以昭司令君汲汲为不朽之圗可谓知所本矣濂因备书其事冠诸篇首知言君子必有取焉杲斋讳东字季明曲全讳采字季亮温之平阳人
　　东轩集序
　　东轩集者天台方君明敏之所作也明敏仕于元尝防知政事于江浙行中书襟韵潇洒而气岸伟如发于声诗往往出人意表其弟明则缮钞成帙同予学子桂慎请予评之予曰古诗俊逸超羣如王子晋鹤背吹笙随风抑扬声在云外律诗清丽婉切譬犹长安少年饮酒百华场中莺歌蝶拍春风煦然扑人终日传杯而醉色不起诗人之趣至是亦可谓之不凡矣明则曰请为之序以传何如余曰寳剑埋于丰城而紫气上浮于天倚兰生于幽谷而秋馨播于九衢诗佳矣不必借序以传也曰此固然矣愿卒一言之曰诗之古者莫三百篇若也篇首各有小序所以序作者之意而非后世通为之序也汉魏以降作者鲜自白其意读之者不能知乃私自臆度此为某事而发此为某时而叹使若人不死即而叩之恐其未必尔也故余尝有言作诗必自序非他人之可与闻此言似不可忽也曰固哉吾子之为诗也可以序可以无序序之将何伤焉余无以辞因取所评者书之于首简云明敏于书无所不读最善谈名理与人交煦煦有恩意君子贤之其所长者不特能诗而已也
　　莆田四如先生黄公后集序
　　濂成童时即读四如先生诸经说见其立论精防凿凿过人逺甚未尝不慕艳之稍长厯求先生之事迹然后知其渊源之所自而凝道之有方也盖先生居莆阳唐御史滔十二代孙世为儒家其父绩师事山潘公柄复斋陈公宓二公实考亭朱子勉斋黄公之高第弟子也先生夙承父训年十二试举子业乡校多占前列后二十九年始擢咸淳辛未进士第调监瑞安府比较务未上名公钜卿争聘之为讲师而丞相江公万里挽之尤力声誉翕然动于一时德祐乙亥冬始之官与签枢陆公秀夫遇陆公一见极器之明年丙子杭都已陷国事不可为陆公趣先生至行都充益王府撰述官兼处置使司干办公事改刑工部架阁以通直郎陞武学谕遂转朝奉郎国子监簿兼福建路招捕使司都防议官先生皆辞不就宋既改物归隠重山宻林不与世接四方有受学者先生为敷绎濂洛关闽之说而开导之其为文词务以理胜不暇如他文士驰骋葩藻以为工而当时求者纷如也门人武夷詹清子类次六经四书讲义为六巻刋之而先生之子元汀州路总管府知事梓又分记序墓铭字训之属为五巻而刋之先生年八十二而终遗文流落于荐绅者尚多其曽孙乡贡进士至又裒集为十巻将刻诸梓介楚王府伴读陈子晟征濂为序以传濂闻濂洛中防考亭未兴艾轩林公光朝独倡道莆阳从之者如归市红泉东井之学乃闻于天下网山林公亦之实绍艾轩之传网山之后乐轩陈公藻又起而继之乐轩家长乐网山居福清咸来讲学东井而风声所被气习所薰人皆有邹鲁之行及乎山复斋之起推阐考亭经训东西角立化行而教孚文质尤彬彬可观先生产于艾轩之乡耳目之所濡染固已先立乎其大者复因父师之故矻矻穷年遂探考亭之正绪则其所着皆六经之防所宣皆天地之秘诚有未易涯涘者奈何道未及行而宋祚已移识者不能不为之惜也先生之所蕴与不可传者固已随物俱化若并其遗文同就泯灭不亦重可惜哉先生之子若孙孜孜以传世为务可谓不死其亲者矣濂年耄而昏避求文者如避雠敌甚不得已多令学子代之今以童年慕艳之久勉徇至等所请而躬序之如此然先生之集自能行世亦不借区区之文而后传也先生姓黄氏讳仲元字善父后改名渊字天叟别号韵乡老人云











　　文宪集巻六
　　钦定四库全书
　　文宪集巻七
　　明　宋濂　撰
　　序【凡三十四章】
　　詹学士文集序
　　往时湖湘间材士大夫多以辞赋称若江夏詹先王同文其一也葢同文襟韵潇洒济以宏博之学故体物浏湸铿铿作金石声及归我熙朝遂以文鸣一时当胜友如云酒酣耳热有执巻来求者同文振衣而起捉笔四頋文气絪緼从口鼻间流出顷刻盈纸烂烂皆成五色观者从傍鼓噪且谓万言倚马可待者将无大相逺自是有问奇俊士佥曰同文同文云予与同文交且久而同官翰林初见之甚惊后屡见之窃自叹赋才暗劣规规方圆中日蹈古人轨辙不敢奋迅吐一奇崛语虽见诸牍者近一二千篇奄奄如无气人作文固当如是耶去年之秋京畿试乡贡士今年南宫试天下士同文皆持文衡区区亦与闻末议见同文考五经巻朗读数行辄操觚书云云书已复读又书云云予视之析理精致如汉廷老吏议法是非重轻卒不可掩人以文辞称同文固未见其衡气机如同文者其何可及邪其何可及邪韩退之称李杜文章光焰万丈少陵之作顿挫沈郁髙不可攀深不可探谪仙之辞飘飃然防戏璇霄丹台吹鸾笙而食紫霞絶去人间尘土思此无他精华发为光耀纵横交贯不自知其所止退之言当不诬同文之能致是者岂无其故哉然予闻太史公周览名山川故作史记奕奕有奇气同文他日西还予将相随泛洞庭浮沅湘登大别九疑之山吸风吐云一洗胸中秽浊使虚极生明明极光发然后挥毫以尾同文之后萃灵凤之彩毛撷天葩之奇馨或者当有可观同文果以为何如邪同文以文集授予序神思揺荡急展牍书之惧共凌空飞去是为序
　　欧阳文公文集序
　　文辞与政化相为流通上而朝廷下而臣庶皆资之以达务是故祭享郊庙则有祠祝播告寰宇则有诏令胙土分茅则有册命陈师鞠旅则有誓戒諌诤陈请则有章疏纪功燿徳则有铭颂吟咏鼓舞则有诗骚所以着其典章之懿叙其声明之实制其事为之变发其性情之正阖辟化原推拓政本葢有不疾而速不行而至者矣然必生于光岳气完之时通乎天人精微之蕴索乎厯代盛衰之故洞乎百物荣悴之情覈乎鬼神幽明之赜贯乎中外离合之由举其大也极乎天地语其小也则入夫芒秒而后聚其精魄形诸篇翰沨沨乎泱泱乎诚不可尚已世有与于斯者其惟大司徒楚国欧阳文公乎公讳字原功潭之浏阳人其先家庐陵与文忠公脩同出于安福令万之后公幼岐嶷十嵗能属文逮弱冠下帷数年人莫见其面经史百家靡不研究伊洛诸儒原委尤为淹贯遂擢延祐乙夘进士第厯官四十余年在朝之日殆四之三三任成均而两为祭酒六入翰林而三拜承旨盖当四海混一之时文物方盛纂脩实录大典三史皆大制作两知贡举及读巻官凡宗庙朝廷雄文大册颁示万方制诰多出公手金缯上尊之赐防无虚月海内名山大川释老之宫王公墓隧之碑得公文辞以为荣片言只字流传人闲咸知寳爱文学徳行卓然名世羽仪斯文黼黻治具公之功为最多君子评公之文意雄而辞赡如黑云四兴雷电恍惚而雨雹飒然交下可怖可愕及其云散雨止长空万里一碧如洗可谓奇伟不凡者矣非见道笃而择理精其能致然乎呜呼自宋迨元三四百年之间文忠公以斯道倡之于其先天下学士翕然而宗之今我文公复倡之于其后天下学士又翕然而宗之双璧相望照耀两间何欧阳氏一宗之多贤也不亦盛哉初虞文靖公集助教成均其父井斋先生汲亦教授于潭见公文大惊手封一帙寄文靖谓公他日必与之并驾齐驱由是文靖荐公升朝声誉赫赫然相埒卒符于井斋之言文靖之文已盛行公薨之十四年其孙佑持公集二十四巻来谓濂曰先文公之文自擢第以来多至一百余册藏于浏阳里第皆燬于兵此则在燕所录自辛夘以至丁酉七年之作耳闻有见于金石者随附入之子幸为文序之以传濂也不敏自丱角时即知诵公之文屡欲裹粮相从而不可得公尝见濂所着潜溪后集不我鄙夷辄冠以雄文所以期待者甚至第以志念荒落学术迂疎不足副公之望况敢冒昧而序其文乎虽然公文之在霄壤中上则为徳星为卿云下则为朱草为醴泉光景常新而精神无亏亘万古犹一日也序之与否尚何暇论防佑字公辅问学精该议论英发无愧于家学者也
　　曾学士文集序
　　翰林直学士临川曾先生既殁其子中卫经厯仰发其平日所着望周山金石斋青华闽海昭回从政丙午居贤前后编凡九槀及逾海逾辽二志通类为若干巻介其同年进士雷燧征濂序其首濂时窃禄词林脩史事严虽诺之而未暇为后三年仰之弟侪复走南京申前请为尤切濂将焉辞惟曾氏出于郕国公自都乡侯据南徙代有显人至于文定公巩文肃公布文昭公肇起于南丰遂以文章名天下文定之制熛鸷奔放雄浑瑰伟文昭之作简严平实温润雅驯最为学者之所同慕不翅景星之与卿云而文肃之子司农少卿纡固守家法亦以辞章称君子谓如鲁殿秦碑见者珍惜自可孤行于二君之后司农从孙季貍蚤从吕居仁徐师川防又能大肆于文其文言质而义正乾道淳熙间羣公多畏敬之自时厥后作者继轨要不可以一二数呜呼何南丰曾氏之多贤防先生之裔分自南丰父祖皆宋进士书诗之业逺有端绪先生既承家庭之训又出从元夫钜儒游钻研六经孳孳唯恐弗力闻吴文正公讲道华葢山裹粮往叩之胸中疑难一旦氷释自是达之于文奋迅驰骋皆足以如其志至正辛巳尝举于乡明年试礼部报罢当路惜之连荐为校官皆不赴后十四年甲午始擢进士第助教国子脩撰翰林出任江西行省郎官入成均为丞遂升司业进详定【阙】副使拜监察御史已而复为副使改今官而殁先生名位既显海内求文者接踵而至凡得片言只简不翅拱璧之贵盖先生之文刻意以文定公为师故其骏发渊奥黼藻休烈起伏敛纵风神自逺王良执御节以和銮而驱驰蚁封也朱弦疏越太音希声而一唱三叹也涛起阜涌飚行云流力有余而气不竭也擅一代之英明作四方之楷则先生其有之矣濂也不敏幸识先生于建业欲以古文辞就正焉而先生亡矣故因仰之求文厯序南丰曾氏世学相仍之盛书于首简使读之者知先生无忝前人则为先生之子若孙必将感激奋励期无媿于先生者矣先生名坚子白其字也刚明正直政事多可书已见其婣家危公素所撰墓铭兹不书
　　郭考功文集序
　　国家当兴王之运其人才必超出常伦訏谟定命足以创业而埀统奉将天罚足以威加乎海内至于文学侍从之臣亦皆博习经艺彰露文防足以备顾问资政化所以竭其弥纶辅翼之责作其发扬蹈厉之勇摅其献替赞襄之益致其黼黻藻绘之盛此皆天也天意已定于之中楚生材而晋实用之拨乱世反之正昭宣人文而风动四方夫岂细故也哉洪武七年秋濂侍皇上升武楼赐坐其侧从容问曰天下虽定朕犹埀意宿学之士卿能知其人乎濂对曰会稽有郭传者其字为文逺寄迹释氏法中其学有渊源其文雄赡新丽而精魄焜燿其议论崇谹皆根据乎六经波澜相推若不知其所穷诚一代奇才也上颔之未防复召濂谓曰郭传之文卿可持至朕将亲览焉时文逺偶以文一巻来贶因即以进上览已笑曰诚如卿言会丞相御史大夫来朝命内使出示之且褒嘉至再即日召见于谨身殿奏对称防诏铨曹擢为应奉翰林文字于是文逺日侍左右以备顾问赐予便蕃不一而足每命题俾撰文若诗辄见赏爱文逺自以受知之深精白一心以承休徳凡可以献替者咸无隠情已而升修起居注迁考功丞而眷注益隆矣今年春濂特恩谢事东归将与文逺别文逺尽出所为文请濂序其首呜呼古今辞章之士未尝乏人第患知之者鲜尔州里中知之已聊足自慰况扵卿大夫乎卿大夫知之则声闻渐着亦可表见于世况扵诸侯乎诸侯知之则光辉四达十百之中仅一二见焉人且艳之曰是夫也为人不翅足矣况上简圣天子之知而屡见褒辞者乎然圣人之言即天也文逺之文天且知之矣则其际遇有道之朝恭承宠灵可谓千载一时者矣昔宋之孝宗尝于禁中观苏子瞻文史臣书之以为至荣此异世尚尔今文逺亲受知扵圣明其为荣辉又当何如防他日文逺道益行文益显史臣必为立传与经国诸臣同载简册以见兴王之运人材之出皆非细故岂不为盛典与濂也不敏齿日衰而学日落纵曰以文自娱其视文逺殆犹土铏之于殷敦序诸首简能不自愧乎虽然濂知文逺之文者也相知者不一言畴将言之因不敢牢让文逺宐删正焉也
　　莆阳王徳晖先生文集序
　　给事中王寅敬伯诣濂玉堂之署殷勤请曰寅之伯父最乐翁讳朝字徳晖莆田人也其学出于同安尹陈公仁伯莆田之先达有二陈焉一则仁伯一则国子丞众仲皆以文鸣于时实兄弟也其学又出于南塘赵氏之孙袐书公伯暐袐书公二陈之外王父也翁之所学渊源既正而其支流之相承遇奔石怒崖则喷薄如雷霆及至演迤平旷则焕然成文若绮縠之乍舒一翕一张类有物以司其柄者养之深而积之厚期大振扵时奈何其数之奇再试乡闱皆不利竟以布衣教授州里以终遗文散落于兵燹十不存一寅惧其泯没而不传也求得诗文若干首厘为十巻翁之友方君炯门人陈君虚中将刻梓以传愿先生为之序濂受而读之诗则森严踔厉有苍渊之色文多简古峭奥而其有余不尽之意恒见于言表人能玩绎之久方始得之其渊源有自诚如敬伯所言不宐以无传颇求翁之致是者亦由其养气之充积学之宏乎葢翁家甚贫或并日一炊每扬扬有喜色临财甚介毫髪不茍取所见一定屹如丘山力撼弗能动傥涉非义舁金遗之不迁也唯游心古初思欲起圣贤而与之周旋故甞以性分为乐人叩其自得则曰守阴之宅蹈阳之庭风行雨集金舂玉鸣库非吾窒崇岂我荣夷夷于于而独适其适不亦可乎呜呼翁之所见若此其殆有徳必有言者乎濂未冠辄受经学文于乡先达若渊颖吴公立夫内翰栁公道传文献黄公晋卿皆天下名士悉得供洒扫之役其渊源非不正也第以受资平凡无以深诣而逺到年周甲子而逾六龄犹不能自振视翁之作不防于有愧哉虽然濂不能文而评文恐未有先之者世之骫骳萎弱之文不脱场屋之故态者反足以袭取髙位而翁卒于布衣戴章甫衣逢掖者不知果有公议否乎濂特徇敬伯之请妄置品评于篇端其有激也夫其有感也夫
　　胡仲子文集序
　　韩退之抗顔师一世自李习之以下皆欲弟子临之而习之謇然不甚相下崇言正论往往与退之角其复性平赋二书脩身治人之意明白深切得斯道之用葢唐人之所仅有而可与退之原道相表里者也濂尝以为习之识髙志伟不在退之下遇可畏如退之而不屈真豪杰之士哉古之君子其自处也髙其自期也逺其自视也尊其择师与友也审举天下无足慊吾意者则求古人之贤者而师友之茍有得于心矣当时知否不卹也身之贵贱勿论也行之为事功宣之为言论一致也其心廓然会天地之全而防乎万物之表观古今如一旦暮视千载以上之人若同堂接膝而与之语何暇以凡近者累其心乎孟子舍子思之门人而愿师孔子非遗其师也道宜然也近世学者鄙陋而无志闻古之人畏之如雷霆鬼神不敢稍自振防防焉于庸常之人师云师云而卒无所成者皆习之之所弃也吾友胡先生独不然自其少时诵数十万言在诸生中已惊动其乡邦老儒咸畏而敬之及其既长而壮奇迈卓越务师古人出言简奥不烦而动中绳墨如夏圭商敦望而知其非今世物也同郡大儒若吴贞文公立夫先生尝师事之矣吴公亟称其才不置黄文献公晋卿以文学名天下见先生辄延致共语所以期待者甚隆而先生亦不为之屈也诸公既亡先生之学益成行益修徳愈邵而文愈雄大江之南称贤者必曰先生而先生不自以为至也今天子有国之初大臣交荐先生才行上悯其老不欲重烦以政命为衢州教授会修元史复荐入史馆史成赐金帛遣归或谓先生未展其所学而先生澹如也先生尝慕邵子程子之为人所养甚深极其博而守则约务乎大而不遗乎细扵人鲜所推让而所许者众必以为贤于言不轻发而所言者人必以为当其所着井牧皇初诸文有习之之辞而所得者非习之所及也先生年未老而文已传于时获读之者莫不知其为可贵然其可贵者岂特文乎哉是则先生之自得者世之人未必能知之虽濂亦不能尽其详也濂与先生同师于吴公相友五十余年髪秃齿豁矣见世之士多矣心之所仰而服者惟在先生则先生之文岂独今之所难遇乎学子刘刚撰次成集而王君士觉为图其传来请序之濂不让而书其首篇所以叹先生之善学古人而幸天下之见其文也先生名翰字仲申金华人仲子其别号云
　　曾助教文集序
　　临川曾先生旦所为文凡若干篇其门人某类编成书既而以首简请予序序曰天地之间万物有条理而弗紊者莫非文而三纲九法尤为文之著者何也君臣父子之伦礼乐刑政之施大而开物成务小而褆身缮性本末之相涵终始之交贯皆文之章章者也所以唐虞之时其文寓于钦天勤民明物察伦之具三代之际其文见扵子丑寅之异建贡助彻之殊赋载之于籍行之于当时其大本既备而节文森然可观传有之三代无文人六经无文法无文人者动作威仪人皆成文无文法者物理即文而非法之可拘也秦汉以下则大异于斯求文于竹帛之闲而文之功用隠矣虽然此以文之至者言之尔文之为用其亦溥博矣乎何以见之施之扵朝廷则有诏诰册祝之文行之师旅则有露布符檄之文托之国史则有记表志传之文他如序记铭箴赞颂歌吟之属发之于性情接之于事物随其洪纤称其美恶察其伦品之详尽其弥纶之变如此者要不可一日无也然亦岂易致哉必也本之于至静之中叅之于欲动之际有弗养焉养之无弗充也有弗审焉审之无不精也然后严体裁之正调律吕之和合阴阳之化摄古今之事类人己之情着之篇翰辞防皆无所畔背虽未造于至文之域而不愧于适用之文矣呜呼文乎其可易言矣乎今吾先生淹贯羣经所谓三纲九法其文理之粲然者加体索而扩充焉甞以春秋连贡于乡科目既废益寓意于古文辞用功于动静者久声光然起士林中予取而读之藻火黼黻之交辉金声玉振之迭奏鱼龙波涛之惊迅一一可以适于世用信夫万物各有条理者于先生之文亦可以见之余在词林先生方助教成均朝夕相与论文甚驩故因其门人所请推原文之至者而为之序着源委之真欲体用之兼举也
　　徐教授文集序
　　曹丕有言文章者不朽之盛事其故何哉夫山之巍然有时而崩也川之然有时而竭也金与石至固且坚亦有时而销泐也文辞所寄不越乎竹素之间而谓其能不朽者葢天地之间有形则弊文者道之所寓也道无形也其能致不朽也宜哉是故天地未判道在天地天地既分道在圣贤圣贤之殁道在六经凡存心养性之理穷神知化之方天人感应之机治忽存亡之莫不毕书之皇极赖之以建彞伦赖之以叙人心赖之以正此岂细故也哉后之立言者必期无背于经始可以言文不然不足以与此也是故扬沙走石飘忽奔放者非文也牛鬼蛇神佹诞不经而弗能宣通者非文也桑间濮上危促管徒使五音繁会而淫靡过度者非文也情縁愤怒辞专讥讪怨尤勃兴和顺不足者非文也纵横捭阖饬非助邪而务以欺人者非文也枯瘠苦澁棘喉滞吻读之不复可句者非文也瘦辞隠语杂以诙谐者非文也事类失伦序例弗谨黄钟与瓦釜并陈春秾与秋枯并出杂乱无章刺昧人目者非文也臭腐塌茸厌厌不振如下俚衣装不中程度者非文也如斯之类不能徧举也必也旋转如乾坤辉映如日月阖辟如阴阳变化如风霆妙用同乎鬼神大之用天下国家小而天下国家用始可以言文不然不足以与此也故所贵乎文者前乎千万世而不见其始后乎千万世而不知其终有不可一刻而离去者其能致不朽也宜哉丕也乌足以知之徒以鲁国孔融等七子学无所遗辞无所假足以令声名传后而已安知其文哉传有之言以足志文以足言言之无文行之不逺此则文之至者也文之至者文外无道道外无文粲然载于道徳仁义之言者即道也秩然见诸礼乐刑政之具者即文也道积于厥躬文不期工而自工不务明道纵若蠧鱼出入于方册间虽至老死无片言可以近道也夫自孟氏既没世不复有文贾长沙董江都太史迁得其皮肤韩吏部欧阳少师得其骨骼舂陵河南横渠考亭五夫子得其心髓观五夫子之所着妙斡造化而弗违百世以俟圣人而不惑斯文也非宋之文也唐虞三代之文也非唐虞三代之文也六经之文也文至于六经至矣尽矣其始无愧于文矣乎世之立言者奈何背而去之吾友天台徐君大章赋资絶伦自少学文即期以载道非六经所存不复轻寘念虑扵其间含积既久然以文名江南洪武中甞召入史馆与脩大明日厯遂出教授武林日以横经讲道为事逺近生徒莫不趋之犹水之赴壑当修日厯时予适为之总裁每与大章论文窃叹今之作者何其与古异也大章深以予之言为然去嵗过武林获观其文集若干巻今山居多暇因徇大章门人之请漫为序其篇端呜呼世有豪杰之士知文与道非二致者必以余说为不谬茍非其人则以好髙尚夸尤之矣予一听焉无事乎辨也
　　叶夷仲文集序
　　临海叶君夷仲宋丞相西涧先生族诸孙也夷仲生有异资其文学之进如荣木升而春涛长日新月盛葢未已也顷由茂才举于乡奉使安南不辱君命以功擢髙唐州判官转知睢宁县为学犹孳孳不懈其弟广武卫知事恵仲类集成编厘为若干巻来征予序其请至六七而不倦予齿加长志气摧摄操觚所云云皆无精魄颇类寐语者读夷仲文方畏敬之弗暇尚奚敢序之哉虽然不敢无一言也昔者先师黄文献公尝有言曰作文之法以羣经为本根迁固二史为波澜本根不蕃则无以造道之原波澜不广则无以尽事之变舍此二者而为文则槁木死灰而已予窃识之不敢防于是取一经而次第穷之有不得者终夜以思思之不通或至达旦如此者有年始粗晓大防然犹不敢以为是也复聚羣经扵左右循环而温绎之如此者亦有年始知圣人之不死其所以代天出治范丗扶俗者数千载犹一日也然犹不敢以为足也朝夕讽咏之沈潜之益见片言之间可以包罗数百言者文愈简而其义愈无穷也由是去读迁固之书则势若破竹无留碍矣权衡既悬而百物重轻无遁情矣然犹不敢以为易也稽本末以覈其凡严褒贬以求其防探幽隠以究其微析章句以辨其体事固粲然明白而其制作之意亦皦然不诬也由是以定诸子百家之异同若别白黒而絶无难矣及夫物有所触心有所向则沛然发之扵文翩翩乎其萃也衮衮乎其不馁也沨沨乎大无不包小无所遗也呜呼予以五十年之功仅仅若此今年日逾迈慨兹旧业反成荒落将何以为夷仲言哉夷仲诸作温醇而有典则飘逸而有思致其辞简古而不厐其神丰腴而不瘠可谓能言之士矣求诸辈行之中未见其敌也进进不已何古人之不可至哉予因忘其固陋以平日所自得者序诸篇首夷仲宐有取焉虽然文辞道之末也夷仲方与有民社之寄当务为政以徳而昌其道哉洪武九年正月望日具官金华宋濂序
　　苏平仲文集序
　　汉武帝欲教霍去病兵法去病辞曰顾方畧何如耳濂谓去病真能用兵者古今之势不同山川风气亦异而敌之制胜伺隙者常纷然杂出而无穷吾茍不能应之以变通之术而拘乎古之遗法其不败覆也难哉为文何以异此古之为文者未尝相师郁积于中摅之于外而自然成文其道明也其事覈也引而伸之浩然而有余岂必窃取辞语以为工哉自秦以下文莫盛于宋宋之文莫盛于苏氏若文公之变化傀伟文忠公之雄迈奔放文定公之汪洋秀杰载籍以来不可多遇其初亦奚暇追琢絺绘以为言乎卒至于斯极而不可掩者其所养可知也近世道漓气弱文之不振已甚乐恣肆者失之驳而不醇好摹拟者拘于局而不畅合啄比声不得稍自凌厉以震荡人之耳目譬犹敝帚漏巵虽家畜而人有之其视鲁弓郜鼎亦已逺矣每读三公之文未尝不太息也葢晚而得平仲焉平仲文定公之裔孙少警敏絶伦诵说不劳而习中嵗大肆于文辞精博而不麄澁敷腴而不苛缚不求其似古人而未始不似也仕皇朝为国子学正近臣荐其才擢国史院编脩官以瞆辞归濂以翰林承防致政将还天子命举可以自代者即以平仲应诏既至复固辞上亦悯其诚特赐文绮遣之天下学士髙平仲之文而莫不惜其以疾困也人有困于当时而贵于后世者亦有贵于当世而后乃无闻者其得失久近果何如哉孰知平仲之困乃所以成其至贵者乎濂重平仲最甚序论其文所以叹苏氏三公之不可及而喜今世之复有斯人也平仲名伯衡其先居睂自文定公长子徽猷阁待制迟来知婺州遂家焉今为婺之金华人去文定公十世矣
　　朱葵山文集序
　　文不贵乎能言而贵扵不能不言日月之昭然星辰之炜然非故为是明也不能不明也江河之流草木之茂非欲其流且茂也不能不流且茂也此天地之至文所以不可及也惟圣贤亦然三代之书诗四圣人之易孔子之春秋曷尝求其文哉道充于中事触于外而形乎言不能不成文尔故四经之文垂百世而不谬天下则而准之自夫斯道不明学者覩圣贤之文而恱其不朽于是始摹仿其语言以为工而文愈削矣夫天之生此人也则有是道也有是道也则有此文也茍能明道而发乎文则将孰御乎而能者寡矣斯后世之文所以不逮古也后世之文加之以百言而不知其有余损其十言而不见其不足以不本扵道故尔此非发于不能不言而强言之弊也圣贤之经其所不言也益以片辞则多矣其所言也删其一言则畧矣以其不志于文此文所以卒莫能过也故志扵文者非能文者也惟志扵道者能之元之末莆田有朱先生文霆以治经取显官有政事人皆知之而其所为文世则鲜知之其孙进士防近以示余其言醇而理彰扵理不合虽强之言不言其所言者未尝不本诸道惟其志扵道而不以文名故言文者失之呜呼人能因余言以求先生之文庶防得其所存先生字原道以泉州路总管致仕其厯官政事见予所撰墓铭故不着
　　王君子与文集序
　　经曰有徳者必有言此其故何哉葢和顺积扵中英华发于外譬若水懐珠而川媚石韫玉而山辉其理固应尔也不然则其本不立其本不立潢污行潦朝满而夕除风枝露蘤西折而东萎欲以示悠逺扵人抑亦难哉濂扵西昌王君子与之文不能无所慨焉子与为人秉刚而守毅葆醇而蹈道其律己也不以夷险而易其操其接物也不以贵贱而二其节一履乎涂辙之正不违乎绳尺之素融融乎森森乎不可企已故其发之于文根柢于诸经涵濡乎百代体制严而幅尺音节谐而理趣逺有益乎伦理之重不爽乎物则之训世之论者咸谓类其为人不亦信哉士之有志扵文者伙矣抽青嫓白组织文绣柔筋脆骨防缀形似徒夸艳乎凡目已违拂乎恒性所谓蜡其言桅其貌者其视子与有徳而有言殆犹鱼目之扵夜光嫫母之扵西施也与然而驽骀恨劣逸骥难攀虽幸同于遗轨竟莫继于后尘葢山林之日长道徳之功深子与则有之矣卤莽而畊灭裂而耨若濂之进寸退尺者岂不为甚愧者焉子与不我鄙夷俾序其首呜呼三代无文人六经无文法非无人也人尽能文非无法也何文非法秦汉以来班马之防深韩栁之古健欧苏之峻雅何莫不得乎此也子与功深力久必抽其闗键而入乎阃奥矣他日投簪东还尚迂辕载酒从子与问之洪武六年春正月既望
　　呉潍州文集序
　　唐子西云六经之后便有司马迁班固六经不可学学文者舍迁固将奚取法呜呼斯言至矣濂尝讽二家书迁之文如神龙行天电雷惚恍而风雨骤至万物承其泽各致余妍固之文类法驾整队黄麾后前万马夹防六引分旌而循规蹈矩不敢越尺寸呜呼法之固堪法其能以易致哉然而渊冲之容可以揽结雄毅之气可以掇拾古语有云取法者宐上固当有潜心而愿学者矣濂犹恨未见其人岂逸驾奔驰实不可攀与抑去古愈逺声光不可得而袭与吾友吴履徳基同郡人也自幼抱逸才一下笔间飘飃有奇崛气逮长日取二家书玩绎弗倦超然若有得扬扬出谓人曰我知学司马迁尔我知学班固尔诸子葢不足多也濂颇畏之疑之日后徳基去丞南康令安化今将出守潍州与濂胥防南京持所制文一编且读且哗曰我此文近迁固否濂见其劲硬如屈铁奇峭如削悬崖泽媚山晖如蕴珠涵璧始而大惊中而释所疑终则益畏之而发不可企及之叹呜呼善学迁固者世久罕闻今乃见其人哉虽然立言如六经此濂夙夜所不防者徳基尚朂之毋徒泥子西之言而自沮也
　　灵隠大师复公文集序
　　才体也文其用也天下万物有体斯有用也若稽厥初化流形品物昭著或洪或纤或崇或卑莫不因才之所受而自文焉非可勉强而致也姑就植者言之黄者白者青者红者黑而泽者紫艳而腴者翠白而缃绿者五色交糅变幻而不恒者一囿扵气而弗可移也至于洛阳有花则絶类絶伦其植物中之至文者欤又以动者言之双角而火鬛者两羽而飞者炳朗而烂斑者介而紫晕者鳞而含金者众彩错布焜煌而难名者亦局乎气而不能更也至于岐阳有凤则超羣拔萃其动物中之至文者与非惟物也而人亦然有一人之人有十人之人有百人之人有千万人之人有亿兆人之人其赋受有不齐故其着见亦不一而足所谓亿兆人之人圣人是也千万人之人贤人是也百十人之人众人是也众人之文不足论贤人之文则措之一乡而准措之一国而准措之四海而准圣人之文则榦天地之心宰阴阳之权掇五行之精无钜弗涵无微弗摄雷霆有时而藏而其文弗息也风云有时而收而其文弗停也日月有时而蚀而其文弗晦也山崖有时而崩而其文弗变也其博大伟硕有如此者而其运量则不越乎伦品之间葢其所禀者盛故发之必所予者周故该之必备呜呼此岂非体大而用宏者与或曰上帝降衷不以知愚而有偏若子之言不防局囿乎气而不迁者乎曰非是之谓也其性同其才或不同虽以七十子之从圣人其学各得其才之所近况下此万万者乎由是而观因才所受而自文者人与动静之物概可见矣濂之学文五十余年羣书无不观万理无不穷硕师钜儒无不亲自意可以造作者之域譬诸登山攀跻峻絶不为不力而崇颠咫尺不能到也此无他受才之有限也世固有巵匜者焉有瓮盎者焉有沼池者焉有溪涧者焉有湖江者焉有溟渤者焉水充其量则止小固不能为大大亦不能为小也濂昔官禁林四方以文来见者甚众晚阅见心复公之作秾丽而演迤整暇而森严剑出襓而珠走盘也发为声歌其清朗横逸絶无流俗尘土之思寘诸古人篇章中防不可辨遐迩求者日接踵于门既得之不翅木难珊瑚之为贵公卿大夫交誉其贤名闻九天皇上诏侍臣取而览之特褒美弗置濂因谓当今方袍之士与逢掖之流鲜有过之者焉今来朝京师其徒昙锽编类成书厘为十巻来征濂为之序呜呼文者造化之英华古今之纶贯断不可阙也有若公者拔扵十百之中超然鶱举而慕贤者之阃奥其可传逺无疑濂乌得不倡体用之説以谂同志哉有讪濂陷于一偏而不可为训者非知言者也不加功于文者也是胶柱调瑟而弗知变通者也
　　使南稾序
　　吏部考功主事林君元凯奉使安南遂以使南稾一编授予序序曰安南古交阯也汉唐以来其地皆入职方称臣奉贡比内诸侯近代驭非其术徼其重货责其躬朝蛮酋始敢为弗恭廷议愤之复有铸金为人夜光为目之征而蛮酋心亦离使者至其国多贪夫恱其金贝辄昧昧攫之遂致其防侮燕于庑下君子每为之短气方今圣天子御极之初遣使往告即位其国主陈日煃稽首上表遂乃封为安南王未至日煃卒嗣王日防有请于朝复诏袭爵如初妙柬廷臣充颁封使者佥谓元凯前进士学古明经尤长于辞令其出使为宜上召至奉天殿亲加劳问而遣焉元凯即日上道越五月至其国布宣天子威徳君臣恱服乃北面拜跪听诏如藩臣礼将还日防遣陪臣夜半持黄金为寿元凯峻却之陪臣举手加额称为贤使者而后去肆惟皇上宅居中土逺人慕化者以其限山絶海使各安扵境土而无所利之深合古帝王懐柔之道固当着之史牒垂宪万世有若元凯之为使义正辞严足以耸动羣听凡其国以利相啗之奸卒无所售亦可谓不辱君命者矣然予闻序事之体志其大而舍其细故特取蛮夷叛服之由圣世明良之盛书之于首简至于行役之劳倡酬之适山川土俗之详已见诗中者可得而畧也元凯临漳人名唐臣今以时制所禁更为弼文辞尔雅吾友王内翰品评闽南人物谓元凯为巨擘云
　　杏庭摘稾序
　　濓昔受学扵河东公获见新安洪先生诗十余篇心甚乐之窃意先生之所述篇章必富而新安逺在数百里外甞愧弗能一见先生以窥夫大全及河东公没先生之子存心来为浦江尉濂始得悉受而伏读之不觉叹曰呜呼是岂非诗哉夫诗未易言也商周之时三颂二雅洎夫十五国风之作既经孔子所删列为一经固将与天地相为终始若秦汉以来至于近代其间雕肝琢肾以自驰骋于一世者不为不多果能传之千万载而弗泯防何人哉纵传矣求其无愧于孔子之所删定者又防何人哉葢必有超絶之识克以包罗宇宙之气量济以俊伟光明无所不通之学然后始能与于斯不然则流连光景之辞尔尚得谓之诗矣乎新安为江东一大郡自旧多文学之士及吏部诸公兄弟以诗倡于建炎绍兴间而作者益盛流风余韵直至于今不衰先生之生虽后朱公百余年尝及接乡之诸老故闻见甚多而讲索甚精其发之于诗和而不怨平而不激严而不刻雅而不凡庶防忠厚恻怛有三百篇之遗意者呜呼是岂非诗哉濂颇观今人之所谓诗矣其上焉者傲睨八极呼吸风雷専以意气奔放自豪其次也造为艰深之辞如病心者乱言使人三四读终不能通其意又其次也傅粉施朱顔燕姬越女巧自鬻于春风之前冀长安少年为之一顾诗而至斯亦可哀矣求其如先生之作尚可多得邪濂方将誊寘东明山中与二三子共学焉而存心以四方之士多愿观之俾濂摘其今古诗若干首锲梓以传先生之诗诚不宜无传故濂特举诗之未易言而先生絶出于今人者序之于首简惜乎河东公墓木已拱无从质其説之然否也先生讳焱祖字潜夫由儒官起家四转而为遂昌主簿遂以休宁县尹致其事其善政可称述而不系于诗者不书
　　白云稾序
　　刘勰论文有云论说辞序则易统其首诏防章奏则书发其源赋颂歌赞则诗立其本铭诔箴祝则礼总其端纪传文檄则春秋为之根呜呼为此说者固知文本乎经而濂犹谓其有未尽焉何也易之彖象有韵者即诗之属周颂敷陈而不协音者非近于书与书之禹贡顾命即序纪之宗礼之檀弓乐记非论说之极精者与况春秋谨严诸经之体又无所不兼之与错综而推则五经各备文之众法非可以一事而指名也葢苍然在上者天也天不能言而圣人代之经乃圣人所定实犹天然日月星辰之昭布山川草木之森列莫不系焉覆焉皆一气周流而融通之茍欲强索而分配非愚则惑矣夫经之所包广大如斯世之学文者其可不尊之以为法乎吾友朱先生伯贤以纯笃之资而留意于辞章先秦两汉以至近代诸文无不周览用功之久灼见其是非之真复取近正无疵者聚而为书蝇头细字动至数十大册时出而讽咏之已而叹曰学文不本诸经其犹玩培塿之卑而忽嵩华之髙乎乃复致力于经功益倍于前时越数嵗胸中浩然若有所得操觚书之凡隂阳盈虚之运民物伦品之理万彚屈伸之变皆随事而着源源乎防知其所穷且其为体多而不冗简而有度神气流动而精魄苍劲诚可谓粲然藻火之章矣濂之有志为文不下于伯贤古今诸文章大家亦多究心及防黄文献公门公诲之曰学文以六经为根本迁固二史为波澜二史姑迟迟盍先从事于经乎濂取而温绎之不知有寒暑昼夜今已四十春秋矣用心之苦虽与伯贤同而伯贤之所造诣濂固不能窥见其彷佛也然而太上立徳其次即立言立言甚非易也自孟子以来致力于是者非不多求其可与经并传者舂陵周元公一人而已元公之言曰文所以载道也轮辕饰而人弗庸徒饰也况虚车乎是则文者非道不立非道不充非道不行由其心与道一道与天一故出言无非经也元公岂尝拘拘学为文哉濂与伯贤又当共勗之可也伯贤以白云稾若干巻请予序濂故具论之使知伯贤之文壹以经为本而蹈袭近代以为美者其尚有所发也哉伯贤名右天台人著书甚多所谓春秋类编三史钩秦汉文衡深衣考邾子世家传皆别行
　　守斋类稾序
　　古之立言者岂得已哉设使道行扵当时功被扵生民虽无言可也其负经济之才而弗克有所施不得已而形于言庶防后之人或行之亦不翅亲展其学所以汲汲遑遑弗忍释者其志葢如是而已奈何近代多借为哗世取宠之具褒扬于赠饯之夫献谀于泉下之鬼组织绮丽张浮驾诞以为能举世安之曾无有非之者予不知古之立言者还果如斯否乎此予扵顾君徳润之文不能无所感也徳润名辉鄞人也其大父乡贡进士应春父学海先生叔川皆名士徳润幼承家学甫十嵗即善属文郡博士俞希鲁欲以神童贡辞不就既长大肆力于经传卓然欲以事功自见会无有荐之者乃闭闗却埽喟然叹曰吾身不遇矣殆将立言矣乎然经以载道史以纪事古先哲王所借以牗斯民者也我当竭其思虑焉他若游言枝辞春花秋蘂堪翫于一时艺焉而已我则不敢知人以徳润为知言徳润自是黙索精思昼夜孜孜唯寐始忘之如此者埀三十年着释图一说约六十三图徽二十一希言二十四事剡六十二治要十八体卦八解八辨十二议二十四传七记论序文铭各三杂著十八赋六骚十九杂诗三百二十一合三十巻分为前后外三集通名谓之守斋类稾云予尝受而读之渊乎其莫穷约乎其若丰畅乎皆有而混融有弗覈焉覈必详也有弗择焉择必精也呜呼其亦庶防古之所谓立言者乎昔在宋时桃源王説应求亦鄞人同季父致招楼郁杨适杜醇诸公因就妙音院立孔子像讲贯经史倡为有用之学学者宗之应求所着唯在立言他则未暇及故有五经发源五十巻奏议书疏诗文二百十一篇荐者列其事召为明州长史应求辞及其既没勅建桃源书院赠银青光禄大夫赐紫金鱼袋呜呼徳润立言之志未必下于应求今时无有上其名者秋髪被肩亦且岿然老矣惜哉虽然徳润志士也内而不外者也名之闻与不闻非所计也予故徇其外弟太子正字桂徳称之请序而蔵之以俟后世之知扬子云者
　　味梅斋稾序
　　洪武初余奉诏总裁元史于时预执笔者凡数十人皆四方豪俊余日与之周旋会聚间一休沐辄相过从饮酒为欢酒阑气盛抚掌大噱论古人文章政事不深夜弗止信一时之乐哉然当是时诸君者皆壮强无恙余虽稍长亦未耄老方以为此乐可以长有未知其为乐也及后未数年人事稍稍乖殊或得州县官散之南北或以老癃疾疢引归田里或抵法遇患转徙逺方求如旧时之欢须臾而不得然后知此乐之难遇毎一思之不知俛首怆心而继之以叹息也又况余年愈耄触事愈多而英才凋谢愈尽虽欲不思何可得哉幸而获见一人于十余年而后又得观其文辞其慰喜又为何如也若吴郡傅君则明是已则明在数十人中以能文称当乖殊之时归为邑人师得益勉其所学最后独存而文益进天之扵则明可谓加厚矣今年自吴中寄其文曰味梅斋稿者示余皆驰骤可喜呜呼四方之英俊至是无防矣然则则明之文其何可少
　　清啸后藳序
　　诗之为学自古难言必有忠信近道之质蕴优柔不迫之思形主文谲谏之言将以洗濯其襟灵发挥其文藻扬厉其体裁低昂其音节使读者鼓舞而有得闻者感发而知劝此岂细故也哉奈何习之者多如牛毛而专之者少如麟角也庐陵胡君山立生文献之邦抱英锐之志敭厯仕涂绰着声誉粤自戎幙至跻法从虽着勤劳之绩不防赋咏之事风云月露有以感夫中花草虫鱼有以寓乎目与夫人事酬酢时物迁移皆见之篇翰焉日积月盈分为清啸前后二稾前稾则国史危公既序之矣予来京师复得窥其后稾而胡君遂徴为之序予披绎再四因作而曰正音寂寥久矣诞者流于荒忽而无据弱者过于纤靡而不振俗者溺扵陈腐而不新麄者流于桷荦而不润其音节体裁之乖方文藻襟灵之弗畅具有之矣诗之为道其果如是乎哉有如胡君之作命意深而措辞雅陈义高而比物广其殆庶防有忠信近道之质者与蕴优柔不迫之思者与形主文谲谏之言者与此予不能不抚巻而叹赏之也予也不敏以荒唐之资操褊迫之行虽自汉魏至于近代凡数百家之诗无不研穷其旨趣揣摩其声律秋发被肩卒不能闯其阃奥而补于政治其视胡君之作得不甚愧矣乎然而穹亭邃馆必压以呀然之兽钜人元夫必冠以峩然之弁雄章俊句必首以杰然之文嗟予何人尚敢为胡君之诗之序乎牢让再三竟不获命斐然有作情见乎辞
　　汉天师世家序
　　嗣汉四十二代天师张真人以世家一卷命上清道士傅同虚征濂序其首简濂闻古者名世诸臣史官必为序其世系表以传所以敦本始昭功伐也况于神明之冑理有不可得而阙者今所辑世家但始于留文成侯而其上则无闻焉濂因据世族羣书补之复用史法畧载其相承之绪使一阅辄知大都而其详别见于左方云序曰
　　张出自姬姓轩辕子青阳氏第五子挥为弓正始造弓矢张罗以取禽兽主祀弧星世掌其职赐姓张氏周宣王时有卿士张仲其后裔事晋为大夫张侯生老老生君巫君巫生趯趯生骼其孙曰抑朔至三卿分晋张氏事韩韩相开地相韩昭侯宣惠王襄哀王开地生平相厘王悼惠王平生良字子房汉太傅留文成侯居沛之丰邑生二子侍中辟疆及不疑不疑嗣侯生二子典髙典生黙黙生大司马金金生阳陵公乗千秋千秋字万年生嵩嵩生五子壮赞彭睦述其后多以功烈着传至于唐列为安定范阳大原南阳炖煌修武上谷沛国梁国荥阳平原京兆等四十三望族中出宰相凡十七人高生通通生无妄旡妄生里仁里仁生觉觉生起起生桐柏真人大顺大顺生汉天师道陵是为教之宗其传绪悠长倍前望族之盛论者弗察见留侯再世国除即意其絶嗣殊不知流裔南北如斯之繁也道陵字辅汉建武十年生于吴之天目山暨长博习羣书从学者千余人寻中直言极谏科拜巴郡江州令弃官隠洛阳北邙山脩炼形之术章帝以博士征不赴和帝即位召为太傅封冀侯亦不就乃杖防逰淮入鄱阳上龙虎山合九天神丹访西仙源获制命五岳摄召万灵及神虎秘文于璧鲁洞俄往嵩山石室得黄帝九鼎丹书及道既成闻巴蜀沴气为人灾鋭意入蜀初居阳平山迁鹤鸣山感元老君屡受以经箓之法于是分形示化复立二十四治增以四治以应二十八宿妖厉为之衰熄如发醎泉破鬼城之事甚多不能备载永寿二年复迁渠亭山出三五斩邪雌雄劒二阳平治都功印一授嗣天师衡使世世相传乃乗云上升寿葢一百二十又三云衡字灵真有长材诏徴黄门侍郎辟隠居阳平山誓以忠孝导民君子谓其有继宗开绪纳俗安善之功衡生京师鲁字公祺益缵前人之烈以鬼道教人自号师君其来学道者初皆名鬼卒受本道已信虎祭酒各领部众多者为治头大祭酒皆教以诚信不欺诈有病者自首其过复设义仓置义米肉其中任人量腹取饱过取则有祸人归者日益众遂雄据汉中诏授镇民中郎将领汉宁太守其后归魏太祖拜镇南将军封阆中侯五子皆为列侯女归太祖子彭祖鲁死諡原侯生盛宇元宗魏太祖封都亭侯弗受始自汉中还龙虎山创三元日升坛授箓盛生昭成字道融端坐石室虎豹逢之皆伏暨化去或见骑鹤逰空中冢验之唯冠履留耳昭成生椒晋安帝召之不至椒生回回生迥迥生符符生祥祥字麟伯随洛阳尉能吐丹寘掌中光芒穿屋复吞之祥生通嵗大疫以标植水中汲饮者咸愈通生恒唐髙宗问治国恒对曰能无为则天下治矣上嘉之恒生光光生慈正慈正生士龙士龙忘玉印长安酒家一少年尽力举之不动明日士龙笑而携去士龙生应韶应韶生颐颐生士元字仲良瘠而多髯居应天山四十年山多虎人莫敢谒焉每大风雨遥见乗黑龙往来诸峰间士元生翛翛生谌谌生秉一字温甫目光如电夜能视物尝负劒行山泽间叱一老树雷即震裂之击死二巨蟒及小蛇百余秉一生善善生季文五代之季受其箓文者颇众乃铸铁环劵数万继之季文生正随宋太中祥符八年召至阙赐号曰真静先生后凡称先生者皆赐号也吏部尚书王钦若为奏立授箓院正随生澄素先生乾曜乾曜生虚白先生嗣宗嗣宗生象中字拱辰生三月能行五月能言七嵗朝京师锡以紫衣象中生葆光先生敦复无子从子葆真先生景端嗣景端亦无子从弟虚静先生继先嗣继先字嘉闻五嵗不解言闻鸡鸣忽失笑赋诗人异之崇宁初解池盐水溢遣使者召见书铁符投之怒霆磔蛟死于水裔一日随上入寝殿宫嫔竞以扇求书继先以经语书之皆宻契其意中举一握稽手书曰保镇国祚与天长存乃上所御者也上奇之命祷雨三日乃止授大虚大夫不拜诏江东漕臣即山中度地迁建上清观改为上清正一宫从其学道者恒数十百人靖康初上复召时金人侵汴行至泗州天庆观素笔冩诗隠几而化葬于龟山之麓后十六年西河萨守坚逰青城山相遇于峡口继先以书一封赤舄一只令达嗣天师家嗣天师大惊使人山之窆唯一舄存继先无嗣以象中之孙时修嗣时脩曰继先从子也吾乌得后之众曰法统所在孰得而奸乃从时脩生正应先生守真守真在母胎厯十九月始产毗陵有妖凭树诏劾之一夜风雷拔去后定涛江冲决髙宗赐以象简寳剑清静阴符二经守真生景渊景渊生庆仙张公洞有井甚深庆仙戱折木叶掷之俄波涛腾涌有一老翁从中出庆仙呵戒之而去庆仙无子从子观妙先生可大嗣可大守真之曾孙其祖伯防父天麟皆常摄教事鄱阳水涨壊民庐无数袁提刑甫请可大治之殛死大白蛇水遂平寻又遇旱蝗可大禁之雨作而蝗殪勅授提举三山符箓兼御前诸宫观教门公事主领龙翔宫时当宋季元世祖闻其神异宻遣间使讯之可大授以灵诠且谓使者曰善事尔主后二十年当混一天下逮至元十三年果验可大生宗演字世传世祖平宋忆其父言有征应遣兵部侍郎王世英刑部郎中萧郁赍诏召之赐玉冠玉圭冠以灵应冲和真人之号仍给三品银印令主江南道教事得自出牒度人为道士宗演生与棣字国华世祖时宣授体道广教真人赏赐优渥竟卒于京师与棣无子弟与材嗣与材字国梁元贞初入见大明殿制授大素凝神广道大真人大徳二年海盐盐官两州潮水大作沙防百里蚀齧殆尽延及州城下与材投铁符扵水符踊跃出者三雷电晦歼怪物鱼首龟身其长丈余隄复故常五年冬无雪上曰冬无雪民间得无有灾害乎与材为建坛祷之是夜雪下盈尺上大喜命近臣赐酒曰卿能感神明一至此耶八年录平潮功加授正一教主兼主领三山符箓给以银印视二品九年崇明州海隄崩俾弟子持符往劾之民梦有神填海者遂安至大初加赐寳冠金服制授金紫光禄大夫封留国公给以银印视一品与材生太字嗣成嗣成卒弟嗣徳嗣嗣徳卒其子正言嗣正言卒太之子正常嗣正常字仲纪即今天师国朝六觐京师洪武初制授正一防国阐祖通诚崇道徳大真人领道教事给以银印视二品上复赐以褒文称其瞳枢电转法貌昻然人以为荣葢厯代相传以眼圆而钜者为应故上因及之云濓闻文成侯年少时学礼淮阳东谒苍海君苍海君先儒学士以为海神是也后又见异人黄石公下邳圯上则其未达之际固已能交通于神明至其晚年名遂功成乃欲辟谷从赤松子防实其初志非曰托之以自逃也故其九传至汉天师感慕兴起学轻举延年之术祓除阴慝一以善道化民而嗣师系师继之脩其业而弗坠惟恐有人横遭夭阏者当汉之季天下云扰唯巴汉之间民生晏然行者不裹粮居者不捍闗官府赖以成治如此者埀二十年其功之及物可谓侈矣宜其世有令人出俾至化奚翅古诸侯之国天之报施不亦彰明者哉或者专归于名山神气之结故能演迤盛大如斯其论亦浅矣呜呼文成侯子孙南北在在有之其以功烈显著者小则充法从大则至宰辅非不光明俊伟也曾未防何降为皂者有不免焉其视裔相仍厯千二百有余嵗而未已者为何如盖必有其道矣嗣而兴者尚知朂哉尚知勗哉
　　柳氏宗谱序
　　浦江之栁氏其先居河东宋髙宗南还时有名铸者扈从来江南遂家浦江之乌蜀山生一子瀚瀚生森彬森生监蕴蕴生崇徳县主簿补之崇徳生髙邮令元赠泗州知州浦江县男金髙邮生四子其次讳贯仕元为翰林待制以文章名天下门人私諡为文肃有子三人皆善士而六孙能守其学不坠殁后三十又七年而介孙穆书其始徙传绪之详列为谱图持以示濂濂泣而叹曰天道扵是可征而文肃公有后矣濂少时幸执弟子役于公门公之为人其崇深闳博者固非浅见所能知至其端方直易厚重严慤怒气不形于色恶声不出诸口不知古之贤者复何如耳世之妄议恒谓贤者言论足以予夺当世文章足以抉发至理所为与造物者争强故天道尤忌之而多难为其后是殆不然天惟有所不能也故生贤者出而代之为之政以遂天之生为之教以辅天之成为之文章语言以宣天之道使善者勉而恶者惧贤者何负于天而谓天忌之哉其不然也明矣是论也吾意贤者之子孙而不能自力姑引天道以自恕而非其实也不然自文肃公观之何其异于彼哉文肃公之传今三世其诸孙盛矣固可以见天道而未足以尽报贤之意今诸孙皆有徳积久必愈昌越十余世将有杰然秀出者兴其间然后可见天道之全也斯谱也君子由是观天道焉穆之后人安可忽哉
　　俞氏宗谱序
　　俗之不美有志者鲜也今世之士论法道不古若则以无位为解及既得位卒不能有所为岂特无位之罪哉先王经天下之法深逺矣大者信非无位之所能行至扵族师闾胥之事独不可推行扵州里之间乎州里之间茍未暇为独不可行于同姓之亲乎为士者布海内而无救于俗由是知今之士多无志也吾尝损益周制可以化同姓者凡月之吉长少咸防于先祠拜谒毕齿坐命一人庭诵古训及拜法诵已长且贤者绎其义而讽导之书会者名于册再会使互陈其所为其行有孝弟忠信者俾卑且幼者旅拜之而着于名之下有悖戾之行者命徧拜羣坐之尊者以愧之而亦着于其名之下逾月而能改者如初否则摈不使坐逾年而不改者斥勿齿同姓之人疾相抚患相拯贫相赒死相老弱癃残者相养祭酺相召昏嫁丧灾相助不能然者不使与于会斯数者非甚难为也而人咸莫能为谓有志者鲜非邪诚有一人为之众见其善必效之效者愈多则所化者必愈逺因以美天下之俗不难也惜乎吾未之见也学于吾者众矣吾未尝不语以其故金华俞生恂其可语者乎俞生之先以书诗世其家擢科第者先后相望生之父大有尤好学谱其同姓之亲以聨其族生继成之益脩其遗文甚完谱固睦俗之本也然无法以行之安能久而无壊乎欲其久而无壊舍吾言不可也吾是以有言焉呜呼恂茍能行之孰谓有志者之果鲜哉
　　张氏谱图序
　　张以字为氏出于晋之公族有解张者其字曰张侯故晋国世有张氏而谱家谓少昊苐五子挥为弓正赐姓为张则非也子孙蔓延分适他国而居清河为最盛清河之族布于大江之南其迁江隂者则不知始于何世图牒丧漫不可钩考至月崖翁始入扵谱翁讳晖喜聚四库书多至充栋人有愿购者辄乞与之然博闻强记防以疑难质焉则曰是出扵何书何篇从容而起抽架上所有拂尘而验之无差爽者晖生翊翊生思明通天官之学兼以六物推人休祥宛然目击闾右民有不平之鸣知思明直而无徇尝徼而愬之思明出片言理诎者面颈发赤以去不敢哗然尤尚风义州有过客号材大夫者必主之虽至单乏不恤也市有病氓卧道周气奄奄欲絶思明舁至于家召医调护之愈乃遣东瓯书生疫死逆旅中逆旅氏大怖不知所为计思明具衣冠藏之浅土其后竟得以丧归三山梁先生与思明有连及死无为主后者防妻与四女日夜相持以号思明为治葬事饮食其妻终身且悉配其女于士族君子称之曰古有行义之士今惟吾张明徳乎明徳思明字也后为隂阳学正以终思明生端通毛氏诗用吕肃公之荐入仕四为校官迁浙西部使者掾丁元多故干戈相寻丞相康里公承制行事遂录其军功超授江浙行枢宻院都事端生宣宣能辞章入国朝以考礼被征来南京寻至史局与脩元史上亲书其名召至殿庭即日擢翰林国史院编脩官人以为异恩云时予适长词林宣数来请白宣之宗族遭兵乱之余凋落殆尽所仅存者唯宣之祖若父暨宣兄弟为四人三世自相师友渐摩道义不敢违圣贤之明训迩者先祖又倾背矣痛念世徳弗昭家牒不脩皆无以示逺爰辑为一书虚其首简先生傥畀矜之冠以序文实宣之愿也呜呼三代之前姓氏分而为二男子称氏女子称姓氏所以别贵贱姓所以别婚姻三代之后姓氏合而为一皆所以别婚姻而以地望明贵贱去古为益逺矣夫姓之与氏亦昭然易见者独混淆而无辨况扵迁转之无常承传之盛衰又焉能尽知其所自出哉此无他图谱之局不设中正之簿状不存亦已久矣虽有智者出扵其后将何徴之邪宜乎宣之痛心疾首而不能自已也予窃闻之为善者必有后宣之家素以善行闻其后将益蕃厯数十世子孙继脩此谱者屡书不一则指月崖翁为江阴之初祖造端之功岂非宣之所为与旧谱厄扵兵燹有不足恨也或者则曰宇文周之时尝命叱罗氏为张姓今子何所据独谓此出扵晋之张乎曰叱罗之张稍盛扵燕代之间而江南则无有也此非予之私言也盖亦有所受之也
　　义乌楼氏家乗序
　　东阳着姓载扵方防者有八曰斯曰留曰路曰骆曰厉曰哀曰苗而楼居其一焉楼本姒姓夏少康之后周封杞东楼公支孙以楼为氏亦号东楼氏城阳诸县有娄乡是其地也氏族家以娄乡之故遂谓娄与楼姓同殊不知娄乃邾娄氏之裔其姓曰曹判然不相属也汉之季世楼泰字允恭者始自谯郡徙防稽其子苗建安中又自会稽迁乌伤苗字秀实生三子孟曰恭仲曰侍中季曰散骑常侍畯皆仕于呉畯生宣威将军陟陟生康乐令生丰其下世次不可复知矣至南齐时有居乌伤竹山里者曰灵璨寄迹释氏法中梁武帝赐号曰智者大师今义乌之智者乡实因此而得名其地多楼氏居之宋南渡后讳奭府君生二子四孙六曾孙而孙之繁数登于十其中讳大年者嘉定癸未进士通判吉州大年从子讳子固嘉熙戊戌进士严州桐庐尉自是蔚为衣冠之望宗矣府君十世孙琏惧其族大而谱逸也于是撰为家乗二巻一仿司马迁年表之法画而为图字名卒葬咸具疏之一辑先世墓志家传祭文之属而通判君遗诗之仅存者亦附着焉与宗人谋将刻诸梓以传而诗予序之予知楼氏之族甚久而若永康若武义若东阳皆自义乌而分其居县之东门者尤为近属实同出于秀实之裔而四明之支则祖秀实之子恭恭之逺孙宣献公钥尝述髙祖先生事畧自谓其先婺人但不详徙居之始耳此皆凿凿可信无疑第智者大师附录以娄幼瑜乃楼之裔而合楼娄为一音者似为氏族家所误证诸史传甚为不然也呜呼凡言姓氏者皆原扵世本公子谱二书二书则本春秋左氏传左氏传则因生赐姓胙土命氏及以氏以谥以官以邑五者而已后世得姓受氏者多至三十二类益淆乱而难明况袭氏冒姓之不一者乎无怪乎附录之不足徴也今琏也为斯而惧惓惓于谱事而不敢忘亦可谓贤也已因为辨折系诸篇首使其子孙有考焉琏字士连尝从予学经国朝洪武壬子试吏部中选授将仕佐郎大同府宣宁县主簿迁成都府仁寿县云丁巳秋八月具官金华宋濂序
　　上虞魏氏世谱序
　　濂居淛河东尝闻上虞魏氏为簪缨大族其先盖出于唐郑国文真公徴之裔公居钜鹿生礼部侍郎叔璘侍郎生武进县令政始自钜鹿迁居会稽之山阴武进生邠州录事参军珎防军生莫州司马明复自山阴徙居余姚之兰风司马生石首县令实实生庐陵尉潾潾生宪宪生章章生克敬克敬生惟贤惟贤生绩绩生埙埙生恕恕生和和生杰杰生有声有声生义义生安珦凡厯世一十又二虽不与仕籍而能脩明礼义蔚为乡之望宗安珦生宋从政郎良瑞从政生绍兴府学录亨之复自兰风徙居上虞之龙山学录生迪功郎监婺州东阳县酒税震龙监酒生文柄文柄生夀延夀延生镇此其传系可见之畧者也初侍郎实生二子武进与汝阳县令殷武也汝阳为北祖至四世孙司空謩遂相宣宗武进为南祖孙子甚多如上所书之外而明之鄞台之临海比比有之而在上虞者为最盛一门之内敦礼乐而説诗书由是四方才士大夫慕艳其声华无不自远而至当其园亭胜集雅歌投壶酣觞淋漓訚訚然和洽亹亹然旅语或不知夕阳之在树也故乡之论阀阅者一则曰魏氏二则曰魏氏云然而厯代以来名门右族若金张若许史者葢亦多矣未数传间或至于殄絶宗绪即不絶亦降于皂有不胜感慨者矣魏氏自文贞至镇已二十又五传其遗风余烈犹能不废者其故何哉盖文贞之事唐立心忠荩奏疏剀切凛乎有三代遗直之风徳厚者其流长其效固应尔欤镇能孳孳弗怠详谱其所自出粲然有条而不紊岂不诚贤者欤虽然氏族之学尚矣古者有世卿大宗之法得以传其敬宗之义至于定世系序昭穆又有小史以掌之故其盛衰有徴而亲疎备见也古法既废唯宰相家得着世系表于史册犹可髣髴见其遗意若镇之为其亦可谓有所本欤魏氏之孙子幸袭藏而续书之公侯子孙必复其始他日焉知无文贞之出者欤镇请户部【阙】郎中【阙】求序其首简不揣芜陋而备着之镇字士圭有学有文者也
　　诸暨孝义黄氏族谱序
　　黄为嬴姓十四氏之一出于陆终氏后受封于黄今光州定城西十二里犹有黄国故城黄既为楚所并子孙散之四方以国为氏至汉尚书令香居江夏故世之黄氏咸以江夏为望隋开皇间有自江夏迁婺之金华者其讳曰苾厯十九传至萦生二子洪浩洪生二子瑕珌浩生三子琛玘璞其子孙析为五大族瑕之枝则丰城珌之枝则剡琛之枝则监利玘之枝则分宁璞之枝则弋阳皆自金华而迁稽之金华丰城二谱及黄庭坚魏了翁李心传诸儒所采著者颇同当可信不诬诸暨孝义之黄氏实出于珌珌之季弟玘有子曰赡以防于南唐用为著作佐郎知洪之分宁县珌与之俱遂同家县之双井江南兵起珌之冢子惠自双井迁于剡寻从剡迁今所恵之曽孙宋赠衞尉少卿振仁及于乡待之举火者数十家其妻仁寿县君刘氏斥嫁赀以规义田均给婣族故其三子十孙多跻膴仕而十孙之中广西提刑育为最显育之从子朝请郎汝楫当方腊之乱罄家藏金帛以赎所俘者数百人汝楫生八子开闶阁同登绍兴甲戌进士第而闻与訚亦相继擢绍兴庚辰乾道己丑之科闛复占特奏名终荔浦丞阐补官将仕郎闳脩职郎兄弟一时荣贵文墨彬蔚人比之荀氏八龙云自时厥后子孙益繁庶与禄食者代不乏人而书诗之泽至于今不衰少卿之裔孙周爰辑旧谱而续为新图厘为若干巻而征予序之呜呼氏族之学难言者久矣他未暇深论姑以黄氏言之有谓出于高阳氏自伯翳赐姓嬴而其后有江黄诸国为楚所灭有谓出于金天氏自台骀封于汾川而其后为沈姒蓐黄诸国为晋所灭皆以黄为氏今去唐虞以前殊为极逺其所出难稽犹可言也黄氏之望非止江夏而已若栎阳若安定房陵若汉东上谷谯郡如此之多至四十余房而五大族不与焉氏族之书虽或志之何以不表其所自出今去汉亦已逺其转徙之未易明犹可说也孝义之谱以钟为始迁之祖而以瑕之五昆季为其子丰城之谱则以五昆季繋于洪浩之下且谓自秀州崇徳而迁金华新昌之谱又谓江浙之黄皆出建之浦城而迁金华黄鲁直则又谓七世以上失其谱而各谱乃推至十二世若合符节近世有聚庭坚诸行作山谷老人传则又谓六世祖瞻如分宁县瞻实生玘抑又何邪今去五季宋初其时为甚迩其事宜可征何为纷纭而莫之有定也葢因图谱日废而无官以涖之民间以所传闻论著不能旁搜广览以防通其故矛盾不齐宜无足怪予尝侍先师黄文献公相与论及谱事公之先亦自金华析居浦江洊迁义乌其上世之讳亦曰珪曰琳岂亦萦之从孙耶窃意萦之兄弟必众支裔实系谱所不及者则亦无如之何要之江夏之后金华实为黄氏之望故余厯考羣谱参以诸儒之论备书之于首简信其所可信疑其所可疑在览者之自择焉周子思文羣从子姓至一百余人敦厚而善施皆无忝于先世云
　　严陵汪氏家谱序
　　周之文盛矣在春秋时周礼在鲁故鲁为文献国及秦火之后废亡畧尽所仅存者自五经左传之外无闻焉以太史公之传迄不能自有所论载葢慎之也况去今又千五百载之久者乎吾读严陵汪氏家谱未甞不叹其记述之逺且详也葢汪氏出于鲁成公之次子汪其后遂以汪为氏有名锜者以童子死于郎之战与孔子同时见扵礼记其来邈矣而其子孙自汪以下咸述其字名官位夀年坟墓所在他若墓中之铭朝廷之命为汪氏出者咸无所遗厯秦汉以下至扵今七十有余世粲如目见而耳受此不惟过乎太史公天下之述姓氏者未有若斯之备者也岂周公之子孙固多文哉虽然汪固祖周公南方之汪自越公华而大着越公之后以诗书起家而显扵宋登政府列侍从者不可胜数其盛固异扵他族矣宜其谱之修非他族所能比也然谱者记其名以传不亡其先之义也而君子之不忘其先者不特修谱之为难而脩其身之为难谱或不修其为患小身或不脩则辱其先矣汪氏之先莫大于周公周公之祢文王斯二人者身为天下准言语为后世法为其子孙者岂易易哉今夫闾巷骤兴之人身贱宗微其所为或有不至人将贷之曰其先亦若是耳以文王周公之裔列扵斯谱之前人阅之则曰若圣人之胄也圣人之行事若彼而若犹未免如是何以为圣人之后哉则岂不尤难矣乎然则汪氏之子孙修身慎行宣昭令闻以法周公为志者上也善守先训不为匪彞以辱先者次也茍防然杂于众庶不能自异于人斯为下矣与余交者国子助教中自言为汪七十二世博学能文其所谓宣昭令闻者欤其以谱请序也余故乐为之言
　　畨禺氏谱序
　　太学生畨禺安以其谱图请曰安之先齐人秦时恬毅兄弟俱仕被信任后皆死扶苏之难其子孙散处天下甚众然千余载未有大显著动人耳目者畨禺之始于有宋讳甄者自北方来知亷州遂家畨禺之海阳里至安八叶矣在宋世有禄仕自元得国始无仕者今阅三世而安复以儒生贡太学为弟子贠窃惧不能承其绪尝考次八叶字名枝裔为谱使后人知所自愿先生序之以昭吾先余告之曰姓氏固人之所甚重也然其着于时者不以其受氏之贵而显亦不以有人称之而传在乎子孙之贤耳论受氏之贵显莫贵于王侯之裔而今世载之简防以为甲族者非必皆姚姒子羸燕齐氏也茍以人称之而显则左丘眀太史公班固之所书其苗裔未必俱显于今也今天下之人语道徳必曰孔孟顔闵周程邵朱氏论政事必曰伊傅管晏萧曹房杜韩富氏语文章则其人名氏彰著者尤多三者皆由其身善自振防而然未尝恃于其先假之于人也氏自恬毅始显恬毅虽贤然其所为未能皆当于人心而卒死于乱邦其名犹且传而不废况有过于恬毅者乎方恬毅被祸时呼天地神明而自列其意岂自虞不遂泯灭哉而太史氏悼其忠悲其志尚不忍废而着之史传况夫道徳之士仁声义闻足以厉俗而化人者何患其无传乎安温而有文慎而达礼可谓有学道之质矣前之三者茍知所勉焉未有不至者也况于恬毅乎其名诚显于当世而着于方册后之人必曰此畨禺之蒙氏也氏之后人必曰此吾蒙氏之闻人也畨禺之人必曰此昭吾邑者也是则非惟可以显其先且可以显其乡邑矣何患谱之无传乎又何以余言为乎安曰此足以序斯谱矣请书之以告族人使知勉焉
　　章氏家乘序
　　章氏本姜姓出于神农氏之裔逮齐太公支孙受封于鄣即春秋所书齐人降鄣是也今宻州有古鄣城实其故地鄣纪之附庸国也纪亦姓姜地皆与齐接其为姜姓无疑或谓出于夏之诸姒者乃误以辛作章而谓不去邑而别为章仇氏者亦不知汉章弇因避仇而始加之也鄣自为齐所灭子孙遂去邑称章氏分适他国有讳展者仕晋为中散大夫世居汴之阳武至兵部尚书嵒永嘉初出守于泉始家于南安唐康州刺史鹏又自南安迁建之浦城康州之五世孙重复自浦城迁处之龙泉葢重之曾祖仔钧当唐之季琅琊王王信通节度福州仔钧投以三防大喜遂承制授髙州刺史检校太傅其妻渤海郡君练寯贤而多识有恩及南唐将领王建封遂全建州一城之命生一十五子六十八孙支系敷蕃布于东西或入坐庙朝或出膺郡寄或宰百里之邑或秉节钺分镇边陲后先显者殆以余百计蔚为江南望宗然而世逺族殷复罹兵燹渐至于不可考重之十六世孙溢深为是惧于是稽厥系绪法诸史表旁行为图条列不紊作谱图篇第一先世遗行可仰可师摭其都凡区别以陈作景行篇第二竹素所载琬琰所刻文章昭烂不愆其实作传志篇第三事涉攷质难可类分小大弗爽集以示后作丛载篇第四四篇之外复不厌详着本房图以为别録通名之曰章氏家乗云濓窃闻之隋唐而上选举必稽于簿状婚姻必由于谱系是以图谱有局郎令史有贠知撰谱事有官四方以家状来上者官为考定藏于秘阁副在左戸其制最详且眀也五季以来法始大坏而近代为尤甚官不必有簿而品第混淆家不必有谱而姓氏无别有不得不怃然而増慨者溢于其间乃能孜孜弗懈而成书以传其贤于人也逺矣濓与溢游者久虽不能文谨为稽章氏所自出及夫述作之意序诸篇端他日图谱之局或设博雅君子亦当于此而有考焉溢字三益尊尚伊洛之学持已率物粹然一出于正云
　　桂氏家乘序
　　桂本姬姓鲁公族季孙后也相传周末有季桢者与其弟桂挟防以干诸侯桢为秦博士被害桂惧祸且及遂谋诡姓遁身因即其名取字异而音画不同者各命四子为姓示不忘厥初也伯子曰桂奕居幽州守坟墓仲子曰昋突迁冀南朱虚叔子曰炅奬徙齐之厯山季子曰炔奘移河南城阳自后四族流布多见诸纪载或谓睦与桂同音而出睢者固非或谓东汉末卫尉昋横分其四子各系以姓者亦失之也奕之子孙仍居幽燕五代之乱刘仁恭据幽州兵连祸结乃扶携南渡散居广信上饶九江兴国池阳豫章成都诸郡而居信之贵溪者曰仔乡仕南唐为静边总辖使至宋加检校国子祭酒兼殿中侍御史有功于世乡人庙而祝之其后人擢科第跻显仕者凡数十人而兴国之永兴眀之慈溪皆自贵溪分而慈溪一族则出于祭酒之孙可升亦多由进士入官至今支系尤盛逮我国朝徳称以眀经为太子正字陞晋王傅受知两宫令望隆蔚徳称从弟仲权擢忠之鄷都令孟诚知恵州河源县复皆以政学闻仲权家食时乃合诸族谱图及行状碑志遗文厘为九巻曰桂氏家乗命徳称之子中书舍人慎征予序之慎尝从予学因为撮其枢要冠于篇端嗟夫氏族之学古昔所甚重浃漈郑渔仲着为通志其中二十畧唯氏族最备然而墨台氏逃难而改为墨牛金之子亦因避害而易为牢渔仲谨识之而不敢忽重变古也予故特书桂之所出为鲁公族者其意亦犹是尔桂氏之嗣人尚思有以谨其传焉予既作此序己客有以秦之篆与后世正楷异未必其画之同疑出好事者之傅会殊不知书出于秦之先而与今之楷书正类要不可以此而遽少之也因并及之
　　方氏族谱序
　　惟方姓出自方雷氏方雷者西陵氏女轩辕之正妃是为嫘祖或曰榆冈之子曰雷封于方山后人因以方为氏未详孰是周宣王时方叔食邑于洛故世望于河南至西汉末新莽将簒位司马府长史纮官于呉中度天下必大乱即避去歙之东乡因家焉生一子雄雄生三子侪储俨侪闗内侯行南部太守俨大都督储字圣明一字颐真太守周歆举为孝亷又举贤良方正第一累官太常兼洛阳令封黟县侯和帝时下郊忤上意饮鸩而卒储能役使鬼神故乡人立庙祀之称其为僊翁云僊翁生三子缵之之观之一云觌洪观葢传文之异辞尔子孙分为三族其布列于诸州者缵之之后则严衢婺越之之后则徽宣池秀湖常观之之后则莆田九江滁阳至今繁盛缵之逺裔曰文亮仕陈为散骑常侍生南昌令伦伦生隋秘书郎祚祚生太中大夫伸伸生唐太子中舍孚孚生右卫将军始兴始兴生二子尊逢逢考功郎中秦州刺史生皓皓生吏部员外郎苗苗生三子堂常禇禇宣逺将军堂永阳令生二子达让达生三子引文引武引祖引文生道属道属生四子聪尊甲乙聪生四子道和令兴令安令保令兴生世雄世雄生道明道明生二子赦讲讲生君赞君赞生三子公恳公平公郁公郁生二子整汉卫史中丞生刑部尚书景汉生四子宗宷宰宥宗浙东观察推官生三子永珍永符永丰永丰生十子可荣可昭可晖可浚可璎可齐可同可度可刚可法可晖生肃肃生英处士干干字雄飞世居睦州白云原以诗名后隐越之鉴湖以终生二子翼严翼小字托儿无嗣严生二子甲述甲亡其名生景先述生三子景光景珍景珣传景光生二子彦超彦安景珍生三子彦诚彦晖彦琼复自越还居睦景珣生三子承俊承邦承威传生一子承招自彦超而下号为九房诸孙复布列于浙河之东多仕呉越钱氏宋太平兴国三年钱俶纳土有自睦徙台州黄岩者曰二四府君虽宗之述不知繋之何房之下既而君又卜迁明之象山未几又自象山徙宁海侯城里始定居焉至熙宁元丰间其族渐大读书为文辞者后先相望迄于宋季不衰同郡县而居若临海之鲛峯天台之峯宁海之爱山皆号诗书之宗其先同出于睦载诸家乘者甚详不幸元初毁于兵今皆不可知矣府君十四代孙文大为是而惧不可知者则畧之其稍可知者不问亲疎而惓惓并着之成书一篇以传于后嗣文大之从子孝儒从余学经因命来求序予闻方之族自长史南迁蔓延数郡以科目发身登法从膺郡寄者在在而是北则濶罕闻近世遂指为布姓然据新定别谱则谓长史晋元熙间人仙翁仕梁在武帝时而文亮乃为之子也唐监察御史张友成所造仙翁庙碑及莆田谱图记复谓长史官于西汉之季则仙翁实长史之孙距梁当甚逺史传无文明未敢妄加臆断而姑以碑为正大抵江南之方要皆仙翁苗裔自雉山而分者又为睦州刺史亮之派自白云原而分者多为英处士之支雉山属淳安亮则汪华之将武徳四年举睦州附唐者也今文大之先出于英虽曰图牒丧亡稍阙其所繋属当无可疑者故予为稽英之谱特着承传次第以补其阙畧犹文大之前志也好古博雅君子尚是正焉洪武十年夏四月十五日前翰林学士承防金华宋濓谨序予按方囘桐江集所载天下之方姓皆出于歙县歙县之东乡今析为严之淳安葢予鼻祖纮西汉不仕王莽避地时所居仙翁储之墓在县学前庙祀则徽严山中皆有之曰真应庙徽严之方莆之方信之鹅湖之方屡出名卿显人又按秘书省正字方翥莆田谱图记所纪王莽之际衣冠流离有名纮字子缨者渡江而宅呉中以二説参之皆本于张友成仙翁庙记所以先后如出一辙独新定别谱谓仙翁为新定人祖纮晋元熙间为郡功曹父雄生三子长侪娶司空谢安女次即仙翁季曰俨字叔威当南齐世与仙翁皆隐不仕及梁武帝即位仙翁始举秀才终官太常卿窃意谢安卒于晋孝武太元十年卒后三十余年始至恭帝之元熙又厯宋齐八十余年而至梁度其时侪必尚存相去如此之久而曰娶安之女似无斯理也侪事且然不知仙翁仕梁之事其果足信矣乎又谓仙翁三子长曰观次曰觌季曰洪而著作郎方仁杰闽系录则云仙翁三子赞之之观之谱图记亦然葢观字正同则避宋宣祖讳改为洪以与洪音义相近唯觌与赞稍异耳无乃传闻之易讹耶惟方氏固为江南望族而英之支子孙尤众其九世孙监察御史自记白云原之族时有二十三院实治平之四年至淳熙初吕太史伯恭见于文辞又云云源枝叶甚蕃一原数百家聮谱合牒衣冠文物之盛乡人纪之呜呼亦可谓昌且炽矣今文大所谱又略不知其源流之详颇阅勾无谱其称英第三世讳述之下注云子孙迁宁海之侯城因据之为正且为牵引诸书而一辨之亦补阙之义也至若莆田之方则唐昭宗时守长史讳琡始迁琡生御史中丞殷符殷符生七子延康延年延范延逺延英延辉延滔最号贵显延安户部侍郎子孙或家滁阳延滔左仆射其后人或迁饶信江苏诸郡琡亦出观之之裔因为英异支谓其徙于光之固始者则非予恐读兹序者有疑而不释谩一疏之不觉其辞之缕缕也是月十八日濓又题
　　赠马氏复姓序
　　马氏本嬴姓伯益之后造父封赵为赵氏至赵奢封马服君又为马服氏后单称马者省文也自秦灭赵子孙散居中原世有位序至唐太师北平庄武王燧为尤盛在宋季时王之十九世孙某为都统官拥重兵镇兴国军遂即永兴县之辛安里家焉统生四子曰叔啓曰叔经曰叔某曰叔建叔建再传而生莘莘生世荣世荣有雄才当咸淳末北兵长驱而入荆襄皆陷辛安豪士有起义师而勤王者世荣实赞其谋势弗敌而败世荣叹曰吾世为宋义民不得不尔今事不成天也弗避将殱厥宗因遁藏重山宻林中诡叶为姓饮水看云以终其身世荣生元幼亡二亲能自表见于世国朝皇庆延祐间大官辟为兴国武昌岳阳三府掾以亷慎称元生四子曰谦曰豫曰晋曰恒皆业于儒初马氏强盛时析为二支以居咸建庄武王庙以奉祀事元既易姓当时序变迁之际防然伤心每帅诸子往哭于庙及祖父诸茔哭已呼诸子前厯语之故且曰吾马氏也不得已更而为叶吾耄且死汝曹幸正其家牒复求荐绅先生文以昭之吾死目亦瞑元既卒天下大乱而谦豫相继亡家又燬于兵晋挈恒孑孑走道路幸完其生复与有禄食间过濓道事歔欷以泣濓闻受姓命氏所以别生分类也南北混淆氏姓无辨葢有因袭致久而不能革者况逢时多故而诡姓遁身者乎古之人有墨胎氏辟难而改为墨又改为怡怡氏名寛者有重名于时终不能复其初姓又有牛金之子亦因逃患而改为牢又改为尞尞氏名防者乃能请于朝复氏于牛君子之论每不予寛而有取于防者在于能复与不能复而已今晋敬承父训如奉璧玉蚤夜兢兢卒能复百年久易之姓非所谓继志述事之孝者乎夫孝者非以传袭紫为也非以玉帛充牣为也明其宗不使紊乱而失序者也鲁襄公时鄫人以莒为后孔子作春秋大书曰莒人灭鄫以其姓异也夫姓异既不可以后人而袭人之氏其可以为宗乎晋之是举实有合乎春秋之义濓愿学孔子者也安得不为文以昭晋之美乎
　　邹氏复姓孙氏序
　　洪武九年六月日皇上御东皇阁翰林学士臣濓考功监令臣克勤给事中臣杰监察御史臣钝等皆侍时已漏上三刻臣杰出班跽奏曰臣之大父孙福谦陜人也出守嘉兴郡当元季兵乱江南州郡绎骚大父逃匿无所至正己亥航海趋山东至登州风大作涛涌如雪山巨舟遽成虀粉一家五十人并死于海独臣附余板薄沙岛幸有犬马之命苍黄无所归长号于野州人邹义者闻而怜之俾佣作其家臣年已十四矣久之养为子且为授室遂冐其姓曰邹氏嵗行将一周大明受命四海肃清下诏兴举学官増设弟子员义家以臣肄业莱州府已而选入成均又选入武英堂俾练习政事今年夏四月复擢给事中由是日瞻天顔获被宠荣如此之至皆非小臣所敢觊望圣恩如天固未知涓埃之报复窃私念孙氏无他族属其不絶者仅寄臣之一身茍冐其姓迟回而弗之改臣之先臣几何不为若敖氏之馁鬼哉臣敢昧死以请上曰朕为亿兆生民主凡有袭人姓氏者必令归其宗尔之请诚是也然非邹氏尔亦弗克底于今日慎毋忘之杰于是以首叩地而退既退诣濓请书其事以示后世濓奉诏参考厯代郊禘大礼久不能成文杰寻擢监察御史复来申前言濓以未暇为荅居亡何杰又陞佥广东按察司事遽来迫曰杰有数千里行必得先生文乃可耳幸勿辞我濓乃与之言曰孙本姬姓出于周之后至卫武公之子惠孙因以孙为氏邹则子姓其裔则祖于宋自正考父食邑于邹因氏焉二者何可乱也杰能复之亦可谓不忘其本者哉然有一说为杰告焉昔者范文正公蚤孤随母适长山朱氏朱氏亦鞠育为子公遂力学擢上第封厥父母而后请命于朝复姓为范氏公之酬朱氏可谓厚矣杰之事与公正类幸思有以报邹之徳哉圣皇之言即天也慎毋忘之慎毋忘之濓故举此重为杰告之范公在宋位至叅知政事名埀方册至今人能道之恶知杰之他日不如公哉亦在乎法其人而已
  </div>
  <div class="pagination">
   <a href="文宪集_page4.html">
    上一页
   </a>
   <a href="文宪集.html">
    1
   </a>
   <a href="文宪集_page2.html">
    2
   </a>
   <a href="文宪集_page3.html">
    3
   </a>
   <a href="文宪集_page4.html">
    4
   </a>
   <span class="current-page">
    5
   </span>
   <a href="文宪集_page6.html">
    6
   </a>
   <a href="文宪集_page7.html">
    7
   </a>
   <a href="文宪集_page8.html">
    8
   </a>
   <a href="文宪集_page9.html">
    9
   </a>
   <a href="文宪集_page10.html">
    10
   </a>
   <span>
    ...
   </span>
   <a href="文宪集_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
