<!DOCTYPE html>
<html>
<head>
    <meta charset="UTF-8">
    <title>少室山房集 - 第 50 页/共 89 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少室山房集 - 第 50 页/共 89 页</h1>
    <div class="content">　　与狄明叔别十载迩来舟过清源凡三系缆俱不及晤特纡道访之南郊
　　黄河南下半飞沙一别旗亭髩已华阁千秋扬氏草青门五色邵侯瓜频年罢击霜天筑几度空浮雪夜槎闻説玳筵歌吹满春衫行醉碧桃花
　　狄明叔后房姬侍甚都而新畜小鬟十余合奏南剧尤为賔客艳慕先是余未及覩特此讯之
　　十斛明珠燕子楼白樱桃下最风流争夸静婉腰围细每忆娇娆态度柔买处赤绳频系足歌来红锦半缠头龙钟定逺兹外底事当年笔浪投
　　戏柬张刺史仲立
　　咫尺刀州近帝都为官何事执金吾青袍懒逐唐先辈墨绶争迎汉大夫越贾三千饶泛宅齐姜十万尽当垆骚人一借循良传莫讶南皮旧兴孤【张时为清源守】
　　送林贞耀擢岭南大防
　　慷慨芙蓉拭劒锋飞扬云色射双龙留题竺国三千界倚啸罗浮四百峰驿路梅花春浩渺郊原棠树暮従容那堪大纛钱塘外把袂河梁急暮钟
　　张孝亷话旧作
　　济上相逢话独长燕山回首廿年强聴莺日醉秋千陌走马时穿蹴踘场厯落雄心摧倚劒蹉跎华发付沾裳前驱为谢诸年少曽是新丰白面郎
　　为曾人倩题风木楼
　　日惨天垂大庾阴楼居人去白云深千秋尚记灵椿祝百折常悬寸草心砌袅余花増怅望窗摇残叶助悲吟枝头夜夜啼乌宿肠断西陵月下砧
　　寄欧太史用孺曽内史明吾
　　双飞龙劒隔天涯五夜干将映莫邪客自西清传起草人谁东阁代宣麻防差玉佩聨清汉突兀金茎驻彩霞囘首长安犹尺五不堪魂梦到霜笳
　　任城待闸再柬龚观察子勤二首
　　髙牙犹矗岱云间松色徂徕堕翠鬟北望燕幽饶大陆东回齐鲁半名山中流鼓吹洪涛静逺岸楼台碧海闲一代循良宁乆借春风明月向朝班
　　绣斧霜天羡独持百城民吏候朱旗宫墙曲阜抠趋日郡郭琅琊眺望时李杜诗篇千古并唐虞文字万家遗风流漫诧铜鞮絶几度南池岸接防【太白楼杜陵南池并在济上岱宗亦仅百里余】
　　寄懐徐防知二律【时君尚驻淮沛问】
　　十载元龙兴未頽使君髙谊重徘徊争传大纛台端借不道孤帆阙下囘千仞吕梁云缥缈万山芒砀日萦洄浮家莫话鸱夷事愁絶乡书限大雷【时余以家君乆不得问故暂归】一舸晨移越海濆边淮林叶正纷纭飞扬使节持沧水憔悴亲闱望白云世业乆传中论就家声犹借太闻由来国士身堪许夜夜湛卢刷斗文
　　桑园晚泊民家篱菊盛开因寄宋通侯忠父
　　苦忆东京宋子侯娇娆歌曲擅风流金花灿烂萦金谷玉树玲珑照玉楼西第壶觞频啸傲东园车马盛淹留一尊何日长安市醉揷霜华任满头
　　夏镇得家君手书寄谢相国赵公一律
　　客舎何因恋采薇亲闱长日梦魂飞犹欣太白陪明月漫讶中台隔少防龙衮乍开新鳯阙羊裘聊问旧渔矶春风咫尺长安道拂曙兰桡度海圻
　　王通侯世叔与余订约同舟余以诸故人挽留未发世叔解缆先行特驻济上为岱宗之游以相待寄谢此章
　　突兀徂徕控斗躔如云车骑去飘然行窥紫气天门上坐倚红轮日观前吴越封疆千垒尽云亭坛壝万家传苍松百尺遥相迓一笑秦皇避雨年
　　舟抵留城追世叔説仲闻已达淮上矣
　　十日侯门醉玉壶西山晴色满燕都蹉跎上国停车盖缥缈秦淮下舳舻调合双龙诗思逺愁牵独雁旅魂孤遥知王粲従军乐绕夜霜华照鹿卢
　　登邹观察彦吉鬯阁望九龙诸山
　　古桧新篁浥雾浓芳池晴色照芙蓉雕栏紫翠飞千雉画栋丹青列九龙搦管登坛春雪丽衔杯开阁暮云重何因结社精庐畔杖履名山日过従【彦吉构新居甚华整晋陵胜概咸在目中】
　　七夕张汝元诸君醵金见过命乐工奏南剧申旦乃别
　　令节过従正女牛天河斜挂越城头髙贤总逐双星聚大火初当七月流玉树阶庭懐乍遣金兰湖海兴难酬清歌烂漫红妆出秉烛风林尽夜游
　　挽吴鸿胪【年政八秩】
　　彩笔淩云帝座知投簮旋赴鹿门期三朝宦迹疎靖一代人伦重紫芝鹤驾乍飞缑岭日鱼竿才弃渭濵时佳城郁郁黄山畔泪尽阶庭玉树枝
　　后重九舟过姑苏再泊葑门访周文学懋修夜集坐有善歌者即令歌懋修所制新词余醉憩斋头达旦登舟为别
　　乔木吴阊带浅莎子云亭下即烟波那知九日黄花艳重聴千秋白雪歌霜色乍侵罗袂冷月光偏向玳筵多亦知古寺寒山近愁絶钟声夜半过
　　武林夜泊雪大作晨起柬陆履素使君
　　萧萧风色晚来严淅天花照画檐粉署乱飘云母屑雕盘斜拂水晶盐歌成宋玉才情丽论就桓宽政绩廉咫尺段桥春思近蚤梅何处吐幽岩【履素时司盐铁】
　　入武林再柬陆转运
　　千骑东方皁盖从云间才望旧人龙金银佛寺游三竺盐铁官衙寄万松送客湖头青嶂逺懐人天际碧云重桃花树树长堤上忆醉精蓝静夜钟
　　汪明府行春阡陌寄柬
　　行春车骑寂无哗人识仙郎上汉槎谿涧芝兰初绽萼郊原桃李竞开花飘飖玉舄携云气缥缈瑶琴弄月华却笑当年勾漏令赐金何以问丹砂
　　夏日同诸君访黄元枢于禹钧刺史邸得中字
　　踪迹频年怅转蓬披襟聊此坐雄风平原十日心期在河朔千秋意气同南郭几凭朝雨后西堂帘巻夕阳中无论异日黄香誉明月双悬射彩虹
　　夜同詹东图邵道卿过禹钧元枢邸即席作
　　妙舞清歌出玳筵一尊携手醉花前藜然刘向谈经夜草定扬雄作赋年话旧总深天竺雨烹新重醉惠山泉不堪明夜河桥别憔悴双龙劒色悬【詹癖茗事有醉茶轩】
　　贺曽方伯迁左二首
　　灿烂除书绛阙来防差红日近蓬莱河山十二分齐甸【浙中凡十一郡一州】城郭三千控越台大树帝思冯异绩甘棠人忆召公才那知鼓吹西泠畔剰有闲情赋緑苔
　　双旌瑞气浓湖天晴色半芙蓉枫宸黼黻三孤近薇省衣冠百吏従瀔水当年符借虎丰城遥夜劒成龙谁言陜服棠阴旧突兀黄金近九重【曽君旧守吾郡而家豫章】王中叔擢北部归省天台以尺素相闻赋此代饯时永叔乞假里中二首
　　除书遥逐夏云来希白斋空赋浪裁突兀螭头还汉殿飞腾骥足上燕台桃花满路迎仙客棣萼分庭对上材烂漫瑶池金醴熟早携青雀赴蓬莱【仲叔倅润顔其署中轩曰希白有赋传于时】
　　三山回望暮云平岩石嬴镌傲吏名玉漏乍趋新建礼金波犹恋旧承明帆拖雾色临沧海斾拥霞标向赤城一笑季方重握手夜床风雨二龙鸣【中叔先任南曹今擢北部故颔聨云云】
　　王水部招集署中
　　荧煌银烛照窗纱握手新知鬓未华忽向西园吹桂树浑疑东阁玩梅花峥嵘四岳排青汉突兀孤峰逗紫霞【署傍有四古石甚竒中一峯特髙秀】锦瑟沈沈春满座何须蓬岛问仙家伶人奏剧适歌陆浚明珠记戏成此章呈水部
　　朱门何事滥吹竽玳瑁筵开系白驹是处云霞聨赵璧频年风雨泣隋珠华名第一归仙客髙价无双得丽姝美酒十千尽醉共将行乐赋山枢【仙客无双俱剧中语】
　　无题戏为义山体
　　兀兀匡床旅梦遐银屏珠箔思无涯阳台作客千峯雨汉苑懐人九陌霞旧恨经年迷锦瑟新愁频夜泣悲笳桂堂东畔天如水空结同心咏上邪
　　唐明府长公以诗札见贻赋答二律
　　浪迹山川信短笻尘埃十载笑疎慵声华郢上推唐勒词赋云间识士龙囊草云霞飞薜荔剑花星斗湿芙蓉无论咫尺神交易不忝钟期异代逢
　　绣虎经年识姓名飞鳬遥夜入承明诗篇六代夸彭泽文学千秋擅武城突兀山河留间气踌躇天地话同盟看君赤羽登坛日粲烂双龙匣底鸣
　　林贞耀观察以先集新草见贻赋谢
　　飞书遥羡笔如椽满握骊珠破夜眠三世青藜千载业一时草万人传星辰剑色延江外山水琴声越署前尚记阿咸林下醉风篁摇曳梦魂悬
　　再入武林柬王水部并懐蔡南宫
　　琅琊门阀擅三吴携手燕城醉玉壶尚记南宫邻北那知东阁傍西湖帘栊夜月飞吟啸船舫春风入画图谁道宦游乡信隔长洲咫尺在菰芦【曩在燕水部与南宫寓所仅隔墙头】
　　右方伯曾公过访赋赠二首
　　十二岩城坐啸中湖天晴色画船空薇垣镇静周方伯棘寺飞腾汉上公环佩乍看燕阙底旌旗曽闪越台东犹怜竹马争迎日屈指黄金召次公
　　突兀髙牙大海傍分符犹忆旧黄堂儿童是处夸骑竹父老经时识种棠北阙丝纶催晓露西泠弦管竞斜阳双龙总属司空佩几夜寒花拂劒铓
　　读唐明府竒樟公传作
　　亭亭苍盖立莓苔彩笔偏宜太史裁四海竞传枯树赋千林重覩大椿材低枝乍挟虬龙动老干遥惊鸑鷟来见説三珠瀛岛上可辞飞舄向蓬莱
　　送赵钧父之都下
　　黄金台下暮云平首蹑騊駼问去程帝里声华驰孝穆相门经术重成秋风大壑潜虬化春水长天画鹢明莫道平津犹卧阁三台遥夜映吴城
　　方仲闇招同袁履善张汝元黄元枢陈忠父游湖上髙梧飞叶菡萏盛开舟行乐甚即席赋
　　背郭名园一径幽佳人同载大堤头千花别浦犹呈艳万叶平湖尽报秋夹岸轩车红雾袅飞空弦管白云流沙棠后夜仍堪共方外无劳问十洲
　　袁履善过访余报谒秋湘馆则先一日避暑入虎跑矣泚笔题此章芭蕉茎上毋以为嵇生之凤也
　　野外亭翳白茒朱门犹带夕阳敲寻僧何处开龙藏避客经旬住虎跑掩径寒松飞雨集当檐脩竹乱云交従知叔夜疎狂甚片刺无劳续解嘲
　　赠王秀才【有序】
　　秋夕遵考冬官招饮署中坐命嗣君出迓文恪公四世孙也
　　握手阶庭意气悬双瞳秋水照华筵荧煌玉树三朝后奕叶瑶华四世前江左乌衣元上座山阴鸿笔旧如椽髙台百尺云霄近翘首飞黄入蓟年
　　陆使君邀集净慈作
　　湖天晴色照楼船酩酊桃花又隔年皁盖徧留三竺顶青鞋时曳万松前尘埃司马裘空敝海岱元龙榻尚悬莫向盐车谈吏隠黄金台色正苍然
　　过任侍御池亭留奕达旦
　　菰芦何处一留连握手任安意气悬八郡风棱持斧日三山霞色烂柯年梅花惯覔湖头寺桃叶频呼渡口船莫讶秋宵银漏促分行云髻簇华筵
　　寄周懋修文学并懐殷无美职方
　　飞书遥下楚江濆锦字横题白练裙作客潇湘频望月懐人阊阖几停云红顔总擅当垆曲黑发先传吿墓文最是沧浪亭下约不堪魂梦绕鸥羣【懋修订余卜居吴中】
　　与詹东图别十载余邂逅武林邸中乞余所着诗薮余拉其绘事为报戏赠此章
　　廿载都门醉浊醪重逢岐路兴偏豪携书笑我非麟角落纸看君尽凤毛【君名景鳯】中岳乱云秋梦逺少林深雪夜禅劳殷勤且趂吴山色对握如椽望海涛【詹别号中岳余以邑有嵩髙尝自称少室山人】
　　追和黄侍御滇游诗册【有序】
　　夏日过友人黄禹钧第仲氏元枢出示先大父滇游诗一帙李于鳞徐子与谢茂秦皇甫子循方君九叙施君峻诸名流遗墨咸在焉琅琊长公一篇盖其弱冠时作风骨已自铮铮吾邑章黄门适七言律亦整致不后诸君而今集似不载且章集中余诗备出此下岂文字之传真有幸不幸耶然此篇大类李于鳞或一时同社稍为櫽括也元枢力丐余追和余于诸君惟元美子与石交余率未面而臭味风期不啻兰艾且黄君先大父夙与家大人同朝余虽晚未及把臂即一时文士麏契若斯趣尚固可概见因课一章并占缀数语巻末而蜀州散帙之感不能不怅惘于暮云斜照中矣
　　朱旗摇曳度丹梯白笔辉煌下紫泥宇宙忽看铜柱外山川遥问铁桥西猿声九驿催龙剑象迹千崖送马蹏咫尺风流庭树在缃缣吟眺夕阳低
　　秋夜遵水部招同钱山人蔡文学集署中其前庭古桂数株皆合抱芬馥袭人时遵考瓜代将及矣
　　握手青袍恋旧绨华堂风雾酒频携梅花东阁传新赋桂树南山忆旧题【古乐府南山一桂树】万壑天香灵隠近中峯月色广寒齐淹留莫唱王孙曲赫奕征书到紫泥
　　薛防知过访奉赠
　　蓬门千骑寂无哗肯向盐车问渥洼海上双龙新气色河东三凤旧声华旌旂日闪钱塘树卤簿霞明瀔水花咫尺寒光牛斗近支机何用望仙槎
　　黄贞父过访寓中余报谒已计偕北上矣
　　握手蓬门话太如云车骑去飘然长鸣騄駬燕台上淡扫蛾睂汉阙前是处名山藏彩笔何人流水和朱弦花枝烂漫平康下好趂春风十日眠
　　俞声父饷书万言推挹深至殊愧过情搦管附酬并期见过
　　破浪双鱼下越来何人携掷向苍苔开函尺璧飘虹气伏千金滞骏才流水胡麻寻玉洞【俞君有玉石岩志】名山灵药问瑶台莫嫌元礼门风峻五夜亭辟草莱
　　三楚卢使君过访时以考绩抵武林
　　五马风行治蜀年欢声驰颂使君贤重飞八咏双溪上旧事三闾七泽前画鹢髙秋停雾雨苍龙遥夜揭奎躔明光上考亲题后烂漫黄金汉阙悬
　　卢文学以宁亲来婺中赋赠祁阳郡公子也
　　意气翩翩接雁行遥従朗润识卢郎轩车此夕留河内阀阅先朝重范阳贯日干将虹惨淡淩空毛颖雪飞扬神交未极班荆思目断钱塘一水长
　　送王思延还洛中兼询陈别驾耀文
</div>
    <div class="pagination">
<a href="少室山房集_page49.html">上一页</a><span>...</span><a href="少室山房集_page45.html">45</a><a href="少室山房集_page46.html">46</a><a href="少室山房集_page47.html">47</a><a href="少室山房集_page48.html">48</a><a href="少室山房集_page49.html">49</a><span class="current-page">50</span><a href="少室山房集_page51.html">51</a><a href="少室山房集_page52.html">52</a><a href="少室山房集_page53.html">53</a><a href="少室山房集_page54.html">54</a><a href="少室山房集_page55.html">55</a><span>...</span><a href="少室山房集_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
