<!DOCTYPE html>
<html>
 <head>
  <meta charset="utf-8"/>
  <title>
   弇州续稿 - 第 150 页/共 228 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州续稿 - 第 150 页/共 228 页
  </h1>
  <div class="content">
   △行状
　　
　　明特进光禄大夫柱国少师兼太子太师吏部尚书建极殿大学士赠太师谥文贞存斋徐公行状（上）
　　
　　公姓徐氏讳阶字子升淞江之华亭人也其先自河南徙为华亭风泾乡人世世受耕不仕至髙祖公德始成以仁厚喜施予闻里中呼之为佛子徐佛子徐有子公贤公贤子公礼皆不废为长者而公礼尤斤斤守然诺急义敦让公礼有四子其长曰思复公黼少子旒思复公以文无害繇吏部选人授宣平丞再补宁都丞所至着亷公惠慈之政其吏民讴思之满九载课最当迁竟谢去弗顾旒亦举乡贡有声公交车间徐始大思复公娶于林继娶钱皆夭最后娶顾而举公及赠太常典簿陈南京刑部右侍郎陟公贤之妇沈公礼之妇黄暨思复公顾夫人皆以公鼎贵推恩累赠三公皆为特进光禄大夫柱国少师兼太子太师吏部尚书建极殿大学士妇皆为一品夫人天子所以褒扬隠徳政术备至而宣平宁都二邑至为祠以祀思复公华亭亦祀之于乡贤如召信臣故事时人荣之公之举也寔于思复公宣平官舎甫一岁而女奴抱公窥眢井堕焉小吏之妇号而出之则絶矣居三日忽苏五岁思复公以宣平绩还道括苍岭公复自舆而堕其下沈深峭石戟拒无全理顾夫人恸哭而已既而衣絓于树从容下卒不死思复公又尝置公于古刹读书刹故多魅僧苦之公宿而魅不出思复公始心异公俾就外傅受小学以至四子甫阅岁悉成诵思复公补宁都挟公以从尝归自他邑公出迎思复公戏谓公父逺回子逺迎父子之恩天性也公应声曰君居上臣居下君臣之义人伦哉思复公益大异公教之属文即工属文十五而补博士弟子又二载以优等试应天不利归亡何而大司马聂贞襄公豹来为令试公而竒之曰是子国器也因进公以圣贤之学而公亦慨然自奋以一第不足名公年二十而督学萧君鸣鳯负人伦鉴试公第一食于庠再试应天学士董公玘得公文于黜而异之取以冠诸试者会有所龃龉不果然犹为第七人梓其文会试复在高等既廷对大司冦林贞肃公俊得公所射策谓当第一以属内阁时少师杨文忠公廷和居首揆用子嫌不预读巻诸阁臣持故事谓林公所取抑居第三人赐进士及第当入谒杨公独目属之曰此少年名位不在我軰下已而顾少保费文宪公宏公柰何不以衣钵属此少年费公盖第一人也其后公官与二公埒又与杨公俱宣力鼎革间而名寿终始则过之寻授翰林院编修予告归娶沈夫人明年八月北上当是时言事者以不当上尊亲意逮讯戍谪累累公行而遇故谏官安盘翰林杨慎王元凯皆狼籍血肉中公出槖装遗之或谓有尾舟而诇者公行意自若顾独以时事稍异有二亲在身未敢许忽忽不乐至清源夜忽梦思复公帕首而名呼公者再辄心动返棹还抵彭城而讣至矣公号哭驰归毁瘠营葬明年大庆覃恩得赠思复公如公官顾夫人为太孺人服除次且久之乃入都复故官寻奉命授中贵人书故授书者晏入早出一切以苟简文具而已公曰毋易此曹此曹能偾天下事于是寅而入申而出课业必谨约礼详说毋不欣欣倾听时上严亡所假贷中人为流言以不如正德时饶者公谓正徳时何可得若曹晩不能悉旧事今虽严寛于宪孝朝多矣且正徳以饶故贵人亡不用侈坐法若曹不覩宪孝朝诸冡茔甲第相望耶咸拱手曰命之矣寻充经筵展书官俄复充廷试受巻官预修大明会典再以选修祀仪成典盖上所最属意以一代仪礼职编纂者不能数人而公与焉顾首揆永嘉公缘上意请正孔庙祀抑绌王号下儒臣议相顾慑詟无敢异同者公独条具其三不必五不可状甚晳疏上永嘉公盛气召公于朝房面诘之公徐理前说至高皇帝尽革岳渎号独不革孔子号而语遯乃曰高帝少时作耳何可据也公对曰高帝定天下而后议礼宁少耶且圣人之文无老少不尔明公议四郊何以据高帝少作也永嘉公颊尽赤乃复谓曰尔谓塑像古礼否公对曰塑像诚非古然既肖而师事之久何忍毁也永嘉公曰程子有云一毫髪不似吾亲何以亲名之公曰有一毫髪而似吾亲毁之可乎且明公能必列圣之御容无毫髪不似乎哉而何以处之永嘉公语塞则益怒曰若叛我公曰叛者生于附者也某故未尝附明公何以得言叛他相桂文襄公翟文懿公咸为公股栗劝公谢公弗应揖而出于是上亦縁永嘉公意为说以辨公当具疏请罪独言不称职当罢不言议非是有旨外补而会他御史有继之者下都察院论罪汪荣和公鋐绾院章复缘永嘉公意谓此邪议寔公倡之致摇国是宜正法以示天下牍具而漏之公时沈夫人病前殁独遗二岁孤今太常卿璠家人环泣谓必死公探槖中装得金二十投之曰以此为棺殓费属其孤于乡人李刑部日章沈进士恺曰幸归我太夫人已而曰太夫人有陟在足养也君父赐我死即死耳盖怡然委顺云亡何而少司冦闻庄简公渊中丞唐文襄公龙力为解乃隠公名而缓其辞狱上上亦弗问也公得添注延平府推官始公自弱冠取甲第为侍从臣出一语而天下艳传之履相踵于户公意不自怿益从聂贞襄公游及同年欧阳文庄公徳相与讲求良知遗训及以天地万物为一体反之身心而后出之不阔疎口语而已至于国家典训章程比详闾阎大小利益靡不用以为学而他缀羽缋绣移商刻征以骇怳耳目者舎不之取一旦伉慨持论从容于霆霹之下而弗为动天下益信公之足以大受而尚意其自禁近出为小官纵不鄙薄之有故事可以优游养重公独不然曰宦大小非王臣耶且盘根错节所以增益我者不浅乃驰归泣谢太夫人弗获朝夕罪而单车驰之郡至则连摄郡事公昼夜拮据案牍清宿系者三百人更输银法毋得落猾胥手毁淫祠剏社学取乡所教授邓柝书燔之而采宋大儒之格言谐之韵俾稍习诵俗翕然变时大盗窟尤溪险而四出剽郡邑势张甚分廵诸佥事偁欲以属公捕而难发言公奋请身任之乃设方畧悬赏格以授三老穷其窟旬日而得酋首并余党百二十人人以为神满三载迁湖广黄州府同知当发其吏民以十家酾酒道傍泣称觞公为人人釂遂歩至舟贻书谢父老父老相率勒之石诸生追送至建宁乃别抵严陵而提督浙江学校之命下其官佥事公归拜太夫人已娶今张夫人仅八日而奉太夫人之浙既履任岁周行郡邑必徧大较以正文体端士习为先他务钩棘晦僻以相高者虽名士弗录既唱诸生第人人为语所以甲乙故即见斥者得自名而后折之不得已而施槚楚示惨然色诸生人人退自快服也御史礼公修浙通志垂成而有以势强之伸屈者公毅然不可乃废第业具草遂为后志张本三载改提督江西学校其官副使所摹画一如视浙江时而加详密公所称良知学本故王文成公守仁而文成于江西最显著自公推行之且像文成而祀焉其地遂有生像公以祀者前后两省试偕计士所登式半公造第一人而他亦无不优等其后服官政中外践台省以政术名者比比吏部初拟荐公尚宝卿国子司业太常少卿俱不果最后以皇太子出阁妙选官属公为司经局洗马兼翰林侍读以四品服俸居职公之初至江西也时相夏文愍公言羣从子姓有欲幸进者公面擿之曰乃公居座主以而曹属我诲不以而曹属我进也夏公闻之不悦故于初宫宷选不及公而言官有所指列夺而属之吏部许文简公讃采物情得公遂以公应公去国十年矣而赐环盖犹未强仕属承华政稍简得以其暇与故邹文庄公守益罗文恭公洪先郑端简公晓赵中丞时春唐中丞顺之軰相琢劘为圣学益切俄而太夫人捐馆公哀毁骨立悉屏谢时俗尚以古礼行之三载不御内是时太夫人得请赐祭官为塟矣甫服除进国子祭酒未上上再问公何以迟迟意盖有属也公之为祭酒下令诸生满而厯事他曹者必以久次毋得用贵人居间置籍以稽膳银之数谓典籍曰吾代汝弭谤也复为籍籍诸生之淑慝使月朔廷诵之以吉服受淑籍素服受慝籍曰忝在师长毋所逃若慝也诸生人人相戒勉二籍矣久之擢礼部右侍郎遂迁吏部乃榜于壁曰咄汝阶二十一而及第四十三而佐天官国恩厚矣何以称塞所不竭忠殚劳而或植党以摈贤或殉贿而鬻法或背公以行媚或持禄以自营神之殛之及于子孙吁可畏哉故事吏部大僚鐍车门所接见庶官不能得数语以示严冷公曰若尔何以能尽人才也乃痛折节修辞色而下之见必深坐亹亹谘访吏治民瘼遐陬幽蔀因以窥见其人顾见者亦自喜得少宰心愿为之用公益有搢绅问声以为恒太宰熊恭肃公浃雅重公自以得共事晩公亦不复守循黙辙相与励亷节奨恬退振淹滞抑奔竞一时翕然归称于熊公而会熊公以直谏忤旨去唐文襄及吾郡周恭肃公用相继之二公重公不异熊公而又老多病公数奉旨署部事当是时有行重宝贿方士求大司马者取上指胁公至再皆弗应后其人为大帅竟坐败绩抵罪而公所推毂宋庄靖公景张襄惠公岳王文定公道欧阳文庄公及范大司马鏓皆天下所共信以为长者大计吏公复代周公司之尤能于毁誉外定去留亡论留者即去者亦心服亡敢望周公卒公推闻庄简公渊闻公耉老人以为非上所急公弗顾也闻公入未几公改兼翰林院学士诲庶吉士公虽名不废课习而脱去所谓骈俪帖括之旧推所真得于身心者訾娓说之又间朂以国典民事其后多卓然及公世而称名臣咸归公善诱功公满三品考录璠入太学踰年掌翰林院事复充会典副总裁会典虽再更定而事由诸曹草创往往相矛盾上即位后数兴革大礼礼官不胜绵蕞公始为创义例挈纲领井然一代程书久之廷推公入内阁不果寻擢礼部尚书学士如故疏辞温旨不允礼部之为政者久好以寛大养弊至公而肃然更始凡王国爵封秩谥并文武大臣陈乞祭塟公皆衷之以请报可定为絜令其考诸蕃通事太医诸生皆为裁画一即猾吏有拱手受而已时庄敬皇太子冠公受命赞冠甫成礼而暴疾薨公当议丧礼以上及百官皆为朞之服百官仍诣门哭上不怿谓天子絶朞不制服其百官服可无诣门哭临礼着诣停柩所辅臣读至服可无而句之曰以青衣角带往可也公曰不然絶朞者天子也非百官也曰可无诣门而已非可无服也且未有哭临而不衰服者定议以齐衰服临上使中涓诇而是之令宫中仍皆服衰公遂为庄敬册谥副使已命题主上察公慎勤又有所应制文字独多称旨召入直无逸殿庐给供馔如例寻赐飞鱼服公遂请立皇太子不报自是连上疏请之又与同直四臣请之皆不报盖次当继庄敬而立者裕王是为穆宗而景王与同岁差少中外未测上指所向公恐有钓竒者故请之亟最后当冠因而及婚礼若开讲公复请以齿叙先裕而后景复不允既冠公赞景王冠偕诸大臣谒于临保室上使中涓问二王行坐何若公曰有上黼座在坐则俱向西可也行则遵伦序且祖训严谁敢紊之毋何诏二王婚俱出就外邸公手疏言臣过虑有二端王邸隔仅一墙耳名位既不别而■〈执上目下御均众能保无阋声以上尘雍睦之听又往者九重之内有慈庆有神寜有鹤禁而后人主之势沉沉今者仅二王耳而悉就外邸臣不能不为陛下寒心也复畹中万寿节推恩加太子太保北兵阑入塞遂薄都城时事出仓卒中外汹汹公念诸营皆子侯无可将者亟请赦诸边将在廷尉狱若戴纶李珍軰复其官俾诣行营自効报可复手疏请上还大内亟召羣臣面计兵事上褒公忠爱而尚难还内召羣臣时内阁推公督视九门公亦慷慨请行上倚公左右自安故特用其副王少宰邦瑞而谕公意焉会有中涓陷敌归者以敌求贡书闻云不许我则进兵上以示公及辅臣分宜公嵩等且召对便殿上顾谓当何处分宜对曰敌饥困不足患公曰敌万众薄城剽杀人若刈菅尚何论饥急谋所以御之耳上顾曰善复问敌求贡书安在分宜出诸褎中曰礼部事也上复顾公公曰敌重且深矣不许恐激之怒许则彼逞而厚要我上曰苟利社稷珠玉皮币何爱焉公曰事有甚于珠玉皮币者陛下所不能受则柰何上悚然曰卿虑之逺虽然当何处公曰请计缓之上曰何谓缓公曰遣译者至营而诘之以无畨文故且征其情实实则令暂出边用前岁成例贡马行赏互市往返少日我城中之备完而援兵日益集敌且退不退我从而拒之可十全上称善者再分宜乃进曰上幸出一视朝上不荅公从傍臾之上曰可尔得无遽耶公曰敌兵薄城下人心惴惴倚陛下而重得一跸声若亢旱之得雷霆宁骤也上始首肯公出而会廷臣议皆言求贡非本情不可许公因兼酌所以面请者疏闻而上果视朝申饬中外甚厉会勤王兵四集敌亦饱且去乃下公疏不许贡时聂贞襄公以副使为民都御史何公栋久废公疏荐其才即用之上又密谘公善后策公言营兵久朘而得弱今欲转之强宜责新帅鸾京城楼橹废守兵懈向者幸敌自退耳宜责督臣邦瑞及定西侯傅前敌以边备弛得阑入冝以严候火治亭障责新抚镇勤王兵独延绥卒可留今疲矣冝恤诸道募兵者皆文臣预选而不预战宜参之一二亷将得敌情毋如用谍用谍毋如大同冝增选上皆虚已听焉时以诺延三卫我外藩而导敌入境集贡使显责之公谓事虚实未可知显责之虚则彼愤而自疑实则彼罪不赦将显叛我而我不能讨是驱使就敌也不若责之以扞圉不虔使彼易受而后抚之众咸服公念敌外讧纲纪内溃天下事且不支而上待我厚不忍负之旣以召见拄分宜公口至是益发舒亡所顾公之用雅非分宜意而前是太宰缺廷推公当补上犹怒之谓方侍朕左右何辄拟外迁见以为旦夕且大拜南床缘分宜指饰他事有所苛擿上不听益厚公分宜筴亡以间之且愧惧而孝烈袝太庙之议起初孝烈皇后崩上欲祔之庙而念压于先孝洁皇后又睿考入太庙非中外公论恐千秋万岁后所祧主或非仁宗而睿考遂下公定议欲以孝烈先祔公合诸大臣议朝房大约以女后无先入庙者请祀之奉先殿时诸公相顾莫敢应独礼科都给事中杨思忠以为然疏上上大怒谓公与思忠专之足矣何诸臣为令再议公不获已乃小婉其辞以为太庙九室皆满若以今上论仁宗固在所当祧苐此乃他日圣子神孙之事而仰烦皇上身自议之臣等愈有不安于心者夫夏庙五商庙七周庙九今更逓益之于太庙奉先殿各增二室而升祔孝烈皇后则仁宗不必祧而孝烈可速祔上难于增二庙谓公故设难以阻之愈怒促更议祧仁宗祔孝烈所以督责公甚峻公虽不获终守前说然天下信其为正上后于元旦摘杨君表误杖之百而氓之冀以警公分宜因遂谓公可撼锋距百出公坦然而已时大帅鸾骤有宠利诺延之弱欲掩之以为功谓其实导敌请发兵征之下公与兵部议公曰征之易耳一征而永撤我百八十年之藩篱且侯鸾所谓导谙达者即得之谙达所夫安知谙达之不利其土沃而假手我也我得其地不能戍将毋为敌外囿何乃弗果征佥事赵时春以山东募卒入卫颇精侯鸾恶而欲并之谓赵君暴且贰流言渐狎闻公挟缇帅炳出犒所以慰谕有加归语中贵人福俾婉曲白之上乃又弗果并侯鸾虽内衔公苐时方与分宜争权相构不暇也而会偕蓟帅有获间功上复下公及兵部议侯鸾分宜軰俱获上赏乃仅录公一子入胄监而上特手注加公少保分宜为怳然自失久之寻兼东阁大学士参预机务仍掌礼部事候代者服除而后解公上疏辞温旨不允始侯鸾自诡以必大破敌得上要契眷宠无两而其后言益不雠顾益纵肆邀请无已上已心厌之然中外犹畏其熖亡敢及者会鸾疽发背不能将边警沓至尚嚄唶不肯吐大将军印公密言其不可恃乞蚤更置将上叹曰吾非不知之欲甚其所为耳乃因兵部疏驰使夺其印鸾一夕自恨死时家卒五百人多降卒亡所属公谋于缇帅炳俾厚抚之寻令就外新帅时陈其后鸾事发妻子僇东市家见籍而麾下亡一哗者公又言入卫兵越数千里弃家室委顿途道而提督禬不能抚户部复从而削其饷不能亡怨嗟又兵部所议明岁入卫兵仅四分之一夫惩侯鸾之噎而遂废食非计也乞罢禬复故饷益入卫兵上以问分宜有所异同遂寝久之上报公禬已罢矣卒已饷矣独入卫非例夫门庭固而堂自安何京师之虞焉公对所谓门庭者大同蓟镇耳今大同残而蓟镇弱何以言固幸添调西卒以付外帅陈使有警而后入其于堂户相臂使亡害公因颇及京营积弱状上乃嘉公忠懐而询京营之所以弱今振之何繇公谓营兵皆市人子食不给仍匿迹为舆儓以其羡共妻孥日练之则劳而生计薄劳则苦薄则怨怨且苦则生谣诼故其帅务为姑息以相保食寝而已今欲大振之必明赏罚欲明罚必先赏赏则财告匮矣臣以为宜汰去老弱者万人或数千人仍核其虚冐而取其饷以充赏费然后罚可行兵可渐振也上嘉纳之自是眷公日益重一品满三载进阶光禄大夫柱国再进兼太子太傅武英殿大学士六载兼支大学士俸录一子中书舎人两予诰命再以筑外城功录一子中书舎人加少傅满九载赐兼金文币新钞肥羜上尊改吏部尚书宴礼部百僚陪列视礼如元辅焉赐勅谕谓公通明济世端洁范俗因事纳忠识微发逆蓄久积厚施之不穷计熟虑深谋无不获盖公自入直即听于西内乗马所赐有麒麟服有绣蟒服他金帛不可訾数会兵部员外郎杨忠愍公继盛论分宜公罪状而中有二王皆知其奸语上怒下忠愍锦衣狱分宜谓二王深宫何所知我奸杨庶僚何繇知二王之知我奸必有交关其间者属锦衣帅炳加根究公戒炳即不慎一及皇子如宗社何又为危语动分宜曰上仅二子万一根究得之必不忍以二子谢公所罪左右耳公独柰何显结宫邸怨也分宜愯然惧乃寝然以公尝议薄御史锦宗茂罚益疑公矣锦宗茂故论分宜者也公之主癸丑会试得进士四百人其后亦多名臣而所录文简切温厚为后先冠是时倭事起上以所蹂躏多公乡而公又晓畅军事以故数厪询问时抚按亟告急请兵而职方郎谓兵发则倭已去谁任其费大司马惑之公持不可乃以羸卒三千人往公上疏争之曰江南腹心地也捐以共贼久矣今据抚按奉报或云来者未已或云意不在抢而在扰势不欲去而欲留彼皆真有以验之而部臣于千里外乃能隃度贼之已去又隃度其去而不来而阻援兵不发置此腹心地于度外臣所不能解也夫用兵之道当计发与不当发耳不当发则毋论精弱皆不发以省费当发则必发精者以取胜而柰何用虚文涂耳目置此三千羸卒与数万金之费而餧贼臣又所不能解也大司马乃惧请发精卒六千人俾偏将军许国李逢时将焉国已老逢时敢深入而疎骤击倭胜之前遇伏溃当事者方以发兵为公咎冀因而摇公而公所请入卫西卒其帅陈鳯力战郄敌敌遁廵不能入乃悟曰公所请发兵留兵筴无异也将自有堪否公复上疏谓法当责将校战而（阙）守令者将校一不利辄坐死而守令偃然自如及城溃矣将校复坐死而守令复仅左降此何以劝惩也夫能使民者守令也令为兵者一而民者百柰何以战守并责将校也夫守令勤则粮饷必不乏守令果则哨探必不误守令警则奸细必不容守令仁则乡兵必为用臣以为重责守令可也公又请罢浙江抚臣与更江南督臣皆报许时江南无见兵所调兵独永保二土帅强新有王江泾捷其奏事邸校来谒公以酒食慰劳之且贻之文绮俾各选精兵万人待调二土帅感激行千金以谢公不受所以慰劳之有加故一承檄而万人立至遂大破倭几尽捷闻公预赐金币优渥盖上知公之于筴倭事尤中綮也公念敌移庭牧宣大与我杂居士卒不得耕种米麦每石直至中金三两而所给月粮仅七镮半菽且不继时畿甸二麦熟石止直四镮可及时收买数十万石石费五镮可出居庸抵宣府费八镮可出紫荆抵大同大约合计之费中金一两而士卒可饱一月食其地米麦价当亦渐平具疏上上大悦令密撰谕行之寻录边功推一子中书舎人以予仲琨敌旣轻我而牧宣大者久不肯出塞大同右卫益困樵采俱絶城旦夕且下而督臣顺与御史楷比而内贿求速迁以避之大司马计以无所出于是呉给事时来劾大司马罢之而逮楷顺上赫然起故大司马杨襄毅公愽于部而命别推督臣代顺又已命右侍郎江襄敏公东暂行顺事而复有言江公不任者公谓东以暂行而又疑之恐无固志上即命杨公出为督而谕江公不得推阻仍诏缇帅炳推二校参军事公召炳授之方畧俾授二校以佐江公卒解右卫围顺楷者故皆分宜客也呉君业已胜即上疏极论分宜公而刑部主事董君传策张君翀继论如呉君分宜念公于呉君张君俱座主而又董君乡人具其故白上若公嗾之者即上不尽信亦可用以自解而上果为动下三君狱命缇帅炳考掠必求其主名三君濒死者数四卒以正对得逺戍乃解而分宜犹谓人事岂必由彼但彼好为忧时愤俗语语尽而继以泣少年好名者日丛焉非以事使之以意使之也公亦不为辨唯自直出多称病谢客而益恭谨于应制笔札
　　
　　弇州续稿巻一百三十六


　　●钦定四库全书
　　
　　弇州续稿卷一百三十七
　　
　　（明）王世贞 撰
　　
　　○文部
　　
　　△行状
　　
　　徐文贞公行状（中）
　　
　　上久而察知公忠亷有所谘问故密以示分宜公者皆舎而之公寻加太子太师念公久宦令尚宝丞璠代归祭扫仍给驿会上所居永寿宫灾徙居玉熈殿隘甚分宜念故宫工巨不易复欲请上还大内则不敢乃请徙南城上以南城故英皇尝御地不怿乃以永寿工属公公计之楚蜀甫肩息不可复属之伐材即伐材亦不可以岁月计而时方营三殿有余材其小而不中程者以当永寿则尚巨请以责司空雷礼可计月而就诏如公议仍命公之子尚宝丞璠兼工部主事同阅视公乃率雷公与大司马杨公等之工所计度土石程工力搜缗社侵冐仅百日而工就不复增天下赋时上复自玉熈徙居玄都殿闻京师内外多盗意恐恐欲以大营兵入卫公谓外兵卫宫禁非便请以锦衣缇卒卫玄都而营兵列宫城外为储胥以相屏蔽报可上寻自玄都徙新宫更名曰万寿宫嘉公忠谋进少师兼支尚书俸録一子中书舎人而璠亦超拜太常少卿时公言边事则荐故辽帅杨照与偏将马芳董一奎之材勇上即为擢用论有司失职则言吏部不当狥贿嘱上即为罢欧阳太宰而拔今少傅安阳郭公代之论选庶吉士请赐御题以防泄鬻严诇察以防挟逓上即为罢选于是中外喁喁觇圣意所右左谓治有机矣会公满十二年考赉金绮钞缗羊酒如九载予诰命赐宴礼部公固辞乃以白金四十两彩币四表里充焉勅谕褒公行醇而学邃识朗而器宏雅度虚襟得大臣之体竭忠谋国无私便之图奬亷惩墨而官箴用植崇俭戒奢而士习渐移选将练兵而边防克振缓征寛赋而民困稍纾盖实录也亡何而邹御史应龙论分宜公父子上勒分宜致仕下其子世蕃狱戍之命吏部擢御史五品京职上虽以御史言去分宜然念其供奉久怜之而左右入其间者从容言非严某谁为上奉玄上忽忽不乐手谕公及次辅袁文荣公炜欲退奉事玄如法传嗣治安天下令拟诏行公等谢不敢而吏礼二部奏迁邹君通政参议得旨矣忽复奉谕责公等不拟诏而谓二部臣皆奉赞者何一旦官此邪物公复言退而传嗣非独臣等不敢闻命天下皆不敢以为然邪物之转二部奉旨而后行之臣不敢传亦不敢泄不报时邹君内危甚谋于公公曰苐之任有某在毋虑也已而上不欲公久直曰久直无以杜儿軰奸公谓陆博走马使酒狭邪为奸长安中者不在外弗杜也甘言比周相合而为奸于朝堂则在内犹在外也上悟辍分宜直庐以赐公中外人情大安于是公始为政书三语悬之直庐朝房壁曰以威福还主上以政务还诸司以用舎刑赏还公论于是公卿大夫咸侃侃冀行意矣会袁公数出直公请以时邀至直所同拟旨上不可公谓事同众则公公则百美基专已则私私则百弊生乃从之时给事御史以抨击钩党贵臣过当上觉而恶之再下公欲有所行遣公委曲调剂得轻论会问公知人之难公对曰大奸似忠大诈似信自古记之知人则哲唯帝其难念欲有以易其难者惟广听纳而已广听纳则穷凶极恶人为我撄之深情隠慝人为我发之未用者不滥进矣已用者不滥留矣故圣帝明王有言必察事大而言实者行之其不实者小则置之大则薄责而容之以鼓来者上称善良久自是于白简所封进即小忤弗深治而言路恃公强益发舒矣公弟陟旣以九列久次当迁公令勿遽北故其为廷尉为少司空司冦皆在南而太常君再请急还里休沐以示自逺公约勒子弟居乡者毋得干有司政其谕有司亦如之时户部岁请御史籴粟宣大公谓廵按权重于籴粟御史而熟宣大事且可以时低昻其直遂归之廵按工部请开例而议及赃罚公谓赃罚例以济边市榖者今一切充筐篚宜严禁兵兴饷日益增民益困今敌稍轻矣宜裁省逋额不分年而征民何所措手宜以缓急征皆取诏旨行之吏民大悦伊王坐法锢皇祖陵訾当籍故事籍訾者悉入内帑公示意抚按俾部禁物应格而余金钱二以充边用一以补宗藩之禄不给者中涓争欲蝇袭之弗得也先是广大盗张琏猖獗公荐张中丞臬授之筴平之臬病归倭复犯广公荐呉少司马桂芳为文帅出禆将汤克寛于狱授之筴败之倭复大犯闽公荐谭中丞纶为文帅以戚将军继光为副授之筴大败之上以张琏功归公公力辞弗就仅拜下赏公念以曩者自信州执政内阁臣始预边功赏以至分宜重则加孤卿录荫轻亦兼金重币败而不与其罚欲自解则先附玄威以中上意而将士効百死取功名于锋镝者肆为稽故以要之故于奏功疏拟旨云军功论赏非实在信地战守者不得与其将士功次立限速勘以闻内阁臣自是不复预边功赏矣乃至大朝工完公自拟仅从赏金一镒二币上手笔加半当是时将作大匠徐杲有殊宠既已久絓尚书衔欲崇以太子太保公力诤而止人谓公苟一染指焉能为杲诤也然上神圣益察知公贤久而益置肺腑以万寿节进公兼建极殿大学士俾中书舎人琨为尚宝少卿久之寻复以第三子瑛为中书舎人公当考十五年满逡廵未敢请上知之赐金币羊钞珎馔法酒如前而勅吏礼二部具公政绩以闻请加公特进录一子尚宝司丞赐勅褒谕宴礼部给三代诰命上报曰卿等所议思加都可仍加上柱国以示特眷公力辞上手批曰卿忠诚公正念切邦民辅政多年勲猷茂着奏绩加恩彛典不逾览奏情词恳切上柱国及部宴允辞其余宜悉承恩命以副朕眷荅忠劳至意仍以金帛为宴资如前前是公尝以例乞骸上欲公自拟留旨不可则谓何不令炜代我言公谓炜之拟留使臣知而后闻即臣拟也上乃批荅卿念在邦民诚图宁固辅首居正宜赞朕不及罔弃是思搢绅咸鼓舞加额以上之知公逾于公自知也上尝赐公玉带仍侑以白金一锭曰为带资又择蟒衣赐公手授所谓教子升天者令衣以入公病痰嗽遣御医徐伟视疾中涓赐猪羊甜酱瓜茄酒米如例已复出尚方珎剂二瓿命司礼贵臣木赍手札喻公虚火一疾惟湏自慎旣不可用寒剂又不宜名降火乂有谓痰随气降此非治法也但仍以凉平性品用之便消顺耳又青州白丸子真者亦效非其本地合者无益至于牵扯背肩痛当以祛风顺气之剂间服之亦少资云前是上尝为永嘉公调药温喻籍甚一时及公而二乃所喻公尤谆切若家人父子公感泣不敢言归上时慕玄素术多所服饵公往往持之而方士熊顕与蓝田玉胡大顺比而为妖妄炼水银托乩语进曰金书天章是为先天水银长生之药上以问公公力言其不可轻饵乃已又以乩当请而不下问公公对谓紫姑附笔亦有之苐此曹非能究其术大较与所遣使媾结得上旨乃能荅今不得上旨故不能荅耳且蓝田玉胡大顺诪张恫喝以挟取人赀不可信亡何俱以妖露论死北兵由墙子岭阑入直趣通州报至公立草勅命大帅侯寰等为九营营郭外文武大臣英国公溶等廵视分守九门缇帅朱希孝帅其腹心将校往来千掫以故敌虽外讧如庚戌而京辇内整亡敢为盗窃者先是上方有竹宫祠厘杨襄毅公时守大司马得警急不敢奏而谋之公以便宜檄宣府帅马芳宣大总帅江襄敏公各率兵入援芳兵先至公请于上亟赏之又请重江公权俾诸道兵俱属焉敌阻白河水从通退掠香河上令看详杨公奏公请亟先备顺义而以竒兵徼之于古北口敌果趣顺义不能入乃走古北口遇叅将郭琥伏而败死者以数百千计颇得其所卤人畜辎重始上以杨公不蚤闻恚之甚且叵测公念能为县官任重晓畅边事者毋如杨公即一旦失之缓急何倚乃备言愽虽以景命祠厘禁不敢上疏而二镇兵皆其所素檄者上意稍解公自是为杨公画筴往往先上所向事必中便宜乃从容为上言亡论练事如愽即舎博畴能委心事县官如愽者上然之自是注倚杨公不复替矣公请收战士骨瘗以大冡具十中牢为文祭之九边卒咸加额颂天子恩德明年敌复窥黄土岭及一片石上忧以问公公谓有白文智在而胡镇董一元兵相肘腋三人者皆枭将亡虑也亡何敌果为文智所拒却上悦超予二官吏士人赉一金时天下委输皆在张家湾敌垂涎久公请城之出光禄上供羡三万金以往城成设禆将一隶以通州卫兵五百人■〈立乞〉然重镇矣奸民为白莲教者匿燕中与恶少年赵李軰相结幸一旦有间探赤白丸而起公刺得其状属大司马捕诛之三辅齐鲁汴晋间其魁株累见法余党无所容相率解散去公自袁文荣公卒后独当国意不自安数上疏请增置辅臣而上数难之大意以公孤忠且才足专任公乃密疏乞休谓曩时阁臣居首者以不时请骸骨人主欲留则留之不欲留则不留故不得攘此位为私物而恩威常出于上此例也上曰而亦狥例耶夫而自为计美矣非所以为君为国之义也今惟有增置二员同汝辅政足耳公局蹐言臣虽庸寜不知天恩之与圣知若此而忍负之所以不欲久用首臣者窃为主权国政计俾恩威常在上而纪纲法度不至为久而专者所攘耳于是公缘上旨复请益二辅而上复难之令俟数月慎择乃可公言臣不敢避难顾衰转甚矣内阁事体繁即开敏者非假以岁月不易周悉万一旦夕之间溘先朝露即有继者何所取裁夫人才须作养于一二十年之问而取用于数十年之后今以为可即可以为未可恐未可以数月就也上自是与公谋进太宰严公讷大宗伯李公春芳入辅而起太宰郭公于忧扣满代严公郭公公所荐也盖时有觊之者而公以其不满朝望故诎焉上以少宰缺问公谁当补公荐少司马胡庄肃公松少司冦毛公恺少宗伯髙文端公仪及新郑公拱上后次第大用如公指新郑公之主乙丑会试也上以进题字有所触不怿以问公公为剖析本义乃解盖前是乙夘主应天试者亦以文义有所触頼公而解人谓非公则逮谪如累岁故事矣廷试当读巻公令诸受巻者参伍其数而分授读巻大臣诸读巻大臣铨其可读者以授首臣与众共之第其甲乙而进之上宿弊尽革寻奉命选庶吉士公具如廷试既开馆所颁条教至今以为式始公之为大宗伯以至首辅十五年而请册东宫疏凡数上上春秋高意不欲言继嗣事辄报寝朝野忧其端以为且有所更树奸人从而阴为蠧矣一旦诏景王之国咸鼓舞称庆久之上忽下谕公谓郊庙弗躬早朝久废如要我为不能矣今疾病多形体弱目下便至卦尽之年止宜卷身奉玄传继不可延者且待人必无休矣汝其加思或密同在直诸臣计此为安美易为之事不然恐后艰丑耳公皇恐对大畧谓传继之事臣不敢闻命若同在直诸臣计之恐不免漏泄或生事端自古艰丑之事必有絶等凶恶之人及有大奸大逆在其左右然后至令妄作今皆无之圣明勿过疑也复奉谕汝昨对何又传退之云然后弗美耳昔有久等之怒今时又非昔日公复言昔日久等之怒臣未能仰悉是谓昔人曾有此怒抑谓昔年曾有此怒也若谓昔人则今贤孝非昔人比谓昔年则恐乃是离间之语圣明勿听也复奉谕汝对不知指昔指今夫昔成祖注意在孙子弗之同嗣位有说焉百年五十矣可不蚤思贤孝难必吾所言或不甚妄公复对昔成祖之在位久仁宗之在位促皆是天命其继承之间史册所载自明上道德隆备天命所归而今之贤孝又中外所共闻者万万无可疑虑公旣已报而不得其自月余景恭王上书以上不豫请躬诣玄岳祈醮以尝上诏下公所公知为中涓泄之方谋所以阻止者而王亦病复上书求医公请遣医乗遽往治而拟旨王旣有疾宜自静摄玄岳之醮遣官代行可也王谋乃寝无何王竟薨长史以讣闻故事闻讣当王妃不当长史上问之公公念楚中田土湖陂可数万顷俱为景所侵租入而赋犹在民即小缓诸藩有因而请佃者急为上言景府乏老成人所以有此误恐误复有大者冝遣一信臣往公草勅令其慎护王柩祗奉灵筵宫眷日用必令给足内外出入必加谨严库藏存积之赀禁戢王人毋容侵攘田湖租赋之籍悉归所司毋容欺隠既成而以指谕抚按令奉诏行之获永为楚人业云公之始三上疏寝食尽废上意故稍稍释而左右遂有以为竒货可市者会恭王薨乃止公始复能寝食然其事秘公亦絶不以语人而其后言官啖嗾者谓公不能蚤请建储公虽畧言之亦不敢深辨至公八十而辅臣白发之人主为布之德音所谓定国本于危疑而公疏始稍出天下晓然知公之有宗社功非浅鲜也公熟计国赋入不能衡其出事以节俭为主上缘祈雨故欲建雩坛又欲更兴都故宫殿公以库藏匮郧襄水力沮而止尚衣监臣席宠奏补匠役千百人公请减其半若内官供应二监库缘而请补公直以诏旨裁之内库之司钥者盗宝货多惧露故纵火冀以解公发其事抵罪至徐沛大水黄河溢得大司空朱公衡治之凿夏邨等镇新河百二十里计工费以巨万计人或谓公不难费耶公曰国喉咽也舎而不治即岁岁计之为巨万者可指屈也河工成漕自是毋阻天下塩额独淮扬重岁赋六十余万金应上供司农为五十万金而前是分宜之客鄢懋卿以都御史出经理肆为蟊盗乃欲以利孔诡结上心搜宿逋及积羡得百万金以闻遂定为岁额额辄不登而商渐困至有雉经者不则亦鸟兽匿公熟知其弊俾御史发之拟旨仍旧额额亦登流徙悉复公旣以恭谨得上意即贵重甚幸矣而其为恭谨不衰上或有所委使通夕不敢假寐应制之文沓至促应有诸少年所难者未尝隃顷刻期人以谓公叹曰君天也父也吾敢违之亡论信州傲而僇分宜慎而重夫分宜者特不善用重耳宁可废慎也吾岂不知愧诸少年计以得上意此耳得上意而后可有为于天下夫欲为一已名不难谁与上共天下者上果日益爱公又时时采外议公以是益重所论建禆益亡间当公之前天下无所不中兵水旱沴厉乗之赤白之警岁不虚月分阃以上苐无论贪偾事一语不上指立就逮缇骑操锒铛旁午道路大者诛夷小者窜谪而政地诸公复有窃上颜色为威福者数千里而外不能探所自益惴惴不自保计唯有徙槖长安中论直市六尺躯而已公旣日以寛大广上意又不自崇髙竿尺往复有吐必露穷徼逺戍往往若身歴之咸慑于不敢隠而快于得自尽故公在政地大约缇骑逮省减十九廷尉若卢无所用深文虽其宛曲剂解之力多亦以意发舒少偾事故也公于他量情罪多所纵舎而独驭贪酷吏严所坐狱必竟不少贷其杜干请絶苞苴亡论公家车门即长安公卿邸中俱肃然亡敢以筐篚出入者大计捧贺竂吏皆有余赀归老吏白首相惊咤以目创见无有时海中丞瑞为户部主事上疏极言上过失他所以讽讥公亦不少上恚甚逮置诏狱欲杀之且谕公于南都理别殿栖止以避瑞公谓主圣则臣直瑞固戆然不过仰恃圣明在上沽一直谏名耳杀之则成其名容之则益见圣德之广上始抵公疏地已徐取读之已又取海君疏读之得毋死当是时以海君能触上上能不杀海君为异然亡能名公者今具见世经堂集中时上久疾忽忽不愈谕公欲幸兴都公谓其辞缓因据上体不耐辇路劳为对而上意忽决诸中涓贵人皆具■〈恋，布代心〉幙糗糒之类六军且甲矣以问公公力上言南幸事臣所以不敢从命者一以为圣躬计一以为国事计往者兴都之幸为己亥距于今二十七年矣皇上自度精力之壮徤孰与往时计圣体违豫十有四月矣毋论彼二十七年即更度体气之康豫孰与此十四月前夫辇行不及宫居之安途次不及殿庭之适计天佑圣躬岂必逺行而后获万康之庆也已亥之岁敌警甚轻彼时犹遣辅臣行边六卿出督内而九门外而三关俱设大臣帅重兵以填之今之边境声息时闻内外官军未甚整练而六飞逺狩都辇空虚狡逆之谋倘或窃发圣驾在外能不惊忧抑不特此二事而已至于有司科敛小民如圣慈所轸念全楚兵荒频仍如抚按所奏陈者臣尚未之及也上指奏内狡逆之徒倘或窃发独乙之而报公曰此八字不可作常视其罢行于是中外讙呼若再生公之初属草也顾太卿軰而叹安危在此一纸耳上必成行吾请死之久之上病益甚公问安报以病状甚苦而戒公可少虑辅理非轻者当是时阁臣并公为四人而上有所顾问独公他阁臣取充位而已以是不能无后言公弗复顾时穆宗犹在裕邸而有误传上晏驾者承奉李芳得之使使访公公惊语曰谁为若言上故无恙殿下分则臣也亲则子也此岂吉事而可报者为我谢李君一轻动立取大法且上累殿下芳悟乃杜门不纳传者又二十余日而上大渐遂崩当大渐时公念上英断类髙帝晩节独斋醮土木织作不已民力小困而一时抗言廷诤得罪者虽其志若已伸而未牵复欲自登极诏发之不能无疑于改父而于上克终之徳未光夜饮泣具遗诏草恐泄之不敢以语同列而至明日始奉讳乃偕入直诸大臣诣裕邸请入临丧仪出诸褎王按而行之无害遂具诏草上之报可诏下朝野举手相贺至有喜极而恸者时朝仪废不讲已二纪余而上享天下久登极吉凶大典亡所考见初元老臣仅公一人在公动据章典酌以物情从容应之自中条理逺迩大服公所上登极诏草所以奉宣徳意救弊补偏者视遗诏尤详至天下以二诏拟嘉靖登极诏为正始正终第一政嘉靖登极诏故相杨文忠公所草也文忠盖前言之世以为知人上大行皇帝谥议谥册是曰世宗肃皇帝公所草也寻以例乞休奉旨卿辅弼首臣忠诚体国勲庸茂着中外具瞻朕兹嗣位眷倚方切宜益竭谋猷赞成化理所辞不允亡何而胡应嘉之事起应嘉者吏科都给事中也故不悦于新郑公前是误传世宗晏驾时诸入直者争移其直庐书籍器用以出公独不动应嘉缘是而劾新郑谓其蓄二心頼上病溃不问新郑以是恨应嘉刺骨会吏部都察院考察庶僚已得旨矣应嘉乃复论救给事中郑钦御史胡维新新郑之乡衮时在事合而拟旨谪应嘉为编氓公惜应嘉罪不至编氓而一时弗能救诸给事御史合疏请留应嘉而他给事遂有论糺新郑者公乃具疏谓论救考察非体臣等所以拟斥应嘉给事御史谓宜开言路广徳意所以请留应嘉臣等欲守初说则涉违众而无以彰陛下恩欲从所奏则涉狥人而不能持陛下法因两拟旨以进乃薄应嘉罪改从外谪当公上疏时新郑之乡衮复与公力争至失色稍稍闻外言路之攻新郑者娄上因相激为詈其傅公益坚而移雠者亦遂显矣公尝从容语新郑人主之尊能以谪斥威言者不已而至杖杖不已而至戍且长系戍长系不已而至僇然竟不能杜其口有如海君者出吾曹人臣宁可以力胜新郑益不悦公复引疾辞奉旨卿辅弼元臣徳望隆重朕方虚懐倚托赞理化机岂可以微疾引退开经筵公知经筵事上孝洁肃皇后孝烈皇后谥议谥册亦公草也以登极恩进中书舎人瑛尚宝少卿重録大典成加支正一品俸命题世宗神主赐金币初议以三月发梓宫而中贵人犹迟之风钦天监前其期为二月公谓去玄堂日益逺非便且无故而促发引之期岂所以全圣孝也执如初议时上欲幸故邸命拟旨行公与同列上疏谓祖宗时非郊祀幸学耕籍未有轻出者今上即位无几于诸大典未一举行而先幸故邸何以示天下后世疏上旨遂从中下已而礼部及科道皆有疏公复据以请止凡三上皆不报然上竟以顷刻归不移日矣亡何御史齐康有所论列上为逺谪康以慰留公公引咎乞骸骨凡四上于是九卿大臣皆为公辨雪且挽留而齐康者新郑之门人也都御史给事御史推其端以为出新郑因劾康并及新郑遂去国而公始出视事
　　
　　弇州续稿巻一百三十七
　　
　　●钦定四库全书
　　
　　弇州续稿巻一百三十八
　　
　　（明）王世贞 撰
　　
　　○文部
　　
　　△行状
　　
　　徐文贞公行状（下）
　　
　　南京振武营新军者当先帝时杀户部侍郎以要粮赐置不问用是益骄时当颁九邉赏故事无及南京者会得匿名榜有所要胁辞悖厉甚公曰往者已失刑再邀赏得赏亡所用国法矣时操江都御史唐公继禄当朝辞公属之曰营兵即变有郭成李锡刘显外兵足制之城大不忧据也忧其据孝陵于法不宜攻耳若往可伺之一有变即以江防精兵走孝陵道而时有三都督之任者皆边将公使以家丁百五十人往曰新军易与耳苟生变即疾击杀之以为若功不而罪也公度兵已严乃因兵科疏拟旨系旧军者各令还卫招募者随营食粮终身愿归农者听顷刻而军散亡敢哗纂修实录公为总裁上以天暑停日讲公固请勿停不报郑王厚烷当出皇祖陵锢公请御书褒之岁益禄百石王故以进谏忤先帝旨者也于是大小言事得罪臣僚及以寃见抑者次第登用或有径造崇显者矣而言路气益张上时有所不堪谕公等科道官不谙事体敢屡欺言是何意卿等详处来说公草奏言科道官遭际昌时思効报荅苐性气粗率则言或过当事出风闻则语或失实其不谙事体诚有之然天威在上以臣等度之非敢为冐犯也谨录申圣谕令彼各省改以仰承皇上天地寛容之徳草具而有同列尼公者柰何不薄谴之公曰即上遽有谴我曹且力争而乃导之谴乎则曰如上谕详处何公曰今谕令省改即处也及疏上上亦竟弗罪也御史李君惟观乃上疏请毋得诘言者以广忠益公拟旨报闻上以笔乙之而给事中冯君成能复推其意为疏语婉而加详同列谓公将无复作报闻乙乎公拟荅曰聴谏乃朕素心即善言未尝不嘉纳昨谕乃为不谙事体者若等自今宜审所言以称朕意同列皆难之公曰夫已氏者不难言而我乃难拟也昨所以乙者正谓未有以开上意耳有不可吾请自当之及拟上上果不异而时有一邑丞王邦直者条奏时务颇剀切公拟旨称其多切时弊该部为看详毋以官卑废言于是人人称颂君明臣直时有中旨令翰林臣撰中秋致语公惊谓先帝神主犹在几筵即小小宴乐犹不可而况致语之盛哉臣等必不敢奉诏上于是并罢宴上欲以九月诣天寿山行祀诸陵公与同列言皇上此举盖重祖宗弓剑之藏切岁时霜露之感非他游幸比苐天子之孝以保安社稷为大故龙輴发引尚不亲送山陵二祭止于遣官今自大雨而后禾稼渰没坊舎摧塌万乗亲行六师供亿何以待之盖持者再而上不听乃盛陈北兵窥伺叵测意以闻始报俟异日其明年春警稍解上竟行谒陵礼甫至斋宫而使中贵人滕祥李芳以意问曰行礼在次日上欲轻骑一出观形胜可乎公曰上以祀来乎以观形胜来乎以祀来则先游而后行礼非所以展孝思也祥等曰然乃祀毕而后出游故事扈驾万人人给一金公时在告兵部误以二万人请而给止万金流言籍籍公至陵所始知之乃宛曲慰藉令骑兵给六镮步兵给四镮得无他兵部复请令蓟镇总督镇廵而下各以兵扈驾疏上公谓公等赏缗具乎夫营兵以赏薄籍籍矣柰何复召之来使籍籍也且兵悉入敌乗虚有所侵犯谁任其咎拟旨令总督以标兵一枝入卫余勿动盖是时诸中贵人业以枕守土臣而槖之公借以塞其窍诸不能无忿忿而忽奉旨以太监吕用等分监团营兵公率同官上疏谓今无所谓团营者且中官坐营起于景帝而革于世宗臣望陛下以世宗为法以兵政隳废为虑上不怿所以督责颇峻而公等诤愈力乃为寝前旨俄复命修内教场勒中贵人习骑射公因御史言复率同官上疏谓陛下此举盖因边方多事居安虑危故示边臣以意使之振戎饬武耳如御史言则有防微杜渐之虑臣等窃谓边方逺禁地近圣躬重戎务轻当先帝时尝欲立二内营而复止之此必有深意在不可不三思也事亦寝一时传诵上聴谏若转圜不尔几复成正徳时事而公等所以乂安宗社功非小敌分道入边其犯近畿者土蛮自墙子岭入掠滦河西而犯山西者破石州等郡邑公以京师及诸陵尤重今二邉閧而黄台吉者尚匿不露形恐其悞兵东西援而突入以捣我之虚急请切责总督刘焘等督兵随敌剿逐仍阻守滦河勿容西渡其黄花等镇加慎堤备以防黄台吉窃发仍发京兵一枝驻通州以护陵寝保漕饷俱取旨行之时上御经筵毕面询公以战守方畧公条对甚详上首肯久之盖上方秉渊穆至是始一奉玉音敌退当第失守状时蓟镇颇能尾敌卤斩至千数然不蔽罪俱有旨逮抚镇以下置诏狱问公谓蓟镇吏士自托以获功当迁赏而骤问逮其帅不无骇忿当缇骑行戒之曰吏士遮而曹诉苐云山西失事重而蓟镇轻法不得不逮以示警耳必不以山西例例而帅必不以而帅罪掩若等功兵部已为若等上功籍矣缇骑业至镇吏士万人环拥马首哭且絮几不得发以公指谕之立解散圣诞加恩录公一子尚宝司丞赐衣一袭盖犹用世庙故事也疏辞温旨不允公一品考九载复满九载上疏自劾求去有旨卿辅佐先帝久着忠诚翊戴朕躬勲猷益茂兹九年再满朕心嘉悦着照旧赞理不允辞应得恩典吏部议拟来看公遂力求去且请吏部毋议恩典复奉旨卿先朝耆硕才徳兼隆经国筹边功在社稷朕已命所司议拟重加恩赉用示眷酬何又求去宜遵前旨即出赞理以副朕懐不允所辞吏部议疏上奉旨加公支伯爵俸録一子锦衣卫千户赐勅褒谕宴礼部而少卿璠超为太常寺卿公疏辞仍求去复奉旨卿才兼文武久着勲劳特加异典以示酬眷宜承命即出辅理不允辞会耕藉田公与九推礼乃不敢言去而辞恩命上乃曰卿忠贞茂绩加恩非过览奏具见谦慎伯爵俸并部宴准辞其余宜承朕命诏册今上为皇太子时甫五龄遇公等于御道西召公谓曰先生每辛苦公等顿首谢因谓殿下茂龄宜读书进学皇太子顾公而曰我已读三字经矣又曰先生每请回如是者再睿音琅然不摄不骤公出而以手加额曰宗社万世庆也老臣即归死瞑矣工部奉旨建寿宫公谓先帝作永陵在十五年后今上登极未几而遽有所建立小民无知或妄生口语诏已之俄复奉旨内官监太监李佑往苏杭监织作时以诏令就停久矣公疏阻之不可得念佑素贵而其人颇长者乃尽以宿弊告曰公往毋言利今夫利归公者一而归下者二柰何代之受讟也吾欲使台臣摉去之是又代公受誉也公何不与台臣共其誉且教其以所织作径进御前毋落局中少年手李君曰善一如公言时有小珰以事干廵城御史不应则詈御史御史怒执而笞之羣珰趣之司礼所欲论糺御史公业为解得免而御史乃论糺珰其党百余徼御史于午门外殴辱之御史大夫王公廷欲上疏糺羣珰以问公既已许寻念疏即行彼珰争自匿欲得其主名则且展转不可究诘万一彼先之以诬我祸且叵测先朝事可监也乃使人致司礼之上佐曰尚文者语之曰诸贵人羣殴御史业何处文倨谓内外各有体相公毋但为御史惜公曰吾非为御史惜为国家大体惜且为司礼诸公惜耳文怪问何谓公曰毋论御史王臣即天子临御之所而羣殴人能保上之不怒乎诸公何不以时诇得其人而速奏之即外廷有继者其轻重在诸公手而上必不怒诸公体故在也文悦以告其长滕祥悉得其主名参之王公疏继上羣珰窘不能自匿又无可以宛转地道者悉就逮杖其首恶三人百发边戍余九人各六十为南京净军公既以诏旨省诸镇进鲜夺太和事权与诸监局工役而所持诤又多宫禁事伸者十且八九往往假宛曲而行久之其人益侧目所谓承奉芳者既贵与滕埒雅好名自负以吕强郑众之流时时言外廷事所司以格裁之不能快而归咎公谓公主之公亦觉其意会谏幸南海子不聴遂上疏称衰病乞休奉旨卿徳望优隆练达政体安攘大计方頼赞襄岂可引疾求退再疏辞再奉旨卿才徳优裕精力未衰朕眷倚方隆岂可屡疏求退冝即辅理不允辞寻遣中贵人至公邸谕指公皇恐出视事时同列来视公疾问何以不拟旨见俞诸公相谓毋论不忍舎公我曹焉敢拟俞旨公曰不然公等今不拟而令异日诸阉拟之乎先帝四十五年收此曹权归之公等万一复失之可惜也时种马大为民间累而官不得其利公令减其价倍而入之官太仆岁赢金数十万以备边用而民困苏时户科左给事中张齐初使边纳边商赇有所挠大司农格而不遂事且泄乃故为大言耸公欲发兵十万袭边民之入敌曰拜甡者为竒功以解公哂而斥之迫则上疏请考察庶僚及聴大臣自陈以非例持不聴益迫遂露劾公六事多御史康陈语得旨褒公忠诚体国朕所素鉴张齐辄敢恣肆诋诬姑不究调外任及公再上疏辞奉旨卿屡疏乞休特准致仕着驰驿去寻以公同列疏请加恩谓公辅政多年勲劳茂着朕念其年髙屡疏乞休用允所请着冩勅谕差官护送还乡仍月给米六石岁拨夫八名以示优眷至意于是九卿大臣给事御史各上疏留公且为公辨雪而都御史王公廷独探得齐纳贿事下诏狱核而戍之公得请以次日谢恩其又次日朝辞赐白金五十两新钞三千贯彩币四表里大红织金云鹤彩币衣衣有副公既辞公卿大夫送者至倾都邑而父老耄稚次且涕泣后先攀拥不得行亡何南京之给事御史及外台臣相继而请留公者接踵俱报闻公甫抵家而勅谕至其称公谓遭济时艰善藏其用专司揆席独运钧衡黜伏庸回屏除贪墨宣扬遗命与四海以更新翊卫朕躬聴百官之总已俾予一人垂拱之休皆十八载辅相之力方切毗倚共致升平而屡托微痾力求避位举朝有勉留之疏在卿坚肥遯之情朕非不欲屡任老成而又不忍烦以机务特赐俞允敦锡玺书公拜诵之感激涕下因谒诸祖茔勒所锡告辞于石公故居近城西隅潴水曰少湖尝读书其傍自号曰少湖学者尊之不敢以官与字称而曰少湖先生其后读孟子存心养性篇而有深契更其斋曰存学者遂复尊之曰存斋先生当公拜首揆日少湖水忽踊起髙八尺余踰两时始息人谓蒸云从龙膏泽四海其兆殆不虚也公日杜门展一编间泚笔有所著述或劝之于湖濵筑庐舎莳花木以自偷适者公笑不荅生平无姬媵丈室萧然布衾缊袍往往至敝恒食唯二簋菜羮粝饭间佐之脯醢而已三子间以甘旨荐则却之曰故非吾所嗜也公虽已得老然望益重刺史干旄时造户请质门生故吏踰越山海执贽问益公不忍距其意人人为叩两端则皆大喜以虚往实归而间及天下事老臣惓惓忧国訾亹不休见若以为志千里者新郑公复暴从田间起兼握铨柄内衔公而更疑之倾危之徒遂以公为贽诋媒翕訿顷刻万状于是召齐康复张齐而爪牙吏横出为郡邑守令至号召奸黠创狱以拟太常君兄弟几不免公苐曰儿子坐得富贵固当且夫祸福者犹循环然而可预择也事稍白亡何新郑败益大白公具衣冠望阙拜曰天子圣明念老臣无罪何以报塞大恩自是益寛然亡所竞人或问以前事者公笑曰老而好忘忘之久矣性友弟尤喜施予既让新第于前母兄归自延平念其产挫割田二百畆赡之归自江西赎故乡先生何君之第以还其子东屋三间俾为先生享室西屋三间使其子居余屋收僦租为衣食费以太夫人之爱施氏妹也迎其夫妇归侍太夫人推家共之亡间痛仲弟陈早殇而季君陟有余子琳俾为后而授以所得胄子叙琳仕为太常典簿以其官推赠陈公所用意厚非直欲无死陈且欲使季君之子仕也晩节与季君及从弟升邻日欢会无间恒曰吾昆弟在者仅三人季昔稚齿亦渐脱而何忍露蹊径为及季君卒公恸哭为哀辞以祭有曰閴重门而昼掩郁髙堂以夕空畅徘徊而四顾曷由一接君之音容闻者悲之公于天下事无所不通晓而家江南少而察小人依至顜悉赋役利害屈指借箸缕缕言之即三老主计所不能及其居政府日稍无岁江南之人倚公若家长公亦自任乳哺衽席之事既归属大水言之廵按御史邵君陛具疏改折漕粮所贷得十一明年又大水田卒污莱民相椎剽不已力言之中丞胡公执礼为具疏寻用危语抵政府获改漕粮蠲存留之半停征鳯阳马价十三而颜料马草等银一切悉罢不征又明年大水复移书政府折荒田漕粮十二独其为洗马还里而松江守锐欲量田公持不可行守谓公所庄事邹先生邹先生不量安福田乎此百世利也公曰安福之赋无异则赋之多寡按田数可知故人往往减畆而鬻田松之赋其则至三十余赋之多寡必计则以为筭故人往往减则而鬻田弊在减畆量之弊可革也弊在减则不在量也故安福之利在量田松之赋在稽则用各异也守信公遂罢不复量盖四十年而量田之说行乍以为名美而民不胜扰怨声阗道路人益思公言孙元春举进士公贻书发明敬肆之义诲以坚志力行勿怠勿恐交游中有慕悦势利者谈说恩怨者厌惰职业者鲜腆服食者沈色湎酒者一切谢逺之必卓然不惑乃成大丈夫毋负我既授刑部郎公复贻之书谓得此官有为汝不平者悞也吾殊为汝喜夫无竞之地可以逺忌无恩之身可以逺谤勉之勿生厌薄而志迁转则汝福耳进徳修业汝衣食也衣食之苟具而可骄人乎哉如互相标榜高立门户非独乖逺害全身之道为己之学故不如是前是公与二三巨公明王文成公良知之学又推仁体以示人而居宰辅日计吏与朝士之为是学者相率诣道庐醵会以要公主盟公虽在直不能出而问有所酬荅遂相率梓公书以为存斋先生敎言间一二假公名重者以为公私我而忌者真以公为私彼而苛擿其短公不与知也至公与元春札其所要归曰为己所戒曰标榜立门户读之而皦然发蒙矣江陵公之奔丧示若荐公以代者而公已老贻书辞之又为元春辞改官语具集中公年八十江陵乃率同列上疏谓公当世庙时承严氏乱政后能矫枉以正澄浊为清惩贪墨以安民生定经制以核边费扶植公论奬引贤才一时朝政修明官常振肃海内治平皆其力也又引先帝居藩邸时世庙忽有所疑从容譬解其疑乃释此一事独臣居正知之耳所有存问之典宜从优厚报旨谓公辅佐皇祖翼戴先帝忠勤端亮茂着勲劳今年及八旬足称荣寿特勅遣使存问赐白金五十两大红纻丝蟒衣一袭彩币四表里以示朕优礼耆硕之意旋奉勅谕古者公孤在朝则坐而论道更老在学则宪而乞言惟尊贤尚齿之仪寔褒徳劝功之典睠言耆硕着有勋庸世咸仰为达尊朕岂靳于殊数卿才优王佐学擅儒宗早驰誉于清华歴试功于盘错简知皇祖晋陟台司履忠顺以事一人持亷靖而先百辟当佥壬之旣黜更治化以维新惩贪污而仕路肃清奨忠直而真材彚进申明典制多安边定国之筹黙运枢机有尊主庇民之畧定邦本于危疑之际宣上徳于弥留之中翼我先皇嗣基图而抚方夏保予冲子升储贰以奉宗祧方倚重于黄扉遽乞闲于绿野后先多绩朝廷资其典刑终始完名寰■〈宀禹〉想其风采自天纯佑俾尔寿康届兹八旬敛时五福匪直先民之楷式寔惟盛世之祯祥朕祗遹先猷追惟旧徳粤稽功载申锡宠章于戏卫武虽在耄年箴儆不忘于国晋公已解机务安危犹系其身惟我宗工不殊前哲其茂绥蕃祉慎保修龄尚谋黄髪之询用慰苍生之望时行人及公里而太常君故在侍尚宝卿少卿与孙光禄少卿皆以使事归沐诸孙之为太学为诸生与当为尚宝锦衣者垂二十人公率以迎于河之浒至第开读陈所赐于堂感极歔欷垂白之叟与诸文学掌故啧啧称羡以为辅臣八十有赐者仅毛文简贾文靖然无专使玺书守正被旌者刘文靖谢文正诸公有专使玺书而无特赐象龙之衮则林下大臣絶不复沾被而公玺书所褒辞隠然阿衡师尚父又他所不敢望也于是公卿大臣若江陵公而下数百人推本上意为寿辞若干万言公合而梓之以玉音所称名之曰荣寿行人返命公使其孙元普上疏谢而末复劝上清心省事讲学勤政崇亷直屏贪邪缓征科寛役赋识者以为言简意尽不胜老臣惓惓余忠焉诏官元普为中书舎人寻得请改录其子如元普前是公谢政归遇世庙讳日晨起望阙拜哭蔬食竟暮穆庙崩亦如之以为常岁有诗识痛归十五载而天子加异恩非一即毋论禄位名寿于君臣之际相为恳至亦近代所未有矣公生而白晳秀眉目美须髯端坐竟日无跛倚湛然冰玉及接之而蔼然春温色笑袭人有所谈论霏霏皆芬屑或盛气欲临公者见而自融释愽辨之士将敖公以所不能而不忍也公既贵极人爵且老寿推以为达尊而所荅谢士大夫毋论卑少即蚤暮风雨不避赤牍必精谨毋令失意或风公胡自苦乃尔公正色曰毋众寡毋小大毋敢慢非我先师训乎即不榖不敢当君子寜忘服膺焉然公竟以过劳得微痾寻愈元旦朔公具衣冠望阙拜成礼诸子姓罗列陈椒酒为寿而地震者再有疑之者曰是何祥也得无虞于哲人耶亡何郡邑守长复以诏例致彩币羔醴公为觞觞之甚洽也居月余属寒疾小损犹能作细楷牍以贻亲知己寖剧然犹自餙厉逍遥于室一日忽呼太常君集子弟而俞之曰吾受国恩厚无以报是在若等吾旦暮且去矣案头椷一册指曰待吾去而后可启椷也太常君忧皇甚于名医无所不致咸请进药公拱手谢曰劳苦诸君胃弱甚药何能补且吾数尽此矣更一日语左右若欲起坐者俄脱然而逝太常君哭启椷则所以经纪身后咸备而其大者毋乞恩毋侈祭毋作斋醮毋逺送塟殓止单练幅巾深衣不得用金玉缯绮盖公前二岁手笔也太常君奉行之唯谨而中丞郭公思极已具疏闻上震悼辍朝加祭者三为十二坛工部郎余君寅治塟追赠太师谥文贞录一孙尚宝司丞呜呼诸所以哀荣终始之典极矣公生以弘治癸亥九月二十日卒以万厯癸未闰二月二十六日距其成进士及第周一甲子有丈夫子三人即所谓太常卿璠尚宝卿琨少卿瑛者也璠沈夫人出娶赠汀州守李公锦女封孺人赠淑人琨瑛皆继张夫人出娶南京太仆卿范公惟一女封宜人瑛娶前太保左都督陆武惠公炳女封宜人李陆皆前卒女一适太学生顾九锡孙男十九人长即光禄少卿元春娶瑞安丞朱云炯女封宜人次即太学生元普娶四川右布政使潘允端女肇荫官生夭元旸聘教授臧文弘女元昭聘太学生王翼恩女元晖聘詹事府主簿呉驭女元晔聘太学生施顺祯女元曦聘太学生潘玄授女元■〈日攵〉优给锦衣千户元暲元曜元昈皆璠出元材元宷聘贡生李鸿女元植元朴元枢皆琨出元忠聘太学生陆光任女元性聘御史许乐善女皆瑛出孙女（阙）人嫁大理寺评事包渐诸生陆堣及受陈梦鸾恩生林有麟太学生张世良聘皆璠出嫁礼部仪制员外董嗣成及未字者皆琨出一未字者瑛出曾孙三有庆娶尚宝卿沈玄华女元春出迎庆中书舎人廸庆元普出曾孙女二受刘承禧聘元春出一未聘元普出公所著有世经堂集若干巻续集若干巻诸诏诰典册涣汗之号宻勿之对皆在焉学则若干巻家训若干巻年谱五巻爱程纯公先生言谓其能得圣人藴手录之若干巻爱白香山诗又爱苏长公诗若文谓其能畅情事节之若干巻太常君兄弟将以某月某日塟公于湖州某山之赐茔而以治命纪公之行履属世贞状世贞伏自念在郎署旅谒公于燕中邸公以先御史大夫有朝行旧又辱与季君司冦同年进而与之语是时世贞数以公事失缇帅意公从容解之世贞不悟语侵公公弗色忤自是坐先大夫难退伏田里者十年无一字以干公亦不知公尚能记否隆庆之元始叩阍上疏为先大夫辨雪亦不敢以私请公是时方有新郑梗不获尽如志而先大夫得免于丹书之籍而以故官就土自是有一命起世贞于田间而公亦得谢政归矣官满或公除待次以至避言里居岁必造公公必留款语及三才之恒变朝典之新故人才之是非国家兵事之得失未尝不三复焉公固未尝不跃然世贞之管窥而忧其跅弛然既忧之而又复护之尚以为可用者而世贞竟自废负公矣独于文章最为晩合然世贞颇能悉公之有根柢而公能悉世贞之达而不为吊诡故世经堂集成首见命为序公之寿世贞凡再効一言之颂其颂不称公之盛而独称公之难盖自古宰相之佐理天下其难未有如公者其能善用难亦未有如公者公读而首肯之当是时犹未能尽公以为分宜时公但黙而善藏其用而已不知其密勿之陈奏未尝不侃侃娓娓中情实破要害也窃尝谓世皇如白日之丽天而忽为震雷迅霆公徐剂其震迅之势而为霖雨是故似难而实易穆庙如白日之丽天而浮阴时时翳之公直欲解驳其阴翳而复为白日是故似易而实难然公去国十五年矣天下所以晏宁而化被蛮貊者安能遂废公徳也嗟乎世之善称大人进而伊周退而更其说云势故不得不尔苐有如称公之可以亡异辞乎虽然藉令有善称公者孰有如人主之善称公者乎人主之善称公后先无虑千万言又孰有如易名之二言所谓文贞者乎今夫馆阁之为文也人例而狎得之文而所谓敏学好问也亦人例而狎就之至公乃以道徳愽闻举也则骎骎乎洙闽遗哉清白守节之谓贞我知之矣其举曰大虑克就非公其畴当焉呜呼奠宗社席黔黎公之大虑也君子于嘉隆之际可想见矣是谥也前公为名相者仅一人曰杨庐陵所谓清白守节者也禄位名寿庶几其埒矣竖儒焉敢苐勲业即駪駪振振昼绣晨珂奕然于华亭里者不亦径庭哉世贞窃谓公寛厚如丙弱翁敏练如姚元之强记如杨遵彦宏逺如王子明镇定如韩稚圭忠顺勤劳则庶几诸葛孔明柔物采望又有吾家始兴所不能及者即亡敢窃附华衮之后污不至阿而为伊周臾也读太常君状核而旨似无容世贞口顾于一二寮宷之际若有惩而救于嗉者则非公所著年谱与世贞所以报公意也昔永叔称范吕之平虩尧夫削而不书子瞻状金陵之流忮司马以为实录何则不敢缘生者以掩死者也世贞从公宇下久且幸而当无讳之朝其容淟涊于笔以取讥南史氏惟赐裁削付之记室称藁草焉幸甚
　　
　　弇州续稿巻一百三十八
　　
　　●钦定四库全书
　　
　　弇州续稿巻一百三十九
　　
　　（明）王世贞 撰
　　
　　○文部
　　
　　△行状
　　
　　累封通议大夫詹事府詹事兼翰林院侍读学士爱荆王府君行状
　　
　　府君姓王氏望为太原自嘉定之南乡寺沟割而系太仓州籍遂为州甲族而有谦者起家莆田县丞以亷惠称莆田丞子侃侃生自然公铣自然公之仲子曰友荆公涌友荆公宏爽有才噐积纎累微起家至埒素封而不废为长者里中人好称之娶徐淑人而生府君当娠时友荆公尝梦一岐角鹿负图籍而入室其夕府君生遂名之曰梦祥及长而字竒征皆以志梦也府君在襁褓伟晢异常儿六七岁则以警颕善诵闻里中老儒张俸先生寘之膝而属以对其语竒张先生曰是非凢儿也强为我弟子我终当食而力及长遂受张先生经而当是时海濵之王皆饶乐以渔猎自娯府君独喜为制科文辞读书往往至丙夜十八试有司以异等补州诸生寻奉例入太学即复有声太学尝一再就省试不利而时人固目属之科甲中宁能少东海王生耶而友荆公之难起州大姓王永者与公嫌名也而又邻一日御史以名捕永永故匿不出而阴行赇捕者使更捕友荆公以自脱公出对簿则所坐皆里胥受贿鬻狱事公自度无有也顾卒迫不知所置对而狱益急时府君少不习讼事强自力代诉言父子世农业未尝为里胥为里胥者王永所受请皆有主名御史乃更捕王永永急则据摭公他事冀以两解而里雠交閧其间欲两弊之不决者数年而御史为闽人舒某者威严甚府君念大仇在肘腋步武外皆操两弊念不者即以竒货可居而独妇呉淑人之弟某儒侠嗜义与谋之合乃相扶携趣御史于毘陵云间白寃状尝一日夜步往返三百里足踝血流濡缕呉淑人亲为浣濯烹伏雌以馔而邻妪有馈薯蓣者并羮之府君饥甚携筯就釜食将下咽忽吐而大恸曰我父今何所而我甘此味耶呉淑人亦相对泣遂覆羮以蔬食荐矣时讼久不解事力日薄而呉淑人有装具悉出资友荆公而府君方槖饘得入侍见他囚寒馁甚因尽出其私钱衣食之诡曰吾詧家公有不忍色为之行意耳非以吾市徳也自公之就逮府君无日不搏■叩神求拯一夕假寐有若神告者曰必藉汝王氏祖而解府君觉不知所谓俄有驰邮报者曰按君为登州王御史言府君悟以语呉淑人曰神所称王氏祖者非王君耶急投牒王御史称寃怜而下之理官立辨里人陆司谕之裘时犹为诸生悉府君父子事作代父辨寃录又为文寿友荆公谓世人即百岁亡子何以能寿友荆公亦时时谓府君吾业已五十余其前我而身也自是以后则而我身也府君故以奉友荆公署其斋曰爱荆人谓爱荆君真能用爱者矣府君俱谢不敢当惟时时语二子元驭家驭毋忘而祖之艰危母忘而母之弟呉君徳而已府君既以家难弗获竟儒术然寛愽有智度长可七尺广■丰頥修眉美髯望之奕然如神人也而元驭年十二髫而试于提学冯御史天驭冯公大竒之寘榻前手摩其顶巳指其敝韦戏曰若父贫耶有子如此而靳一幅帛也巳顾侍立者宜兴方令吾失言是儿非纨袴家物乃父当亦竒士元驭入学宫即廪学宫屡试必冠而家驭亦继振府君复以材貌重友荆公得从容家秉为徳于乡矣盖府君生而母徐淑人见背后母陈淑人有子曰光禄君梦臣小于元驭一岁陈淑人不能无移意然府君所以事之益恭谨虽燕见必修色而进之退而所以抚光禄君如元驭也师馆家塾孶孶不倦矣元驭兄弟少而为诸生有声然每就试府君必携以行僦舎择僻而逺嚣者与同卧起小出则鐍其户牡呉君间风之曰儿子邑邑面墙何以发文思府君徐曰如舅言日见市曹子鲜衣怒马者其文思不当大发耶呉君笑而已以故元驭兄弟生平无狎邪游不解耳目好虽其性之笃诚亦府君有以模楷之也府君年四十四而元驭魁应天试四十六而友荆公以老寿终府君哀毁如孺子治丧塟易戚咸备当友荆公之疾革也手为二产劵以授府君及光禄君府君泣语元驭女姑为我承之吾不忍见也既承劵前谢友荆公泪交于眶不能出一语友荆公亦觉之为挥涕曰有子如汝复何恨今乃伤汝意者悔不前焚劵也府君尽出其私装以为丧客或言友荆公所居积厚甚今皆何在以风府君正色拒之曰我受劵故不薄也难得者兄弟古人我师哉其又二年而元驭会试第一廷试复以第二人及第报者踵至府君澘然曰痛不令吾亲见之既而曰天惠我厚矣惟有夙夜勉励毋负耳会西堂成扁以益谦见志焉其年授鸿胪寺序班不赴又二年而家驭应乡荐又一年元驭以翰林编修满考封府君如其官又三年而家驭会试第五人廷试二甲髙等五十八以登极恩进封右春坊右谕徳六十四以大婚覃恩进封詹事府詹事兼翰林侍读学士呉淑人亦自孺人进宜人以有今称府君二十年间三命至宫臣首易银绯而金紫然衫带皆故暗亵裘垂垂浣补之迹宛然篮轝弊至不任肩从者一二苍头不知其为贵人也诸干旄至吾州里必造请府君人人与相缀接甚有礼叩之事即不应直指陈者不欲言其名尝屏人语府君贤子始仕寒素虞桂玉先生岂有意乎则有里富室之某狱在府君拱手曰幸足薪水不敢以私屈明公三尺当友荆公在系而乡人挟诈而称赎田者然实无价王永既以陷府君而负嚚讼名亦与焉府君不得不予田既贵而王永死其子汝舟来归罪府君好谓曰两欲自解难耳非故相雠也吾父幸白而汝父死何请为诸挟田者悉寘不复问且曰吾居恒语二子市勇不如市徳夫柔弱者天之道也吾敢忽诸府君家人男女千指饶为之衣食而厉其禁有交关外事者醉与人鬬争者折阅市货缗以上者收治亡所纵应门必择老干使伺一切核则赏掩互与同罚或误收他姓亡奴及盗鬻田宅主人以片纸来立还之不少靳尝游光福山置梅杏数十树归至十里市恶少年来呼于舟曰我园主人子也误收若伪银来求易耳府君笑谕之我安得伪银市有识府君者批少年颊曰此人前后作此狡狯多矣今乃犯长者请惩之官府君复笑曰谢公意良厚乃欲破我逰山戒此人贫不过欲再得我价耳卒偿之时元驭侍色微不平府君曰若有知以金丸弹雀者乎柰何使我掷金丸也元驭乃更谢不及也而市人惊指相目安得此语殆圣者欤府君性不爱妄费虽一金行之必以当而其居窭时属大侵割其母钱米为糜粥州之四门以食饥者又募人收浮尸塟之既从张先生游为光禄君娶其孙女又命元驭与其子元蒙逰缓急赠遗不乏余姚叶先生儿子日师也没且三十年其孤騃而贫一旦窭行来谒府君悯之为具汤沭酒食厚遗之与约岁必一来来必以土物厚酬其直而后归叶氏子以有家府君固不获经术显然其治经老不忘尝与元驭兄弟谈俱叹服不如愽士弟子试而出诵所为文府君戱第某当前列某当不得意皆验少亦尝为诗既以其无益弃去吾州之立新有薄其文献者府君乃取明偶先生桓而下若干人之辞纂之曰太仓文畧今行世呉淑人亦知书尝佐府君读史至古忠臣节士未尝不交口啧啧叹也既府君于嘉靖末覩邸报言官有击相嵩不胜杖且戍者顾元驭兄弟曰若曹能为之乎死吾不恨矣呉淑人曰异乎吾所闻夫为人臣而危身殉名使吾君负不韪非福也因持论不相下而罢元驭既以髙望长词林稍进礼部右侍郎而江陵相不服忧元驭风止之不听乃大逞志于言者元驭抗责之又不聴于是谋请告省觐归府君闻之曰善大臣不可以名累国体顾谓呉淑人今而后知若言之有味也元驭遂归无何家驭亦自河南提学副使移疾归相与奉府君呉淑人欢甚府君亡他嗜好独好植花木尤多聚五色蘜牡丹至数百千本晨起未盥栉即趿履行篱落间手自培溉虽大寒暑亡间佳时多逰虎丘石湖天池诸山水间一舟泛钱湖徘徊两高三竺六桥上下山僧渔翁恠其状伟嗫嚅语此岂官人耶府君亟引舟避匿而少亦一从猎得名鹰玩之谓人支公有言爱其神隽耳及翫梨园戱复谓人此最琐琐亦足以观成败见哀乐晩节悉谢絶不复近翛然一榻而已府君雅性不食酒留客沃之必使醉往往丙夜不示倦色其食兼数人然居脔肉粝饭得饱为程遇客则备水陆穷膏腴至罢酒而蒸荐如故既已才呉淑人弟而感其捐家为己悉中外事委之总大纲而已呉君没始稍稍经营有数质库聴其息至久而中耗元驭以闻府君急收之尚有什一二存府君曰收之其耗露矣不责偿且益翫我责之急彼不死水火则桎梏耳姑示不测以空名縻之及府君卒而诸库槖皆如洗也又遗令毋得问乡里诸责且析其劵以故业渐落不能知友荆公时府君虽肤腯然骨尤挺劲立踰时不徙足步履御内如少年方寝熟而微闻人謦欬或履声即醒以为常咸谓府君神气清裕不百岁不止已涉冬忽属疾若有滞物伏胸臆间食渐减不能快寖以瘦削元驭兄弟忧之甚于国医靡所不延请吁天礼神无早暮休而竟不效以卒府君且卒意扬扬不乱顾呉淑人吾欲闻金刚经语呉淑人为诵之且聴且瞑府君以万厯壬午十月九日卒距其生正徳乙亥九月九日得寿六十有八元驭兄弟恸毁几死而苏者数矣吊车踵至久之小定乃上疏乞府君祭塟而中有云他人有子或恃禄以养而臣父乃赢粮槖以资臣兄弟之亷他人有子或借交以豪而臣父乃杜门敛迹以教臣兄弟之让人以为实录云故事三品不满考不得全塟诏特予全塟而谕祭与前后三告身辞褒媺扬厉即大臣所不敢望盖异恩也余少于府君一纪幸生同里闬得托交而余稍浮沉宦路至纳郧节归乃时相过从其过府君尤数余好饮不以府君不饮沮府君不饮不以余饮厌至台察监司而下见亦必余二人偕且久而余微司府君未尝语及私至询土俗察民利便疾苦亹亹言之也乃其隠恶扬善多所救解则余且心服府君而府君亦谬许余长者府君之宗人尝醉于张参将榜有所侮参将不胜忿列之台为下捕而后谂于府君有连辄移怒参将府君摧谢不能约束宗党而已参将实亷而才后语及参将辄推毂不已参将亦不自意得此于府君也余时时偶府君谈说多农家晴雨丰荒与乡前軰故事间一及朝家所以揣摩物情顜析国是处分剂断往往破节中窍即达官老吏所不能穷也余尝语元驭矫矫风节则吾子万事不理舎子尊人奚属使繇甲科当平世何至出弘治间钧阳钱唐下哉直而温详而坦刚而无虐慈而不靡好义而不居其名庶几古之所称巨公君子矣元驭兄弟既选地得寺沟口之新阡而佳距故茔仅百武司空为治窀穸且具乃谋以乙酉之（阙）月塟而请辞于立言君子记羡中之石具草至数行辄哽咽不能复下笔盖踰岁稍属而谓余知吾父子兄弟者莫若子耳幸有以损益之余谢不敏窃自谓始而辱府君友晩善元驭兄弟遂荘事府君今而已矣念无可以小効者谨为之润色具状如右府君元配呉淑人事见前令无恙二丈夫子元驭名锡爵家驭名鼎爵其科第名位亦见前元驭娶于朱故黄令邦臣女封淑人家驭娶于庄故白水令某女女二适徐可贤曹晋学皆太学生孙男三衡太学生锡爵出其二皆幼鼎爵出锡爵有女三人长女适太学生周秉忠少女字呉某中女道成仙去世所称昙阳子者也
　　
　　资政大夫都察院左都御史进阶荣禄大夫赠太子少保谥恭定笠江潘公行状
　　
　　万厯之十年壬午十月十六日都察院左都御史笠江潘公卒于家其明年癸未廵抚都御史郭公思极以讣闻上震悼赐谕祭者二遣官营塟赠太子少保已而命翰林臣考公行锡之谥曰恭定明兴大臣得谥恭定者仅故大司徒年公与公而两年公故尝宣力泰顺间■〈立乞〉■〈立乞〉砥柱者也法所谓敬顺事上纯行不爽公于年公有光而天子之制命与祭先后辞褒扬公材徳政术不啻称是中外闻而歆言之于是公之子学宪君允哲方伯君允端将以某月某日塟公赐茔之某兆伐石以俟巨公大人之志若铭而属世贞状其事以备采世贞故习公又与学宪君姻好所愿为执鞭者也敢以荒落笔研辞公讳恩字子仁别号湛川已更号笠江其先毘陵人至元季而有添二公者避兵徙上海遂为上海人添二公生静庵公某某生端原公麟仕为所大使麟生黙轩公庆多行阴徳信然诺有乡里称以公贵赠都察院左都御史有二子其季为頥庵公奎负干用仕为项城尉课最当迁自免归頥庵公始娶于赵天继娶钱乃生公尝拜公封为按察佥事而钱先逝赠宜人矣最后頥庵公复拜公赠为左都御史钱亦为夫人而公复为赵力请赠如钱公生而明颕疑重离襁褓即不妄言笑宛若成童六岁父敎以四声髙下扬抑不两日而悉之稍长受经术所构制科义蔚斐有声补邑愽士弟子试輙屈其曹偶无何台试第一且廪而属有诸生当贡而居丧服除者必廪而后贡公悯其老曰吾何所藉一食而忍皇皇其长者推以予之嘉靖壬午公年二十七举应天乡试第九人明年登进士甲科授祁州知州州岁当均赋公至之未几为正册籍清弊核隠户无匿田田无匿税参伍新旧衷而济之高下称平其吏民故朴鲁两造之顷不数言而决咸搏颊称快以去当入觐用治行异等调剧得禹州州故名御讳悍王国也有子侯豪戚环卫之属而其俗亦强侈旣闻公治祁名稍稍敛迹而公一切以寛平处之独谢絶居间亡所狥其人大服至为语曰毋相雠避潘侯毋甚口愧太守公在禹未几而积贮为列城最会岁侵发庾而贷之无饥者寻擢南京刑部员外郎吏民思公讴謡不已至生祀之遗爱祠以配郑上卿公孙侨汉丞相故颍川守黄霸语见州志中为南刑部一岁所而以钱夫人忧归满三载服除得刑部员外郎时天下当乡试而执政者新议更其卜制以为不当以取舎属监司御史特遣京朝郎往而公用文髙首得河南所拔多知名士而少傅郭公朴尚书刘公自强魏公尚纯侍郎喻公智至与公并贵八座声称相埒程序文亦以尔雅为诸方冠还署之亡何迁广西按察佥事提督学政广西故僻而椎于训故外亡所娴习公乃增益秇文所先者启之而其要归在于敦本实贵噐识以故自公后荐南宫者不虚岁而名臣亦间出时靖江王骄勒其国卫卒之子弟毋得充诸生即充诸生而试者必以贿不则锒铛其父若兄公谓立贤无方非耶移文长史司谓王复勒诸生试者吾立论糺汝王闻之悚然诸尘乃获试而公尝署按察篆又以勾捕王所匿大猾必得乃已王滋衔之其后竟以与御史监司竞而上疏首诬及公上为遣给事法曹缇校置狱勘公亡所侵王夺禄国臣以下抵罪公之视学政居职自称隃于前后数公而其摄亷察篆尤亡害考最锡诰遂进四川布政使司左参议分守川东西北三道所至督有司轻平其徭赋察见寃滞其理所在夔人尤徳之迁山东按察副使廵察海道所部登莱饥郡邑亡见庾民习逃徙枹鼓间作公多方设法劝募赈贷之因借其力以辟荒芜乃严约束布尔目民方见以畏懐有生色而御史檄公监试事录成进御而时相有修郄于御史者摘其语以为讥讪诏逮御史及提调监试臣者遂及公时传上怒甚且叵测公曰上明圣讵忍以语寘人死且上也即死之而生之毋非天也我安敢避旃而又何所觊为已入狱寘对公自若赦出狱亦自若谪广东河源典史公遂之河源沿檄归觐頥庵公道转赣州府推官丁頥庵公忧归服除补福州府亡何转南京太仆寺丞再转南京礼部祠祭郎中复为江西按察司副使整饬赣州兵备兼分廵岭北道公既坐无妄谪而资歴久亡出其右者以故自河源尉凢四转而复守故官舻鞅错于道席不及暖公亦不及有所设施而缙绅先生不能以声色窥公而益信其为公辅噐公之在赣属峒冦渐平迁浙江左参政分守杭嘉湖道方按部海塩而岛冦猝至围之数十匝时城无见兵公鼔舞吏人昼夜睥睨间不少懈贼知不可破乃解时谓塩官孤城非公在鱼肉矣而公进云南按察使未上擢江西右布政使居无何遂迁浙江左布政使凡三转而始为政首革赃吏出纳之弊郡邑来上赋者如寄已而其民洞知之郡邑亦不得缘是而取竒羡又数佐其台使者禁斥贪墨浙人称便复提调试事所得知名士逾于山东时入觐与太宰御史抗辨贤否多降心从公甫竣事擢都察院右副都御史廵抚河南下车问父老闾左所疾苦得黄墨绶以上不职状輙移文显责之至有望风解绶去者徽恭王托玄修蛊上而子庶人载埨继之益为忮尝轻行去其国以觇其留都又多掠良家子充后宫占民田所贼杀无辜数十百事闻下公公与御史悉发其状论废徙皇祖陵削其国秩尽夺所占还民徽既失国伊庶人复为忮忮甚于徽公首铩其锋剪厥羽翼其后竟得罪豫州部稍稍息肩矣公尝整矿卒付禆将将之以赴岛冦有功与赐金币亡何迁刑部右侍郎寻擢南京工部尚书公至扁其中堂曰敬义以示僚属曰事君而思见利而思思过半矣即榷芜湖龙江两税者陷于蠧不自拔公乃择敏慎郎与之衷画一而着甲令焉务以不苛取而国课亦足督修皇祖陵及孝陵又完上以其速而能节也嘉之赐白金为两者二十彩币二有副召为刑部尚书时吾郡人督留饷都御史章公焕故尝有疏以经畧中原名触上讳坐他事逮而诏法曹究所由将坐以诽谤公谓章非所宜言然其意在忧时耳廵抚云南都御史幼公居敬将征东川夷调兵饷不能无扰而与征南沐将军相抵沐将军中之亦坐逮将坐以擅兴激变公谓幼特行事不当物情耳事取旨非擅兴夷狡不良不为激变二公虽竟逺戍然得不死而上仁明亦不以为公累也改都察院左都御史公疏辞有旨卿老成端肃风纪重任特兹简用宜承朕命不允所辞以二品满三载闻上遣中涓赐钞缗羊酒予告进阶资政大夫封二代录一子入太学公自是再上疏请饬台纲剔吏弊苏民瘼前后几二十条凿凿中窽上皆嘉纳之命所司举行大风霾上疏自列不允偕太宰考察庶僚评隲必以公议即分宜尚在事不能有所下上其指一时凛然称肃充廷试读巻官是时方伯君成进士为刑部郎以材调礼部而给事中某欲借以倾太宰而遂及公公复上疏自列上念公春秋髙优诏许致仕而特为太宰明所以迁方伯君意公既归阖门养威重顾生平无他嗜独嗜书晩而弥笃未尝一日释巻自六经子史以及国家典故毋论金匮石室之藏即虞初小黄衣所纂靡不手录而彚之一室萧然唯图书自环而已诗根柢东京邺中间及开元大厯文则规摹昌黎四子以上沿先秦要而归之六经纯如也始擢第而贽所业于乡先生陆文裕公深陆公髙自标许意不可一世士而独心折公语人曰文不在兹乎吾何敢居先达焉公既位日尊名日益重金石之辞沈陵谷者不得之身毋以瞑不得之父兄毋以子弟于是争趣公公不忍逆距其意咸有所撰述俾之实归以故晩节其文益富益畅而有法性孝友其事頥庵公与钱夫人备志物之养丧塟祭飨戚易不偏胜时公既得老而诸弟温州君惠刑部君忠光禄君恕皆相继自引归三君故尝受公经以至有官秩公业八十余则其最少者亦七十为筑四老堂于第西疏泉种竹备林野之致而学宪方伯及公少子都事允亮间以之官休沐归省侍公出则金紫银艾相络绎处则悬曲旃奏钟鼔欢燕弥日亡间人谓洛中耆英非一姓而陆贾李迁哲之俦要以酒食选耳盖于古公无拟也公念有余田首捐以供诸墓祭岁时合宗族飨之因以稍赒其贫者良者而抶其不率者又推以助里甲之应供者他所著家训井井盖不特潘氏规而已公之归台使者无岁不慰荐上未及用而最后谢中丞登之温侍御如玉复以公应诏上老之特诏进公一级公前是以诏恩当为资徳大夫至是为荣禄大夫今上之六年复以诏恩有司具币饩存问时人益荣之公素强无疾又善玄素之术能摄精气时时遡脑顾犹陿之与方外客还往相与顜析葛稚川邓之学谓丹砂可化而人见其耳目聪瞭步履矫健以为即亡论冲举可不死矣而会允亮卒公犹能强自抑已而刑部君复卒公乃叹曰四体也而废一将柰何且使我踽踽人世乎自是多忽忽善忘寻感脾疾月余而逝矣距其生盖弘治之三月二十六日也享年八十有七公为人广额丰下修眉秀目丰度凝雅渊渟山峙望之而知其为贵人也生平无喜愠色即仓皇廹之而不能得其蹷步疾辞与人处坦夷不设城府尤不喜为脂常骫骳室无杂榻嚢鲜余刺以是竟其身居官眘取予当得代轻舫垂槖而恒秘之曰我何以示人亷隠恻恳至以求便利民寻推不自居曰我何以示人惠自其长藩臬至八座多悍相宰铸日人谓即不相龁何以能庸公不知公韬光善藏不激不随有以庸之也善乎孙文恪公之称曰吾在铨诸藩臬之长未有不通问者独不能得潘公一刺异哉能不通问者必其不受问者也若潘公者可铨也公之乡有少师徐文贞公宗伯陆平泉公者其言蓍蔡也徐公谓公学自濓洛行则曾冉自通籍以至悬车出入险阻跋涉万里蛮烟瘴雨之途靡所不歴间以微絓婴制禁都官桁杨之味靡所不尝竟能保躬完名出险就夷鸿猷懿烈为贤士大夫所推重陆公则谓公长者淳实居身亷靖鲜衒饰以暴人耳目而其中介介不可犯猥滥请谒者望风屏迹一时朝士皆惮服公以为前后居中执法者罕公若也学宪兄弟尤宝重之以为公实录世贞不佞继有言焉可乎汉兴御史大夫与丞相佹埒重也其可屈指数者周大夫昌之强力贡大夫禹之清直薛大夫广徳之敢言尚矣公不必尽有其迹而禔身轨行从容养重进而仪于朝退而仪于野者又何多逊也盖余尝按部汝南过太康之墟而感于先朝之顾大夫佐者行业着于耳目而名实不被其身上书请之朝得赠少保谥端肃搢绅颇快之夫以顾公之贤任职百余年而始见伸然而问其家仅一牧竖子耳不能名其祖与今所被之盛公甫狷馆而中丞请之宗伯核之不踰时而诸典具备毋论公之寿考福履其子孙抑何蕃且贤重也然则造物所培覆不可铢量寸计也已公始娶于包夭赠宜人加赠夫人继曹氏封宜人加赠夫人先公卒其事行见公志亦陆宗伯公着也子男三长即允哲陜西提学副使娶王氏赠孺人加赠恭人继项氏再封如王次即允端四川右布政使娶顾氏封安人加封冝人次即允亮南京后军都督府都事先卒娶储氏赠孺人继王氏封孺人咸以学行政术彬彬世其家女一受南寜府通判瞿讲聘早殇俱曹夫人出孙男八云骥国子生娶孙氏云枢官生娶杨氏云龙国子生娶顾氏云夔国子生娶莫氏云鳯国子生娶赵氏云献国子生娶吕氏云柯娶顾氏云楚聘姚氏孙女六长适官生陆彦祯次适国子生徐元普次适国子生乔拱辰次受王士骕聘次未字曾孙男二曾孙女四长适国子生顾晋次受呉宗玄聘早殇次受乔某聘次未字所著有易经辑义三巻诗经辑说七巻诗韵辑畧五巻美芹录二巻祁州志八巻笠江集若干巻行于时
　　
　　弇州续稿巻一百三十九
　　
　　●钦定四库全书
　　
　　弇州续稿巻一百四十
　　
　　（明）王世贞 撰
　　
　　○文部
　　
　　△行状
　　
　　亡弟中顺大夫太常寺少卿敬美行状
　　
　　亡弟讳世懋字敬美先大司马公尝命之曰吾闻东海有鳯麟洲尔才庶几埒而兄乎署其读书之室曰麟洲既甫宦而以家难归奉母郁太恭人隠居阛阓中慕王君公之行别署号曰墙东生宦小达思自挹损更署曰损斋然而天下故知弟号麟洲其称如故吾王之先自即邱子讳覧诸孙文献公讳导传其子讳某世世贵显至五季而有讳仁镐者为呉越王镇海节度衙推居严之分水遂为分水人世孙宋左司谏讳缙有名臣称（阙）传至讳梦声薄元徳不肯取膴仕仅应行省辟为吾呉之昆山州学正几四十年遂为昆山人后割隶太仓州徙为太仓人皇祖考讳倬歴官至南都少司马以政术行谊为弘治正徳间名臣赐祭予塟皇考讳（阙）至都察院右都御史歴督抚蓟辽诸军更六大镇为嘉靖名臣以口语中权奸殁最后复故官加赠大司马赐祭予塟妇即吾母郁太恭人十九归于大司马公明年丙戌举不榖又十年丙申举吾弟弟生而秀颕异凡儿眉目如画三岁即善操切其下家人重足而立父母絶怜爱之稍长益务为寛厚出就外傅读书辄成诵应对机警蠭出八岁而不榖举于乡弟五鼔披衣起坐大司马公怪而问之曰吾有忧耳何忧曰忧他日之后吾兄举也大司马公大悦每为人说之居四载不榖守刑部郎燕中而公繇御史骤迁中丞南北御圉倭冦无寜月弟皆从其忧虞艰险百端独弟与太恭人共之始弟甫十龄而病损先天气几成瘵戢其身医药间大司马公怜之甚不欲强以占■〈亻毕〉任之而已弟病小间忽忽不自得因取迩时程序经义诵而仿之别成一篇置案头大司马公见而心异焉谓太恭人几失此儿乃始教以属文而延乡进士茂才先后授经塾中非久辄辞去曰某不任师也是能见鞭影而驰中间尝一归就州试即冠诸弟子大司马公念而促使去不竟试以学籍进补国子诸生祭酒郭公鎜试而竒之擢寘前列乙夘当应顺天试其文已籍籍人耳而会有忌大司马公者擿书题小误独其文不入内棘弟乃归侍公使院公故以经术擅诸生名晩而益精其业为弟日切磋者三载比再逰太学试屡第一尤为祭酒敖公铣所称赏遂试顺天与乡书然诵其程序文者犹以为屈而大司马公意尤惜之欲伸之于南宫课业益笃弟所构易义亦益精明年登己未会试当射策公交车其文与书皆工受巻者欲上之大相所故事首甲必大相分读而大相严时嫉大司马公甚相客时与弥封者知其指掣去之遂得三甲肄事兵部弟驰谒大司马公于使院泛澜久之盖北兵方深入公帅励将士逐走塞外而大相方媒公以纵敌弗击虽坐仅镌二秩而诸将校皆捕系论死公谓弟曰吾祸止镌秩耶弟叩首泣曰未敢必也公谓弟去从朝夕升散吾得老田里作编氓足矣时方议拔进士为庶吉士人谓大司马公以郎君才诸进士中谁俪者取之若承蜩耳公意为动弟独曰柰何作此念非独慕止足也人方鱼肉公不免而欲变化风雨耶谢弗往俄而御史之白简上矣盖是时御史受相严客鄢中丞指中丞受相严指以是上而得天子怒逮下狱以失守论当是时变出叵测太恭人跳而之燕中邸与弟抱首哭亡何不榖解青齐绶亦至欲与弟上书请代而大司马公间而曰上怒方炽是沃之膏也毋速我死而客亦摭相严意更以危言胁之不果上第相与楚服奔走搏颊诸政地涂炭委顿以间槖饘或入而视疾强颜以进含辛而出盖无日不若形影偕矣会事小挺几且得长系弟始从不榖操管为诗悲歌顦顇大司马公见之为泣数行下已而破颜曰而乃得从而兄雁行吾愿奢矣何必膏腴其门也盖明年之庚申而公竟不免吾兄弟痛极濒死者数矣步扶丧车下潞河且哭且踬乃以一蹇卫更代行又虞太恭人之毁伤也时时慰问已得民舟凢两月而抵家各不自意全时方苦大水灾乡居盗四起抵暮火光与噪声应不絶乃谋请太恭人偕妇子軰城居而诛茅构丙舎于藳塟之侧三时进食哀号中夜叹咤誓以蔬素辅粥时余兄弟皆尫瘠而弟以夙疾故尤甚每月朔入城起居太恭人太恭人怜而忧之手和肉羮以畀弟泣弗忍领也凢二十七月而始茹■〈艹晕〉毕三载始除服然犹被白帢单衣不敢预宴会聴声乐与人间庆吉礼唯于诗酒夙所嗜不免时时濡首相与畅怫欝浇磊块而已不榖以久宦去太恭人膝下而弟供养之日长能得其意念大司马公有遗产而世父之子四人家渐挫将大割以赡之而宗党有窭困者时王父所置义田属之冡孙不治亦谋有所更益太恭人严不敢以闻而私谋之弟弟曰此懋夙心也宛转入白太恭人许之是以得稍稍全义举皆弟力也弟之始为诗用不榖故因习知不榖之友故李于鳞徐子与宗子相余徳甫张肖甫及今呉明卿张助甫而其所心服乃于鳞大司马公之丧过济寜于鳞单骑出吊弟哭不能言而且拜且睨于鳞亦目属之弟既服除请于太恭人与不榖间过俞仲蔚及呉中周公瑕黄淳父袁鲁望张伯起兄弟薄游名山水有所酬倡出一语必翕然叹服而录以叩于鳞又为书盛相推挹于鳞大惊赏呼之小羙至曰小美真才子也又谓不榖阿奴咄咄火攻伯仁不虞燎须耶不榖报之頼其迩来好米汁得少寛耳不然何所迯逼汪伯玉余同年兄也其文辞与于鳞并擅名海内自闽以书先余余为言敬美且出其近诗数十草伯玉亦大惊赏过望书问遗不絶当是时子与宦不达多卧霅中于过从易而明卿为通家兄弟诗邮往来稍不落莫矣弟既以大司马公寃不白与不榖皆絶意进取治小圃居第之左余名之曰离薋一轩曰鷃适庋经史古文图籍之类充仞其中盖又无一朝夕而不形影偕也其从兄曰世望从甥曰曹昌先昌先尤有文皆善排调有淳于东方风弟出其险竒语以相角久而厌之澹辞取适而已盖三载而相嵩父子败又六载而庄皇帝登极为隆庆丁夘相国徐文贞公辅之涤寃滞旌直臣拔遗佚一切与天下更始不榖苦疡几死小间与弟泣告太恭人将伏阙下上疏辨雪时弟甫举一子未弥月而殇不顾也疏既上属新郑相有所不平于徐公谓徐公多洗丹书暴扬先帝过其语外流太宰杨襄毅公甚寃大司马公而难新郑事几格弟与不榖相对洒泣萧寺中会新郑去国而邉臣行勘者以功状闻盖八阅月而始获伸弟居闲无事益刻意于诗诗益工是时留都之台垣当有所论荐而弟及不榖与焉不榖谓弟汝当出以慰我先公地下吾留侍太恭人襄毅公固欲俱起之而太恭人果欲趣弟谒吏部选于法当得郡邑弟行至河间道中而报除南京礼部仪制司主事不之吏部选而径为京朝官皆异数也而不榖业已召守故官天雄部杨公贻书不榖谓南而弟欲以近供养存者而姑北且报国而慰逝者不榖再疏辞俱见寝于是与弟俱勉之官而南仪曹职务简弟得以其暇肆力于古文章而六季之绮丽名胜觞酒词笔靡所不领会居无何以郎中蓘病摄曹事而魏公之事起魏公者老而无嫡子其长子邦瑞弗爱爱嬖姬郑之子邦寜会公之前夫人薨夤缘请于上以郑继封得诰命邦寜名为嫡矣诚意伯者知其事而故憾魏公且欲因而夺其权寄谓若卒幼子嫡耶吾当廷论之魏公乃隠其事不敢以邦寜请而诚意伯之计诎则阳谓大司成勋臣之子当封者不入成均习礼为不敬大司成是而悉督促之魏公谋诸大司马刘端简公刘公曰余辱公肺腑乃敢对夫公之今夫人非正妇也而邦瑞生又在先则均庶也庶而不以长有国法在魏公矍然以邦瑞应事繇仪曹当白部少宰林公燫时领部喜而谓弟中山王之徳逺矣能蔽其后人不违礼而诚意伯者大失望顿足曰今年燥舌正为奴谬与邦瑞善而为之谋曰吾故善大司成若贿我我以半予之可得驳行而大司成之属郑者谋与诚意伯合乃各以意胁大司成曰邦瑞业四十矣而始不称胄子者何以邦宁故也且邦寜不为嫡而何以母拜天子诰称国夫人不驳异日公当任其咎大司成复是之为驳而返之仪曹复返之魏公魏公中悔曰刘司马误我乃以二子俱请林公甚恨之然无以难也弟奋然移于中都督幕曰郑夫人故妾也其受封应否非所敢论苐邦寜既生未封之先则断非嫡出之子邦瑞庶而长邦寜庶而幼何两请之有林公大喜谢苐一言而徐氏之事定使吾部自兹重矣后邦瑞卒为嗣魏公镌禄诚意伯诎大司成罢而后以无贿白都人至今称王仪曹不骳法也弟在南仪曹仅岁余而迁北为仪曹员外郎于职捡缉牒详谨亡害尚书殷文通公知之而太恭人苦沈痾于家不榖时迁山西按察使上疏乞扶侍不报会太恭人疾良己始出之任至秋而复发不榖移文两台不待请而行至泽州得讣昼夜驰而弟上书以病予告至池河始得讣先两日抵丧次以太恭人之不及侍疾也搏颊哭自数且絶而苏自是弟与不榖伏苫块如丧大司马公时唯百日之后时时亲笔研于酬酢不能尽废而已壬申之初冬始禫服偕一二友生泛太湖陟两洞庭各有诗纪之明年正月服除以四月抵都下十月始补祠曹意泊如也祠曹诸郎王君象坤刘君应麒孙君鑨愽雅名士弟皆与之善以志行相砥砺悉取古今子史益于经济者朝夕讨论不倦寻迁尚宝丞盖是时同年故人有莅其上者意不自安而弟事之益恭以是得谨厚声尚宝居闲无事益以其间致力古文辞而故人黎惟敬在东掖李本寜在玉堂欧桢伯在成均丘齐之沈纯甫在郎署李惟寅在环卫刘子大史元秉在缇帅日相与征逐诗酒之社而弟时时握牛耳又善书所挥染篇翰流艳人目忌者缘饰有游闲公子之称而是时傅御史上疏论时事触大相怒下狱得戍弟与石廷尉拱辰合而为治装已刘御史自辽左论劾大相就缇系事且叵测拱辰上书大相请寛之疑其指出自弟而弟又与拱辰偕诣相客李尚书所劝之尚书唯唯已睨视弟而私曰石君木强殆王生文之而弟方奉上命吊祭秦藩既至行礼动止详华世子国臣靡不心敬之其币重弟受飡返币还与抚公藩臬游揽长安诸胜迹浮大白弄不律而江西叅议之命下矣弟怡然不以为意时不榖方在郧乃取蓝田道经商洛山中八百里而后及相与礼玄岳下饮均城栖泛澜而别弟之外选也咸谓出大相意而南垣遂缘以蔑不榖时不榖已改南大理卿矣遂以聴别用归里弟惴惴恐不自免乃精心讯牒勤职业而所治南康道务简无所自显见而御史张君简行部其地因狱与俱之九江饶州时分廵副使未至一切谳审狱牍讯牒公移悉以付弟相知戱曰是常习司空城旦书乎弟曰未也且以仕学耳及其治之輙精而于考核官吏语皆核而文米称是张君以为材而异之时廵抚潘中丞时良者弟故人也所以慰藉保持甚至寻入贺万寿抵都下诸诗酒人与忌者皆在弟平心其间不为町畦唯小毖慎耳既陛辞间道具絮酒鸡炙哭于鳞之墓因游灵岩陟泰山观日出祗谒阙里孔林皆有记及诗还至玉山引疾移文两台乞休俱不许盖弟犹虞大相之深于忮也既不获已之任所治益精明尝从侍御赵君耀按部至饶州而大相母迎养至京中贵人导从大相之弟都帅使使寄弟有年家分能一出会乎弟谢以故事不敢离直指致庖廪而已都帅忽忽不怿曰我故不足辱王叅赵君雅伉直心不附大相以是益善弟其满也特荐弟堪学政而潘中丞之荐辞尤媺寻迁其省按察副使所任驿传时江右之驿传最繁苦不胜其供亿则多取之民民又不胜其给则为议减削之过当乃至学官有徒步出入者弟为下诸郡议衷其平上之台台是之着为令已兼绾司篆及署分廵道分廵当省会至繁猥弟于吏事益习有所讥驳即老吏莫敢措手尝据案草上下牍两吏更迭录之腕指痛欲脱盈庭之讼取片言立决吏私相目使君真神人也寻入棘监秋试御史邵君陛素悉弟才事皆以委之弟所取多名士而程序二策及后序尤以愽雅称俄当入计南昌李令者以进士任可五载矣其始用小苛办得上人意屡登荐书以是益骄成贪于酷用忮自掩司府相摄莫敢谁何弟于考语独借夏日刺讥之台悟以属弟尽发其奸状遂露章劾而令用酷去且抵罪弟之入计也藩司之同事者新不能有所悉亦以属弟当省台大会方岳核二千石及黄绶以下噤自废弟于中独侃侃条对诸所救解可指数太宰目送之语人曰才难不其然乎今者覩练事敢言独吾晋藩长与江右臬而已而弟以劳故且冐寒得厉颇剧上章乞骸骨辞甚至太宰故知弟才而以不胜忌者出之外屡得台荐语意悔之遂用以拄下石之口而免南台抨既闻太宰亟称弟益欲收之至是寝其奏而会山东缺学使者太宰欲改补使乡人一曹郎即风弟卧所弟谢曰某用臬使觐不幸有狗马疾今遽起是以臬使病以学使起也太宰贤其意弗迁于是疾稍间例谒辞大相改容谓弟行矣旦夕当从事大藩山东非而任也弟谢不敢当归而闻仙师昙阳子事而慕之以书托师之父宗伯元驭自通愿一挂籍充都养是时不榖业巳前见录矣师悯弟诚与元驭可许也贻书谓弟明敏絶世而戒以上智利根存其实则务匿其名自信笃不论人未信既承道门印可便当专神凝虑以待机缘向人且勿言色且勿动若愚若昏和光混俗而内念凛凛常如帝师对面又谓居官学道不可着一分秾艳气弟得之喜不自意别去不榖窃意弟有所托且宦薄而勤励故益甚尝署案而有一字异者停笔呼原案校之谓吏曰若亦能手欲以一字变斯狱乎吏叩头谢不能曰此出后曹胥手耳亟呼胥胥恐则投缳矣解而苏并致之法盖弟离事之半歳而邮弊不可指数悉为欵以属诸郡守曰此皆乗诸君及我之离事而恣为蠧者也毋论诸君无与即署者新亦不易悉但核其人与事来我为一惩而改之不以他累于是邮弊洗矣然弟不专狥法必以情佐理而行尝鞫一父子相讼者而父辟甚弟为痛杖其子且诲之己乃命杖其父其子匍匐前护请以身代弟始释之父子感悔如初有袁帅者好侦诸曹得其事谓弟曰三代不啻是矣甫百日而移视陜西学政道故里而昙阳子巳立化自恨弗及徘徊久之欲勿上不榖谓曰吾既已失先君子意汝勿为尔也盖先君虽在厄未尝不戚戚以已故锢二子为恨至是弟始束装就道既之任其所行约束明畅藻雅为他省冠诸生欣得师试贡士毕行部三原耀州延安未毕而有两京台琐白简前是大相不欲持父丧而鱼肉抗议者元驭争之力不应遂请告归省大相心媿之时时露辞色而昙阳子既以化元驭具其事属世贞传而弟手书授之梓给事某御史某乃极论元驭与不谷诪张为恠幻而留省应之至波及弟与故沈太史懋学业已报闻弗竟矣而弟慨然谓学使者为诸生师帅即弗竟而业已见指摘何颜复教授诸生乃移文两台乞骸骨而单车之境上度台疏发即买一舴艋径归诸生有竭蹷而送者犹为之讲说秇文不倦时元驭之弟家驭亦自河南谢学政归天下闻而髙此两人以比元驭其贤于不榖逺久之大相死太宰第诸道学使此两人俱上考家驭侍其兄苫块弟起家提调浙江学政上疏辞不赴弟名益髙而惜之者谓县官需材甚急岂有材如弟而竟老丘壑者甲申春不榖亦辞南京刑部侍郎召就医药而弟以冬复起家提调福建学政闽浙俱天下文学地其视关中不啻倍蓰余乃谓弟可以出矣余处子又处无乃偃蹇天子之命而伤地下心于是弟意始决以岁杪之任而大试期迫矣星驰至汀而邵武而建宁以两月毕事遂驰至漳漳故才薮即龙溪一邑民间待试者八千余人诸生称是而守令皆弟同里人荐绅先生展转为其子弟请属不可屈指数强有力者至藉开府中丞指以胁弟弟一切谢絶之而唯专其心神以从事诸巻恒丙夜不寐其所扬扢毋论前列即当下中至擿斥者丹铅之外继以精评盖榜出而人人无异词至得覩所扬扢语不啻叹伏矣已试泉其法如漳试兴化前使之未竟者其法如泉还试福其法如兴化以三月毕而诸生及民间之见遗而援故事求再试者八郡悉集且数万人弟一一收试之而度期且迫弟令人自署名巻角而自封之不别为号于是顷刻就试试毕而付巻胥吏使公阅之有挟父兄私书于巻者有自署其父兄名巻中者悉弃不收收者仅十之七而加严阅焉于是居间倩代之弊絶矣弟后先所拔多名士及试撤棘榜开俨然可数而解元李光缙者困诸生久弟覩其文而异之俾饩学宫遂冠闽士翕然归弟鍳裁而弟尚以所试第一人少应格意恨恨不乐更三年则第一人之彚征者无限而弟巳不及覩矣弟所颁条约在关中雅巳着声而闽之士习窳而侥幸者众则其于规愈严而法益核闽人敦行好古学几为之一变俄进其省左叅政分守福兴道时从侍御杨君按部兴化杨君性严察于司道鲜所当意独雅重弟事与之谋弟多所寛解入贺万寿冐暑行至呉门以期逺暂憇里中得迁今官报犹以左叅政秪役抵都下竣事而后拜命时三相公乡人太宰有通家契皆下榻而请益弟披吐无讳于元驭尤切至弟既之金陵履太常任金陵搢绅先生欣得一遘以为祥麟威鳯户屦恒满有所报诣倒衣出迓恐后笔研之请无虚日弟尚能应之不作厌斁态且尽欲遴江山之名胜补昔游之所未足绪成一家言而劳疾大发心肺火上升于喉咽间结阂成痰噎每食必多错逆不尽受时吾呉之两台使者条论乡国事宜以大司马公之寃仅雪而功未尽雠为歉礼部议赐公两祭全塟不榖再疏请得赠如今称盖身后之事畧备矣弟拟上书乞假归从不榖世贞奉祼将饰兆域以鲜近例逡廵不果意殊邑邑久之病日益深乃移状于卿沈为具疏请下尚书吏部极称弟贤姑予急治病病痊而有司奏起用如六卿大臣例报可时不榖被命留京轻行迓弟于奔牛弟时形瘠而色多火然神气殊劲爽相劳苦案医药与方舟而归不榖既不能出又不忍于弟业上书请一丘矣弟谓向者兄不云乎余处子又处将偃蹇天子之命而伤地下心且上之待我先公厚此一时也兄寜能恝然而已乎余无以荅第朝夕候伺弟消息小益则为寝食不遑尝避而饮泣者数矣弟微知之强自饰而见我会不获请至明年戌子二月宻戚知友饯别儿子新居弟尚乗小篮舁从澹圃纵观优旃举一觞始去又数日促余过别步履趫谈论畅余乃得自引然日悬念无已时至初夏方昼寝而家人来云弟病益甚无起色为之惊堕床及阅其手书则曰吾食虽不至脾而神甚王不死也然意者欲安我耳有录其分产遗戒多理身齐家要语所析虽草头木屑井井不遗漏料理身后衣棺丧塟衷礼为俭令他人积日而计之弗及也且曰吾自今端坐以俟期而已其入与妇子诀靡不俯首饮泣不敢仰视弟洋洋自如明日一家人至则报进粥无苦已又一人至则进肉矣然自是颇矻矻著述有澹思子望崖内外编经子臆解属岁大侵饿莩盈道日有死者弟乃倡诸大姓出囷米煑粥以啖之全活可万计死者用浮屠法延名僧诵经礼懴七昼夜瞻拜甚谨沾沾喜曰吾胸中更无事矣然弟故课责子姓望之甚急而其于诸生试义分别考校他好不能夺至是益勤而性稍卞善恚忽欲葺离薋园一岛力不称愿顾槖巳匮于前施及法事矣意时时不乐子姓窃忧之将百日病复大发二日而粒絶又二日为季夏闰望前一日晨兴命移席中堂强起坐饮少水亭午呼楮墨手书一纸与余诀大槩谓种种恶证俱现恐在旦夕弟性敏有胆决加以学力定力遂能轻死破恋六亲既已无情即见兄如不见也末复谓天下虽荐饥圣主能蠲赈事尚可为唯愿庙堂勿固宠勿近小人勿聴人言搜求人过诸君子勿偏见勿立党勿思报复即死无憾既椷书未发迫瞑目力起使人掖而据胡床盥水于足既毕儿軰问有言否曰四月书已尽之复何言曰不昏散否曰无念何所昏散翛然遂逝不榖时外出抵暮归而家人以书及讣至小子骏时在邸匿讣而以书授不榖曰叔父亟矣读其书二百余言既有致结法尤精美无一笔误泣谓骏此当未大故也更三日人来无复生理矣骏度不榖心稍定乃以讣告呜呼痛哉弟以嘉靖丙申生殁于万厯之戊子春秋仅五十三耳不榖长于弟十年齿髪尽堕去死无几乃不死而令弟死也弟至性几曾闵明悟埒子贡愽裁亚子产敏练如贾生其事大司马公太恭人以志为养欬盻若一不榖意所属弟恒恐失之也弟间有所请不榖未尝不心唯也尤笃伦理重名谊其施予视不榖稍裁而能不失宗党戚执待而举火者亡虑数十家闾左岁时咸有所周恤居恒不轻为公府居间间有之必宗戚之困阨横赋及寃抑不伸者若州里大利弊与单赤恫苦侃侃不惮详矣嗜义若渇有所闻于昼即终夕不寐有所闻于夕唯恐未曙汲汲行之然犹识长虑悠然能见事后虽三老更事者见之恒自失少亦微有耳目之好触一语立断遣之不少牵系世望每自愧其濡首且谓大兄非沈溺者仁而少断以是不及弟耳居宫好为条教烦不至琐尤能曲畅物情因事为功属吏之亷而有材者必为之达于上即不至赃滥未尝不弘掩覆以是多感弟浃肺腑始以受大司马公举子业遂精治四子及周易独会之趣不专训诂晩视学政傍通诸经皆能蕞其大要亦喜读释老氏言初以资翰墨耳既受昙阳师诲且多从衲子游于西来之教往往有所发明独于宗门似未得机轴若乃致虚极守静笃如老子所云者亦行之而未能深诣也既病久稍见定力去而恬然殆有未易窥量者顾弟不讳言二氏学恒谓吾于两庑飨亡所贪苟阴用其实而阳诋其名或假窃其似而自文其陋者俱耻之以故躬书昙阳师传而所撰着望崖编等书亦皆其中精至语识者谓不下白香山晁文元于诗虽自济南始其所涵咏多汉魏晋宋以至盛唐诸大家然不肯从门入亦不规规名某氏业而神诣之境为胜七言律尤其踔絶者文出入西京韩欧诸大家间采刘义庆世说自以为得彼三昧而于游名山记尤详婉有力善持论往往以识胜少即工临池行草萧散小隶踈行得晋人遗意晩而弥好之病甚已絶意吟咏然犹为陆司冦阴司马作行楷盖絶笔也性嗜佳山水其登泰岱观日出憇灵岩谒孔林入关过华岳具行縢布屦自青柯坪而上西北临大漠稍南眺岷峨积雪东俯中原一昔而下谓平生之观毋隃此矣行部江右穷匡庐表里之胜按闽纵浪九鲤湖诸山为幽絶观归自关中单骑走龙门砥柱嵩山少林神禹之所疏凿而菩提达磨之所绍统者慨然若覩其人至洞庭两山京口三岛固几案问物也意与境会辄为文以纪之诗亦称是独其于华岳谓文不能胜于鳞于鳞已悉之我复何道尤好栽花果晩治一圃悉构闽岭竒卉及牡丹芍药莲菊之异名者萟之作学圃杂疏谓儿軰吾他无所溷汝异日日致一花供我目足矣嗟乎使弟不死假以岁月纵其所诣其政术必为成弘良臣学术必约而窥濓洛之藩吟咏必肩二李超何薛愽综广识庶几宋金华杨新都书秇之名亦必侵寻文祝抗衡而一旦并夺之造物者之于弟何其酷也弟娶妇章氏封安人归化令宗实女以淑若著称弟亦庄之无间言子四士骃太学生娶袁山东提学副使公尊尼女士騄州学生娶沈吏部员外郎公璟女士駪聘史锦衣指挥同知公继书女章安人出也士騋聘韩南京礼部右侍郎公世能女侧室汪出也女四适云南按察副使杨公道亨子太学生继英次适兵部尚书凌公云翼子玄泰次适兵部员外郎杨公士元子庚颖次字南京国子监祭酒赵公用贤子开美适凌者侧室魏氏出余俱章安人出也孙女二人字徐道隆为士骃出也所著诗文不榖为裒而梓之得五十五巻余所著闽部疏三郡图说窥天外乘二酉委谈学圃杂疏前已行人间呜呼马曹慨亡于人琴东亭悼衰于梁栋不榖虚得名耳实不如吾弟令幸未死尚能执管纪述其行事而祈不朽于作者至哀无文冝其挂漏薾愞若此唯怜而不拒之岂唯亡者之感将存者世世之感也不胜望迫切之至
　　
　　弇州续稿巻一百四十
　　

　　●钦定四库全书
　　
　　弇州续稿巻一百四十一
　　
　　（明）王世贞 撰
　　
　　○文部
　　
　　△志
　　
　　右泉郁公暨元配刘孺人合塟志
　　
　　我外王父右泉公之捐馆舍也实丁未八月十一日云居七岁而塟而未有志铭也其二十又七载为甲戌之月日而外王母刘孺人始亦捐馆盖年九十矣又五载而公之二女暨其子谋于世贞兄弟将合公之兆而属世贞曰是恶可以二老人冺冺也公之所以未及志铭也伤哉难言之矣日公塟而先大夫视浙师曰姑少间微余畴能悉公者乃竟用王事鞅掌终而未及志铭也呜呼微不佞畴能继先大夫志也公姓郁氏其先晋之髙平冠带族徙而吴者有节推公己又徙而昆有朝议公待制公入明而居常熟之沙头后有宪佥公华容公刘孺人者家常熟之穿山亦着姓其后悉割隶太仓遂俱为太仓人而孺人之父曰髙平公玠与华容公善许以孺人字公公生十四年而华容公卒官公匍匐万里以丧归是时宪佥公移官滇上有母沈太宜人其留侍者张宜人称公祖母而公之母曹孺人凡三世皆哭华容公其老者至寝疾公入茹荼痛隠色而加慰养出治丧事哭踊如礼亡何沈太宜人竟卒宪佥公持服归居岁余亦卒君以孤童三更大变其居丧治家肃如也乡里人相指目郁氏有子矣而华容公父子为亷吏不能无忧饘粥刘翁闻而曰幸依我毋责若币也公遂与孺人成礼于刘氏而会闻曹孺人病相与归奉汤药不解带而更侍者数十昼夜其居曹孺人丧视如华容公加治则孺人相之也自是复徃来刘翁所而孺人之母曰蒋有材行以孺人一女故且贤之数徙槖于郁孺人不自名其有以佐公用而张宜人老且病困公率诸弟孺人率诸弟妇奉汤药如曹孺人始曹孺人之卒也谓孺人曰吾不逮姑也以累若安得异日若妇之为若也张宜人曰若代吾妇妇吾累若嗟乎安得异日若妇之为若也公之诸弟窭不能家谋尽欲毁先庐而公乃窃叹曰毋若吾宪佥公之手泽乎哉孺人曰无伤也归而谋之母蒋复益槖以给诸弟俾徙箸逾于旧然公自度产日益挫孺人乃以勤俭佐之鼔舞僮使得其力稍稍裕矣公踈眉目善言笑好客客虽卑小母使失意而所遘若贤贵尤周还不失其于族为大宗子然行卑其长者大父伯叔父资其谋而幼者资其决即孺人时时出酒脯损装槖岁时就公夫妇欢如也治一圃隔舍西水有鱼池花木桃李柑橘之属酒数行甘鲜逓进呼卢藏彄竟日夕忘倦公故仕官家子能熟习公卿大夫之业而性尤好之所抄录叅考积数十帙人或有所疑者叩之立应则相顾曰是未尝走百里外其腹岂缙绅籍耶乃又似肉谱公尝谓士必繇科第可以摅而其为诸生不利入赀为楚府典宝不肯赴生平仅一再御冠带而已竟以幅巾单练终其身自吾妣之为公长女而归先大夫为御史而世贞后成进士公乃大喜曰吾始者得闻之而今得见之又身与有之也然亡何以脾疾卒得寿仅六十有三始公年四十八时有一子曰刘将冠矣而夭痛极不欲生孺人悯之曰吾已则已耳公尚可子也为谋置贰彭举一子曰钧钧生弱目犹闭孺人抱而舐之始开为其弱也日置之股自是复连举子钺釴视若钧矣孺人之所出者次女归于王为吾再从兄世完又次女归于陆为秀才旅携以文学名然皆夭亡子依孺人以居久之而倭冦作是时釴已出后公之弟遂孺人乃谓钧钺曰卒冦至而吾三婺者不易完也幸长姊城居可依耳若曹勉之毌荡佚我先人庐产而孺人徙居日适先妣自燕归岁有岁共缗钱米帛日有日供醪肉■〈施，酉代方〉粉之属而孺人老卧床褥二女时时起问痾痒荐汤沐以至中夜呼粥饮不待再而具最后生则复为婴儿而逝若寝熟者皆二女力也二女于格当旌业上之部使者矣公复举一女亦彭出归奚某钧尝娶吕氏生子某女适诸生王应宾育于陆之嫠者钺娶（阙）氏生（阙）呜呼世贞少则侍公恺悌尔雅所谈说引喻居然有前辈典刑己矣邈乎辽矣孺人之拮据治生逮下为徳以不妬成公后及其晩节居顺恬约以不忮成二女节孝良哉乎母也乃若公之先吾父母往也顺也且获终孺人之大耋固也其后吾父母徃也为吾父母之后者而俾之志寜能无伤也其志而不铭者何不敢铭也公尝有官矣而称右泉公者何别号也亦公志也公讳遵字子道宪佥公讳容华容公讳勲其书讳者里人邵弁也
　　
　　中宪大夫浙江按察司按察副使定山袁公生志
　　
　　公之解温处节而归也时犹在强仕云天下惜其壮而才用之不竟而扼腕于萋菲之遘公顾頺然以酒自放絶口不及宦时事者二十余年一日治寿蔵而颇次其生阀履歴以属世贞曰吾老矣宁藉子之言而市吾知于吾所不知之后人虽然吾甚爱子言而亦唯子是信子姑有以愉快我世贞通家子也又获肺腑事公即不文而敢以辞公名祖庚字绳之其先袁氏出汝南为蘓之吴县人竹雪翁纲者赘于长洲阳山之惠氏遂为长洲人纲生瓘曰梅月翁有四子季曰阳泾翁校则公之考封中宪大夫荆州守也娶于朱封恭人寔生公公生而警颕至性过人六岁时中宪公有里中逮至挫产朱恭人尝旰不得食而宿少食以饲公公竟弗肯食曰儿讵能先母饱也十四工属文母舅太守公见而大惊曰是儿必为诸生冠居二岁补邑诸生又三岁廪于学自是儁声欝跂起而又三岁当郡及学使者试遂连冠诸生秋举应天荐明年春荐南宫成进士公时甫踰冠白晳美丽出则人目属之而又夙负秇文声谓且首应馆选公谢曰生不恒鸡鸣戚施平津门何自分翘材一席地己果弗预选则谓公京秩可有也公又谢曰生不能于元子思坊半面令公亦何自京秩也巳而果得绍兴府推官公坐主尹太史台闻而益贤重公指谓人夫夫真定山也定山者公故别号也公之为推官其始人犹以少年易之公乃抑绌舞文吏两造立剔吏踧踖无所容手乃狱成则又若老吏吏为心死曰吾不能从公籍衣食矣公遂以才假守事寻兼绾山阴会稽两篆每晨朝奏牍数十案皆满士大夫纳谒踵相次而公愈整暇又能以其间过从燕会稽山镜水公虽用严明得吏畏其事单赤恻乎惟恐伤之也视公帑若私帑即一钱不妄用之也郡人相率呼公袁青天袁青天云巳或称袁父而台使者后先核公治办状皆最凡以卓异荐者六褒奨亦如之满考应尺一征至吏部部之佐张文毅公治尝为公坐主而才之拟公给事中则以年未三十格再拟公验封郎则又为他有力者格仅得礼部主客司主事寻劳日本贡使于南都护之归锡宴四明礼度卒获还转精膳员外郎进郎中公以望次当转仪曹间谓其偶曰安能郁郁日抱案视人鼻孔行止同舍郎乡人某不欲言其名故调公曰审尔当膝折耶公曰为县官拊循黔首胡折也同舍郎乃以语用事者袁君厌承明矣亡何出知湖广荆州府荆州有悍王数以计困守守毋得善去者公慷慨曰彼非人臣子哉遂之郡前是守日供水取之沙市沙市去郡斋十里而遥公指斋傍地曰是可井也他果菜亦故取沙市供公既为井而又指傍隙地曰是可圃也诸宴会器故取之肆公谓蔵吏曰是可置而恒也繇是日所动息毫髪不以烦民守五鼓起坐堂皇吏以次请署公一目之则曰某事急某事缓既署竟进两造者使毕吐其情伪以词组而决顾视日犹未昳也乃曰守休矣悍王时使人觇守何状已又觇庭空而车门外食馆亦空无淹宿乃谬为恭敬公有朝谒輙留饮悍王扬觯而曰守饮几何公徐曰唯王命之王欲浮大白公则亦浮大白王告弗任公乃亦报弗任然竟不能得公一醉态盖始甚驩既而慨然曰毋令守见短也而公所赍给诸王孙奉缗以季支毋愆约公毎谓人守市爱赤子名而使天子之维藩日口腹之是虞顾恣奸黠为陆海胡倒置也悍王以是益心服公而不敢他有所干请一切治理流闻台使者娄腾荐书上公以二尊人老上书欲归养相国华亭徐公力止之曰守轻舍荆耶荆数十年无此守则何能轻舍守譬之用兵势已如破竹而可中止哉守之考三载绩今相国张公以太史里居贻公文二章指具如徐公语在郡志中当是时浙数中冦而温处当其冲朝议急之以公才迁其地兵备副使公至则发兵徼冦惰归大有所斩获事闻赐白金文币其又明年冦大举犯温且万人温见兵不能三之一而又以分布故益弱公念盘石扼冦出入道轻骑先据之冦寻来争不能得乃散掠四野而公所伏卒亦时得其掠者首时男女避冦趣城襁相属守将欲拒弗纳公曰吾在他不虞开门纳之所全活以万计而乡人王按察徳自诡知兵从乡里异军苍头要公过议军事欲以轻骑夜入郡视毋时徳所领骑不能数十百公止之曰公不能得贼要害柰何遽穿其中希万一幸徳不聴未明遇贼遂闘死公购得尸犹祼露即解所衣缯锦衣之调棺敛治丧事而露章督府自劾时公所部他将军娄有斩获人谓且缓之当以功赎而公不可曰柰何以一官故忍于逝者时督府胡公宗宪按察徳同年也遂上公所自劾书得旨镌一级调用胡公乃谓公公功可赎也吾不忍于逝者公谢曰固不佞意也始戚将军继光以援兵至而公身逆之道逢田中子疑其状甫渡江而田中子哨声起诸伏尽发急追公不及而从者多糜碎公叹曰使我不为王按察者非天乎而前是永嘉令江潮以墨闻公持之急又着其事考语公虽归待次而属大计令自度不得免衘公甚乃恣蔑公因觊得自解而有慎御史者入令谗輙疏公不职报罢公乃笑曰善乎御史之言使我异日不终为王按察者非天乎而公之解温处事郡邑有恒馈可直五百金公以问从吏曰例也公笑曰例自吾始尽郄之几无以为归计而幸中宪公工垦田田可赢千畆公乃节缩浮费傍产小拓季岁加三之二既蚤废放于酒而吴多佳山水花之日月之夕非艰疾无虚晷然所携不过一尊榼与二三故人共之以故不槖损而其奉二尊人昕夕伏臈唯谨既咸跻上寿以殁治丧用孝闻里中公既俭于财不能为浮施而至族戚谊故有缓急未尝不立应也善谑浪不恒矜荘间及义愤则慨然见声色吴中岁娄侵而长吏佐之虐者公时时窃叹每谓人吾不能如前辈陆浚明盖陆公于公知已而好指诮不避显贵人故公尤恶深文吏每云法不可尽使我尽法者我何让张廷尉赵少府也其始司理绍兴而守荆凡再与乡试事得沈通政束为浙士第一后以直谏名闻天下他所举若王少宰篆马廷尉三才张大叅楚城皆表表者故陈方伯子兼寛中而缓事人或谓与公性异而交好至白首无间言先司马公与公同举进士长于公一纪而事每推公居谓剚剧贾锐我能并骛康荘至冺机杜权不如逺矣夫以公之一为司理一为守皆雄剧郡而皆有赫赫声者其于嘉靖中循法吏畴能再屈指也夫所谓冺机杜权者三事大臣用也然而卒不验者何也王按察不沽首贼不为损功公不严待墨令不为损名嗟嗟乎功名之际信难言哉不然以公之才亷而何至如陈寿语应变将略非其所长又何至作黄次公损治郡名也虽然纵天弢解天袠屈信逍揺以乐长年公可谓不受侮造物者矣公所治圹在吴邑阳山西之鸦哺墩先塟其偶文王二恭人而虗其中以俟曰吾不讳世讳也达矣哉公以正徳之已夘岁生生六十二而寿蔵成明年而世贞志之凡三娶文恭人而有子一人曰太学生思娶唐氏女孙男二诸生懋贵娶朱氏懋质聘毛氏曽孙男一士骥聘刘氏王恭人举一女适唐某最后曰谢孺人以例不及封无出侧室二惠氏亦无出潘氏举二女许氏徐淳孝徐熙学皆搢绅名族
　　
　　张幼于生志
　　
　　嘉靖中以制科之业称公交车者无若吾郡吴三张曰伯起曰幼于曰叔贻幼于始字仲举一曰敉叔贻寻夭而是二人皆厌去其业为古文辞益壮丽其名亦益着幼于交逰徧海内咸欲荐不朽之策于幼于弗顾也一日东访余弇中而请曰有乐丘之石以干子余愕弗敢应己而曰不佞少长于君八岁柰何任君身后幼于曰固也世有不可知者我先子则犹可得之子子先我则无若子何兹乃有二幸夫及子之身而得不朽我也与我及之身而得覩子之所不朽我也子以为何若然则何以不君传而志为幼于又曰传者传也志者志也我藉子而传之乎则无若藉子而志我之志也于是为张幼于生志幼于初名鹏翼已更名献翼其先自凤阳徙而金陵已又徙而呉为望族王父凖能积着起家有四子以伯氏叔氏材任治生弃之贾而仲季恂恂守经术仲卒繇乡举至台郡司理季游太学得金吾幕职而叔氏遂大廓其产以谊侠闻至倾郡邑叔即幼于之父所谓云槎处士冲者也当是时处士以才能振其姓家所蓄三代敦鼎尊彛古图画书籍器翫即代称膏华者莫敢抗居恒自叹谁与我守者世得无以蔡中郎目我乎已而伯起生又七年幼于生皆生而白晳姢好秀丽每出市人连袂矘盻属之曰谁家璧儿当非复尘世间物父怜爱之为置师塾日诵数千言稍受笔即能破累纸而所造语竒徃徃出意表年十七即以诗贽故翰林待诏文翁文翁世所推伏前辈无两辍食而读谓其客陆礼部师道曰吾与若俱不及也趣延入酒之而是时伯起业巳名文翁客居数岁遂客及叔贻陆君亦折行而与幼于称诗友故皇甫按察汸彭处士年黄处士姬水今刘按察凤尤相得唱酬无虗夕当是时操觚者以不得幼于一语为歉幼于寻游南太学两司成至不敢抗师礼引以为上客然至每大试辄不获儁伯起虽一获儁其试南宫亦略如幼于故借悲叔贻之天而相率为厌去然幼于之所谓厌去独举子业耳故治易至是益深湛其思自比于絶韦折挝而不已盖十年之中而成三易曰牺经约说曰牺经杂说曰牺经臆说已有读易纪闻读易韵考学易标闻后先将数十巻时人徃徃以愽核归之而未有能颛习者幼于意不怿乃尽谢其故冠裳幅巾短褐买轻舠呼笋舆纵游吴越诸名胜建牙握节之使邦君大夫与搢绅逢掖之贤豪长者多幼于所故识即非故识而耳幼于名者亡不延颈愿结欢张先生先生乃肯顾我幸甚坐未定辄命酒酒至则赋赋罢则谈谈剧则卜夜稍不迹方以内黛粉蛾睩肩随之矣盖咸以何点拟幼于惟幼于亦自谓通隠也筑室石湖坞中貌点兄弟像而祠之始幼于之及处士公也虽甚见怜爱而义方斩然小弗称则赐朴而嫡母叶太君欲而摩煦之若创其股生母许少君以有子故代家秉其诲幼于不颛为慈幼于精専其思以奉父及二母于三子中最为得二母心父及叶太君相继殁幼于刻像私室以朝夕起居至伏臈荐馈哭声殷殷不絶少君为之感动曰我幸亡恙是儿修辞色而奉养我他日卒不讳柰儿目枯何其事伯起荘甚然伯起介少可而幼于多许晩节虽小异趣然未尝一息而忘推兄也吹埙和篪洋洋盈耳矣痛叔贻蚤逝亡以为地下者则谒志铭于余诸传诔哀挽多属之巨公名人云吾所不欲得不敢以加吾兄吾所欲得不敢不力于吾弟人以为实録幼于念处士公先仲季父圽其奉侍二父益谨所进毳甘以日计非产之珍以月计衣履翫好以岁计五服之内宗戚中表有恃而室家者急朋友之难逾于巳若故诸生刘乔祖姚懋言兄弟讳昆徐玄素许髙朱三重医士马应龙游客张昻王人佐辈或馆饩或治丧塟或受孤寄或解纷难其始分谊不甚深徃徃竭财力为之弗计也若素所敦重及贵人长者弗暇计矣幼于既以显重性又好客击鲜饮醇之欢亡虗日以故环所居顾家桥里巷车骑冠盖委积前后不絶守令倾耳而待幼于亦时有闗说然不颛为所偏私人不能以是病幼于其兄弟所居重于二千石然善自挹损舍人子有外鬬即被伤委顿犹好谢其敌而自引过至盗财物而露者犹掩覆之不使竟也事详家儿私语中家儿私语者幼于所自着也幼于念以任侠娄挫产仅图籍存而许少君益笃老不能舍之而北所藴藉不得摅游迹渐近不敢过数百里外娶妇朱为吾女甥贤亡子中岁为幼于置贰举三子而妇圽三子曰里曰仭曰顷以仭嗣叔贻意尤念之为仿颜氏家训凢十八条垂四万言以示轨物他所著诗文又数十万言其行世者十之六弇山人曰余读幼于私语逺本天道迩证人事上标先徳下述己构喆昆懿交纤善毕罗即毋论三子荅问为何所以立扬资事之道备矣所著诗文最伙不名一家言其诣亦以先后为至未大要才固而溢学积而宏今不必离古不必合匠心成法过境辄会斯所以为秇苑之雄乎哉古者亲在不称老今许少君八十匕箸无害而幼于虬须猬磔双权若玉饮噉御内如少年乃遽敛其雄心而谋束身之地以身托得无为吊诡乎哉吾敢以其志志之且为约曰自此而吾与子所乏者非日俟而续焉可也
  </div>
  <div class="pagination">
   <a href="弇州续稿_page149.html">
    上一页
   </a>
   <span>
    ...
   </span>
   <a href="弇州续稿_page145.html">
    145
   </a>
   <a href="弇州续稿_page146.html">
    146
   </a>
   <a href="弇州续稿_page147.html">
    147
   </a>
   <a href="弇州续稿_page148.html">
    148
   </a>
   <a href="弇州续稿_page149.html">
    149
   </a>
   <span class="current-page">
    150
   </span>
   <a href="弇州续稿_page151.html">
    151
   </a>
   <a href="弇州续稿_page152.html">
    152
   </a>
   <a href="弇州续稿_page153.html">
    153
   </a>
   <a href="弇州续稿_page154.html">
    154
   </a>
   <a href="弇州续稿_page155.html">
    155
   </a>
   <span>
    ...
   </span>
   <a href="弇州续稿_page151.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
