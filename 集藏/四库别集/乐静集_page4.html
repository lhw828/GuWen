<!DOCTYPE html>
<html>
<head>
    <meta charset="UTF-8">
    <title>乐静集 - 第 4 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐静集 - 第 4 页/共 10 页</h1>
    <div class="content">　　右石曼卿诗三篇为侍御史髙公作也髙公初自御史以言事忤丁晋公出守淄川天圣三年擢户部判官坐试进士擅不如格左迁监兖州酒三年复官知单州时曼卿为济州金乡宰驰此诗寄之髙公志大气刚学贯今古论天下事有理勇于自任虽屡谪逐志愈不屈文章雅重有法度作诗务髙古语健而志深一时望人也曼卿以豪伟自许独深知其为人执弟子礼敬事之其诗引贾谊韩愈杜甫以见不得其志才不下古人区区冀复用以发于事业以此观之士君子气节相与又不可茍合必欲致身于功名之防惟恐汩汩以死非特言辞取悦而已未防髙公再入为盐铁判官属大河决澶渊乃疏利害议者不喜罢去知陕府卒于官后十年曼卿自海州通判迁秘阁校理上书陈西夏十事不报既而元昊犯吾圉边邑骚动天子稍思其言方试一事不幸病且死呜呼髙公终身力行而三踬曼卿才一进武而遂殒厥身窃读此诗良可叹云大观戊子仲秋朔乐静堂题
　　书六逸四畅画本
　　世传四畅六逸画本人物清肆不类世俗多以此爱之六逸者或以谓嵇康刘伶阮籍之徒四畅则不知奚人也观其气度超洒以琴书相逰嚣然有傲世意其亦晋人之流乎啑者引仰鹤饮而桥颡爬者局蹐鸱蹲而捉膝拊背者据杖而伸足剔耳者目驻而心凝壅阏既攻窍户流通痟痒既祛肌络皆充如噎得吐如跛得走如川决防如马脱羁犹未足方其快此四者之畅也既醉而归日暮牛饥鞭之不随偃蹇将坠扶者不支欲跨而竚頽然无所据奔驴骇御童子挽繮却顾后者拥之而不去二人者醉也斟酌俱适中褊不适彼罇既空欲辞莫得二人者将醉也吹竹为歌以相侑酬举手抑耳请竢曲终二人者饮方和也解衿擢带脱履堕帽礼法所不能禁君上所不能使以天为掌以地为块以日月为跳丸以生为衣中虱以死为南面乐寒暑昼夜罔有知觉深觥大斗日以濡口飞鸟不瞬疾雷不惊昏昏冥冥我将何营虽禄以天下爵以人主无以昜其乐此六者之逸也吾不知四者之谓畅果固然邪果适然邪有役人焉日夜驰负劳形怵心皲足胝手食不充口卧不并睫一旦休其作程借以筦簟饫以粱肉百体既舒屈伸自足其心愉愉莫知所得吾恐彼以为畅者正类是也吾不知六者之谓逸果无徇邪犹有徇邪有狂者焉恶闻人声不愿见色蔽目厌耳逺去涂巷谓人曰豕谓居室曰牢防谓身曰囚谓衣冠曰五木散发徒跣旷野而走吾恐彼所谓逸者正类是也夫未能忘形奚所谓畅未能忘心奚所谓逸形忘者无时而不畅心忘者无事而不逸是道也语不能传意不能至惟天乐而神逰者知之尚何感通塞于形骸排梦觉于柸杓哉彼数人者居相从坐相观视天下之所得无以昜我者固不知出醖瓮而有大天地舍斗水而有无津涯之江湖方且防防而飞相喣以湿亦可悲矣夫可悲者既甚愚悲人者亦未为智吾乂安知不有悲吾之悲而不自悲者哉噫民之迷也固已乆矣
　　戯答阎子常悲墨
　　寂宴先生畜陈唯进墨乆矣一旦李子挹之而去先生悲墨之不还也作诗以追之李子有辞代墨以对曰鲁人陈敬告先生先生保我防三十年防埃如烟零丁壁间万金之璧犹不昜焉上书公车移文北闗俯仰前却防无一言爱而弗用莫如弃捐遇我何疎鄙我何厚圭不完漆身日痩纵饮一升何补藜糗归乎归乎不若为李子之夀
　　书笔工王玠
　　东州笔工视他防为最胜前辈如睢阳元道寜曹南屈士安金乡韩振营丘梁道皆为士大夫所称近时彭门出一彭嵩与数人相先后今已亡矣惟钜野秦颖丘自然工虽不同各有妙防比又得单父王玠制作精宻已与时流并驰而独骎骎未已也唐人多善书疑其用笔亦各自择如顔鲁公之端重栁河东之峭整欧阳率更之遒劲虞永兴缓而不弱褚河南清而丽李北海楷法好为卧笔沉江西行书正出悬腕随意作势自成一家故善造笔者唯务识人意乃能尽妙













　　乐静集巻九
　　钦定四库全书
　　乐静集巻十
　　宋　李昭玘　撰
　　上睂阳先生
　　月日谨斋洁裁书驰献于睂阳先生阁下某记为童时先生父子兄弟一旦出岷峩四方士大夫称诵其文曰有宋已来未甞见此文也至采拾先生父子兄弟所著书人人为长编大轴手自操札较其所得多少以相轻重某是时尝得其本于亲家虽未能深达义趣读之反覆不知所以不能废后数年偶友人晁补之自新城侍亲归云辱在先生门下虽疾风苦雨晨起夜半有所请质必待见先生而后去先生亦与之优防讲析不记寝食必意尽而后止晁君气豪迈辨博俊敏下笔輙数千言纡余卓荦驰肆揫敛各尽其妙甞曰此文苏公谓某如此作此文某所作苏公以为然者也又数年先生罢东武还朝晁君见先生于京师既归昏夜扣门开轩置烛出先生新文十余篇促席吟诵晁君健辞气每道先生言语至险絶处口吃如不快意须臾风雨暴落窻撼烛灭倏忽之间疑有神物二人者独把巻嗫嚅恍然不知心形之俱忘也某与晁君少同学而齿差长自知议论智识逺不及而彼独闻道于贤先生頳顔热中愤悱交作不幸频年已来忧患摧铄身穷而志慼坐则面墙举头则碍屋慨然思逰四方趋走于贤士大夫之门少起其衰惰湫防之气然而贱迹囚累触事乖阏犹区区収拾古人腐余缀为文词出应有司而輙玷一第得官于徐徐先生旧治也风迹未逺门生故吏多出庠序而半在官府每相过者论先生徳义诵先生文章堂上琅琅终日不絶某获代者舒尧文也尧文辱先生深知把酒挥墨登临啸歌无日不相寻言先生与人交畧去圭角洞见肺腑恐其不亲已人亦自忘其鄙吝而不知所以化一日登黄楼曰此苏公燕集之地也酒后喜为文章尽箧中无留纸如方盘大斛防出珠贝照烂磊落铄手夺目众人排捽争先取之惟恐其攫之不多也是时晚风落日逺山逶迤川流无波白鸟上下窃思昔年席上之乐徘徊俯仰欲去不能盖中心眷焉者不独在夫山水一时之览也某与尧文仕宦同而尧文辱先生之逰最乆物我未忘每自惭恨未防王子中秀才以书见投出新文五篇爱其器质深重摆去俗习不类科举文字乃知先生弟子由壻也某窃不自度扣以先生动止则曰苏公在齐安掩闗著书俯仰一室淡然自足如岩居隐士之行与世相遗少无谪官意呜呼事不难无以知君子嵗寒然后知松栢之后凋古之圣贤安居无事修身诚心者必期至于此而后信今斯人也某何得预闻焉故某昔之所谓愤悱惭恨者皆不留于心而惟知感动慨叹夜不卧寐自谓终身所修何为而及此也某踪迹之贱未尝闻于执事之前而出处违忤不得一拜道徳之貌所幸传先生之详者皆出于先生交从亲旧之间而得之尤多然而问鲁人以泰山其言如是而髙如是而大已载于目前矣至于云烟蔽亏气象明晦日丽雨洁春浓秋瘠变化无穷虽鲁人有不能道者要须屏心注目踌躇终年而后能尽也天聪不逺人意相望朝廷一旦以诏起先生而位在公相不肖方谋为禄仕南北未定不知何时得造门下区区所懐輙尔陈叙穷冬苦寒惟乞为道自重不宣
　　上苏黄门
　　月日具位某谨斋心服形裁书寄献于筠州宣徳先生阁下某成童时已闻先生文章道徳光耀震发惊撼天下耳目于今二十年公卿大夫闾巷之士讲服传道者尝窃闻之矣自以贤不肖尊贱势不相及复至出处乖隔无縁趋伏门下譬犹景星一出髙者先见三尺之童行于稠人广市之中欲引颈而望光彩未可得也守官东徐数月先生之壻王子中恵然肯頋不以不肖无可与语寓学舎防一年数道先生议论风趣颇熟于耳前者稍获铭诵日夜感跃如穷乏乆饥之人乍食粱肉纵未得大嚼聊使染指抢鼻亦足自慰幸甚幸甚后于王子中处得先生筠州东轩记读之其意欲归伏田里追求顔氏之乐又于髙邮先生处得栖贤法堂记读之以谓士茍一日闻道则死无余事未防黄州先生以书见复云舍弟子由学道三十年今粗始闻道考其言行信与昔有间矣某获是三说敬拜避席敛容以思虽未能造先生之门上其堂而窥其室正犹牧羊之子方散乱失棰于多岐之间行大道者忽出手而一招之也呜呼士之困于俗习昜已逐物頽靡不反失其本心而不知学道之可乐者乆矣非髙明君子笃好而特立以振擢其昏欲死之质则圣人之门何赖焉此天下想望先生风采者非独某一人也薄禄所縻未能脱然以去屈膝请教于下风而为洒扫之列不胜慙恨伏乞为道自重下慰士望不宣再拜
　　上孙莘老
　　月日具位某谨百拜献书于留守先生几下某应举时金陵荆公初在政府四方士大夫望风而来者户外满屦堂上满席得荆公一言则公卿为之改容得二言则天子置之髙位当时士大夫待荆公而进退不知防何人也后荆公之罢政平日为之倒屣跣足者稍稍去而从他门毁短排陷訿訿百出虽市道不若也由此观之前日之来迳为势利尔今天下与语荆公道徳同器识均趣舍之迹独不负于终始之义特先生一人尔此天下有知之士归先生宜如何矣某天与遭遇幸先生来守徐悯其可教不忍弃之污贱乐与之进三沐而三薫之日夜感励不知所使而心中区区有欲倾写于左右拘以属吏不能豁然自道者乆矣某生质卑近所见多昧性复缓濶不急于事每闻时人议论谓贫贱可耻富贵可致如梦睡中听人语天上事耳虽略省心独不知其可到也见一二辈才入仕宦迳得美官柔声怡色惟恐不当人意如观木偶人戯伸睂俛首举动不自持但窃笑其机索使然尔某家本儒素先人在仕三十年才有田数顷子弟闭闗读书未甞苦生事先人弃养既终防私故敦逼弟兄奔走四方汲汲于禄仕不肖守官于此独无他责俯仰一室黄巻中日与圣贤对为吏之乐莫甚此职但人生多事薄宦去来正如逆旅尔恐未能尽如今日之优防也自少强聒笑人亲俗事喜就书史虽不能多记诵古人趣向粗览大槩平生艺习书射音奕略无所好一读古文輙终日不厌遇事感激聊复自赋虽组织非工要随意遣适此二者纵使穷老愁饿决知其不能废若夫形骸之外非志所愿而力不足者乆已忘之矣仲尼曰四十五十而无闻焉斯亦不足畏也已自惟齿壮子长去四十之年如数朝暮修身行已治性养心之效曽未及古人之一二而忽忽将老此寤寐忧惧深自痛恨者也不幸事先生才数月仅熟于声貌而先生移镇留府官责所拘不获追随杖几岂复天使之终愚乎伏承使旌戒道有日谨斋心服形三日不外视敬拜坐末愿终余教使今日之遭遇独有异于碌碌者他日不辱门下之逰没齿知幸不宣某再拜
　　上孙莘老求先人埋铭
　　具位某今月日谨斋洁裁书西乡再拜献于秘监学士先生阁下某尝谓天下之情有欲于中者不能无求于外其求之也或乐而与之或拒而不应盖求之则一而所求之者二也以利求人者戞于世俗之所必争宜拒而不应也以义求人者合于君子之公好宜乐而与之也某今日之求正为义尔此所以内省而无疑直往而不惧特有望于左右尔先君在仕四十年信道守义端重静肃不作茍见不治茍得不趋俗不干誉世之所谓贫富贵贱宠辱利害者未尝撄拂其心进退去就之际漠如也故见利则知畏未衰而早休安其志而已挟此之志以逰乎世其为人深知之也固寡矣虽然在先君言之志不愿知于人则可在人子之心不能明先君之志以贻子孙以闻后世则罪也使有势位者明之耶则不敢累其心使善辞说者明之邪则不敢诬其实必求诸有道严正君子而已恭惟秘监学士先生道足以信万世行足以服天下取舍以公议论不妄后生学士洁已以矜仰王公大人悚心而畏屈非独不肖所受教也今得先生一言以铭先人圹中使其志足以贻子孙闻后世不泯泯于寂寥茫昧之中则人子之情没齿不忘伏祈先生优恤之幸甚幸甚自惟不肖严事先生视之以父也先生所以教育不肖视之以子也事人以父者必如其父而不欺教人以子者必如其子而不外此区区之心尤恃其必获也俯伏听命下情无任徬徨激切之至不备
　　上顔朝奉
　　某啓前日尝辱赐手书曲示存恤属私事未定寻失裁报获罪多矣先人弃养十年门绪衰堕兄弟仕宦粗知所立手足相助日望起家先兄最孝睦行已端肃有古人法度不独兄弟所爱敬鄊人尤乐亲之年方四十三官至一尉平生所志未及开发一二遽尔摧谢天罚何大酷邪二子虽已胜衣可以奉后而田园庐舍乆废不治某中春须暂谋归计使孤嫠稍安然后复还顾未得罢去为恨伏闻子由先生过彼数年之别一日防遇相与解斥世故讲其学道之妙此贤者所乐也不肖安得与之志气所同必见于酬唱使一咀余味犹不陷溺于小人乃所愿也中年多难触事气防两鬓萧然輙已半白自悔少时务学鲜浅不求深趣区区所闻正在肤革今日思之大是谬悠尔此所以急闻救药也见谕子由先生云筦子中有佛书精要处此亦无可怪但至理无二言防于理便为真际井巷常谈出于鄙夫鄙妇有与圣人合者理不外是故也鬼谷韩非之书推本道徳时近旨二子安足知老子哉其言适中尔筦氏之时固未闻有佛纵有之亦不为佛观其书者喻其理可矣安在学所问耶昔人有谈不死者或从而学之未及门而其人已死犹恨其学之不早或曰自谓不死而其人已死乃诬也奚恨曰彼虽死安知其无不死之术正如筦氏未知佛而其言有似之也先生以谓如何滕人来得杂録一巻冩毕归左右巽台记更一二日可模单氏东园记方谋镵刻此月末必得驰上新着必多愿无吝贬教春温不雨惟冀节宣自爱不宣











　　乐静集巻十
　　钦定四库全书
　　乐静集巻十一
　　宋　李昭玘　撰
　　上郓州安抚刘莘老相公书
　　某皇恐防首百拜上某官阁下某元丰间作举子同相公二令息登进士科后一嵗复与今管城令偕除学官是时方执子弟之礼请谒左右相公亦以礼进而不拒也聴言侍坐茫然如循大海之涯莫能窥测一二退以自许以谓寒乡晚进望大人先生名徳之重一造其门以得见为幸元祐初诏试入馆相公位既显徳业并着天下之士奔走望风摩毂而至皆一时之豪杰相公坐政事堂为天子调缉百度道迎太平塞天下之观望以得失为轻重外则为朝廷考观人才内则相与讲论经世之具相公固不轻于与人士之吐竒画防者亦平日感慨自负不疑于有为也自惟渉道甚浅闻见鄙野气孱志狭一无所长乘马从徒陪三馆之士出入掖门尘埃风雨破帽自障跄踉俯偻日复一日顾左右虎士如有愧色区区亦莫知其何为也同列之间俊异朋合吐辞论事伸睂抵掌方使雄向挟辀贾马执鞭其后相与并驱周旋每坐其间不敢据席面热气茀竟不能语阘阘如屋上鸱惟恐其弹射之将至也退而治事则磨丹和铅镌补字画一见蠧虫则恶而杀之独不知无功而禄坐官舍食太仓黒头利喙便腹蠢蠕月费三万钱亦书林之一蠧也当此之时便有投劾而去暇振衣弹冠趋歩王公之庭哉夫犯分而进不若知守而退使人可贱不若以贱自安往时虽数月未尝一走门下者其志亦如此而已如某等辈虽百数十必无补于盛徳之万一犹能退自屏缩以冒昧为罪亦于相公进贤退不肖之道有助焉尔茍为不知此三日一谒五日一拜纵不防箕踞而慢骂亦门下之罪人也京居累年职事既非所安又迫以贫病求去甚恳累月未报犹以莛撞钟幸其镗然以应固不可得也伏防相公造物无间与之曲成怜其无用之愚一言埏镕获遂所请被命奔迫束装东归洒扫敝庐上先人冢墓哭兄长于室问劳孤嫠饮食族子弟私愿既毕径趋官期度白马之横流览邺都之頽址浮清漳探滏口吊黎人之墟访赤狄之祀如歴阶升天底于上党其地襟以三闗带以汾沁七国之时为韩边邑赵魏倚以障秦而相为鴈行秦不破韩不敢循东山而下开元以来连络六州为一大镇骑太行之脊前扼幽并旁蹙镇定当四塞之冲屹为完城亦形势之国也其俗俭啬固陋克于自守尔我不相昜故急衣食而缓节义重财贿而薄婚姻地髙气寒故坚忍而夀陵阜多川泽少故有余于力而不足于智虽强聒难令而无椎牛发冡羣行剽刼之患斯有取焉尔上自秦汉下及五代阬赵卒封冯亭直盗兵之寃翦鸣辰之祸夹城之围三垂之战遗踪旧事歴歴可按一来于此年谷既丰民讼希濶饱食而日有余力山经水志断碑遗史田野老人之语究其本未足以增益所未闻登髙望逺山川气象负抱回合感事赋诗足以泄其羇旅之思不知为吏之劳而有宦学之乐此皆相公前日之赐也幸甚幸甚日夜奋励未知所报虽然士之为志也致一而已是非可否重轻利害衡之于心而照之以道无待于人人亦何与于我也要之不辱于终身之义自信其所为而不茍挺然中立不倚于物而姑从吾所好其为穷达用舍则有命焉尔如某之说虽相公之自处者犹若是也以身任国事宰平天下裁量斟酌合千万人之情同不齐之口爱憎毁誉动荡排触纷纷借借特未定也日使百手百喙抚借解释必不能平惟相公应之不挠使物自为轻重去就而不相薄者为能洗濯其心一以待之而已士之与王公虽贵贱异势茍为学先王之道要其自得之志未甞逺也汶为东藩非勲徳之盛无以壮京师而镇方靣股肱勤劳暂尔分逸西归之召正在朝夕伏冀为时贵生还践鼎席宗社永赖天下防福某官守拘隔末由参侍台座下情无任倾依激切之至不宣某皇恐防首再拜上
　　答刘秀才求先博士墓志书【博士刘孝嗣也】
　　某再拜伏防遣人寄示先博士行状委之志铭伏读反覆然堕泪哽塞终日恭惟先博士文章议论器业风节卓然尽在人上士大夫知其名者莫不叹息追愤愿为之载述而猥先不肖理亦疑焉自念与先博士元丰初擢进士第名列奏籍有同声之旧元符间摄事南都因縁聚首把酒笑语倾露肺腑情义欵熟复为同好之友古之人既曰故旧朋友凡有以赴患难托子孙者皆受之无拒不幸且死俾之书数百言纳诸圹中以信后世乃余事尔来使恵然必以此也幸甚幸甚某不敏輙逡巡再拜以辞固有说也某杜门屏处十余年中间祸患摧并哭泣之哀相踵者七八志虑凋耗余息仅属忽忽如迷人未甞涉书史窥古人制作之意笔砚尘涸覆弃地上不复収拾逮今事往痛定遇意少适欲为小诗陶冩情性经营终日不能成章间得一二句琐俗浅恶正如剧儿行歌乞人击节之语窃自鄙笑亦复惭恨竟与败絮敝屣投之粪壤示不更作行年防七十百事斥废每遇天日暄和借菅拥絮坐墙下暴背摩腹气血俱融頽然一寐此日用也其他种种现前不复经意若夫枯肠索竒字嚼齿造健语蓬头搔鬓其色焦然徼幸于世俗牙頬之间固不暇也此某所以当辞而左右者不得不听某之辞也必欲强其所不能使某不得以不能自免则一切荒浪颠倒茍塞来谕一闻于人百手指笑足下方以显亲为孝而无以慰其心某之玷负先徳亦不克终故旧朋友之义非所安也昔栁子厚死皇甫持正为文哀之知子厚者止如此而已韩退之为志其事辨说明伟信非常人所能知者光芒一出千古不灭言足以发之故也足下欲以此意见属实非所敢当必求诸能者毋勤来使幸甚某再拜
　　代贺方回上李邦直书
　　伏念犬马之齿既壮且老望门下之日不为不乆方未冠时碌碌无所知识阁下应直言诏崭然起北州策天下利害于天子之庭卓卓皆经济大务传之四方士大夫诵其言想见其人者摩毂而至某自量何如人不敢奉洒扫以从众人之后窃以为惭后数年迫于致养遽从一官监门管库义茍不辱坐则如窘木索动则与舆皂等勤一忤上官诃诋随至且虞诛责之不可脱则无以事亲畜妻子故垂头塞耳气息奄奄崛然自奋之心日已微矣阁下位益显名徳日重一旦参领大政门下之客皆一时豪杰而某之贫贱猥陋不改如平日纵能操尺纸之谒膝行下风门防典谒之吏一觇其姓名已偃蹇不问左右青紫睨耳语不怪则笑虽某之心亦不能自信也故又逡巡中辍某尝思古之王公钜人出则为名世不幸不同其时不可复见时虽同而老死穷僻终身不得而见之者皆命也可以往见矣言不足以自媒力不足以自举欲行而如有挽之者而又蹷焉疑亦有命尔然以谓或出于人事之不齐者犹末志也比江外代归阁下方出镇咸阳距京师二千里堂上之老不可去须臾升斗之禄甘防不足盖未能赢三月之粮褰裳以往也今则调官衡阳将浮汴达淮渉江汉絶沅湘万一有逃于风波之患而长沙之南地苦卑湿皆骚人逐客悲吟叹息不自聊生非北州之士所能安也而又母老妻病子弱身复多疾一月之间饱食甘卧者不过数日方且日夕促促以皷铸为事金锡之气薫灼肠胃叫呼咄咤驱策吏卒以赴其员程此贱者之事非敢辞也自惟平生多艰小有所须动不谐适百歩十踬一食三噎又安能必后日之志哉所幸守官彭门辱与公子有一日之雅今輙以悃愊自托缮写所为恶诗若干篇上献台座俳歌谐语之比试以阅之幸甚若夫渭水秋风倚楼长笛固未能挹司仓渭南一勺之细乂安敢望李杜之波澜哉区区之心伏惟左右怜其憔悴之余无他好而已
　　代贺方回请见书
　　某闻古之士方其竒穷琐贱未遇之时或束书裹粮周行四方跋山渉川冒犯霜露固非去坟墓之国而乐它邦舍安佚而好逺防也将欲览天下之风俗交天下之贤士大夫収其闻见议论之益去其卑汚固陋之弊以自成其所志者不得不然耳与夫抱残编屏穷巷伛偻蹙缩端坐则面墙举头则碍屋幽忧沉寂志衰而气促区区掇拾古人之腐余与儿女子语欲望遭时而立功名者亦可鄙矣孔子曰父母在不逺逰逰必有方此古之士未尝不逰也昔司马迁二十而南逰江淮上防稽探禹穴窥九疑浮湘沅北渉汶泗讲业齐鲁之都观射邹峄过梁楚以归若夫髙山大川名都沃壤物产之蕃美士人之豪秀固已洽闻多识而昭澈乎胷中矣然后辨论古今驰骋千载之上下著书以名后世此有志者所为也某不肖生质孱懦未能强立而窃有志焉感慨先王之余风想闻士大夫之髙义惟恐身不及见而见之且不多也间者南逰梁宋东走邹鲁还过于滕滕古侯国也山林深茂气俗淳重宜有贤者为政于此某一至境上而阁下之休问溢于民言喜跃不自胜以幸其及见輙有请于执事者愿一识风采而服其绪论惟阁下受之而已
　　代四兄求荐举书
　　某闻万金之贾陆驾大车川浮巨舶南穷瓯越北极胡漠龙皮象齿文犀紫贝夜光之珠照乘之玉一旦得之则深居大第拱手待价通侯巨室先之以将命继之以饮饩以幸一阅方牀大案借以藻绣大仆挟扶逡巡而进革匮十重绮囊十袭整襟濯手而后发照烂错落神动心悸徐问其价则以千言万以万言亿下酬之则勃然作色中酬之则掩口而笑上酬之则踌躇不欲而后应盖所得者重则所予者不欲轻故也贩妇贩夫陆拾枣栗水捉螺蠯足皲指秃暴露风雨罄其力不过一钧之举计其价仅足一日之食正昼过市欲人问之而未尝顾也日暮人散鸡栖于埘豚归于苙突未及薪釡未及粟其色焦然掲之则屡用弃之则可惜皇皇扣人之门户防何不悲吟行乞矣此其意何也所养者薄而所售者急也蹈道之士被褐怀玉志足以轻王公气足以骄富贵致恭尽礼则见之诚亲心合则交之非其徒招之不来非其义就之不见尝恐山之不深林之不幽世俗之人将逐其后也又何尝以半通之纶五斗之粟折腰下邑踧踧于人睂睫间哉若夫道不足以任己才不足以惊世其志懦而卑其器拘以迫使之效一乡任一官轻趋疾作以应期防指呼不知劳诃叱不知辱如辕下驹顾一束刍垂头塞耳不惮鞭棰当是时又何暇议髙节卓行矫激自负哉虽悲吟行乞亦所不恤也某生质顽昧读书二十年三试不第晚从防补得官下邳碌碌获佐大邑生齿繁浩簿檄填委勾考之详出纳之吝日夜砥砺计功补过茍免罪负中心所幸者一荐状耳荐状所愿者一县令耳今则已逾两考未能如格揺揺引睇于门下者日夕以之终亦不敢以钳结自废也恭惟阁下道徳在躬仁恕成物属部之吏洗湔出尘泥而脱枯槁者固已多矣以某不才何以与此然而竹头木屑无间于大匠之手牛溲马勃不弃于良医之门此某之心犹有待也昔者荘子舎于故人之家故人命孺子杀鴈而烹之孺子曰其一能鸣者夫能鸣者则矫翼而飞不能鸣者则合喙而死如是则某今日之言不得不闻于左右也伏惟阁下贷其僣昜怜其防成出一手而挈之糜身之报不敢为众人后伏惟聪明亮察幸甚幸甚






　　乐静集巻十一
　　钦定四库全书
　　乐静集巻十二
　　宋　李昭玘　撰
　　贺太皇太后生辰表
　　属西成届金方之正气时生上圣配天徳之鸿休声文所临舞蹈同防中谢恭惟太皇太后陛下母仪恭肃坤徳静柔弼成永圗休有显烈三光明而四时节九功叙而百度熈恢基业于无垠跻民物于交泰文武之兴周道华胥之賛轩圗迪是芳风夐超治古臣守职藩佐叨荣圣时觞献万年莫预造庭之列心肩一节徒倾就日之诚宜益介于延洪庶克符于颂祝
　　贺皇帝即位表
　　臣某言伏奉三月五日诏书恭承皇帝陛下防奉寳图践登宸极震雷一发声赫四方大寳继升光被万国生灵鼔舞动植昭苏凡在抚临无不欣戴中谢臣闻盛徳之后世有天下有道之国笃生圣人恭惟陛下席六帝之洪休对三灵之丕眷仁孝纯乎天至聪明茂于日跻岐嶷之间已能动娱先帝号令之始足以慰恱众心社稷有所凭依神只以之安乐皇天右序复开命武之符率土只驩行见绍尧之化臣限拘符守阻造阙廷无任舞抃蹈踊之至
　　贺太皇太后表
　　伏承太皇太后诞膺寳册同揽乾纲号越常尊礼隆无上孝慈交感遐迩只欢中谢恭惟太皇太后陛下柔顺在躬聪明齐圣辅佐英帝肃隂教于六宫保鞠先朝端母仪于万国载加盛典允答徽音挟日以升均照临于南面与天同乆拥康乐于西朝臣限守藩符不获趋诣阙廷无任瞻天望圣舞抃激切之至
　　进奉贺皇帝登寳位上绢表
　　大人继明神祗协相四方来贺玉帛交驰仰罄懽心毕输邦物臣猥叨符守阻观帝阍敢陈在篚之仪少助充庭之实
　　谢吿谕表
　　伏防圣慈特降勑书吿谕臣即时集官吏军员将校僧道百姓等宣读讫睿智纂圗深恤艰难之托迩遐听命载衔抚育之恩中谢恭惟皇帝陛下纯孝在躬至仁感物奉时昭考将圗天下之安咨尔庶邦使知王者之志臣猥叨符守诞布徳音坐食见尧尽识宅宗之念讴歌归启共迎极治之期臣无任瞻天望圣感戴激切之至
　　贺册皇太后表
　　伏承皇太后允膺寳册増奉鸿名大孝隆亲事光坟史万邦防福喜极人神中谢恭惟皇太后陛下育粹坤元服勤隂教辅佐先帝志在静柔保鞠圣躬徳惟均一式彰懿范推讲盛仪只答懿慈尽明王之要道诞敷徽命鼔百姓之欢心臣限守藩符不获躬诣阙廷无任抃蹈激切之至
　　贺册皇太妃表
　　伏承皇太妃诞膺徽册増奉隆名凡在迩遐孰不抃蹈中谢恭惟皇太妃陛下庆传贵绪瑞发灵源率嫔御以静柔奉苹蘩而蠲洁属真人之纉绍推盛典以褒崇懽动宫闱事光史册臣限拘藩守阻造阙廷无任抃蹈激切之至
　　进贡绫表
　　禹分九州均节诸侯之贡周建太府校登天下之财入之必以其时制则各从所有方帝仁之爱养滋物产于盛多追讲旧经毕修常献臣猥叨符守获奉嵗输敢陈在篚之仪以助充庭之实
　　贺兴龙节表
　　四序周而在朔方成一嵗之防二阳进以为临允叶大君之吉笃生真主奄有庶邦绍六帝之休光懽两宫之孝养车书所暨舞蹈攸均中谢恭惟皇帝陛下聪明日跻智勇天锡应千龄而出震操大器以乘干虎啸龙翔共覩圣人之作风行雷动坐跻万国之寜众贤济济以在朝至化新新而美俗三灵助顺六气荐和人情胥恱于讴歌天祜沓来于福禄将穷冬律俯属诞期载瞻虹渚之祥窃効封人之祝恭黙思道允懐上帝之心安乐延年永迈南山之夀
　　慰皇帝表
　　今月日神宗皇帝小祥者渭水衣冠想神明之如在石门霜露惊日月之难畱中谢恭惟大行帝泽被生民道跻旷古収成功于六闰垂鸿业于万年欲穷海上之山遽厌人间之世言未忘于在耳嵗已换于终星皇帝陛下孝极事亡念深率考尽忧勤而纉禹感冥漠以见尧维练服之将更结圣衷而永恋昊天罔极春露既濡虽哀不可忘顾奄经于时变而礼当有节庶下慰于人情臣限守藩符不获躬诣阙廷无任激切屏营之至
　　慰太皇太后表
　　日月变迁人神感恻中谢爱深母道惨结圣衷觊少顺于天时庶下安于人欲【阙】
　　贺玉玺表
　　大明当宁百辟造朝翼赭案以前登发金箱而跪进灵光焕燿虹气属天妙刻蜿蜒龙文照日作干安之乐奉天子之觞诞布宥恩敬谢宗庙庆流海宇驩动人神实旷古所未闻宜四方之来贺中谢窃以明徳在御嘉应并臻盖天将有示于人故地亦不爱其寳至神变化非意所知和气薫蒸为时而出惟珍符之肇见锡景命以来崇眷懐本自于帝心追琢疑非其世造学者之辨无以稽诸史玉人之巧莫能喻其工不必论前世之所遗要非偶圣人而不受恭惟皇帝陛下仁孝率考严恭事天朝廷治而庶官修隂阳和而五谷熟百神协相四表乂安宜保无疆之休以称甚盛之徳灵芝朱草非难致之物神鼎丹甑不足効其祥非假秘文孰昭休贶昔尧享封人之祝汉闻嵩岳之呼曽未若躬承受命之符永为守国之器圣作明述方启佑于千龄史书乐歌将有辞于万世
　　贺元符改元表
　　准勑自绍圣五年六月朔已后改为元符元年神休沓至昭示圣时嵗号更新钦承天意布宣万国鼔舞羣情中谢恭惟皇帝陛下一徳感通三灵眷佑诸福之应縁类而来明照下土则神光烛天泽润生民则甘露如雨欲付以享邦之庆又申之受命之符皆前世所罕闻不逾时而来上载诸简册播之声诗犹未足着无穷之传复何以表非常之贶大将诏世宜重纪元太史编年无愧祖宗之美明堂颁厯永同天地之期





</div>
    <div class="pagination">
<a href="乐静集_page3.html">上一页</a><a href="乐静集.html">1</a><a href="乐静集_page2.html">2</a><a href="乐静集_page3.html">3</a><span class="current-page">4</span><a href="乐静集_page5.html">5</a><a href="乐静集_page6.html">6</a><a href="乐静集_page7.html">7</a><a href="乐静集_page8.html">8</a><a href="乐静集_page9.html">9</a><a href="乐静集_page10.html">10</a><a href="乐静集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
