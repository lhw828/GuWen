<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 22 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 22 页/共 165 页</h1>
    <div class="content">　　钦定四库全书
　　文忠集卷二十四【省齐文藳二十四】
　　宋　周必大　撰
　　启
　　回郭贑州贺正启【乾道二年】
　　天行有信养生开辟而为春神聴无私正直靖共而获福岂谣颂已腾于四境而寿祺不介于三朝恭惟某官刚方足以发晋樽辨博足以重汉席仁心素着何待放邯郸之鸠智虑所加犹能覆荆州之雪一吹暖律尽涤冻涂萃众羙以在兹纷多祥其焉徃行陪剑履直上星辰某甫治书邮已勤驿使想东方之千骑目断班春被尺素于双鱼愧同畦夏
　　再任宫观谢宰执启
　　三年去国梦断朝参再命奉祠喜窥堂帖踪迹已沉于农亩姓名尚録于朝廷虽至防顽寕防荷戴伏念某禀资极陋殖学不丰本期久次于雠书敢望骤升于载笔冠沐猴于仗下实愧水官齿路马于君前常忧山野身非不遇心自弗安仰繄恤隐之施俯遂投闲之请年丰令暖无叹于饥寒日迈月征有惭于夙夜曾更时之未久而宠任之已加博矣惠施不忍偏悭于数子大哉钧播固应坱圠于无垠此盖伏遇某官鲁国儒真舜廷弼直提两地兵民之柄賛中天神圣之期三握髪以旁招毕来俊杰一秃翁而退处犹被防荣自怜流落之余倍感提撕之意某敢不内循尸素图称厐鸿司存雨露之边难追朝迹身在江湖之上但祝帝龄
　　答钱倅五月旦问启
　　风土记时甫应濯枝之雨礼经记喜来登黍之农观四序之无愆知贰车之有道恭惟某官履兹长夏介尔多祥忠恕所加縦重囚于牢户濡调不爽斩隂木于山虞即归象日之畿大启景风之赏亶惟公论寕独私诚某宻托防庥载逢谷旦莫缀贺賔之后每勤筦记之先其在感蔵靡容殚叙
　　回湖南提刑直阁王郎中彦洪启
　　资弭一方宠加八使进寓金闺之直实增玉节之华制命流传臣工耸动恭惟某官擅山甫将眀之羙兼翁归文武之才早列爽鸠横飞于朝右暂提虓虎直指于湘中殱彼渠魁屈其羣丑爵赏光于当世功名著于景钟徐国濯征已赖整师之皇父淮夷攸服行归淑问之臯陶某昕谒追班久陪歩武春铨较艺尝欵笑谈逮华翰之来临恍旧逰之似梦适闻褒诏倍激懽悰
　　答生日诗启
　　诵哀父母之诗每感左悬之日读寡兄弟之礼况当右拱之时曾未释于端忧敢与闻于賛喜伏蒙某官嘘枯意重潄润才清借仲尼仁者之褒发吉甫穆如之咏皇揆余于初度迄无内羙之可言武请受其卒章但有中心之永佩
　　与洪景卢启
　　谪堕亡何岂旧逰之敢记传闻有喜谓新将之当来念受防幸忝于为氓则维梓敢防于必敬辄理久焚之砚载通执讯之书恭惟某官德配渊骞文规姚姒草绍兴之诏家有其书起大雅之门今无此比自合径参于国秉胡为尚攷于民功千里倾风二年引领叔度之来何暮既腾襦袴之歌君严之行勿迟又冀事枢之执某侧闻斯语为酌其中柔此万邦少展甫申之惠间于两社即追季孟之踪既容陪凝香森防之笑谈复可乞賸馥残膏于造化悃悰所底英晤必孚
　　回新进士启　【孙逢辰　罗全畧　徐　彻陈　邦　陈梦才　刘　濬
　　李　克】
　　龙飞擢第凤诏除官亲防辉光士心慰惬于穆文眀之代有严俊造之科三嵗下诏则与郊见天地之理均万乗临轩则与册拜公孤之仪等况今皇帝垂唐虞之问咨实学而匪事虚文宜子大夫以晁董之才贡昌言而非徒干禄两相求而适值一被选则为荣某官天之降固殊学以为已尤至凡着在简编而甚富皆措诸事业而可行宜其出谷敏于迁乔取青易于拾芥俊杰出我门下岂惟座主之荣英雄入我彍中想见天顔之喜载仰儒先之蕴讵专科甲之求惟圣朝重此以求名世之英故志士假之而作致君之路尚摅贤业迄副乡评某僻处郊关猥勤鞭驭瞻泰定之字固应轻万户之侯味舂容之篇殆类鬻九戎之髢其为欣感未易敷陈
　　回郭县尉有凭启
　　伏承龙飞干五象近魁三声气相求将入风云之防衣冠不乏实增乡里之荣盖闻所难逢者兹谓昌期不可掩者其惟宿学故运有千龄之徯而金须百錬之精方武帝初年求贤良之奇士宜孔门髙弟在德行之巍科某官造道醇深绩文瓌丽仁先难而后获农力穑而有秋主司不能信人久乏昌黎之荐士天子自为座主适逢唐室之右文靡需南省之兰自折东堂之桂赋五色而遗矣初何病于李程读子虚而善之宜深嘉于司马已膺亲擢即庆超迁某特枉新篇曲敦旧契异时塲屋虽容扬粃之在前他日宦逰何害积薪之居上并陈善颂以答好谦
　　与钱吉州瑞英启
　　管库中都早识名郎之靣躬耕北陌将依贤牧之仁念睽违一纪之余乃庇覆二天之下逖闻犯軷逺剧摇旌恭惟某官德度粹温儒猷通敏既将相侯王之有种亦文章政事之传家缔睿主之深知畀价藩之重寄仁风扬婺预多必偃之民惠雨沾吴行广帡幪之润遂由熊轼归従鸡翘兹朝士之公言非邦人之谄语某迟闻新政快涤尘顔一薤置前岂敢助汉阳之治三篇转上或能兴益部之歌欣颂于中敷陈防既
　　戏答钱倅
　　某比贪求益辄复言诗辱诲答之勤渠省愚而愧恧恭惟甲族实冠圣朝系出真王世为右戚吴山裹绣帐何止于销金秦地吹箫斟何湏于低唱殊非笔误端是冩真既蒙叩鄙之言辄效解嘲之对
　　回添差通判赵朝议不韦启
　　视秩列卿自应典郡兴懐先垄力请监州虽有荣观苦无公事谅假颍川之轼以光京兆之阡恭惟某官才华贺白之俦德望闲平之亚飞腾久矣更歴三辅之元僚议论卓然常备十连之上介将受维城之寄暂荣展墓之归地置万家已验宏模于韩信木成连理即观瑞应于蔡邕某方治书邮先勤牋敬托治中之庇岂惟日见于老成従方外之逰尚冀时亲于益论
　　回李世南秀才【七月五日】
　　试倚马之言昔已披于巨轴赋髙轩之过今复诵于新篇愧无尺寸之长虚辱再三之贶身方抱拙何捷径之敢知分合投闲于提衡乎何与但珍琼玖永贲巾箱
　　回蔡吉州洸启【乾道三年】
　　河桥三嵗共聴朝鸡江国一麾行逢畵鹿念昔卜隣之好乃今托庇之阶其在懽悰岂同常品恭惟某官庆厯谏臣之后中兴廷尉之甥问学有承殆曾门之是似慈祥无害岂宅相之不如适丁重外之时遂作请先之计少勤敏政别奉除书歴帅守而造侍班盖圣朝之新制选循良而补乡阙亦神汉之旧规士无间言公有惬志某比縁簿剧稍缓驰词闻千骑之鼎来想前驰而梦去芳春纪孟和气应时愿于启处之间益以保绥之厚
　　答永丰魏宰希文启
　　命车三径谁頋陆沉占吏百函独勤泛爱拭病眸而快读积感臆以中蔵伏惟某官蕴拨烦理剧之才得学道爱人之防分竹符于炎峤尝布防纶执谷璧于江乡乃迂涂辙虽百里少卑于千里而近邦殊胜于逺邦与其国蕞尔而膺轓盖之名孰若县壮哉而享弦歌之乐况易流于声实谅滋速于褒嘉尚养頥龟用蕃晋马惟瞻期之至切非宣写之能周
　　除南剑答雷州萧守翚启【乾道四年】
　　投闲嵗久敢嗟太史之留起废防深辱在诸侯之选念戍期之尚逺通筦记以未遑岂谓执谦特形賛喜恭惟某官才猷天禀学问躬行早溥诩于声华骎发舒于事业羣公交荐多绩日宣岭海分麾籍甚桂林之伯云山动兴优哉桐栢之祠惟承宣之誉素髙且睿哲之知弥厚好无事职岂容逺慕于杜钦喜有良翰正恐近求于申伯行趋迅召立上要津某竦聴办严首图迋劳惟瞻祈之至切非颂述之能周
　　答郭尉有凭罗司户全畧启
　　六年退屏迹收供奉之班一命俯加名玷附庸之国虽上圣匿瑕之赐亦诸贤推毂之私恭惟某官厚德好谦懿文行逺笃嘘枯之雅意摛潄润之芳词何取陈人逺贻新语念放浪山林之久讵堪雍容轓盖之间矧四体可勤犹乏在前之知畧岂二毛已受敢思治郡之功名幸尚逺于戍期当徐伸于祠请仰酬嘉贶聊布忱言
　　谢生日诗词启
　　郑伯惊姜载感寤生之日僖公保鲁敢当纯嘏之词方一举足而懐罔极之悲乃九顿首而拜非常之惠假寿乡之新説奏文囿之奇才俭异【阙】型真获太牢之馈喻同稼穑正资一溉之功翰墨易殚感铭难既
　　答胡邦衡启【胡大书鲁太师乐为予生日寿乃用其启中语戏答】
　　言念生以敦牂首寕大有月惟夷则物岂无伤正尔待衰居然永感岂谓屈金殿论思之手挥玉堂劲健之毫比之衞贤者之官宠以鲁太师之乐秉籥翟而锡公爵虽不足以事王执同律以聴军声頋敢防于诏告仰承嘉命来贲孤踪其在感悰并需靣叙
　　答廖英州蘧启
　　引分投闲久安农畔叨防起废适在士乡既未临洗印之期难骤展事贤之礼音邮逺暨感臆中深恭惟某官夙蕴儒猷素隆士誉景行了翁之抗节服膺中立之存诚比佐藩条适逢防警缮甲兵具卒乗既坐絶于蔓滋出幕府持旌麾曾未移于桑防若时嘉绩方简睿衷竚颁一札之书进补九卿之缺某日迟取道首冀披风惟瞻遡之甚勤非指陈之可喻
　　回梁提刑竑甫启【十月】
　　问舍初年尚记尊史君之嘉惠躬耕末路喜闻新使者之先声谓因肆觐而必留故缓双缄而未遣逮兹拭目寕不噬脐恭惟提刑判院出相门而敦寒素之风富天分而励精勤之形于德业盖端良温厚而有余发以词章宜赡蔚瑰奇而絶拟允矣克全于众善胡为屡乞于外庸兹由江介之封早赐先公之履十城父老歌西平有子之诗八境山川留召伯甘棠之化姑慰戎昭之望更增台治之光何待政成即陪禁直某方乐扊扅之昼掩莫知英荡之宵驰未瞻负弩之驱已辱梦刀之庆感惭斯甚宣写奚周
　　回得解士人启
　　皎皎白驹而在彼空谷乆闻乡誉之髙呦呦鹿鸣而示我周行果预计偕之宠一传榜帖四协舆言恭惟解元先辈学通众説之郛文号诸儒之倡惟其负势莫当之勇是以收战必胜之功闾里叹咨亲交庆羡冠名南省继欧老之遗风策第太常合鹭洲之旧防士所望者君其勉旃某特枉长牋仰钦厚眷缀梁台之响幸目击于俊逰传汉殿之胪尚耳闻于吉语
　　谢生日诗启【乾道五年】
　　四五十而无闻焉方悲鲤馈九万里斯在下矣敢借鹏风惟古今善祷之非虚皆人士诚心之所寓俭勤化俗则介眉咏于豳风岂弟宜民则台背形于鲁颂岂伊大贶乃及小夫此盖某官仁惟好人喜故溢羙笃吹嘘之雅意贻比兴之新篇爱欲其生虽不称老彭之比寿胥与试愿同依尧舜之仁
　　回新进士启
　　伏以我后劳于求贤盖三举矣吾州慨然上对得五人焉继前辈起家之荣为后生稽古之劝举有惬志曾无间言窃惟致治之由用儒为急昔者三王而上确乎一道之承异端兴于七雄始缀甲兵而讥书策大乱极于五季专用鎗剑而鄙毛锥观歴年长短之不同则择术是非之可见今敌氛尚污于中土而重兵未彻于近边常情皆言用武之秋眀主独切右文之念思多士生此王国岂徒夸三年应诏之多有一德克享天心实欲冀异日行言之实使齐疆复归于鲁而晋盗悉奔乎秦儒效若斯武功何有孰仰当于睿意良有待于儒英恭惟某官躬迈徃之资擅博闻之誉以通经而拾地芥固所优为由举首而破天荒殆同创见况棣萼继登于虎榜而莱衣同拜于鲤庭家庆方来可验斯文之力邦荣有待竚恢所学之功某賛喜未遑驰辞先辱鹿鸣歌而杨侯举已预荣观龙标夺而卢肇归更逢盛事其为欣幸未易殚论
　　回江西任运使文荐启
　　上闽南之一节已彰昼锦之荣周江右之三台更示宵衣之眷既耸吏民之观聴益增轺传之光华恭惟某官德粹而庄学醇以博行已励亷清之立朝髙忠肃之声台省要官践扬殆遍漕刑剧寄绩效屡闻复睠旧防重肦新渥列郡熟知于威惠不令自行近班徯俟于英贤言归可待某一违和气六换严冬望孔翠于层霄笑驽骀于故歩尺书恳恳虽畴昔之仅通大贶谦谦愧今兹之倒置其为欣感未易敷云
　　贺钱守冬启
　　梅放栁舒乐土春回之有象炭轻衡仰眀时气运以无讹孰闿寿祉于一阳盍酌颂声于千里恭惟某官承家忠厚敷政仁眀久昭列宿之章洊洽介藩之誉袴襦腾颂视叔度以无慙黻冕为褒舍乔卿而奚称德逢道长福以类升某厠迹甿防倾心侯宅官僚交庆岂野服之敢参铅椠驰词尚诚心之少致
　　回太守贺正启【乾道六年】
　　东风冻解知和气之先春南国教眀谅嘉祥之棐笃恭惟某官敷施上泽安辑民生力行寛大之书蔼着中和之誉顺迎献嵗行趣朝元属雪户之惫居阻牙门之旅进首勤庆问良极感悰
　　又回万安谢令启
　　日防娵訾杓擕龙角蠢然品彚俱有向荣之心卓尔仁贤岂无锡善之福恭惟某官神眀所保年德又新奕世词章常梦生塘之草三年桃李重开满县之花行陪春见之庭入奉夜前之席某尚稽走庆先辱飞文属野性之多慵致报缄之稍缓其为愧感交剧衿膺
　　与广西经畧张徽猷启
　　茂实飞腾耳熟桂林之伯穷檐局趣梦逰訾氏之洲遥知五筦之兵民欣颂十连之师帅边疆清晏福祉绥将恭惟某官学殖崇髙智符亷正朅从别乗姓名已达于宸廷旋驾轺车风采遂倾于岭表开帅牙而即拜贴禁职以频迁讫共外庸方倚田侯之绩式是百辟即遄山甫之归某披雾尚賖倾风更切虽衡岳元回于乗雁而漓江不碍于双鱼惓惓之私喋喋奚既
　　答吉州新倅赵朝散壎启
　　侧聴诏除来参邦治风颿逺渉阻脩惟梓之恭骑吏鼎来先辱摘华之丽一谦过厚三复增慙恭惟某官庙琏凝姿涧松挺政术久髙于吴防典刑未替于洛京眷此庐陵雄于江介顔鲁公之鲠挺尚屈佐州向文简之才猷亦勤监郡虽小淹于遐武谅逺继于前模某従事无堪乞归甚切行同野老重咏海沂之功更徯召环敬酌齐人之水
　　除闽宪赴阙奏事与宰执启
　　坐废八年莫瞻上衮安居三径每荷大钧虽依归造化以甚勤而通彻姓名之无路忽叨进拟倍剧兢惭念扣阁以非遥愧达函之已后伏念某少而孤苦长则迂愚但信一心欲致身名之泰逮逢多难乃知骨相之屯得未足以偿亡誉不胜于积毁朅从幽屏痛悟昨非甘为灌园负耒之逰寕复结绶弹冠之望岂谓起之野服假以绣衣惟盛世难逢非不抱贫贱之耻惟轺车甚宠非不贪礼乐之华頋才谞之无堪且病衰之有素冐陈私悃洊凟公朝当文王之作兴适伊尹之自任有来多士共图王室之宁不使匹夫独隔圣人之泽遭逢若此进退何居恭惟某官皇极为心泰和斯世身兼九德不以尚人士挟寸长岂容在野善类闻风而望赐治功指日而格天如某者何足记怜亦叨收拭始逡廵以避盖自揣于非材今竭蹷而趋惧固违于成命倘得一登九级之陛退望三槐之庭虽汰斥随之而志愿偿矣天暑未艾岩瞻正崇冀加御于鼎珍以永隆于邦栋
　　除少蓬答史徽州俣启
　　持节分符已叨起废登瀛视草更许参华揣分量以无堪启缄縢而有腼此盖伏遇某官仁心念旧义概嘘枯曲怜流落之余每借防扬之助遂令新渥并及陈人载惟两郡之政声久在一时之课最民之攸暨恐非赐金加地之可酬王曰遄归窃意鸣玉朝天之甚迩倘寛汰斥尚幸瞻承兹粗答于多仪殊未殚于鄙志
　　答吉州太守吕治先大器启
　　昨审拜州旋闻开府俯稽众论固当陈何暮之谣久受一防又合致必恭之礼属疲精于道路加庀职于阙廷力有未遑心焉不置逮叠勤于翰墨几莫措于靣顔恭惟某官躬禀异材家传奥学分麾两郡课以最闻列属中台誉随日起眷东南之上郡实六一之故乡调守甚艰非公莫可销民愁叹将见古人之风戢吏矫防更观仁者之勇某虽未获依岂弟慈祥于里闬之内犹庶几诵中和宣布于搢绅之间尺牍所陈寸诚奚既
　　回宁国守姜待制启
　　遇双旌于吴郡仅容漫刺之通望千骑于昭亭未暇空函之达忽披荣问增愧懦恭惟某官望重簮绅眷深旒扆宜服四邻而熙载岂容一日而去朝适是名藩困于巨浸辍严徐之侍从倚召杜之蕃宣惠政甫施顾忧旋释双溪叠嶂亟赓谢守之诗四牡介圭行趣韩侯之觐某比自渔樵之侣来参鹓鹭之行念揣分以非宜方陈情而引去欲酬大贶莫措片言姑陈感激之私少答记存之厚
　　回李秀实发启
　　垂钓江湖久断修门之梦牵丝舘殿再追隽轨之逰逡巡何止于三辞荏苒已逾于半载推乡评而有自脩谢牍以未遑忽披执讯之书曲借过情之誉礼文倒置愧感中弸恭惟某官学造乎微才周于用治效早彰于四邑政声尤着于五州当马援据鞍之秋坚陶公运甓之志众期眀陟事乃暗投吏疑绛老之年晋卿有罪上读子虚之赋蜀监非人载惟贵齿之时仍在急贤之际朝冠暂挂未妨新组之颁塞马重来即庆旧氊之复愿究观頥之理亟承倾否之休
　　答巫枢宻谢复职启干【道七年】
　　上眷旧劳制如新渥冠六阁邃严之职遂二疎冲退之懐褒语一传舆言胥穆恭惟某官英规表世奥学迈伦用之则行殆侍従弼谐之徧歴已之无愠頋卷舒穷达以何心将观妙以怡神寕待年而佚老兹推郊赉载简宸规字西清虽未尽辅臣之宠数角巾东路固已追前辈之风流惟寿祉之方增谅防华之继至某未谐纳谒何敢占词荷谦德之有光饬诲存而先逮传子孙而荣沛郡逖瞻广德之垂车在机宻而归东平徒羡郑均之赐糓其为欣感交集襟悰
　　迁礼侍回外路启
　　贰图书之府久愧空餐聫笔槖之班更叨虚授自知过矣谁则使然此盖伏遇某官以扬贤为心推达人之志灵河滋液助成濡涸之功和气薰蒸隂假嘘枯之惠遂容蕞品亦玷髙门修谢牍以未遑辱华缄之先逮其为感愧岂易敷言
　　回李贤良垕启
　　君人者劳于求贤孰当眀防子大夫褎然为首独副详延富哉八千言甚伟之文应此七十载久虚之典冕旒动色韦布增光窃观圣朝最重制举艺祖当艰难创业之际已设三科仁宗享盛大持盈之期至颁十诏惟所询皆当世之要务故所得率一时之异人乃知用儒纳谏之极功岂以右武好文而殊辙天之未丧文不在兹恭惟某官博洽本于家传精勤充乎天性贤人事业罔不穷探流俗施为未尝肯顾积嵗心潜于载籍一朝名震于京师维昔眉山有如苏氏眀允抱才而不遇文忠励志以有成肆惟黄门亦绍素业谓古人不可作矣而今者曷其继之岂无他人适在同郡况尊公方正之学早为先达之所宗而难弟功名之心方勉后图而未艾猗中兴之盛际复嘉祐之遗风某托契颇深缔交恨晚讨论盛举幸预于司存胪句广廷复陪于山立曽未遑于展庆乃先辱于摛词惟欣感之交懐匪叙陈之可究
　　谢生日诗词启【乾道八年】
　　生我劬劳方切蓼莪之感锡公纯嘏过勤黄髪之祈髙谊重于山邱正声谐于金石穆清风之诵固知鸿笔之有余投眀月之珠所愧衰踪之弗称但深铭佩莫究叙陈
　　回添差整务通判郑通直着启
　　载颁诏墨参驾屏星议论声猷是焉倚重簿书期防非以烦公恭惟某官守道笃齐鲁之风穷经承汉唐之绪贯险夷于一节隆望实于二车肃肃斾旌寅饯未离于旧治纷纷吏懽迎已及于新疆少须坐席之温别奉细旃之问岂特两持金节荣践世官固应三接彤廷茂摅贤蕴某投闲于此依庇有初识士龙于云间竚争先睹陪司马于方外尚托后尘修庆问以未遑辱缄书之先逮其为欣悚交集襟悰
　　答丰城主簿全材启
　　唱第彤墀起家黄绶仕有近乡之便官无待次之淹喜动交逰光生里闬窃以文风之盛固在是邦家学之优独推甲族师友渊源之逺父兄诲诱之专居有实能殆无虚榜某官气由直养学以勤精禀温柔敦厚之资富羣怨兴观之识擅经魁者三世声誉卓然登科选者六人嵗时属耳发轫勾稽之职问津华要之途气彻斗牛难遏丰城之剑枳栖鸾凤竚旌仇览之贤某未暇驰词先勤飞翰索枯肠之易涸叹巨笔之难酬愧感交懐敷陈罔既
　　回吉州叶守程启
　　窃吹西昆亲庆虎符之出服勤南亩俶瞻熊轼之来风动棠阴春生梓里恭惟某官辅仁以义好学而文政事详眀本躬行于家法声华赫奕久独歩于仕途佐吴京则弹压之效隆镇楚防则循良之功着尚迂逸驾载莅剧州盖贡输狱讼之繁非防刃孰能济此矧疾疫旱荒之后惟福星可以庇之帝意则然诏除甚宠朝方信赏公且遄归某甫办尺书猥勤大贶索居无赖頋何幸于依刘静治有余谅不劳于舍盖忻愉之至敷述奚殚
　　除富沙答傅运使自得启【乾道九年】
　　鹢退飞者六正倦抟风龟左顾者三屡勤刻印戴上防之弥厚省愚分以何安属困乏【阙】未遑削牍乃屈乗轺之重先贻执讯之书大贶逆施感悰中积恭惟某官家声赫奕天韵髙眀文华足以穆皇猷智畧足以参国论问津锦帐将夕拜于琐闱迂辙绣衣聊昼行于闽部公既知人之情伪人亦稔公之声猷谅无刺举之劳坐奏澄清之最遂班迩列益告逺猷某久矣倾风行焉受察居闲従仕一生自笑于苦心多病非才二事恐烦于并案依归之至敷述奚殚
　　谢余监塲生日水晶环诗启
　　四十九年徃不可复方哦太白感秋之诗千二百嵗形未尝衰乃佩广成修身之喻礼将诚而两厚物与意以俱新坐我于水晶之宫已慙实恵报君以青玊之案更愧虚拘循雅眷以难防服嘉言而无斁
　　回众官生日诗启
　　倚蒲团而坐长夏昔迷自恣之途数圆蓍而感流年今学知非之歩猥勤髙谊特枉雄篇增风木之深悲重霜蓬之永慨千嵗而寿无害敢当黄髪之祈三叹而音有余徒味朱之羙其为感荷交集襟悰
　　文忠集卷二十四
　　钦定四库全书
　　文忠集卷二十五【省斋文藳二十五】
　　宋　周必大　撰
　　启
　　答陈赣州启【淳熈元年】
　　吴京结绶仅接歩趋闽峤分麾几相先后方叹追攀之无路孰云迋劳之有期望千骑而欣然拜双鱼而愧甚恭惟某官学穷百圣才冠诸公着在词章发雅颂典谟之秘形诸政术适刚方柔惠之中久振誉于従班洊宣劳于制阃虽名髙而忌者众頋望重则眷愈深宜晦朔之再更而珪符之三易十年生聚允赖于抚摩一道韬钤兼资于整暇谅兵民之胥悦即揆岳之迭居某去德终星倾心披雾得孟公之尺牍固窃荣观居太丘之邻城更依静治其为感幸岂易敷陈
</div>
    <div class="pagination">
<a href="文忠集（宋周必大）_page21.html">上一页</a><span>...</span><a href="文忠集（宋周必大）_page17.html">17</a><a href="文忠集（宋周必大）_page18.html">18</a><a href="文忠集（宋周必大）_page19.html">19</a><a href="文忠集（宋周必大）_page20.html">20</a><a href="文忠集（宋周必大）_page21.html">21</a><span class="current-page">22</span><a href="文忠集（宋周必大）_page23.html">23</a><a href="文忠集（宋周必大）_page24.html">24</a><a href="文忠集（宋周必大）_page25.html">25</a><a href="文忠集（宋周必大）_page26.html">26</a><a href="文忠集（宋周必大）_page27.html">27</a><span>...</span><a href="文忠集（宋周必大）_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
