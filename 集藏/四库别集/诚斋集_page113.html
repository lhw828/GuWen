<!DOCTYPE html>
<html>
<head>
    <meta charset="UTF-8">
    <title>诚斋集 - 第 113 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚斋集 - 第 113 页/共 120 页</h1>
    <div class="content">　　张泌
　　器宇粹和文辞工致与其弟涛俱有令名前軰比吴中二陆
　　李大性
　　四六诗句甚有律令
　　李大异
　　尝冠别头仕优进学作文下语凖柳仪曹
　　李大理
　　学问博洽吏事通明
　　曽三复
　　以文防第以防禔身作邑有声尽罢横敛梁牓
　　曽三聘
　　刻意文词雅善论事萧牓选人前西外宗学教授
　　徐彻
　　诗句明爽牋奏典重作邑爱民辨而不扰郑牓陞朝今知临江军清江县
　　赵彦恂
　　吏能精敏不择剧易戊辰王榜前知衡州今任宫观
　　王澬
　　治郡有闻恵而能办前知吉州正当强冦之锋脩城治兵防不敢近今任宫观
　　虞公亮
　　力学有文子弟之秀雍公之子尚淹下僚
　　陈谦
　　学问深醇文辞雄俊声冠两学陆沈下僚
　　李沐
　　大臣之子而绰有寒畯之操甲科之隽而益厉文辞之工
　　李耆俊
　　其进虽非科级其文尤工四六今知郴州
　　严昌裔
　　学甚正守甚坚盖尝师张魏公而友钦夫
　　陈字
　　事母至孝作郡甚办临事应变事集而民不扰
　　卢宜之
　　作文有古人闗键日进未巳至于吏能乃其余事
　　苏渭
　　通敏吏事最善四六任子之流所不易得
　　郑郧
　　持身甚防爱民甚力尝知南雄州保昌县殊有治行太守虐政一切更之民情翕然去思
　　赵善佐
　　为政和而有威治赋缓而能办章贡吏民无不安之
　　胡澥
　　名臣之子修防博习州里有闻能世其家今为抚州宜黄丞其父字邦衡
　　右凡六十人
　　淳熈乙巳诚斋为吏部郎中时王季海为丞相一日丞相问诚斋云宰相何最急先务诚斋答丞相云人才最急先务丞相云安得人才而用之诚斋取笔疏六十人以献随所记忆者书之退而各述其长上之丞相此巻是也藳藏于家杂然而书初无先后之序皆无优劣之意后四十八年绍定壬辰男长孺谨识












　　诚斋集巻一百十四
　　钦定四库全书
　　诚斋集巻一百十五
　　宋　杨万里　撰
　　诗话
　　句有偶似古人者亦有述之者杜子美武侯庙诗云映阶碧草自春色隔叶黄鹂空好音此何逊行孙氏陵云山莺空曙响陇月自秋晖也杜云薄云岩际宿孤月浪中翻此庾信白云岩际出初月波中上也出上二字胜矣隂铿云莺随入戸树花逐下山风杜云月明垂叶露云逐渡溪风又云水流行地日江入渡山云此一聨胜庾信云永韬三尺剑长卷一戎衣杜云风尘三尺剑社稷一戎衣亦胜庾矣南朝苏子卿梅诗云秪言花是雪不悟有香来介甫云遥知不是雪为有暗香来述者不及作者陆防云殷勤与解丁香结从放繁枝散诞春介甫云慇懃与解丁香结放出枝头自在春作者不及述者山谷集中有絶句云草色青青栁色黄桃花零乱杏花香春风不解吹愁去春日偏能惹恨长此唐人贾至诗也贾云桃花厯乱杏垂香不为吹愁惹梦长
　　东坡云春宵一刻值千金花有清香月有隂歌管楼台声寂寂秋千院落夜沉沉介甫云金炉香尽漏声残剪剪春风阵阵寒春色恼人眠不得月移花影上栏千二诗流丽相似然亦有甲乙
　　问君何事栖碧山笑而不答心自闲桃花流水杳然去别有天地非人间相随遥遥访赤城三十六曲水回萦一溪初入千花明万壑度尽松风声此李太白诗体也麒麟图画尽雁鸿紫极出入黄金印又白摧朽骨龙虎死黒入太隂雷雨垂指挥能事回天地训练强兵动鬼神又路经滟滪双蓬鬓天入沧浪一钓舟此杜子美诗体也明月易低人易散归来呼酒更重看又当其下笔风雨快笔所未到气已吞又醉中不觉度千山夜闻梅香失醉眠又李白画像西望太白横峨岷眼髙四海空无人大儿汾阳中令君小儿天台坐忘身平生不识髙将军手涴吾足乃敢嗔此东坡诗体也风光错综天经纬草木文章帝杼机又涧松无心古鬓鬛天球不瑑中粹温又呼儿不苏驴失脚犹恐醒来有新作此山谷体也
　　金针法云八句律诗落句要如山髙转石一去无回予以为不然诗已尽而味方永乃善之善也子美重阳诗云明年此防知谁健醉把茱茰子细防夏日李尚书期不赴云不是尚书期不顾山隂埜雪兴难乗诗有一句七言而三意者杜云对食暂餐还不能退之云欲去未到先思回有一句五言而二意者陈后山云更病可无醉犹寒己自知诗有句中无其辞而句外有其意者巷伯之诗苏公刺暴公之譛已而曰二人同行谁为此祸杜云遣人向市赊香秔唤妇出房亲自馔上言其力穷故曰赊下言其无使故曰亲又东归贫路自觉难欲别上马身无力上有相干之意而不言下有恋别之意而不忍又朋酒日饮防老夫今始知嘲其独遗已而不招也又夏日不赴而云野雪兴难乗此不言热而反言之也唐人云葛溪漫淬干将剑却是猿声断客肠又钓台如今只有垂纶者自是江鱼卖得钱唐人长门怨错把黄金买词赋相如自是薄情人崔道融云如今却羡相如富犹有人间四壁居
　　诗人惊人句杜山水障堂上不合生枫树怪底江山起烟雾又斫却月中桂清光应更多白乐天云遥怜天上桂华孤为问姮娥更有无月中应有闲田地何不中央种两株韩子苍衡岳图故人来自天柱峯手提石廪与祝融两地陂陀几百里安得置之行李中此亦是用东坡云我持此石归袖中有东海杜牧之云我欲东召龙伯翁上天揭取北斗柄蓬莱顶上斡海水水尽到底防海空【李贺云女娲链石补天处石破天惊逗秋雨】
　　褒颂功徳五言长韵律诗最要典雅重大如杜云鳯厯轩辕纪龙飞四十春八荒开夀域一气转洪钧又云碧瓦初寒外金茎一气旁山河持绣户日月近雕梁李义山云帝作黄金阙天开白玉京有人扶太极是夕降元精
　　七言功徳褒颂如少陵贾至诸人倡和早朝大明宫乃为典雅重大和此诗者岑参云花迎剑佩星初落柳拂旌旗露未干最佳
　　七言长韵古诗如杜少陵丹青引曹将军画马奉先县刘少府山水障歌等篇皆雄伟宏放不可捕捉学诗者于杜李苏黄诗中求此等类诵读沉酣深得其意味则落笔自絶矣
　　太史公曰国风好色而不淫小雅怨诽而不乱左氏传曰春秋之称微而显志而晦婉而成章尽而不污此诗与春秋纪事之妙也近世词人闲情之靡如伯有所赋赵氏所不得闻者有过之无不及焉是得为好色而不淫乎惟晏叔原云落花人独立微雨燕双飞可谓好色而不淫矣唐人长门怨云瑚枕上千行涙不是思君是恨君是得为怨诽而不乱乎惟刘长卿云月来深殿早春到后宫迟可谓怨诽而不乱矣近世陈尧咏李伯时画宁王进史图云汗简不知天上事至尊新纳夀王妃是得谓为微为晦为婉为不污乎惟李义山云侍宴归来宫漏永薛王沉醉夀王醒可谓微婉显晦尽不污矣
　　士大夫间有口传一二聨可喜而莫知其所本者如人情似纸番番薄世事如碁局局新又饱谙世事慵开眼防尽人情只防头又薄有田园归去好苦无官况莫来休又贺人休官重碧杯中天更大软红尘里梦初收竟不知何人诗也又有嘲巧宦而事反拙者当初只谓将勤补到底翻为防巧成此尤可笑
　　唐律七言八句一篇之中句句皆竒一句之中字字皆竒古今作者皆难之予尝与林谦之论此事谦之慨然曰但我軰诗集中不可不作数篇耳如杜九日诗老去悲秋强自寛兴来今日尽君欢不徒八句便字字对属又第一句顷刻变化才説悲秋忽又自寛以自对君自者我也羞将短髪还吹帽笑倩旁人为正冠将一事翻腾作一聨又孟嘉以落帽为风流少陵以不落帽为风流翻尽古人公案最为妙法蓝水逺从千涧落玉山髙并两峯寒诗人至此笔力多衰今方且雄杰挺防唤起一篇精神非笔力防山不至于此明年此防知谁健醉把茱茰仔细防则意味深长悠然无穷矣东坡煎茶诗云活水还将活火烹自临钓石取深清第二句七字而具五意水清一也深处清二也石下之水非有泥土三也石乃钓石非寻常之石四也东坡自汲非遣卒奴五也大瓢贮月归春瓮小杓分江入夜瓶其状水之清美极矣分江二字此尤难下雪乳已翻煎处脚松风仍作泻时声此倒语也尤为诗家妙法即少陵红稻啄余鹦鹉粒碧梧栖老鳯凰枝也枯肠未易经三椀卧聴山城长短更又翻却卢仝公案仝吃到七椀坡不禁三椀山城更漏无定长短二字有无穷之味
　　初学诗者须用古人好语或三字或两字如山谷猩猩毛笔平生防两屐身后五车书平生二字出论语身后二字晋张翰云使吾有身后名防两屐阮孚语五车书庄子言恵施此二句乃四处合来又春风春雨花经眼江北江南水拍天春风春雨江北江南诗家常用杜云且看欲尽花经眼退之云海气昏昏水拍天此以四字合三字入口便成诗句不生硬要诵诗之多择字之精始乎摘用久而自出肺腑纵横出没用亦可不用亦可诗家用古人语不用其意最为妙法如山谷猩猩毛笔是也猩猩喜着屐故用阮孚事其毛作笔可用抄书故用恵施事二事皆借人意以咏物初非猩猩毛笔事也左传云深山大泽实生龙蛇而山谷中秋月诗中云寒藤老木被光景深山大泽皆龙蛇
　　周礼考工记云车人盖圜以象天轸方以象地而山谷云丈夫毅天地盖轸
　　孟子云武成取二三策而山谷称东坡云平生五车书未味二三防
　　孔子老子相见倾盖邹阳云倾盖如故孙侔与东坡不相识以诗寄东坡云与君盖亦不须倾
　　刘寛为吏以蒲为鞭寛厚至矣东坡云有鞭不使安用蒲
　　杜诗云忽忆往时秋井塌古人白骨生苍苔如何不饮令心哀东坡诗云何须更待秋井塌见人白骨方衔杯此皆翻案法也予友人安福刘【阙】字景明重阳诗云不用茱茰仔细防管取明年各强健得此法也
　　五七字絶句最少而最难工作者亦难得四句全好者晩唐人与介甫最工于此者如李义山忧唐之衰云夕阳无限好只是近黄昏如青女素娥俱耐冷月中霜里鬭婵娟如芭蕉不展丁香结同向春风各自愁如莺花啼又笑毕竟是谁春唐人铜雀台云人生富贵须回首此地岂无歌舞来寄邉衣云寄到玉关应万里戍人犹在玉关西折杨柳云羗笛何须怨杨柳春光不度玉门关皆佳句如介甫云更无一片桃花在为问春归有底忙秪是虫声己无梦三更桐叶强知秋百啭黄鹂防不见海棠无数出墙头暗香一阵风吹起知有蔷薇涧底花不减唐人然鲜有四句全好者杜牧之云清江漾漾白鸥飞緑净春深好染衣南去北来人自老夕阳长送钓船归唐人云树头树尾觅残红一片西飞一片东自是桃花贪结子错教人恨五更风韩偓云昨夜三更雨临朝一阵寒蔷薇花在否侧卧卷帘防介甫云水际柴扉一半开小桥分路入青苔背人照影无穷柳隔屋吹香并是梅东坡云暮云收尽溢清寒银汉无声转玉盘此生此夜不长好明月明年何处防四句皆好矣五言长韵古诗云白乐天逰悟真寺一百韵真絶唱也五言古诗句雅淡而味深长者陶渊明柳子厚也如少陵羗村后山送内皆有一唱三叹之声
　　自隆兴以来以诗名者林谦之范至能陆务观尤延之萧东夫近时后进有张镃功父赵蕃昌父刘翰武子黄景説岩老徐似道渊子项安世平甫巩丰仲至姜防尧章徐贺恭仲汪经仲权前五人皆有诗集传世谦之常称重其友方翥次云诗云秋明河汉外月近斗牛旁延之有云去年江南荒趂逐过江北江北不可住江南归未得有寄友人云胸中襞积千般事到得相逄一语无又台州秩满而归云送客渐稀城渐逺归途应减两三程东夫饮酒云信脚到太古又登岳阳楼不作苍忙去真成浪荡逰三年夜郎客一柂洞庭秋得句鹭飞处防山天尽头犹嫌未竒絶更上岳阳楼又荒村三月不肉味并与茄倚阁休造物于人相补报问天赊得一山秋至能有云月从雪后皆竒夜天到梅邉有别春功父云断桥斜取路古寺未关门絶似晚唐人咏金林禽花云梨花风骨杏花妆黄蔷薇云已从槐借叶更胜菊为裳写物之工如此予归自金陵功父送末章云何时重来桂隐轩为我醉倒春风前防人唤作诗中仙防人唤作饮中仙此诗超然矣昌父云红叶连邨雨黄花独径秋诗穷真得瘦酒薄不禁愁武子云自锄明月种梅花又云吹入征鸿数字秋渊子云暖分煨芋火明借绩麻灯又客路二千年五十向人犹自説归畊平甫题钓台醉中偶尔闲伸脚便被刘郎卖作名恭仲云碎砍生柴烂煮诗又有姚宋佐辅一絶句云梅花得月太清生月到梅花月越明梅月萧踈两竒絶有人踏月绕花行僧显万亦能诗万松岭上一间屋老僧半间云半间须防云去作行雨回头方羡老僧闲又梅诗探支春色墙头朶阑入风光竹外梢又河横星斗三更后月过梧桐一丈髙又有厐石甫者使北过汴京云苍龙观阙东风外黄道星移北斗邉明月九衢平似水北人吹笛内门前吾族前軰讳存字正叟讳朴字元素讳杞字元卿讳辅世字昌英皆能诗元卿年十八第进士其叔正叟贺之云月中丹桂输先手镜里朱顔正后生吾乡民俗稻未熟摘而蒸之舂以为米其饭絶香元素有诗云和露摘残云浅碧带香炊出玉轻黄予先太中贫尝作小茆屋三间而未有门扉于元卿求一扉元卿以絶句送至云三间茅屋独家村风雨萧萧可断魂旧日相如犹有壁如今无壁更无门昌英有絶句云碧玉寒塘莹不流红渠影里立沙鸥便当不作南溪看当得西湖十里秋吾州诗人泸溪先生安福王民瞻名庭珪弱冠贡入京师太学已有诗名有絶句云江水磨铜镜面寒钓鱼人在蓼花湾回头贪防新月上不觉竹竿流下滩绍兴间奸相秦桧力主和戎之议乡先生胡邦衡名铨时为编脩官上书乞斩桧谪新州民瞻送行诗一封朝上九重关是日清都虎豹闲百辟动容观奏议防人回首愧朝班名髙北斗星辰上身落南州瘴海间不待百年公议定汉庭行召贾生还大厦元非一木支要将独力拄倾危痴儿不了公家事男子要为天下竒当日奸防皆胆落平生忠义只心知端能饱吃新州饭在处江山足防持有欧阳安永上飞语告之除名窜辰州至孝宗登极召为国子监簿以老请辞除直敷文阁宫观尤延之尝诵吴则礼诗华馆相望接使星长淮南北已休兵便须买酒催行乐更觅何时是太平满【阙】卖了洞庭柑雪色新裁白纻衫唤得吴姬同一醉春风相送过江南又枫叶芦花满钓船水风清处枕琴眠觉来笑却潇湘月却问青山觅酒钱
　　神宗徽猷阁成告庙祝文东坡当笔时黄鲁直张文潜晁无咎陈无己毕集观坡落笔云惟我神考如日在天外忽有白事者坡放笔而出诸人拟续下句皆莫测其意所向顷之坡入再落笔云虽光华无所不充而躔次必有所舍诸人大服
　　润州火爇尽室庐惟存李卫公塔米元章庵元章喜题塔云神防卫公塔天留米老庵有轻薄子于塔庵二字上添注爷娘二字元章见之大骂轻薄子再于塔庵二字下添注飒糟字盖元章母尝乳哺宫中故云糟字本出汉书霍去病传云鏖臯兰山下注云今谓糜烂为鏖糟轻薄子用糟字黏庵字盖今人读鏖为庵读糟为子甘切添注遂成七言两句云神防卫公爷塔飒天留米老嬢庵糟
　　乡先生刘尚书才卲字美中云刘弇伟明献南郊大礼赋首句云粤惟古初豺獭有祭以如许大南郊大礼祭天地祖宗而比之豺獭之祭此譬如千乗万骑羽猎长杨而于其间説鬭虾防
　　刘侍郎岑字季髙居建康中书舍人张孝祥字安国时为帅还往甚宻一日安国忽具衣冠造季髙季髙惊异未出先令人问盛服而来何故安国曰欲北面书法季髙不辞譲着道服而出安国则令人扶季髙纳再拜者再季髙亦不辞让安国请曰云云季髙荅曰云云大意令安国学李邕书昔徽宗尝问米某苏轼书何如对曰画黄庭坚书如何曰描卿书如何曰刷我髙宗初作黄字天下翕然学黄字后作米字天下翕然学米字最后作孙过庭字故我孝宗与今上皆作孙字
　　韩文云思元賔而不见见元賔之所与则如元賔焉此用石勒语王俊赠勒尘尾悬之壁间每瞻仰之云王公不得见见王公之玩好如见王公焉退之作河南少尹李素墓铭云髙其上而坎其中以为公之宫奈何乎公此用东方朔谏武帝近董偃云奈何乎陛下退之上宰相书云恤恤乎饭不得食寒不得衣此用左传语南蒯将叛邑人歌之曰恤恤乎湫乎悠乎又杜兼墓铭云事在于人日逺日忘此用晋书张骏语谓中原之于晋日逺日忘又平淮西碑自皇帝曰光顔汝为陈许帅曰重云云曰云云曰文通云云曰道古云云曰朔云云曰度惟汝予同汝遂相予此用舜典命九官文法也柳子厚答韦中书云云抑之欲其奥之欲其明疎之欲其通廉之欲其节激而发之欲其清固而存之欲其重此用周礼考工记函人句法云眡其钻空欲其惌也眡其里欲其易也眡其朕欲其直也櫜之欲其约也举而眡之欲其丰也衣之欲其无齘也
　　韩退之行箴云宜悔而休汝恶曷瘳宜休而晦汝善安在栁子厚忧箴云宜言不言不宜而烦宜退而勇不宜而恐二箴相似未知孰先为之者曽子固送王无咎字序云以顔子之所以为学者期乎已予之所望于补之也假借乎已而已矣岂予之所望于补之哉此用孟子句法千里而见王是予所欲也不遇故去岂予所欲哉而介甫送陈升之序云堪大臣之事可信而望者陈升之而已矣煦煦然仁而已矣孑孑然义而已矣非予所望于升之也子固送王希序介甫九曜阁记言洪抚两州山川之盛逰览之乐亦大畧相似未知孰先为之者李弥逊知吉州于州学立杨忠防公祠堂请刘尚书美中作祭文首句云隂虹吐气暂翳圜景斗于星中孤光耿耿洪河溃溢滔天横骛屹然中流观此底柱又云公人中之龙那肯屈节于虎狼又云欲赎忠防人百其身弥逺叹服不已不知其用太学生姚孝宁祭李清卿文首句云皇穹将倾天柱必折大地欲仆泰岳必蹶又云公人中龙肯臣虎兕又云彼据床上天子在下公抱帝躬嚼齿大骂公于是时眦裂髪立乾坤昼昏鬼神夜泣又云欲赎清卿人百其身万人何多一世犹轻又云吾将提长剑而登泰华决浮云而问苍天虽泣尽而继之以血安得吾清卿之复然盖清卿之父避乱至庐陵尝馆于美中之家故美中得此文予少时尝于刘彦纯家见其全篇今亡矣可惜庐陵村落地名何山有金地寺壁间有庐陵丞某人留题云今朝憇息来金地何日翺翔到木天观者叹其的对后美中再入馆职唱和云见説木天犹突兀暂时金地亦清闲是时南渡之后驻跸临安百司官寺未立暂寓一僧舍为秘书省而汴京本省犹未毁美中此聨朝士叹其亲切诗句故难用经语然善用者不胜其韵李师中云夜如何其斗欲落嵗云暮矣天无情又山如仁者静风似圣之清又诗成白也知无敌花落虞兮可奈何
　　诗有实字而善用之者以实为虚杜云弟子贫原宪诸生老伏防老字盖用赵充国请行上老之
　　有用文语为诗句者尤工杜云侍臣双宋玉战策两穣苴盖用如六五帝四三王
　　有用法家吏文语为诗句者所谓以俗为雅坡云避谤诗寻医畏病酒入务如前巻僧显万探支防入亦此类也
　　庾信月诗云渡河光不湿杜云入河蟾不没唐人云因过竹院逄僧话又得浮生半日闲坡云殷勤昨夜三更雨又得浮生半日凉杜梦李白云落月满屋梁犹疑照顔色山谷簟诗云落日映江波依稀比顔色退之云如何连晓语只是説家乡吕居仁云如何今夜雨只是滴芭蕉此皆用古人句律而不用其句意以故为新夺胎换骨杜蜀山水图云池水流中座岷山赴北堂白波吹粉壁青嶂挿雕梁此以画为真也防吉父云断崖韦偃树小雨郭煕山此以真为画也白乐天女道士诗云姑山半峯雪瑶水一枝莲此以花比美妇人也东坡海棠云朱唇得酒晕生脸翠袖巻纱红映肉此以美妇人比花也山谷酴醿云露湿何郎试汤饼日烘荀令炷炉香此以美丈夫比花也山谷此诗出竒古人所未有然亦有是用荷花似六郎之意
　　欧阳公作省试知举得东坡之文惊喜欲取为第一人又疑其是门人曽子固之文恐招物议抑为第二坡来谢欧阳问坡所作刑赏忠厚之至论有臯陶曰杀之三尧曰宥之三此见何书坡曰事在三国志孔融传注欧退而阅之无有他日再问坡坡云曹操灭袁绍以袁熈妻赐其子丕孔融曰昔武王伐纣以妲己赐周公操惊问何经见融曰以今日之事观之意其如此尧臯陶之事某亦意其如此欧退而大惊曰此人可谓善读书善用书他日文章必独步天下然予尝思之礼记云狱成有司吿于王王曰宥之有司曰在辟王又曰宥之有司又曰在辟三宥不对走出致刑于甸人坡虽用孔融意然亦用礼记故事其称三谓王三皆然安知此典故不出于尧　客有自秦少防来许见东坡坡问少防近有何诗句客举少游燕子楼新词云小楼连逺横空下临绣毂雕鞍骤坡笑曰又连逺又横空又绣毂又雕鞍又骤也劳攘轼亦有此词云燕子楼中佳人何在空锁楼中燕　东坡谈笑善谑过润州太守髙防以飨之饮散诸妓歌鲁直茶词云惟有一坏春草解留连佳客坡正色曰却留我吃草诸妓立东坡后慿东坡胡床者大笑絶倒胡床遂折东坡堕地賔主一笑而散见蜀人李珪説　东坡知徐州李定之子某过焉坡以过客故事宴之其人大喜以为坡敬爱之也因起而请求荐墨坡阳应曰诺久之闲谈坡忽问李相法谓面上人中长一寸者夀百年有是説否李曰未闻也坡曰果若人言彭祖好一个獃长汉李大惭而遁见王侨卿説　东坡尝宴客俳优者作技万方坡终不笑一优突出用棒痛打作技者曰内翰不笑汝犹称良优乎对曰非不笑也不笑所以深笑之也坡遂大笑盖优人用东坡王者不治夷狄论云非不治也以不治治之乃所以深治之也见子由五世孙奉新县尉懋説　予过金山见妙髙台上挂东坡像有坡亲笔自赞云目若新生之犊身如不系之舟试问平生功业黄州惠州崖州今集中无之　予昔为零陵丞尝肩舆过一野寺前壁间山谷亲笔一诗予小立肩舆诵之三过既归书之止记一聨云春将国艳薫花骨日借黄金镂水纹今集中亦无之
　　蔡攸幼慧其叔父卞荆公壻也卞擕攸见公一日公与客论及字説攸立其膝下回首问曰不知相公所觧之字为复是鲜苍颉字为复是觧李斯字公不能荅拊其顶曰你无良你无良见刘尚书美中説
　　东坡赤壁赋云扣舷而歌之歌曰云云客有吹洞箫者倚歌而和之其声呜呜然如怨如慕山谷为坡写此赋为图障云扣舷而歌曰又曰其声呜呜如怨如慕去之歌然三字觉神观精鋭孙仲益作上梁文云老蟾驾月上千岩紫翠之间一鸟呼风啸万木丹青之表周茂振曰既呼又啸易啸为响
　　退之盘谷序云妬宠而负恃张文潜云妬宠一字负恃两字非句律与下句云争妍而取怜不类既曰负又曰恃为复恃当作持
　　本朝制诰表启用四六自熙丰至今此文愈盛有一聨用两处古人全语而雅驯妥帖如已出者介甫贺册后妃表云关雎之求淑女无险陂私谒之心鸡鸣之思贤妃有警戒相成之道绍兴间刘美中除工部侍郎兼直学士院吉水丞龚尹字正子以启贺之云技巧工匠精其能自元成之间鲜能及号令文章焕可述虽书史所称何以加尹又上汤丞相启云生民以来未有盛于孔子天下之士岂复贤于周公后二语用韩退之上宰相书中书舍人张安国知抚州自抚移苏谢上表有云虽自西徂东周爰执事然以小易大是诚何心増虽然二字而两州东西小大乃甚的切王履道贺唐秘校及第启云得知千载上頼古书作吏一行便废此事前二语用渊明诗得知千载事上頼古人书剪去两字后二句用嵇康书一行作吏此事便废而皆倒易二字东坡荅士人启云愧无琴瑟防酒以乐我嘉宾所喜直谅多闻其古之益友此虽増损五六字而特圜美至翟公巽行麻制云古我先王惟图任旧人共政咸有一徳克左右厥辟宅师则前二语熟而后二语突兀矣四六有一聨而用四处古人语者张钦夫荅一教官启云识其大者岂诵説云乎哉何以吿之曰仁义而已矣四人语乃如一人语王履道行余深少宰制云仰惟前代守文为难相我受民非贤不乂其意亦贯绍兴间金人归我河南其贺表有湖山如旧之句又谢知宻州云賔出日于丽谯江山炳焕传夕于海峤皷角清闲谢赐笏带云草木何知被庆云之渥彩鱼虾至贱借沧海之崇光虽若可观终非其有汪彦章贺神降万嵗山表云恍若银山金成宫阙浩如玉海虹贯山川此皆典切而不浮孙仲益亦多此等语至橘林则浮靡而不典矣四六有作华润语而重大者最不可多得韩退之表云地弥天区界轶海外北岳医闾神鬼受职析木天街星宿清润曽子固云钩陈太微星纬咸若昆仑渤澥波澜不惊王履道行种师道麻制云封疆开昆仑积石之西威誉震大漠龙荒之北
　　四六有用古人全语而全不用其意者行苇之诗云仁及草木牛羊勿践履此盛世之事也又鸱鸮之诗云曰予未有室家风雨所漂揺谓防鸮之巢也王履道北人也靖康避乱迁谪在八桂思乡里坟墓作青词云万里丘坟草木牛羊之践履百年乡社室家风雨之飘揺有客在张钦夫坐上举介甫贺册后妃关雎鸡鸣之聨以为四六之妙者钦夫因举东坡贺册后表云上符天造日月为之光明下逮海隅夫妇无有愁叹笑曰此全不用古人一字而气象塞乎天地矣
　　施洪景伯贺表云宣王复文武之土可谓中兴齐人归郓讙之田不失旧物聨属工夫然去一境字便觉难读四六用古人语有用其一字之声而不用其字之形者书曰人惟求旧而介甫谢上表有云仁惟求旧义不遐遗乃易仁为人荘子曰副墨之子问之洛诵之孙副墨谓文墨之有副本洛诵谓洛人之善诵读者而介甫贺生皇子表之前一聨言成王文王子孙众多而继之以防惟皇帝陛下令徳光乎洛诵康功茂乎岐昌则以洛诵为成王矣盖成王名诵而卜洛故也此文人之舞文弄法者也
　　四六有截断古人语五字而补以一字如天成者有用古人语不易其字之形而易其意者汉书云在汉庭无出其右论语云与文子同升诸公而翟公巽贺蔡攸除少师启云朝廷无出其右父子同升诸公既截断其语而补以一字读者不觉其补而又易文子为父子子之字虽同而文子乃人名父子非人名也此巧之至也子牟身居江湖之上公冶长虽在缧絏之中而东坡谢罪表云身居江湖之上梦逰缧絏之中孟子云此之谓失其本心左传云吾必使汝罢于奔命翟公巽一年之中移作数郡太守谢表云忧患失其本心筋力罢于奔命亦此类也
　　四六作流丽语亦须典而不浮东坡谢知湖州表是也前中书舍人洪景卢知婺州召至郡下而从臣未有虚位者孝宗除为在京宫观兼侍读太府少卿张抑字子仪以启贺之云珍台闲馆冠臯伊之伦魁广厦细旃论唐虞之圣道前两句用扬雄赋全语后两句用王吉疏全语皆西汉文章也子仪昔举似予惊叹击节以为不减前軰未防景卢入翰林为学士适梁叔子丞相以病辞位　孝宗爱重之不欲聴其去累辞不得已拜大观文醴泉观使兼侍读景卢当笔麻制中全用此一聨是日朝士聴麻者皆称赏之不知其为子仪语也
　　四六有初语平平而去其一字精神百倍妙语超絶者介甫贺韩魏公致仕启云言天下之所未尝任大臣之所不敢其初句尾有言任二字而去之也
　　循王张俊妾封夫人中书舍人程子山行词以异姓王对如夫人朝士称之
　　靖康遣聂山割三镇与金人请和三镇之民不肯左衽羣起殴至死而朝廷或传其生词臣行加恩词云风寒易水知士去之不还日逺长安怪人来而未至汪伯彦黄潜善为相时太学之士陈东以上书诛既而我髙宗深悔之赠东谏议大夫而罢汪黄二相后赵鼎为相汪黄有启谢庙堂鄱阳熊彦时叔雅为赵客代赵荅启云一男子之上书彼将焉罪诸大夫曰可杀公亦何心靖康末二圣北狩皇属毕迁中原无主惟我髙宗皇帝在外独免时隆祐太后以书劝进有云献公之子九人惟重耳之独在汉家之阨十世宜光武之中兴此汪彦章词也建炎苖刘之祸未防复辟赦书云断鼇而立四极既成开辟之勲取日而授五龙复正神明之御此李汉老词也张邦昌既僭窃窜谪谢髙宗表有云孔子从佛肸之召盖欲兴周纪信乗汉王之车固将诳楚其党顔博文之词也邦昌初立时博文首上贺表云非汤武之干戈同尧舜之禅譲其反覆如此
</div>
    <div class="pagination">
<a href="诚斋集_page112.html">上一页</a><span>...</span><a href="诚斋集_page108.html">108</a><a href="诚斋集_page109.html">109</a><a href="诚斋集_page110.html">110</a><a href="诚斋集_page111.html">111</a><a href="诚斋集_page112.html">112</a><span class="current-page">113</span><a href="诚斋集_page114.html">114</a><a href="诚斋集_page115.html">115</a><a href="诚斋集_page116.html">116</a><a href="诚斋集_page117.html">117</a><a href="诚斋集_page118.html">118</a><span>...</span><a href="诚斋集_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
