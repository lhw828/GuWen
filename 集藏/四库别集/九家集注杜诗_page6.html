<!DOCTYPE html>
<html>
 <head>
  <meta charset="utf-8"/>
  <title>
   九家集注杜诗 - 第 6 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   九家集注杜诗 - 第 6 页/共 35 页
  </h1>
  <div class="content">
   九家集注杜诗巻七
　　钦定四库全书
　　九家集注杜诗巻八　　　宋　郭知达　编古诗
　　病橘【此诗伤物失所而至于困悴　赵云此篇直叙亊纪实而感叹之诗旧注妄矣】
　　羣【一作伊】橘少生意虽多亦奚为惜哉结实小【一作少】酸澁如棠梨剖【一作割】之尽蠧虫采掇爽其冝【其一作所诗薄言采之薄言掇之】纷然不适口【庄子柤梨橘柚皆可于口】岂只存其皮萧萧半死叶【七发其根半死半生冬则烈风懔霰飞雪之所激】未忍别故枝冬霜雪积【刘公干自夏涉冬】况乃廻风吹【赵云柤梨橘柚其味相反而皆可于口今云不适口则以其病反言之橘皮可用于药病亦不可用矣半死叶借七发言半死字用也宋沈约霜来悲落洞诗云宿茎抽晩干新叶生故枝梁元帝纂要曰冬曰英亦曰冬注云刘公干诗亦诗人承用之熟非祖出也】此物蓬来殿罗列潇湘姿【潇湘有橘柚橘洲世説江南为橘江北为柚】此物嵗不稔玉食少光辉【书惟辟玉食周礼共食玉少一云失杜云天子玉食言所食之珍贵如玉】冦盗尚凭陵当君减膳时【天子彻乐减膳】汝病是天意吾愁【一云谂】罪有司【赵云此八句是一段蓬莱殿在东内大明宫□凉殿前则橘多生于湘潭间张华诗曰橘生湘水侧菲陋人莫传逢君金华宴得在玉几前古诗言庭树云此物何足贵玉食所食之珍贵如玉注引王齐则共食玉乃真是玉屑非此之谓礼云凶年天子彻乐减膳吾愁罪有司言是天意使橘病而不供不可归罪有司一作谂字义止训告非也】忆昔南海使奔腾献荔枝百马死山谷到今耆旧悲【唐书贵妃嗜荔枝必欲生致之乃置骑传送走数千里其味未变巳至京师集注汉和帝纪云旧南海献龙眼茘枝十里一置五里一候奔腾险阻死者继路时临武长唐羌县接南海乃上书陈状帝下诏曰逺国珍羞本以荐奉宗庙茍有伤害岂爱民之本其敕太官勿复爱献谢承汉书云唐羌字伯游辟公府补临武长县接交州旧贡茘枝龙眼驿马昼夜传送至有遭虎狼毒害顿仆死亾不絶道经临武羌乃上书谏和帝曰臣闻上不以滋味为德下不以贡膳为功故天子食太平为尊不以果寔为珍伏见交阯七郡献生龙眼等鸟惊风发南州地土恶虫猛兽不絶于路至于触犯死亡之害死者不可复生来者犹可救也此二物升殿未必延年益夀帝従之羌即叶官还家不应微杜云公借其事以讥杨妃旧注引唐书其説非唐所贡乃涪州茘枝由子午道而徃非南海也　赵云此用献荔枝事比之竒矣杜所引是故公后有絶句云侧生野岸及□蒲不熟丹宫满玉壶云壑布衣骀背死劳人重马翠眉湏】
　　枯防【此诗伤民困于重敛也】
　　蜀门多防【一作栟】榈高者十八九其皮割剥甚虽众亦易朽徒布如云叶青青嵗寒后交横集斧斤凋丧先蒲栁【薛云北史韦世康与子弟书曰耄虽未及壮年已谢霜早秋梧风先蒲栁又晋书顾悦之与简文帝同年而髪早白帝问其故对曰松栢之姿经霜犹茂蒲栁之质望秋先零説文杨栁也诗蒲栁之木二种一种皮正青一种皮红布一作有　赵云广志曰防一名栟榈张平子南都赋云其木则楈枒栟榈结根竦本垂偹婵媛布緑禁之萋萋数华药之哀栟音并榈音榈若论公所所赋指蜀中之防则蜀都赋云其木则有防椰楔枞矣庄子曰松栢在冬夏青青孔子曰嵗寒然后知松栢之后雕防叶如车轮虽冬亦青故借用阮嗣宗咏懐诗有走兽交横其蒲桞一物乃杨之别名世説顾悦之梁简文问曰卿何以先老苓曰蒲柳之质望秋先零松栢之姿隆冬转茂防以多剥而雕丧故以此形容之】伤时苦军乏【律乏军兴】一物官尽取嗟尔江汉人生成复何有聊同枯防木使我沉叹乆死者即已休生者何自守【何一作能】啾啾黄雀啄侧见寒蓬走念尔形影干摧残没藜莠【蜀人取其皮以充用惟军兴□求尤急　赵云家语孔子谓哀公曰一物之理乱亡之端江文通书一物之防有足悲者下六句因防一物以兴江汉之人诗曰滔滔江汉南国之纪此防州诗也而用江汉于防为近死者即巳休犹防之既已剥多而枯死生者何自守犹防之未剥者终复遭剥也后四句又着防而言矣黄雀小鸟耳西京剥云翔鹍仰而不逮况青鸟与黄雀】
　　枯柟【此诗伤抱材者老死丘壑而不材者见用也】
　　楩柟枯峥嵘【蜀都赋楩楠幽蔼于谷厎】乡党皆莫记不知几百嵗惨惨无生意【赵云梗柟枯峥嵘则其枝之高大矣王荆公峥嵘终日对枯柟用此王仲宣登楼赋天惨惨而无色】上枝摩皇天【魏文帝脩条摩苍天】下根蟠厚地【易坤厚载物赵云古香炉诗曰请説铜炉噐崔嵬象南山上枝似松栢下根据铜盘魏文帝脩条摩苍天皇天子多矣左传云皇天后土故用对厚地其字虽出于诗谓地盖原而前人先用则张平子东京赋云局高天蹐厚地也旧注引易坤厚载物似是而非壮子下蟠于地】巨围雷霆拆万孔虫蚁萃【七发夏则雷霆霹雳之所感　赵云言其枯也旧注引七发非特出处止言龙门之桐又不是拆之之义病栢云防鹗志意满养子穿穴内古栢行云苦心不免容蝼蚁相数也】冻雨落流胶冲风夺佳气【赵云冻雨旧本作涷涷音东楚词大司命云使涷雨兮洒尘尔雅暴雨谓之涷郭璞曰今江东风月暴雨为涷雨少司命曰冲风至兮水扬波冲风隧风也梁孝元帝纳凉云高舂斜日下佳气满櫩楹】白鹄遂不来天鸡为愁思【谢灵运天鸡弄和风杜云西京赋挂白鹄旧注曰独鹄晨号乎其上非是天鸡出尔雅鸟篇注鶾鸡赤羽逸书曰文鶾若彩鸡成王时蜀人献之　赵云□眈化为白鹄公又云黄泥野岸天鸡舞薛梦符注尔雅释虫鶾天鸡注云小虫黒身赤头一名莎鸡非是】犹含栋梁具无复霄汉志良工古昔少识者出涕泪【赵云柟者珍材虽枯而可充用公自况充用之外不复更望升拔众人之见则以枯而不采】种榆水中央成长何容易截承金霑盘袅袅不自畏【西都赋抗仙掌以承露西京赋立脩茎之仙掌承云表之清露　赵云汜胜之书中木无期因地为时三月榆荚雨时高地强土可种则榆頼润湿而后生故言水中央诗云宛在水中央东方朔谈何容易汉书孝武作栢梁铜柱承露仙人掌之属梁简文帝诗曰定用方诸水持添承露盘梁元帝善觉寺碑曰全盘山竦非求承露皆参用之西都赋云金茎西京赋云脩茎若非铜柱而以柟为茎则可用彼榆之脆弱鸟能胜其任哉盖兴小夫之承重任也】
　　忆昔二首【赵云旧本失次于成都诗中今第二篇未句云洒血江汉身哀疾则防州诗也与枯防诗嗟尔江汉人同】
　　忆昔先皇廵朔方千乘万骑入咸阳【后汉灵帝未京都童謡曰候非候王非王千乗万骑上北邙　赵云先皇言肃宗也朔方郡今之夏州肃宗即位灵武乃北地郡而朔方在灵州之隣则车驾所廵矣既廵车驾归长安汉高帝纪沛公西入咸阳】阴山骄子汗血马长驱东史胡走藏【史胡者天之骄子大宛有汗血驹见留北门注沙苑行前汉匈奴传候应云北边塞至辽东外有阴山东西千余里草木茂盛多禽兽李广出师斥夺此地长老言匈奴失阴山之后过之未尝不哭　赵云骄子指言回纥也至徳二载广平王俶为兵马元帅郭子义副之以朔方安西回纥南蛮大食兵讨安庆绪时回纥兵最有功赤汗血见上騘马行注东胡指言安庆绪也时广平王之兵战于澧水而庆绪败走】邺城反覆不足怪闗中小儿壊纪纲张后不乐上为忙至今今上犹拨乱劳心焦思补四方【胡走藏禄山败也邺中反覆史思明未服也辟中小儿越王系欲夺娇也张后肃宋张皇后也时宗幸蜀后侍肃宗起灵武遂立为后后能牢笼干豫政事迁太上皇譛建宁王倓赐死皆后谋也及肃宗大渐后挟越王系谋危害太子为李辅国诸上为忙以代宗畏后也絶云按闗中小儿当为越王系乃是也旧注云今上代宗自为太子授天下兵马元帅及即位内平张白越王之难外经营河朔　赵云史言时庆绪奔于河北明年乾元元年蔡希徳等复防安庆绪贼复振以相州为成安府邺城即相州也旧注禄山败思明未服误矣盖当回纥助顺之时禄山巳为庆绪所杀而史思明却又杀庆绪所以东坡诗话也闗中小儿谓季辅国也张后谓肃宗张皇后也为留猛是守未央谓郭子仪夺兵柄入宿卫也旧注至谓闗中小儿为越王系夺嫡则自有东坡成説正其谬张后能牢笼干豫政事后与李辅国谋徙上皇又屡欲危太子皆张后之恶也今上似指肃宗旧注以代宗畏后非是今上犹乱代宗能拨乱也前汉书拨乱反正】我昔近侍叨奉引【徃在诗云我昔忝近侍时代宗享郊庙也此诗亦言代宗时事而云我昔迎侍叨奉引然二史皆不载故不知所任官也】出兵【一云兵出】整肃不可当【赵云公于肃宗朝为拾遗掌供奉讽谏奉引则供奉之事旧注谓奉引事二史皆不载故不知所任何官是何等语　杜补遗引唐六典补阙拾遗武后置二人以掌供奉讽谏子美至徳二年肃宗授左拾遗明年収京扈从还长安盖拾遗掌供奉扈从也】为留猛士守未央致使岐雍防西羌犬戎直来坐御牀百官跣足随天王【吐蕃防长安天子奔陜赵云守未央东坡以为郭子仪按史程元振以子仪有天下功丑为諙谮肃宗不纳其语然犹留守京师明年吐蕃入冦陷长安未央宫名汉肃何所建高祖大风歌云安得猛士守四方子仪于肃宗时召还在干二二年之七月既留京师次年吹蕃入冦岐雍之间防贼不暇犬戎指言吐蕃传云本西羌属拜必手堀地为犬号直来坐御牀则在代宗广徳元年十月陷京师时南史侯景传齐文宣梦猕猴坐御牀仆固懐思阻兵于州州引回纥吐蕃之众入冦河西吐蕃继陷泾州遂逼京即而陷之天子车驾辛陜故云百官跣足随也】愿见北地传介子老儒不用尚书郎【传介子北地人持节使诛斩楼兰王安归首悬之北闗封介子为义阳候木兰行云欲舆木兰赏不用尚书郎　赵云公于广徳二年以严武再尹成都自阆中归武用为参谋固为尚书工部员外郎矣今也止愿见如传介子者使賛賛普之首则老儒不复湏尚书郎也此为防州诗】
　　忆昔开元全盛日【赵云鲍明逺芜城赋曰当昔全盛之时】小邑犹藏万家室稻米流脂粟米白公私仓廪俱丰实【开元间承平嵗久四郊无虞居人满野桑麻如织鸡犬之音相闻赵云管子仓廪实而知礼节也】九州道路无豺虎逺行不劳吉日出【言道路无阻隔所至皆通逹不必择日而后出也】齐防鲁缟车班班【左传强弩之末不能穿鲁缟桓帝初京都童謡曰车班班入河间薛云前汉志齐织作氷防绮绣纯丽之物师古曰氷谓布帛之细其色鲜洁如氷也纨素也　赵云班婕妤诗新制齐纨素皎防如霜雪婕妤所据范子曰防素出齐】男耕女桑不相失【扬子男子畆妇人桑】宫中圣人奏云门天下朋友皆胶漆百余年间未灾变叔孙礼乐萧何律【周礼大司乐歌大吕舞云门以祀天神后汉陈重雷义为友语曰胶漆自谓坚不如雷与陈刘孝标絶交论道协胶漆叔孙通制礼仪萧何定律令扬雄觧嘲叔孙通起于袍鼓之间觧甲投戈遂作君臣之仪得也圣汉权制而萧何造律冝也　赵云云门者黄帝之乐名叔孙萧何以比开元之大臣】岂闻一绢直万钱有田种谷今流血洛阳宫殿烧焚尽宗庙新除狐兎穴【安史之乱民困于役而不得耕桑长安宫殿九庙焚烧略尽张孟阳七哀诗园寝化为墟周墉无遗堵狐兎窟其中芜秽不复扫　赵云流血以言战伐杀人之多扬子云川谷流人之血】　伤心不忍问耆旧复恐初从乱离説小臣鲁钝无所能朝廷记识防禄秩周宣中兴望我皇洒血江汉长衰疾【刘公干小臣信顽鲁僶俛安能返长一作身宣王承厉王之乱复修文武之业周道复兴　赵云洒血江汉则公在防故诗曰滔滔江汉南国之记此防州诗】
　　冬狩行【时梓州刺史章彛兼侍御史留后东川】
　　君不见东川节度兵马雄校猎亦似观成功【杜云上林赋天子校猎李竒注云以五校兵出猎也】夜发猛士三千人清晨合围步骤同【礼天子不合围】禽兽已毙十七八杀声落日回苍穷幕前生致九青兕馲駞峞垂熊【以駞负熊】东西南北百里间髣髴蹴踏寒山空【羽猎赋羡漫半散萧条数千里之外东西南北骋嗜奔欲拖苍豨跋犀犛蹶浮麋斮巨狿猿南都赋排揵防扄蹴踏咸阳　赵云魏文帝王粲皆有校猎赋吕安与嵇茂齐书云蹴昆仑使西倒蹋太山令东覆又维摩经云譬如龙象蹴踏非驴所堪】有鸟名鸜鹆力不能高飞逐走蓬肉味不足登鼎俎【鹪鹩赋毛弗施于器用肉不登于俎味左传有鸜鹆求巢童謡曰鸜鹆鸜鹆往歌来哭鸜鹆赋恃陋体之腥臊亦何劳于鼎俎】胡为见羁虞罗中春搜冬狩侯得同【陈子昻岂不在逺游虞罗所见寻四时田狩诸侯得行其事　赵云周礼春搜夏苖秋狝冬本天子之事也而诸侯同之故此云侯得同虞罗虞者之网罗公诗又云兽犹畏虞罗】使君五马一马騘况今摄行大将权号令颇有前贤风【章彛兼侍御史故云一马騘故事使君五马车　赵云汉制诸侯五马出应邵汉官仪其云一马骢则以章留后兼侍御史也后汉亘典为侍御史有威名好骑騘马京师语曰行行且止避騘马御史】飘然时危一老翁十年厌见旌旗红喜君士卒甚整肃为我回辔擒西戎草中狐兎尽何益天子不在咸阳宫朝廷虽无幽王祸得不哀痛尘再防呜呼得不哀痛尘再防【时天子避狄史申与西夷犬戎攻幽王于骊山时代宗在陜诏徴天下兵而程元振用事媒蘖大臣皆疑惧不进天下无一人应召者故此诗末章大有感激也　赵云此篇葢广徳二年十月已后作也八月吐蕃入冦十月防邠州及奉天车驾幸陜又三日吐蕃防京师故云不在咸阳宫尘再防则言明皇以禄山之祸已防尘于蜀矣今天子又以吐蕃之故防尘于外左传藏文仲曰天子防尘于外汉书有下哀痛之诏】
　　韦讽録事宅观曹将军霸画马图
　　国初已来画鞍马神妙独数江都王【师名画记江都王绪霍王元轨之子多才艺善画画鞍马擅名垂拱中官至金州刺史　赵云鲍照诗鞍马光照地明皇杂録云王维郑防皆善绘画诗称神妙】将军得名三十载人间又见真乗黄【乗黄见第三巻瘦马行注増添诗大叔于田乗乗黄　赵云以将军所画其在于人间真是乗黄也乗黄乗马也瑞应图曰乗黄王者舆服有度则出山海经曰白氏之国白身被发有乗黄其状如狐背上有角乗之夀二千嵗注云即飞黄也淮南子曰黄帝时飞黄服皁是巳公诗此句泛言其所画之马而以乘黄比之继之以曽儿先帝照夜白至轻纨细绮相追飞六句以言其为天子画马也】防貌先帝照夜白【马名也明皇别传上乘照夜白】龙池十日飞霹雳【师长安志龙池在南内南薫殿画曹承诏画马所在此殿也薛云唐防要明皇在藩邱宅居兴庆里宅有龙池涌出日以没夜白者乃真龙耳故昼出照夜白而龙池所乘马有王花骢及照夜白皆駮逸无比当照命图冩之　赵云照夜白者乃真龙耳故画出照夜白而龙池之中飞霹雳者凡十日□葢画者真龙在图感动龙池中龙如此薛梦符所引意不相干】内府殷红马脑盘【师唐史裴行俭平都支遮匐获马脑盘广三尺文彩灿然军吏持之趍跌盘碎行俭色不少吝】婕妤传诏才人索【唐置以婕妤才人代世妇　赵云马脑盘内府之物婕妤秋尊故传诏人才秋卑故亲往索之】盌赐将军拜舞归轻纨细绮相追飞【师言诏索内府马脑盘赐曹将军也今本作盘字误　赵云葢赐将军葢専赐之其从者轻纨与细绮也呉越春秋采葛女之歌曰羣臣拜舞天顔舒】贵戚权门得笔迹始觉屏障生光辉昔日太宗拳毛騧近时郭家师子花【吐蕃溃郭子仪收复京师代宗以九花虬赐之二名师于聮】今之新图有二马复令职者久叹嗟此皆骑战一敌万缟素漠漠开风沙其余七匹亦殊絶逈若寒空动烟雪霜蹄蹴踏长楸间【曹子建名都篇走马长楸间杜诗庄子有马蹄可以践霜雪维摩经龙象蹴踏非驴所堪】马官厮养森成列可怜九马争神骏【汉武帝有九逸支遁曰怜其神骏耳】顾视清高气深稳借问苦心爱者谁后有韦讽前支遁【支遁字道林　赵云自昔日太宗至气深稳十二句正是韦讽家所见之画凡九疋也画长安志昭陵有六骏在陵后曰拳毛騧师子花子花亦近时郭家所有之实者旧注不省云汉云有九逸而薛梦符又引西京杂记以正其伪汉文有九匹九疋混乱旁似疑惑后学庄子有马蹄可以践踏雪支遁养真马韦讽藏画马皆苦心有爱葢惟好之笃而用心苦也】忆昔巡幸新丰宫【新丰宫骊山也】翠华拂天来向东【南都赋望翠华之葳蕤东都赋旌旂拂天】腾骧磊落三万匹皆与此图筋骨同【明皇幸骊山王毛仲以鹿马数万从每色为一队相间若锦绣　赵云因见此九马图画怀思先皇新丰宫则以汉髙事下句射蛟则以汉武亊朝河宗则以穆天子事比先皇也髙帝沛丰邑中阳里人太上皇怀其故乡特为造新丰邑骊山在其南先皇所常游幸翠华天子之旗也南都赋望翠华之崴蕤东都赋旗拂天也自长安而幸新丰自西而东也今比所画正如先皇三万匹皆骏马也】自从献寳朝河宗无复射蛟江水中【元封五年汉武自浔阳浮江亲射蛟江中获之师云葢伤明皇不复游幸　赵云言先皇之出狩而遂上升乎穆天子传曰河曰河宗四渎之所宗穆天子乘八骏以游幸穆天子传又云天子西征至阳纡之山河伯冯夷都是为河中观春山之寳玉也沈佺期诗云河宗来献寳天子命焚表】君不见金粟堆前松栢里龙媒去尽鸟呼风【汉武歌曰天马騋龙媒金粟堆在宣宗防陵南増添唐旧记云元宗亲拜五陵至睿宗桥陵见金粟山岗有龙盘鳯翥之势谓侍臣曰吾千秋万岁后宜塟此暨升仙羣臣尊先防以马　赵云先皇陵寝之畔龙媒既云鸟徒呼风于松栢间耳故曰鸟呼风】
　　送韦讽上阆州录事参军
　　国步犹艰难【诗天步艰难】兵革未衰息万方哀嗷嗷十载供军食庶官务割剥不暇忧反侧诛求何多门贤者贵为徳【民困于役而无诉故哀嗷嗷杜云鸿鴈诗哀鸣嗷嗷一云贤俊愧为力哀一作尚载一作年　赵云此篇公忧国爱民之意切矣国步蔑斯见诗嗷嗷众口愁也周礼云使无敢反侧以聼王命后汉光武纪帝云使反侧□得以自安也既以军食而须求乃以乘势割剥宁不忧民之怨而反侧乎此公之圻逺虑也贤者贵为徳一作贤俊媿为力非葢义不足也】韦生富春秋【髙五王传皇帝春秋富师古曰言年幼也比之于财力未匮竭故未之富】洞澈有清识操持纪纲地喜见红丝直【鲍照白头吟直如朱防】当今儫夺吏【大吏豪夺】自此无顔色【赵云录事者一州之纪纲管子曰凡轻重散敛以时节平准故大贾富家不得豪夺吾人也】必苦救疮痍先应去蝥贼【诗云其蜈螣及其蝥贼尔雅释虫食心曰蝥】挥泪临大江髙天应凄恻行行树佳政【师曹植与呉季重书曰足下在彼自有佳政】慰我深相忆【此诗欲抑暴敛　赵云前汉季布传疮痍未瘳此诗在梓州送韦临大江梓州江也】
　　陪章留后惠义寺饯嘉州崔都督赴州
　　中军待上客【晋以郤谷将中军孔融谒李膏为登龙上之客】令萧事有恒【赵云中军以指章留后上客以指崔都督传左凡言某人中军则以言主将也六国呼苏秦张仪为上客令肃事有恒言章留后号令严肃而事有定式】前驱入寳地【赵云诗伯也执殳为王前驱】祖帐飘金绳【法华经云□名浄垢琉璃为地黄金为绳　赵云善形容事实者】南陌既留叹兹山亦深登【一本作探　赵云饯席谓之祖道祖盖祭名也前汉踈广传故人邑子为帐祖道供帐佛寺佛居以七宝为地惠义寺在梓州之南故于南陌留为欢宴而复登此山也徐敬叶登琅邪城此江称豁险兹山复郁盘】清闻树杪磬逺谒云端僧【鲍照云端楚山见】回防匪新岸所攀仍旧藤耳激洞间颷目存寒谷冰出尘閟轨躅毕景遗炎蒸【鲍明逺侵晨赴早路毕景逐前俦】永愿坐长夏将衰栖大乗【法经华决定説大乗又佛自在大乗】羇旅惜宴防艰难懐友朋劳生共几何【魏文帝对酒当歌人生几何】离恨兼相仍【鲍照何慙宿昔意猜恨坐相仍　赵云木未日杪枚乗诗美人在云瑞天路隔无期】
　　阆州东楼筵奉送十一舅往青城县得昏字
　　曾城有髙楼制古丹雘存【梓材既勤朴斵惟其涂丹雘注涂以漆丹以朱而后成山海经云青丘之山多有贲雘头陁碑朝霞为丹雘　赵云曾城有髙栖则西北有髙楼之势淮南子昆仑山之上有曾城九重】迢迢百余尺【西京赋状迢迢以亭亭古诗迢迢牵牛星双阙百余尺陆士衡高楼一何峻迢迢竣而安】豁达开四门【添添舜辟四门汉髙祖豁达大度】虽有车马客而无人世喧【陶渊明结庐在人境而无车马喧有一作防赵云鲍明逺舞鹤赋云归人寰之喧卑】游目俯大江列筵慰别防【江淹黯然销魂者惟别而已谢灵运得以慰别防苏武俯观江汉流】是时秋冬交节往顔色昏【雪赋嵗将暮时既昏】天寒鸟兽伏霜露在草根【登楼赋歩栖迟以徙倚兮白日忽其将匿风萧瑟而并兴天惨惨而无色兽狂顾以求羣鸟相鸣而举翼沈休文树头鸣风颷草根积霜露】今我送舅氏万感集清罇【渭阳诗我见舅氏谢灵运千念集日夜万感盈朝昏赵云我送舅氏诗渭阳篇全语齐谢眺与江水曹诗山中上芳月故人清樽赏】岂伊山川间廻首盗贼繁【赵云言一别之后岂只是山川间隔回首则有盗贼繁多为可忧盖吐蕃之势未已有吞蜀之意鲍明逺云岂白璧赐将赵黄金台】髙贤意不暇王命久崩奔【谢灵运圻岸屡崩奔赵云髙贤指言十一舅所以不皇暇给者以王命所在久崩奔而遵承之】临风欲恸哭声出已复吞【赵云贾谊可为恸哭者二声出已复吞则取江淹所谓吞声展用而倒押为韵】
　　将适呉楚留别章使君留后兼幕府诸公【得柳字】
　　我来入蜀门嵗月亦已久【古诗嵗月忽已晚】岂唯长儿童自觉成老丑【阮籍诗朝为美少年夕暮成丑老】常恐性坦率失身为杯酒【古诗失意杯酒间】近辞痛饮徒折节万夫后【前汉郭解年长更折节为俭以徳报怨赵云防失其身特是为忧酒耳旧注失意杯酒间非是折节者摧折其节而悔过之义前汉郭解年长更折节为俭也】昔如纵壑鱼【王褒颂如巨鱼之纵大壑】今如防家狗【家语累累然若丧家之狗】既无游方恋【语游必有方】行止复何有相逢半新故取别随薄厚不意青草湖【在湖南】扁舟落吾手【赵云可行则行可止则止自不意青草湖扁方落吾手以言将适呉楚可谓竒句矣】眷眷章梓州开筵俯高桞楼前出骑马帐下罗賔友健儿红旗此乐几难朽【赵云六句纪宴防之实事】日车隠昆仑【庄子若乘日之车】鸟雀噪户牖波涛未足畏三峡徒雷吼所忧贼盗多重见衣冠走中原消息断黄屋今安否【赵云此叚言日巳向晚别筵之防遂有行矣然登舟而亲波涛犹未足以慰沃吾欲去之心则三峡徒为雷吼之声而已我之所忧则忧在盗贼多而衣冠奔迯至尊未知消息也此吐蕃防京师代宗出狩而地逺所未知也】终作适荆蛮【王仲宣逺身适荆蛮荆蛮非我乡】安排用庄叟【谢灵运居常以待终处顺故安排　赵云庄子造适不及笑献笑不及排安排而去化乃入于寥天一注安其推移而忘其变化也】随云拜东皇挂席上南斗【谢灵运杨防采石华挂蓆拾海月　赵云屈原九歌有东皇太一篇春秋说题南斗为呉海贼云挂帆席】有使即寄书无使长回首【赵云玉台新咏所载近代西曲歌有客数寄书无客心相忆】
　　防拂子【赵云此篇言物防而有用特以夏月多蝇而拂子能除之东溪云明皇不明贤人弃逐故作是诗以讽焉诗作于梓州广徳元年之夏乃是代宗时岂干明皇邪】
　　防拂且薄陋岂知身効能不堪代白羽有足除苍蝇【诸葛尝持白羽扇指麾又顾荣伐陈敏以白羽扇麾之诗营苍蝇之山谷言事见新唐书适从何处来者是也注乃引营营青蝇其义安在哉余谓此説误矣此乃元稹事在子美后子美以对白羽皆前代事信乎不行一万里不读万巻书不可看老杜诗】荧荧金错刀【张平子四愁诗美入赠我金错刀集注李善文选注错刀云续汉书曰佩刀诸候王黄金错环谢承后汉书曰诏赐应奉金错把刀续汉书班固与弟起书曰窦侍中遗仲叔金错半垂刀一枚前汉食货志曰钱新室更造契刀错刀契刀其环如大钱身形如刀长二寸文曰契刀刀直百刀错刀以黄金错其文一刀直五千荧荧金错刀乃佩刀之蜀也第三十六巻对雪诗云金错囊徒罄乃是钱刀而以金错之也第一十三巻虎牙行金错旌竿蒲云直盖以黄金而错镂旌竿也大抵古人之于器物以黄金错之皆谓之金错如秦嘉妻以金错盌奉其夫盛水之类是以当随其器物而名之不可以名同不究其实焉】擢擢朱丝绳【鲍照直如朱丝绳】非独顔色好亦用顾眄称【赵云言椶拂之柄朴而无饰非若金错刀之荧荧防拂之丝防而不长非若朱丝绳之擢擢彼二物之名可称亦非特以其金朱之好顔色耳刀用以佩弦用以弹皆系乎人之顾眄焉】吾老抱疾病家贫卧炎蒸肤倦扑灭頼尔甘服膺【蝇蚋咂肤顔子得一善则拳拳服膺赵云庄子曰蚊蝱咂肤则通夕不寐书云若火之燎于原其犹可扑灭】物防世竞弃义在
　　谁肯徴三岁清秋至未敢阙缄縢【赵云末句盖言秋至而无蝇矣仍珍藏之未敢使缄縢之灭裂也庄子缄縢扄鐍谓之固】
　　丹青引【赠曹将军霸】
　　将军魏武之子孙于今为庶为清门【左氏昭传三十二年三后之姓于今为庶王所知也　赵云魏武则曹公操也北史咸阳王禧传有言清脩之门】英雄割防虽已矣文彩风流今尚存【晋乐广王衍见重于时天下言风流者推王乐　赵云英雄割据文彩风流皆以言曹公公虽至其子丕即帝位然本割据阮籍云时无英雄使孺子成名陆士衡辨亾论故遂割据山川跨制荆呉司马迁书恨文彩不表于后世而韦元成逊父贤而文彩过之也】学书初学卫夫人【晋李夫人名卫善书】但恨无过王右军【王羲之善书为古今之冠】丹青不知老将至富贵于我如浮云【语曰不知老之将至又曰不义而富且贵于我如浮云　赵云卫夫人云有一弟子号王逸少用笔咄咄逼人也吕氏童防训谢无逸云老杜有自然不做底语到极至处者如丹青不知老将至冨贵于我如浮云此自然不做底语到极至处者也如金钟大镛在东序氷壶王衡悬清秋此雕琢语到极至处者也】开元之中常引见承恩数上南薫殿凌烟功臣少顔色【唐书李靖等二人四人于凌烟阁时贞观中太宗为序】将军下笔开生靣良相头上进贤冠【后汉志进贤冠古缁布冠儒者之服也】猛将腰间大羽箭【太宗常自制长弓大羽箭皆倍常制】褒公鄂公毛髪动【鄂公尉迟敬徳褒公叚志】英姿飒爽来酣战【赵云南薰殿长安志未载盖其所遗志也贞观中太宗画李靖等二十四人于凌烟阁至开元时顔色已暗而曹将军为之画故云开生面盖因之左氏狄人归先之元面如生也淮南子曰鲁阳公与韩战酣日暮授戈而挥之日为之反三舍已上言曹将军之传神】先帝天马玊花騘画工如山貌不同是日牵来赤墀下【刘孝标辨命论时在赤墀之下】回立阊阖生长风诏谓将军拂绢素意匠惨澹经营中斯须九重真龙出一洗万古凡马空玉花却在御榻上榻上庭前屹相向至尊含笑催赐金圉人太仆皆惆怅【赵云阊阖者天门名也其风曰阊阖风呉越春秋载子胥为呉立阊门以象天门通阊阖李善注云天有紫微宫门名曰阊阖则天子之门可言阊阖师民赡本作逈立非是廻立则首向殿陞而尾向殿门岂非廻立乎马之立而生风以其神骏也龙马有生风字又于阊阖为有情矣意匠字摘使文赋意司契而为匠惨澹肃然之意晋台道人言欲雪之状曰乃先集其惨澹古乐府云浅立经营中一洗万古凡马空乃古今竒句玊花騘先帝之马也画手精妙尽得其真至尊赏之挥涕而赐金可也乃笑而赐若圉人太仆却知感槩为之惆怅则公诗微意可推矣】弟子韩干早入室【言得其真迹也故称入室新添语由也升堂矣未入于室也】亦能画马穷殊相干唯画肉不画骨忍使骅骝气凋防将军尽善盖有神必逢佳士亦冩真【薛云右按晋书顾恺之善丹青每昼人成或数年不防目睛人问其故荅曰四体妍蚩本无阙少于妙处传神写照正在问堵中】即令漂泊干戈际屡貌寻常行路人途穷返遭俗眼白【言识者盖寡耳】世上未有如公贫【赵云继论干所尽以推见曹将军之尽善则骨肉俱画而有神也公于画取画骨及肉而日将军画善盖有神若于书不取肥失真而曰书贵瘦硬方通神然则公盖通书画之妙矣梁简文帝咏美人看画诗云可怜俱是画谁能辨写真也】但看古来盛名下【唐房琯賛曰盛名之下为难居矣】终日坎纒其身【坛卢感反　赵云王立之诗话世有注杜诗者君不见古来盛名下乃引新唐书房琯賛云盛名之下难居终日坎纒其身乃引孟子少坎轲真可以发观者之一笑】
　　桃竹杖引【赠章留后】
　　江心蟠石生桃竹【尔雅桃枝山海古经谓桃枝竹也】苍波喷浸尺度足斩根削皮如紫玊江妃水仙惜不得【江赋氷夷倚浪以傲睨江妃含颦而缥缈注氷夷水仙也】梓潼使君开一束满堂賔客皆叹息【君一作者】怜我老病赠两茎出入甲铿有声老夫复欲东南征乗涛鼓枻【一作棹】白帝城【白帝城在鱼复有公孙述像也】路幽必为神夺杖劒【一作技劒】或与蛟龙争【赵云蜀都赋云其中则有灵寿桃枝注云灵寿木名也出涪陵县桃枝竹属也出垫江县二者可以为杖今此桃竹杖生于江心之盘石尔雅云桃枝四寸有节相去四寸其调直脩长中杖者亦自难得故云尺度足北史杨津传受绢依公尺度江赋云江妃含颦而缥缈旧注引列仙传曰江妃二女出游江濵盖郑交甫所挑者其水仙则吕向注江赋氷夷倚浪以傲睨之下曰氷夷水仙人也】重为告曰杖兮杖兮尔之生也甚正直慎勿见水踊跃学变化为龙【赵云即使葛陂事神仙传曰壶公遣费长房归一竹之杖与之骑此当还家以投葛陂中长房骑杖忽然如眠便到家以竹投葛陂顾之乃青龙也】使我不得尔之扶持灭迹于君山湖上之青峯【君山在洞庭湖心也】噫风尘澒洞兮豺虎咬人【时盗贼害人如豺虎】忽失双杖兮吾将曷从【赵云战国策蘓秦曰多割楚以灭迹又李陵书灭迹扫尘谢灵运诗防迹入灵峯吴华覈上疏曰卒有风尘不虞之变淮南子云未有天地之时鸿蒙澒洞莫知其门王粲诗曰贼盗如豺虎观公重告之辞以正直美之以学为龙成之其所望章留后可谓忠矣】
　　寄题江外草堂【梓州作寄成都故居】
　　我生性放诞【贺知章晚节尤诞放】难欲逃自然嗜酒爱风竹卜居必【一作此】林泉遭乱到蜀江卧疴遣所便【沈疴病也　赵云谢灵运登池上楼诗卧疴对空牀】诛茅初一畒【屈原卜居诛锄草茅以力耕儒行儒有一畒之宫】广地方连延营上元始断手寳应年【赵云公以乾元之元年十二月未至成都明年即上元元年乃公建章堂之始又二年即寳应元年乃公成草堂之日诗灵台经之营之断手字晋魁以来之语齐民要术言种小豆初伏断手为中时中伏断手为下时本朝淳化法帖中载唐髙宗勑云使至堂巳成不知诸作早晚得断手凡营造了当言断手者矣】敢谋土木丽自觉面势坚【东京赋审曲面势考工记审察方面形势之冝　赵云土木被文绣考工记云审曲面势以饬五材注云察五材曲直方面形势之冝】台庭随髙下敞豁当清川【庭一作亭陆士衡清川带华薄】虽有防心侣【薛云古乐府短歌不羡一囊钱唯重心襟防】数能同钓舩干戈未偃息安得酣歌眠【赵云防合心意之朋侣晋简文在华林园为左右防心处不必在逺脩然林外便有濠濮问之趣】蛟龙无定窟黄鹄摩苍天【魏文帝脩条摩苍天】古来达士志【一云贤达士】宁受外物牵【赵云譬谕以言贤达之士无常居止龌龊者则有所拘矣古乌生八九子歌曰黄鹄摩天极髙飞】顾惟鲁钝姿岂识梅吝先偶携老妻去惨澹陵风烟事迹无固必【语孔子毋固毋必】幽贞愧双全【赵云上两句虽曰自谦而实言君子行留当在先见惨澹肃然之意惨澹字见前注秦本纪云本原事迹幽而不贞非君子之幽也易曰蹇利幽人之贞故云贵双全】尚念四小松蔓草易抅纒霜骨不堪长永为隣里怜【赵云公有四松诗云四松初移时大坻三尺强别来忽三岁离立如人长今此懐念之易抅纒一作已抅纒不堪长一作不甚长皆非葢易字堪字方工】
　　述古三首【此诗伤贤者不得志也】
　　赤骥顿长缨【列字周穆王骖赤骥右】非无万里姿悲鸣泪至地为问驭者谁鳯凰从天来何意复高飞竹花不结实念子忍朝饥【刘公干鳯凰集南岳徘徊孤竹根于心有不厌奋翅凌紫氛岂不常勤苦羞与黄雀羣　赵云王褒圣主得贤臣颂云周流八极万里一息鳯凰来而复飞此与刘公干诗同意庄子曰鹓鶵非梧桐不栖非练实不食非体泉不饮郭象注练实竹实也其色白如练薛夣符引刘公干鲁都赋竹则翠实离离鳯鸾攸食】古时君臣合可以物理推贤人识定分进退固其冝【大臣以道事君可则进否则奉身以退　赵云四句以结一篇之义骥以无善驭而顿缨鳯以无竹实而飞去实贒者进退之义也】
　　市人日中集【易日中为市】于利竞锥刀【江文通竞锥刀之利】置膏烈火上哀哀自煎嗷【庄子膏火自煎也】农人望岁稔相率除蓬蒿所务谷为本邪赢无乃劳【庄子长梧封人曰昔予为禾耕而卤莾之则其实亦卤莾而报予芸而灭裂之其实亦灭裂而报予予来年变齐深其耕熟耰之其禾繁以滋予终年厌餐之】舜举十六相身尊道何高【文十八年传昔高阳氏有才子八人天下之人谓之八恺髙辛氏有才子八人天下之人谓之八元此十六旅也尧不能举而舜举之天下如一同心戴舜以为天子以其举十六相故也】秦时任商鞅法令如牛毛【商君名鞅相秦十六年天资刻薄少恩变秦法令宗室贵戚多怨望者后灭商君之家也　赵云市井之利以譬商鞅之任末也耕农之利以譬元凯之务本也左传昭六年云锥刀之末将尽争之旧注引江文通云在后矣人之争利如膏火自煎庄子云膏以明自煎农人専在务本种谷故指市人之孶孳为利为劳矣张衡西京赋去何必昬于作劳邪赢优而足恃注云昬勉也邪伪也优饶也何必当勉力作勤劳之事乎欺伪之事自余赢丰饶足恃也当衡作赋以美市利为主故鄙农夫种田之劳令诗以务本为主故翻用衡赋邪赢无乃劳也坡说见上自比稷与契注如牛毛者言其多也治乱之本在任人故为国者贵知本商以利为业甚末尔非本也农以稼为业差似近本然以谷为本非先务故孟子陈尧舜之道以辟许行陈相盖务谷者农之本务人者治之本得其人则治如舜之举十六相是也非其人则乱如秦任商鞅是也明皇初用姚宋犹前终用林甫国忠犹后此其验也详彼所注之意分为三以商之为末不如农为本农为本不如任人之为本夫任人者君也岂可与商农为甲乙哉此诗止是以商比商鞅以农比十六相耳识者冝审之】
　　汉光得天下祚永固有开【礼有开必先】岂惟高祖圣功自萧曹来经纶中兴业何代无长才吾慕冦邓勲【冦恂邓禹】济时信良哉耿贾亦忠臣羽翼共徘徊体运终四百【汉祚终四百故范蔚宗献帝賛曰终我四百永作虞賔】图画在云台【云台图功臣像　赵云此篇大意言中兴者必得其人耳易云君子以经纶班固之传萧曹云汉之宗臣是谓相国今今耿贾所以乂谓之亦也羽翼徘徊乃髙祖云羽翼已成者也】




　　九家集注杜诗巻八
　　钦定四库全书
　　九家集注杜诗巻九　　　宋　郭知达　编古诗
　　冬到金华山观因得故拾遗陈公学堂【金华山属梓州射洪县唐陈子昻射洪人武后时擢右拾遗少读书此山】
　　涪右众山内金华紫崔嵬【尔雅石载土谓崔嵬陆士衘西山何其峻曽曲郁崔嵬】上有蔚蓝天垂抱琼台【杜田补遗度人经三十二天三十二帝诸天皆有隐讳隠名第一天黄皇曽天郁防玉明防音蓝蔚蓝即郁防也黄老书中更无説郁蓝处　赵云蔚蓝则茂蔚之蓝天之青色如此杜田亦穿凿相去之逺葢此乃经中言东方八天首两句之文上句言天名下句言帝名既以郁防玉明为天帝隠讳不应直言隠名为天天而垂光也况郁差为蓝蔚差为蓝岂有两字改易之理也又岂恰是东方第一天帝之天垂光也今诗人言水曰拖蓝水则天之青曰蔚蓝天于义无义孙绰天台山赋琼台中天为县居今言金华山观得用神仙之居为言】系舟接絶壁杖防穷萦回【荘子泛乎若不系舟又后汉邓禹闻光武安集河北即杖防北渡见之谢灵运诗晨防临絶壁　赵云呉越春秋载古公乃杖防去邠陆士衡诗杖防将逺寻李善注以鲁仲连杖防而去为主乃在吴越春秋事之后】四顾俯层巅【赵云谢灵连过始宁墅筑观基曽巅】淡然川谷开雪岭日色死霜鸿有余哀焚香玉女跪雾里仙人来【赵云雪岭见上古栢行注时既冬雪浓厚可知日色在其上葢望之如死矣题是到观故使玉女仙人字曹植逺游诗灵运载方文神岳俨嵯峨仙人翔其隅玊女戏其阿梁文帝望浮图上相轮絶句有光中辨金带雾里见飞鸾仙人玊女四字连出见宋书乐志歌辞】陈公读书堂石柱仄青苔悲风为我起激烈伤雄材【新添荘子齐威公读书于堂上师云子昻官至右拾遗以父防解归庐冢县令叚简贪暴闻其富欲害子昻家人纳钱二万婚简簿其赂捕送死狱中东川节度使李徳明为立旌徳碑于梓州学堂至今犹存子羙葢伤此也　赵云唐书子昻梓州射洪人苦节读书尤善属文古诗浩歌正激烈汉书武帝雄材大畧】
　　陈拾遗故宅
　　拾遗平昔居大屋尚修椽悠扬荒山日惨淡故国烟位下曷足伤所贵者圣贤【旧注引本传莫非圣贤之先务非是　赵云位下曷足伤则子昻官止拾遗而已】有才继骚雅哲匠不比肩公生扬马后名与日月悬【赵云有才继骚雅哲匠不比肩则江左浮丽之诗至子昻而初变其诗夲乎离骚二雅也殷仲文哲匠感萧辰选诗长防不比肩扬则雄马则司马相如皆蜀人故云云在扬马后以显其为蜀之能文者名与日月悬使荀子贵名起如日月】同逰英俊人多秉辅佐权彦防一时此堂岂千年泉到今素壁滑洒翰银钩连盛事防一时此堂岂千年【超一作赵接新书赵彦昭甘州人以权幸进中宗时有巫出入禁掖彦昭以始事之得宰相巫力也英俊人子昻与陆余庆王无竞房融崔防卢藏用赵元最厚善　赵云上两句正用引下彦昭郭元振约句直言子昻与陆余庆人题壁见在耳赵则彦昭郭则元振彦昭夲传虽云以权幸进然亦必有才智者故以超玉价言之元振则自通泉县而往先天二年为兵部尚书同中书门下三品定防诛窦懐正等二人皆作宰相乗辅佐权也湛方生曰素壁流光索靖书势曰婉若银钩壁上之字见在乃其一时盛事人将爱防之此堂岂止千年也与元结中兴颂何千万年之语同元注英俊人非是与诗之下聨意不连属】终古立忠义感遇有遗编【传言子昻死有文集十巻卢藏用为之序盛行于代　赵云子昻有感遇诗三十首】
　　谒文公上方
　　野寺隠乔木山僧高下居【诗南有乔木孟子非谓有乔木之谓也】石门日色异绛气横扶踈【江文通绛气下萦薄注绛气赤霞气也】窈窕入风磴长萝分巻舒【陶潜既窈窕以寻壑谢灵运侧径既窈窕】庭前猛虎卧【高僧传僧惠永感虎来驯】遂得文公庐俯视万家邑烟尘对阶除吾师雨花外不下十年余【高僧传有讲经而天雨花者　杜田补遗楞严经世尊天雨百宝莲莲花青黄赤白间错纷楺梁僧法云讲次天花防堕又胜光寺道宗讲时天花旋绕讲堂飞流户内】长者自布金禅龛只晏如【赵云佛书给孤独长者有好园只陁太子以黄金布之而迎佛居止今云长者自布金则公言布金者是长者不待太子之黄金矣】大珠脱玷翳白月当空虚【赵云大珠白月皆言文公之清净大珠如五色摩尼珠白月佛书望已前为白月已后为黒月】甫也南北人【檀弓今丘也东西南北之人也】芜蔓少耘耡乆遭诗酒汚何事忝簪裾王侯与蝼蚁同尽随丘墟愿闻第一义回向心地初金箆刮眼膜价重百车渠无生有汲引兹理傥吹嘘【赵云第一义如华严经有第一义谛法华经更以异方便助显第一义愿闻字则论语愿闻子之志回向则华严经有十回向心地初押初地字韵倒言之也则地则楞严经修地有十地以欢喜为初地以心地字贴之则佛书有心地法门华严经梵行品初发心功德品亦详此义矣金箆刮眼膜则涅□经如有目人为治目故造诣良医是时良医即以金箆决其眼膜又法苑珠林载后周张元其祖防明元忧泣因读药师经盲者得视之言遂请僧接仪转诵至七日夜夣一翁以金箆疗具祖目曰三日必差公用此以比佛法之能刮除昏翳也车渠宝名出佛书金银琉璃车渠马碯无生字佛云无生法忍汲引字刘向更相汲引不为比周自愿闻第一义而下公以称美文公东坡云子羙诗知名未必称局促啇山□又王侯与蝼蚁同尽随丘墟愿闻第一义回向心地初乃知子羙诗外别有事在其深知公矣】
　　奉赠射洪李四文
　　大人屋上乌人好乌亦好【毛诗瞻乌奚止于谁之屋注富人之屋乌所集也　杜田补遗尚书大传曰武王登夏台以临殷民周公旦曰臣闻之爱其人者爱其屋上乌憎其人者憎其储胥又韩诗外传武王至于形丘天雨三日不休问太公对曰爱其人及其屋乌恶其人憎其储胥咸使厥敌靡使有余一説大同小异故并载也】人生意气豁不在相逢早【赵云北史李延年叔传载□信谓其祖李晓之言曰古人相知未必在早】南京乱初定所向色枯槁游子无根株茅斋付秋草东征下月峡挂席穷海岛【赵云南京成都也肃京至徳二年以蜀郡为南京鳯翔为西京西京为中京公又有云南京□辅道所谓乱初定指京前半辛丑嵗四月壬午剑南东川节度兵马使段子璋反僭称王建元黄龙五月崔光逺击斩之此乱初定也茅斋付秋草指言浣花草堂挂席则海赋挂防席谢灵运挂席拾海月月峡则榆州有明月峡三峡之始海岛海中之山此公欲扁舟南下也】万里须十金妻孥未相保苍茫风尘际蹭蹬骐骥老志士懐感伤心胸已倾倒【赵云此三韵公有所求于李文矣】
　　早发射洪县南途中作
　　将老忧贫窭筋力岂能及征途乃【一作复】侵星【鲍明逺侵星赴早路毕景逐前俦　赵云论语不知老之将至礼老者不以筋力为礼复侵星一作乃侵星非葢复字接上两句之善言既贫老为行人而其行早也】得使诸病入【一本作疾入】鄙人寡道气在困无独立俶装逐徒旅【顔延年改服饬徒旅杜田补遗张平子思赋简元晨而俶装注俶始也】逹曙【一夲作逹晓】陵险澁【潘正叔世故尚未夷崤函方险澁】维絷【赵云之摰】迟清江转山急仆夫行不进驽马苦【一作若】维絷【赵云诗絷之维之】汀洲稍踈散风景开怏悒空慰所尚懐终非曩所集衰顔偶一破胜事难屡挹茫然阮籍途更洒杨朱泣【文选汀洲采白苹阮籍甞不由径路而行途穷则泣杨朱泣多岐　　赵云其在途也如阮籍之穷途其为泣也如杨朱之泣岐】
　　通泉驿南去通泉县十五里山水作
　　溪行衣自湿亭午气始防【天台赋羲和亭午游氛高蹇】冬温蚊蚋在人逺鳬鸭乱登顿生曽隂【冮文通日落长沙渚曽隂万里生】欹倾出高岸【赵云诗高岸为谷】驿楼□桞侧县郭轻烟畔一川何绮丽【刘公干绮丽不可防】尽日穷壮观【赵云史天下之北观】山色逺寂寞江光夕【一作日】滋漫伤时愧孔父【孔子之叹鳯鸟不至子在川上山梁雌雉皆伤时】去国同王粲【王粲字仲宣山阳人避地荆州复为魏侍中在荆州日尝思归因登楼作赋　赵云王粲汉献帝西迁粲从至长安以西京扰乱乃之荆州依刘表其七哀诗云西京乱无象豺虎方搆患复弃中国去逺身适荆蛮此之谓去国】我生苦飘零所歴有嗟叹【诗関雎故嗟叹之】
　　过郭代公故宅【郭震字元振封代国公】
　　豪隽初未遇其迹或脱略【江淹赋脱略公卿跌宕文史赵云贾谊山东豪俊并起梁孝王传豪杰之士从之左太冲咏史诗方其未遇时忧在塡沟壑】伐公尉通泉放意何自若【元振尉通泉尝盗铸及掠卖部口以銄遗賔客】及夫登衮冕直气森喷薄【灵运呉都赋喷薄沸腾寂寥长迈】磊落见异人岂伊常情度【新书武后召与语竒之索文章上宝剑篇遂得擢用后聘吐蕃还防言吐蕃大将论钦陵请去四镇兵卒分十姓地为不便　赵云人谓蔡伯喈曰不见异人必得异书】定防神龙后宫中翕清廓【新书明皇之诛太平公主元振独领军扈从事定宿中书十四日以功封代□公】俄顷辨尊亲指挥存顾托【是日太上皇传位太子拜元振中书门下三品】羣公有慙色【宗之举事也诸宰相走伏外省萧至忠窦懐贞等皆从逆　赵云此叙代公平生也公初为尉任侠使气拨去小节如盗铸掠口所谓豪俊脱畧放意者也先天二年以兵书同三品萧至忠窦懐贞等附太平公主谋作乱明皇发兵诛殛之睿宗闻变登承天门楼躬率兵诛懐贞等独公能摠扈帝事定宿中书十四日登衮冕而直气喷薄遂独与天定策神龙后清宫中辨尊亲存顾问而羣公有慙色也接公助诛太平以功封代国在先天二年登丑歳乃明皇即位之次年是年改元元若神龙则中宗即位改元之号嵗在乙已去先天二年凡八年而公云定防神龙学者疑之因论之曰太平擅宠自中宗则祸贴在神龙下下也中宗尽景龙四年庚戌凡六年是年睿宗即位改景云至延和元年内禅嵗在壬子未登三年是年八月明皇即位改先天太平擅宠自中歴睿至明皇始定今杜公防意不欲指中睿之失故追言神龙后以见代公賛翊除患召自神龙来也犹玉华宫乃贞观二十年太宗作为避暑而公诗曰不知何王殿葢以太宗创业贞覩习治而劳费于营建逸豫于离宫故诗人讳之曰不知何王殿也俄顷辨尊亲指挥存顾托则以太平公主初有废宗之意及其既诛则君臣之间明皇得尊位父子之间明皇为亲传所以成睿宗顾托之意旧説太上皇传位太子非是其云磊落见异人以承直气喷薄之下是専説太平公主主乂杂之以后后召见竒之及聘吐蕃还上疏事此岂可以言其同中书门下三品为登衮冕时邪】王室无削弱逈出名臣上丹青照台阁我行得遗迹【一作趾】池馆皆防凿壮公临事断顾步涕横落高咏宝剑篇【杜云元振宝劎歌君不见昆吾鐡冶飞炎烟红光紫气俱赫然良工锻链凡防年铸作宝劎名龙泉龙泉顔色如霜雪良工嗟咨叹竒絶流璃玉匣吐莲花错镂金环生明月正逢天下无风尘幸得用逢君子身精光黯黯青蛇色文章片片緑龟鳞非直结交游侠子亦曽亲近英雄人何言中路遭弃捐零落飘沦古狱邉虽复埋沉无所用犹能夜夜气冲天】神交付冥漠【杜云选潘安仁作夏作湛诔心神相交唯我与子南史刘訏字彦度阮孝绪博学隠居不交当世訏一造之即愿以神交列子曰梦有六正噩思觉喜惧此六梦者神所交也沈休文和宣城诗神交疲梦寐路逺隔思存注梦有六皆神所交与谢相去逺但神交而已所谓神交正此意也晋嵇康以高契难斯每思郢质所与神交者唯阮籍也涛遂为竹林之游预其流者向秀刘伶阮咸王戎魏武帝文曰悼繐帐之冥寞顔延年拜陵庙诗衣冠终冥寞陵树转葱青谢恵连祭古塜文以不知其名字逺近假为之号曰冥寞君】
　　观薛稷少保书画壁
　　少保有古风得之陜郊篇【公诗驱车越陜郊北顾临大河】惜哉功名忤但见书画传【赵云稷字嗣通道衡曽孙厯太子少保当贞观永徽间虞世南禇遂良以书颛家后莫能继稷外祖家多藏书虞禇书稷精临仿结体遒丽遂以书名天下画又絶品及窦懐贞伏诛稷以知其谋赐死万年县狱中此叙稷书画甚明有古风传称以辞章自名则诗有古风冝矣其功名事传云稷言钟绍京胥史无才望不冝矣中书令又与崔日用数争帝前非不羙也而以知懐贞之谋以死则功名之误令杜公于通泉县见其书画之传】我游梓州东遗迹涪江邉画藏青莲界书入金牓悬【师云恵义寺额薛少保书　赵云青莲界佛寺也见佛书金牓字取神仙事以形容之神异经东方有宫青石为墙髙三仞左右阙高百丈画以五色门有银牓以青石碧镂题曰天地长男之宫西方有宫白石为墙五色黄门有金牓而银镂题曰天地少女之宫】仰看垂露姿不崩亦不骞【汉曺喜工篆悬云垂露之变法诗天保不骞不崩骞亏也】郁郁三大字蛟龙岌相纒【赵云稷所书忠普寺碑上三字字方径三尺许笔法雄劲傍有赑屭纒捧乃龙蛇岌相纒也今在通泉县庆寿寺聚古堂到寺观之所有三字之傍有赑屭纒捧诗人道实事为壮观之句耳】又挥西方变发地扶屋椽惨淡壁飞动到今色未塡【师云兼画西方像一壁笔力潇洒风姿逸发并居神品　赵云所画西方变相今亡矣而公诗云又挥西方变至到今色未填指言当日所见填字即寘字字书云塞也又训乆今公色未填则色未昏防之意未详所出岂言其色未乆而尚知新耶】此行叠壮观郭薛俱才贤不知百载后谁复来通泉【通泉前有郭代公后有薛少保故云郭薛赵云相如云此天下之壮观也叠言其书与画郭薛真所为才贤邪】
　　通泉县署屋壁后薛少保画鹤
　　薛公十一鹤皆冩青田真【晋永嘉记青田有双鹤生子即便去　赵云青田晋永嘉郡记有沐溪野去青田九里中有一双白鹤年年生伏子长大便去常余父母在耳相传神所养也冩真者様冩其真形】画色乆欲尽苍然犹出尘【杜田补遗北史刘敞矫矫出尘如云中白鹤】低昻各有意【薛公画鹤低昻皆有意如返啄踈翎唳天警露之类皆随而名之】磊落如长人【晋嵇绍在稠人中昻昻然若野鹤之鸡羣】佳此志气逺岂惟粉墨新万里不以力羣游森防神威迟白鳯态非是仓鹒邻【扬雄甘泉赋梦吐白鳯秋胡诗行路正威迟诗七月有鸣仓鹒注仓鹒黄鹂也　杜田补遗禽经曰鳯有五东方曰发明南方曰鹪明西方□□北方曰幽昌中央曰鳯其又曰青鳯谓之鹖赤鳯谓之防黄鳯谓之鶠紫鳯谓之鷟白鳯谓之鹔】高堂未倾覆幸得慰佳賔曝露墙壁外终嗟风雨频赤霄有真骨耻饮洿池津冥冥任所徃脱略谁能驯【杜云鲍照鹤赋夕饮于瑶池有遗支遁鹤者遁曰尔冲天之物寕为耳目之玩遂放之任所徃　赵云楚词载赤霄而凌太清在禽鸟言之则张华鹪鹩赋序彼鹫鹗鹍鸿孔雀翡翠或凌赤霄之际或托絶垠之外王子年拾遗记周昭王时涂修献丹鹤钦于溶溪溪之水江淹拟嵇康诗其言灵鳯而曰夕饮玉池津孟子数罟不入洿池扬子鸿飞冥冥弋人何慕焉江文通脱略公卿顔延年咏嵇康诗龙性谁能驯】
　　陪王侍御同登东山最高顶晚姚通泉晚携酒泛江
　　姚公羙政谁与俦不减昔时陈太丘【世説陈纪字元方年十一袁绍问曰卿家君在太丘逺近称之何所履行元方曰老父在太丘强者绥之以徳弱者抚之以仁恣其所安乆而益敬袁公曰孤往为郼令正行此事不知卿家君复何师元方曰周公不师孔子孔子不师周公　赵君茍子在朝则羙政不减不亏也晋人语毎云某人何不减某人太丘陈寔也为太丘长颖川四长陈君其一可见太丘羙政】邑中上客有柱史多暇日陪骢马游【老子为柱下史旧説騘马御史赵云上客战国防呼六国苏秦张仪为上客柱史指言王侍郎多暇日荀子其为人也多暇日特摘字用耳】
　　【騘马事后汉桓典为侍御史尝乗騘马京师人畏之语曰行行且止避騘马御史】东山髙顶罗珍羞【晋谢安虽贫而东山之志不谢曹子建缓带倾庻羞　赵云东山即题所谓登东山最髙顶非谢安东山羞者韵书致滋味为羞周礼者有膳羞庶脩百珍字周礼有珍用八物故合云珍羞字旧注引曺子建诗却是庶羞矣】下顾城郭销我忧【登楼赋聊暇日以销忧赵云诗以写我忧】清云白日落欲尽复携羙人登防舟笛声愤怨哀中流妙舞逶迤夜未休灯前往往大鱼出聼曲低昂如有求【汉武秋风辞携佳人兮不能防横中流兮扬素波□鼓鸣兮发棹歌欢乐极兮哀情多□子匏巴鼓瑟防鱼出聼　赵云美人起于诗有羙一人而文士用羙人如四愁云羙人赠我金错刀】三更风起寒浪涌取乐喧呼觉舩重满空星河破碎四坐賔客色不动请公临深莫相违回舩罢酒上马归人生欢防岂有极无使霜过霑人衣【言乐极则悲来师云谢荘月赋月既没兮露欲晞嵗方晏兮无与归佳期可以还防露霑人衣　赵云此一叚乃晏子戒流连之乐之义其句亦仿谢希逸月赋临深字孔子如临深渊如履薄氷句法之义如言请公莫违戾临深之戒所以有下句之嘱霜过一作霜露】
　　春日戏题恼郝使君兄
　　使君意气凌青霄忆昨欢娯常见招【赵云意气淩乃魏刘桢射鸢诗意气凌神仙之势凌青霄乃仲长统可以凌霄司马绍统统言椅桐曰上凌青霄霓张华或淩赤霄之势北山移文干青霄而直上左太冲咏史冯公岂不值白首不见招】细马时鸣金腰褭佳人屡出董娇娆【娇娆者姫也师云汉武帝铸金作马蹄状谓之金腰褭卢照隣诗汉家金腰褭　赵云腰褭神马名汉武帝铸金为褭蹄麟趾故有金褭蹄而言马则曰金褭也上言马下言妇人故公之今诗用对董娇娆后汉宋子侯董娇娆诗言采桑事也】东流江水西飞鷰可惜春光不相见愿携王赵两红顔再骋肌肤如青练通泉百里近梓州请公一来开我愁【赵云上两句以兴见招之后不复见佳人故有下句愿有之请意者流水以自比而燕以比佳人乎宋江夏王刘义公诗眷恋江水流又沈约白铜鞮诗汉水回东流古诗愿为双飞鷰公在通泉郝在梓州欲郝自梓州携二妓来通泉耳其东西句法则古东飞伯劳等歌东飞伯劳西飞鷰黄姑织女时相见江淹送友人别诗遥裔发海鸿连翩见檐燕春秋更去来参差不相见】舞处重看花满靣樽前还有锦纒头【唐王元宝冨而无学识尝防賔客明日亲友谓曰昨日必多佳论元宝曰但费锦纒头尔　赵云锦纒头字唐人以防赏舞者之称旧注引唐王元宝事止一事耳又如大姨以三百万为唐帝作纒头锦之费则又一事矣】
　　天邉行【赵云诗中与大麦行皆有胡与羌字则賔客元年十二月吐蕃防松维保三州等处以后之事此篇云临大江哭则阆州之江大麦行云大麦干枯则今嵗广徳二年三月半间也】
　　天邉老人归未得日暮东临大江哭陇右河源不种田胡骑羌兵入巴蜀【大歴中吐番三道入冦诫其众曰吾要蜀川为更府连防郡邑士庶奔亡山谷　赵云天邉老人公在长安居杜陵而有田在洛阳无日不思归未得也大江指言阆水言阆水乃嘉陵江至此而大矣郦道元注水经每言某山某处临大江下两句葢言吐蕃为患今嵗广徳二年公自梓州再至阆中去年广徳元年吐蕃七月陷陇右诸州则陇右河源不种田矣十二月陷松维保三州则胡骑羌兵入巴蜀矣谓之胡骑羌兵羌与胡素自交结观今嵗广徳二年七月仆固懐恩以吐蕃回纥党项兵入冦吐蕃虽曰羌而有回纥在焉非胡而何巴蜀与巴蜀也乐史寰宇记于阆州青石县载昔巴蜀争界山为裂自若引防分之观此巴蜀葢相连其陷松维保州必有入巴蜀之事但史不载耳所考证唯资治通鉴云吐蕃陷松维保三州及云山新筑二城西川节度使高适不能救于是剑南西山诸州亦入于吐蕃矣其言入蜀蜀亦何恠哉】洪涛滔天风防木前飞秃鹙后鸿鹄【项王围汉王大风防木　赵云上句亦盛言之以比祸乱其语则选有鼓洪涛书浩浩滔天古诗枯桑知天风鹙音秋玉篇水鸟也公于同谷七歌之一言弟在逺方飞东方飞鴐鵞鹙鸧安得送我至汝傍亦因物以起思矣】九度附书向洛阳十年骨肉无消息【赵云言洛阳陇右陷之故今嵗广徳二年甲辰逆数十年嵗在乙未天宝十四载十一月禄山反其后禄山子与二史吐蕃更为患是为十年而公田舍在洛阳之偃师宜道路隔絶寄书而骨肉无消息也字则玉台新咏载近代西曲歌莫作缾落井一去无消息】
　　大麦行
　　大麦枯干小麦黄妇女行泣夫走藏【见上送高三十五书记诗注后汉桓帝时童謡曰小麦青青大麦枯谁当获者妇与姑天夫何在西击胡】东至集璧西【赵作北】梁洋【集璧梁洋皆蜀郡名　赵云图经集璧地在阆之东梁洋虽在东而退近北其一作西字非是】问谁腰镰胡与羌【鲍明逺东武吟腰镰刈葵藿师云又言吐蕃与回纥丛话潘子真云古人造语俯仰纡余各有态如桓帝时童謡皆合问答之词公今四句实有所自】岂无蜀兵三千人【一去千人去】部领辛苦江山长安得如鸟有羽翅托身白云还故乡
　　苦战行
　　苦战身死马将军自云伏波之子孙干戈未定失壮士使我叹恨伤精神【赵云伏波者将军之号后汉马援也干戈未定则吐蕃去冬陷松维保三州用兵岂便息邪晋阮籍咏懐诗容色改平常精防自漂沦谢灵运诗异人秘精防】去年江南讨狂贼临江把臂难再得别时孤云今不飞时独看云泪横臆【鲍云谓段子璋战遂州时公与北人送别江上今其死矣故有感而作遂州在涪江之南故云江南赵云江南葢言阆州江之南如防州社日云今江南南老它年谓北童所谓江南亦谓防州之南非江南道】
　　【也言去年则与下篇去秋行之意同临江把臂则公必与马别时在须臾江上末句变使李少卿时良时再不至虽别在须臾屏营衢路侧执手野踟蹰仰视浮云驰奄忽互相逾苏子卿诗俯观江流仰视浮云翔翔良友逺离别各在天一方详味公因马将军军死追悼之】
　　去秋行【时段子璋反于东川】
　　去秋涪江木落时臂枪走马谁家儿到今不知谁骨处部曲有去皆无归【见部曲异平生句】遂州城中汉节在遂州城外巴人稀【鲍云上元四年四月剑南节度兵马使叚子璋反陷緜州遂州刺史嗣虢王巨死之节度李奂奔于成都故诗云遂州城中汉节在葢伤之也】战寃防每夜哭空令野营猛士悲【赵云按乐史寰宇记涪江在射洪县北广徳二年诗不是言段子璋事何以言之上元二年四月壬午劎南东川节度兵马使段子璋反僣称王建元黄龙五月崔光逺击斩之当年夏时已平矣今云去秋涪江木落时应是公在彼有九日诗之际乃广徳元年也公眼见其去是以有感而作意者应如广南市舶使吕太一反逐其节度使张休遂而不杀则有汉节在之理遂州城外巴人稀则所以讨叛乱者皆梓阆之兵意者败续而死亡者多则有巴人稀之实刘越石四言永负寃防汉高祖安得猛士兮守四方】
　　光禄坂行
　　山行落日下絶壁西望千山万山【一作水】赤【谢灵运日落山照耀】树枝有鸟乱鸣【一作栖】时暝色无人独归客【谢灵运林壑敛暝色】马惊不忧深谷坠草动只怕长弓射【白日赋多翻是长弓子弟】安得更似开元中【一云年郑荣传信记开元初上励精理道十六七月天下大治安西诸国悉平为郡县行者不囊粮上犹惕厉未已】道路即今多拥隔【鲍云崔寕传寳应初蜀乱山贼乗险道路不通与此诗合　赵云万山一作万水非是水岂可合山言赤乎有鸟乱栖一作乱鸣非盖乱栖所以呼唤暝色字也言独归客则公之妻孥在梓】
　　山寺【章留后同游得开字】
　　野寺根石壁诸龛徧崔嵬前佛不复辨百身一莓苔【天台赋践莓苔之滑石】虽有古殿存世尊亦尘埃如闻龙象泣足令信者哀【薛补遗王简栖头陀寺碑正法旣没象教陵夷又马鸣幽赞龙树虚求经有比丘名龙树龙象犹佛象也杜正谬维摩经菩萨势力譬如龙象蹴踏非驴所堪传灯録逹摩是六众所师波罗提法中龙象乃鳞毛类中最巨者犹麒麟之于走兽鳯凰之于飞鸟故经称僧之出类龙象非即佛象也　赵云公题僧寺纪僧诗必用佛书中字以为一体今云世尊亦尘埃实道其事或曰下句嵗晏风破肉十二月也十月以吐蕃防奉天之故车驾幸陜州十二月甲午虽车驾已至自陜矣而巴蜀僻远未闻犹以为在外则公令所云者无乃防寄意乎其説亦是龙象言僧也杜曰正谬引维摩经传灯録出处并是然解其义云乃麟毛类中最巨者则其意分为二物鳞类中最巨为龙毛类中最巨为象然维摩经所为龙象蹴踏非驴所堪曰蹴踏则龙无蹴踏之义龙象乃龙之象耳如言龙马者乎以俟明识】使君骑紫马捧拥从西来树羽静千里临江乆徘徊山僧衣蓝缕告诉栋梁摧公为顾賔徒咄嗟檀施开吾知多罗树却倚莲花台诸天必欢喜物无嫌猜以兹抚士卒孰曰非周才【师云左氏筚路蓝缕以啓山林筚路柴车蓝缕敝衣　杜田补遗左氏筚路蓝缕方言曰南楚凡人贫衣被丑弊谓之湏□或谓之防裂防音缕衣壊或谓之蓝缕左氏谓筚路蓝缕是也佛经曰佛告坚意菩萨何以一念行于六度荅曰是菩萨一切悉舍心无贪者名檀六波罗蜜之一大乗论云檀越者檀施也谓此人行檀能越贫穷海故又云梵语陀那鉢底此言施主今称檀那者即讹陀为檀去鉢底留那故也方言曰防裂湏□败也又防防其短者谓之防以布而无缘敝而紩之谓之褴褴又云禂谓之褴禂敝衣褛谓之襒谓缀结又酉阳杂爼□多出摩伽陀国西土用以冩经树长六尺经冬不凋此树有三等一多罗婆力又贝多二多梨婆力又贝多罗三部阇婆力又贝多多罗多梨并书其叶部阇一色取其皮书之贝多婆力义皆梵语贝多汉飜为叶婆力义汉飜为树多罗树即婆力义贝多之一也　赵云诗崇牙树羽本言乐而今所谓树羽则军旅所设之物江淹别集登记南城诗君王澹以思树羽望楚城而若旗帜之属矣静千里则章留后境内无战也衣蓝缕杜田引方言其説是石崇咄嗟而辨吾知多罗树却倚莲花台以形容寺旣脩建如此多罗树见酉阳杂爼如已经所译之经在涅□经有涌身高七多罗树或云一多罗树莲花台佛所坐之台其字如涅□经犹如鸳鸯处莲花台则指水中莲花所生之苞故佛言莲花有须有台止借字用耳□音盘佛书字也】穷子失浄处高人忧祸胎【杜田补遗法华经信解品三譬如有人年既防稚舍父逃逝驰骋四方年既长大加复因穷父求不得中止一城其大家冨财宝无量穷子庸赁遇到父舍受雇除粪羸瘦顦顇粪土尘坌污秽不净其父宣言尔是我子舍吾逃走忽于此间遇防得之今我所有一切财物皆是子有穷子欢喜得未曽有盖喻诸佛子等以三苦故于三死中受诸热恼迷惑无知乐着小法得遇世尊蠲除诸法戱论之粪获至涅□一日之价得此已心大欢喜　赵云穷子失浄处是华法经中事言穷子之所以穷以其失浄处高人之所以高以能忧祸胎楞伽经乐不浄处如飞蝇祸胎虽起于福生有基祸生有胎两字连出如齐武帝谓临贺王曰汝包藏祸胎穷子指言蓝缕之山僧高人指言章留后章公所以修建僧寺意欲诸僧得其清浄而免梁栋摧压之祸】日晏风破肉荒林寒可回思量入道苦自哂同婴孩【赵云上句言风凄紧至于破肉况在穷林其寒岂可遂囘乎可囘者言不可囘后句公自谓也老子若婴儿之谓孩言入道如小童之就学辛苦】
　　南池
　　峥嵘巴阆间所向尽山谷安知有苍池万顷浸坤轴呀然阆城南枕【一作控】帯巴江腹芰荷入异县稉稻共比屋【尧比屋可封】皇天不无意美利戒止足高田失成熟此物颇丰熟清源多众鱼逺岸冨乔木独叹枫香林春时好顔色【杜田补遗三巴记阆自二水合流自汉中至始寜城下入涪陵曲通三曲有如巴字曰巴江经峻峡中谓之巴峡唐诗杜宇呼名呌巴江学字流江水连巴字钟声出汉川　赵云坤轴海赋又似地轴挺抜而争回巴江则杜田引三巴记杜説是异县出古诗他乡各异县比屋董仲舒尧舜在上比屋可封美利易干始能以美利利天下止足祖出老子知足不辱知止不殆晋张景阳咏史逹人知止足遗荣忽如无西成书平秩西成此物左传载叔向之母言美妇人曰三代之亡皆此物也古诗之言竒树曰此物何足贵但感别经时芰荷入异县则池之大如此粳稻共比屋则以灌溉所致也皇天不无意至此物颇丰熟四句以结芰荷入异县粳稻共比屋也高田则灌溉所不及者言高田不丰而失西成故此粳稻之物为池水所溉者却丰熟焉无它乃皇天之意使人止足之分也池水所溉之田丰熟矣彼水所不及之田虽失西成亦岂不足乎】南有汉王祠终朝走巫祝歌舞散灵衣【潘安仁寡妇赋仰神宇之寥寥瞻灵衣之披披】荒哉旧风俗高堂亦明王防魄犹正直不应空陂上缥缈亲酒食滛祀自古昔非唯一川渎【赵云十句因实事而戒滛祀公诗盖有称于教化矣左传聪明正直之谓神传云非所祭而祭名曰滛祀】干戈浩茫茫地僻伤极目【楚词极目千里兮伤春心】平生江海兴遭乱身局促【沈休文缨佩空为忝江海事多违古诗蟋蟀伤局促师云临池动江海之兴以诗乱不得徃也　赵云伤极目摘用楚辞局促汉景帝局促如辕下驹】驻马问渔舟踌躇慰覊束
　　发阆中
　　前有毒蛇后猛虎溪行尽日无村坞【时盗贼纵横政役烦重而民不安居也】江风萧萧云拂地山木惨惨天欲雨女病妻忧归意速秋花锦石谁复数别家三月一得书避地何时免愁苦【贤者避地　赵云前有毒蛇后猛虎实道其事非以兴托旧注非是沈休文云高杨拂地垂女病妻忧归意速言归梓州也秋花锦石可玩之物以归意速故不复数之此冬时归而言秋花岂前日所闻未谢之花邪公九月自梓徃阆至十二月归梓葢其去妻孥三个月故云别家三月一得书】
　　阆山歌【赵云春正月自梓州挈家再徃阆中三月之半闻严武再镇蜀遂离阆归成都途中所作之诗】
　　阆州城东灵山【一作雪山】白阆州城北玉台碧【灵山玉台阆山名】松浮欲尽不尽云江动将崩已【一作未】崩石那知根无鬼神防已觉气与嵩华敌中原格闘且未归应结茅斋看青壁【两相敌曰格闘　赵云未崩石旧本正作已崩石非盖欲尽不尽将崩未崩方成语脉已崩矣岂复能动邪况下有已觉气与嵩华敌也那知根无神防已觉气与嵩华敌兼言灵山与玉台也中原格闘乃去歳广德元年吐蕃十月防京师邠州防奉天武功车驾幸蜀十二月防松罗保三州至今歳之春干戈岂息也五岳之名虽参摘两字而用今以鬼神熟字对嵩华则潘岳晋武帝诔有等夀松华为连文有出处】
　　阆水歌
　　嘉陵江山何所似【嘉陵江源出散闗而入于阆】石黛碧玉相因依正怜日破浪花出更复春从沙际归巴童荡桨【杜补遗桨樴属方言樴谓之桡或谓之櫂所以隐櫂谓之桨】欹侧过水鸡衔鱼来去飞阆中胜事可肠断阆州城南天下稀【阆州城南有山极秀丽谓之锦屏山　赵云谢安石内集问诸子曰白雪纷纷何所似阮籍诗寒鸟相因依谢安运诸蒲稗相因依日破浪花出以日出正照水也如云日出破浪花矣谓之破浪花取南史宗慤愿乗长风破万里浪春从沙际归则何处无春而眼中所见城南之沙际花草明媚为自沙际囘归际意盖如费昶杂词水迹桃花去春随杨柳归桨所以揺楫之处杜诗可之説是盖古歌云艇子打两桨者扶两楫而来也上云阆中又云阆州举全部言之曰阆中名山志阆山多仙圣逰集图经曰阆山四合于郡故曰阆中亦谓之阆内阆州城南则指锦屏山也】
　　三絶句
　　前年渝州杀刺史今年开州杀刺史【鲍云崔宁传所书山贼也前年渝州杀刺史谓叚子璋陷绵遂今年开州杀刺史谓徐知道之反有乗乱者开州成都远不知其故史不书失之】羣盗相随剧虎狼食人更肯留妻子
　　右一
　　二十一家同入蜀唯残一人出骆谷自说二女齧臂时廻头却向秦云哭【世説赵飞燕姊弟少贫防及飞燕见召与女弟齧臂而别　赵云指言当时出骆谷之人正始四年曹爽伐蜀诸军入骆谷三百余里不得前牛马驴驘以运转死略尽魏志曰少帝甘露三年蜀将姜维出骆谷围长安即此谷道其后废塞唐武德七年德开州云唯残一人出骆谷则自蜀归秦出骆谷以徃也故后有向秦云哭之句此其初岂避羌浑之暴来蜀中乎二女齧臂乃纪其实史记呉起与其母诀齧臂而盟今所用盖飞燕事见伶所作飞燕外传】
  </div>
  <div class="pagination">
   <a href="九家集注杜诗_page5.html">
    上一页
   </a>
   <a href="九家集注杜诗.html">
    1
   </a>
   <a href="九家集注杜诗_page2.html">
    2
   </a>
   <a href="九家集注杜诗_page3.html">
    3
   </a>
   <a href="九家集注杜诗_page4.html">
    4
   </a>
   <a href="九家集注杜诗_page5.html">
    5
   </a>
   <span class="current-page">
    6
   </span>
   <a href="九家集注杜诗_page7.html">
    7
   </a>
   <a href="九家集注杜诗_page8.html">
    8
   </a>
   <a href="九家集注杜诗_page9.html">
    9
   </a>
   <a href="九家集注杜诗_page10.html">
    10
   </a>
   <a href="九家集注杜诗_page11.html">
    11
   </a>
   <span>
    ...
   </span>
   <a href="九家集注杜诗_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
