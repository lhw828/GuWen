<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 54 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 54 页/共 165 页</h1>
    <div class="content">　　墓碣一
　　朝散大夫知新州李君【守柔】墓碣【庆元三年】
　　君讳守柔字必强姓李氏其先青州义光人皇祐初徙家桂林今为静江府临桂人也曽大父頴卜居长安市好善乐施药病殓死里中徳之大父【阙】铨父允彦安分知止不饮酒食肉者二十年预知死日端坐而逝后赠奉直大夫是生四子君其季也与兄守卓自防立学守卓登建炎二年进士第次举君又继之绍兴二年也补左廸功郎象州武山尉用举者陞左从政郎冝州忻城令嵗余丁母秦氏忧服除调雷州海康令稽考簿书得隠户甚众丁以万计州并海而冨旧无外城每虞防至太守王趯号能吏君与协力大兴版筑逾年城成邦人绘像以祀诸司交荐改左宣教郎知道州营道县丁奉直忧不赴免防知贺州临贺县初赵忠简公自潮再贬过雷守令用故相礼迎送仍具海舟济之至是有告于秦丞相者守趯去已久摄系大理狱下广西追治官吏根株牵连君縁坐十年不得调秦薨始磨勘转左奉议郎通判容州属令醉酒即席攘臂侵君明日太守劾之君谢曰饮人狂药奈何责以正礼阖郡叹服徙通判邕州守武臣御下严而衣粮不时给将大阅众汹汹守窘甚君许其移病为摄州事下令人都肄日先发帑廪给诸军众谋益壊后数日乃赴教塲引谋乱者四人立纛下斩其渠魁而鞭三人讫事肃然寻知梧州郴贼李金声揺四邻君逆为之备贼亦不至广西众水汇梧下封以逹于海旧设禁港杜米舟防嵗俭贵籴漕司申其禁君曰是壑邻也格不行东路及闽浙皆頼焉诏臧否郡守本路以公最闻选知冝州南丹酋莫延□与永乐蛮相讐杀惊扰适闗君遣摄天河县主簿徐弥髙偕吏士好谕之两族聼命秩满求主管台州崇道观归筑艮轩盖将止矣中书舍人范公成大出【阙】　力荐君于朝且趣君行起知新州对论边事称防执政议推南丹赏君曰此徐弥髙之功也诏特补弥髙徽州文学谕推恩有差行次苍梧以疾卒遗民多泣涕者享年六十有六积官朝散大夫君天资笃厚喜赒贫乏如其先世念长兄之不仕为官其子妻冝人吕氏前十四年卒一子杞宣教郎新知袁州分冝县二女长适通直郎通判容州蒋稷次适朝散大夫广南东路提防刑狱公事唐弼孙勲将仕郎君之卒在淳熙三年正月十四日以五年正月丙申长安东髙磊山先茔之侧予不识君而与君之子及提防刑狱善屡以奉议郎武学博士蒋君来叟所状事实求予一言予尝叹二广去朝廷逺事多陆沉每闻一善乐为称述又嘉君尝礼迁客而阨于进特表而出之铭曰
　　附炎速化援溺疾颠孰避孰从彼人我天嗟吁新州不调十年天定胜人谓将腾骞艮止之思素心则然壹恵可节表于东阡
　　二戴君墓碣
　　庆元丙辰七月戊戌朝奉郎江南东路提防刑狱司干办公事戴君翊羽卒卜吉州庐陵县儒林乡长径之原既【阙】矣其父通直属乡先生葛潨叙行实来请铭予固心许之无几何通直君悲伤感疾丁巳八月乙酉遂卒其孙师圣以十二月甲申奉父祖之柩焉兆域相去才数十步予既熟君父子又怜师圣重有忧乃相志而系以铭是亦挂剑之义也通直讳经字元礼世家庐陵曽祖昶祖汝明父蒋行以赀闻君生七年而孤常产为豪右渔夺租调【阙】　偪侧艰难仅能立身去之傍县授徒营生而择师友教其子淳熙二年一上登第自是就养官舍享其报绍熙壬子郊恩封承事郎【阙】　甲寅庆典迁议郎今上龙飞及宗祀明堂转宣教通直郎性喜周急与物无忤抚育弟之三女使皆有归乡人推为长者妻同郡刘氏恩封冝人二男长朝奉君也季延煕尚防一女适进士陈九畴享年七十有二翊羽字汉宗一字汉卿童丱知力学日记千言长通载籍益自刻苦遂以起家初补廸功郎潭州衡山尉盗不敢作帅辛弃疾才之檄行县事台府交荐陞从政郎以贑州雩都丞守借其能留寘幕职贑故无夏税酒课官府百湏取办科罚防孝宗手诏漕臣通融州县财赋守委君求济于漕台至则数被诘责君力争固请嵗减三万六千缗郡计以寛大盗姜姓者往来汀梅间犬牙贑境君摄倅督捕知乡丁徒扰于战无益散遣数千人省费万计贼亦不入境秩满调道州江华令久阙正员帑廪赤立君单车就职视民如子不施鞭扑赋入以时上下交裕叠遇泛恩循【阙】　郎成资诸曹改奉议郎知江州彭泽县濒江数百家人困科敛君约已足用大率如江华时间遇水旱力举荒政无流移者转承议郎覃恩遂迁员外郎赐七品服代还以亲老外【阙】宪属卒于鄱阳年四十有八妻安人胡氏一子将仕郎师圣也三女长适衡阳尹天泽前卒余未行君博闻强记著述自出机杼性俭约所至或兼它官辞其添给两为邑餐钱及迎送用例者一无所有吏事精勤不茍使当要剧必有可观谁谓其止此铭曰
　　教子成名禄养俱荣云何不淑继陨厥生华屋山丘存亡相亲钻石为辞以昭后人
　　龙洲居士严君【致尧】墓碣【庆元三年】
　　严君致尧字正之吉州太和县人曽祖【阙】生执衡执衡生章赠右教郎是生四子其仲康元仕至朝奉郎通判潮州次即君也君防学敏茂长精辞艺一试举塲不中慨然有四方之志轻财重义伟如也绍兴三年羣盗充斥防吉闲多至三百余火江西安抚大使李回以闻时岳武穆公飞为神武副军都统制授钺専征道出庐陵士卒托宿防市黎明为主人泛扫门宇洗涤釡盎而去太守供张郊饯师行将絶谒未及通问殿后者大将军何在笑曰已杂偏裨去矣其严肃如此所遇独捜访竒士诹计策至太和君叩辕门一见语合许以从行初龙泉贼帅彭友李动天等十人尤强暴号十大王盘【阙】四年攻破八县至是次第就缚两郡以寜奏凯而还其后定鼎澧安襄汉取唐邓复郢随全合肥君皆在焉屡委以事积代版授七阶方向宛洛赵魏而金人求成武穆公罢兵柄获罪矣君恨无以白杜邮之寃归而放浪山水间聚书教子自号龙洲居士有文集三十巻年五十六以三十二年六月晦卒矣前娶章氏朝散大夫唐民之女生三女适曽弥后李补曽瑜再娶郭氏盖忠简胡公叔母前夫之女忠简择君归之生一男可久力学有闻不幸早世焕章阁待制诚齐杨公为志其墓五女曽异倪岩老胡秘其壻也余不及行孙男龄女适刘禹选君以隆兴元年十二月辛未县南横山庆元三年十二月庚寅改卜髙行乡山塘之原而郭氏于罗墓距茔二里许先是诚斋状君遗事甚备秘也实防简从孙以文采贡于乡与予契厚而交深复来请铭固辞不可铭曰
　　大丈夫不能擢犀角防象齿防乎翰墨之林则当横三尺出六竒以收边塞之勲孰如君者两有志而一无成此予所以闻风大息而追系以铭也
　　朝议大夫赐紫金鱼袋王君【镇】墓碣【庆元四年】
　　君讳镇字靖之姓王氏其先陈留人曽祖润赠中奉大夫祖履元丰八年登第徙居开封吹台下元符中为学官上书论中宫废立谪亷州石康令仕至朝议大夫知筠州父蕃事徽宗歴户部侍郎钦宗方召用而京城防终延康殿学士朝议大夫累赠少师前母卫国夫人李氏庆国夫人林氏嫡母福国夫人赵氏所生母冝人山氏君防以门防补将仕郎再奏承务郎建炎四年少师避地永州卒于祁阳君方志学奉母挈弟妹少师桂林弱冠躬耕南岳下昼夜诵经史胡文定公安国防年接之绍兴十五年调鄂州蒲圻丞摄行县事为政有方民不忍其去十八年知安丰军六安县穷邉凋瘵君御之如家人出惟匹马一驺即有拜授皆拒絶之江南猾民冐佃荒田辄数千畆君躬按户籍丁给百畆于是流逋四归愿耕者众二十三年知吉州吉水县地广事繁君平心遣争讼不问强弱贫富惟直是从善良既伸奸恶亦化二十五年丁母忧服阕连籖书贵州欝林州判官防公事凌鉄起雷风间甫定而王宣陈元复作乱君适行郡事料集土丁激以忠义贼望风畏避容州以金帛饷贼藤守宵遁官军屡北主将皆战死摧锋军统班李宏亦被擒惟欝林晏然终更士民遮道攀留去后歴十年之久人颂其清徳不衰乾道三年复籖书常徳军节度判官防公事七年知贑州安逺县水土恶弱仕者非死即病纪纲荡然税苖万五千斛兵火后仅及其半上司督取如故例均诸乡君力乞侍閤竟从之夏税折【阙】所在上三等户科麦而价重四五等科油麻枋木而价轻安逺独反是君始正之下户皆受赐豪民佃山林三百谷君毁其帖听民樵采郭南省引溪水溉四百顷有萧文炳者废陂而擅其利君部夫筑之三日而成嵗以丰稔贑州多盗诸邑团民兵置队首队长徒扰无益君命五家为小保而置一柝五小保为大保而置一鼓各有长焉十六保则都保正许置兵器遇盗则击柝鸣皷出兵器每发辄得淳熙二年调通判邵州始居于衡改少师南岳下五年至邵太守忌其正譛君侵权帅信防移潭州众论不平帅悔无及与诸司檄君权知桂林林阳军八年还朝初罗鬼国在真宗时尝由广西入【阙】其后大理罗殿自杞诸而马邕州隔絶不通闽商吴汝翼诱其人假市道蛮洞以马叩沅州求互市守吕爱吕胜已纵臾希功皆坐生事免新将张端有亦非其人方调守而谭帅吕椿荐君静重可用堂选知州事诸司以罗鬼马既不售【阙】　　　檄【阙】积木为栅以杜其来君谓通涂固难尽塞纵塞何人可守朝廷亦以蛮徭种落百数不相统摄安能越境而至格不行旧募上丁二百充郊用率多防手君精择土著伉健者教以武艺人人可用罢吏散监诸蛮怒其赏赉不时诬以刦夺帅司追治甚急蛮皆走险君至则直之前都吏包遂者交结监司补乡丁统辖人畏之如虎有某氏女将嫁赂媒妪绐取之君穷治黥配岭南并其徒论如法州之西曰便溪又西曰崖门又西曰若溪前守开边邀赏诱其长杀之负固蓄憾遣兵讨伐辄败君敛兵开示大信于是蛮主杨再彤兄弟亲族相率来谢沿邉守臣専帯溪洞都廵检使提刑遗法命通判预其事即其防自置一司欲因事诛蛮酋吴自由三子君固争不从自由聚兵谋入防君言于朝明其无他三子皆得释通判寻获罪防君一方咸被其害君【阙】将代请祠主管建寜府武夷山冲佑观既归衡阳郡守刘清之以君才行闻上因记君名且曰清之所荐必不茍除提举荆湖北路常平茶塩公事谏官素恶清之指荐士为妄作命遂寝其后主管华州云台台州崇道观绍煕四年六月十九日卒享年七十有八十二月十五日少师墓傍其地在岣嵝之东君仕官逾四纪再为邑三佐郡幕端良清介恬于进取人悼其屈晚试郡稍见所长则已老矣平生无嗜好不治产业惟喜读书于诗易皆有论著尝谓管子八十一篇真伪相杂定为内书藏于家有集西汉文録二十卷著述七百余篇号覆瓿编积官朝散大夫赐服金紫娶陈氏封冝人四男长曰淮今知【阙】州零县次涖道州永寜县主簿次准举进士季泭前死四女长曰济适向文简公七世孙公莹次漳不肯嫁次汶适邢锽死再归胡文定公孙荆湖北路安抚司凖备差遣太常次章适永州録参谢夀孙死再归衡州来阳县令曾之谨孙男三人榰桧榗女三人槙栓榕淮以廸功郎监潭州南岳庙刘徳老所作行状走数百里泣拜请铭予知君旧矣徳老又贤可信乃为铭曰
　　为官择人世独不然求则得之弗求舍旃有美王君素安铨调轺传方乘烦言已噪有功未知抱能未施心何怨尤人自嗟咨我宣幽光辞则无愧慰其子孙亦劝吉士
　　贑州洪史君【槻】墓碣【庆元五年】
　　髙宗皇帝即位之三年嵗在己酉国步多艰猃狁孔炽择使修好无敢应选惟洪忠宣公以小官毅然行拘絷庭十有五年艰险甚于苏武诚竭力殚和好迄成白首来归夀母在堂三子继登博学宏辞科名予曰此盛徳之报也当出疆时冢子文章名【阙】中外乾道中相孝宗号名臣而史君又其冢子闻见之广不扶自直忠宣薨以长孙特充本路漕属助襄事防予分教金陵日与之防年虽弱冠而练达明敏不啻老成人家方鼎盛而谨饬谦和畧无子弟之过予敬而爱之越四十年予退老于家君以二千石髙第擢守章贡兼江西路兵马钤辖日期千骑开涂一笑道旧故旋闻其道卒遗恨至今诸子逺以表墓请予其何可辞史君初名格字成之后改名槻字规之世家饶州鄱阳县曽大父右通直郎赠太师秦国公讳彦先祖忠宣公讳皓仕至徽猷阁直学士左朝散大夫赠太师魏国公父文惠公讳适终观文殿学士正议大夫赠太师魏国公妣魏国夫人沈氏君初以忠宣使金补将仕郎绍兴二十六年起家廸功郎江南东路转运司凖备差遣隆兴初充湖广等路总领财赋所干办公事分司九江完顔亮败盟皇甫倜一军嗷嗷待哺枢宻使王公炎时总饷事以军储未集为忧君请求济于朝用足而民不知文恵入相丐监南岳庙君师列旷黄金君固却之乾道元年循右从政郎三年用举主改宣教郎七年知【阙】州徳安县嵗俭君曰附郭近而易见乡村逺而难周亲行阡陌劝上户平价出粟又择中户以上众所服者分任其事民无流殍居三载邑大治淳熙四年赐服绯银六年通判徳安府俄丁内艰九年通判兴州吴挺以都统制兼州事委政于君金州被邉洵阳上律大饥置制漕三司各出三千缗命君赈济提刑勾跃易亦来一见君尽以付之君制衣履履涉山险徧抵两邑又请益米万斛于制置使军民帖然将畴庸而文恵公薨君六嵗两经父母防春秋窀穸之事哀戚劳苦人不能堪乡党称其孝服除调通判洋州尝行郡事辞俸给用例西乡旧有堰介山间每春水暴至湍险决溃籖判樊炜刷三邑义士数千人修筑已兴工君言徒费无益申诸司罢之擢守西和州陛对论纲马多道毙冝饲养兴元一月然后发升差军官当先战功后资歴以徕竒士孝宗然之姻家杨侍郎王休除利路转运判官引嫌改知和州绍熙三年也边垒斗大俭以足用寛以爱民革弊端严政体徙西川提刑又当易地求主管华州云台观以归庆元二年起知滁州州本留阙待朝士京丞相镗在蜀知君治行奏特【阙】之君请边郡守倅勿【阙】年七十人诏可至则因嵗丰补前改免借桩积米万计葺仓廪置贡院皆兵兴以来未暇及者待僚属虽寛后有小使臣遭防防免持服部为符州君曰沿边职任谓主兵者监军辈何预徒害风教奏令解官后遂立阅两考用新【阙】　再留一年诸司交荐朝廷择大藩处君不幸暑行防泄以五年七月十三日终于池州东流县享年六十三积官自通直郎转至朝【阙】大夫娶黄氏刘氏周氏俱封冝人四男俨终承事郎今知常徳府龙阳县丞次俌承事郎提领建康府户部赡军酒库所干办公事传将仕郎防未仕女二人长适修职郎前无为军巢县主簿权当国次许嫁进士黄浚皆刘出也孙二人曰芾曰蕴女一诸孤以是年十一月壬辰奉柩合刘冝人之兆地在本县义仁乡大观山君由少至老奉养俭素殆过寒士自文恵公乐施周急虽大用无余赀君绰有父风田园不能卒嵗惟市书籍教子以清白传家可谓贤也已铭曰
　　醇而正明而静如玉如莹吉人之陞兮简而敬定而应为守为令循吏之政兮忠宣之忠文惠之文嫡长相承先世之盛兮山川孔良时日允臧有永其藏后人之庆兮
　　文忠集卷七十七
　　钦定四库全书
　　文忠集卷七十八【平园续稿三十八】
　　宋　周必大　撰
　　墓碣二
　　冲虚居士钱君【朝彦】墓碣【嘉防元年】
　　三代盛时四民有常职农服田工商宿业惟士最贵世禄为胄子賔兴为贤能不以外物而迁故能各抵于成勃兴骤废者鲜自井田壊四业俱失农与工商既散而逐末贵族降在皂秀民不复乡举人才无所于归或横议如孟子所云或潜山隠市如杜牧所论于是处士之名著焉在战国时髙者取卿相下不失尊礼至于汉唐有公车待诏有藩镇之辟召得人与否班班可考今朝数路取人惟恐遗贤其间懐才抱艺之士门防科举所不逮者尚或有之上方一道徳以同风俗特命起家絶无仅有下亦各安分义不求闻逹然降才于天积善在躬源深流逺终裕乃后肆其子孙修身励业自足进为于世而天复有以相之凡今显者多出于此永嘉钱氏其一也初献王奉两浙地图归圣朝后裔散居四方诸孙有讳辑者尝为韶州刺史辑生尚端州司理叅军防温州乐清爱白石风土家焉尚生浩浩生洁洁生二子忠卿字某尧卿字熙载世以文字称绍兴十四年诏举孝亷州县以熙载应选未报而没忠卿生一子讳朝彦字用明谦退和易少从孝亷学周官业成身隠每出未尝乗车或勉之过市即下曰吾不仕不冝坐人上家贫不能周急力可及亦弗靳遇樵夫野叟无髙下迭为賔主乡人莫不敬爱晚喜道家说自号冲虚居士白石有岩岩有集真观髙出羣山之表嵗从黄冠避暑酒酣相与浩歌起舞吹洞箫人望之疑以为仙素善章少房少房死过其墓必酌浆酧之与人交类此虽督诸子以学每曰教之在我其成有命作诗不能工而语有尘外趣名卿太子詹事王十朋称其不羡不矜心休休然乡人以为知言卒年七十七有冲虚集二十卷夫人同郡孙氏赠承事郎士初之孙奉议郎知绍兴府嵊县潮之女四嵗知书父授以孝经论语归居士时祖姑鲍姑贾皆在堂羣从聚居妇道孔艰夫人早暮躬盥馈接姻戚约已裕人内外称善姑末疾累载奉事无少懈其没也哀慕三年如一日以乾道庚寅十月辛亥终于家年六十三明年十一月丙申县之茗与乡白石南山之原后十年当淳熙庚子七月丁丑而居士没是嵗十月己酉乃合焉【元文孙夫人地如上既曰合而居士却云白石之所塘阡未详】四子宿賔寛宏女适陈涛孙正之松之释之宏字文子后以字为名通经术工词章补为国学上舍释褐初仕吉州军事判官今以宣义郎知潭州醴陵县格当官成均屡求予碣其先墓于是宿賔寛俱死矣按孝亷有子曰朝佐朝佐生易直试南省第一今为太学録文子从弟也钱氏其昌乎故为推原古谊振宣幽光而系以铭曰
　　志气内充乐无穷徳善久积吉有终根本固者枝叶秾菑畬勤哉黍稷丰报世在天理可通冨贵岂必于其躬松槚欝然马鬛封里人过之常敬恭
　　朝奉郎李君【琥】墓碣【嘉泰元年】
　　予自少喜从前贤子孙防非独典刑可想亦以其议论传世足以发蔽防而资寡陋也徃时李君西美来监吉之税务气宇轩昂论事风生所居官号卑冗日与贾客贩夫较量锱铢州家督廹于上胥徒渔猎于下他人穷日之力捄过不暇君独知所取舍商旅争出于涂嵗课日増觞咏从容如治闲曹家多古帖名畵客至时出示之闻人有善称扬不已遇有过失辄靣折使归之正以是人皆敬爱予益信故家流风果不同也自是各官防或合离殆三十年而君即世既葬其子师祖以故人修职郎监南岳庙王防状来请铭予方直禁林诺之而未暇今又将三十年其子及逰死亦久矣君之孙咎持予旧书督践言予愧叹不已乃为之书初唐先主李升先中主璟弟珉封齐王开寳末后主煜入朝国除珉徙家淮西有子曰铎字用章四子季仲宣随其兄宰舒城就买田地遂为庐江人仲宣生执中执中生虚一即君曾祖也尝应制科终大理寺丞赠左朝议大夫祖讳公麟字伯时元佑名士终左朝奉赠朝散大夫父讳【阙】硕朝奉郎湖南提举常平赠右中奉大夫母令人赵氏君讳琥西美其字幼传家学宣和七年父致仕补将仕郎建炎三年授右迪功郎防州防化尉未上辟舒州桐城县主簿外艰去绍兴初江西【阙】李回辟临江军新喻尉盗蜂起君以捕治赏循右修职郎寻监中岳庙十一年实为税官有美政循右从事郎永新繁剧难治监司选君摄令游刃恢然方上辟书防税官秩满遂詹吉州十八年调兴国军判官荐员益格二十二年改右宣教郎知江州瑞昌县邑大事丛君决遣如流庭无留讼歳籍祭课济州用而私商擅其利峻法不能禁君区处有方犯者有絶访唐元结废祠新之二十六年代还民造巨舰以送逾境即谢遣民归之县为官舟识君廉节转右通直郎赐服绯银二十九年佥书清海军节度判官防公事假守惠州阅半年而治郊闻诸台聚番禺君悉心营职【阙】吏忌其正将满防易帅漕乘间【阙】君以事君避众怨引疾去士庶饯送填道至南海神庙下万目睽睽君沥酒祷曰我若营私举家当沦深渊不然诬我者神其舍诸登舟便飘转久之诬君者皆有故三十年转右奉议郎孝宗登极迁右承议郎再为昭信军签判乾道二年转右朝奉郎贑经齐述乱人心易摇一日讹言纷纷民争徙避官吏亦具舟于岸君走诸营呼某长谕以毋然皆曰不敢已而遂定后其守臣吴南老陛辞上曰闻贑尝汹汹微幕中有人不挺乱乎南老下车首及之且曰当时恨未知君姓名终更通判邵州未几以风痹求主管台州崇道观归治书室营小圃日引孙曾燕适其中遂致官政自号知足老人淳熙元年十一月壬子终于正寝享年七十七明年十一月辛酉葬庐陵县膏泽乡龙须山北冈之原两娶赵氏及张氏邹氏皆安人二男长师祖迪功郎丞正连州司法叅军次晞祖今俱亡三女归登仕郎张可大进士饶大夫承信郎胡元龄孙男四人长咎也见谓克家卓早世次申准女四人长适乡贡进士文元鼎次适刘仁季王栋葛延誉曽孙男三人仲舒温苍业儒女三人长适方辉二未行元孙四男一女俱防君性孝友兵火中负母骸南渡北溪于此爱二弟珪琮未尝相舍教育其男女为毕婚嫁家无余财而乐周急平昔不以秋毫干州县介然而居殆天性也铭曰
　　世阀之光风力之强议论之刚人或得一君兼长谁之不如外潜郎才大用小名弗彰念昔不及铭其蔵刻文宰上传无疆
　　通判舒州沈君【焕】墓碣【嘉防三年】
　　绍煕三年四月戊寅沈君叔晦卒十二月丁酉庆元府鄞县翔鳯乡家坎山龙尾之原凡四方知名士皆来吊祭而全州守【阙】简太学正袁爕有诹乡评志矿状行实授其子来请铭追思立朝不能推贤扬善予愧叔晦益者三友叔晦不予愧也铭可已乎按沈氏世家定海县已而徙鄞曽祖开祖子霖经明行修主恵州博罗县薄父铢力以道义教诸子终承务郎籖书镇东军节度判官防公事君讳焕叔晦字也少而竒伟年二十四举于乡监补魁多士乾道五年省试第二以左廸功郎尉绍兴府上虞县乡村不识胥徒境无犬吠警邑吏匿经界籍争讼纷然令檄追证君拘籍鐍之操騐稽决积以革淳熙四年调扬州州学教授未上八年春诏为太学録始君为生员即语人曰天子学校当隆师亲友循规蹈矩以倡郡国知临川陆九龄子夀之贤从而学焉闻见日广朋从趋向悉归于正既列学官则以昔所躬行淑诸人早暮延见学者声誉日章长贰同僚已懐嫉防充殿试考官唱名日序立廷下孝宗伟其仪观遣内侍问姓名【阙】　忌之而君益侃侃自将或劝其姑营职耳道未可行也君曰道与职贰乎适【阙】试【阙】策引孟子立乎人之本朝而道不行耻也意似有所讽言路方以安静为大体疑其讪已摘君与长官争议【阙】少折之在职才八旬得髙邮州教授而去兹可观过矣明年丁父忧服阕选充浙东安抚使干办公事用举主升从政郎髙宗山陵越帅郑侍郎汝谐奏充修奉官君移书御史请明示防纪本意使贵近哀戚之心生则茇舍菲食自安不烦弹劾湏索絶矣后司尚书杓来复委之检察君治并縁为奸者追赏率【阙】者支顿减嵗旱常平使者分择官属拯恤君得上虞余姚二县无复流殍诸司交荐十五年用常格改宣教郎知徽州源县三省类荐书以闻上犹简记许升擢遂通判舒州将用之也光宗覃恩转奉议郎赐绯衣银鱼归徯官【阙】益笃为已之学天性孝敬父在时每对客必拱侍燕集竟席乃退晚奉母尤至颇疑性过刚大书戴记深爱和气愉色婉容于寝室以自警友爱其弟抚养孤侄家虽贫一毫不敢假于人甘防之奉独丰人疑不贫也闻防稽创义田凡吉凶有力不给者佽助有差即白乡贵効之得田数百畆月増嵗益遂为无穷之利既病犹不废书孜孜以人才国事为言昔曽子论毅之士仁为已任死而后已孟子谓明善以诚身诚身以恱亲恱亲以信友信于友乃获于上若吾叔晦所谓任重道逺诚其身以获乎上者非耶自阨间言其志益坚不幸五十三而没使天假之年成就岂易量哉虽然芝兰当户锄之者人也雷风振林直木斯防兹岂人乎天道难言予复何咎既序且铭哀而不怨亦叔晦之志也欤君先娶杨氏有贤行前一纪卒丰清敏公孙吏部郎中从以长女配之四男传之鲁曽省曽敏曽皆传父业鲁曽今更名杰用宗防为廸功郎四女长适舒□次适吕乔年胡吁次许嫁李知至俱名门也孙男一嗣隆孙女一尚防家【阙】五卷大率仁义之言铭曰
　　嗟我叔晦行髙才全学冨于海道直如秀出周行颀而俨然惟皇侧席伊谁忌前可抑者进胡夺斯年命实使之彼何诛焉未尝尤人矧岂怨天其事好还后当邈绵
　　均州黄使君【牧之】墓碣【嘉防三年】
　　黄氏豫章着姓其丰城县进以儒而显以才者均州使君也君讳牧之字穉卿世县人曽祖表妣叶氏吕氏祖得礼进士起家尝尉武陵郡之桃源获盗当改京秩谢不就终栁州推官赠左朝议大夫妣范氏六子三擢第而君之父次山宣和释褐第一名声籍籍绍兴间擢吏部郎终左朝散大夫赠通奉大夫兵部尚书程瑀志其墓配李氏章氏君八嵗防父十嵗防母哀动吊者父泽补将仕郎自防不羣女兄归浮梁李氏族长户部侍郎椿年生席君年十三机警详雅李举以训其子弟逮志学乡人工部侍郎徐琛以女妻之从临川徐世英传春秋学经子百家无不贯穿逾冠求监潭州南岳庙宿其业秩满调江陵府司户叅军太史涛将漕湖北兼行帅事髙明少许可选君领【阙】　　自寅入酉出悉蠲加耗松滋潜江两邑之间有虎渡堤蓄水溉田数万畆久不葺松滋令欲葺潜江曰否郡贰主潜江焘属君定君曰从松滋则暂劳永逸潜江所谓惜近费忘逺忧也焘喜荐于朝太府少卿李安国总六路财赋军储在江陵者六万计命君掌出纳无分毫差乾道辛夘旱癸巳疫拯饥疗疾咸赖以济掌行狱掾盗不应死帅欲杀之公执不可帅徐阅案牍喜曰他日无忘此心诸司交荐淳熙元年改宣教郎知建昌军广昌县正身率下黠吏奸民皆退聼罢预借科罚讼至平心处之狱犴皆清里正户长当役惟恐后暇日按吏卒习射中的者赏盗发辄得赵丞相汝愚漕江西以政治请闻去为京西安抚司干办公事八年赐绯衣银鱼汉江齧城调夫筑堤岸部役非其人众情不安君摄倅董之不日讫工坚壮加旧明年水大至尺寸弗垫冝城水渠出中庐之西山拥鄢水入于沔后汉王宠复凿蛮水益之溉田六千顷嵗久废壊治平中县令朱纮始修复郑獬为作记欧阳文忠公赋诗美之兵火后渠又废君躬行相视计日役二千工一月可成诸司列上诏可荒野为腴田自君启之转江西提防刑狱司干办公事多所平反寜都寨土兵羣集于外台诉衣粮不时传闻汹汹君白其长代攴徐治为首者众乃帖然属邑负经摠制钱五万缗虚额两倍文书追扰使者用君言命输实欠余悉除之所至上官荐其才能十三年擢知均州兼管内安抚陛对乞刺举狱官以清刑罚免民兵科敛试其艺籴襄阳粟实寨下省湖南漕运费上皆嘉纳至则请修城池备器械章下本路或已疑其生事君复防汉水滩浅可涉害之大者又欲録用归正胥朝杜海马清子孙予在庙堂嘉其不茍多为奏行防武当归正人辛居简九家逸去不察者从而攻之贬秩一等寻复报罢绍熙元年春也厥初军粮吏俸皆不足满嵗仓库充盈士民遮道惜其去是歳七月辛酉卒于乡得年五十官自廸功郎九转至朝请郎明年十一月己未抚州临川县延夀乡金峯山之原近吏部茔盖素志也配封安人三男峦文林郎靖州州学教绍宗从事郎江陵府司理叅军嵘将仕郎四女适罗阜臣前死次适叶侍孙罗仲孺曽冕孙男文综文度女七人君早失怙恃于祭享极其孝敬吏部尚书万卷章硕人取资治通鉴授君曰读此足矣故能明于古今治乱及天时人事当官毎汲汲功业为文操笔立就尝着刍荛十议吏部侍郎晁公武侍左郎官公遡兄弟望髙一时皆以显用期君公遡赠诗有过我问道我不如之句而天不假年抱能未试议者惜之二兄崇道义寜早世教育二侄【阙】　逢吉皆贡春官逢吉死无子而有常产其母求继于君君以侄孙思永绍其后郡守赵义之性亷清薄奉养【阙】官例却添给闻人善称扬推挽笃意教子峦暨绍宗连登科文有家法其犹子畴若笔力益髙状君遗事具言頼叔父之教遂践世科至是峦以墓碣为请乃书而系之以铭曰
　　世有底法之基身抱絶人之资粤趋其赴功在得位与逢时畴克备此三者君有之冝似之嗟陆沉于郡邑仅得半于期頥相存亡之交咈莽天命之难知尚庆元之不竭眷后人而永贻
　　西清杨公为登仕郎李纪行状盛称其才志文之体备矣铭则逊予谦之至也乃仿欧阳公尹公故事就为铭曰
　　诚斋斯文日光玉洁辉映幽宫永世昭晣










　　文忠集卷七十八
　　钦定四库全书
　　文忠集卷七十九【平园续稿三十九】
　　宋　周必大　撰
　　青词
　　为村娘设醮青词【绍熙五年四月】
　　运随时转岂无困阨之年民欲天从厥有祈禳之典眷言息女比染沉疴谅由父祖之灾坐致儿孙之疾敬兹谢过冀乃全生念攸居密近于宫墙愿安处永依于道防
　　旧居设醮青词【绍熙五年六月七日】
　　尘世营营孰知罪戾髙穹浩浩毎示矜怜自卜一区适逢多故岂定数难逃于星运抑攸居偶犯于神明是假熏修少伸禳谢伏愿天心昭格诚悃潜孚四时无疾恙之侵百顺有康寜之备永锡子孙之吉全系覆载之恩
　　夫人设醮青词【绍熙五年九月七日】
　　穷乃呼天下愚之真性善于救物上帝之仁心言念良人比婴拙恙尝密祈于保祐幸寖防于安平永为起死之功敢昧谢生之报肃裒羽士祗演琼章効豺獭之防诚备苹繁之菲荐仰繄造化垂赐监观一门资覆帱之恩四序协康寜之吉
　　迁新第醮谢青词【绍熙五年十二月】
　　平生窃禄幸余三径之资晚嵗营巢载卜一区之宅庀工云讫涓吉以迁念蒭荛冒处于髙明且土木或干于禁忌欲谢生成之赐当崇清净之縁相协厥居密庸其道善必积而庆有敢忘人事之修福莫长于祸无全頼天心之鉴
　　火孛照临设醮青词
　　嵗月日时之易或遇灾屯吉凶悔吝之生率由动作矧防官叨逾之已甚且平时罪戾之有加限适在于孛强命更逢于火照粤从迁徙未底康寜歴陈既往之愆仰凟盖髙之聼伏愿廓恢恢之网赦蠢蠢之愚百疾不侵获保子孙之吉四时有庆永致宅舍之安
　　本命设醮青词
　　薄徳而享者厚自谓非冝无功则过也深常虞罪戾仰依覆帱俯遂安恬敬因本命之辰仍近初生之度肃陈菲荐祗述谢诚伏愿洪造垂矜大防普防老幼有康寜之福公私无非横之灾
　　夫人设醮青词【庆元五年】
　　庶事叨逾久知福过五行迁易今值运交临以元辰压之太嵗冝多疾恙敢怠祈禳伏愿善贷积愆博施洪造诞保安寜之庆永依清净之縁
　　又【庆元六年四月丙午】
　　日徃月来曽防一善之积星移运转毎惧四时之灾况年龄俱廹于晚途且嵗度将逢于威曜恳具祷祈之志精防禳谢之诚伏愿洪造下临忱上逹赐以平平而无祸俾之碌碌以全身阖门资覆帱之恩永世竭重修之敬
　　又【庆元六年十月三日】
　　日来月往身毎积于愆尤福过灾生家常撄于疾恙頼乾坤之大徳全犬马之防生祗竭诚心敬陈菲荐伏愿博恢洪造垂鉴丹照以阳光常回于暖律消其隂谴如泮于春氷
　　本命设醮青词【嘉防二年三月一日】
　　疾以为忧沥匹夫匹妇之恳药斯有喜荷盖髙盖厚之恩载推元命之辰适在季春之吉集黄冠于琳宇偿素愿于荜门科式攸遵苹繁是凟伏望真防降格诚悃潜通赦嵗月之愆尤锡四时之康防吁天之请蹐地以湏
　　又【嘉防三年十月一日】
　　以时衡嵗各致灾屯无徳有年仍多罪戾属背脾抱疮疡之疾忆室家形祈祷之言兹临元命之辰乃吁初心之请髙髙在上已防从欲之恩恳恳由中敢昧谢生之志诞敷康寜之福各安衰晚之年
　　追荐亡妻九幽醮词【嘉防四年正月】
　　悼亡浸久莫返于逝波卒哭将临仰干于浩造招延羽士稽首仙科苹繁之荐虽防伉俪之诚斯竭伏愿天庭垂闵泉路防休下赦宥于丹霄翦愆尤于黒簿熏修恳恻冥漠超升












　　文忠集卷七十九
　　钦定四库全书
　　文忠集卷八十【平园续稿四十】
　　宋　周必大　撰
　　道释【偈　铭　赞　题跋　説　记　塔】
　　偈　铭
　　杨待制朱待制因甘叔怀道士戏以是同是别两池两月相为问答某亦说偈【庆元五年十月六日】
　　闽岭江乡三散人更添阖皁一弥明何须和防方为一月入平池体不分
　　恩褒觉报禅寺钟铭【庆元四年正月十八日】
　　金本无声范钟乃鸣声虽在钟幽空则宏粤若斯器出虚以成朝击暮撞惊昏发冥上通诸天下彻九京从闻思修觉我先灵
　　赞　题跋
　　仰山长和绍南真赞
　　精神如虎在山谈辩似瓶飜水谁家灵利衲僧妙善孙佛照子老纳祖证姓潘刘阳人因妻杀鸭不死投月庵为僧夀八十一道人萧妙庆求赞【庆元四年二月二十五日】
　　舍俗归真五十年自夸曾悟月庵禅谁知因杀能言鸭拾得王孙金弹丸
</div>
    <div class="pagination">
<a href="文忠集（宋周必大）_page53.html">上一页</a><span>...</span><a href="文忠集（宋周必大）_page49.html">49</a><a href="文忠集（宋周必大）_page50.html">50</a><a href="文忠集（宋周必大）_page51.html">51</a><a href="文忠集（宋周必大）_page52.html">52</a><a href="文忠集（宋周必大）_page53.html">53</a><span class="current-page">54</span><a href="文忠集（宋周必大）_page55.html">55</a><a href="文忠集（宋周必大）_page56.html">56</a><a href="文忠集（宋周必大）_page57.html">57</a><a href="文忠集（宋周必大）_page58.html">58</a><a href="文忠集（宋周必大）_page59.html">59</a><span>...</span><a href="文忠集（宋周必大）_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
