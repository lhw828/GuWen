<!DOCTYPE html>
<html>
<head>
    <meta charset="UTF-8">
    <title>杨升庵集 - 第 112 页/共 140 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杨升庵集 - 第 112 页/共 140 页</h1>
    <div class="content">语林曰殷浩于佛经有所不了故遣人迎支道林林乃虚怀欲往王右军驻之曰渊源思致渊富未易可当且已所不觧上人未必能通纵能服彼亦名不益高若不合便丧十年所保林公乃不往 

左思别传云思作三都赋疾中犹改作蜀都赋云金马电发于高冈碧山振翼而云披鬼弹飞丸以火?雷燩火井腾光而赫羲今本无鬼九句【水经注泸水傍瘴气特恶气中有物不见其形其作有声仲林则折中人则害名曰鬼弹】 

又曰左思造张载问岷蜀事交接亦疏皇甫谧西州高士挚仲治宿儒知名非思伦匹刘渊林卫伯舆并蚤终皆不为思赋序注凡诸注觧皆思自为欲重其文故假借名姓也 

夏侯湛补亡诗曰既殷斯虔仰说洪恩名定匡省奉朝侍昏宵中告退鸡鸣在门孳孳温恭夙夜是敦孙子荆除妇服诗曰时迈不停日月电流神爽登遐忽已一周礼制有叙告除灵丘临祠感痛中心若抽桓玄作王孝伯诔曰川岳降灵哲人是育既爽其灵不贻其福天道茫昧孰测倚伏犬马反噬豺狼翘陆岭摧高梧林残故竹人之云亡邦国丧牧于以诔之爰旌芳郁 

王隐晋书云晋帝诏征苏峻峻曰台下云我反反岂得活耶我宁山头望廷尉不能廷尉望山头也 续晋阳秋曰谢安优游山水以敷文析理自娱 荀绰兖州记云闾丘冲好音乐侍婢不释管弦出入乘四望车 曹娥碑在会稽而魏武杨修未尝过江续晋阳秋曰献之文义非作长而能撮其胜会故擅名一时为风流之冠也 

兴云 

汉苶极山碑兴云祁祁雨我公田按颜氏家训引诗亦作有渰凄凄兴云祁祁毛传云渰阴云貌萋萋云行貌祁祁徐也此铭亦云兴云祁祁古经本云字后世作雨乃或改耳王介甫有云之祁祁诗语本古经 

蛙鸣 

中州记载惠帝闻蛙鸣问之侍臣贾胤对曰在官为官蛙在私为私蛙帝曰若是官蛙可给廪比北史所载为详蛙给廪已自异矣文中子作元经又曰帝问蛙鸣尤可笑也然元经非出文中子盖阮逸赝作耳 

万岁夜 

姚宽战国策注愽引诸书以证之用心亦至矣然犹有遗也楚策楚王游云梦谓安陵君曰乐矣今日之游寡人千秋万岁后谁与乐此矣安陵君泣下数行曰万岁夜愿以身试黄泉蓐蝼蚁夜如左传注窀穸厚夜之夜最见人臣不敢斥言之意今本改夜作后不见古人立言之妙矣 

佳丽 

韩子佳丽也者邪道之分也战国策宫中佳丽好玩又云赵天下善为音佳丽人之所出也严安疏佳丽珍怪顺于耳目谢眺诗江南佳丽地佳丽字非始自谢也文选注失引之 

监州 

宋初置通州分知州之权谓之监州有钱昆者性嗜蠏常求外补曰但得有蠏无监州处则可此语风味似晋人归田录及扪虱新话皆载其事东坡诗云欲问君王乞符竹但忧无蠏有监州昆去东坡未远即用其事为诗良爱其语也 

新论 

刘画新论云微子感牵牛星颜渊感中台星张良感孤星樊哙感狼星其说皆出谶纬 

屠苏 

萧子云雪赋曰韬罦罳之飞栋没屠苏之高影始飘舞于金池终亭华于芳井杜工部冷淘诗曰愿凭金騕褭走置锦屠苏屠苏庵也广雅云屠苏平屋也通俗文曰屋平曰屠苏魏略云李胜为河南太守郡厅事前屠苏坏唐孙思邈有屠苏酒方盖取庵名以名酒后人遂以屠苏为酒名矣何逊诗郊郭勤二顷形体憩一苏又大冠亦曰屠苏礼曰童子帻无屋凡冠有屋者曰屠苏晋志元康中商人皆着大鄣谚曰屠苏鄣日覆两耳见暍儿作天子 

粘天 

庾阐扬都赋涛声动地浪势粘天本自奇语昌黎祖之曰洞庭慢汗粘天无壁张佑诗草色粘天鶗央?鸟恨黄山谷远山粘天吞钓舟秦沙游小词山抺微云天粘衰草正用此字为奇今俗本作天连非矣 

锦贉 

古装裱卷轴引首后以绫粘禇者曰贉有楼台锦贉球络贉蠲纸贉樗蒲锦贉唐人谓之玊池其引首有二色者曰双引首标外加竹界曰打擫 

鬼谷区 

汉书蓻文志鬼谷区三篇注即鬼臾区也郊祀志黄帝得宝鼎冕侯问于鬼臾区云云注即鬼容区容臾声相近今按鬼谷即鬼容者又字相似而误也高似孙子略便谓蓻文志无鬼谷子何其轻于立论乎 

跖蹻 

贾生吊屈原赋曰谓跖蹻廉注楚之盗曰庄蹻韩非子曰庄王欲伐越杜子谏曰庄蹻为盗于境内而吏不能禁此政之乱也蹻盖在庄王时汉西南夷传庄蹻者楚庄王之裔也以其众王滇夫庄王时百年此又一庄蹻也 

义名 

容斋四笔载人物以义为名如义士义帝之类甚多器物在首曰义髻在衣曰义栏义领奇矣予观乐书有义嘴笛谓笛外更安嘴也抑又奇矣汉蔡湛碑阴有义民 

陆长源 

韩文公汴州乱诗白乐天哀二良文为宣武军司马陆长源作也及考他史籍则长源酷刑以威骄兵御之已失其道矣又裁军中厚赏高在官塩直曰我不同河北贼以钱物买徤儿旌节所委任从事杨仪孟叔度浮薄不检常戏入军营调弄妇女自称孟郎三军怨怒遂执长源并杨孟杀之由是论之是长源有以取之何异于云南之张干陀杨州之吕用之哉大雅先人福之所聚小智自私藏怨之府长源之谓乎 

精思坐忘 

空石觙之精思不可谓之微司马徽之坐忘秪可谓之驰 

载事宣文 

左传曰楚辟我衷柰何效辟又曰尤而效之罪又甚焉刘更生曰既不善胡足效哉宋人曰既是不是不可学他不是理则一也载事者曷文其辞乎是街谈巷议也非史也 

王伯厚语 

王伯厚云喜量之铭祭侯之辞皆极文章之妙而梓人荀簴之制文法奇古盖精于道者兼物物而后能制器庄子所谓梓庆削木为鐻鐻成见者惊犹鬼神以天合天道与艺俱化岂物物而雕之哉 

张陆奇语 

张又新煎茶水记粉枪末旗苏兰薪桂陆羽茶经育华救沸皆奇俊语 

晋人俊语 

晋世不惟士人语清标玄致而释子辈语亦复可听高僧传所载是已如鸠摩罗什偈云哀鸾孤桐上清音彻九天慧济谑宝渊曰昔谢氏青箱不至不作文章今卿白簏未到灲无讲理渊曰殊不然此乃打狗杖耳道贲闻蟋蟀曰时闻此声足代萧管薛道衡称则公之文曰屡发新彩英英独照慧常闻梵呗曰亹亹溜滳似伏流之吐波又曰却转弄响飞扬长引声是禹为牛僧孺米元章也又觧禹贡三江之水味别是以圣人为品水斗茶如陆羽张又新之流也战国处士谓舜涂廪浚井遭焚坑而不死列女传又谓二女实教之是以舜为左慈刘根而二女为李全之妇刘纲之妻也静言思之皆可发一笑 

书句 

古书句读多不同朱子语录载方马二觧点礼记君赐衣服服以拜赐句辟之命铭为烝彝鼎句旧点以辟之为一句极无义辟乃君也以君之命铭彝鼎最是又载陆农师点人生十岁曰幼作一句学作一句汉书与父老约【句】法三章耳杀人者死伤人及盗抵罪今皆读作约法三章是何理也孟子冯妇暴虎章一本作晋人有冯妇者善抟虎卒为善【句】士则之【句】野有众逐虎虎负嵎莫之敢撄云云前士则之后为士者笑之文义相属而于章旨亦合特难与迂滞者语耳 

古今语言 

江芊骂商臣曰呼役夫汉王怒郦生曰竖儒几败乃公事单故谓稽康曰老奴汝死自其分乐广曰谁家生得宁馨儿斯并当时侮嫚之词流俗鄙俚之谈而发喉中唇口不动又曰以哀婉为入神用腾掷为清举文句则如端夏多隙无事忽景又云依义莫依语又云当为心师不师于心又曰笼飡讵贵钓耳难尝又云忘怀去来者朝市一江湖眷情生死者幽栖犹桎梏又云沙漠织寒长风负雪又云庄衿老带弹沐斜埃又早帐风首春席云阿又云虽泪至之有端固忧来之无兆使入世说固不能辩也 

唐庚语 

唐庚曰三桓讽鲁作三军合周礼矣其志乃欲卑公室而夺之权曹操讽汉复九州岛合禹贡矣其志乃欲广冀州而益其地晋曲沃庄伯用夏正合人统矣其心乃欲自立凡奸人欲济其邪谋者未尝不引经术也 

权德舆奇语 

舟有溺骑有坠寝有魇饮有醉食有饐行有蹷其甚则皆可以致毙无非危机其可如土偶木寓耶此权德舆文中奇语也【木寓见汉书注木寓龙木寓马是也】 

书觧 

</div>
    <div class="pagination">
<a href="杨升庵集_page111.html">上一页</a><span>...</span><a href="杨升庵集_page107.html">107</a><a href="杨升庵集_page108.html">108</a><a href="杨升庵集_page109.html">109</a><a href="杨升庵集_page110.html">110</a><a href="杨升庵集_page111.html">111</a><span class="current-page">112</span><a href="杨升庵集_page113.html">113</a><a href="杨升庵集_page114.html">114</a><a href="杨升庵集_page115.html">115</a><a href="杨升庵集_page116.html">116</a><a href="杨升庵集_page117.html">117</a><span>...</span><a href="杨升庵集_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
