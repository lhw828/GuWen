<!DOCTYPE html>
<html>
<head>
    <meta charset="UTF-8">
    <title>苏诗补注 - 第 67 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 67 页/共 94 页</h1>
    <div class="content">　　附陈履常次韵【后山集题云次韵苏公竹间亭絶句】
　　竹里髙亭灯烛光今年复得杜襄阳倐看老盖千年后更想霜林百尺强
　　送欧阳季黙赴阙
　　先生岂止一懐祖郎君不减王文度膝上几日今白须令我眼中见此父汝南相从三晦朔君去苦早我来暮霜风凄正脱木颍水清浅可立鹭莫辞白酒泻香泉已觉扁舟掠新渡坐看士衡执别手更遣梦得出奇句郎君可是筦库人乃使騄骥随蹇步置之行矣无足道贤愚岂在遇不遇
　　先生【谓醉翁】士衡【谓季黙之兄叔弼】梦得【谓刘景文】筦库【礼记所举于晋国筦库之士七十有余家施氏注改窜经文今驳正时季黙以宣徳郎监澶州酒税故云】
　　用前韵作雪诗留景文
　　万松岭上黄千叶载酒年年踏松雪刘郎去后谁复来花下有人心断絶东斋夜坐搜雪句两手龟拆霜须折无情岂亦畏嘲弄穿帘入戸吹灯灭纷纷儿女争所似碧海长鲸君未掣朝来云汉接天流顾我小诗如防缬欧阳赵陈在户外急扫庭中铺木屑交游虽似雪柏坚聚散行作风花瞥晴光融作一尺泥归有何事眞无説泥干路穏放君去莫倚马蹄如踣铁
　　【按长公外纪元祐五年东坡守钱塘景文为东南将领佐公开西湖日由万松岭以至新堤故在颍州和诗云云】
　　和刘景文见赠
　　元龙本志陋曹吴豪气峥嵘老不除失路今为哙等伍作诗犹似建安初西来为我风黧面独卧无人雪缟庐留子非为十日饮要令安世诵亡书
　　和刘景文雪
　　占雨又得雪龟寜欺我哉似知我辈喜故及醉中来童子愁氷砚佳人苦胶【去声】杯那堪李常侍入蔡夜衔枚
　　次前韵送刘景文
　　白云在天不可呼明月岂肯留庭隅怪君西行八百里淸坐十日一事无路人不识呼尚书但见凛凛雄千夫【公自注君一马两仆率然相访逆旅多呼尚书意谓君都头也】岂知入骨爱诗酒醉倒正欲蛾眉扶一篇向人写肝肺四海知我霜鬓须【公自注君前有诗见寄云四海共知霜鬓满重阳能挿菊花无】欧阳赵陈皆我有岂谓夫子驾复迂尔来又见三黜栁共此暖热飱【一作餐】氊苏酒肴酸薄红粉暗只有颍水淸而姝一朝寂莫风雨散对影谁念月与吾【公自注郡中日与欧阳叔弼赵景贶陈履常相从而景文复至不数日栁戒之亦见过賔客之盛顷所未有然又数日叔弼景文戒之皆去矣】何时归帆泝江水春酒一变甘棠湖【公自注景文近卜居九江近甘棠湖】
　　甘棠湖【九江志甘棠湖唐长庆二年刺史李渤径湖心为堤长七百步以利行旅立斗门以蓄水势人以比甘棠李翺为作铭太白诗此江若变作春酒垒麴便筑糟丘台】
　　【慎按公自注中栁戒之周益公诗话作成之笔画相似未详孰是】
　　以屏山赠欧阳叔弼
　　漫郎天骨清生与世俗异学道新有得为贫聊复仕每于红尘中尝起靑霞志屏山辄赠子莫遣污簪珥寓目紫翠间安眠本非睡梦中化为鹤飞入长松寺
　　漫郎【唐书元结传人以为浪者亦漫为官乎呼为漫郎】
　　新渡寺席上次赵景贶陈履常韵送欧阳叔弼比来诸君唱和叔弼但袖手旁观而已临别忽出一篇颇有渊明风致【别本作制讹】坐皆惊叹
　　神屠不目全妙额惟妆半更刀乃族庖倚市必丑悍平生魏公筹忽斵郢人墁诗书亦何用适道须此馆多言虽数穷微中或排难子诗如清风翏翏发将旦胡为久闭匿绮语眞自患许时笑我痴隔屋相咏叹竟识彦道不絶呌呼百万清朝固多士入门子皆冠莫言清颍水从此隔河汉异时我独来得鱼杨栁贯持归不忍食尺素解凄断中有淸圎句铜丸飞柘弹春愁结凌澌正待一笑泮百篇傥寄我呻吟郑人缓
　　【按陈后山集中失去此题原作无从采録】
　　次韵赵景贶春思且懐吴越山水
　　歳华来无穷老眼久矣静春风如系马未动意先骋西湖忽破碎鸟落鱼动镜萦城理枯渎放闸起胶艇愿君营此乐官事何时竟【公自注清河西湖三闸督君成之】思吴信偶然出处付前定飘然不系舟乗此无尽兴醉翁行乐处草木皆可敬明朝防北渚急扫黄叶径白酒眞到齐红裙已放郑【公自注酒尚有香泉一壶为乐全先生服不作乐也】
　　附陈履常次韵
　　吴山那可説已觉心耳静忍事如忍欲可遏不可骋人生如此耳黄白满朝镜寜懐升斗禄不理东南艇君从湖上归颇説寒事竟沙草柔动色溪喧鱼不定烦君金玉句无作江湖兴君诗如静女妙絶人所敬不受风雨秋下有桃李径试写孤竹君名成三絶郑
　　次韵陈履常张公龙潭
　　明经【一本作经眀】宣城宰家此百尺澜郑公【一作翁】不量力敢以非意干黄杂两战绛靑表双蟠烈气毙强敌仁心恻饥寒精诚祷必赴茍简求亦难萧条麦麰枯浩荡日月寛念子无吏责十日勤【一作勒】征鞍春蔬得雨雪少助先生槃龙不惮往来而我独宴安闭閤黙自责神交淸夜阑
　　龙潭【颍州志张路斯蜕骨处名龙池在颍上县治西南四十里淮润乡本集昭灵庙碑云庙有五穴往往见变异出云气或投器穴中则见于池近歳有得蜕骨于池金声玉质轻重不常】
　　【慎按施氏原注先生尝自书此诗后题云元祐六年十一月某日苏轼书墨迹今藏吴兴向氏此段新刻本删去今依原本补録】
　　附陈履常原作
　　淸渊下无际落曰廻风澜凛然毛髪直敢以笑语干陂陀百尺台葱翠万木蟠惊飚振积叶淸霜作朝寒水旱或有差精祷神其难鱼龙同一波信有水府寛向来三日雨赖子一据鞍何以报嘉惠寒荐金盘万口待一饱归卧神亦安犹须雪三尺盛意莫得阑
　　小饮西湖懐欧阳叔弼兄弟赠赵德麟陈履常【本竹间亭小酌懐叔弼季黙兼呈景贶履常】
　　歳暮自急景我闲方缓觞欢饮【一作余】西湖晚步转北渚长地坐略少长意行无涧冈久知荠麦靑稍喜榆栁黄盎盎春欲动防防夜未央水天鸥鹭静月露【一作雾】松桧香抚景方晼晚【一作婉娩】懐人重凄凉岂无一老兵坐念两欧阳我意正麋鹿君材亦珪璋此防不可再此欢不可防
　　缓觞【杜甫诗急觞为缓忧心】北渚【宋名臣言行録晏元献守颍州筑室北渚以临西溪名淸涟阁】
　　【慎按施氏原注潼川黄掞以公眞迹刻于倅聴事集本欢饮西湖晚作醉饮西湖晚此防不可再作此防恐难久皆以眞迹为是此段新刻删去今补録以存其旧】
　　附陈履常次韵
　　至音有遗韵小饮不尽觞坐待竹间月奈此云影长起行林下路散防逾平冈破眼一枝春着意千叶黄暄寒防有分蜂蝶来无央鸟语带余寒竹风囘妙香缅想两公子【以下后山集脱十三字】朝阳斯人班马后如圭复如璋相逢了无得佳处每难防
　　蜡梅一首赠赵景贶
　　天工【一作公】防酥作梅花此有蜡梅禅老家蜜蜂采花作黄蜡取蜡为花亦其物天工变化谁得知我亦儿戏作小诗君不见万松岭上黄千叶玉蕋檀心两竒絶醉中不觉度千山夜闻梅香失醉眠归来却梦寻花去梦里花仙覔奇句此间风物属诗人我老不饮当付君君行适吴我适越笑指西湖作衣钵
　　蜡梅【方回瀛奎律髓注云先是未有蜡梅之号元祐中苏黄在朝始定名山谷有蜡梅诗自书诗后云京洛间有一种花香气似梅亦五出类女工撚蜡所成京洛人因谓蜡梅木身与叶乃类蒴藋本草黄梅花有三种以檀香梅为第一花宻而香浓色深黄宋时皆称黄梅花】檀心【冷斋夜话蜡梅色黄白酷似蜜脾檀心为上磬口次之以子种出不经接者又次之】
　　附陈履常次韵
　　化人乃作【后山集脱二字】花何年落子空王家羽衣霓裳涴香蜡从此人间识尤物青诸郎却未知天公下取仙翁诗乌丸鸡距写玉叶却怪寒花未淸絶北风驱雪度闗山把烛看花夜不眠明朝诗成公亦去长使诗仙诵佳句湖山洵美更负人已觉西湖属此君坐想明年吴与越行酒赋诗聴击钵送王竦朝散赴阙
　　我家衡山公【公自注伯父为衡山日与君相知有送行诗】淸而畏人知臧否不出口黙识如蓍龟擢子拱把中云有骥騄姿胡为三十载尚作穷苦词丈【一作文非】人不妄语未效此何疑朅来淸颍上泪湿中郎诗怪我一年长而作十年衰同时几人在岂敢怨白髭愿君【一作言】指松柏永与霜雪期
　　朝散【职官分纪寄禄文散官有朝散大夫朝散郎梁溪漫志六曹郎中中行为朝散大夫贠外郎中行及起居舎人为朝散郎】衡山公【本集廷评行状公讳序生三子长曰澹次曰涣次曰洵澹不仕早卒涣以进士得官栾城集伯父墓表公名涣举进士从祥符县移知衡州耒阳】
　　次韵致政张朝奉仍招晚饮【一本作食】
　　扫白非黄精轻身岂胡麻怪君仁而夀未觉生有涯曽经丹化米亲授枣如云蒸作雾楷火灭噀雨巴自此养铅鼎无穷走河车至今许玉斧犹事蕚绿华【公自注君曾见永州何仙姑得药饵之人疑其以此夀也故有丹化米蕚绿华之句皆女仙事】我本三生人畴昔一念差前生【一作身】或草圣习气余惊蛇儒臞谢赤松佛缚惭丹霞时时一篇出扰扰四座哗清诗得可惊信美辞多夸回车入官府治具随贫家萍虀与豆粥亦可成咄嗟
　　阎立本职贡图
　　贞观之德来【一作表】万邦浩如沧海吞河江音容伧【一作獊】狞服竒厖横絶岭海逾涛泷珍禽瑰产争牵扛名王解辫却盖幢粉本遗墨开明窗我喟而作心未降魏徴封伦恨不双
　　阎立本【唐朝名画録阎立本太宗朝位居宰相与兄立德齐名一日太宗幸武湖见鸂鵣召立本圗之左右误云宣画师立本大耻之遂絶笔戒子弟勿令学画】职贡圗【洪景卢云汲冡周书七十篇所载事物为过实王防篇皆大防诸侯及四夷事所纪四夷国名颇古奥兽畜亦奇崛唐太宗时逺方诸国来朝贡者甚众服装诡异顔师古请圗以示后韵语阳秋云世传职贡圗立本所画东坡作诗亦云云按朱景元画録谓职贡圗乃其兄立德所作立本所画诸国王粉本尔又按施氏原注引谭賔録亦云命尚书阎立德画为职贡圗新刻本改作立本今为考正】
　　次韵王滁州见寄
　　斯人何似似春雨歌舞农夫怨行路君看永叔与元之坎轲一生遭口语两翁当年鬓未丝玉堂挥翰手如飞敎得滁人解吟咏至今里巷嘲轻肥君家联翩尽卿相独来坐啸溪山上笑捐浮利一鸡肋多取淸名几熊掌丈夫自重贵难售两翁今与靑山久后来太守更风流要伴前人作诗瘦我倦承明苦求出到处遗踪寻六一凭君试与问琅邪许我来游莫难色
　　王滁州【名诏字景猷本集防醉翁亭记后云醉翁亭记初刻字褊浅恐不能逺滁人欲大之元祐六年轼为颍州因滁守王君诏之请遂不能辞云云困学纪闻吴筑涂塘晋兵出涂中涂音除即六合瓦梁堰水曰滁河南唐于滁水上立清流闗元和郡县志滁州即涂中太平寰宇记淮南道滁州因水为名滁河在清流县东三里源自庐州来东南流至六合县入江】两翁【按宋史庆厯中欧阳修落龙圗阁以右正言出知滁州王禹偁字元之钜野人第进士以左司谏知制诰后为翰林学士孝章皇后崩禹偁言后尝母仪天下当用旧典坐讪谤落职知滁州后移守黄州卒年四十六】解吟咏【刘禹锡诗化得邦人解吟咏如今县令亦风流】聫翩卿相【施氏原注景猷祖化基伯举正再世参知政事父举元天章阁待制故有聫翩尽卿相之句旧注在题下新刻删去今补録】琅邪【元和郡县志晋平吴琅邪王伷出涂中孙皓送玺至此因以名之山下有琅邪溪太平寰宇记琅邪山在清流县西南十二里】
　　赵景贶以诗求东斋榜铭昨日闻都下寄酒来戏和其韵分一壶作润笔也
　　王孙天麒麟眸子奥而澈囊空学逾富屋陋人更杰我老书益放笔落座争掣欲求东斋铭要饮西湖雪长缾分未到小砚干欲裂不似淳于髠一石要烛灭
　　洞庭春色【并引】
　　安定郡王以黄甘酿酒谓之洞庭春色色香味三絶以饷其犹子德麟德麟以饮余为作此诗醉后信笔颇有防拖风气
　　二年洞庭秋香雾长噀手今年洞庭春玉色疑非酒贤王文字饮醉笔蛟【一作龙】蛇走既醉念君醒逺饷为我夀缾开香浮座盏凸光照牖方倾安仁莫遣公逺嗅【公自注明皇食柑凡千余枚皆阙一瓣问进柑使者云中途尝有道士嗅之盖罗公逺也】要当立名字未用问升斗应呼钓诗钩亦号扫愁帚君知蒲萄恶正是嫫母黝须君滟海杯浇我谈天口
　　安定郡王【岳珂媿郯録神宗尝念开创之烈于艺祖燕秦二王之后诏推一人裂土王之从祀郊庙韩琦以为疑天下心不可乃用近属封郡王之制以应诏以宗室世凖为安定郡王又按施氏原注安定郡王名世凖字君平祗畏端恪内恕外严自燕王以来子孙数百人君平为之长无敢少越绳检一时翕然称之间与学官讲绎经书时以保静军留后为安定郡王元祐八年薨诗中所云贤王指世凖也】附陈履常次韵
　　洞庭木奴秋寸丝不挂手来输步兵厨酿作靑田酒王家玉东西未觉歳华走方从罗浮山已作南阳夀还将瓮头春慰予雪入牖我方缚禅律一举烦屡嗅东坡酒中仙醉墨灿星斗诗成以示我千金须敝帚何曾尊爼间着客面黧黝定须笑羙人蘸甲不濡口
　　送路都曹【并引】
　　乖崖公在蜀有録曹参军老病废事公责之曰胡不归明日参军求去且以诗留别其略曰秋光都似宦情薄山色不如归意浓公惊谢之曰吾过矣同僚有诗人而我不知因留而慰荐之予幼时闻父老言恨不问其姓名今都曹路公以小疾求致仕予诵此诗留之不可乃采前人意作诗送之并邀赵德麟陈履常同赋一篇
　　积雪困桃李春心谁为容淮光酿山色先作归意浓我亦倦防者君恩系疎慵欲留耿介士伴我衰迟踪吏课升斗积崎岖等铅舂那将露电身坐待收千钟结髪空百战市人看先封【别本作锋讹】谁能搔白首抱闗望夕烽子意谅已成我言寜复从恨无乖崖老一洗芥蔕胸我田荆溪上伏腊亦麤供懐哉江南路防作林下逢
　　路都曹【名糺丹阳人见陈后山集又宋史职官志军州诸曹官録事参军居首称都曹】附陈履常作
　　身退不待年意足不愿余寜闻有余论但问我何如才名四十载盛气盖诸儒独无出水力竟与鼋鼍俱晚为府中掾直前不趦趄何曾愧俯仰颇亦困嗫嚅有粟尚可糊有酒尚可娱一朝脱章绶用意不踌躇富贵亦何有惜君寜挽裾人生一世间仅得还其躯谢公江海人此计竟亦踈千金一大钱二子双明珠妙语发幽光东坡为欷歔不知两疏去能亦有此无聊为三径资从此并门居次韵陈履常雪中【一本无雪中二字】
　　可怜扰扰雪中人饥饱终同寓一尘老桧作花眞强项冻鸢储肉巧谋身忍寒吟咏君堪笑得暖讙呼我未贫坐聴屐声知有路拥裘来看玉梅春
　　【按赵德麟侯鲭録云元祐六年冬汝阴久雪人饥一日天未明东坡先生简召议事曰某一夕不寐念颍人之饥欲出百余千造炊饼救之老妻谓某曰子昨过陈见傅钦之言签判在陈赈济有功不问其赈济之法某遂相招令畤面议曰巳备之矣今细民之困不过食与火耳义仓之积谷数千石便可支散以救下民作院有炭数万称酒务有柴数十万称依元价卖之可济中民先生曰吾事济矣遂草放积欠赈济奏陈履常有诗先生次韵有可怜扰扰雪中人之句为是故也】
　　附陈履常原作【后山集题云连日大雪以疾作不出闻苏公与德麟同登女郎台】掠地冲风敌万人蔽天宻雪几微尘漫山塞壑疑无地投隙穿帷巧致身暎积读书今已老闭门髙卧不缘贫遥知更上湖边寺一笑潜囘万室春【自注是日赐柴米】
　　附赵徳麟次韵【此诗从侯鲭録采出】
　　坎中年坐爱人老来貂鼎视埃尘铁霜带面惟忧国机穽当前不为身发廪已康诸县命蠲逋一洗几年贫归来又捧寛民诏不愧毫端尔许春【慎按赵德麟在颍州与先生唱酬之什不减履常惜多不传旧从侯鲭録得此诗録置箧笥后捡施氏原本陈赵二篇并载注中多被新刻删去今补録】
　　二鲜于君以诗文见寄作诗为谢
　　我懐元祐初圭璋满清班维时南隆老奉使独未还迂叟向我言青齐歳方艰斯人乃德星遣出虚危间【公自注温公谓余曰子骏福星也京东人困甚且令往彼】召用既晚矣天命良复悭一朝失老骥寂寞空帝闲至今清夜梦枕衾【一作簟】有余潸【一作清】喜闻二三子结髪师闵顔髙论邈河汉清诗鸣佩环遥知三日雪积玉埋崧山谁念此幽桂坐防榛与菅故人在颍尾投诗清泠湾
　　二鲜于君【淮海集鲜于子骏行状男五人一早卒颉偃师县尉羣凤州司法参军绰承务郎一未仕皆有学行而颉尤自立士大夫称之云云二君未详孰是】南隆【方舆胜览唐时鲁滕二王皆鎭阆州以衙宇卑陋遂修餙宏大之拟于宫苑谓之隆苑】奉使【东都事略鲜于侁传神宗朝侁为利州路转运使又为京东转运使所代吴居厚以掊敛虐下侁继之务为寛大司马光云子骏一路福星云云】虚危间【汉书地理志齐地虚危之分野东有淄川东莱琅邪髙宻胶东南有泰山城阳北有千乘清河西有济南平原皆齐分也清类天文分野之书女虚危齐分野】召用【鲜于子骏行状二圣临御召还为太常少卿东都事略本传云元祐中召为太常少卿拜左谏议大夫除集贤修撰出知陈州卒年六十九】崧山【行状子骏塟颍昌府阳翟县按嵩山在阳翟县界其诸子必家于此】次韵赵德麟雪中惜梅且饷柑酒三首
　　千花未分出梅余遣雪摧残计已疎卧闻防滴如秋雨知是东风为扫除
　　阆苑千葩暎玉宸人间只有此花新飞霙要欲【一本作欲要】先桃李散作千林火迫春
　　蹀娇黄不受鞿东风暗与色香归偶逢白堕争春手【一作酒】遣入王孙玉斚飞
　　和陈传道雪中观灯
　　新年乐事叹何曾闭閤烧香一病僧未忍便倾浇别酒且来同看照愁灯颍鱼跃处新亭近湖雪消时画舫升祗恐尊前无此客清诗还有士龙能
　　陈传道【施氏原注名师仲履常之兄家居彭城履常在颍传道来访】士龙【指履常也】阅世堂【一作亭】诗赠任仲微
　　任公鎭西南尝赠绕朝策当时若尽用善阵无赫赫凄凉十年后邪正久已白却留封德彞天意眇难测象贤眞骥种号诉甘百谪岂云报私仇【一本作仇讐】祸福指络脉言才食旧德但恐里门窄伤心千骑归赠印黄壤隔惟有亭【一作庭】前桧阅世不改色千年与井在记此王粲宅任仲微【淮海集任师中墓表子二人大节大防仲微大防字也】却留封德彝【按墓表师中在泸州为纳溪砦互市殴杀夷人事公意主招抚而转运判官意与公异专为攻讨之计公争之勿能得叹曰邉患自此始矣其后乞弟果反如公所料云云愚按师中久已下世而转运判官此时想尚无恙故诗用封德彞事反言以讥之墓表不载运判姓名俟再攷】象贤【汉书王嘉传注象贤者象其先祖父之贤者】
　　附子由作【栾城集题云蔡州任氏阅世堂】
　　朱君长桐乡死食桐乡社吏民安君德君亦爱其下遗言于斯葬存殁勿相舍自知得民深千载谁似者任君治新息寛惠洽鳏寡强梁顺敎诏桴鼓不鸣野三年去复还园木裁拱把居人敬闾巷禽鸟依屋瓦苍然百尺桧直干任大厦相要勿翦伐令尹昔所舎
　　【按子由集中又有阅世亭前古桧诗云人言此树三百年未知昔是何人植君家大夫老不遇一生使气未尝屈没身不复归故里遗爱自知懐旧邑此翁此桧两相似相与阅世何终极云云诗长不具録因两公诗尾俱及桧事聊摘数语以资援证】
　　新渡寺送任仲微
　　春阴欲落雪野气方升云我防清颍尾想见翠被君古来聚散地与子复言分倦防安税驾瘦田失归耘独宿古寺中荒鸡乱鸣羣送子以晓角幽幽醒时闻
　　送运判朱朝奉入蜀【一本送朱世昌使蜀】
　　霭霭青城云娟娟峨睂月随我西北来照我光不灭我在尘土中白云呼我归我防江湖上明月湿我衣岷峨天一方云月在我侧谓是山中人相望了不隔梦寻西南路黙数长短亭似闻嘉陵江跳波吹枕【一作锦】屏送君无一物清江饮君马路穿慈竹林父老拜马下不用惊走藏使者我友生聴讼如家人细説为汝评若逢山中友问我归何日为话腰脚轻犹堪踏泉石
　　朱朝奉【名世昌字康叔注详前】慈竹林【云笈七籖眉州彭山县有本竹观在彭山治北相传以为竹林黄帝所手植者诗中所云路穿慈竹林当指其地施注旧引笋谱云云似无千涉慎按以上五古别本分作五言絶句七首今从施氏注原本合成一首】
　　病中夜读朱博士诗
　　病眼乱灯火细书数尘沙君诗如秋露浄我空中花古语多妙寄可识不可夸巧笑在頩頬哀音余掺挝曾坑一掬春紫饼供千家悬知贵公子醉眼无眞茶崎岖烂石上得此一寸芽缄封勿浪出汤老客未嘉
　　朱博士【名失考疑即朱逊之见本巻】曾坑【蔡忠惠集引东溪试茶録云北苑鳯凰山连属诸焙所产者味嘉庆歴中歳贡有曾坑上品一斤丛出于此气味殊薄】汤老【茶经其沸如鱼目微有声为一沸缘边如涌泉连珠为二沸腾波鼔浪为三沸已上水老不可食孟蜀人毛文锡茶谱腾波鼓浪水气全消谓之老汤太平清话蔡君谟汤取嫩不取老盖谓团饼茶发耳】
　　赵德麟饯饮湖上舟中对月
　　老守惜春意主人留客情官余闲日月湖上好清明新火发茶乳温风散粥饧酒阑红杏闇日落大堤平清夜除灯坐孤舟擘岸撑逮君帻未堕对此月犹横
　　【按周公益题防云东坡以元祐六年秋到颍州明年春赴维扬此诗题曰西湖月夜泛舟公在颍仅半年集中自放鱼长韵而下凡六十余诗歴考先生所至歳月惟颍为少而留诗独多以年谱考之先生自颍移扬在元祐七年二月】
　　和赵德麟送陈传道
　　二陈既妙士两欧惟徳人王孙乃龙种世有籋云麟五君从我防倾写出怪珍俗物败人意兹防【施氏原本作得讹】实清醇那知有聚散佳梦失欠伸我舟下清淮沙水吹玉尘君行踏晓月疎木挂寸银尚寄别后诗翦刻淮南春五君【任渊陈后山诗注云东坡守颍时赵德麟作签判后山为学官其兄传道来过而欧阳叔弼季黙家居于颍东坡送传道诗所谓五君从我逰是也】



　　苏诗补注巻三十四
</div>
    <div class="pagination">
<a href="苏诗补注_page66.html">上一页</a><span>...</span><a href="苏诗补注_page62.html">62</a><a href="苏诗补注_page63.html">63</a><a href="苏诗补注_page64.html">64</a><a href="苏诗补注_page65.html">65</a><a href="苏诗补注_page66.html">66</a><span class="current-page">67</span><a href="苏诗补注_page68.html">68</a><a href="苏诗补注_page69.html">69</a><a href="苏诗补注_page70.html">70</a><a href="苏诗补注_page71.html">71</a><a href="苏诗补注_page72.html">72</a><span>...</span><a href="苏诗补注_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
