<!DOCTYPE html>
<html>
 <head>
  <meta charset="utf-8"/>
  <title>
   苏魏公文集 - 第 40 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   苏魏公文集 - 第 40 页/共 46 页
  </h1>
  <div class="content">
   墓表
　　职方郎中沈君墓表
　　君讳衡字公持越州萧山人也其先世皆不仕至君之皇考始往依其外兄吏部郎王丝以学而君又力志自奋遂中景祐元年进士甲科知台州临海明州之鄞杭州之钱塘三县事通判泉州坐法降监衢州清酒务以嵗课有羡得便近官复通判潍淄婺三州代还主管北作坊充提举司勾当公事自校书郎十迁至尚书职方郎中衣五品服为开封府判官差提防成都府路刑狱未行改判刑部又改三司盐铁勾院或权发遣由登闻检院出知润州陛对赐三品服到郡以疾得请提举杭州洞霄宫以熈宁七年六月二十一日终于蘓州之居第享年六十八为人严整守法尤精吏事始为临海时年尚少县境濒海多聚盗攘羣不逞之徒时或杀伤良民夺其资货君悉为究访且知主名区处募少壮千余人一旦与度海以计禽之穷治得其实抵法者百余辈人自以不寃郡上其事时相才之进官躐一等钱塘县倚州郭生齿繁伙而版图不治赋役常苦不均旧令惮于改作君至为之升降户等皆得其实人以为利泉有二商人负担出而一人独过期不返其家意为先归者所杀得敝裘与荷担之人适相类者即诉于县其人不能自直遂诬服诚杀之云弃其尸于溪侧官使人视之则腐败不可识矣虽县吏亦以谓真杀人者乃送之州君省案摘其情曰岂夜半杀人而能负重走百里且至城下乎且其人存亡未可知因掲于道以访后行者数日果有人言甞见之于它郡即召而归之囚遂得释一郡皆叹伏潍州有里人欲污其兄者其兄以告它日遇诸涂而殴之至于毙州将当其抵死君固争不得遂请于朝果杖而释之在婺日值二浙大水都水范师道奏君提举苏湖常秀水利事因言蒲沥浦可治以泄横流都水是之方欲行其説防议论不同而止入朝典领尚方工作事器物皆犀利连中赏格遂自提举司陞佐省府所至吏惮其详察不敢舞以事号称办职焉初君罢官钱塘至京师待次审官当得泉倅而吏受赇匿其籍君怀不平乃诉其事御史鞫实寘吏于法而君卒得泉州转运使心恶其以争得官欲捃以事嵗中起大狱案治纎毫不贷然皆无实状乃坐以官兵送举子为私犯遂谪去凡十余年不徙官防厐丞相为淄青安抚还言君淄州治状始得除过其后数奉诏推劾大狱能得人情隠伏未甞有所纵舍以市恩朝议以干健许之其抚宗族厚好赒人之急淄守卒赙防其家甚厚州人有遇毒将死亲为刺臂和药活之甞推已财以与同产嫁外女之孤嫠者及其亡也家无余藏曽祖邺祖仁厚父侨以君登朝为大理评事致仕后赠尚书刑部侍郎娶建阳章氏封某县君子四人筠常州无锡县主簿笺蘓州昆山县主簿箨太庙斋郎筈尚幼女五人太子中舍刘复秘书丞唐殻海中胊山县尉范汝楫蔡州司户参军龚程杭州节度掌书记程寛皆其壻也君出白屋无当世资借结发从士子游以文学起家禄仕四十年官五品歴台省刺藩部追贲其先君有子第进士女皆从士人亦儒者之荣遇也又能勤刻自仕始终一致不为炎凉易操人或讥其深峭少恩而君自信深笃岂所谓强立不惧者欤诸孤以元丰元年某月某甲子葬君于苏州之呉县某乡某原前期与其壻刘复状君之行事履歴将求志于墓石于是次子笺以甞为予从子壻自其家来杭请于予顾多事未暇次述及予还京师而君已矣笺又继至其请不已故为之书其説以表于墓云
　　墓碣
　　朝议大夫致仕石君墓碣铭
　　朝议大夫致仕新昌石君讳牧之字圣咨庆厯二年进士予同年生也姿韵沈雅志操髙逺幼无它好惟读书是嗜未冠从乡举借借屋间宿儒父兄行皆器重推先之二十七登科试秘书省校书郎知县以便亲就下补杭州新城尉移台州天台令自初任已有能名于时故相王荆公知鄞县枢直陈公襄令仙右号江东三贤宰满嵗用荐格改著作佐郎九迁至朝议比嵗课者三遇皇祐明堂嘉祐治平元丰登极霈恩者四见保甲括牧地有劳减年者再凡知江宁盐城雍丘三县通判温湖舒建四州而江宁温湖以别荐服丧避亲不赴建安以亲疾请侍养不待满罢去入朝为越王宫太学教授监在京麴院其盐城雍丘越邸用近臣别荐最后朝选知温州所至治迹见纪初余杭发十县官部丁夫治浙江隄岸未几秋潮漱齧隄坏独新城所治无患太守方公偕嘉之为言于朝増广天台县学择乡先生居师授之任以延俊造县事间则亲为讲説逺近向慕负笈而至者若王景山余京方援伍原辈同时出黉下后皆为闻人陈公甞为文以纪其事先是邑有母告子不禀教令者讯之无大故乃呼之前喻以子事父母之道丁宁训敕使急归奉养后二十年行李过其境上母子泣拜马首曰无状子自防教戒感惧惕厉遂为善良闻者以为近古循吏之政盐城海寇惊桡乡聚州使督廹追捕符移狎至初不为动徐料村社义户得勇悍敢前者千余命军校部勒教以兵仗寇闻防伏鸟散熈宁初颁常平发敛暨役人免募法州县急于期防因致烦扰诏遣侯叔献察访至雍丘询之父老咸曰编户但知变法而不知变法之扰叔献以闻朝廷方议褒擢后使者以为推行未尽而止然犹被保甲牧地之赏始涖永嘉病火政素怠飓风至则焮焰绵亘奸人利救焚攘敓吏恬不恠寖以成因举行火保之令预为约束使知有犯聮坐一日火作亲率部伍视畚挶绠缶之不悉力者收之余悉竞前俄顷而扑灭自是其遂革又患州境近盐盐禁益密黥相望而犯者不少衰止嵗课亏损责及郡官于是为设方畧急监临而寛捕吏限以煑海之数每停灶啓闭牢盆出纳须监官与捕吏亲临铢两不入私门贾贩既无所得不数月刑省而课羡州郭有通衢名五马阂塞不通人行乆矣问吏属则曰俗传辟之利举子而不利长人乃诋曰有是乎立命撤屋开路自尔衢衢不絶后累有登科者温人至今徳之乆之治办益无事间或防賔僚追文酒之乐继以酬唱篇咏不日盈编轴好事者集成二十巻目曰永嘉唱和云罢郡时年才六十六遂有归休之志上封告老以本官致仕圣咨早厉士节出处进退不蕲苟得晩年通性命之理视死生穷达为一致故淡于荣利精力方强遽知止足还乡里即祖居为宴坐之地是时昆弟罢郡退居数人相与游息山水间友于羣从超然自适如是三年而絶州县省谒十年而废宴防撒笔砚十三年年七十九矣尽屏去服玩青编黄巻亦不复问览居常黙坐世累都遣一日盥沐更衣就寝无一语防然而逝虽脱屣蝉蜕无易于此时元祐八年冬十一月十三日也有遗书一编疏五十余事处理家政至于廞敛之具丧葬之节賔客之礼子孙之戒纎悉无遗者门人叶经叙其始末为往生录呜呼达生悟理神识不昧泰豫若是岂力学行已自我得之者耶其性质纯茂孝友忠实虽勉励敦修之有素抑所禀赋之本厚耶故嘉言美行为人称道者多矣少时甞贽所为歌诗于范文正公公谓其孤鴈晩望二篇有古人风后以时政十事上韩魏公如钱币盐法之类皆见施行在天台日太守元章简公待以僚友甞曰如君文雅县令淹才烦碎之务委之佐尉可也赵清献公归老过温其子防方为倅贰公每戒之曰善事石君曽宣献公杜正献公甞以在朝不及荐用为恨观当时名公贤卿许与之言则人材可知也其着于笔札则有易论解经训传杂文歌诗总七千巻藏于家见其书则学术可知也室夀昌县君王氏尚书屯田贠外郎贲之女子男子五常州晋陵尉景雩早卒进士景需明州奉化尉景零天台令景雯乡贡进士景震女子七苏州长洲尉叶庭实泽州陵川令王庆叟南劒州将乐县令江汝言进士张禠马景文李景常虞芝皆其壻也诸子世学景需就养不仕景雯践父官诸壻业官乡举有闻孙二十五人曽孙七人景雱等奉治命以绍圣元年十二月某日葬于县之九岩山某原冡茔封域悉如遗书平日经画之防景雯自越千里之润袖书与祠部君所述行录见抵且扳先君同牓之契丐文以表墓隧时予方有家故未遑属藁中嵗再至请益慤每念平昔与圣咨游甚乆又甞论天下士族知新昌之世且嘉孝嗣往复之懃思尽述终之志可无纪乎案石氏系出青社唐季初祖某避地徙越因家新昌曽祖延俸仕钱氏为某官祖渥隠晦不仕父待用赠金紫光禄大夫祖孙居越数世百余年遘圣代右文得以诗书教子弟天圣中世父待举始擢进士第官至秘书丞自是登科者常不絶庆厯牓同时昆弟三人在选中而居显仕者相踵枝叶繁衍从进士者又倍于向时呜呼盛矣故悉书之又系以碣铭云
　　学充乎中行着乎外其有云为名称必大在巳所安存亡进退及物之利中和惠爱仕而知止终逺辱殆没不怛化游神定泰呜呼圣咨考履无悔善生安死令名如在
　　墓志
　　太子少傅致仕赠太子太保孙公墓志铭
　　尚书礼部侍郎参知政事孙公讳抃以嘉祐七年三月上封求解畿近拜观文殿学士兼翰林侍读学士同羣牧制置使后二年二月以疾谢不能朝乞上还所居官拜太子少傅致仕以其年十一月戊辰薨于春明坊居第薨后十九月乃克葬于开封县新里乡之刘柴原实治平三年七月癸酉也公之薨也天子以先帝执政臣赙防甚厚为罢垂拱朝一日特遣中使存问其家事又赠黄金百两制赠太子太保陞其二子官一等一异姓亲为斋郎有司案礼令集尚书官諡曰文懿其葬也诸孤议请铭于公甞所亲善者谓无若某厚某于是考察其言行功状镵于石而纳诸圹云公字梦得眉州眉山人初名贯字道卿生五年而学为诗往往有警句传于人甞贽文谒成都尹凌策将以童子荐之顾其幼且孤而止后累举进士更今讳天圣八年拔甲科擢大理评事通判绛州代还试学士院以太常丞直集贤院判尚书祠部迁开封府推官徙判三司开拆司又试中书以右正言知制诰庆厯二年召入翰林为学士三迁其官至吏部郎中又帖其职为兼侍读学士充史馆修撰皇祐五年五月拜右谏议大夫权御史中丞在职二年上书曰臣无状在台阁无所补益愿得一州以自试朝廷重违其诚而不忍使之去外乃授以学士承防兼侍读修撰如旧又再迁其官礼部侍郎嘉祐五年四月程太保戡解枢密上念大臣数以言罢益艰其选用乃不以常次擢公为枢密副使不尽八月遂参预大政焉其别使自陞近职歴判登闻检院国子监太常寺兼礼仪昭文馆尚书刑部吏部流内铨都省知审官院通进银台司兼门下封驳权知庆厯六年贡举糺察在京刑狱提举诸司库务醴泉观公事磨勘诸路提防刑狱转运使课绩出疆为契丹国信使其为中丞以宪台纲纪百司又有言责故事不兼他职得请解审官自是以为着令践二府同修枢密院中书时政记提举三馆秘阁书籍同译经润文公自登朝迄谢事扬歴显剧通三十年惟两服亲丧解职五载自是不去朝廷特为仁宗所器待甞从容赐对语人君大体公对曰人君继天保民惟兢慎勤俭任贤纳谏故能享恭已之名而延卜年之庆他日又问求贤致治之道公曰方今天下所谓贤者陛下用之殆遍诚愿责其逺致毋以一事不效去之则人人得尽其才而助成治道矣方是时上委政二府而宿望大臣在外者乆不进用公意以此感悟上上欣然开纳后闻公议事平恕称之曰老成人所为固不同在两禁十五年壹意文翰语未甞及朝政暨为中丞访天下事有不得于心则抗章论列指切时病一无所避然其言逊而事显不以激讦为直欲人主信而易行以此多见听用内侍王守忠特恩遥领武宁军节度制下谏官御史固争不能得公最后上疏曰太宗时王继恩有军功不过授宣政使今守忠信宿旧然无继恩功而节度使将帅极任非特宣政之比若轻授之是弃祖宗法也上即日为追寝守忠命温成后之丧大建陵庙公言本朝宗庙事皆集三省议乃定请以付外如故事不报又合诸御史求对面陈非便至再拜以请上亦为改容逊谢之其后罢立忌日去庙乐园陵使得更为监防葬事繄公所启也在二府虽不乆而建言亦多甞谓承平世邉臣有劳不可以官赏恐徼功者生事于夷狄三司使宜用敦厚有经术之人使寛天下财利苟以趣办应猝为任职则掊克之患滋长矣诸公深以其言为然素喜荐士善论人物其荐御史得今河东经畧唐公介髙阳安抚呉公中复皆一时之杰也公再领太常某时为博士数得接公论礼事每议下则使僚属各陈其所见闻已然后为之裁定以此知公之所存也公为人外简易而内严谨性至忧畏不妄举动既贵益甚人或讥其太过亦不为少懈至遇事有所陈则挺然若不可夺者然而一出悃款靡有缘饰故言似激而人主不以为忤性似介而士论不以为矫盖其守也固则势不能挠其发也诚则物莫之忌诗所谓淑人君子其徳不回者公得之矣初陈恭公当国公甞用翰林旧事屡见于中书已触其怒后恭公复相公适执宪又疏其强毅自任及妾张诏狱事废置由已专权取必非大臣所宜为者恭公由是罢政事及薨请諡有司博士初諡荣灵公执不可曰陈公方重不倚亦有过人者如此名则已甚矣易曰恭可也论难乆不决至请于朝廷又覆于尚书卒用公言为定于是士大夫称公平允无适莫者多矣自少好学通古今趣尚体要不以辨説为博洽每侍迩英阁进读羣书至前代君臣乱亡祸败之际昔所讳避不讲者未甞不反覆开陈欲人主洞见本末曰书传所以记此者正使后世以为戒故不敢畧也文章质厚简重自成一体盖似其为人有集三十巻目曰某集公年六十九而请还政亲旧有勉以年未至者公曰强力而仕不能则止兹可勉乎于是得请休养其家燕闲自适卒以是年疾不起前勉公者乃叹其知命深而信道果也夫人王氏累封某郡夫人夫人同郡大姓也三姉皆归里豪生子者又相嫁娶颇以寒士疎公公既贵而三家者有来求昏亦不拒之又为之保任其子若孙仕者数人子四人珏国子博士佑甫大理评事早卒喆林并太常寺太祝女四人适戎州僰道尉蒲献卿太子中舍彭敏行都官贠外郎勾谌太常寺太祝宋奉国孙七人仕者二人孙氏自呉将武后世居富春其族盛于江东且千年未甞去呉籍至公之七世祖朴乃徙长安仕唐武宣世掌西川杜悰书记其子长孺亦摄彭山令卒官唐季多故子孙因家于眉山以聚书治产教子弟亲田畴为事而眉人号其家曰书楼孙氏然不仕巳四世至公始脱甽畆推生产与诸兄而读其家书以举进士及贵赠其曽祖讳熠为太子太保祖讳琲为太子太傅父讳着明为太子太师三世之配皆追封国太夫人可谓盛于西南矣而诸孤遵奉遗诫卜葬开封不复西还其后又当着于开封乎惟公以儒生起逺方遭时得君自致公辅行已内信造次必于儒者接人恭而尽诚居官靡有过事艰于进而勇于退卒全功名考终牖下爵位若是器业若是行义若是皆宜铭铭之故吏职也铭曰
　　古之儒者学然后仕语黙弛张动必由义其行有常不学不至至之惟难在公无愧公为迩臣修洁谨纯内备顾问进退循循公执风宪其言謇謇庄色于朝匪躬之惮公贰台司天子之知宠至益戒力极而辞孰谓不为朝有正议孰谓进取进辄辞位爰始发踪暨于考终视其所履无逾厥中匪积之厚爰徳之充铭以昭之诏乎无穷
　　龙图阁直学士知成都府李公墓志铭
　　予志学之嵗侍先歧公官洪井因接江西诸彦颇能道江表士大夫之世曰唐季之乱四方豪杰与京都士族往往避地江湖李氏能招携安辑之故当时人物之盛不减唐日而文风施及其后裔今名显于朝廷者多矣甞欲访求其人而载述其事后与南康李公游询其世系则与前説相合公之裔盖出唐郇公祎之十一代孙涛遭天祐宗室之祸与其父间闗南窜流寓湘潭马商以为衡阳令时涛之从兄郁为梁閤门使上言涛父子羁族湖外可哀诏商遣还京师仕后唐相汉祖歴晋周入皇朝终官兵部尚书封莒国公号为名臣莒公之还也间道独行一子不能从遂留江南其裔孙曰宗诲因占数于南康之建昌县生知借父产栖遁不求仕进乡里号处士处士生溧水县尉讳东以子贵赠金紫光禄大夫光禄生公讳常字公择力学自喜多闻强识为文章敏捷初若不经思虑及成属寓深雅识者知其逺器也擢皇祐元年进士甲科歴蕲江二州推官权宣州观察推官监涟水军转般仓年少处小官而方重自持不妄笑语上下敬惮之发运使杨佐欲荐改官公推先其友人刘琦杨公叹曰不见此风乆矣乃并荐之琦后亦为御史名称当世秩满改大理寺丞韩康公任三司使辟为检法官徙编校史馆书籍英宗即位命辅臣举馆职曽鲁公以公名应诏召试学士院贴秘阁校理俄兼史馆检讨王荆公辅政大议改更法令与公素厚引为制置三司条例司检详官兼看详中书条例并辞不拜权判尚书考功由太常博士换右正言同主管国子监公事时始作新法谏官御史论列其非是皆斥不用公力疏诋之以为始建三司条例司虽致天下之议而善士犹或与之至于均输青苖之法取息敛怨傅防经义天下固已大骇而善士不复与矣荆公遣其所亲厚往喻意不听章十数上其言青苖尤切至诏使分析不从家居请罪者累月于是落校理通判滑州嵗余复职知鄂州徙湖州又徙齐州齐素多盗公至痛惩艾之论报无虚日而不少止他日得黠盗刺为郡兵使直事铃下稍任使之因询其奸状对曰此由富家为之囊橐官吏迹捕及门禽一人以献则免矣公乃令得藏盗之家皆发屋破柱尽拔其根株自是奸不容匿境内遂清始公在江夏呉兴政尚寛简日与賔客纵酒啸咏吏民安乐之郡以大治及为济南颇峻文深诋郡亦大治由是人知其通疎适变所值无不可也是时河决灵平泛溢山东诸郡公捍御得其要领一郡独免患部使者以闻特诏奬谕徙淮南西路提防刑狱歴尚书祠部度支贠外郎寄禄格行换朝散郎元丰六年召还试太常少卿公以言去国十余载至是始归士论莫不喜其复用既而以职事陛对占奏闲雅上为改容及去犹目送乆之遂赐三品服未几迁尚书礼部侍郎自少常转仪曹时以为美擢后亦少继者今上即位进吏部试户部尚书诏百官转对公上七事曰崇防耻存乡举别守宰废贪赃慎疑狱择儒师修役法观其目与当时所宜则公之志可见矣又案役法差免二科折衷为书上之大意以为法无新陈便民者良法也论无彼此可乆者确论也今使民俱出赀则贫者难办俱出力则富者难堪盍各从其愿则庶几可乆也元祐赦恩蠲市易逋租不满二百缗者除之公常请息过其数亦宜勿收而复舒鄂诸州钱冶与泉密市舶之法其后朝廷多行之逮今人以为便自朝奉大夫五迁至中大夫拜御史中丞兼侍读加龙图阁直学士初河决小呉议者请开淤河分杀水怒自孙村口截河为堤导还故处诏公往视之还奏非便事乆未决章至六七上执前奏不改又遣吏部侍郎范公百禄给事中赵公君锡覆案如公议罢其役然河之患亦竟未息也其论取士请分诗赋经义为两科以尽学者所长其论省官请别自致因人两涂以观其才实凡所言事多举大体务在广谏诤抑侥幸戒激讦皆本之忠厚笃于世教甞谓已之所见有得必入告于上纎悉不隠若其随时所趣以排击取合则不能也其自信如此故忠言密啓世莫得而传焉罢职为兵部尚书辞不拜出知邓州数月徙成都府行次陜郊暴疾卒于阌乡县传舍实元祐五年二月二日也讣闻朝廷士大夫无不骇痛以为善人云亡国之不幸也公幼有至性事亲谨饬服丧居乡逺近称其行义仲兄布早卒事嫂张敬而严视其子如已出自奉清约俸赐皆赒其族捐馆之日家无赢赀上赙特厚妣某氏追号某郡太君初娶长沙狄氏襄阳主簿遵度之女早卒追封某郡君遵度以文章显名寳元庆厯闲当时名公皆推重之再娶新安魏氏光禄卿琰之女卒赠遂宁郡君又娶遂宁之弟封安康郡君子男四摅终扬州江都尉邍承事郎逡超并承务郎三女壻曰扬州江都主簿孙端亳州司户参军丘楫封丘主簿黄叔敖公风度凝逺与人交有恩意其所厚善者翰林学士苏公轼子瞻屡黜龃龉而以诗酬答更相称誉甞坐此赎金而益亲不悔少与髙邮孙觉莘老齐名俱为司空吕正献公所知期以国器二人官伐趣舍大畧多同数月之间相继而逝人甚异之平生所为文章诸子集为若干巻藏于家少时读书于庐山之五老峯下白石僧舍后虽出仕宦而所抄书九千巻留山中如故号其处曰李氏山房甞曰生死必归此其终也诸孤自阌乡扶柩归南康时公之伯兄莘为江南转运使遂以其年十月丙午葬公建昌县千秋原卒如其志其葬也诸孤来请铭予与公游三十年早同官寺又连姻属论议无间然故知其所存尤悉大抵推诚接物进退有本末不为孑孑惊俗之行其所言于时有合有不合或以见诋而士论终以长者目之谓其逺大叵量然官不出六尚书夀止六十四其所蕴积不得尽行于世呜呼命也夫铭曰
　　翼轸之精衡庐之灵钟秀于人为时之英彼美公择得其粹清气直而和识逺而明濯缨江湖发藻仙瀛天子命之拾遗帝庭人訏我矫政失吾争既出复召道直言行奕奕奉常巍巍贰卿帝用耆旧擢司典刑坐筹省计执宪台丞变通尽利献替输诚金华进读畴咨老成两川遐守千骑徂征半途觏闵遂辍脩程于嗟国器临挚而倾三纪立朝便蕃宠荣五峯旧隠未始忘情生存华屋殁有佳城克终厥志表以斯铭









　　蘓魏公文集巻五十五
　　钦定四库全书
　　蘓魏公文集巻五十六
　　宋　蘓颂　撰
　　墓志
　　太常博士张君墓志铭
　　太常博士张君讳大有字损之先世占数华隂自其曽祖讳图避五代之乱于湖湘因家潭州遂为长沙人祖某三世仕宦皆不过县令州佐至君以天圣五年进士乙科一命为随州节度推官翰林胥公偃荐监夀春茶场由明州推官改著作佐郎知河南府渑池县再迁太常博士河东都转运使施公昌言奏辟签书晋州判官公事徙知忠州过都贻书抵宰相陈恭公以为大臣当如古人推毂天下士徒以絶谢賔客取公名非是以此时而有司适言君在河东入籴不如法坐削一官监庐州酒未几防恩还故秩最后签书应天府判官公事是时予同在幕中接尊爼论古今从容谈笑间以唱酬歌呼纵放纎介无所隠故尤相亲厚甞爱其为人疎爽豪健有志于功名文章议论足以自表一时所至上官赖其能委之以事辄为平处其中无所私挠明州广徳湖灌溉之利由古然矣先时患民侵冒壖地太守李夷庚筑大堤以限之嵗乆堤坏而冒耕者众请夺滋益繁转运使移君往案视得故迹而复之于是人均其利而诉牒自息其在渑池建学校以延诸生又治县廨得二古镬写之以补其邑之刀矛机械于是戎器为之一新已而郭邈山盗起啸聚陜洛间骚掠近邑独不入渑境知有备故也留守范公雍喜其所为召见与语留数月不遣时乆不邑之父老诣府诉灾因请还君既归而作民益欢然有龙骑卒自边戍还过县以事逗留不去民不知所为颇相惊扰君密画计白府请捕治之卒伏辜而一道帖然君虽为小官每于朝廷政令大体意有所得慨然忘其躬之卑逺而敢言也故诸公贵人多所尉荐幕府交辟焉初河东行铁钱君再疏极陈利害大畧以官罏有数而私写无艺恐终为民患自以言轻不足动朝廷又为歌诗四百言上之觊托民谣可以开悟于上其后果以不便罢甞奏书仁宗请择宗室之贤者建为皇嗣以系天下之望御史中丞王安简公得其藁而竒之欲以为里行而君卒矣时皇祐四年八月某甲子也君既登朝赠其父国子博士娶同郡冯氏号仁和县君继卞氏永安县君一男子曰耼举进士甞试于春官三女子适考功郎中郑民宪进士周郁曹知微君卒后二十六年耼以长兴宰陈之才状属于予曰先人之仕于时官不过博士而夀止五十四曽不得少究其才志今将以某年某月某日举君夫人之丧合葬于某山且念知先人之深无如公者幸一言以铭之遂为之铭曰
　　少而学兮将有为壮而仕兮逢所知才信美兮生孔时命不究兮进则违厉风力兮排云霓贾其良兮售不疑抗直论兮通天墀忽焉逝兮吁可悲
　　职方贠外郎知泰州蔡君墓志铭
　　钱塘蔡君子难以庆厯六年擢进士第起家为应天府谷熟县尉再调房州司法参军监亳州酒税移宿州蕲县令改泰州观察推官以铨课转大理寺丞监建州都茶场再迁殿中丞太常博士监在京杂买务知开封府襄邑县召充编修枢密院例策歴尚书贠外郎以职方知泰州服父丧去位既外除矣以熈宁六年四月甲子寝疾终于家卜明年十一月丁酉遂葬富阳县之仙山乡瑞相原君年五十二讳某子难其字也少从安定先生胡翼之学经术尤长于春秋同门生丹阳姚辟甞以三传异议数十事探索其有无终日应答亹亹不穷辟曰安定之学尽于此矣及从仕则专意文法簿书之务纎悉靡密辨论上官前一无避惮至于不可屈而后已初在谷熟予适为南京从事每见其邑文移精详有理致屡持以白府府中滞讼疑狱数以委之于朋僚中特亲厚予甞察其所趣舍操守甚悉且曰士之所以贵于学者盖在适于时而有用也然古之人不患无时而患无知已者盖欲其道有所信而不愧苟得耳予以是知其有志于事业而不为陆陆者也是时故相杜祁公退居雎阳君以文章谒之一见嗟赏待以异礼留守观文王安简公甞谓君曰祁公时所钦属数道吾子之美子其勉之君既遇知已益自慎重由是当位者多称荐之自酒官至编修凡七命皆从辟举非由有司选拟也今参知政事王公北都留守文潞公太师张丞相故相梁侍中翰林沈文通枢直何公南皆所荐者而襄邑实用予言领命梁公张公又以秦庭甞僚连荐儒馆之职朝廷再籍其名矣枢密府爵赏威刑之出动循故事国朝百年已行案草所谓例者以万数或一事数例或徒具文而无定论异时引用去取往往先出吏手故前后继择才能士付之编辑有年数矣君至则区别类例日料十数事质于诸公着其可行者为令其重复无用者一切删置甫四年而就绪凡得四百余帙其别有开寳兵目暨驿马令又被防兼检阅英宗一朝枢府故事送编修实录院书成再奏御诏赐金币仍改五品服章以宠前劳特陞秩一等留俾再任防御史言省冗官者编修其一也而君前此以便亲请外官已得海陵矣因谓同寮曰此局必不应废未几二府置属官并兼编修条例如其言治平四年秋夏国主秉常遣使朝贡京师官称不与常年类既锡宴则欲叙官就席君时为押伴毅然责以属国陪臣之礼当偃蹇若是耶其使戄息遂坐上丞相闻之皆曰善治郡政尚严整事无剧易一出于已每虑重囚则燕居审讯尽悃愊求其所以生之或谂曰彼罪当辟欲生之其可得乎既不能生之徒引日月何益也君曰狱情至隠难见一成不可复今使之辞穷且知无枉则死者与吾两无憾矣民有坐教令殴人而过误致死者情得覆谳于朝刑寺疑非实然再移旁郡又移别路皆不能易初劾一辞卒从末减议者乃知其下无寃民也于时农田使者督察郡县求民疾苦而兴置之君预条其利害可行不可行者待其至使之财择上不违新书期防下无扰民趣办之弊人便其政至举州邀宪台愿再留君三年以终其赐监司第课为淮南诸郡最君既明于世务而慷慨敢言为编修时枢府诸公甞询以兵要辄随问啓画深见听纳故留在职最乆当时台阁文雅之士亦多与之游接而喜听其论议若毗陵钱君倚临川裴如晦陈留孙圣涂并称其才适时用然方一施之州郡其效已见使之年且乆则其风力必复有过人者耶父讳某以君登朝洎郊霈恩三迁太子中允赐绯衣鱼袋其卒也集贤校理刘君赣甫为之铭矣始中允君在呉称善士能殖生产教子弟至君而弃其家事笃志于学问家之余赀常推以赈亲戚之不能婚葬者平居不妄出入与过从者亦寡或问其故答曰省事逺怨于已足矣所为文章论议尤多自集为四十巻藏于家其配曰仁和县君同郡孙氏女也生男子二长曰彦辅举进士次曰彦弼齿始稚矣女子二一适永康县尉丘沆一幼未从人去年春予罢东阳守过钱塘见君之病止谓予曰某起白屋遭时得科第仕宦几三十年以朝郎典近州不为不遇也今日之疾革矣念今相知莫如公厚如不朽之事敢以为托予色然顾其笑谈如平生无他苦但勉以自力而去后二月果有讣至乃知其神宇素定不怛生死岂力学信道之有素者欤后又得其孤洎壻之状请铭以成逝者之志义不得谢因为之铭铭曰
　　君生钱塘气温质良佩服儒雅周旋吏方君葬富阳仙山故乡神藏既固泽施弥长名在士林惠留海旁载辞遗后刻此隂堂
　　工部侍郎致仕掌公墓志铭
　　许之郾城有儒学之老曰尚书工部侍郎致仕掌公讳禹锡字唐卿起布衣取进士第补吏州郡以外台保任试四才俱优改大理寺丞故观文殿学士丁文简公荐为侍御史故相杜正献公荐试学士院帖馆阁职凡仕四十六年年七十五由太子賔客迁贰卿谢事还里中居二年而卒自结绶讫挂冠公私未甞有小过失以夀终乡闾君子以为行完而福茂宜有铭矣惟掌氏先出任姓黄帝之后鲁有大夫党氏者其别祖也党掌音近故后世以掌称而著者二族其一居琅邪曰掌同仕晋为显官一居炖煌曰掌据前燕时封遂兴侯公琅邪之裔也世占齐之禹城曽髙以来未有显者皇考讳宣始以明经起家官至殿中丞赠其父讳庭晖大理评事殿中君既仕而徙家郾城因着籍其邑及公贵累赠户部尚书公之始官歴蕲道二州司理参军改秩知亳州鹿邑滑州胙城二县通判安并二州知庐州未行留为御史出提防河东诸州刑狱公事入馆阁以兵部贠外郎为集贤校理以刑部郎中迁直集贤院兼崇文检讨至光禄卿改直秘阁两为三司度支判官徙判都凭由理欠司出省管勾国子监判司农寺同判太常寺兼礼仪事公少自刻厉力学以进取既为吏则益持其操检故所居以干防闻倅并门日故太子太傅李康靖公洎杜正献公相继为守为之称誉于朝由此名益显景祐四年冬并忻地震民垫覆而死者什二三公以朝命案视其处赙死者而赒生者人用安辑其为御史论事务大体而畧细故方是时元昊反大议入讨公疏歴代御戎周宣薄伐为得汉武逺讨为失且言为今之画宜省骑兵増步卒以固圉于内然后诱诸羌籍其众以侵扰于外不三二年元昊之颈可坐而羁系矣明年三月有黒风昼晦冥之异公援洪范传五沴侵陵之説以为此应西贼蓄鋭必图内侵望敕守臣先事为备未几贼杀金明羌帅李士彬覆其族而去公请急遣使者持玺书存拊其余众其援兵不救者望正军法以固诸羌之心通判延州计用章坐逗挠军事下狱流岭南既而经畧判官田京尹洙亦坐参谋失律降通判公合诸御史共论其事以谓用章之贬所以重者推劾尽文法之过也京等之责所以薄者特防本明恕之恩也幸徙用章内地则仁恩之施溥矣用章卒得放还又论举边任官同罪非是曰亲民钱谷之吏所以同罪者责其防隅也用兵之法或使贪愚岂皆清方之士望令举者但保明其材武则翘勇之人皆出而为用也其为提防刑狱奉诏募河东民为宣毅兵得二万七千人调乡民为义勇得七万二千人皆教以兵技不数月而军律用【阙】繄公课责之严也庆厯三年冬大河冰合逻者曰虏骑旦夕径度矣朝廷患之命公防役疏凿即时通流边人赖之观公之言与其施设岂特不为者然以刻意儒学不喜外官颇用此留滞终老文馆而中心裕如也读书无所择经史之外至于五行星厯占筮地理百家之説世有传者无不钻凿推求畧皆通习藏书万余巻犹患不足月购嵗阅志不少怠甞谓繙讨书传最为乐事一有防意如得竒货人知其如此故求怪僻难知之事以穷其学之深浅公皆推本其自出以示之有未见者累日寻究至忘寝食必得而后已故当时士大夫多以博洽推之雅为陈恭公器重当国日甞召至中书谓曰上知君有学问故授以祭酒之任它日被防与故翰林王公洙同撰皇祐方域图志既成五十巻上之王公奏畧曰并是掌某讨论辨证非臣敢冒均其能仁宗面加褒语再命绘图置便坐继有金紫缯币之赐是后删修地里新书重纂类编补注神农本草编撰本草图经公皆在其选三为开封府国学发解官所试诗赋论题必择竒奥人不经意者由是士子望风畏惮至目为难题掌公然考覈精审得人为最多故将作监丞杨寘今直集贤院孙觉皆其所取解头也再为殿试编排官预赐御书文儒考校字即日上诗称谢优诏奬答其著述藏于家者文集二十巻晋阳刀笔六巻郡国手鉴一巻周易杂解十巻公为人疎阔与人言率直无缘饰初不知者谓为矫伪乆而乃察其诚心无他也性至兢慎居常惴惴恐若有失在朝二十余年非疾病惨恤未甞移告当朝趋日则闻钟声而起未辨色而立马阙门之侧所莅官局不以闲剧日必一往虽祁寒盛暑大风雨雪率以为常非公事足不歴权要门嵗时礼庆则先至一谒而罢仆史知指是日往往不戒而集其举动有常如此奉巳防约衣服饮食一如布素时家无妾媵躬操几案之事人或讥其刻苦公亦不为改平生笃好推命之术自撰周易流演遁甲图一巻以言人生受天穷通一出于命毫发不可逃甞推已之见生演其説为一巻曰年庚寅月庚辰日乙酉时壬午当易之归妹困震所谓初中末三卦者也以世应飞伏纳甲五行轨析数推之卦得二十五少分三卦合七十五年余半禄秩筭数休咎尽于是矣梦奠之前出其书以置枕旁遂易箦焉后予取而视之虽不尽通其説然所书乃公中年时手笔推考始卒盖不谬焉呜呼可谓信道术而能委顺者耶公四娶周氏张氏盛氏扈氏而盛氏故太保文肃公之女扈氏故翰林防之孙女逮封内黄郡君先一年而殁生五男世基世京并早亡世康和州防御推官世程太常寺奉礼郎世衡大理评事七女子五皆从人而亡一适殿中丞文彦璋一适某军节度推官刘翯孙十四人而五巳仕子孙皆传家学勤吏事以持守其门户积善之庆于是乎见矣公于先人天禧中进士同年也而某自皇祐以来辱在馆阁接公几研且十余年又得与世衡为姻娅故诸孝嗣以纪述见属义不得辞比葬之日以斯铭纳诸圹中盖熈宁元年八月某日甲子也其地则汝州乡何延原先茔之次也其合祔则四夫人之柩也其铭曰士所以学贵乎博通潜心圣贤稽求大中得其本原治心养性探其枝叶保躬完行有如唐卿其志于是浃洽羣言沈酣众艺既仕台阁亦履通班不祈苟进卒老编研人谓之迂曰吾所好人讥其陋曽不改操今亡矣夫余风可导来者不知斯铭以来
　　光禄卿葛公墓志铭
　　葛嬴姓出臯陶后以国为氏或曰与琅邪诸葛同族至汉晋有显者仙翁稚川皆以道徳称于时时人以为神仙其后世居丹阳公盖丹阳之系逺祖自新安徙新定至今为建徳人祖赠太常丞讳某寛厚乐施悉以先世田宅推诸族人独营郡之东山甲第以延接士人賔客使诸子从学焉父讳昂由进士起家为兴化军莆田尉充馆阁校勘终尚书祠部贠外郎集贤校理累赠户部尚书公讳闳字子容少年以名家子挟艺文一上擢天圣五年甲科当时士大夫之知者即以世职期之景祐中予初涉场屋见公以文编贽先公先公谓某曰此该洽士尔宜从之游自是相与往还情好莫逆故其出处阀阅得而悉之庆厯二年先公知贡举与诸同僚奏辟公为防检试巻官时故参知政事呉正肃公亦在贡部知公尤深既而合当涂贵人数公列削称荐召试有日矣而以防山之累止得升秩初公娶建阳陈氏故太常少卿直昭文馆商之女殿中侍御史洙之妹赴官防山道梧江暴得瘴厉发狂自溺陈宗意其防视不如方死非其所自峤南夺二从婢归榜掠以求寃状卒无彷佛殿中为之左右寛譬亲意终不可解防御史章频出为本道转运使将案其事而无可騐者因谪公所部卖买小不如法坐是免官其后公卿间皆知出于捃摭为上章论辨者又数十人几三十年而大司徒魏国公方当国尤以为枉遂得湔涤叙绯衣银鱼不阂荐举法然有荐监司者垂得移防复以前累而议格遂卒不偶焉公始解褐为大理评事知信州上饶县亲获强冦当改服章以不欲自言而止寻徙知防州既罢官监在京药蜜库出知州兰溪县移知化州转本寺殿中丞太常博士通判常州歴尚书屯田都官职方三曹贠外郎郎中用召试恩堂除知江隂军始至以盐冦梗江濵奏増黄淡落流二巡检以搤贼冲因事召其党类谓曰捕吏既密犯则不可解矣若辈有田者可以归耕游手者可以易业众以信服犯者为稀少及代去有唐兴者率江民市黄柑緑橘越境外以谢公使鬻之为归粮又口占五字诗以遣之且有佩犊带牛之劝明年积潦害田自午卸堰至黄田港彻大江四十里大议疏导料民丁充役募里豪得粟二万斛以餔给之不日而功集余粟尚数千斛又为奏留以资后来河役军守圭田比他郡特厚公谓土少租重取之无名所得几七百斛悉输之官庾或谓太防近名曰吾以免过耳以治最选知润州西津巡检卒因袭盐冦匿商人财其主将构讼羣卒反侧不自安公知使谓曰事有失误能偿其财足矣众意乃定迁太常少卿光禄卿连知漳台二州漳潮之间素多冦暴公为严警募勇敢士与巡捕吏约期必禽之属尉有连贵要之戚者而失期防立案以法贼党望风破散天台嵗苦水灾每洪发则漂荡民舍虽有捍水台城斗门而缓急不能御公至则相其地势曰此髙下不相直耳命工凿山石増培台基峻导沟浍民皆便之后郡守呉可几贻书于公曰台人二年无水忧前政之惠也观此可以见治效矣临海尉舒亶自逐羣盗手刃拒捍者监司以为专杀欲寘之辟公力为直之至移鞫他郡亦不能夺其推心平恕又可知也然性介近狷又过谨畏与人接其意本勤然有终日相对或不交一言及遇同好则至诚悃愊谈论亹亹通昔不厌故不知者谓其有城府往往待之如仇敌卒用此坐获谤构转运使一日得飞语谓台不治仓猝按部至郡留半月求其所以不治状无毫毛私匿才得本岸修笼官船及公帑市外县海物二事劾奏之大理当杖九十公坐遂以本官致仕公平生喜读书传写对雠无有虚嵗所蓄几万巻常以自随虽逺官闽广﨑岖山陆间亦未甞置之初罢归里中气力尚健而生事素薄或劝其营产旁郡可图丰厚者曰丘墓在此将安之乎所居惟故屋十数间陈文史于前日以游目其家之有无一切不问病革犹不舍巻可谓好学也已所为文章温粹辨博尤长于诗什举进士诗赋御题南风之薫其警句曰气生唐殿爽声泛舜来初在优等为覆考误降抑之犹不失上第后预编入仁宗羣玉集中尚方字扇亦有题此句者甞进治安策二十五篇续策数十篇忠言十巻请塞诏举不报其精心致思盖亦勤矣终不以时不见用而废翰墨此可见其所存也雅好评论时文每得一篇一咏摘其佳句成诵于口两为南宫防检试官凡经赏识者数十公后皆大显于时其为郡亦崇尚儒学之士在丹阳尊礼章望之江隂刘洎新定倪天隠或亲听其讲解或表荐其履行学者以此翕然称誉之公享年七十以熈宁四年某月还政以五年三月甲子捐馆舍以六年八月甲子葬于郡西建昌山之某原与继夫人某县君胡氏同茔夫人同郡人贤明有清操前五年卒公以失内助躬为治丧既得此地即于其旁自营夀藏比襄事其孤奉遵治命皆如素焉二子长曰平恕常州团练推官监歙州盐酒税次曰某尚幼也七女六皆适人一未嫁而卒前进士胡英才河南府户曹参军郑介卿秘书丞提举江东常平仓何琬淮南节度推官知泰兴县程筠干徳令鲍只陈留主簿周彦崇皆其壻也初公母王夫人早亡而集贤君以恩叙封止及继室卢夫人痛不逮适偶时公尚幼解曰异时子有登朝者则追命自及矣洎为列卿王卢夫人皆进封郡太君在仕赒其宗族疎近均遍其贫不能葬为之助举者凡二十一丧女兄先适苏州司法参军冯彭年既寡并其四子取归以鞠育之至于成立又移俸钱给甥侄辈比退闲俸益薄矣犹不取其移券考终之日家无羡财其子竭力称有无以时迁厝由是南人士大夫益叹其清而有子以成志也时予方守东阳颇闻此言悲夫公之文雅笃学如此而为当时公卿大夫称道又如此同时辈流负艺能者无不升用公独以小疵龃龉终老不得志岂其命耶抑人力耶予至和中与今王府翊善冯广渊同造正肃公公言疑似乱政不可不察古之倾家败国者往往由之葛同年不幸遇此平生无以自明吁可畏哉予甞以为呉公有谓而言故记之详也铭曰
　　公以儒学遭明世又以文词策荣仕有知已以荐其才有名卿以借其势合是数者宜遂厥志卒用不偶云谁之致达人所以安命君子所以贵义昭其懿实刋此沈志
　　殿中丞华君墓志铭
　　华氏出齐平原唐季之乱一枝徙呉居常州之晋陵者讳勲为郡着姓不干仕进槃乐于家生宏以季子太常博士参登朝赠大理评事生昂累赠尚书驾部贠外郎君驾部之长子讳直温字宣卿稚齿有立不类常童惟秉笔读书外一无他好甞慕蔺相如之为人故志在功名既冠拔州进士荐已为乡里称美天圣末我先君宰无锡君与其从弟直清同以文章为贽先君一见大加赏异留君门下使予从其游因得接砚席习文史君性至勤刻所阅书传皆手自抄撮日以三千言为凖虽甚寒暑或课试燕私则继之以夜未甞废其程予时羁丱趋进士科举为君牵勉蚤暮不得息日至抄诵数书作词赋歌诗杂文如是者几二年因得通经术知古今繄率厉切磨之效也康定元年朝廷以西师连嵗不解诏致天下能言之士问所以攻取方畧翰林叶公枢副孙公上君所着举茂才防论其言兵有决胜之画召试学士院补试秘书省校书郎充宁州军事推官以驾部君年髙不赴既而迁保平军节度推官郑文肃公范文正公陈文惠公再举君贤良试秘阁报罢复调广济军判官徙池州军事推官满嵗考课用今定州韩丞相洎部使者五荐章当迁秩以亲疾不俟引对而归遂求还政改太子洗马致仕君平昔志尚超迈学蕴既厚思欲有所摅发甞谓儒者事业以致君泽民为先务非乗时借势不可行已之志故始时锐于进取三仕幕府虽不适其所怀然连佐贵近名臣亦欲因之有所施设故不屑小官亦不为权要而移其守以是诸公多称其有风力前后荐者三十余人而卒不得迁初国子监荐直讲而讲官方限年五十以君少不如格嘉祐中朝廷选该洽之士编校馆阁书籍时韩忠献公执政欲用公以君休老而罢是可以谓之命耶今上即位泛恩迁殿中丞赐五品服元丰元年八月十六日以疾卒于家享年七十三始君求致政时年且四十九自谓士非无时而知我者不为不多然动辄龃龉欲强不可故勇于退休既还家杜门不复接世务以文酒自乐间命子弟讲说义理欣然如有所得交亲相过从则酣饮笑歌极欢醉而后止如是者余二十年如一日也去年予自钱塘还京师道毗陵过君留连道旧故悉出诸子为拜意勤勤且言少年相从时慷慨论时事一何壮耶岂意离阔四纪而才一交臂人生出处不可期如此今仆优游乡闾而无所求一见故人足以慰平生矣今又以七言诗见怀予方属和未达而君逝矣呜呼可悲也君娶同郡李氏早卒追封南宫县君又娶丹阳周氏司勲贠外郎陵之女生三子逢遘皆举进士遇尚幼三女并归进士君所着文章三十编凡三千余首风格浑厚论议纯正引据深切大抵宗范韩栁而歌诗尤多手録旧抄今存者犹百余秩其用意专笃又可知也逢遘卜以其年十二月庚申葬君晋陵县万安西乡油浇墽之南原先期以书属予曰知先人之深且乆莫如公者不朽之托敢以请予感今怀昔不觉怆动遂为之铭铭曰
　　古之君子学以为已或出或处视其所履得时而行不能则止在义不亏视彼犹此宣卿克勤笃好斯文旁通浃洽论著渊纯壮志超锐陵厉霓云进而龃龉退亦逡巡年甫知命遂还官政安頥里闾沈酣觞咏其生既全其终乃令刻铭隂堂以鸿后庆






　　蘓魏公文集巻五十六
　　钦定四库全书
　　蘓魏公文集巻五十七
　　宋　蘓颂　撰
　　墓志
　　夀州霍丘县主簿宋君墓志铭
　　宋氏世占开封盖得姓授氏之邑也皇朝赠太子左清道率府副率譓始居襄邑乡里称长者生内殿崇班良起家为三班官出掌筦库治军旅并有善状生衢州西安县令宏少治儒术学易于徂徕石守道授春秋于泰山孙明复名重上庠擢进士丙科调亳州卫真县主簿上官荐其材宜治剧领邑以卒事迹具太学博士曽君所叙铭志予甞观其所学自经史百家黄老言至于星厯五行占课象数兵家权谋之书皆贯穿浃洽无所不通其书存者多手钞蝇头细字几数十万言又甞以其生之年月日时推考星纬参騐休咎自谓夀不得长故造适任运不蕲苟进无几何以使牒考试它州在道遘水祸以殁士大夫闻者莫不叹其志于道而安于命也生夀州霍丘县主簿拯拯字道济幼嵗以父死职事推恩补郊社斋郎孝友惇愿善守家法予以女弟妻之留于家且乆知其强敏人也一从进士不中选益自奋励早夜诵习书传课试文赋期于大成有志无命才满一官年止二十八以治平二年遘疾卒于京师僦舍生三子曰育曰充曰髙髙亦早卒育充力学游场屋不坠门业然自霍丘之亡子弟继以沦谢二孤羁寓京口因而着籍宋氏不絶如线育每追念先世多艰率府而下五世藁菆京畿乆不得归大墓已为世适当任其责而单力不能反葬乡里常抱终穷之痛因谋于亲知曰坟墓近所居则嵗时展省不废既而卜迁其兆亦从于是裹粮西上干舟有司载其髙曽大父母暨父叔季弟凡十三丧以归买地于京岘北原元丰壬戌六月辛酉既襄事矣而相冢者曰山髙逺地水与风逆神灵弗居育复询求他师徧求陵阪得今崇徳里焦石山之东南原地合葬范嵗在乙丑月维丙子其日庚申厥利大举乃啓诸柩厝于新阡率府君位西向大穴崇班霍丘为二昭西安为穆二从祖祖父三季父一幼弟别为二茔附于东南隅同日掩六圹事无不及者师言山当巽隅外如拱抱水出庚辛合流江海法曰亡者安而存者利宋氏宜有后矣呜呼育以孤童自立力贫举事往返江淮数千里负其亲丧再嵗卜迁卒得吉宅永锡尔类师言其信乎铭曰
　　维家遘屯维子艰勤念所亲乎生不逮养死不克怀巨创乎五世之丧自汴之阳归朱方乎始茔京岘山峻水断居匪善乎通呉之东若堂之封卜之从乎考易之繇有子无咎福厥后乎
　　龙图阁待制知扬州杨公墓志铭
　　华阳杨氏自汉太尉震四世显赫子孙散在河洛至唐而益盛其居郑州之荥泽者曰尚书左仆射于陵最贵仆射之六世孙曰江州录事参军绛遭广明丧乱因家江表其子曰津事南唐以言不合去之南越刘鋹用为尚书水部贠外郎生太子中舍守庆入皇朝为坊州司马赠尚书右丞生翰林侍读学士讳偕以文武亮直被遇仁宗为时名臣其亡也天子思之特赠尚书兵部侍郎侍读生大理寺丞赠中散大夫讳忱与其弟大理评事慥俱以经术文章名振一时中散生公公讳景畧字康功四嵗用祖防守将作监主簿十四上书皇帝言天下事又谒执政论所以言者丞相富文忠公尤竒爱之初监咸平县酒务已有能称治平二年擢进士第知夀州安丰县年少领剧邑处之沛然民有赋租不以时入者独按其大姓与里胥它户不督而自集里豪有倚富冒法者以事召至庭下穷竟无罪得器服拟上方事立寘于法一邑为之惴栗县当水冲嵗甞病涉为之创巨桥往来者遂无患因目其桥为杨公桥安丰代还监京东竹木兼三司主管权度支判官公事徙开封府推官就迁判官方朝廷患狱瘉之公以谓防视不谨吏当绳之以法诊治有瘳毉当劝之以赏诏用其言着为令接送辽使使者回澶渊例先驰二介以报其国时耶律用政欲遣三介公执不可甚力卒用常例出提防两浙刑狱始至常州讯囚有县学生具酒食设同舍而邑令之子预防州鞫以赃罪证逮者百人公以法无饮食坐赃事即日尽释之杭州司理邵权騐囚小不如法已州罚矣转运使又劾奏以为不职诏公覆案公具本末独保证之权卒得免自是它州之寃狱滞讼得平反亟决者多矣公居官勤勚不为苟简法或未便即建明于朝甞言太学有嵗月之限逺方寒士或以贫或以亲不能趋期者请州置学官如太学法以便科举又言募官管押诸州纲运给以道费本欲纾牙校破产之患而守倅有应募者沿法自利为国羞辱莫甚于此请下按察官不许押纲令又谓浙江网罟太密禽鱼不得生息请山泽谨其时禁死者不葬寄骸庐野乆则暴露可伤谨丧葬限以嵗月其恕心恤隠多此类也闽寇廖恩剽掠境上公出兵数百重立购赏上以为专命夺一官仍故职满嵗移河北东路过都留为提防开封府界诸县镇公事再领府判官管勾使院公事提举三司帐句磨勘司在府圻宣力居最坐迁局过限及遣官捕蝗再夺一官未逾月以塞河劳复故制曰河溢原武隄塞辄平防安居民繄尔能力除书之言若此其治效可知也元丰六年右司阙贠宰相荐者数人神宗曰杨某可称其任即拜尚书右司郎中上言尚书郎官有非才望者令长官举行不放上或门止故事未几迁起居郎使髙丽为国王祭奠使上谕以此行多欲去者卿在所选也对曰欲与不欲非为利即惮险耳臣知禀命而已公伟仪观善辞令至其国举措辞受言语轻重皆有节适归则能道其土风人物礼仪繁畧纎悉不遗深称上防就赐金紫之服擢试中书舍人占谢日上曰卿文辞温润雅宜典诰近制舍人预押六曹公详练典故每有大议多引前代以为据故执政称其有禆助明年避亲嫌换龙图阁待制知扬州移苏州复徙维扬元祐元年八月遘疾丁未终于州寝享年四十七公为人乐易自喜外和而内劲临事果于行不为贵势所屈待下尽礼周旋不懈非意相忤不与校也自与当时名卿游多见推挹荐举僚吏几数百人而无一为累者岂至诚乐与而不能欺者欤其为治严而不苛在郡公私未甞以一毫挠民故二州之政从容若无所事而民自恱服至蘓未数月狱无系者议者以为自孙冕在镇日甞狱空逮今八十年复见杨公矣去之日呉人遮道泣涕及卒扬人思之不已举州为之设浮屠斋又建祠堂于龙兴佛舍拜泣其下虽古所谓遗爱不过是也幼有至性母静安县太君卢夫人生公三年而卒后遇卢党即涕泣眷慕如母存焉赒其族人不间疎戚赖以存者甚众尤喜读书平居占毕之外无它玩好常以雠校得失为乐事所藏书万余巻犹缮写不辍又集周秦以来金石刻文至七千巻用以考騐前史疏捂与夫放佚之事其辨博通洽抑有资焉者文集十五巻西掖草二巻奏议三巻执政年表一巻奉使句骊丛抄十二巻少林居士闻见录十巻公少以名家子有文学以自表志在推巳以及物中间屡试权剧亦有所摅发矣两夺官不以罪观其过可以知仁也晩遇主知方见任用而时为命夺不得尽如其志然见于文者亦足以识其所存也夫人嘉兴县君韩氏故太师周忠宪公讳亿之孙今门下侍郎维之女贤慧得其门法治办家政无不如礼者子男子二曰允某官曰崈某官皆向学有立女子二适宣义郎李持正承事郎韩戢并当时望族初侍读公卜地于河南洛阳县以葬其先君其后遂为洛阳人而子孙之亡者相继祔于其侧今允崈奉公丧以归用其年某月某日窆于某乡某里去祖茔几里而近葬有日矣诸孤以沈志见委予惟载世名徳其所纪述者前有欧阳文忠公志在贰卿之墓后则有王荆国公呉正宪公铭在中散理评之墓顾鄙文不足以表彰遗徳以继三贤之后然四世通旧其言行之美多平日之所亲见闻者姑直书其事以成孝嗣之志铭曰
　　杨氏之显自震太尉繁衍至唐于陵端揆贰卿皇朝徳铭三世中散不偶内阁复贵内阁之贵天子所知屡试其难事靡不为宣慰嵎夷光华逺而书赞名命宰司是毗昔使东南有威有惠更殿大邦不劳而治西阁东台方竚公归岂伊不淑命与时违时哲云亡士类嗟戚我怀世欢其痛何极凡墓有铭着厥平生一言善志千古英声贰卿之葬文忠叙事中散理评师儒志墓我述遗徳以续前诗虽非丽藻亦无愧辞
　　承议郎集贤校理蔡公墓志铭
　　临川蔡景繁讳承禧吾亡友濬冲讳元导之子休文讳元翰之从子尚书职方贠外郎知南劒州讳宗晏之孙初天禧中我先人与职方公先后为宜州军事推官实相交承情好尤厚故濬冲兄弟以文章见知留处门馆使某同笔砚习六科景祐五年二君俱以茂材异等召试秘阁时如格者众遂不得预廷防其后屡试不捷休文卒死布衣濬冲与景繁父子同中嘉祐二年进士第濬冲终南劒州军事推官景繁由太平州司理河南府军巡判官改大理寺丞知防州雩都县熈宁七年召对便殿访以时事极陈用人立法之弊擢太子中允监察御史里行满二嵗加集贤校理提防开封府县镇公事入为开封府推官改判官管勾使院公事兼提举三司帐句磨勘司累迁太常博士官制换承议郎出为淮南计度转运副使以疾卒于泗州之行司元丰七年十二月某日也景繁初为州掾时年尚少吏颇易之一日谪其舞文鬻狱者上于州州为斥逐太守张伯方爱其刚方有守数与议论不以僚掾礼待之其治雩都县事无细大皆自详处胥吏畏缩无所措手溪水暴溢几没城郭为之具枋筚以济生聚而溺者获出水遇艰食又出常平粟以赈絶乏而饥者不流监司劾奏其擅发仓廪诏释不治当时论者以为景繁为小官已能任大责使之遭时得位顾其设施岂易量耶及为御史论大臣之任事怙权者拔用亲党遍布要路非国家之福章言廷诤前后十数神宗悟为之罢免其党辈者数人又论用兵交趾不可与争旦夕利所遣北军难以深入及不宜用中人主兵柄唐季之事可用鉴也凡此皆近臣之所难言者人皆为之危而上独称其忠荩面赐绯衣银鱼谓曰聊以旌卿谠直耳熈宁某年接伴辽使还献治边十三事深惬上防李复圭坐小法罢边帅张商英以言事黜官景繁连疏救解以谓二人者皆美材可用不当留滞逺方开封府治中贵人狱得其闺门隂事连逮甚众尹与中人有恩旧迁延不讯景繁即合同僚辨争累日至论列上前尹辞诎坐贬官它日上又谓曰向览卿台章甚合理道凡有闻见不可以不在其位而遂啽嘿也景繁自以起疎逺遭知已之主苟有可禆益时政虽逆鳞遻物终无所避就既而复上数十事多指摘时病竟留中不出议者谓其必复言职俄而有使淮之命其为使者务举大体严而不苛吏有建征利之言者一切不用权庐扬二州虽日月不乆而民多能道其善状大概志在爱君拊民一闻忠义之语必力行而极言之未甞顾以利害不幸年止五十不得大施于时究极其緼是可伤也自少时笃学力文博记善说进对上前亹亹有绪故屡见称奬居家教训子弟讲论道义常至夜分善与人交不为炎凉改观予家人官其部属者至则荐之人问其能否对曰吾先人所知其家人固多善士岂必问也接物和裕侃侃不折虽恭上厚下而不可挠以私周旋族中贫乏待以济者甚众尤喜兴奬名教诱掖后进雩都素少士人人未知学为之择秀民以诲导之勉以进取其后成就弟子若郭峻之徒相继有登科第者邑人怀徳至祠而报之夫人何氏临江着族克配君子能成厥家封崇徳县君二子居厚居易四女二嫁青州范世基抚州邹璠二在室居厚甞举临江进士同试者千余人首中乡书以家艰不赴礼部居易八嵗亦知向学呜呼景繁其不亡矣平生所为文章甚多未遑诠次居厚裒而类之为三十五巻曰论语指归十巻曰奏议集十巻曰文集十五巻寳文阁待制何公正臣甞称景繁至诚所发本于仁义忠信有迁固之辞有骚人之讽谕有折槛引裾之忠謇闻何公之言可以知景繁之心矣蔡氏出济阳至唐文阁学士允恭始居长安子孙家焉其后南唐清徽殿侍书士煜又居金陵煜之子曰倚复徙临川倚之孙曰为政皇朝赠尚书比部郎中职方即其子也自倚至濬冲六世居临川景繁甞游京口见其山川而乐之曰吾老必归此于是居厚用其遗言择地丹徒以元祐元年某月某日某乡某里之西南原因家于润遂为润人也居厚以予其世通旧求志其墓感今怀昔不得无言又系之以铭铭曰
　　蔡出济阳长安之系允恭仕唐祖煜避地始迁金陵以书入侍再徙临川服儒数世职方允文首中名第中司荐才诎于不试徊翔外迁终老州寄二子褎然贤科赴制仲氏差池殒于壮嵗伯也及子同登进士先后祖孙并时兄弟儒学一门时称盛事蔚矣集贤干时良器文中御史简在先帝绳纠不私权豪沮气道直难进势危易踬出案甸圻清衷益记入佐京尹复摧宠贵帝曰尔言不系其位方竚嘉谋遽膺外使淮海百城征诛未乂轺车一临民寛吏惴惟其设施志在经济千里脩涂未半而逝平日有言京口吉地生居死藏存殁之利嘉哉孝嗣命从其治果得佳城卒如素志
　　太常少卿致仕王公墓志铭
　　太常少卿致仕王公讳田字介然开封人给事中同知枢密院赠太师中书令讳博文之子赠太子太师讳士安之孙作坊副使赠太子太傅讳谏之曽孙少以名家子有学问所与游者多当世闻人故累举进士鏁防皆拔髙名后以父任为试秘书省校书郎许州临颍尉再廕补将作监主簿故相钱文僖公王沂文正公并荐其才又上所为文章三万余言召试学士院赐及第四迁太常博士歴尚书屯田度支兵部三贠外工刑兵三部郎中初领签书鳯翔节度判官乡民有得遗财于道者遇捕卒拒不伏禽府尹周式曰此正谓盗而后强者将寘于重辟公独以为阑遗无强取法拒捕又不以仗执不敢断式曰吾为吏固先于若岂不晓法尔有异识何不以状来使吾按治耶公即上议状式意为解止决杖而释之防中令尹歧徙镇国军未乆求侍养还京师管句左右厢店宅务视邸舍有不葺与民占冒无籍者请官为缮完画间架使増僦钱由是二嵗中溢旧课四万缗用前劳陞知通利军始至决滞狱数十人自是庭无留事都转运使杨偕孙祖徳髙觌相继言其治状以父忧去职又服母丧通五年而除起监在京左藏库前此出纳库籍惟载正数其羡赢皆不防积乆钜万主吏得以转移为奸公至则操簿书坐帑中钩索隠漏得籍外金帛及军赏折直髙下不当偿者悉条其数上三司三司更命它官按騐得实计其所收物直三十六万七十缗以其事闻于朝廷擢为羣牧判官满嵗制置使王祁公奏公甞出邢洺诸州治监牧水害有效请留再任又一年权开封府判官出提防江东刑狱寻移江西皆自陈不愿行留判三司户部句院拜京东转运使又辞不愿行以使者秩移知襄州是嵗饥歉山南尤甚公募豪姓出粟万余斛造饘粥哺流民赖是全活者甚众故中书舍人胡旦旅殡在郡邸其子孙孱不能举且三十年矣公为作奏曰旦有大名甞为先帝近臣朝廷宜厚恤之诏以库钱二十万畀其家具公又命书记石温主其事为之择善地安厝如礼余钱以给其孙郡人闻之喜且叹曰胡氏存殁获济矣在郡才五月召还复判户部勾院满四嵗当出补外官又自陈愿领京师闲曹徙判尚书仓部后五年以亚卿谢事又二年年七十五卒于清和坊之私第卒后七月诸孤自京师奉其柩于孟州汜水县万山原先茔之左次实治平二年十一月甲子也公为人淳厚谦恭不自标置接人不尽诚礼见亲戚与賔客无少长贵贱皆局局然奉之不少堕语言洞见底里不为隠欺而人与之接者退而必曰真善人也然而当官阅簿领持法律精密审详虽甚细微亦不敢忽慢故所歴十三官皆以勤事著称而无毫毛过失其中心慈不忍盖出天性非强勉所至见人议法苟有可以生出之路虽非已者亦从容为言及闻有所平反则喜如出诸已少时数随侍在官中令每阅案牍多焚香过阁中情有疑者密以问公公对曰法重情轻不如从轻中令深嘉纳之自终亲丧后不复主家事门内之治一以委诸弟惟葺居第日往河外购良材归则亲督工程颇务崇壮是时太夫人在堂见而召诸子语之曰中令既弃捐若辈复安用此大屋乎公对曰王氏自髙祖以来由祁魏曹洛迁徙者数四靡所定处自先人之来京师始得此第经营艰苦每患其庳陋数欲増大之而未及就某等虽不肖所以尽力于此者将毕先志耳及成室昆弟未甞坐堂寝中虽待賔客亦就偏庑示不敢据先君之正处也景祐中从祖睦卒官江西三孤女贫不能自还中令方以为忧防病且革以属公公即冒江湖往返数千里提以归嫁之辄得贤壻其后二为大官一为朝士故翰林侍读学士杨安国今龙图阁直学士韩贽驾部贠外郎綦愿是也于时言家法者以为美谈公前后三娶皆显族初配髙氏秘书监志宁之女次配许氏刑部郎中韩之女并早亡不及封今夫人李氏亳州刺史周之女号金城县君子男九人曰峋太子赞善大夫曰岐曰岯曰崿京司官曰崌瀛州乐夀县尉曰嵎曰峄曰峤选补官曰岷未仕女八人一适工部郎中集贤修撰知桂州陆诜一适卫尉少卿赵尚寛六幼在室诸孙九人男皆传其家学女必得佳士而归之可谓善治家矣初中令在近密公已为郡守后二十八年亚弟畴复为枢密副使时公已得谢还第见其登用士大夫来庆拜者日盈其门且推福于公及其也副枢之丧又同举事仪用三品而公柩在前州县过丧亦如常礼始卒哀荣其盛也如此岂非积善之报欤公素无疾暨副枢之薨哀恸累日家人怪其伤悴过甚旁为开譬公曰我非不知命也但念吾弟生二嵗而失先夫人吾甞躬自复育又见贵显一旦先我而逝感今怀昔可遽解耶自是悒悒弥甚相距五十余日而终呜呼可哀也有日诸孤以仆接公有年又仆之仲弟亦许氏姻也用是累来请志于圹既不得辞又为之铭曰不矜其容不暴其终仕而行已惟义之从静以逺悔明以保躬吉人之履君子之终天锡多福惟享其厚好徳康宁考终以夀万山公茔昭左穆右体魄既安庆鸿厥后




　　苏魏公文集巻五十七
　　钦定四库全书
　　蘓魏公文集巻五十八
　　宋　蘓颂　撰
　　墓志
　　职方郎中辛公墓志铭
　　某之外舅尚书驾部贠外郎辛公以公族子兄弟孝友行义见推乡论二季不幸早夭三昆仕宦皆为郎官歴典州郡以政事闻公于其次叔也又能力学取科第益为士大夫称道以为辛氏昆仲可谓能世其家者也初驾部之葬某既铭其墓矣今公丧卜迁有日诸孤复请志因论次以续前刻云公故参知政事追封晋国公仲甫之孙太府少卿分司西京若冲之子讳有终字成之少举进士试礼部不捷姉夫翰林承防中山刘公筠留寘门下将推任子恩荐之公力辞与其季有章由是人益竒其逺操中山公一代文宗门人賔客皆当时豪儁之士居其间相与讲学切劘浸渍遂至于大成以之防名则从容如取已物以之从政则寛裕而为吏表信夫资之深而蓄之厚也公以景祐元年擢第补汝州团练推官知颍州沈丘县事政以平易为尚故民便安之始一年民恐其满去也于是父老数百辈诣转运使请留再任防公以父忧去职不报服除再调宁国军节度掌书记歴事太守二呉公所为不同有如水火诸僚或防其意以求合独公赞佐有体不为前后易守故二公待之如一方是时朝廷督责诸部使者加转运使以按察之名又増判官以重其任而江东三使者杨纮王鼎王绰也号最办职文移举擿无有虚月公被台委鞫滞讼案积欺一嵗间几百余事连逮者甚众公皆推析枉直或原或坐尽中情法三使者嘉之交荐于朝代还考课改著作佐郎知河南府永宁县移知益州新都县县衢旧无阡陌公为沟遂课民植槐栁杂果于两旁未几木隂茂密邑居便之先是晋公以补阙守彭州甞种栁城中以防街衢及去郡人思而爱之号补阙栁新都之民犹知其事谓公有祖门之惠爱焉累转秘书丞太常博士通判原州知青州博兴县由尚书贠外郎六迁至职方郎中嘉祐四年知鄂州其年初通茶禁令民户出租钱鄂之邑嵗当七万三千缗使者累请得减三万缗仍自次年始除之公言民病法之弊复苦横敛上幸弛而寛之矣然嵗中灾歉尤甚望并蠲减以纾编户之艰急诏可之而邻境得以例蠲者二州禁既除三司悉收诸路茶本茶租钱嵗计上供公以为本钱出县官今官不市茶上供故以租钱赋于民若尽输京师则南方货币竭矣有司详定如公言而漕台防利尤博旧制乡县衙前止三等而州郡差使有五等其患常在力役不相当吏得髙下任情公为奏定皆作五等以物产多寡傅差役重轻自是役者称平诸邑坊场旧有无名酒额及上供纲还折运载盐赴本路二者为州人患且乆公皆例上其事得请罢之迄今人怀其惠治平二年知渝州州界濵带防夷种人喜乗间内侵捕吏平居未甞撤警或科民赍粮餽守卒公至则悉召巡检县尉还本廨使戎汉不得相扰但逺斥缉器备严训练而巳防人知之终公之政无复犯境者本道上凡最以公治第一明年八月一日以疾终于州寝享年六十八公之先世着籍汾阳自晋公以大臣谢事留京师及薨葬许州之长社而子孙遂占数死者以昭穆从大墓将葬尚书卜祔大墓不吉卜阳翟之三封原吉因定祢茔诸子之先亡也皆以次葬公今又祔之以熈宁元年八月甲子厝事从日月之吉也夫人王氏国子博士羽之女逮事姑章名有礼则继夫人马氏太尉忠肃公亮之季女出贵胄配君子睦中外之族无不得其欢心者封永安县君先公二年卒并合窆本圹子男三人长男晟太庙斋郎次旦次晃皆谨饬干裕保守门法女嫁太子中舍张复圭司门贠外郎王瑜含山县令马玗太庙斋郎张孝敏余皆早亡初尚书之归休也公就养左右未甞逺去昼则视饔膳夜须定寝然后反室篝火亲学或达旦不寐如是者几十年暨尚书亡公与仲氏﨑岖田圃间力干窆穸无不如礼者居家事诸兄如父闺门雍雍无间言人以为爱恭之至得于天资非外奬所及也某于姻党中接公最熟每听其言论沈密婉约皆有味趣大抵本于人情而归之恕已所为如其言呜呼可谓岂弟君子也已铭曰
　　辛公乐易为世良吏不纵不苛归之中和四邑善治二州长利惠爱人謡风猷世济防章荐论课以最闻未膺褒表奄谢休辰神复渝江丧还颍渎安兹圹途从祢之卜
　　朝散大夫累赠户部侍郎赵公墓志铭
　　公讳温瑜字子美御史中丞兼宗正卿赠太师中书令兼尚书令魏文定公讳安仁之长子魏公在真宗世以道徳文章以一代名臣歴翰林学士参知政事生七子皆传其家学兄弟以修谨相尚不肯碌碌为众人所为故其仕宦多至显官出使典州皆有能称当时士大夫之论以其家法如此而公之诸弟则曰所以能保守其禄仕不坠素业实吾兄诲饬使然耳公为人浑厚笃实不喜矫饰以徼名誉平居视之和易若无所不可者及其遇事临文法则持守坚固人鲜能夺治家严而有恩接人恭而尽诚当官勤而爱物盖有先世之风范焉公景徳某年以执政子起家为太常寺奉礼郎嘉祐二年五月以少府监终于家在仕通五十年其间十五迁秩歴京寺监丞国子博士尚书贠外郎中司农光禄少卿最其任以事者由兼宗正主簿出知河南城父蕲水三县由蕲水陞通判石舒二州由舒州陞知洋蕲随解晋五州由晋州以朝选知婺曹濮三州而曹不至官由濮州以疾还京师权判殿中监凡更十四职大抵治简而严不务苛扰以此人信而爱之先时蕲水有疑狱前令乆不能决公至一讯而伏吏骇其明而不敢犯其后领州州人犹望风愯戢蕲俗右鬼有病用巫不用医公为教诸巫使习诊病又择经方掲石于衢肆由是人知用药稍革旧俗赴梁洋日道歧下闻蜀寇乗饥聚党扬言将畧洋州或谓公曰贼势方张城中素无备不宜遽前公曰吾既受命为守臣闻难当亟往若迟留观望岂朝廷所以任使之意耶即日单骑遂行迓者遇于路不知公太守也比至州吏民惊且喜曰新守来寇不足虑也因为之画方略修御备军声益振贼闻之遁去转运使建言国初以来闗陇之民多徙蜀者嵗乆人益众尽地力不足以给其衣食诚令侨寄之人悉遣还本土则蜀之财力可纾什三四事下诸郡公独奏曰向时东人所以西徙者盖因五代之荒扰耳比天下无事则巳习其土俗或长子孙一旦遣之是重困扰非所以固其心也朝廷是之于是洋民徳公之深至有画其像日拜于家者其在解州论安邑两池利害着为一书目曰解池枢要上之又言官车辇盐输数十郡役卒推挽昼夜不得休息疲者既不胜其敝因而窜逃累五犯则抵死役苦法重犯者相属幸朝廷矜寛之诏听其减死论三路民兵有老与病例得以强壮子弟黥面代名是时河东经畧使料已代黥者徙旁州下军而晋卒当徙者几千人凶凶不自安公谓之曰边兵额无髙下廪给均厚何惮而不往若挠帅府令动揺军旅则有罪矣众遂帖然就徙本路初更铁钱法以大钱三当一公以为货币骤亡十之七贫者必先受其矣因密召诸军校令军中有质贷者约三日尽赎归毋得畜钱于家日满然后颁行其诏又诱诸豪发宿储囷窖以平物价艰窘者获济矣东阳灾歉流民入其境者日不减千计公躬为抚视辟官舍以居之便宜发常平仓并募富人输粟以助赒给至嵗稔而止所全活者盖数十万人于时某从祖节判府君适在幕下预干其事后屡称公救防之术条教最悉佗郡莫能及也而转运使亦言于朝廷赐玺书以褒之观其治状则其才资可知矣公平生好读书至老不倦尤喜星厯五行之学晩悟性命之理浮图所谓禅宗者颇得归趣故于荣利泊如也初领东阳颇难于逺行及渡钱塘江乗潮荡舟中流而叹曰王阳不欲乗险盖类是矣自尔意弥不释逾年感风后五年至濮上而疾复作既还都累属所亲为剡奏求纳禄章未及上而疾革其亡也朝廷以三品赙布给其家诸弟多在朝衣冠吊者盈门咸曰丧一善人矣享年六十一阶朝散大夫勲上柱国开国天水县子食邑六百户服紫衣金鱼始娶焦氏某官某之女未及封而卒再娶李氏某官某之女封陇西郡君后公七年卒生五男九女男皆世其官约之殿中丞顺之早夭隆之稷山令君弼以大理评事卒君纪太常寺太祝约之方雅有吏干称荐者多名公表率诸弟复得其家法以登朝恩累赠公为尚书户部侍郎追封焦氏夫人为崇徳县太君李夫人为赞皇郡太君女皆从士人其壻曰祥符尉张遘进士黄孝仪黄必大理评事林钧绛州判官吕定著作佐郎苏结蘓州司户沈迈许田尉沈逵华隂主簿王黯而著作君实某之从叔父也公世为河南洛阳人曽祖赠太尉讳处厚祖殿中侍御史赠太师中书令讳孚洎魏公皆葬洛阳公殁之九年议葬卜地得伊阙县教忠乡之某原吉于是举公及李夫人之丧并厝其圹时治平三年正月某日也葬前三月公之亚弟賔客君次其功状求文于甞所亲厚者铭之余与公相接虽晩而世连姻媾通家有年固巳详其履歴矣遂铭不让铭曰
　　盛矣赵宗其源盖逺数世力儒始晦未显御史既仕立朝謇謇至于魏公遂大繁衍魏公七子公长而贤表率其伦孝友是先门内雍雍行义不愆施于有政仁声在焉公治七州皆有能绩民咏遗爱朝嘉敏力音猷虽谢风声未息纪其芬芳刋此幽石
　　颍州万夀县令张君墓志铭
　　斯立名挺卿太常博士集贤校理宗古之子尚书工部郎中直集贤院象中之孙父祖继以文章登儒馆显名于世斯立与其兄都官贠外郎晋卿传其家学俱用是擢进士第而斯立又用是举贤良方正复大振名称于天下既而被召至京师试有日矣一夕无疾而卒于景徳之僧舍于是士大夫识与不识皆惜其才而叹其未得大施于时为可痛也斯立天性敦朴而强敏过人幼自刻厉不喜他习惟读书着文则不知倦厌甚则至于忘寝食忘寒暑衣敝肤垢而不以为陋心勦形疲而不以为苦其语黙举止动有凖则未甞妄发盖得之于中也深故形之于外也裕殆非勉力之可至者人从之游乆而益亲与物无竞而众誉自归少与河东裴煜如晦常山宋敏修中道友善情好莫逆虽出处异势而趣舍一贯时则讲论疑义简牍切劘往返数四必理尽而后已斯立初举进士时名声未有闻也二人者为诵其试篇朝廷间以为自歴屋未见如此之文也自是当涂稍稍有称道斯立者斯立以嘉祐四年三月擢第补遂州司理参军上官荐其才徙颍州万夀县令遂举诏科以治平二年六月三十日卒以熈宁二年十月二十八日其葬也妻弱子幼不能举事惟是轊椟窀穸之具皆二弟彦卿升卿主之乃克如礼于此可以见其友爱之义素着也张氏先世本澶渊人东上閤门使昭允军器库副使昭易兄弟并事太宗皇帝于晋邸尤见亲用即位逾年而擢为内使不幸俱早世军器家留京师遂葬开封其后二集贤君皆祔之凡三世矣而閤门之子孙别葬扬州斯立卒之明年都官洎季弟稚卿及母夫人钱氏相继殂丧卜葬开封不吉卜改迁其先府君并葬扬州吉于是彦卿同日举五榇浮汴淮而南下定窆江都县之某里府君夫人合祔余皆昭穆相从所谓以礼葬者也斯立文章雅丽闳赡规橅出于栁栁州刘賔客杜紫微杨文公宋宣献使之一用于朝廷评者必曰典册之文也论议该洽纯正似贾太傅董胶西陆宣公使之册于天子之前主司必曰王佐之才也嗟乎年止于四十二而官不过百里宰卒不得如其志此所谓命也夫始娶晁氏又娶蘓氏蘓氏予长妹也二男子长曰康直用其舅端明殿学士钱公奏补为郊社斋郎幼曰康叔斯立所着文章遗藁诗赋笺奏议论策颂凡数千篇皆其手札细书未有伦次如晦常欲取而叙之为集未就而如晦又卒异日二子当有能述厥考之美而成先友之志者则其传也益逺矣铭曰
　　斯立之文渊源典坟辩言析理祖义基仁斯立之行规矩顔孟乐善忘贫安躬俟命资适逢辰道思致君大对有日半途遘屯怆彼明时丧兹国器诔行旌贤琢铭泉隧
　　仪鸾使银青光禄大夫任君墓志铭
　　任姓出帝者后传始为黄帝二十五子以徳为姓者十四人任其一也由汉以来其别为七皆广阿侯敖之裔也而安乐之望为盛至我朝仕而显者盖三家一在济隂一在洛阳一在汶阳而济隂之族又其盛曰礼部尚书康懿讳中正以枢密副使参知政事事真宗仁宗曰太子少师致仕英国安惠公讳中师复以枢密副使事仁宗兄弟先后登二府为时伟人故其子孙承家皆袭荣路仪鸾君即安惠公之嗣子也讳拱之字公肃生五嵗用康懿公任子为右侍禁累转内殿承制以安惠公引年洎遗奏连改供备库西京左藏库二副使四迁至仪鸾使知忻州治平元年四月甲子以疾终于州寝享年四十七君为人倜傥有志介而性特孝谨自以寡兄弟由少及长奉养亲侧未甞逺去其从宦不择闲剧必以便庭闱为请安惠公之还政归南曹也丐君本州兵马都监及公薨内使例遭丧满百日墨缞起就旧职君以为独任先人后事不可舍帷堂而从组绶坚求终三年制惟是衰麻窀穸之事无不以时者当时士大夫称其知礼外除管勾御辇院用京畿提防荐为雍丘县都监未几擢提防京东路刑狱公事移荆湖北路满秩知全州所莅以善治闻归朝甞被诏引伴西夏朝正旦使人君姿状伟特进止雅尤为戎人惮伏其土毛之挚比旧特丰厚君视其不循式者皆却之人或谓之曰此常例不足拒也君曰吾闻之先人仕宦俸赐外所得无名皆不可受平居时交亲相遗尚惧有涉嫌者况敢贪异国之赂以败家检乎后又持仁宗遗诏赐谅祚至其界牛心亭人具食欲坐君东向君曰天子之使适下国自有常礼岂容辄有更变耶卒据主榻戎人不能夺及行谅祚遣其迓使持马驼为礼又益以金带缯帛之品且曰曩时使人至阙常赉之外有酒果灯笼之赐今国主尊王人故好币加等所以将勤至之诚幸毋辞也君曰朝廷赐予非藩国可以为比卒取马驼而去使归深被嘉奬遂拜忻州兼兵马钤辖治尚寛简军政不肃而其边民戴其徳惠监司亦屡荐其能今参知政事赵公呉公翰林钱吕诸公皆相引重期以逺蹠而命不副时晻忽摧谢此知识者所以叹惋而重惜也君三娶皆甲族令人曰太原王氏故相沂公之侄女曰福昌县君李氏尚书右丞昭述之女并先亡曰文安县君王氏六宅使合州刺史渊之女四男曰大理寺丞元卿曰大理评事元偓曰太庙斋郎某曰某官某二女长适大理评事梁彦深次幼未有行君好学通书史善笔札甞采前世忠臣孝女事之尤著者书于屏障以为家戒故诸子辈承事惟谨语家法者多之君常言吾世为儒者独从武弁惧黍先代方将请于朝丐换闺台散秩而志尚未果及属纩之日命僚掾草遗奏叙其意求一子为文资朝廷从之诸孤自定襄行哭防君之柩还曹南十四年某月某甲子窆于某乡某原从先茔之侧邀文于予以志其墓石予惟庆厯初先君甞副安惠公使北都方是时朝廷推恩使者子予得与君同制被命后予使府畿元卿适官属邑每见其干裕敏恪窃私谓其家法如此此不可无述也铭曰
　　惟任遐胄曹今为右康懿登枢英公拜后位以望隆庆由德茂子孙其承不坠厥构有美仪鸾继仕朝端孝不遗亲勤无废官案刑典郡克济以寛迓虏使戎不惮其难朝有知己荐之器使胡年不赢俾志斯坠彼铭者旌来朔之裔反宅故丘有子之似
　　朝奉郎太常博士张君墓志铭
　　毗陵张君讳奕字源明以庆厯六年举进士擢乙科解褐试秘书省校书郎连调太平台州军事二推官权洪州观察推官用荐者章引对于延和殿改著作佐郎又用三司使蔡公奏为三部推勘公事今天子即位推恩迁秘书丞考课进太常博士以治平三年五月某日卒于京师之僦舍其孤中行请舟载丧南归即用某年某月某日甲子葬于无锡县某乡某原从大墓也张氏世居无锡以善治生产名乡里至君而超然自喜从诸生游学经史为词章以取科第固巳为士友所竒矣及其从宦专力尘事课簿书持文法所居以善称兹又人之难能者台州大水坏城郭居民奔避无地君与同僚日夜走涂潦间为乡导使人去卑就燥又躬督役事虽极疲顿亦不少憇而堤防遂完城中脱垫溺之患者君之力居多洪之属邑有盗纵火焚人庐舍者亡三年矣一旦获贼即讯款服问其火具曰始以瓦盎藏火至其家又以彗竹然而焚之问二物之所存则曰瘗于某所騐之信然既具狱君独疑有寃因谓狱吏曰盗亡三年而所瘗之盎竹视之犹新此殆非实耳于是吏再穷治之果得枉状而免之三司狱号最繁者日以数百萃庭下其间系财赂之出入枝连蔓引枉直不可遽辨君皆推穷本原审覈情伪事小戾则白所部辨析反覆或累日不已上官始偕谓君滞懦不任事既而察其情至而从其初议非夫纯明于中而不挠于外者讵能持守如是耶君居乡里事继母以孝谨闻友于兄弟门内雍睦人称其家检性尤乐善见人有所长必推挹嘉叹谓巳不若家之小史张某者奉事谨畏君谓为可教因勉以学昼则亲授经义暮则使为文词如是乆之卒至于成就而遣去后十年亦登进士第今为金坛主簿君虽出富室而从宦于外惟倚禄为养有不足未甞取于家故病且死其医药棺具犹有不备者由是士大夫多叹其防且介也始君之先世未有仕进者逮君登朝缘郊祀恩追赠其父讳莹为大理评事追封其母陈氏为仙游县太君其继母汤氏为夀安县太君其配朱氏为仁和县君庇其族人追胥力役之事者不一夫人能自奋力学其效乃如此诚足以劝乡闾为善者也君二子长即中行亦知向学次曰梁卿后君十五日而夭三女一适邑人陈充一适进士李毅一幼在家君之葬也同年生严叔堪论次其履歴与行能邀铭于予予官计省接君弥年每相过从语公家外时论理道听其言亹亹有绪未甞及名利观其所守诚宜书之于是作铭以刻其墓石云
　　猗张君行懿醇出民庐仕朝伦守道固服职勤从知已干剧繁治众狱无寃人志方展命已沦丧南归圹江濆刋厥美载斯文
　　屯田郎中知博州梁君墓志铭
　　熈宁四年正月某日甲子故丞相赠司空兼侍中梁公葬于郓州平隂县某乡之某原以其第三子新博陵守尚书屯田郎中亚之君祔于某方之某穴前此君之仲兄发之以状属予曰大事有日矣先君之墓翰林承防王公为之铭矣吾弟属游有旧不朽之图敢以为诿予惟早嵗与君同僚南都相好甚款甞谓君文雅修洁资适逢世使之得位见于事业当有大过人者不幸早逝遂湮郁弗着此僚友之所共叹惋也然则纪述之义所以发沉晦而章懿实其得无辞乎君讳彦回亚之其字也机性夙就读书学文勤刻不废早夜及其发也沛然不可御类非积力可致者昆弟皆少年得官京司而志尚益逺期于自奋庆厯五年秋举进士同时预荐者三人而君复在魁选明年春遂与发之同年中第始君之大父翰林公洎世父史馆公防进士于太宗真宗之朝俱为天下第一丞相又擢第于仁宗世卒以大用至君昆弟聮踵取世科名声暴扬天下于时论士大夫世俗之美而文誉之显者以梁氏为盛焉君既仕宦又以吏能称平生歴官者九阶领事任者六政而所莅必有声称人皆谓之才有余而志未充也初以将作主簿知京兆府万年县未行从丞相管勾秦鳯经畧使机宜文字次以大理评事应故龙图阁学士孙公祖徳亳州南京两府辟命签书判官公事次以殿中丞通判瀛州次以太常博士从河北转运使荐举通判雄州又用嵗课盈羡特迁屯田贠外郎次以都官知怀州英宗皇帝纂极推恩改职方遂正郎列权判本曹出知博州未赴治以治平三年五月九日卒于京师城西之私第享年四十一君为治尚寛简而傅之以文法事至乃应不肯预为条教以此虽处丛剧亦无苛滞故所至吏谨于法而民安其守监司交章称荐以为可大任雄州旧苦公厨之弊嵗时使客旁午而饮食之馈靡有虚日常择牙校之厚赀者主之虽殚家力不足以支浮冗君至则为之镌治宿蠧易军校代主者委积有素出纳有定侵牟吏无所用事其间前弊遂革又言于朝廷应边郡有若此类请一切更之北道于今称便嘉祐末大赉天下三司调防绢河北诸郡一用省估市易缗钱以给诸军省估既髙不能即售往往配抑编户逺近苦之君遽上其事以谓新天子即位海防咸防利泽岂根本之地而先有劳扰幸明诏许平其直使民易以转移其后得依所在实价蠲减者自怀始也开封府劾雍丘县劫盗四人狱具移纠察君被台檄审问阅视案牍疑辞有傅致未尽实状留之累日摘其罅漏以示吏及就讯果二人甞自言当案问末减法府未即断防有曲赦四人者皆贷殊死繄君参审详慎之致也在狱令为雪活二人而君终不自言或问所以答曰初非不欲言念一言之防赏甚轻而有司坐深故之罚重矣夫以重罚易轻赏岂我所为哉人以长者许之君喜为文词长于讽寓然不尚华藻取意畅而已甞献祫享太庙治平初郊二赋并防优诏奬答儒者荣之河朔连嵗有大水地震之异君推本六沴以为咎在隂教失序力役劳人谗夫未去正人未用官司纵弛法令苟简因条为六事上之又奏丹扆十箴其言主于规切见之者谓君端方亮直有争臣风采使之立于朝廷之上必将推已道以及物不然出竒纳忠自下劘上二者必有遇焉惜乎遘时方亨赍志而殁古人以道之不行为有命者岂是类也耶君娶荥阳宋氏故司农少卿孝孙之女吏部尚书白之曽孙封仁和县君生二男子曰子谅子雅皆为太常太祝六女子长适光禄寺丞吕延问次适太庙斋郎王凝四尚幼君孝友愿恪加之以兢畏不怠故能逺于悔尤始卒无玷亦其家范如此子孙承教皆端饬自持可以保其世禄矣初君之守怀也丞相方镇河桥封壤相距才百里而近父子惠爱被于河濵歌咏之声相闻道路语仕宦者以为美谈云铭曰
　　亚之嶷嶷载世袭美翰林之孙丞相之子躬服名教心潜坟史发藻休辰差肩多士初佐藩僚事立名昭累劳积课陟明在朝进登郎列出典州条忠言疏抗善政民謡时亨运短道未大显后有达者宜章厥善茔在髙原铭在幽泉声光不泯世世其传
  </div>
  <div class="pagination">
   <a href="苏魏公文集_page39.html">
    上一页
   </a>
   <span>
    ...
   </span>
   <a href="苏魏公文集_page35.html">
    35
   </a>
   <a href="苏魏公文集_page36.html">
    36
   </a>
   <a href="苏魏公文集_page37.html">
    37
   </a>
   <a href="苏魏公文集_page38.html">
    38
   </a>
   <a href="苏魏公文集_page39.html">
    39
   </a>
   <span class="current-page">
    40
   </span>
   <a href="苏魏公文集_page41.html">
    41
   </a>
   <a href="苏魏公文集_page42.html">
    42
   </a>
   <a href="苏魏公文集_page43.html">
    43
   </a>
   <a href="苏魏公文集_page44.html">
    44
   </a>
   <a href="苏魏公文集_page45.html">
    45
   </a>
   <span>
    ...
   </span>
   <a href="苏魏公文集_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
