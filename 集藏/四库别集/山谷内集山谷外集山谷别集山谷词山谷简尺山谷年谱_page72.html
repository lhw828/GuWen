<!DOCTYPE html>
<html>
<head>
    <meta charset="UTF-8">
    <title>山谷内集山谷外集山谷别集山谷词山谷简尺山谷年谱 - 第 72 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山谷内集山谷外集山谷别集山谷词山谷简尺山谷年谱 - 第 72 页/共 104 页</h1>
    <div class="content">　　答梦得承制书
　　又辱逺寄二诗白髪瘴雾之中不忘笔研实増爱叹春溪茗菜日佳想甚助吟讽之味无縁瞻奉千万珍重贤郎安胜想山中闲寂极得读书之味
　　与叔元帖
　　某再拜昨幸过仁者之里得见隐居之清胜使人有蝉蜕尘埃之意然迎来将徃辱轩葢甚勤愧不可言也专人奉赐敎勤甚悚愓比来日用轻安贤郎进学不怠良慰懐仰园亭诗道中怱怱未能就他日可寄也堂室榜写去奉新县二皷驿舍中有滴堦雨烛下眼花奉状如此
　　答萧子孝书
　　与足下先君子游于今三十年常恨济父不见用于时又愧録録随食南北不如济父一丘一壑便足了一生也比辱以先君子之治命见嘱作铭方此衔哀墓次待尽朝夕何得复有文思又承窀穸有期不敢但已以孤泉下之愿率尔就此不知可以传后否试持与君表议之可用即摹刻也哀情愦愦书不伦次【右见萧氏石刻】
　　与死心道人书三
　　某再拜云岩和尚禅几往日常防苦口提撕常如醉梦依稀在光影中今日昭然明日昧然葢疑情不尽命根不防故望涯而退耳谪官在黔州道中昼卧觉来忽然廓尔寻思平生被天下老和尚谩了多少惟有死心道人不相背乃是第一慈悲亦有无诤寮中三十拄杖因书驰送兴佺在彼否此两道人却须要打剥净未审如何清公到高居计无不安稳亦颇为衲子追逐耶然巳是名满天下恐终不得闲耳兠率照公是个本色住山久与游居亦好兴却是丛林中淹浸得到只是从初悟发处不曽廓然豁尔故不能得成一片见今只管学决择佛法收拾一副当打老鼠家具向后为人耳须是本分宗打骂敎烦恼半年十个月他日未可量须是有香岩棱道者器宇始得不知此论是否因书幸见敎也戴道纯今在甚处昨在黄龙相聚数日亦是学得说禅尽似也只今道众中有是道器者否冯大郎信心如此云岩縁事想不难成就也
　　奉所赐书承已退翠岩寄住祐圣气力安乐良慰懐想今夏居处亦有水滨林下可逍遥者乎公脊骨硬如铁去住自由今天下道人中一人而已尝观汉之宰相朝握天下之权暮驾柴车出丞相府自处之适尔旁观者亦不为难而今之住山者尝抱而不忍脱此何理也某自分宁过萍乡般取知命一房同赴太平道出奉新甚愿一见更闻师子吼音震惊痴钝适俗縁有不得去但相望云烟之外増叹息耳谨勒手状
　　答浯溪长老新公书
　　某拜手专人辱书勤恳并惠送季康篆元中丞浯溪铭笔意甚佳以字法观之峿台铭亦季康篆也然犹有袁滋篆亭铭三十六行何不墨本见惠岂闽体也袁滋唐相也他处未尝见篆文此独有之可贵也凡亭之东崖石上刻次山文合袁滋季康篆共七十一行为崖溜檐水所败当日不如一日矣若费三十竿大竹作厦更以吞槽走檐水其下开撅沙土见崖令走水快亦使袁公房地干洁祐院门免时有聒噪也此事切希挂意庄客人力得工夫时可令仲纯仲俅軰将领三两人治桥左右溪道令雅洁叠石令桥下亦可作道人四威仪处他日院门当成次第若得防恩北归奉为尽换内外牌榜也两三日既骤热又宾客纷纷写大字未得来人煎迫求归故且遣回诸人相见皆为致千万意
　　答崇胜密老书
　　顷尝论道人处俗之意公欣然见纳然恐未极其趣耳如公高明了了决不同流俗矣忧患百种去来无乡要使虎无所措其爪兵无所容其刃耳势利之交决定能埋没人人之所畏不可不畏清心省事不得已而后应自然寡过矣道人壁立千仭方不入俗至于和光同尘又和本折却与其和本折却不如壁立千仞【右皆家传】
　　杂简四
　　某顿首去年失秦少游又失东坡苏公今年又失陈履常余意文星已宵坠矣然幸此三君子者皆有佳儿未死犹待其崭然见头角尔见东坡祭文多佳语钦叹钦叹至太平且遣人往祭之今年多病不能作文又思如东坡軰人不可草草下笔故也某行李之详已具初和甫书中矣
　　经宿不审体力轻安否早来觉两日不快乃是前时怒庖人烹调不如法因而就食故气上而烦则知喜怒之害人深矣夹公服奉烦頥防令熨过针线工治衣服大率不能令衣平展耳【右真迹蔵于赵宗玉家】
　　今日祭社一嵗民食所托所以祈风雨时节为民禳除蝥贼之灾不谓两劝农使者皆移疾不亲之也孔子曰吾不与祭如不祭神聪明正直依人而行不可忽也昨日不甚解所谓故不果论之他日有典祀愿少留意公尝事韩康公尝见此公斋祭风范否俸米极荷应副得无乏他库支遣否
　　某顿首承示论数往助崇徳姨母此葢公孝友之素仕宦所得唯此而已其余亦何足道耶愿数顾省立则参于前在舆则倚于衡也【右真迹蔵于晋陵尤氏】
　　与才卿法曹仁弟书
　　某顿首辱书审侍奉到官吉庆为慰八姑颇乐彼风物否閤中诸幼想皆安胜知太守颇垂顾恨遂被召耳新守亦故旧俟到即作书往然初仕极须事事尽心竭力与同僚亲睦勿分彼我职事略可相通者任其劳则同僚归心矣官所尤谨买物亏价及寺院民家借器用及出入不明能谨此数事则亦易得举主稍用他人一秋毫之力可致矣未縁防靣临书懐想千万勤官为亲自重【右家蔵真迹】








　　山谷别集巻二十
　　钦定四库全书
　　山谷词
　　宋　黄庭坚　撰
　　水调歌头
　　瑶草一何碧春入武陵溪溪上桃花无数枝上有黄鹂我欲穿花寻路直入白云深处浩气展虹蜺祗恐花深里红雾湿人衣　坐玉石倚玉枕拂金徽谪仙何处无人伴我白螺杯我为灵芝仙草不为绛唇丹脸长啸亦何为醉舞下山去明月逐人归
　　又
　　落日塞垣路风劲戛貂裘翩翩数骑闲腊深入黒山头极目平沙千里惟见雕弓白羽铁靣骏骅骝隠隠望青冢特地起闲愁　汉天子方鼎盛四百州玉顔皓齿深锁三十六宫秋堂有经纶贤相边有纵横谋将不减翠蛾羞戎虏和乐也圣主永无忧
　　画堂春【年十六作】
　　东风吹栁日初长雨余芳草斜阳杏花零乱燕泥香睡损红妆　寳篆烟销龙鳯画屏云锁潇湘夜寒防透薄罗裳无限思量
　　又
　　摩围小隠枕蛮江蛛丝闲锁晴窓水风山影上修廊不到晚来凉　相伴蝶穿花径独飞鸥舞溪光不因送客下绳牀添火炷炉香
　　虞美人【至当涂呈郭功甫】
　　平生本爱江湖住鸥鹭无人处江南江北水云连莫笑醯鸡歌舞瓮中天　当涂舣棹蒹葭外頼有賔朋在此身无路入修门惭愧诗翁清些与招魂
　　又
　　波声拍枕长淮晓缺月窥人小无情江水自东流只载一舡离恨向西州　竹隂花坞曾同醉酒味多于泪若教金鉴在尘埃醖造一塲烦恼送人来
　　又【宜州见梅作】
　　天涯也有江南信梅破知春近夜防风细得香迟不道晓来开遍向南枝　玉台弄粉花应妬飘到眉心住平生个里愿杯深去国十年老尽少年心
　　拨棹子
　　归去来归去来擕手旧山归去来有人共对月罇罍横一琴甚处逍遥不自在　闲世界无利害何必向世间甘幻爱与君钓晚烟寒濑蒸白鱼稻饭溪童供笋菜
　　两同心
　　巧笑眉颦行步精神隠隠似朝云行雨弓弓様罗韈生尘罇前见玉槛雕笼堪爱难亲　自言家住天津生小从人恐舞罢随风飞去顾阿母教穿珠裙从今去惟愿银缸莫照离罇
　　又
　　一笑千金越様情深曾共结合欢罗带终须效比翼文禽许多时灵利惺惺蓦地昏沈　自从官不容针直至而今你共人女边着子争知我门里桃心记擕手小院囘廊月影花隂
　　又
　　秋水遥岑妆淡情深尽道教心坚穿石更说甚官不容针霎时间雨散云归无处追寻　小楼朱阁沈沈一笑千金你共人女边着子争知我门里挑心最难忘小院囘廊月影花隂
　　忆帝京
　　银烛生花如红豆占好事如今有人醉曲屏深借寳瑟轻招手一阵白苹风过灭烛教相就　花带雨氷肌香透恨啼鸟辘轳声晓栁岸微凉吹残酒断肠人依旧镜中销瘦恐那人知后镇把你来僝僽
　　又【赠弹琵琶妓】
　　薄妆小靥闲情素抱着琵琶凝竚慢撚复轻笼切切如私语转拨割朱弦一段惊沙去　万里嫁乌孙公主对易水明妃不渡粉泪行行红顔片片指下花落狂风雨借问本师谁敛拨当胷住
　　又【黔州张倅生日】
　　鸣鸠乳燕春闲暇化作绿隂槐夏夀舞红裳睡鸭飘香麝醉此洛阳人佐郡深儒雅　况坐上玉麟金马更莫问莺老花谢万里相依千金为夀未厌玉烛传清夜不醉欲言归笑杀高阳社
　　水龙吟【黔守曹伯达供备生日】
　　早秋明月新圆汉家戚里生飞将青骢寳勒绿沈金锁曾随天仗种徳江南宣威西夏合宫陪享况当年定计昭陵与子勲劳在诸公上　千骑风流年少暂淹留莫孤清赏平坡驻马虚落鴈思临虏帐遍舞摩围逓歌彭水拂云惊浪看朱顔绿鬓封侯万里写淩烟像
　　满庭芳
　　北苑龙团江南鹰万里名动京关碾深罗细琼蘂暖生烟一种风流气味如甘露不染尘凡纎纎捧氷甆莹玉金缕鹧鸪斑　相如方病酒银瓶蟹眼波怒涛翻为扶起尊前醉玉頽山饮罢风生两腋醒魂到明月轮边归来晚文君未寝相对小前
　　又
　　北苑春风方圭圆璧万里名动京关碎身粉骨功合上淩烟罇爼风流战胜降春睡开拓愁边纎纎捧熬波溅乳金缕鹧鸪斑　相如方病酒一觞一咏賔友羣贤为扶起尊前醉玉頽山搜搅胷中万巻还倾动三峡词源归来晚文君未寝相对小妆残
　　又
　　明眼空青忘忧萱草翠玉闲淡梳妆小来歌舞长是倚风光我巳逍遥物外人寃道别有思量难忘处良辰美景襟袖有余香　鸳鸯头白早多情易感红蓼池塘又须得尊前席上成双些子风流罪过都说与明月空牀难拘管朝云暮雨分付楚襄王
　　又
　　初绾云鬟才胜罗绮便嫌栁巷花街占春才子容易托行媒其柰风流债负烟花部不免差排刘郎恨桃花片片流水惹尘埃　风流贤太守能笼翠羽宜醉金钗且留取垂杨掩映防堦直待朱幡去后从伊便窄袜弓鞋知恩否朝云暮雨还向梦中来
　　又
　　脩竹浓青新条淡绿翠光交映虚亭锦鸳霜鹭荷径拾幽苹香渡栏干屈曲红妆映薄绮疎櫺风清夜横塘月满水净见移星　堪聴防雨过媻姗藻荇琐碎浮萍便移转胡牀湘簟方屏练霭鳞云旋满声不断檐响风铃重开宴瑶池雪沁山露佛头青
　　蓦山溪
　　山围江暮天镜开晴絮斜影过梨花照文星老人星聚清尊一笑欢甚却成愁别时襟余防防疑是高唐雨
　　又
　　无人知处梦里云归路囘鴈晓风清鴈不来啼鸦无数心情老懒尤物解宜人春尽也有南风好便回防去
　　又【赠衡阳妓陈湘】
　　鸳鸯翡翠小小思珍偶眉黛敛秋波尽湖南山明水秀俜俜防防恰近十三余春未透花枝瘦政是愁时侯
　　又
　　寻芳载酒肯落谁人后只恐晚归来绿成隂青梅如豆心期得处每自不随人长亭栁君知否千里犹囘首
　　又【至宜州作赠陈湘】
　　稠花乱叶到处掩人醉林下有孤芳不忽忽成蹊桃李今年风雨莫送断肠红斜枝倚风尘里不带尘风气防嗔又喜约略知春味江上一防愁梦犹寻歌梁舞地如今对酒不似那囘时书谩写梦来空只有相思是
　　又
　　山明水秀尽属诗人道应是五陵儿见衰翁孤吟絶倒一觞一咏潇洒寄高闲松月下竹风间试想为襟抱玉关遥指万里天衢杳笔阵扫秋风泻珠玑琅琅皎皎卧龙智略三诏佐升平烟塞事玉堂心频把菱花照阮郎归【曾旉文既聘陈湘歌舞便出其类学书亦进来求小楷作阮郎归词付之也】
　　盈盈娇女似罗敷湘江明月珠起来绾防又重梳弄妆仍学书　歌调态舞工夫湖南都不如他年未厌白髭须同舟归五湖
　　又【效福唐独木桥体作茶词】
　　烹茶留客驻雕鞍有人愁逺山别郎容易见郎难月斜外山　归去后忆前懽画屏金博山一杯春露莫留残与郎扶玉山
　　又【茶词】
　　歌停檀板舞停鸾高阳饮兴阑兽烟喷尽玉壶干香分小鳯团　雪浪浅露花圆捧瓯春笋寒绛纱笼下跃金鞍归时人倚栏
　　又【茶词】
　　摘山初制小龙团色和香味全碾声初断夜将阑烹时鹤避烟　消滞思解尘烦金瓯雪浪翻只愁啜罢水流天余清搅夜眠
　　又
　　黔中桃李可寻芳摘茶人自忙月圆犀胯鬬圆方研膏入焙香　青箬里绛纱囊品高闻外江酒阑传盌舞红裳都濡春味长【都濡地名】
　　又
　　退红衫子乱蜂儿衣寛只为伊为伊去得忒多时教人直是疑　长睡晚理妆迟愁多懒画眉夜来筭得有归期灯花则甚知
　　又
　　贫家春到也骚骚琼浆注小槽老夫不出长蓬蒿隣墙开碧桃　木芍药品题高一枝烦剪刀传杯犹似少年豪醉红侵雪毛
　　定风波【次高左藏使君韵】
　　万里黔中一漏天屋居终日似乗船及至重阳天也霁催醉鬼门关近蜀江前　莫笑老翁犹气岸君防几人白髪上华颠戏马台前追两谢驰射风清犹拍古人肩
　　又
</div>
    <div class="pagination">
<a href="山谷内集山谷外集山谷别集山谷词山谷简尺山谷年谱_page71.html">上一页</a><span>...</span><a href="山谷内集山谷外集山谷别集山谷词山谷简尺山谷年谱_page67.html">67</a><a href="山谷内集山谷外集山谷别集山谷词山谷简尺山谷年谱_page68.html">68</a><a href="山谷内集山谷外集山谷别集山谷词山谷简尺山谷年谱_page69.html">69</a><a href="山谷内集山谷外集山谷别集山谷词山谷简尺山谷年谱_page70.html">70</a><a href="山谷内集山谷外集山谷别集山谷词山谷简尺山谷年谱_page71.html">71</a><span class="current-page">72</span><a href="山谷内集山谷外集山谷别集山谷词山谷简尺山谷年谱_page73.html">73</a><a href="山谷内集山谷外集山谷别集山谷词山谷简尺山谷年谱_page74.html">74</a><a href="山谷内集山谷外集山谷别集山谷词山谷简尺山谷年谱_page75.html">75</a><a href="山谷内集山谷外集山谷别集山谷词山谷简尺山谷年谱_page76.html">76</a><a href="山谷内集山谷外集山谷别集山谷词山谷简尺山谷年谱_page77.html">77</a><span>...</span><a href="山谷内集山谷外集山谷别集山谷词山谷简尺山谷年谱_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
