<!DOCTYPE html>
<html>
<head>
    <meta charset="UTF-8">
    <title>至正集 - 第 60 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至正集 - 第 60 页/共 78 页</h1>
    <div class="content">
　　●钦定四库全书

　　至正集卷五十五

　　（元）许有壬 撰

　　○碑志

　　教谕王孝卿墓碣铭

　　武卿王诚从余游一日出行实致其兄进之语曰进兄弟不肖而得忝颜士类以自异于乡民市商肆工者亲之教也先人徳善不可诬恐久遂泯重进不孝敢以为请按王氏家沁州武卿县长乐里曰现当金末从军有官勲子兴参元帅杜公幕次曰信善治生家以不窭信娶元氏生忠字孝卿进父也孝卿早失父元氏誓志秉节督家人力田桑躬治丝枲平居毫厘不轻出至延师待宾则豁然不复靳仪范姻族孝卿性颕悟力学不倦土俗当冬隙羣居终夜断麻取肤孝卿以膏火不继焚麻取光且断且诵自余手不废卷经史百家靡不研究下逮阴阳方技佛老之言亦致通焉事母尽子职族无远近岁时交欢物礼俱至隠居教授执业满堂郡博士知其贤辟为邑教谕令邑民皆得矜式虽孝卿亦自喜将阶是以发其光也大徳辛丑元氏年六十七以病终孝卿克致其哀明年妻焦氏亦殒上无恃下无助又二年乃卒得岁四十有八葬西山先茔子三人进其长也初孝卿之丧母也葬祭一凖文公礼不用浮屠不恤傍议进之丧父也恪遵遗训有严无替治家俭勤遂致饶益视昔百倍立祠华不逾制而时祭尽礼曰徳曰义皆孝弟克家祭统谓铭者一称而上下皆得焉进之知此学也力人可不知教其子乎是可铭也铭曰
　　王世右族翕辟替隆有居沁鄙树徳惟崇帝降而祥匪金匪珠俾生子为儒以华以腴翁也早殖但闻其喤母也拮据竟玉于成呜呼孝卿生得母以为贤子死有子以为贤父虽死犹生

　　蕲黄宣慰使昝公夫人田氏墓志铭

　　夫人姓田氏利路西和州长乐人故四川安抚使徳实季女正议大夫兵部尚书蕲黄等处宣慰使昝徳威妻田世右族曽髙上俱以武功为宋显官夫人及笄归宣慰舅湖广行省左丞治家严夫人相宣慰以能妇称宣慰早卒子荣甫一岁不以茕茕子而専于慈推世赏与诸子俾为学以世其家治家以勤老而明健谈往事厯厯可聴女红一日不去手至顺四年八月十四日卒于武昌之第享年九十有一女一人适赵植孙男二人先进先升女二人先惠适郑文监先熹未嫁以□□年□月□日祔公安先茔文监致其外舅荣之状请曰昝门欲倾而支絶而续者母也力痛念冲愚先子徳善多逸吾母居孀五十年节义炳炳忍复湮没幸哀而志其圹夫人女公卿家夫在而能妇夫没而能母执徳秉义天昌其寿子且五十而诸孙亦诜诜矣予因有以见为善之多获也法三十前夫亡六十后不嫁表厥宅里脱不幸逾三十贤者固不敢诬凡庸之情念法已不与去耄尚逺遂分不齿予尝窃慨与善之狭也然法不局则冐有志于风教者亦究其本何如尔夫人守节五十年凛凛然在世者固不系乎表之有无也铭曰
　　有营之丰有殖之蕃嗟未亡人若可饫温彼呱者孤不季不昆茫茫百年敢予固存虑胜而往校利有奔彼市道交天叙有惇天厚其报将百斯孙我铭其幽永示弗谖

　　赠承务郎天临路同知湘潭州事朱君墓碣铭

　　君讳士心字奎仲姓朱氏世为湘乡人曽大父用舟大父应龙宋进士父斌以子玉诚贵赠从仕郎潭州路安化县尹配周氏赠宜人君生宋淳佑庚戌卒延佑己未至治辛酉十二月二十三日葬七都盐井之原娶袁氏继陶氏子合班秩承务郎武昌路蒲圻县尹兼劝农事君赠承务郎天临路同知湘潭州事袁氏赠恭人合班欲揭之阡属铭惟悫嘉乃为亲而笔之君为童不喜弄性恬淡诸弟络绎入仕徙居湖山独事树蓺事安化君不少达左右作童稚状曲意承欢安化君年八十五卒君六十七矣哀毁踰少壮友五弟怡怡分田取其硗噐取其敝寿七十子四孙二十二生为孝弟人没追荣六品子曰玑曰琪曰瑾琪瑾出陶氏合班则玑瑾琪之兄袁氏出也通国语积劳译掾为今官贤而能政者也予见大家类喜官而鲜克由其道惟货是求得亦失之是犹作墉而不坚其址桢干一释仆不旋踵尔安化君父子积善于躬而合班投足正途不径不窦以底于成葢植于前而实于后也然予闻黄大史言吾侪衣冠而仕岂已力哉皆自髙曽以来积累偶然冲和之气在此一枝耳呜呼世之自以为能而秦越其族者亦回视其始之一本乎亦推其原之所发而偶然在我乎予窃有慨于世而重有望于合班者又将逺其泽于方至也铭曰
　　人不愧天天不逺人彼难之获惟致之驯熄而有光邈而益振赉恩蠭涌由叶溉根不菑何畬不耕何获吾菑吾耕匪今而昨天昌其门流庆未已椒蕃瓜绵子孙孙子盐井之原鳯山直焉匪山而人后其勖旃

　　副使谭生甫墓碣铭

　　南阳书院山长廖则逢尝斆宁乡亟称邑人谭生甫贤状其行请曰世达官闻人则逢不及识而识者山林中人也子名喜善达官闻人岂得专子之铭敢致其子朝贵意徼铭其阡予悯其意遂从而叙之生甫名应发吏部端洁公后早事铅椠作税官不乐弃去为人踔絶好宾客娶易氏生男朝荣女懿真易氏卒葬万善里荷晔塘生甫寿五十卒葬温泉乡景龙里朝荣懿真既婚嫁相继卒朝贵本李氏子朝荣未生生甫养为嗣泰定丙寅迁景龙之葬于乌江建庙立祠割田以奉祀事邑庠摧圯独作礼殿学庾不充割膏腴百畆入之岁歉发廪捐直且饮食来者徙李氏茔佳地教其子侄晚乃举四子此其状大较也予闻楚俗鬼殚财土木事非其事名教所出职者且不知恤况非其职而倾财力任者乎寸土一木讼结累岁况百畆乎岁歉闭廪腾直乗时为富则损直而又饮食之不明乎义而能之乎可谓善变其俗者已世有为此必闻诸官而表厥宅里朝贵则力拒之然而人之称以义者不戒而一乐善之天人心之同然也使世有君子将出亦必不靳而与之此圣人与人为善之盛心也其后谭也劳筋力以立其家养生送死以答其徳者固已无愧若夫泝其源沿其流则朝贵之义又有大于是者焉予铭生甫而详朝贵者所以右谭也铭曰
　　应发名生甫字世宁乡谭其氏藐督征屣俱弃椟轶材■〈〈├冖一贝，上中中下〉〈又上韭下〉〉厥肆生丙辰卒乙巳欝多美李乃嗣义之实善攸取细克充大斯举江有沱泝洄窒驯弗安冱则释我为铭理不忒本支百视此石

　　故进义副尉元氏县主簿马君墓碣铭

　　君讳显姓马氏世为辽山人祖罹兵乱莫详所出至旺娶李氏生君君少孤有志节形质魁硕不妄语笑见危难急如在已圣朝既平金平阳太原郡各一王辽山和顺故隶平阳与太原接壤守臣主彼者率其徒刼二县民籍之民从违相半遂自为敌日千百斗击君甚不平谓众曰圣天子既定封民各有属此王之民而为彼户可乎録其版白诸府府畏忌不果行会灭薛二辈行断事官往诉其状寻奏复之因檄君为和顺令至则兴治补弊安辑流散民甚徳之在官十年治最一路伊苏巴哈王嗣封与语嘉之佩以银符衣以锦袄一蹙纹绣靴一双银五十两至元己巳调天下官君自以治迹不下任其铨授除榆次主簿君受命曰令与簿虽有髙下职王事则一也欣然赴之秩满升进义副尉保徳州判官民女有贫不克嫁者出俸资之战骨蔽野为大塜收葬之移元氏主簿丙子岁五月十三日卒于官得年七十九皇庆癸丑始祔于四里堠茔娶赵氏子八人长同其母赵兵乱相失次天牧天翼天羽为仪曺掾卒天祥天佐天辅天佑皆谨愿克家女一人适周氏孙曾四十人于戏君逃乱孑遗而能卓然有立厯官尽忠若子若孙蕃衍若是安知他日无挺挺髙出其先者乎铭曰
　　位奚崇卑克称斯荣事靡难易惟志竟成匹夫崛起而能回事之难者以为易处位之卑也而如崇是知非齐民之流名岂与死而相从伊农昏劳有秋其丰植本其茂支百是丛坚珉表阡逺君休于无穷

　　广西宪史熊君墓碣铭

　　广西宪史熊君讳文焕字用晦致和戊辰六月六日卒十一月二日祔江夏西兴乡长乐村先茔其弟文照介湘阴通守纳琳巴哈致其父克昭之辞曰我家三世业儒祖泽是赖有子五人仲子文焕读书入仕矣乃先我而逝我哀其慧而夭也思有以异众人之澌尽泯灭者且昔尝拜子金陵文而碣之则衰朽鞠子之哀得以自舒矣葢予至治壬戌承乏御史而君为湖南奏差南台控十道伻来络绎一人接对能否立判时已多其敏捷而期其可逺也而止于斯也君先世居郧曾祖讳天锡宋寳佑己未省试第一人祖讳季永咸淳丙寅补太学上舍始迁武昌克昭为归州巴东教谕配刘氏君在昆季间文采郁然积劳湖北宪及格为奏差寻迁湖南升书吏迁广西以疾归遂不起年三十有五娶李氏一子庆孙选格出官多途拔清贵速化者科举下即曰宪属一为宪吏则迤逦至中书掾出身第六品其不至者班资虽卑亦变化易反手谓其风纪已试无施不可也然路贡儒吏府州拔胥史百间一得又有操觚宪司服勤执役不知几年始与班禄又不知几年而为奏差而升书吏得惟艰哉虑居久人狎则两道易迁从使者绳纠郡邑望风若畏死居下盛权故疾之者众朝议屡变选补法至其权则势不能轻之也但岁以御史覆其迹而去留之君廉介称于人人不疾之御史不去之可谓适用之才已夫以适用之才服艰得之役当方刚之年有垂白之亲而一旦夭卒于虖天之在冥冥者果何如哉闻者哀之况识者乎识者哀之况父母兄弟妻子乎故系之铭曰
　　寒尔衣饥尔食凿尔愚充尔质尔禄我养我门尔髙弗养非髙天乎劬劳岂尔爱亲喜惧逾常而遄于亡于虖百世而下曰此熊君之蔵孰不尔伤

　　赠中宪大夫河东山西道宣慰副使纽公墓表

　　圣朝孝治天下锡有位以及其亲是与人为善也人有殚刑不率而格于不僇之僇者葢有以触其为善之机焉至大中始行封赠推恩世数视职崇卑有司不谨三格始复皇上率旧谕饰周详久可不弊幽而泉壤昭而家庭存没均洽其或不慎则举而委诸掌故之蔵人非丧心鲜不自励劝惩之道于是两尽余甫冠知河东纽君贤致和戊辰会于江夏则已休致矣一日谓曰克让结髪筮仕卒勤四十年先人中宪公既疏县封日愈恪慎惧或失坠今弛担世途吾知免矣而先人又进郡封不表之阡则君亲之徳不才保守之难吾子孙藐乎其不知也子可无为我笔之夫自封典一行奸贪且为循廉矧素贤者其益进于忠益显其亲宜哉惟纽氏在后周有曰因者暨子士雄俱以孝称他无见焉晋有钮滔吴兴人岂纽转为钮若鞠之为曲乎纽今着郡吴兴岂滔亦其先邪世逺谱亡莫详所出有居汾州之孝义者族大以蕃至用始迁介休生中宪公讳文敦厚乐易教子以礼尝曰吾无过人者循理安分使乡闾称善良差可无愧用是没齿志愿毕矣至元乙酉六月□日卒于家享年五十九葬城西先茔克让守龙阳赠奉议大夫冀宁路总管府治中骁骑尉追封介休县子配王氏介休县君克让以中宪大夫湖南宣慰副使致仕加赠中宪大夫河东山西道宣慰副使上骑都尉追封汾阳郡伯县君进汾阳郡君三子长克忠季克恭克让其次也为掾廉为理幕赈湖南饥活人多雪雷州李妙生三人寃赏一资岳武昌皆剧郡为推官用法平恕其去龙阳也州人纪之碑娶陈继张封皆郡君嗟乎孝其亲则思荣其亲孝则在已荣则在君克让两及其亲卒完晚节不孤圣朝与人为善之至意矣余故并叙其说俾后裔皆有感焉孙十人曰端者方世其禄铭曰
　　古士所事皆竭能致惟行之恒匪率亦至世不古趋率之始行昧厥宜有谓贤谓能伊率之久而格之多一机混融八荒太和彼纽有子在汾之浒视诚欿然允示绳祖

　　至正集卷五十五

　　●钦定四库全书

　　至正集卷五十六

　　（元）许有壬 撰

　　○碑志

　　李氏新茔碣铭

　　李氏自宋茔邢之尧山东侯里徙西侯里地复无隙泰定甲子其后曰之芳者即茔东一里而别营兆域焉迁其祖考新其封树盖将倡百世而再始于斯也其友孔君嘉甫以书致之芳语曰先世由宋歴金不去乡土虽陵谷变迁谱次莫究而两茔之内列封秩如樵牧无扰今隙不容竁义当改卜近而可究者自吾祖主簿始不有纪之后世子孙不知两茔之累累者皆吾先也嘉甫故人也之芳子曰祚者昔尝识之乃为之叙曰主簿讳进仕唐山县三载恩信浃人娶石氏复尽内助用大其家子天禄中统初劝农司檄为属官督邢民之不昬作劳者职卑而能尽其事一子即之芳亲志未终者举为之早以孝闻优游田里祚为太学生仕有日矣亦浩然归养亲治生雍雍如也噫人之生于世也时有否泰家有盛衰或断嗣续或散四方世守邱垄王侯有所不获圣人有不知其墓者况齐民乎李氏之茔满近迁迁至再而不失其始可谓盛矣故系之云
　　李本实蘩有植在邢不椔不翳支百其荣惟是深宫瑞庆攸并若泉盈科导之益清迩不紊叙遐不殊乡松楸如云郁其相望嗟江之南忘亲訹利辽或千里迷不再世峩峩尧峯绵绵来裔视此歌诗有永无替

　　赠佥太常礼仪院事孟格图公神道碑铭

　　河间总管万嘉闾贻书有壬曰先子太常公长千夫戍闽海而卒其不孝孤席世德致显融旣疏封矣辱知我深且乐铭人善者独子尔逭不孝焯世德者子忍我拒哉有壬固乐铭人善而非能辞者也夙交最欢而相期以远独吾二人则是铭宜我属也乃序而铭之序曰太常公讳孟格图蒙古之凖台氏大父讳某国初以材武扈战隶右手万户驻广平因家焉父讳呼逊骁勇善战从讨李璮身冐矢石俘七人询知为所驱市人即释归使语其党曰朝廷诛止首恶胁从罔治无沦胥以亡贼闻者多解体鄂渚襄樊之役皆着功从攻广西创剧不能甲遣子库克楚代行战死静江移师江右复遣其季黑山战于洪又死焉平生百战瘢殆被体而未尝妄杀寿八十三而终以总管贵赠中顺大夫同佥枢密院事上骑都尉追封范阳郡伯配钦察氏生库克楚叶氏生公及黑山皆追封范阳郡君公勇肖佥枢先登陷敌视死不詟为大帅阿珠公噐重宋平以功授右卫亲军百户达噜噶齐阶敦武校尉佩银符多致数善营造方筑都城穿漕渠指画督役人与其能纳延之叛扈战有功升福州亲军千户达噜噶齐阶忠翊校尉佩金符戍兴化军民咸德之至大庚戌九月十二日卒于戍寿五十七明年二月葬广平曲周县□□之原赠武德将军同知广平路总管府事骁骑尉曲周县子再赠中顺大夫同佥枢密院事轻车都尉范阳郡伯三赠亚中大夫佥太常礼仪院事上轻车都尉追封范阳郡侯配钦察氏追封范阳郡大夫人二子长总管也起家山北照磨遂让世爵于弟歴御史西台中台佥副各道同佥中政院事户部浙省正郎二茶漕入为户部侍郎改内宰寻除今官皆嘉议大夫所至有称次诺海袭世爵以荐升江浙行省都镇抚枢密断事官今镇江上万户达噜噶齐阶太中大夫孙男四人寿安永安定安宁安女六人托克托鼐额苏抡索诺木适国子生旺扎勒巴哈延福提举迈古岱尔太祝王敏行观音努润努库库楞未行女弟元努适右卫千户达噜噶齐佛努生子海直登延佑辛酉进士第公束发行伍累积战劳至荷符节显其先而开厥后兄弟皆殉国孑然养父竭力致乐在卫迎母就养以孝闻兄子闾马女铁木伦教养而室家之雅尚儒术延名士以教其子故伯也以才谞亢厥宗仲也以笃慎世其禄流庆所及甥海直亦以科第显呜呼士子一登仕即捐其故习遑恤其后哉而教以鲜卑语事公卿为要道者在所不论也公出兠鍪而贻谋之方不以彼而以此其可训也夫铭曰
　　天造朔易材武惟家及常厥邑遂移于华强力攫攘挹波蹄涔导源诗书犹海之深子其占毕我则服弭嗟我不及盍及我子朱幡隼■〈方与〉实为甸侯崇居不宁恪乃聿修疏封范阳报若合符匪曰我能乃庆之余宜尔后昆世济其德永言孝思视此铭刻

　　故资善大夫辅义公陈公神道碑铭

　　辅义公安南陈公薨五十年犹子正议大夫清化府路宣抚使德润以公菆汉阳城西马湖地湫且隘购得善地于鳯栖山至元后戊寅十一月吉日遂更塟焉状其行请曰先世父拔身安南竭诚内附世祖皇帝灼其忠荩爵以上公优以禄赐图报未究天啬其寿而又无子也铭其善使有闻不在德润乎请旣切乃笔之曰安南昉见虞书汉唐皆郡邑之唐末为曲颢所据更数姓至李传世差乆至龙翰不振为众叛所围出奔归化江外戚陈胜与从弟审起乡兵平乱龙翰复国胜以功官太尉审封快路侯龙翰卒子昊旵嗣以女昭圣妻胜子日照昊旵卒昭圣嗣位踰年逊位于其夫陈氏遂有国追号胜为大祖审为安国王审子肃敬为武道王武道娶程氏生三子长即公也讳秀嵈其国封文义侯世皇旣平云南大帅乌兰哈逹统师出邕桂道安南境将会大兵于鄂日照惧更名光昞纳欵于我光昞卒子日烜不请自立召入觐以疾辞再召始遣从叔遗爱代朝制封遗爱安南国王命庄椿帅师送就国日烜不奉诏废遗爱为庻人朝廷有事占城假道安南谕使给饟又不听镇南王以大军压境日烜守要害拒战屡败之王渡江受俘于其宫公昆弟请于武道曰圣元龙兴万国臣妾我家昧畏天之义抗拒王师与其覆宗社而靡烂其民孰若转祸为福抱祭器以存先祀乎武道从之遂降进李女于王后生宗王日烜弟益稷亦率其属降公奉父母北迁次邕州武道卒公从益稷入见封益稷为安南国王封公辅义公官资善大夫佩金虎符其属授擢有差后复有事安南赐公弓矢从镇南王还其国公以疾留来宾我师破罗城日烜遁王以暑潦班师公从归子嘉议大夫义安府路宣抚使德渐卒于全州诏公居汉阳至元二十四年五月以疾卒享年□娶田氏弟二人大巘其国封明诚侯娶黎氏生德润嶑封明智侯皆先卒余闻昔人言交州多南金象犀其产皆竒怪而草木亦殊异疑阳德之炳耀独发于是物而罕锺乎人公生絶徼嗜学不减华人有萃山吟藁辞多悲壮岂非锺阳德之炳耀者耶不独诗也君子所以异于人者以其知天命而识时务也昔吕嘉相越逆命路博德率师进讨身与越俱亡公所得视嘉不旣多矣乎然自出疆族党凋落亲殡未启嗣子弗天故见于诗者其鸣不能不悲也苟有继其志而述其事者其悲可以已矣德润痛世父之无后而惧其无闻也卜厝有地显扬有石植祠墓侧省拜以时可谓犹子矣铭曰
　　南交毓材有离其伦天诱其衷入为我臣何逺弗柔点苍旣勒光炳効顺有章其节爰及子烜乃敢不庭帝赫斯怒我师有征公其懿亲谋也能淑匪亢厥宗实举其覆帝曰咨汝汝公汝王居之汉滨以烝以尝嗟嗟辅义甚礼而文踰越万里流离一身胡导其来不昌其年孰启孰完犹子有贤滔滔江汉郁郁松栢鳯栖之原永奠幽宅

　　司狱杜君墓志铭

　　先公在乡校时获拜缑山杜先生手録其诗挟之游江南有壬总角尝受读焉承乏参议中书先生曾孙秉彛实掾东曹先生薨有壬归乡里始纳交秉彛父愚情谊尤笃至正壬午九月丙戌秉彛弟秉钧卒于京师秉彛哭之几絶哭已请曰吾弟公契家子也归葬有日非公之铭则何以释吾父之哀而灼吾弟之善乎有壬知其世为详交其父又乆且深其谁宜铭秉钧字德维安阳人曾大父讳瑛赠翰林学士追封魏郡公谥文献缑山先生也大父讳处愿东昌路推官父愚以子贵封亚中大夫彰德路总管京兆郡侯母曹氏京兆郡夫人为人和易与物无竞由世赏歴监当升九品流官除彰德路司狱以眀恕闻春官辟为掾疾弗克赴命再下驿次涿州疾抵京谓其兄曰吾忍死见兄若可无恨然负吾翁矣医疗百至竟弗起得年四十二配林氏生子伴叔年十五卒继师氏生女亦早卒弟四人秉直秉容秉一秉德呜呼父母俱存兄弟无故一乐也父贵而寿康兄两拜御史四佥司宪今中书左司都事为时闻人而君发轫扬歴骎骎继踵矣孰谓天之可必者竟不可必耶寿夭命也仁者必有后理也今乃若是耶余之铭灼君之善矣其能己兄之恸乎兄之恸已矣其能己翁之恸乎若夫君之善灼矣则翁之恸可以已矣于是乎铭铭曰有材斯萌将以为栋楹植而揠楹■〈哉，土代蔻〉而倾曷慰其翁曷宁其兄太空冥冥吾不得而名吾以为为杜氏子铭

　　故朝请大夫山南湖北道提刑按察副使梁公神道碑铭

　　黄严知州梁廷奉其祖考山南湖北道提刑按察副使公行实请曰先祖学积于躬孝闻于乡忠着于官葬歴三纪而墓碑未刻敢告有壬辱与公同里闬闻长老称公甚习窃有慕焉凡乡先生一言一行固当搜揽掇拾为淑人计况铭公乎廷之请其敢辞公讳贞字干臣彰德安阳人曾祖考讳立妣张氏祖讳滏妣石氏考讳璧善居货客有持金镀银贸物者直以为银断视之乃金也追而归之其信义类此少力学值金末弗克卒业而里行家法乡闾是则尝戒诸子曰学所以为人子为人臣也我生不辰有志不就汝軰能继我志非特为孝子将不为忠臣乎公倡诸弟笃励进修中统庚申大名宣抚使司推择为左司知管明年转中书左三部提控令史闻父疾六日驰千二百里至家已弗及毁瘠庐墓部符三至督起力请终制知不可夺乃檄郡加优典以励风俗服阕授济源县尹始入境从者求田妇所负水饮马妇难之公诘其故妇对地素艰水公曰吾无扰于民而马先饮其水其可乃纵马听其所之马前蹴地以待因识之旣视事凿其地得泉甘冽民为立祠号梁公井境有济渎祠谒祷络绎民罢于奔公毅然曰祷神而扰人奚福之有悉拒絶之贡尚酝米故事二政部输郡以付公民劝公辩公曰就可福民何为而辞他邑以逋耗重责于民公独挈赢以归赵成诉虎食其牛乞蠲徭役公戚然曰令不善之所致也偿其价未几虎毙于丛祠敦本抑末禁奸戢暴力田务蚕条以谕之劝善惩恶箴以勉之立乡校设师弟子员集孝弟节义等事使读者有所兴起三年间笞罚止二十七人蝗被河朔独不入境歉周邻郡邑乃告丰文正许公两荐公于朝时廷议治最者二人郡则卫辉陈侯县则公也未终以疾去邑人思而纪之碑至元戊辰始立御史台上御广寒殿召拜监察御史官承事郎遇事輙言不事苛察不畏强御凡建明平反弹击皆犂然有当于人心者八年升承务郎遥授中山府判官行河南等路行尚书省都事时有事襄樊赞谟给饟公力居多十一年授承直郎代州知州为治一视济源而节目加详司徒五教周礼六德六行之训与夫先正格言家喻而户晓之劝农以丰衣食之本牧牺羊以助徭役之需引滹沱而硗瘠之地以饶正昏礼而论财之俗以革禁火葬而送终之礼以厚部使者荐剡沓上声誉大振十四年擢奉议大夫江北淮东道提刑按副使行省有戾于法者未踰月而三劾之同列怀惧公处之裕如也十八年三月移山南湖北道阶朝请大夫至是凡六转官三以母老辞不允躬请行台始克归养二十二年太夫人史氏八十卒公旣免丧遂不出大德十一年九月六日终于正寝年七十有九十一月日祔郭村先茔弟桂楫梗枢配张氏先卒子男一庄女一适盖某孙男二长达早世次迁也女三曾孙男女若干有壬述公之行因有以见中统至元之治焉治不在法而在于人官不在地而在于行台之始立慎简至矣一令之贤廷见擢授非以素厯风纪而取也及其见诸事业犹轻车之就熟路何哉用得其人而人有其蓄随其地措之尔公为御史治效已着乃出为行省底僚又三年始守一州又三年乃有淮东按察副使之命未闻以乆居朝廷为荣而亦未闻以风纪复官有司为辱也选格之通融士风之浑厚于此可见矣自今视昔岂不大枘凿乎有壬伤今而思昔而又有疑于昔焉盛时多才固不乏用公丧母时年甫五十有七至其终也家居凡二十三年独非遗贤乎使尽其用姑以休致为期则十余年中其所施设不有倍蓰于已试六转者乎然则廉顽敦薄于风俗盖有补焉漏尽夜行亦有所警矣髙风劲节岂但仪范乡里而已哉诸孙诜诜而迁方出守名郡庆源日浚矣铭曰
　　相有孝子出为忠臣官而蹇蹇家而恂恂彼有捧檄匪亲而躬闻呼走承强有弗从板荡余民礼义何居火亲财婚田荒畜隳陈条具约三申五令爰格其心是曰予政九重面擢豸冠斯峩我行无事不暴不苛水能润物岂局故地导之而行何往不利于邑于州或省或宪安其所遇有藴随见惟是寸草欲报春晖尔不我从我惟有归昔翁不及母岂容再怡愉考终生死礼备人生此世此外何物悠悠素心皎皎空谷侯樵侯渔雍容二纪世岂忘公天实成美我思君子志一时殊朂哉后昆世德其符

　　至正集卷五十六


　　●钦定四库全书

　　至正集卷五十七

　　（元）许有壬 撰

　　○碑志

　　吟竹先生墓表

　　天临儒学正颜士颖奉大父吟竹翁行实请曰大父葬三十二年多难奔走表于墓而未能亦惟僻左未获攸记托其在今日乎余烛其诚序之曰翁讳奎字子俞吉州永新人唐鲁公十九世孙父某廸功郎监南岳庙母某氏迪功没益励于学咸淳丙寅以书魁湖南漕而不仕进文山文公尝延致幕下徳佑间文山起兵汀贑以书来招为之感泣而竟不起筑室以居寓书文山扁曰观远至元丁丑故邑残毁挈家避地百丈山乡邻多从之庚辰参政刘奉命来宥过刑故众惧俱焚公奋袂曰人既予依则其命在予辞难其可偕进士胡幼黄深衣谒辕门抗论不挠刘为改容豪右诖误且死虽素有隙者皆阴活之南北既一徜徉里闬复泮宫倡学者与湏溪刘辰翁中斋邓光荐辈游居云外别墅自号云外山人门有万竹日啸咏其间学者称吟竹先生至大戊申夏五月廿二日疾革诫子孙曰吾年七十有四过人多矣安能仰药求活吾所谓不可以训汝曹当孝悌谨饬私勿伤义贫勿废学丧勿事佛谨识吾言吾死无憾矣言讫而逝明年己酉十一月朔葬琴亭双塘原配谭氏先八年卒三子长居安士颖父也以经行为人师次资深逢原皆业儒二女孙男八人士颖其长平生尚气节家无余蓄而性好客物虽素好人欲之即与不吝歌诗跌宕可传酒酣浩歌舞剑以泄其磊磈之气岂龌龊场屋之士所可比哉宋以文陶冶一世其亡也文士不负国家炳炳若文山辈可数也然文山有位者也若子俞者无位而有志者也方患难中奋出活人岂忘情于世者乎其不应文山之招知时之不可为也然其磊磈之气又有不能自揜者焉亦叔世之竒士也铭曰
　　嵓嵓鲁公万古此忠庆源其潨邈乎云仍由枿于桢靡任不胜天胡弃材山巅水隈余其归哉四海一天乃诵乃弦以逸耆年有清维河有卷匪阿伤之如何双塘之林郁郁其阴悠悠我心

　　赠通议大夫大都路都总管上轻车都尉清河郡侯谥庄惠张公神道碑铭

　　赠通议大夫大都路都总管上轻车都尉清河郡侯谥庄惠张公幼与先公同师王汝舟先生先生归黄州先公最长为诸生服故嗣教其徒公与焉公兄讳世豪娶有壬姑先公独一姊往来尢数公地则班也一为师生敬事不少怠赴徳安军民屯田总管谒先公于鄂先公弃代躬致吊赙乡亲师友义死生不替卒十年子宏请谥得今赠请铭诸碑公讳世杰字汉卿先世上谷人髙祖诚徙彰徳汤阴曽祖讳实千夫长殁于阵祖讳信有文行赠亚中大夫彰徳路总管轻车都尉追封清河郡侯考讳崇好施予赠嘉议大夫大名路总管上轻车都尉追封清河郡侯祖妣李氏妣尚氏皆从封郡夫人初制国字学者通其字率难其言公入胄监习其书又精其言甫冠从戍北庭辟帅府蒙古吏转河南行省及格授同知颍州事官承事郎未终更辟中书史擢朝列大夫称海宣慰使司都元帅府经歴升中顺大夫淮东道宣慰副使泰定甲子以嘉议大夫迁徳安天厯戊辰进通议大夫同知察罕诺尔等处宣慰使司事副都元帅佩金符至顺癸酉三月日卒官寿六十九葬汤阴西百里配杨氏封清河郡夫人宏荫忠翊校尉南阳府同知嵩州事今河间县尹次曰本曰敬曰纪女二皆适士族在北庭适都木达冦边从战有功颍地善涝治沟洫岁以稔修宣圣庙作两庑青海戎务方殷应接无滞戍卒多乡邻贫不能归者赆遗之淮东经赋营缮甲东南视成有法韩姓者毒杀其侄吏受赇诬其继祖母赵氏汴省命谳之赵氏得白屯田课树艺时税敛归豪右隠田三百余顷増粮二千余石西边岁饥鸿和尔部落从水牧它徙边民为摇请赈得楮币七十五万缗始遂生集构三皇庙免公廨就祭之亵此其为政之大槩而仁民爱物之实也论治国者必先于齐家而仁民必始于亲亲公事亲孝待兄弟友爱宗族贫弗给者周之失嫁娶者为嫁娶之此亲亲之实也亲亲而仁民仁民而爱物有本者如是夫呜呼称人之善必本其父兄师友名言也公曽大父以忠着大父以学着考以义着季父懋徳尹二邑有恵政而世母赵氏又以孝节旌其门一门之教有素故其造就若是之懿也铭曰
　　皇元肇文金篆玉书诞敷焕章渐被海隅易得者字难肖者言心乐不融但窥其藩学惟基儒空是占毕因其警悟济以定力胄徒杂沓乃独迈伦其声于辞宛然国人洊更司译始官倅郡力殚沟洫以教为政朔漠开阃距天万里行间幕中战勇佐理副节淮海于旬于宣尔赋惟期尔民弗寃屯田有方曰耕与守峙我廪庾壮我甲胄招亡饫枵无沗使节且使其民顺帝之则笃念吾翁岁晚弗弛生省卒赙跋渉劳止屯膏未施伟绩弗究孰显其先而开厥后荡水流润松柏弥阡茀尔子姓方至若川

　　故朝列大夫饶州路治中王公碑铭
</div>
    <div class="pagination">
<a href="至正集_page59.html">上一页</a><span>...</span><a href="至正集_page55.html">55</a><a href="至正集_page56.html">56</a><a href="至正集_page57.html">57</a><a href="至正集_page58.html">58</a><a href="至正集_page59.html">59</a><span class="current-page">60</span><a href="至正集_page61.html">61</a><a href="至正集_page62.html">62</a><a href="至正集_page63.html">63</a><a href="至正集_page64.html">64</a><a href="至正集_page65.html">65</a><span>...</span><a href="至正集_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
