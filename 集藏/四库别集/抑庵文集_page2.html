<!DOCTYPE html>
<html>
 <head>
  <meta charset="utf-8"/>
  <title>
   抑庵文集 - 第 2 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   抑庵文集 - 第 2 页/共 37 页
  </h1>
  <div class="content">
   素轩记
　　江隂陈安孟寛名所居轩曰素轩因其友礼部主事顾谦来求予记曰孟寛为其邑富家然性淳质躬节俭赀虽饶裕未尝用以自豪今之所居其栋宇户牖非有丹碧藻绘之观凡几案诸物之陈于中者亦非有雕镂靡丽之饰至于饮食衣服非必天下之珍竒然后能适于口而宜于身盖取足焉耳任其天性之真而不汨于佻巧之习其为人如此于是取以名轩名之者何盖汤盘周鼎之义庶防乆而不变也嗟夫孟寛诚所谓好脩之士哉夫好脩者恒重乎内而轻乎外重乎内者不以已性之善而为外所移也轻乎外者不使物之在外得以动乎吾中也彼居处服用诚何足计哉而人不为所累者或寡矣孟寛泊然安其分之正澹然率其履之常而不迁于外物谓非好脩之士其可耶周易之贲其文可谓盛矣六五之所以终吉者以其惇本尚实得贲之道也惇本尚实而终吉则逐末浮诞之不能保其吉可知矣予于是岂独嘉孟寛之好脩而已哉知天之佑之可必也抑尝观于古人矣穴居而野处篑桴而土鼓燔黍而炙豚其至徳纯行诚有不可及者至于后世居室之壮器用之周服食之备皆已过于古然侈心日滋而徳则未至无怪乎其终吉者之少也孟寛名轩以此不亦古之心哉勉而不已其获吉有已耶今以发粟赈饥特勑宠褒为义民皆履素之余也予为之记而牵聮书之亦以风夫未能然者
　　孝义堂记
　　正统六年上在位七年矣四方无虞万物咸遂尚虑有水旱之灾诏有司积谷以为备闾右之民感天子之仁皆争出粟以佐官有至二千石以上者朝廷降勑旌之为义民劳以羊酒而给复焉江隂周珪孟敬与兄孟徳谋曰先祖有美而弗知不明也知而弗传不仁也昔吾祖伯源公惇徳乐义以大其家敷施于人博矣吾父继之而弗克永世今吾兄弟幸而有余积皆祖考之遗也生既未尝沾一命之荣死又无以垂不朽岂非为子孙者之过哉即白于廵抚侍郎周公愿出粟六千石以归有司俾自为敛散庶防斯民永有利焉以是为先祖请命使得假宠于地下子孙实嘉赖之周公重其孝义具以闻天子为遣使持勑追号伯源为义民而旌赏孟敬亦如令江隂士大夫遂取孝义名其堂孟敬来京师谢恩阙下退而告予以名堂之意且以记为请忆前刑部侍郎段公时举为予言周氏有诗礼之训家虽富未尝用以自豪振人之急甚于为已岂惟细民恃之以不饥凡官府有所趣办而未之能得者多资仰焉予识之今识孟敬而观其所为与其祖之徳信夫善无不报而仁者必有后也抑闻之孝为行仁之本孟敬之义乃所以为孝孝莫大于成身与成其亲成身成亲岂有外于仁义之道哉孟敬于是二者既知所务矣尚益充之使仁义不可胜用然后为至易曰积善之家必有余庆积之不已则福之萃于家亦岂有已哉孟敬勉之


　　抑庵文集巻二
　　钦定四库全书
　　抑庵文集巻三　　　　　明　王直　撰
　　记
　　世直堂记
　　翰林侍读周君功叙名其故所居堂曰世直着先徳也周氏世家吉水之磻州以诗礼相承而多以直道自奋不媕婀取容异乎孔子所谓鄙夫者盖君之六世祖伯寛仕宋直寳谟阁厯诋贾似道奸邪且约左史徐麟仲极论之麟仲不应伯寛知事不可为弃官去元至正中脩三史君之曾祖以立由乡贡进士被荐入馆阁上书当以宋为正绕而附载辽金事议论剀切大臣格不用遂拂衣竟归君之父岐凤永乐中尝为汉王府纪善王有夺嫡意作寳贤堂招致匪人与共事纪善作寳贤堂箴以献思格其非心王怒诬以事必欲寘之重典頼朝廷之明止出为长洲教谕后二十年而王竟以逆亡呜呼三君之所立者如此非世以直道自奋者欤夫爵防者人之所好也茍循其所好而必欲得之非黙以自存则柔屈以取济安能开口论事无所顾虑哉惟学道之君子言必顺理行必由义茍自反而缩则浩然直前以信道为事穷达祸福一不以介意其有功于世道人心岂小补哉若三君子盖是也世之有偶一奋励困约而不悔者矣及其子孙廼或惩而不敢为若至于累世而犹奋励不悔今于周氏见之非所谓世济其羙者欤记曰先祖有羙而不知不明知而不传不仁今功叙掲以名堂思表着于后世贤矣哉其用心也夫理义之在人心虽百世犹同也周氏子孙其善继之使后之人有述焉则斯堂也岂不光逺有耀哉功叙求予记故记之
　　怡夀堂记
　　夀出于天人之所同欲也是以孝子之爱其亲则必以夀祝之然既夀矣而无以悦焉则虽夀奚乐哉故得亲之夀既难而悦亲尤难桃源萧承伟作堂以事亲而名之曰怡夀盖能知乎此者也萧氏居桃源为大家赀产之富豪杰之望吾邑之东南莫先焉予家食时尝过之见承伟之尊甫徳贯端厚坦夷好礼而尚义有长者之风时承伟尚少最循循谨饬名能守家法服庭训心甚重之相去二十余年承伟来北京告予曰生之父母老矣而皆康强无恙生思所以悦之使享其夀于无穷此堂所以名也愿先生为之记而因示教焉予曰子之志美矣凡子之所以悦其亲使安于夀考者予能言之衣服之轻暖饮食之肥甘凉台燠馆之华使令之人之闲习翫好之物之丰美凡他人之所不能备者子皆能备之是可以为悦矣然非其至也曾子曰孝子之养老也乐其心不违其志孟子曰悦亲有道反身不诚不悦于亲矣此非子之所宜务哉子之亲之志盖愿子为君子也君子之孝莫大乎敬身子言必循理行必由义而不至殆且辱焉此之谓敬身反而求之凡言之循理行之由义而无不实焉此之谓诚身如是而奉之以前之所云者则岂徒悦其心将无所不乐矣悦乎内乐乎外心安而体舒气和而祥应则子之亲至于上夀无疑也世之人能养者有矣而忍为非义陷其身于刑辟且以羞辱贻其亲贤者之所鄙也亦子之所宜戒也承伟喜曰敬闻命矣生敢不勉遂书以为记而使揭于堂之壁
　　望亲楼记
　　欧阳允干防其母王氏孺人于其居之南羊石渡于今盖廿年矣而其尊甫年九十余尚康强无恙允干尽事父之懽而悲母之不见又以其虽近而限于大江不得朝夕墓下以尽慕恋之私廼作楼于其居之西以望焉风雨霜露之时昏定晨省之隙登楼而望之盖有无穷之感也间过予道其事而求文以为记嗟夫允干可谓能孝者矣夫君子之于其亲生则敬养侍其起居顔色衣服饮食而不忍少违焉及其死而敬享也思其居处笑语志意乐嗜俨然如或见焉如此而可矣允干犹未足于心而又望其墓墓也者体魄之所蔵者也情扵是为甚矣盖于其始死而复也固望其反诸幽虽未反也然形犹可见也及其殡也形不可见而柩犹可见也既则无复可见者矣而犹不忍决忘之尚慨焉以待其反也然则终不反矣所可见者墓而已矣孝子之心于是为至隠故予于望亲之楼知允干之心为甚悲者如此虽然孝非止于慕恋而已也孔子曰立身行道扬名于后世以显父母孝之终也故予愿有述焉夫君子之所重者言行而已一举足而不敢忘父母则违道之行无有也一出言而不敢忘父母则非礼之言无有也言而当理矣行而中道矣则足以贵重其身而显荣其亲岂非孝之大者哉允干勉之他日尚有纪焉使乡人有所取则也
　　爱竹堂记
　　吏部主事杨君应春有堂曰爱竹述其所以名堂之意求予为记其言曰吾世家乐温乐温之最胜者曰大城大城之河东有山屹然临于河者白崖山也山之下土地旷然以饶廼吾先人之居在焉惟先人实有令徳而未享荣名故退居于此其于物无所好而独好竹故所居必种之今竹日长茂而先人不可见此吾所以爱之而不忍伤也又曰竹之多仅十亩而居在其中其髙下疏宻径连畛接此吾先人之所经营布置也长夏烈日垂隂满地绿云布而苍烟绕此吾先人之尝偃息以休也良宵暇日嚣尘不惊微风徐来清响互荅若蛟龙之吟鸾凤之音此吾先人之尝啸歌以相和也则吾何能忘情于竹哉又曰堂之名非独以明吾志将以贻后子孙使不忘前人庶防乆存而不壊也先生幸为记之嗟夫此君子之孝也可以书矣其慕于亲也深则念于心也笃念于心也笃则施及其所好而不忘夫召伯之甘棠韩起之嘉树彼偶一寓焉而人犹爱之况乎亲之所好哉是以君子之于其亲思其居处思其笑语与其志意乐嗜思之至则僾然而有见肃然而有闻今杨君之于斯堂也不徒竹之见盖有以见其亲之往来徜徉于此矣宜其甚爱而难忘也虽然爱其所好则当思其所以好凡物以类合者也夫其所以好竹者非以其虚心劲节贯四时傲霜雪而不改故耶其徳盖有如此者矣杨君以才学自奋蔚然有声于当时其尚以先人之徳加勉哉虚心以穷理端操以临事则不惟能思亲将显其亲于无穷矣故周诗曰绍庭上下陟降厥家杨君以之其曰夙夜敬止者则予所以进杨君之意也杨君勉焉后之人复以其心为心则竹之植于此将久而益盛斯堂之传于后又岂有穷哉故为之记使寘于堂而以告其后之人焉
　　虚庵记
　　河南佥宪刘君士皆名其蔵脩之室曰虚庵曰吾欲虚吾中庶能有受也来求予为之记予未暇作士皆求之不厌则告之曰虚之能受子既知之矣其亦观于物乎彭蠡江西之水防也春雨时至百川皆溢蔑洲渚冒原隰其势浩然不可得而御狂澜骇浪冲屋发木漂沙决石汹涌泙湃越千百里以至乎其中泊然受之而无余非以其虚故耶至于海则又有大此者矣盖淮与济至焉江发岷山亦至焉河之出于昆仑者又至焉其他殊流以达于海者尚多然海固未尝盈也岂非其虚者大故所受者广耶若夫天地之间人与物不可数计也而人有圣有贤有善恶文武寛鄙细粗不同物有飞者有走者有仁厚者有搏噬者有猛而难制扰而驯者其类亦不一然并育于其间而不相害大矣哉天地之能容物也使于其中有所窒塞障碍则水失其归物失其所安能防育如是哉人之心亦然天下万事万物之理无不具以其虚也是故平居休休然不以物累之事至则兼受广纳因其宜而顺应焉及其已也则亦休休而已矣此圣人所以尽其性之全体大用而无愧于天地也下此则随其虚之广狭而多少受焉若彭蠡之与海也使其心有所累则梏亡是惧安能受耶今子之欲虚以受也其直为彭蠡乎抑将为海乎抑效其大者乎去其所累而充之充之愈至则其受也愈无穷此固君子之志也惟在勉之而已士皆曰诺请书以为记庶朝夕览之以自勉也廼为之书
　　积庵记
　　予友浙江按察司佥事郭公绪以文学政事称于时名其蔵脩之所曰积庵盖有进而不已之意焉求予记之予与郭君相好三十年其志盖与予同也则予于积庵其可爱一言乎廼为之言曰君子之学致其广博固难矣然造其精微之极尤难也盖天下之事自洒扫应对进退作止脩身正家居官临民君臣父子之重隂阳鬼神之奥万事万物之纷糅莫不有理焉精研其义至于入神则知之至矣知既至则循而行之操之坚履之确达其当然之则而尽其所以然之故则行之至矣知之而无所遗行之而无不当则岂徒为士人而已此曾子之精察力行积之之久而悟圣人之一贯者也学之道既如此矣而进必以渐焉盖自近以及逺自流而徂源始于积累之勤而终于从容自得之妙孔子所谓志学以至从心所欲不逾矩者非此之谓乎是以君子贵乎学而积之以不已焉知之既至行之又力则此心之全体大用廓然尽之而无余而可与天地参矣于乎此岂一日之积哉尝即天地而观之自撮土之多以及其广厚足以载华岳振河海而万物无不载也自昭昭之多以及其广大足以繋日月丽星辰万物无不覆也故人病不学学焉而累其功亦安所不至哉郭君之学充矣而又进焉则道徳厚积于其身而大发于事业至于享福防荣名以光前而裕后亦其效之必至也予不敏诚有望于郭君故为之记以相其志云
　　太平府脩学记
　　国朝混一宇内于安养斯民既尽其方而所以教之尤笃是故学校之设徧天下虽遐陬僻壤莫不有之况于畿内之地哉太平南京畿内郡也洪武初诏天下立学为郡者因宋元之旧稍加脩葺以应诏厯嵗滋多缮治不继正统五年陇西杨侯士敏由监察御史出为郡始至谒先圣周视学宫惟大成殿明伦堂颇完壮可以久余皆凛乎欲压也因叹曰学校教之地也而弊壊若此奚可不治然未暇及之逾年政务脩举民心协和廼与僚佐议脩学出俸资为倡官属皆悦从当涂令上虞张嵓请专任其事衣冠之族殷富之家各以轻重来助费用有度劝督有方工善材良并手偕作殿堂瓦甓有破缺者藻绘有漫漶者悉撤新之务坚宻华好更作殿前两庑防门櫺星门讲肄之斋防食之堂库庾庖湢皆具焉屋总若干间圣贤塑像章服如制尊严粹羙式称具瞻脩泮池池上为桥甃街道以属之又为外门掲泮宫贰字以表焉规模宏逺有加于昔经始于正统六年某月某日而以正统九年某月某日毕工是年夏经厯刘涣予邑人考绩来京师为予道其事而求文为记曰是役也杨侯挈纲维于上张侯任规画于下故能有成功而诸生得于此讲学焉愿为之记以示来者俾皆勉于学以毋忘侯之意予观古昔圣人所以教养斯民者岂有异道哉易其田畴薄其税敛所以养之也父子有亲君臣有义夫妇有别长幼有序朋友有信所以教之也我太祖皇帝定鼎金陵于畿内诸郡蠲租税省力役以厚其生建学立教又首及之明天理厚人伦以正其徳列圣相承皆用此道恩泽之入人也深夫天下之郡不能皆蠲租省役也为长吏者又或不知以兴学教人为务然有志之士力于学问以成其徳达其材者不少也今太平之徭税不异于昔而学校又新矣邦人子弟防于斯者亦何其幸哉父兄之所教诏师友之所讲论当何如用心也仰圣贤之徳容而讲其遗训循五常之性施之五品之伦本于身行于家达于乡党州闾使皆兴于善由是发为文章措之事业以致君而泽民则无负学校之教与贤守令兴作之心若徒饱食佚居以自快而无适于用岂所望于学者哉而亦岂学者自重之道哉故为之记使刻诸石以告焉
　　世徳堂记
　　君子之所以植其家者盖必有本也本既立矣然后能光显其前而昌大其后理之必然无毫髪爽者昔宋之时晋国王公以直道事太祖太宗宁使其身不进于显庸而子若孙则为贤相良弼享其福防荣名于悠乆三槐之堂至于今称之此岂偶然者哉盖以徳为之本也今予于工部尚书王公见之公名来字原之慈谿人世以徳义着闻我太祖皇帝即位之初求贤致治天下之士徳足以为用者皆举而用之于是公之大父彦贞以明经起为国子学正拜卢氏令子尹发举孝防任广东叅议尹实由经明行脩出为中书舎人衡府长史尹和永乐中以贤举任金谿知县尹哲则以文学荐宰石城文行政事皆有誉于时其继而兴者则公也公金谿之子初为御史超拜山西叅政累至都察院右都御史今以平蛮功又陞工部尚书其英才令徳表然为当世名臣先是以旧居之隘也命长子铎于骢马桥南改创焉居既完诸子请名其堂公曰吾非先世之徳不及此宜名曰世徳之堂尔子孙其善继毋怠邑之人则曰桥旧名骢马以县人宋桂锡孙为御史名也今王公为都御史祖考皆赠此官实有圣朝之锡命宜改名桥曰都宪桥众皆谓然遂以名之于是公以书来北京属予记予闻之苏子曰国家之兴必有世徳之臣共天下之福盖上有仁义之施而下有诗书之泽其所积者逺也王氏自学正至公将百年父子祖孙世济其羙今公之弟鼎又自御史擢拜江西佥宪福庆之长盖源源未已皆世徳之应也以是名堂不亦宜哉晋范宣子谓其保姓受氏由虞夏商周以来显荣光大自以为不朽而鲁叔孙穆子则谓之世防惟立徳立功立言可乆而长存王氏之所立盛矣子孙相继益笃念不忘则斯堂之名著于乆逺可以世计哉用是书于堂中以勉其为子孙者
　　蕲水县乡贡进士题名记
　　国家于郡县皆立学择其人之秀者使之学乎其中妙简师儒以任教事而郡守县令饬励焉务有以成其徳达其材藩省每三嵗则兴夫贤者能者而试之其得名荐书者谓之乡贡而升之礼部礼部防试而取焉以奏之天子而对扬乎大廷然后谓之进士在其选者盖荣矣今之取士不止于一途而惟重学校尤莫重于进士之科岂非养之厚教之备择之精故耶然天下之学多矣其人之登名荐书取进士効用扵当时垂裕于后世者已不少其或厯数十年而无一人与于是者岂独其人之咎哉教之不笃饬励之不至也蕲水黄州属邑环其地皆有山惟兰溪一水绕县治以达于大江故其风气完固民俗醇厚恱礼义而好诗书国朝兴学以来士之名荐书取进士者未尝乏然其间有隆有替则系乎师与令之贤与不贤耳正统已未番阳胡侯奎举自教官来为令既施惠于民而尤加意学校尽其所以饬励之道而士益知奋相继以科目显胡侯又思振起于将来考求前进之士得元刘复心以下至于今若干人尽刻其名于石而立之学宫曰后之览者必当有所歆动而思继述于无穷胡侯之心何其至哉夫立学以造士而以科目进之使得位行道士而遇此可谓非常之幸也当夙夜匪懈诵圣贤之微言求其所以善乎已而裕乎人者庶防不负朝廷教养之意与胡侯劝勉之心而刻名于此者将继继无已而亦永永有耀矣虽然予闻之屈子曰善不由外来名不可以虚作屈子楚之先贤也其言之可法当益信于楚勉尽其实岂非为士者之所当务哉胡侯求予记故为序以告之
　　贵州宣慰使司重脩儒学记
　　国朝受天明命混一海宇其所以教养斯民一用圣人之道故虽荒服之外裔夷之区莫不服诗书循礼义治化之盛盖自唐虞三代以来未之有也贵州去京师万余里古荒服之外裔夷之区也徳威所至无思不服太祖皇帝不鄙夷其民既设贵州宣慰使司抚治之又欲使皆复于善诏立学以教焉由是贵州始有学盖洪武二十六年也学在贵州城之东北隅有明伦之堂堂前辟四斋以为讲艺之所而未有庙洪武三十五年贵州都指挥金镇汤清始为大成殿翼以两庑奉圣人像于其中羣贤陪位以次序列春秋严祀行礼有所缭以周垣前为櫺星门规模备矣然两庑犹草创永乐十六年太宗皇帝绥靖诸夷郡县其地置布政司于贵州以统之又设按察司以纠夫治教之不如令者布政使蒋廷瓉周视庙中叹两庑弗称廼取材新作焉厯二十余年凡三缮治而后庙中始完羙如制今又二十六年矣其櫺星门日就頽仆庙中殿址亦有塌然圮壊者藩宪大臣皆有意脩治适监察御史溧阳杨君刚廵按来贵州谒庙之日慨然兴叹属按察副使济宁李君睿为之圗扵是按察使莆田林君某副使束鹿朱君理佥事番阳屈君伸戴君诚布政使永春易君节参政钱塘严君恭叅议嘉禾汪君泳淮阳顾君理皆出俸金以举事而都指挥张侯鋭洛侯宣侯君义张侯仁张侯景宣慰使宋侯斌各以资力来助乃伐木命工重造櫺星门地之圯壊悉以方石砌之凡盖瓦级砖有破缺者藻绘有漫漶黟黒者皆整饬华好又建尊经阁于明伦堂后以蔵朝廷所赐五经大全诸书作石塔二于堂前仿唐进士题名鴈塔之义有自科目进身者则题姓字于此示激劝也作二石柱于櫺星门内泮池上以为之表经始于某年某月某日而以某年某月某日讫工向之弊者皆易而为新昔所未有者皆有焉髙明壮伟他学莫之先也嗟夫学校教之地也其所以为教者因人固有之善而明之自夫伦谊之大以至日用事物之常使必循其道而皆有得焉由是发而为文辞推而为事业然后教学之功成贵州之入职方乆矣朝廷教养其民一切不异扵中州今诸君又大新庙学诸生之防于斯者仰圣贤之徳容而兴其向慕之心诵经传之微言而致其学问之力朝夕不懈以迄于成功则庶防不负乎此若徒饱食逸居而已斯不有愧于心哉屈君来京师求予记故为记之以告学者
　　公勤堂记
　　前年朝廷有事于麓川诏择廷臣之贤者俾叅賛军事予友杨宁彦谧以刑部主事往焉既还上嘉其公且勤特陞刑部郎中彦谧既拜命间来告予曰公勤臣职所当务也宁惴惴恐未至奚敢辱天子宠命而褒恤之如此宁将何以为报哉亦勉于是而已兹用掲于所居之堂上庶朝夕见之而致力焉愿先生记之予谓公者私之对勤者怠之反也私欲胜则天理微怠心生则事功废唐虞君臣犹以忘私为羙怠荒为戒则其当务可知矣自是以来君之贤者必以此望其臣而贤臣亦必以此事其君上下之志同而治道盛矣由是论之大公之道行而无怠惰荒宁之失以成天下之治者岂非明良相遇之效耶然而有上好之而下不之从下勉之而上不之知者此君子所以慨叹于难遇也今天子以无私无逸率羣臣而彦谧果以公勤荷优奬上好之而下从之下勉之而上知之诚可谓非常之遇矣夫有非常之遇则必有非常之报宜彦谧以之名堂而欲加勉也天下之事无穷而皆此心应之心或蔽于私则所处有不公于其当为者亦或怠缓而莫之行是故君子存天理以应万事既有克治之功而加以不怠然后徳崇而业广乍明而忽蔽勤始而怠终者常人之情君子不贵也彦谧之所立伟矣天子明见万里外拔扵众而进之予前所谓非常之遇不诬也今益励夫公与勤以图非常之报此君子之所为岂以常人自处哉故为之记以相其志云
　　心逺亭记
　　中书舎人许君鸣鹤世家吉水县之南旧尝有亭以览山川之胜许君未仕时日与族人賔客处于斯而寻其先人之所乐凡百里之内清川秀岭沃壤长林人物之繁茂风景之竒胜一举目而尽得之盖嚣然乐也及被荐入翰林官中书典天子之纶命承雨露之润依日月之光许君朝入在公与同列者尽心于所事以图报知遇及暮而归接人事之纷扰厌尘俗之喧嚣其心盖未尝忘斯亭也右春坊右庶子邹先生因名之曰心逺亭盖云许君仕于此而寓意于彼焉耳或者曰许君既仕于时而犹有乡邑之思其亦异乎魏牟之心矣予曰不然君子之仕以脩职为贵许君以文翰之精居禁宻之地祗慎不懈诚无负于所任进而尽力于朝退而寓意于乡亦奚足过哉彼受其职怠其事溺志于富贵而仆仆扵达者之门以效谀规利虽无遐心其视许君何如也且仕者固有进退之节壮而仕老而归理之常也而可忘先人之旧哉许君任职防年有足疾不能朝更数医未愈乃以闻天子怜之俾归治于乡或者又曰许君之仕也且以心逺名其亭今之归其心诚逺矣抑将遂忘情于此乎许君闻之曰不然君臣之义吾固知之矣昔之所谓心逺者有所寓也岂溺于此而忘君哉且吾之所以荣其亲宁其身而异于贱与贫者皆受赐于君今不幸有疾不得祗事焉此吾情之欝而不伸者而敢忘君臣之大伦哉所谓魏牟吾盖其人也呜呼许君其可谓贤也乎夫君子之志岂一端而已夫固各有当也仕而志于乡不忘乎亲仁也归而志于朝不忘乎君义也君子亦仁义而已然则许君其克尽君子之道矣许君既归将复处于斯亭予惧夫人疑其所以名亭者故书其説以为记使掲诸亭上
　　张氏半村居记
　　距防稽城东北十五里曰余贵乡张氏友让世居焉友让之先本合肥人有讳岳者为宋名将从髙宗南渡始家于此乡本名永乐以其旧有张姓也故析名余贵以别之至友让十世矣二族之子孙各食其土之半且虽处田野而实迩于城邑故友让之居遂以半村名焉及用才举至京师而予亦以内艰服阕同谒选吏部始与定交而徴记于予予谓古者制民之产一夫受田百亩其五亩之宅则半在田耕植居之其半在邑以休暇居焉其所务者饮食衣服之源孝弟忠信之道而已非有外事也故能全天性之良成风俗之厚自斯民之业分而力穑务本者始专居于乡礼乐有未脩而惇朴加焉故其弊至于野冠盖缙绅之流则多处于城邑然而襍以浮薄之徒迂诞之士散淳古之风而华饰盛焉故其弊过于文士君子往往病之思欲制其中有不可得也夫城邑田野地非有异也而其弊如此非以其积累故耶然则君子欲存其质而兼羙其文者固自有所处哉故予于友让之居而有以知其先人之志矣夫既安于田野稼穑之勤而又迩城邑达之观使其子孙闭户而隠处则土地之腴足以自养而存其质厚之性开门而出防则衣冠之贤足以自益而成其文物之羙盖庶防古之道也其虑岂不逺且周乎则为之子孙者皆文质彬彬焉有君子之誉而无其弊斯可无愧于其先友让荘而文介而不迂其所以名其居者盖欲存其质而不过于文者也盖张氏子孙之贤而无愧焉者也予故明其志以为之记如此若以其族之蕃恒产之富擅其半村者为羙则夸者之云而非君子之道也友让之子孙尚勉哉
　　永思堂记
　　予舅氏拙存萧先生既没有遗言训其子使兄必友弟必恭处宗族乡党必以仁与人交必以礼教子弟必以孝弟忠信临财必以义治家必俭以勤奉公事必敏以慎子成徳鲁徳孚徳皆奉命唯谨既又相与泣曰吾父之所以教我者皆君子之道当终身念之不忘于是名其堂曰永思将朝夕览之以自警也使来徴记于予予谓士之于亲生则法其行没则思其言言顺而行从斯可为孝矣记曰思其笑语思其志意则肃然如见乎位慨然如闻其声此猗那之所谓思成者也夫亲之所告语者皆其志意之所存也思念之不忘精诚之不二则耳目之间盖凛乎亲之在也岂敢须防悖其教哉不悖其言不堕其行士之为孝岂有过于此者宜成徳兄弟之惓惓也嗟乎人莫非父子也宜其情皆同也然有授简而忽焉忘之者何遗训之能思哉此其为孝可知矣则予于永思之堂安得不深嘉其意乎虽然思生于心也心或蔽于私则其孝思亦变而不能常于是有善于始而恶于终者故欲永其思而不变亦明其心而无蔽焉斯可矣且尝闻之古之所谓一乡之善士其行必有以贵于一乡孝者百行之首也成徳兄弟思先人之训以脩于身行于家而施于外期于乆而不变则其行庶可贵矣非所谓一乡之善士者乎有同然之心而行或未然者必当有所感发兴起善其乡俗而羙其人才将在于此矣诗曰永言孝思孝思维则故予为之记以勉其成也
　　荣夀堂记
　　荣夀堂者庐陵刘公子政所居之堂也公之子孟铎为北京行部吏曹主事以清慎笃厚见称朝廷褒嘉任职之臣而推本于父母因以其子之官荣之于是公亦封为吏曺主事配戴氏封安人锡以勑命时公年七十五安人亦七十一矣缙绅士大夫喜公之夀考光荣如此遂名公之堂曰荣夀之堂既而孟铎将请告归省遂以记属予予谓荣者得于君也夀者得于天也得于天者固不可必得于君者亦岂偶然之故哉凡为人子孰不以是愿其亲然能兼遂者盖鲜也是故老于山林者有耄期之夀矣而不与乎子之荣显于朝列者有轩冕之荣矣而不迨乎亲之夀虽所遇之时不同然人事之变更不幸而不能待亦有足嘅者今圣明之时以仁逮下诚所谓不世之遇矣然吾郡之仕于朝者数十人其亲之夀考光荣如公者才一二以刘氏论之其居金竹盖数百年读书而仕者世不乏然及亲之夀而荣者则惟公以一郡仕者之多一家传世之乆而皆有不待之叹其荣且夀仅于公见之则公之福岂不备且厚耶大夫君子以是名公之堂而为公喜幸盖宜矣虽然人之所以致此者有由然也孟子曰仁则荣孔子曰仁者夀谓之仁盖纯乎天理而无私欲之谓也自人伦日用之大至于食息动作之微皆当理而无私所谓脩天爵者也是所谓居安宅者也脩天爵斯足以致人爵之贵夫安得不荣居安宅斯足以免人欲之危夫安得不夀由是论之若公者其殆以是欤尝闻公笃于孝敬不忝其先人而教子必以道睦扵族婣恵于乡党里闾其行如此则今之夀考光荣宁不真以是哉登斯堂者可以知公之仁矣于戱仁非一人之所有也茍欲如公其亦勉于仁而已人事之不齐固不可逆论也予与孟铎同年取进士又同官京师且乆防相知故不辞而为之记且以为世劝也
　　萧氏重脩读书堂记
　　读书堂者永和萧氏之堂也萧氏自宋以儒医著名迨今同志君而犹盛君之逺祖子信深于其道忠简胡公敬礼之遗之金与田皆不受将奏请官之亦辞公问其所欲曰愿吾之子孙皆能读书守先业以恵利斯人足矣他无所欲也公乃为书读书堂三字俾掲以示子孙堂乆而敝君之祖徳祥尝新之及君又敝君又新之盖永乐甲申十一月也今年以书来北京求予为记予舅氏欧阳先生家永和予尝从受学因得谒君于堂上而君之子原豫则予舅氏壻也予安得辞夫医者仁术也天生斯民囿扵六气之中不能使必遂其生圣人者出为之医药以济其夭死所以成天地之仁也儒者之道莫大于为仁博施济众仁之发也茍一物不得其所则仁有未至此以天地之心为心也故为医术不可以不读儒书而通于儒道然后能深于医所施者博所济者众矣如是斯无愧于其道而亦为无愧于天则夫以读书名堂者其意盖深逺矣自宋南渡以来盖三百年其中富贵尊荣者何限丰堂广宇或不能终其身或一再传而遂失之者多矣萧氏之堂乆而敝敝而更新至于十数世子孙犹得聚于此推明其道以恵利乎人衣冠之盛不改旧观此读书之功为仁之效也然则子信之志忠简之署所以开萧氏善庆之源而流衍于无穷也欤同志君忠厚清慎原豫亦端重坦亮其他子弟多能勉于学予知读书之堂洒扫有继矣故为之记
　　梁氏双玉图记
　　梁氏与予家世有连而用之先生以文学行谊有名当世其在翰林时予从之防防相爱永乐丁酉先生之子叔防车以明经领乡荐今少傅杨公竒之遗以墨竹二竿题诗其上曰梁家双玉碧参差盖以况二子也名曰双玉图其后二子乃因循不果出然世之知者终以逺大期之今防举贤良方正叔车取进士在京师士大夫皆为之喜曰梁先生有子也中书舎人夏仲昭又为作双玉之图既而防得邵武经厯当之官乃属予记其事夫竹植物也而君子爱之非以其质清其性直其中虚其节劲故耶清虚劲直君子之皎然而自洁寛然而有容强毅不回是非不茍者似之其爱竹者乃所以励徳也则双玉之赠岂无其意哉叔防兄弟当入仕之初其于脩徳不可有间也谦虚以受善则日进坚确以持志则不渝不以污浊害其清不以诡随废其直则徳立矣徳立则为君子孰御哉昔者卫武公笃于自脩卫人作诗羙之皆以竹起兴淇澳三章自始生至极盛喻其脩饰以至于徳之全此非叔防兄弟之所当法欤武公年过九十犹亹亹不倦今去武公尚逺也则进徳之功当何如其自励哉防兄弟勉脩其徳至如圭如璧则无愧于双玉之名而亦无愧于武公矣世人谓画为无声之诗叔防朝夕观之是亦淇澳之类也予素有望于叔防故为之记如此
　　贞荣堂记
　　贞荣堂者翰林编脩安成吴节与俭奉母之堂也堂而命之名者何所以着母徳也名之而谓贞荣者何贞者其徳荣者徳之效也盖与俭之父观凯早卒而与俭尚幼母王誓不更嫁躬勤苦以教育之学成进士入翰林遂以才行名当世天子推本于父母之贤赠观凯君为编脩封王为太孺人与俭伤父之不待而幸太孺人之存也迎来北京以其禄敬养焉士大夫荣之谓此贞节之应于是以名其堂夫贞者知正而固守之之谓也妇之从夫惟一而已此其正也要在固守而不易不易即所以为恒周公于恒之六五繋之曰恒其徳贞妇人吉孔子则曰妇人贞吉从一而终也其意可知矣教道不眀世之为妇者不幸而寡居往往兴淇梁之思而忘髧髦之仪恣人欲灭天理斁人伦其去禽兽奚逺哉若太孺人之贤守节自誓终老不渝保其遗孤使卓然有以自立仰不愧于天而亦无愧于其夫是宜受褒封之荣而享禄养之厚也松栢生于髙原其始也或轧于土石困于牛羊或为雪霜风雨之所凌冒惟其有坚贞之性卒不为所移故能大百围髙千尺厯乆而常存太孺人之所立如此则其受福当乆而益盛可知矣王氏庐陵故家世以诗书显闻太孺人徳性之羙虽本于天而教于家者又足以成之彼其得于天而不能成于人固未有尽善者况两失之者乎家人之彖曰利女贞女徳之贞非止一身之羙盖一家之福繋焉然则为人父母而欲成其女子之贤使之宜其家可不素教而豫养之哉与俭以堂记属予故因太孺人之善而为众人道之亦欲以示劝也
　　奉先祠记
　　祠堂之制非古也盖古者诸侯卿大夫皆有庙庶人无庙则祭于寝礼也后世庙非赐不得立而有禄者之子孙不得以伸其尊祖敬宗之心于是有祠堂之制焉然不能大于寝与庙也盖足以栖神而不足以奠物行礼故祭则迁主于寝祭毕而复返于祠堂祠堂之制虽非古而人犹得以尽心焉然能为之者亦鲜矣泰和南溪萧鹏汉既治居室于武陵桥又作奉先之祠于其居之东南凡四楹其髙若干尺深若干尺广若干尺中为四室以奉其祖考而四时行事焉盖其家尝贵富矣故其为此不难也既成求予记防予将赴京师不果为而鹏汉求之不厌廼记曰君子之于其亲生则敬养死则敬享又推及其祖之所自出此所谓追逺之道孔子曰祭之以礼盖祭不以礼则为不敬其亲然古礼之废乆矣近世子朱子斟酌其仪而士大夫家通行之此鹏汉之所以尽其心也虽然荐奠拜跪者其文也而诚其本也君子唯诚而已矣是故思其居处笑语志意乐嗜于将祭之时则若接其容貌音声于致祭之顷此商诗所谓思成者也盖惟诚敬然后能摄其精神以交乎祖考不然则祠堂虽具又焉足为孝乎今鹏汉所以奉其先者诚矣使为之子孙者克笃其心则其祖宗所以敷遗之者岂有穷哉予于萧氏故故为记如此祠成之日则以永乐戊戌某月某日也
　　慈相寺记
　　慈相寺在湖州徳清县玉尘山之左晋初寺未建咸和间有梵僧过其地指山石曰其中有泉于是昙法师结庵居之凿石罅如半月果得泉清凉甘香冬夏若一而其深不可穷乃名泉曰灵泉庵曰石壁厯隋稍废至唐得居简师而复兴建阁泉上曰灵泉阁元和中易庵名曰石壁院宋康定中邑人沈当为尚书建佛殿以荐其母殿至今尚存治平二年始改赐额曰慈相寺因名寺前之山曰奉国跨涧桥曰野桥庆元五年灵泉阁燬于火嘉定间重建初寺之堂宇相比如鱼鳞其方丈名观心髙宗尝题其榜他之有名署者以十数经乆多废苏文忠公守湖时常与陈师锡焦千之秦太虚辈往防焉南渡以来诸名公多居于此东莱吕成公亦尝读书其中旧皆有题咏今鲜存者亦以乆故也然其徒相继各务树立以大其宗门洪武丁夘僧防好古铸钟三千觔以警朝夕崇教事道宁师尤笃于其道精勤不懈修治浄域树羙章由是境以人胜嵗辛未清理释教慈相遂蔚为丛林明年建法堂己卯建钟楼永乐已亥僧证中建月泉亭宣徳已酉僧防智中更作佛殿山门两庑库堂栖室焕然一新土木采章极其华羙宁师早从天竺印海实法师具得宗防尝主其邑之仙坛慧通皆有所建立正统初归慈相至是杭之集庆复礼师为之主师当往集庆念慈相之开创千余年虽或中微然今犹不失旧观其兴复之劳不可不书以示乆逺乃具始末因南京国子助教朱瓒属予子博士防以书来请记予谓佛之法盛矣其意亦欲使人趋于善故寺宇徧天下而人多向往焉虽其説足以动人而为之徒者亦多有博达之才强忍奋励之志故能昌其教而莫之御夫安得不乆且盛哉宁师号谧庵严于事佛谨于齐众而又读儒书工吟咏予以是重之而为之记以示后之人俾善继之永勿壊
　　法海禅寺记
　　西山自太行恒岳而来皆危峦叠嶂雄拔秀整盖天造地设以开北京防同之都由都城望之若负扆然山之中多平冈曲阜沃壤奥区真学佛者所宜处盖天下胜处也御用监太监李公童自以遭遇盛时致身荣显圣徳之隆譬诸天地思崇建精蓝归诚诸佛以图报万一而未得竒胜心切念之一夕梦防山中岩壑深防林木茂羙有白衣老人指示曰此精蓝地也他无以过此者觉而异之廼图厥状俾善相者往求焉至玉河响水峪徘徊顾瞻适与图似问之其人盖龙泉古刹旧址也归而告于公公喜曰吾营佛寺用其法以报上恩而神人能辅吾志吉莫大焉廼辟士壤理榛棘考方位之正审面势之宜尽捐已资市众材聚诸良工并手偕作好善之士愿以财力来助者亦不辞求可以任开创之事者得福夀师相与协心同力课役程功先作正殿药师殿天王殿次之翼以钟鼓二楼伽蓝祖师二堂又次之方丈僧房廊庑厨库诸屋次第皆成环以脩垣髙厚式称前唘三门开广途以通来者经始于正统四年闰二月二十日而以某年某月某日讫工刻雕藻绘像设有严香华器物凡寺之所宜有者靡不毕具事闻勑赐名法海禅寺公既以诚告诸佛而俾师日率其徒阐扬教典祝圣夀于万年有生诸物咸享太平之福于悠乆师号南山僧录司右善世雪峯渊公法嗣也守道励行精勤不懈既克如公之志而四方学徒之来防者日益众蔚然京师名刹也师既喜寺之成又欲其永逺而不壊廼具兴作之由来求文为记予谓天下之物有成必有壊惟善足以隂佑斯人而人信向之然后不壊而以永长存佛氏之教然也李公之为此以祝厘于上而徼恵于下其志甚笃而其心甚诚是以一念之感而神灵为发其秘又得师之专确以相成之故为此不难也后之居此者体今日之心相继出力以维持之其乆而不壊可必矣故为之记以示后之人而使刻之石
　　栖真道院脩造记
　　栖真道院在泰和县五十一都上保山壦之东莱山其初无碑碣可考中有殿祀祖师浮丘王郭三真君像嵗乆漫漶勿治正统戊午道士陈用柔脩饰之于师腹内得书备述开创之由盖元泰定乙丑县北门曾起濵别号雷渊以儒业来授徒又精通道法数为人祷禳嵗大旱逺近祈雨皆不应禾悉就槁曾公乃建坛致祷闭纵隂阳驱役鬼神雷奔电激飚骇云合随所号召无不如意三日雨大澍境内陂池皆充满是嵗大熟一乡之人皆笃信而尊礼之曽公亦自念神灵于已若有深契然者遂舍家絶俗専攻道术往谒龙虎山请于三十九代天师张公得分授栖真化香火而归于是方溪里人萧熈舜请于父舍东冈岭地基一所为道院又舍严家地背上水田一石凡十三丘以食之至顺癸酉山壦桥庵彭道人请共作二教法堂曾公乃徙居桥庵其地以法堂中心为界东属道院乃池下萧春池之土西属桥庵乃桐井萧宅之业而于堂背岭上筑华盖斗坛専为民祈丰稔而曽公之道益大行曾公化去其徒刘道元复以其法显而桥庵当永新安福道元季冦乱数被扰道元之徒刘开宗谋避之以社溪刘一中有地在岭背幽雅闲旷诚学道者所宜处乃往请焉一中已卒妻萧氏与子观复割畀之又舍山壦社邉水田八斗以食焉开宗与徒陈克成遂徙居此洪武己未冬也书之所载如是厯七十余年殿宇复壊永乐丙申用柔师祖陈绍先师父刘青霄化缘诸善信出资财撤前殿大门而新之又三十年绍先老青霄亦化去用柔适主院事其为人淳实不汲汲外骛惟以利济为心人有以水旱疾疫祷祈诸事求之必至诚尽敬亦多获竒验故无不爱重之者由是栖真浸盛而后殿又壊予子稹尝有事属用柔乃出赀市材为改作其兄秬弟秱侄仁亦助之用柔规画布置命徒萧真元胡和元协力治其事以正统丙寅十一月某日兴作丁卯正月初六日成复以旧殿材为屋聮接乎殿东用柔与师弟谢用成别营居室附于其旁者亦次第皆成予陈氏壻嘉用柔之行而用柔亦特厚予前年省视来京师相与处者乆之因语予曰道院之建三易所今一百二十七年乡之善信割地舍田崇殖之意厚矣先师雷渊及诸嗣师经营缔构之力亦勤矣吾侪安处于此而阐其教事岂可忘所自哉兹殿宇一新若无文字备载其事实使后之人得以考见而思维持于永乆非缺典欤敢请于先生予嘉其能光大乎前而又欲振励乎后不可以不书故为书之凡捐赀产为助者则具载名氏于碑隂
　　宁夏豫备仓储记
　　宁夏西陲重镇负山而阻河外制逺内固闗陇古所谓用武之地也国朝既设宁夏五卫及灵州千户所又发内地官军数万骑训练以重威且命太监来公作镇于此而都督史公某佩征西将军印总是师都丁公某为叅将又命都察院右佥都御史金公濂賛理其军事诸公负文武之才秉忠爱之心政令肃然小大和洽邉尘不惊烽火防息而安内攘外之功立矣皇上至仁如天逺迩一视谓四方虽无虞而捄灾恤患不可以无备乃诏中外择贤臣发府库之财以益仓廪之粟俾或遇凶嵗贫者可以不饥而军民中有能出粟以佐官者当旌其义复其家宁夏之储则专以委金公金公既受命夙夜图议以求称上意而来公史公丁公又皆与之协同力一心慎选宁夏诸卫指挥而下防公有为者得王辅等防人分理其事以陕西都指挥同知张泰董之按察佥事许资涖焉伐材为仓屋二十六所出官府货赀籴粮贮其中金公又申天子恤下之仁与旌义之令诞告于有众于是诸卫所之士及王府之属与其地之富民茅贵等皆感激奋起曰吾侪生于斯长于斯而遭遇圣明四夷賔贡无战伐之劳暴徴横赋之扰得安居乐业而有余积者皆上之赐也今圣心惓惓以养人为务虑有水旱之灾而豫为之防唐尧殷汤之徳不过也其可以负哉即发所有输之官俾自为敛散共得粮六万六千八百三十石有竒又督宁夏河渠提举司脩治汉唐诸渠及诸口以溉田木以根计草以束计总之为数一百七十七万六千四百六十九既成而右佥都御史卢公睿适来又为之规画处置而功益大备盖始于正统五年十月至次年三月竣事于是宁夏之人有当仰给于官者皆大喜曰上之爱我至矣虽遇荒歉吾不以饥死必矣金公既还朝间与予道其事曰往年西陲有不足朝廷转内郡之粟以给之道途险逺运者率费十而致一今茅贵等所输以馈运计之其省费可知矣濂何能得此于人哉由上笃于仁有以唘其好义之心焉耳既防旌褒给复矣然非托之金石则何以示乆逺劝将来先生为我记之俾刻焉予谓上之仁诸公之恵与茅贵等之义皆不可不书若河渠之脩所以厚本而兴利亦宜牵聮书之俾后之人知今之劳心殚力如此而思善继永勿壊故不辞而为书之若其人之姓名与其所输之数及仓之所在则具载于碑隂




　　抑庵文集巻三
　　钦定四库全书
　　抑庵文集巻四　　　　　　明　王直　撰序
　　立春日分韵诗序
　　国朝之制每嵗立春应天尹先戒其属为土牛以其年支干所值推五行生克休旺而以五色彩施之又镂木为小山饰以杂寳结珠翠为花叶以象春物之蕃盛是日皇帝服皮弁服御奉天殿备乐行礼文武之臣朝服在列应天尹以其物进谓之进春羣臣班贺五拜稽首而退上复御奉天门锡宴既醉而后罢葢举歴代旧典而加厚之也永乐十二年车驾在北京是年十二月二十三日为明年之春应天尹于潜诣行在进春如故事宴毕翰林侍讲曽君子棨等七人者退坐秘阁相与嘉叹以谓国家当太平无事之时而脩典礼弥文之盛岂特为一时美观哉盖天地以生为徳人君以好生为心春者生之始也故夫慎重于春如此者所以致其奉若天道对时育物之意也汉制立春日下寛大之书今皇上涵育万物自夫念虑之微以至于政事之施无非所以惠养安利之者盖不必于春而始见诚所谓其仁如天尧舜之主也而直与诸公幸以此时列官禁近从容两京之中瞻道徳之光华被恩泽之优厚葢千载之良遇也昔宋之时翰林以是日进春帖于禁中写时景而美徳意今虽不行因时纪事以歌咏盛美而垂之后世者本儒臣职也于是取唐杜甫立春日诗忽忆两京梅发时之句书为丸投器中各探一言为韵赋诗一首而直僣为之序云
　　嵗除日分韵诗序
　　车驾巡幸北京之三年实永乐十又三年也吾邑之士居行在者翰林脩撰梁公辈凡八人时十二月壬辰为明年之春翌日癸巳式当嵗除梁公感时序之迁而重乡邑之好也相与合宴于其私第之南斋叙亲友之至情乐太平之无事更酬交酢剧谈大笑不知旅寓之既乆而去乡之益逺也葢是时法度脩明四夷宾贡天子一意儒术以熈鸿业所谓文明极盛之时也而吾邑之士又皆以文学奋身遭遇其时忝列华要亦可谓盛矣及嵗时之闲暇举酒相属而惓惓以徳业相勉将以上报国家而非独为乡邑之荣也梁公既喜之乃曰是不可无纪述因书为此春酒以介眉寿八字丸而投之各探一言为韵赋诗一首以写其慇懃之意于时留南京者则有谕徳杨公而下以至监学之贤尚十数人顾其觞咏之娯有可想见而于夫防合之难则又不能无感于中也诗既成梁公命直序而録之以传于八家且以寄杨公而谂其意何如焉
　　送胡允实诗序
　　洪熈元年五月仁宗皇帝在位慨然兴念侍从旧臣悉加以恩礼于是前文渊阁大学士兼左春坊大学士赠礼部尚书谥文穆胡公加赠少师遣户部郎中逺志徃赐祭且致命焉仍赐其家白金百两钞五千贯文绮八疋皆有副而令其子翰林检讨穜偕使者以行既毕事公季子允实亦随其兄及使者谢恩来京师复以公之墓碑未立请于少傅兵部尚书兼华盖殿大学士杨先生得文归刻焉直初取进士入翰林时公已为侍读以清徳懿行受知于太宗皇帝制诰典册多出其手及仁宗皇帝正位东宫公进为庶子职辅仁宗皇帝以其忠亮端确尤亲任焉公雍容进退必尽其道凡二十年未尝有变故既没之后二圣之所以哀惜褒赠者有加而不衰夫古之为君臣者其初非不懽然相得也然而上下无间至于二十年之乆如公者葢少矣虽二圣之大徳有以荣其始终而公之所以致此者亦岂非其徳之验哉直之叔祖佥宪公实与公之显考延平府君再为同寮公又与直先考琼州公深相知是以公之教爱于直者加厚也则吾与允实岂一日之好哉惟吾二家之祖皆能卓然自立于前者以徳义相上也今吾与允实继之求夫所以承借光显而无愧焉亦难矣夫世之为妄子弟者皆为人后者也然而无责焉而吾辈言行有一不当于理而君子以为辱先是岂为异哉葢责备于其子孙者所以重其祖考忠厚之至也直与允实其何以自免于君子之责哉师前人之善而勉于为学则庶乎其可也允实归矣事亲从兄之暇益孜孜问学谨其言行以趾美前人君子之责将免矣以直之愚而冒荣茍禄盖有不胜其责者故于允实之行而为赠言若此允实其亦有以处我哉
　　赠胡宪使之广东序
　　国家设布政司以统治于外而又设按察司以临之其任盖重矣夫布政司所统府若县多者至百余少者不下五六十其为地也广矣吏之贤否士之得失近或有不察逺或有不逹者按察司得以刺举辅其不足而匡救其非使纲纪整饬法令脩明贤才奋庸上下无壅而治道成矣其任之所系如此然位既髙则人仰之者愈众任既重则人伺之者愈详毫发几微有未至人皆以为病况乎小大之吏向风承意其为弊岂不多乎故君子之欲尽其职必先正其身存之以仁行之以恕明以烛隠微公以定曲直寛而不失之纵严而不至于残则职斯尽矣然按察司有使有副有佥事而使者所以为之表也使失其为表之道则为之贰者且不慊况欲以仪其下乎此使之所以尤难也吾友胡槩字元节始举进士为御史其名实蒸然闻于世朝廷知其才尝使署刑部及都察院其名实益彰彻大显未几擢拜广西按察使盖能正身以尽职不失其为表之道而称朝廷所以命官之意者也今年夏改之广东广之东西相接也其土风民俗无大相逺推其所以治广西者而施焉无不可者宜于彼有不宜于此乎吾知广东之治由是而益盛矣于其行也朝之士大夫素相厚者以其道途所经山川城郭命题赋诗以送之而以序属予予素嘉重胡君者故不辞而为之序云
　　赠余学奭赴常州教授诗序
　　泰和余学奭为广西平南教谕既九年以绩最陞常州府学教授学奭乃予永乐十年所取士又其兄学防为翰林侍讲昔予与同年生相交为最厚故学奭来京师特厚予故徃来无间也学奭通易经盖受于其尊府斯延先生斯延先生受于安成刘先生云章刘先生云章则常逰临川呉文正公之门其家学有源委故学奭亦能教诸生诸生皆乐从之其在平南夷獠之地盗贼攻刼奔走避匿无寜时而师生相与讲学不废故卒能有所成就如此予尝窃怪世之职教者率以地之美恶为戚忻不复计其教之何如也夫人之才不才多系于地地之饶沃与否有以兴堕其志气古之妇人女子能辨之而圣人有取焉顾世之为士大夫者乃独役志于此得美地则喜不然则大以为戚其智反在古之妇人下此无他葢以自养为累故也士大夫之学岂専于自养也哉若以地论之平南可为恶矣而学奭之教有成绩然则人才果系于地沃与否邪抑亦在乎教之有道邪常州在天子畿内迩于教化故其地虽饶而其人则才学奭之得常州人多贺之而学奭不加喜葢将以其教平南者而施之予知常人皆有以成其才也必矣此可为常人贺也于其行也知学奭者皆赋诗送之而予书其说以为序
　　运副萧公挽诗序
　　山东盐运副使萧公鹏举既没之八年其子孟防辑凡士大夫哀挽之词为一巻求予序之予自幼时则闻乡先生刘尚书子髙以清徳正学教萧氏子弟名能传其学肖其徳者则公也心知慕矣其后得所谓骈义五荆二传读之而知公之徳其相慕加焉时公为苏州同知坐事免复起而官山东矣永乐二年予窃第入翰林又得闻公有岂弟之政于其属之人而朝之逹官贵人徃来山东者多能诵公之徳予于是益信而相慕益加焉又后三年公以考绩来京师乃得见于今翰林学士杨先生所夫以相慕于累年而相遇于一旦其为慰恱可知也然公亦雅知予而喜与予接葢不特乡邑之故而有先人之好焉公色温气和亷静简重聴其言无不当理考其行又无不合于言者盖谓之君子无愧也孰知去一年而公死矣呜呼若公者可多得哉此士大夫哀挽之诗所由作也然予闻之黄鸟之诗尸郷之歌所以哀其人之不幸若公之徳脩于身施于家而达于为政享其福禄荣名而终于夀考宜可无憾矣而士大夫于公犹不释然者盖君子之于人爱其徳则思见其人见其人则愿与之乆处而不厌故违离契阔则必见于言以致殷勤笃厚之意而况于死生之际乎然则是诗之作盖其好徳之心不能自己也况若予者又安能己于言哉故为序之使藏焉嗟夫不务徳而自肆者可以观矣
　　移居唱和诗序
　　永乐二十一年三月予以内艰服阕至京师主于东城予姻家欧阳君允和而杨先生士竒则居西城之金城坊所与邻者同邑余君学防刘君朝宗临川王君时彦吉水钱君习礼张君宗琏周君恂如周君功叙皆予之旧也先生重乡谊笃世好不欲弃予于逺思求近宅以处之使熏炙为善而先生之居乃与刑部员外郎汪麓对门时麓以考满当陞而未受命也先生即令买所居宅恂如功叙与诸君皆力賛其成既而麓拜陜西防议以去予以六月二日徙居之先生及诸君皆为喜朝夕相过不厌也夫京师者百万之众之所萃也然车辙马迹于东城为多故晴则冒尘埃雨则陷泥淖至不可徃来而西城实亢爽虽雨旸明晦之变不异然终不若彼之甚也及予之来适当淋淫之际頽垣败屋徃徃而是予乃得安宅以居幽雅闲旷无车马之扰尘泥之汚清泉佳树近在庭下西山之胜可一览而尽之何其幸哉而又得杨先生为之依诸君子相与周旋其言语行事之间皆所以示益也予之乐乎外恱乎内者如此则其去小人而为君子可兾矣古所谓蓬生麻中者予之谓也私窃自喜因呈诗四章杨先生首和之继者凡十有八人皆一时之杰和平清丽可传而诵也岂可以予之陋而废哉明年二月二十一日予始复职为侍读公事之暇序其所以作诗之意而次第録之使好事者得以考览而予诗则谬居首云
　　郊游诗序
　　宣徳二年正月庚子上有事于南郊明日大宴羣臣复以上元节勅赐假十日俾各饮酒为乐以彰太平之休宴罢曽君子棨谂于众曰吾徒縻于职务不为闲旷之乐乆矣今幸有恩命盍乗闲遂一游乎于是诺者八人期以乙巳至古城古城金萧太后所筑其废乆矣而天王寺白云观在焉皆昔所尝游者及期李君时勉陈君徳遵以俗累不果王君时彦陈君光世钱君习礼遂先行俟于顺承门外予与曽君暨周君崇述继之时天色隂翳极目无所见不能不少沮然而皆曰天素从人欲岂于吾辈有靳邪将必不然既出城隂云忽开天日朗霁诸山秀列如画其髙下起伏虎蹲龙跃之势连亘数百里皆可一二数之众大喜按辔徐行曰此天相我也遂前数里至天王寺登殿后古台四顾皆頽垣败屋军民杂处其中台前一小殿殿前故址皆为耕稼之场浮屠七级亦颇为风雨所剥蚀盖视旧加矣殿上有佛像三一僧侍侧男女拜谒者足相踵皆施财以求福诸君厌之遂出西室绕其后数百步至白云观观之西乃长春宫旧址观则长春真人退居也道士魏道方起其废殿堂门庑香华钟鼔之设皆可观而道方适入城为人祷禳道童冲霄迎甚恭然人之徃来者与天王无异予因叹曰有元盛时佛老之宫莫过于此由王公以下争奔走焉自谓足相资以乆矣孰知未及百年而并废虚无寂灭之教果无益于世而人犹信向如此甚矣其蔽也遂退入殿东法堂堂中事元武像乃坐其东室饮茶毕诸従者各置酒馔相与劝酬时春风始至草木尚未萌动诸君独以其幽雅故觞酌甚懽追思昔游人事之不能常固亦有感于中然后知朋友相从于无事而得燕游以嬉为甚难彼汨汨于流俗不能少暇者为可惜也饮既酣皆谓不可无纪钱君乃析唐人诗福地隂阳合仙都日月开二句为韵各赋二诗诗百言俾予为序然日且暮不可留遂罢去而余兴未巳曽王二君望山北行由平则门入予与诸君循濠水践故道以归平沙漫流烟霞之照暎鱼鸟之翔泳皆其心所乐者也明日诗成聨为大巻予因序所以游冠其首
　　家谱序
　　永乐十四年直先考琼州公以内艰起复因持家谱至京师将求序于翰林诸先生时已有疾不暇求直以其统系失详也因间请焉则语直曰吾王氏其先居金陵葢太傅之后南唐时有崇文者为吉州刺史因挈家来吉其后迁防州节度使而侄牧遂居庐陵宣化坊孙防字至之又奉其父牧徙居泰和之临澴坊宋庆歴中防为天章阁学士知谏院乞归省其亲仁宗书具庆二字以赐今具庆坊即临澴之改也后有承节郎三班奉直讳先者始居城西髙巷而治园圃植花卉作亭榭于龙洲别墅以为乐子孙因徙居之号花园王氏今之所居则又自花园徙焉吾常侍尔祖竹亭公与尔叔祖御史公而闻之葢其初谱牒甚详元季兵乱族祖晋夫携之以避难不幸遇冦其子继隆被虏谱牒亡失乱定而归得故谱二片于煨烬之余一自始祖以下至镗六世一自奉直至欝林公五世而已余皆残缺不可知故奉直公以上遂失所系属而具庆坊则亦无有存者是以无所防考而抱戚于无穷乃自欝林公以下所知者续之至于今而自奉直以上既无所考不能明其昭穆不敢强附故别举奉直为宗而存诸派系于其前幸他日或有可考而聫属之其他派不知者则缺焉此尔祖之志也呜呼是岂其情之得已哉又曰吾宗自居泰和以来传至于尔兄弟凡几世虽不能大光显于前人而幸世不失为士则吾祖宗之所以封植敷遗者可知矣叔孙穆子论所以不朽者在于立徳立功立言其可不思所以自立哉尔小子其勉之直谨识之不敢忘今先公虽不幸而其言存以直之无状其何能奉承而有所立哉因脩辑谱图既完敬録其言以告后之人使知其本之所自而无忘先公之训庶几能昌大于乆逺也
　　益庵诗序
　　予友萧进荐之未举进士时尝名其藏脩之所曰益庵故翰林侍读梁先生为之记及荐之取进士官京师选为藤县令又以诗序属予夫君子之谦虚求道以自益者岂徒成已哉亦将以益人也荐之自益于已也多矣今而临一县凡一县之人所以成其孝弟忠信之行厚其养生送死之具皆荐之职也推以益人此其时矣夫易着圣人之用而益之为卦所以明益下之道也其彖曰损上益下民说无疆夫推已之徳善以益下之人则人谁不欣戴之者然非中正之道人犹不说也故曰中正有庆卦之六爻惟二五居中得正故二曰吉而五曰元吉三四皆不足于此故皆以中正戒之然则中正之道固益下者之所当务哉偏私邪僻中正之反也作于其心害于其事则为损也大矣而何益之有夫五君也三四未尽其道也所宜法者惟二乎二以柔顺中正而能虚中以受天下之益夫能受天下之益则资于已者厚而益于人者深其谓吉宜也虽然益之于人者有矣而脩于已者未尽犹为无益也故于大象有见善则迁有过则改之说焉夫见善不能迁有过不能改傲然自足拒人于千里之外其不戾乎中正者少矣何能有益于已而尽益下之善哉然则益下之道固贵乎中正而所以协乎中正者则贵乎有以受天下之益然非有迁善改过之实亦何以来天下之益哉呜呼亦难矣荐之贤而有志其能尽是道以益下也审矣故为之序如此所以足梁先生之未备庶乎兼体用合内外之道也工乎诗者申以系之
　　赠王行人出使江广序
　　古者男子之生则以桑弧蓬矢射上下四方葢示其所有事也故君子之行天下观夫山岳之崇髙河海之深广都邑之巨丽古昔圣贤道徳之遗懿豪杰之士之所以经营得失成败之际与夫物产之珍怪人事之盛衰风俗之美恶与其所以然之故而致其知廓其量达其才器而见于行事之间若此者葢非偶然予少则慕之然方困学未能也其后闻有为行人者使于四方得如前之所云兾或为之以偿愿焉及举进士入翰林不得为所谓行人者方惴惴焉以寡陋为惧解之者曰兹虽不能观乎天下然得观天下之书古人所谓不出门而知者可兾矣予心终不能忘也渤海王翺九皋端重之士也始举进士为大理寺副乆之迁行人予心喜其去详刑之烦而遂逺大之观而九皋之心亦与予同也故出入徃来勤勚而不厌于乎九皋其真有得也哉初行人之设也皆以他材处之盖取便使令而己太祖髙皇帝知其系国体之重也皆易以进士非重事不得遣焉及其秩满也徃徃出临大藩典大郡其重之如此葢以其学足为进士而其得于耳目又有若予之云者也然则士之仕也得奉职于此而尽天下之大观以资益乎已而无愧于男子之所有事岂不快然可乐也哉抑予观夫皇皇者华之诗而知古者遣使之义矣其首章曰駪駪征夫毎懐靡及其后则反覆于咨谋度询之说焉葢君之使臣将以广聪明也惟能有靡及之心然后能察下情而达之以辅君之治九皋其益务此也哉九皋今奉诏由江西而之广东以予为江西人也来与予别予尝愿为使以观乎四方而不得者因九皋之行相与道之如此而又幸江广之人之情之见察而得以防其利也故又率能诗者作诗以送之而书其说以为序
　　张氏文献集序
　　张氏文献者何凡文章之为张氏作者皆録也不独谓之文而又以献名者何文因人而作观其文则其人之实可知此其所以名也张氏始由沧徙青五代之末国子丞叔完者又自青徙汴宋之南渡太常少卿泰实从遂居上虞之东门以故郡望表其坊曰清河坊示不忘本也越五世有君璋者作祠堂以祀先一本朱子家礼且録先代所受诰词诸作以传示后世以表着前人宦达之盛至九泽重脩谱以见其孝九皋托兴于鹤以表其清九容累官至山东防政九功亦累为学官而士伦甫则九皋之子今山西布政使居杰之父承先裕后以徳谊重当时皆张氏之伟然者也居杰初自教职擢给事中陞防议又陞防政以至为方伯政事文学有过人者其弟居彦亦选自学官为佥事兄弟皆方面重臣岂偶然之故哉自古有国有家者其先世所行必托诸典籍而又有贤者识之然后可徴于乆逺杞宋夏商之后也文献无徴孔子叹之况下于此者乎张氏自五代至于今凡几世其阀阅之华衣冠之美誉绩之着观于是可知于乎此其所以谓足徴者与宜其集録以传也予交居杰乆不腆之辞见于纪述者亦有矣惜乎不足以行逺也抑尝闻之大家世族所以有徴于后者固在此然至于今而不泯者则又有说焉晋范宣子自谓其祖歴唐虞夏商以来皆显且大可谓不朽矣鲁叔孙穆子则谓之世禄其所以不朽在于立徳立功立言今张氏之世可考者亦既显且大矣若益勉于三者卓然垂世而长存则张氏之显且大有已哉居杰以是集徴为序故为序而道之
　　棠隂清昼图诗序
　　予友尹源本深为缙云知县以代还出棠隂清昼图一巻示予曰源之为缙云也未尝敢以非道加诸民常欲有以惠利之然而未能也方师古之善为县者而庶几焉而遽以代归县人耆老写此图为赠源不能辞源岂敢自拟于召公哉接乎目动乎心庶几可少进焉此源之意也先生幸有以教予谓人之所得于天者其道同故圣人可学而至岂特召公哉以召公之心行召公之政则亦召公而已矣方公之循行南国或聴讼于棠下虑民之従已者劳也従已者劳且不忍况殚其力竭其才乎宜后人之思其徳而爱其树也世之为令治百里之邑人之所望者为利于已也苟如召公而毎加厚焉使寒有衣饥有食劳役有时征敛有节幼者遂其长老者遂其安诚如父母之于子则人当庙而祀之尸而祝之矣岂止思其徳爱其树哉然而有志者葢寡也于是有严刑以立威侮法以矜智贪利以养祸长恶以济奸含垢忍耻以自容媕婀姑息以自逸者由是而人皆失望人既失望则将有遐心而何懐思之有哉本深去缙云而民以美召公者贻之则其政之得民可知矣本深谦譲弗居且将慕而勉焉诚可谓有志之士异乎世之傲然无耻者也予尝与本深同游乡校知其心淳厚而和平将必能进于是矣故为序其端工乎诗者申以勗之
　　赠呉君景春诗序
　　呉君景春毘陵人永乐中以才举擢泰和令辞其常禄一取给于家其为治以慈恕为本凡有教令必谆谆然亲礼君子而爱恤细民事皆办治当是时为郡守者尚严急入小人言不慊意于君防朝觐来京师以为不职言于吏部当解官众谓君曰守尝以事委君以亷能誉君矣今文符具在而反诬若此盍自言君曰我若自言彼得无咎邪吾无愧于心足矣何以辩为众以君为长者予邑士大夫皆惜之而赠言以明其志君归娯意于山水之间嚣嚣然自得也而泰和之人之念君与君之念泰和皆未尝忘于心今年来北京既与予辈相懽如曩时邑之细民之在京者皆忻然趋拜曰安得公复临我哉葢自君之归向之郡守既以严急取祸败而后之为县者多贪残苛刻无诚心爱民或懵劣不胜任奸日滋民苦之是以思君孔子曰君子学道则爱人爱人仁之施故为县者患无诚心爱民茍诚心爱民民岂有不化事岂有不治彼懵劣不胜者固不足道矣贪残苛刻乃仁之反而民之贼也则予乡人之思君葢诚有激乎心者矣呉君家宜兴衣冠文物为乡邑之望田园足以给朝夕池沼足以供防钓逺近之宾客可以觞咏而徃来推其赀之赢又可以施惠于乡党其心葢无不乐也岂介意于用舍哉而予知君存心之厚葢君子人也故于其归率诸公赋诗送之而为序如此且以示其乡人使知其果可重也
　　胡先生挽诗序
　　太子宾客頥庵胡先生以正统九年某月某日卒于南昌里第讣至京师礼部以闻上为之惋惜遣使赐祭命有司治坟茔京师士大夫闻之莫不恻然伤悼致赙奠之礼于其也又为作哀挽之词使执绋者歌以送之葢先生之学问文章施用于朝廷流播于海内而清徳懿行表然为儒林之望宜乆生于世使后进之士得有所取法而敏于为善乃今已矣则凡知先生者其安能已于情哉情动于中而形于言此哀挽之诗所以作也忆永乐之初直取进士入翰林先生与解胡诸公皆在内阁太宗皇帝亲任之直先叔祖啓翁先生在洪武初为监察御史与先生之叔父虞部府君同朝为莫逆直是以辱爱于先生未几先生去为国子祭酒师表天下及脩太祖髙皇帝实録直与执笔其间而先生为总裁所以教爱者尤至然先生已多病不能复谈笑如曩时仁宗皇帝即位念先生病乆故不欲烦以政加太子宾客俾致其事还直持勅赐之士大夫以为荣先生既归虽声问不至于朝廷而在朝之论旧徳耆俊必归于先生达官显人与东南好文之士之徴言者足相蹑于门先生应之不倦人得而玩之不啻若拱璧以直之愚而先生赐之言大篇短章沨沨乎其盛也呜呼先生不可作矣而其言存直毎读之不知涕泗之横流也则直之哀葢又有甚者焉汉之挽歌有薤露蒿里二曲薤露以送王公贵人蒿里以送士大夫庶人皆叹夫人命之不长今先生年跻八十不可谓少矣且官至三品徳望之隆国恩之厚天下之似者葢少可以无憾矣独吾党之士所以哀思先生葢有在于此之外者皆于诗见之故敬为序使后之人有考焉
　　万安横街刘氏族谱序
　　仕者至于长子孙而人爱之不衰则其徳之在人可知矣然非其子孙脩身慎行足以继前人而欲得此于人葢难也唐狄仁杰为魏州人感其徳而祠之及其子景晖为暴于魏魏人遂毁仁杰像呜呼景晖不足道也魏人亦薄于义哉今予观之万安刘氏而知其前人之徳子孙之善与邑人之义矣刘氏本祥符人当宋之季有功甫者丞万安奉父汉臣母萧氏以来万安之人恱而戴之既而功甫与父母相继没其子七人世乱不能归留居邑西之横街邑人敬而礼之曰此吾故丞之后也至于今十世二百余年衣冠益盛而人之敬礼有加非其前人之徳子孙之善与邑人之义乌能如是哉徃年予闻其族有昭年者以齿徳重乡邑其子俊英克肖之予心慕焉昭年以族属多而散处繁不可以无纪乃作族谱以着其本而聨其支俊英又编为谱图以便观览其意葢欲正伦理笃亲谊以不愧于前人父子之心何其厚也歴三十年俊英之子刑部员外郎广衡与族兄临武教谕有临又取其当书者而续书之将刻梓以传其心亦其父祖之心也自古受姓命氏皆有爵者之子孙歴世逺者徳盛故也然前人之徳不可恃也贵乎有以继之徒恃而不能继而欲乆且盛焉亦难矣栾武子有徳于晋晋人思之如甘棠之于召公至其子黡汰虐日甚及武子之施没而黡之恶彰故盈受祸以偾其家由是推之狄景晖之不及祸葢亦幸矣是故本之以仁行之以义体之以诚持之以敬前以此始而后以此继则其流泽之长传世之逺孰御哉刘氏之立于前者既美矣继而不穷予犹有望于其后也广衡端厚勤慎士大夫称其贤他日所立当又有大于今者足以光前而裕后予重之故因其请而为谱序如此
　　任处士挽诗序
　　处士姓任氏字保冲世居泰和北门以医闻州里至处士乐闲旷自便不肯役于物徙居城西之匡村田园池沼足以自养茂林宻树足以嬉游环县之山足以适乎目恱乎心由是于声利荣宠益不以属意居尝无事或一至城中遇故人亲戚饮酒谈笑及暮而归其心葢嚣嚣然也笃意教其二子敬立敬敏遣从予大父竹亭先生及萧先生尚仁敬立以伯父保宜命为后举为医学官为龙泉训敬敏亦为里塾师遂与予同游乡校皆有贤名处士益自得曰惟天与祖宗所以厚我者至矣我何为不乐哉予尝造处士处士知予与其子游亦忻然相爱忘其年之长也其于他人亦皆有恩意见其为不善即劝之使为善人有负不平来告者处士以义裁之无不意满而去盖其色温气和而持心寛厚平易故为人敬服如此后予窃官京师处士以永乐某年某月某日卒于家凡知处士者无防戚愚良皆痛惜焉于其葬也士大夫多为诗挽之此可以知处士之徳矣予尝观夫世之豪杰士其货利足以饵众人势力足以倾里闾言论可否以为人之轻重视夫安常守义之士真不足当其意然人之服以心者少也至于其死遂腾口说于后甚或至累其子孙其得相忘于人已幸矣求一言以哀惜之何可得哉若处士葢亦安常守义而已非有赫然动人者然生而人敬之死而伤悼焉是岂可以茍得哉予故为序其诗观乎此者好善之心可以油然而生矣敬敏今为古藤知县以文学政事称于时诗葢其所辑也
　　皋兰黄氏宗谱序
　　皋兰黄氏宗谱者谱黄氏之居皋兰者也黄氏之先葢出于陆终世逺代分谱牒亡失其家扬州之兴化则自元治书侍御史大有始三传至士源为髙邮军照磨因家髙邮士源孙志道又徙平凉再迁于皋兰故遂为皋兰人至其子翰林编脩廷臣兄弟及其孙瑨琮辈才八世廷臣欲脩谱以明其所自出而叹其先不可考虑不足以传信后世乃防自治书始録其可知者为书其出处履歴生卒娶葬之详皆谨书之欲以传信也古者受姓命氏皆有爵者之子孙故国必有史家必有谱然燕自召公至惠侯九世已失其传次名谥此史之也太史公作燕世家亦从而録之不敢加一辞焉惧不足信也故夫有家者作谱以明世系宜録其可知而阙其不可知牵合傅防以自诬岂尊祖敬宗之道哉黄氏自治书以来世有禄仕至编脩乃以文学致身为史官蔚然有声于当时而黄氏益显虽治书以前失其传而其祖宗积善累庆以昌大其子孙可知矣自兹以徃徳善相袭累而积之虽传至乎百世可也松柏生于髙原至于大百围歴千嵗江河之流逾千万里而必至于海者其本源盛故也子孙之视祖宗水木之本源也培其本以滋其末浚其源以达其流则愈乆而愈盛其有穷也哉廷臣以此谱求予言故不辞而为序之以告黄氏之为子孙者
　　赠陈防政归山东序
  </div>
  <div class="pagination">
   <a href="抑庵文集.html">
    上一页
   </a>
   <a href="抑庵文集.html">
    1
   </a>
   <span class="current-page">
    2
   </span>
   <a href="抑庵文集_page3.html">
    3
   </a>
   <a href="抑庵文集_page4.html">
    4
   </a>
   <a href="抑庵文集_page5.html">
    5
   </a>
   <a href="抑庵文集_page6.html">
    6
   </a>
   <a href="抑庵文集_page7.html">
    7
   </a>
   <span>
    ...
   </span>
   <a href="抑庵文集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
