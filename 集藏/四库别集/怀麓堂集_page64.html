<!DOCTYPE html>
<html>
<head>
    <meta charset="UTF-8">
    <title>怀麓堂集 - 第 64 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>怀麓堂集 - 第 64 页/共 74 页</h1>
    <div class="content">　　封阜国太夫人王母段氏合葬墓志铭
　　正徳庚午十一月十二日王母阜国太夫人卒上震悼遣中官致香币楮镪奠于城东赐第命礼部谕祭者十有四工部给米布诸物治凡葬事皆如制慈圣康夀太皇太后哀痛不自胜慈夀皇太后暨中宫皆有奠赙使者道相属勲戚公卿以下咸徃吊其诸子卜以辛未二月二十一日启都城西玉河乡阜国公圹而合葬焉乃奉吏部右侍郎兼翰林学士靳君充道状请予铭按状太夫人姓段氏世为南京望族实诞我太皇太后宪宗皇帝既登极正位中宫公官于京师累封荣禄大夫后军都督府右都督于是有夫人之命后长子源封瑞安伯进为侯太夫人始加今封太皇太后在孝宗皇帝朝已进重闱太夫人恩礼加厚每入宫輙畱养逾月其家居子姓甥婿歳时燕防蠎衣玉帯以次上夀太夫人春秋虽髙而聪明康健一一为之尽觞无不意满一时大家钜室称福夀者莫之敢望太夫人懐谦抱和贵不忘勤富不忘俭一钱尺布不忍轻费每旦焚香祷家庙教子孙习诗礼亲书史接贤大夫士夜则帅诸妇治女红或漏下数刻乃已临终忽呼家人取旧赐蠎衣服之既又麾之曰是非送终服也盖其年至八十有九而耿耿不乱如此可谓贤矣于戏我国家以仁孝治天下推恩睦族施于外戚必仰体慈志厚于所生自孝庙以来暨今上皇帝率用是道若王氏兄弟并跻五爵官封禄养极庭关之奉而敦诗悦礼屏奢去傲满而不溢君臣交尽自昔为难阜国之教固始自防养而顺守终善以延于无穷者谓非太夫人之训不可也铭曰翼翼旧都大江之东巍巍圣母灵秀是钟匪惟国祯家庆则有天实属之亦假其手桓桓阜国家始用昌温温夫人不显其光徳禀纯和气分清淑储休召祥亦孔之笃椒房之馨奕叶沾沾封诰煌煌甲第潭潭衣有命服赐有玉食四十七年靡间朝夕先帝至孝今皇至仁老老之义由亲逮尊生有宠章没有赙防从夫而终永奠幽室
　　明故荣禄大夫后军都督府都督同知郭公墓志铭
　　都督郭公彦和世出武胄雅好文事厥妣朱太夫人暨厥配李夫人之葬皆徴予铭比公卒厥子琮复以治命请且奉户部侍郎乔希大状予于公以朱氏故有婣好知之为详有与状互发者乃叙其事以为铭公讳鋐彦和字也初嗣指挥使住彭城卫成化乙酉以广西荔浦功进都指挥佥事己丑中武举进同知月加俸二石賛画团营方畧掌旗鼔号令名遂起丁酉领五军营右哨戊戌备倭扬州诸府政尚镇静海道以寜丙午充漕运叅将治戊申寄禄锦衣卫壬子充副总兵镇广西永安诸路獞贼流刦府江公首议用兵分路进勦俘斩甚众乙夘进署后军都督府都督佥事佩漕运印充总兵官镇淮安以广西功实授俄复进都督同知降勅奬励赐白金防币给诰命阶荣禄大夫自复入淮熟练漕政悉官兵利病条贯便不便曲为区画借京仓银为般剥费以代市息浚通州官河二十余里置减水坝用浅船般运以代陆挽嵗各省数万緍故虽专且久而官士爱戴不少替正徳丁夘召还京师奉朝请佐理都督府事逾年乃卒昔人以转输功上战代谓兵食必相须乃克有济公先兵后食歴试皆效其所谓食虽非赴急应变然持恒保大为国家逺久计功实倍焉而论者犹歉其弗克尽用以没此其人亦可知已公事母孝谨迎养岭南桴鼔之暇不废定省自奉简约雅好慕士大夫下上论议围碁雅歌阅古书名畵萧然如书生云公生某卒某葬某谨为之铭曰东巡海徼穷三吴南尽百越逾苍梧左节右钺麾且驱但有号令无喧呼执俘献馘多壮图江淮之间财赋区亿兵兆粟万舳舻前叅后帅纷卒徒茨粱矗地相撑扶论功校绩已有余岂以旦夕争锱铢古称宅相事有诸平隂之泽世不渝承家有子读父书刻石纪徳昭谋谟堂封合葬如来胥公生全归死不孤彼不死者归来乎
　　句容知县刘生徳机墓志铭
　　有传刘生徳机病者予曰徳机质厚不宜病又有传其死者予曰徳机气局甚伟不宜死既乃于乔侍郎希大得防庵杨先生报哭曰噫真死矣盖徳机以内弟学于予又学于防庵防庵以都御史致政居镇江徳机实在邻壤得气疾剧徃就医忽病疡卒于丁夘桥别业防庵为制棺敛为文祭之甚哀越数月丧至西郊葬于四里原世墓刘氏出顺天之顺义世居京师有名籍徳机讳钊徳机其字少从父至新昌归父丧哭至呕血为京学生试久不售成化丙午予主考京闱徳机闻命即引嫌不就试治乙夘乃得举又诎礼部己未予涖春试复不就又三试皆北谒选吏部乃得知句容县则正徳戊辰也防嵗大侵徭税沓至询民疾苦极力抚慰每京府牒下曲为申告至罹督责不少变民恃以为命争相慕悦道路腾播流闻京师部使者察其能致旌劳焉盖自为诸生三十年始得一命既壮长益练习世故故所试辄效使假以时嵗当大有所就而不意其遽止也悲夫徳机每见予所为文虽寸纸只字不轻弃掷今其死虽不吾属吾知其待予铭以瞑也铭曰由丰而约志若可乐在仕而忧维民之瘼胡负之卓卓其成落落其施未博咎岂在学彼不死者惟文章是托我铭刘生以防漠
　　亡女衍圣公宗妇墓志铭
　　呜呼吾女其竟至此极也吾女年十八嫁于孔氏嫁十有一年比归寜已病才两月遽没于此痛哉吾家故多难继娶于赠太师成国庄简公之女今封一品夫人朱氏生二女及一子兆同皆夭惟吾女一人吾女眉目清湛翛然玉立意其非凡儿匹诸贵家多议婚尽却之治丙辰前衍圣公南溪先生有子闻韶方冠属其弟衍圣公东荘先生来议于京陈都宪玉娶于孔氏与二公通家又视予为知已首为请曰是宣圣六十二代大宗子也简雅而文予谓族大非耦且以逺故未应太宰屠公朝宗辈十人恳予不置予要以三事曰吾女尚防必三年后成礼礼必从俭孔氏子必令读书皆应曰如约乃许之庚申东庄以闻韶至纳征之日少师守静焦公实相礼焉吾女素孝谨恋不忍别其兄兆先怜而送之既至奉舅姑食必亲馈继嫡姑袁夫人暨其姑江夫人竒爱之东庄卒闻韶既袭公爵而南溪又卒吾女居丧哀毁屏服饰相祀勤恪处诸妯娌和逊有节接婣戚无骄色婢仆数十指驭之皆有恩端居一室虽名园别墅未尝一至屡娠弗字自置媵妾人以为难比字一男辄不育其得疾亦以此恒念违逺父母泣涕无虚日或之曰夫人为圣门宗妇爵重族盛宜莫与比复何憾吾女曰贵富非不敢望但获恒侍膝下死不瞑矣虽百方解之不能得甲子重建阙里庙成予奉勅代祀畱其家十余日乃返其母亦尝还之还后愈益恋慕比归虽病强笑语慰予及卒吾母麻太夫人哭之甚哀有嵗制棺辄以予之殡敛皆如礼时闻韶适有疾请暂寓京疗治上命医诊视遣中使赐酒肉蔬菜物及以丧告请再假数日上为悯恻复特遣礼部官祭于殡行人祭于家仍给驿防丧令有司治葬事吾女未给封诰而得此盖异数也吾女性朗慧其母口授女孝经及名物之书意领颔答皆畧能黙记手冩家信作蝇头字或为韵语多思归之词闻者悲之念兄之孤女手制衣囊嵗再三致至买女婢给之其归寕凡七至属纩之际父母及夫皆在焉盖其恩谊笃至若亦有隂相黙防者独念其二姑弗获终养为终身恨呜呼痛哉吾女年二十八生成化某年卒某年葬于孔林南溪墓之右铭曰孔氏世爵为大宗子亦有宗妇式相庙祀代六十二妇氏维李岩岩阙里生则归之郁郁孔林死则栖之归获其配栖得其所女灵在兹永奠终古
　　明故资政大夫太子少保礼部尚书兼翰林院学士赠太子太保諡文裕白公墓志铭
　　国朝父子官至尚书者不过数人南宫白公其一也公讳钺字秉徳考选至举正统壬戌进士官至资政大夫太子少保兵部尚书赠荣禄大夫少傅谥恭敏恭敏公之为浙江布政也公生于杭成化庚子举京闱第一甲辰举礼部廷试第二人及第授翰林院编修治戊申同修宪庙实录以内艰去癸丑同考礼部丙辰秩满迁侍读己未充经筵讲官壬戌复同考礼部今上在春官充讲读官癸丑修大明防典成进侍讲学士赐宴礼部寻修歴代通鉴纂要公亦与焉甲子考南畿乡试乙丑以登极恩进学士加从四品充日讲官丙寅开经筵赐白金防币车驾视太学赐坐彞伦堂丁夘命教庶吉士署掌院事擢礼部右侍郎日讲如故寻改吏部迁左侍郎赐御制蟠龙诸诗赐纂要进尚书己巳赐玉帯庚午复命兼学士入内阁专典诰勅掌詹事府事以寜夏平赐贺功金牌加太子少保居月余以疾卒年五十有七上悼惜不置赠太子太保諡文裕遣官谕祭勅有司治葬事公以公卿子习闻朝廷典故加之问学博涉强记词翰清羙见称于时而久职文字典礼无甲兵钱糓之寄故以此终其身成其所为名其为人重厚政尚寛简不为骫骳之行琐屑之节值所难处寜稍为逊避而未尝遂失乎正其居家惇孝养与其兄锦衣千户镔弟国子生铨及鋭钫相友爱遇婣戚有恩上下交际不为谄渎有长厚之风焉其所着有怡靖稿若干巻公以某年月生某日卒辛未某日葬于南宫某原予与公同官久矣乃为铭铭曰世绍科第家为公卿我自得之匪禄防是膺兄翘弟华业擅文武我以文试匪甲胄为伍士则有学惟经史子曰我所以仕固其在此官则有职惟天地人曰帝有命我曷敢弗寅进敷讲帷入掌纶诰凡所施用皆文之教礼有赐葬行有易名一之谓难矧不忝厥生父曰恭敏子曰文裕惟千百禩以永终誉
　　封武定侯夫人郭母栢氏墓志铭
　　武定侯郭公讳良既卒之四年当正徳辛未三月二十四日夫人栢氏继卒其子嗣武定侯勋以丧告且乞假襄事上遣礼部官谕祭令有司啓圹合葬于是卜以五月十一日窆焉嗣后乃告于予曰先公之丧辱惠之铭兹吾母不敢他请乃据以铭柏氏太保定蠡县望族纯懿有内则父母慎择配久之得武定公公丧父当嗣以年防例给侯禄优养于家比长族人有争袭者挠之遂罢侯封授郡衣指挥佥事禄不足夫人辄以奁具佐之恨不逮舅养事太夫人许氏备极孝敬食必甘防衣必轻毳务得其欢乃已暨诸族党虽防且贱亦施礼遇未甞以贵盛加人公素好客夫人每见意治具不俟咄嗟而办公亦以是奓名治癸丑公被简涖卫事亲交咸贺夫人独曰祖爵未嗣忧方大耳丙辰公勘狱湖南夫人脱簮珥以充行槖公曰官有廪饩安用此夫人曰君素不妄取独不为意外计乎辛酉许太夫人请于朝下廷臣议谓荣国公之功不可忘公乃得袭并给封诰夫人曰为郭氏妇勤苦三十年而得此死不恨矣甲子公奉命统军营兵捕近畿剧盗所谓靠山王者获其党数十人夫人曰玉石俱焚自古难免人命至重未可忽也夫以女妇而能为此言顾不难哉铭曰武胄之贵惟勳与戚一之既希矧可兼得郭自开国为公为侯世婣帝家贵鲜与俦亦有嘉俪出于戚里内和外肃是谓嫓美晨涤暮甘中有家馈春苹秋蘩上有庙祭子职是共亦惟妇贤世有恒道贵家所难生本从夫亦从其死其从不死亦既有子我铭君侯亦铭夫人公有家传系以斯文
　　翰林院侍读学士徐君舜和墓志铭
　　嗟乎舜和已矣舜和才甚敏气勃勃不少降骨坚耸而神若有余皆不宜死而竟至此也舜和姓徐氏讳穆舜和字也世为吉安吉水望族防时日记数千言十嵗受易学十八廪食为县学生十九举江西乡试第二入国学已有名治癸丑予考礼部得其文竒之赐进士第二授编修甞以亲老引疾归再阅嵗己未同考礼部得一巻予时再出典试事力主之以寘榜首遂魁大对乃今谕徳伦伯畴也癸亥秩满迁侍读与修歴代通鉴纂要宋元论防多其手出乙丑复为同考得今编修董文玉为首暨诸名士尤多今天子嗣位命充正使赐麒麟服颁正朔于朝鲜及境译告国王不郊迎诏不遵跪舜和援古义稽今制反复辨析皆如议王屡遣陪臣代质疑义剖析不遗凡所餽献悉拒弗纳其人皆愧服不置焉与修孝庙实录撰述必当充经筵讲官敷説有体戊辰以外艰归时逆瑾扇虐恶诸翰林不为礼屈闻舜和才讽以显职不为应比书成例进秩恡不肯或嗾之谓文士不习世故擿所同忌者十余人陞调诸部属俾扩充政务舜和虽忧居犹不免得南京礼部员外郎庚午阕服未至改南京兵部瑾既败諌官以为言请复旧制舜和始复为侍读今年命清理武官黄籍防肺病未差力疾入治事旋复大作比内阁以翰林春坊多阙员乃防其有资望者请以次陞补舜和名在疏中报至叹曰命也翼日遽卒其子永年请于朝下吏部谓已得允命且防其次所当得特予为侍读学士亦异数也舜和事亲孝与其兄顺美友而防性不喜杀闻哀鸣声辄不食至所交际乃肮脏不下博极羣籍于凡国朝故实兵民利四方地里险易俗尚之薄厚以至人情物态常变真伪不同之故若指诸掌公堂广坐言议英发畧无讳避顾非其人则噤不出一语语必悔之其所自负挟奋欲一试而防防屡失久而不振然其退其进名义甚正校其所自得亦已多矣为诗文雅赡有思致不蹈畦迳人以为难有南峰稿若干巻舜和生成化戊子正月九日卒于正徳辛未五月十一日卜以某年月日葬某山之原舜和之葬父也甞征予铭兹且葬永年揣其志若非予文不瞑者实介伦董二君及易检讨钦之以请乃志其性行履歴而系以铭铭曰跃之铿然铸之凝然击之铮然噫是何声也一试而缺兮再试而折兮倐尔而没兮名之曰干将终不可灭兮
　　国子生潘元谨墓志铭
　　国子生潘君元谨者鹤溪先生之子吾友南屏太史之族弟也年四十有一而卒先生伤之手书畀南屏以属于予曰吾子不显且弗夀若葬而无铭其何恃以瞑予甞一再见元谨亦闻而悲之乃按南屏状为铭元谨讳实元谨其字生而沉静不外露言若不能出口服食俭素絶不为时好补景寜县学生早得家学试有司屡弗利先生自进士累官知兴化府致仕家居元谨礼侍色养代理家政无外内钜细举就条绪睦姻厚族尤重祠墓嵗必修葺凡先生义所欲举方有指授则已办矣先生晩益韬戢卜居山中去家数里许元谨日一徃见先生固止之乃增拓堂宇以娱适其心自是喜惧交集日不去左右比以年当贡恋不忍别先生曰此汝身事且吾幸健毋效儿女子戚戚为也乃行廷考既当赴南雍道清河得疾至扬州卒于兴教寺之邸正徳戊辰七月某日也葬某山原元谨好周人急训导黄某得危疾为视汤药比死经纪殡敛资其丧以归邑人有被诬为矿盗者将窜入他郡亦为白之俾得复业有族子为邻邑人殴死其人以赂求免拒弗纳论者谓其得父风概使得沾一命必能济物而竟止此惜哉铭曰身以亲仕志岂在禄亲实命我我其敢弗朂籍既登矣名既升矣将归寜矣吁其亡矣既教之仕复望其止其亡不死亦既曰有子所慰亲者庶其在此
　　明故太保保国公墓志铭
　　正徳辛未八月二十日太保保国公卒上闻而悼之特赠太傅遣中官赐寳镪二万緍命户部给米五十石布亦如之礼部谕祭者十有四工部给棺椁凡葬事皆如礼制其子麒将葬于昌平北泽山世墓卜以某年月日从事奉陜西按察副使聂君瑄状来请铭按状公姓朱氏讳晖字东旸其先河南夏邑人也考讳永嗣伯爵威望着闻前后八佩印征荆襄延绥建州诸贼累功陞抚寜侯遂进封保国公赐号奉天翊卫推诚宣力佐理武臣特进光禄大夫右柱国太师兼太子太师追封宣平王諡武毅三代皆追封为公治壬子公以胄子授锦衣勳卫治丙辰嗣公爵己未命统神机五千营兵马庚申孝庙简黜京营提督官兵部防荐可代者以公名上上亲御便殿召内阁臣面议亲书手勅命总三千营兼掌右军都督府事辛酉命持节册充荣王妃纳征正使是嵗敌犯延绥命佩征苗大将军印总诸路兵讨之深入河套捣其巢防夜大雾苗遽惊遁获旧勅二道及兵器牛马诸物斩首三级别部兵亦斩首百余以捷闻上降勅奬励班师之日值当升殿特御奉天门见之壬戌阅视京营官癸亥命提督十二营仍兼总三千营事甲子孝肃太皇太后崩命督治山陵及别建飨庙防以灾变辞优诏弗许复佩印出勦宣府大同边冦亦有斩获还入居庸关上遣中官以牛酒犒军赏赉甚厚寻加太保今天子即阼命侍经筵充正使行皇后纳征礼其所奉命若代祀郊庙社稷山川诸神其所受赐若蠎衣玉帯绣春刀皆出常格而金币寳镪食饮之类弗计也戊辰以疾告公具防乞致乃许焉葢再阅嵗乃卒距其生正统戊辰正月十一日年六十有四公长身羙髯器宇凝重寡言笑人莫测其蕴性素孝谨武毅享爵久公已逾五十出侍宾客犹执子弟礼凡韬畧纪律战陈之事多所闻习嗣爵仅三载即登大帅屡授节钺敭歴中外谙练日深更化之初方隆用旧而公竟弗起矣铭曰惟国有爵维公暨侯伯乃其亚实超品流公父嗣伯为侯为公公嗣厥封允惟父风虬髯长躯公有竒骨内掌营伍外总节钺河曲之墟莾为敌区公捣其虚靡坚弗驱凯还于朝意气増重端居庙堂武偃弗用勳名始终亦孔之艰皇实命之其归则天髙门巍峩下有驷马簮缨蝉联请视来者














　　懐麓堂集巻九十
　　钦定四库全书
　　懐麓堂集巻九十一
　　明　李东阳　撰
　　文续稿一
　　南行稿
　　留别京中诸友
　　近奉丝纶出九天逺従阊阖望羣仙云霄别路八千里江汉归心二十年旧垅松楸还楚地故人诗话满吴船微官未敢轻言思不待秋风擢已旋
　　张家湾旅宿用潘时用韵却寄一首
　　闭户端居长抱癖乘舟南去欲登仙壮年俛首惟长剑旧事伤心为别舡杳杳闗河劳梦寐匆匆杯酒各风烟情将弱栁春无赖意入停云暮已传万里江山名胜地百年心事逺逰篇清溪短櫂催将发旅馆初灯试不眠路隔红尘燕市境望穷青草洞庭天云开极浦西山出露下髙城北斗悬身在乾坤嗟独健道存胶漆愿终全暂时分手君须记疋马斜阳古寺前
　　舟发张湾宿河西务
　　苍茫正合尘中眼缥缈真乘水上舟江月海云疑是夣画图诗巻坐消忧沙边细浪随鸥鸟树里青山入柁楼行尽驿亭三百里五更风急住滩头
　　杨村阻风
　　春风东来河水浑惊沙走石天地昬舟人喧呼怒涛涌海若战鬬羣龙奔前船咫尺不得上去路仓皇安可论床欹几侧坐未稳乘月夜过蒲沟村
　　直沽夜泊
　　二水斜通海孤村合抱城夜窗明月过春浦暗潮生忧国身将逺还家夣不惊留懽有亲旧羇旅见真情舟次奉新驿得戴侍御同年书知于前驿相待漫得二絶
　　月出髙楼生野断堤踈栁驿门前美人只在双塘外海口潮来好放船
　　又
　　一櫂江南本旧期宦途多事独栖遅东风几度停舟意惟有春潮日夜知
　　放船
　　月出风亦静卧闻双橹鸣起防林峦过始知我舟行轻鸥逆素浪幽草迎人生清晖散宿霭远日増春明风防疾于鸟颇快青云程岂不惜行路懐归意先征浮云西北驰黙然伤我情
　　东南风
　　黄沙浊浪排长空十日五日东南风前船暂开后还却阙岸囘湾随处泊篙师有力不自持囘防转柁无停时君不见大船安稳如屋里小船下上随波起出门万里谁复知咫尺悲懽不相似平生漫説行路难行路之难乃如此却笑悠悠陌上人两脚踏地犹悲迍
　　宿流河驿遇寳庆谢太守
　　仰止懐先达相逢即旧知别离曽有赠舟檝本无期细语春灯暗高歌暮角悲从君问前路江海得吾师
　　早发沧州
　　片防轻舸发沧州野树离离散不收两地离心河上草一灯残夣渚西楼尘生晓市人烟集云拥春城水气浮我欲慿髙问归雁潇湘何处可维舟
　　清明二首
　　旧垅萧萧楚水头每逢寒食忆松楸匆匆便作江南客又是并州一种愁
　　又
　　原南草色动春晴又是离家十日程旋摘田蔬供野饭晩风河上过清明
　　桑园阻风
　　离家凡十日九日住风波山色依篷转滩声杂树多昼床无稳卧夜剑且悲歌不有承顔乐其如羇思何
　　望德州
　　竆林苍苍一望平落日始到德州城山色离京不复见河流到海无停声逻人击皷朝暮急舟子刺船来徃轻与客相期隔素月停灯坐待东方明
　　泊故城与戴侍御谢寳庆夜酌喜而有作
　　逆流冲长风岸渚成百折舟行落日暝篙橹力已竭同袍乌台彦待我心切切结交重然诺此道乆已絶偶逢贤太守论旧语不辍乌台氷霜姿官好不自热周旋共觞酌燕坐齿爲列相顾问起居停杯听予説自从违京邑道路屡危臲欹防却撑驶长缆阻牵掣复闻南河水淤浅不过辙黄沙卷惊尘千里地欲裂雨师何大懒风伯无乃防我舟未妨迟农事长苦觖懐蓍问苍天心乱不可揲二公济世者慷慨忧不歇峩峩南州葢矫矫中台节方将承明威庶用扫氛孽许国同肝肠匡时仗豪杰闲官愧升斗兹计予已拙且复尽君觞仓皇慰离别
　　泊武城姚尹显求诗率尔有赠
　　寂寂离亭坐不眠偶从柱史识君贤刘蕡慷慨陈言日宓子风流作县年风雨系船春树底河桥分手夜灯前武城千古弦歌意一度懐人一惘然
　　临清二絶
　　十里人家两岸分层楼高栋入青云官船贾舶纷纷过击皷鸣锣处处闻
　　又
　　折岸惊流此地囘涛声日夜响春雷城中烟火千家集江上防樯万斛来
　　浦桥得浅
　　落日荒村无犬声风沙两岸断人行须为系缆空林下坐防前溪春水生
　　望东昌
　　水浅无登牐沙干有短蓬河源还济北民俗自齐东地渴今春雨防欹昨夜风苍生不可问吾亦叹途竆
　　张秋
　　河流旧有患自古重隄防创始固不易居守乃其常昔闻张秋水泛溢非能当沙沉鐡磊磈石走波昂藏人言徐都宪此功不可忘歴年既乆逺冲急随摧伤东山伐木石西府丁粮遥遥版筑声杳杳道路长由来重漕运值此年岁荒居民勿嗟怨王事固靡遑金堤溃蚁穴此戒良亦彰寄言后来者未可崇燕康
　　马船行
　　南京马船大如屋一舸能容三百斛高防得势疾若风咫尺波涛万牛足官家货少私货多南来载毂北载鹾慿官附势如火热逻人津吏不敢诘争狃鬪防转防欺倐去忽来谁复知乘时射利习成俗背面却笑他人痴他人虽痴病亦乐明朝犯令尔軰缚官家号令时复传津吏如今更索钱
　　济寜二絶
　　扰扰舟车此要冲地连淮北控山东龙王庙转潺湲下太白楼高睥睨通
　　又
　　济水东来泗水连郡城深处有人烟湖心晓色平临岸闸口春涛稳下船
　　歌风台
　　风急髙城涌暮波昔时台榭此山河鹿当秦楚黄尘合龙出芒砀紫气多海内英防休战伐里中耆旧得经过功成坐失萧墙计遗恨当年猛士歌
　　徐州洪
　　山根槎牙石挿水蹲螭鬬虎隆隆起胥涛鲸浪中崔巍百步九折势不囘歘如万马乘风来奔雷防电逐恍惚夸父不得相追陪是时旱涸尚如此何况泛溢凌空頽州中徐人作齐语指画喧呼若风雨一夫麾旗百人拒瞬息风防不知处南人懽笑北人惧予亦爲之髪双竪吁嗟此险天下雄形势恠诡谁能竆长流淤浊不盈丈岂有神物藏其中但见巨石如蟠龙大书刻自东坡翁笔力险絶如此洪似觉造化争竒工我生好古来幸早三月水落波涛空复闻百里有吕梁洪波巨石相昂藏世间夷险无定所此地何独非康庄人生一身须周防百年行止思垂堂岂不愧彼千金郎呜呼岂不愧彼千金郎
　　白杨行
　　路经白杨河河水浅且浑居人蔽川下出没无完裤俯首若有得昂然共腾懽停舟问何爲蹙额向我言始知沙中蚬可代盘间飡此物能几何歳荒乃加繁吾人未沟壑生意谅斯存仓皇爲朝夕岂不念丘园边河种官栁一株费百钱茫茫江淮地千里惟荒田十歳九不雨摧枯固其然况复苦迎送诛求到心肝生当要路冲鸡狗不得安嗟我独何爲听之坐长叹防心不盈寸引此万虑端民风古有赋歴歴谁能宣悲哉白杨行观者幸勿删
　　浦望
　　暝色投林乆移舟更趋程逺烟生浦望斜月逐溪行渐觧殊方语偏増故国情萍踪何处定明日楚州城
　　过黄河
　　清口驿前初放船长淮东下水如劲催双橹渡河急一夜狂风到海边
　　夜过邵伯湖
　　苍苍雾连空冉冉月堕水飘飘双鬓风恍惚无定止轻防不用檝惊浪长在耳江湖日浩荡行役方未己羁栖正愁絶况乃中夜起
　　扬子湾
</div>
    <div class="pagination">
<a href="怀麓堂集_page63.html">上一页</a><span>...</span><a href="怀麓堂集_page59.html">59</a><a href="怀麓堂集_page60.html">60</a><a href="怀麓堂集_page61.html">61</a><a href="怀麓堂集_page62.html">62</a><a href="怀麓堂集_page63.html">63</a><span class="current-page">64</span><a href="怀麓堂集_page65.html">65</a><a href="怀麓堂集_page66.html">66</a><a href="怀麓堂集_page67.html">67</a><a href="怀麓堂集_page68.html">68</a><a href="怀麓堂集_page69.html">69</a><span>...</span><a href="怀麓堂集_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
