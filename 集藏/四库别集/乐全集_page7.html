<!DOCTYPE html>
<html>
<head>
    <meta charset="UTF-8">
    <title>乐全集 - 第 7 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐全集 - 第 7 页/共 22 页</h1>
    <div class="content">　　种种诸法皆心生心自无生岂有法祖师来意我不知昨夜秋风扫黄叶
　　游九老祠堂阅古碑旧记字多讹阙询诸故老灵迹甚异因成长句以志其事
　　黄裘纱帽霜眉白九老相擕意气同碧水宫中初邂逅黄金殿里乆从容苦催归路憎骊毋留赏名园喜葛公为问家乡还逺近迢迢七十七程中
　　寓意咏月赠李先生
　　二八已微阙十四犹未圆盛满在三五素蛾逞婵娟两半阴阳合平分上下臼中有灵药一粒九光全













　　乐全集巻四
　　钦定四库全书
　　乐全集巻五　　　　　宋　张方平　撰
　　宋颂【并序】
　　昔周自后稷有功生民至太王宅岐下实始翦商肇基王迹文王受命养晦武王丕承其烈戎功耆定始安鼎洛至姬公旦隆建礼乐酌告太平成康之间颂声爰发其在于诗肆有清庙臣工之什咸所以噫嘻叹歌本先王之懿徳以荐郊庙告诸神明是谓承天之休汉自髙祖夷靖残酷克就王业孝文保厥成孝景奕其光勤俭安厚四叶富庶刑措不试格于大宁爰及武帝重熙袭盛数防瑞物而近侍词臣乃始作为寳鼎芝房之歌用备祠祭以大乐其祖考书在简册流耀无穷亶乎显哉有国之美烁继序善承之孝也今圣上再临轩录士之春臣方平预乡老賔兴之书伏观国朝清静仪法昭郁深惟太祖皇帝神圣天机经纶屯昧开五季之荒棘翦专土之跋扈天麾时指趋顺诏令既賔既治民获更始太宗皇帝绪阐逺猷树建程令始大一统为长世之谟先皇帝毖慎不怠荐膺骏命泽南加而威北畅受丰报而享厚利爰定有北载櫜载戢文徳舒密武事严尅天旋坤宁雷厉风肃隂阳端序生息祥遂东封泰山西祀汾睢殊休伟观充塞蟠极振古能事悉举毕至皇帝陛下只奉文母光覆寰表盛徳大业承前灼后然而自开国建太平且七十载而诗人未能法周汉故事荐美祖祢播于乐章以备登歌臣诚固懵幸生清厚之世陶渍醇醲之化越在草莽恨未得见邦家典礼敢采民间所闻其焯烁尤异者裁为宋颂十五章为上下二什其天假之什八篇系之先帝其日之初升之什七篇系之今上焉观之祀祫之防而祖宗之淳烈见矣虽道听涂説不足以铺张对天之休而腹鼔壤歌亦聊得发扬舆人之颂也
　　天假之什　　宋颂上
　　天假先帝既封岱宗旋庙荐諡告祖宗也
　　天假元命皇武基之率时永犹烈文熙之爰抚大夏溥防维之克怀惟徳非天实私之继图尔成骏嘏允绥之
　　天假一章十句
　　大定祀烈祖也太祖始受命平天下焉
　　芒芒九宇微禹畴奠嗟在五季乱厖孰剪人纪大棘百年残狝帝心震伤降武于皇皇受命纯将孰为昏狂敢专叛亢薄举震之悉致其良海寰内外际于覆载景云休假九琛来防大定维武丕有烈光神用燕休民用靖康天用显相后序用永昌繁祉无疆丰年穰穰
　　大定一章二十五句
　　曰嗟祀太宗也太宗致理之勤克成大业又以戒焉皇帝曰嗟予念在昔如帝轩勋华可谓至徳君臣无邪相迪戒勅显成有家皇帝曰嗟予念后世如魏晋已还多在凶徳以速后艰土宇崩裂典礼隳残几世几年生民瘁殚皇帝曰嗟近如唐时革乱勤理维是文皇奄保终厘肆造大室曾孙之庇皇帝曰嗟天既相成予庙艾拔荒棘中区一辟惟予克念庶勤有绩缉永熙图授我后人敢有怠思
　　曰嗟一章三十二句
　　报成以成功告上帝上岱宗封也
　　噫休哉天实陟我烈祖奄截九壥式夷式靖烈宗奕厥成累缉熙于丕命骏贻我无疆之谋万世万年维祗保之念兹纯嘏非天实相峻极宗岳维华之望爰迈柴告上帝其飨徧绥百神礼秩具宜不夸不劳不私于祈锡我有年民无札疵于皇显思百禄来覆宜民宜家佑我长世
　　报成一章二十五句
　　有北北鄙始宾也
　　桓桓无竞隂隂有北不训于方与我为敌维圣宅中严徳四惊荒服来庭有北仇仇不格不柔朔易荐骚皇咨于右其阅而旅六飞言襄金钺雕斧旂旄茷茷鸾轭楚楚贝胄朱英犀甲粲组如风之挠如霆之怒既伐我鼔师蒸澶浦皇武烈烈王旅截截有拳有杰如火之烈如山之亘如川之决薄言奋兮朔漠震兮如摧如偾兮执或衅兮刘或徇兮我武既张一戎底康既定有北要夷来王有北既来惟皇之威王旅振凯旋告庙社揉此万邦格于丕宁百世永赖
　　有北一章四十句
　　有谌上帝真宗徳泽淳洽天锡祥应以寳书来告也有谌上帝鉴允明哉夙夜维徳毖厥成哉降命不渝克祗克承哉匪物告之言喻来哉序我寳厯展有开哉永保安无疆不震不回哉振古其有维徳之怀哉
　　有谌上帝一章十句
　　祈汾隂祀后土也
　　万邦清和岁乃荐有思皇烈祖既勤绎止抚有疆土迄若正命妥绥有家于嘻承武敦尚斁思亦既显报以升以降以禋以祀报时介育介育不已生物靡靡降福侈侈其逺驿驿其丰蓻蓻
　　祈一章十八句
　　龙登于天国家启祚在宋上幸亳回按跸念创业之艰始命升陪京营祖庙焉
　　龙登于天大辰之域式遄受命戡乱作极于惟烈祖于家之造念初时艰不忘惟孝取虞往猷我迈其永休
　　龙登于天一章十句
　　天假之什八篇八章
　　日之初升之什　　宋颂下
　　日之初升上始即政也
　　日之初升显就维渐于丕承哉祖考之献烈烈显祖皇皇昭孝维命不易永保克孝惟命实艰孝则克守日慎如始天将绥佑既锡令康介以眉夀如地之静如天之健而肆能久亶成厥后
　　日之初升一章十八句
　　天监有事于南郊也
　　昊天盖髙降监显在于亶熙哉肇佑我有宋三后介之天命可畏翼翼保之对越在上维怀格思乃眷不违福祉繁锡宜我子孙永以无斁
　　天监一章十三句
　　民怀母后佑临御也
　　民怀维仁既安克厚亦文母在佑肆徳多有穆穆昭考肃事宗庙上帝是绥诞此文母克顺承天为万邦度采翟有章圣子维后兆民懽仰如天之覆匪特仰兮愿言将兮荷百祥兮夀无疆兮祚寖昌兮民乐康兮
　　民怀一章二十句
　　皇造祀真宗也
　　于铄皇造照时密几肆动有靖届天之威盛徳袭成格斯纯熙天宠有嗣我显膺之奕奕昭庙孝孙来享湛樽洁粢有充骍牺肆夏在堂钟筦在墀总千万兮烝献祗祗萋其仪兮载永载迎亦昭假兮既昭假尔孝孙惟后神人且宜保兹万夀
　　皇造一章二十三句
　　有浚者泉大祫祖宗也
　　有浚者泉匪长自源皇建民极弥万世则允时帝轩之力肆有羡徳小侯国是宅大是食帝命不越炎徳原发丕显后祖懿徳之平圣献庭庭帝命是膺彤卢旌斧以征以辅洵烈且武肇荒东宇克寛克扰不澄不挠百休是保天禄始造江介既耰湖潭岭陬右叙川蜀并汾之酋师行优优不犯不刘取其大球旂裳冠旒格其僣戾悉公我谋三象雾霁无竞惟休中叶奕章有猷有常敷哲维人天锡无疆弥亿万年山岳之固河流之长呜呼令王实念兹来享
　　有浚者泉一章四十五句
　　载耜修千畆也
　　月旅孟陬农事既饬阳气蒸达原畛充泽驾言徂郊载耜告籍申命农畯率时主伯爰任疆游开其休棘乃播而实亟耘以择既发我公亦服尔私迄登稔成有获丕丕爰禀于庙积亿及秭以丰粢盛以供酒醴以礼宾尸以格祖祢既登既彻亦劳其耋以措以泽穑夫胥悦
　　载耜一章二十六句
　　成重民政也
　　敷告旅臣祗考乃涖厘尔民人以成来比顾时元元予育维子克爱克劝克廉克类予显陟汝汝庸汝异思荷多福往勤汝试迄成登年惟郊之既乃尅乃怙乃慢乃侮予有显诛罚不赦汝
　　成一章十八句
　　日之初升之什七篇七章






　　乐全集巻五
　　钦定四库全书
　　乐全集卷六　　　　　宋　张方平　撰
　　刍荛论
　　政体论
　　臣尝读汉书至鼂错之事惟错谋防宏远达于权义有致主经世之志戮于奸谗之口而史氏不能褒发其忠更讥以变古易常之说臣窃愤厉反覆较错凡所辨议悉国家危事乱经将以图安建治皆合霸王之轨不可不正迁之谬讥尝试论之古不可变耶则是三代无革敝救失之理而汉所用法当循亡秦也忠恭之异尚质文之殊用礼不相袭乐不相沿固三王之罪矣用寛大革苛惨固髙祖之过矣夫以文景之世追视汉初之政沿革既多岂错先尝变易哉稽迁防意则是顚而弗扶危而弗持兴亡倚天成败推数括囊结舌浮沈容身者为智矣此乃夫子深鄙以为焉用彼相可为具臣者也故论者称迁是非谬于圣人其斯诚矣益使后人务苟且而恶立事贵因循而重改作沮有心之鋭为无功之辞其于教义不重亏欤臣尝论之夫为邦之道有制有权制为之本权为之势节之以礼行之以信齐之以刑断之以义此不可易之法故为之制长则萦之短则引之重则损之轻则益之此不可常之理故为之权其不可易者不为艰危急卒而变之其不可常者不为安宁平泰而慢之其本正虽危必安其势倾虽治必乱然人之大情危必思安治必防乱均乎二者处权为难非通才达义适时知变者孰能与于此乎易曰变则通通则久故乐而不乱复而不厌之谓道夫事远必法久必衰原其始初各有云设时迁俗易迹在理非圣人执权盍即回革使天下之耳目常新万务之本源必正彼立法垂制不在人君乎言为典型动为律度苟无愆于大义宁一取乎旧章在商中宗严恭寅畏天命自度治民祗惧不敢荒宁在周宣王聿求贤臣忧勤戒愼以振絶緖嘉靖庶邦并建中兴之业夫岂悉履汤武之迹哉在汉孝武引拔俊乂文艺隆起武功震耀雄材大畧为汉盛主又岂咸践文景之教哉且事苟便俗岂惮乎解而更张政苟戾时何固乎守株而求滞故夫不知达权推变之理而牵易常循旧之説者是拘生腐儒按文泥俗凝塞治道此圣智之所常患者也臣敢旁采世务仅若小敝者列之以禆万分焉
　　立政之本在信命令
　　臣闻制天下之动者主乎一齐天下之众者存乎信王言惟作命百官承式兆民从乂其难其愼惟新厥德天下至大也兆庶至众也民心至动也万务至烦也统之有宗防之有元使众而不惑繁而不乱非信何以一之故曰德惟一动罔不吉德二三动罔不凶天何言哉四时行焉万物育焉惟其信之谓也故王者居上以制下宅中而图大虑善而动非礼勿言动则可法法必可以继言则可行行必可以复赏罚政命纪律条贯惟事事乃其有备非信何以成之傅説曰惟口起羞言教令轻发所以召乱帝舜曰惟口出好兴戎谓王者之言天下善恶所系也故凡为人上自一话一言罔不戒慎一动一静罔不寅畏又况设为法制布于四方之大者欤书曰慎乃出令令出惟行弗惟反故命令者国之纲纪政之隄防纲纪一弛则万目随解隄防一倾则横流莫制故令必信则上得其正下安其事令不信则吏侮乎法民慢其禁虽防于安静之初害必大于急虞之际且匹庶而无信众必弃之士而无信友必疎之卿大夫而无信家必败王者而失信天下必危故人可以去食而无信不立三军可以夺帅而非信不行为国之本为政之经信为大也比见朝廷诏令或寻即迁改或久而自废吏易之而奉行不固民忽之而苟慢多违揆大体而论之此损政之深者葢国家切于求理急于听受一人唱之即行一人沮之即止本末故为枘凿前后自相矛楯是使民无所措手足而多犯于有司者也臣伏愿自今凡诸臣有请创端厘旧事干大政必集议而后行于下多方必一定而无变略其毛细简其苛芜勿以辩言乱旧经勿以小忠害大德无稽之言勿听弗询之谋勿庸俾万姓咸曰大哉王言又曰一哉王心自然民协于中四方风动畴敢复慢孰不悦从呜呼弗虑胡获弗为胡成慎厥初图有终惟明明后邦其永孚于休
　　政理之要在广言路
　　臣闻趋利违害去危图安者世之大情遗身徇时忘家存国者人之难事故夫从容于舒逸眷恋乎富贵泥乎情之乐者举世而是感激乎忠义顾重乎名节处乎事之难者絶世而希哲后兴王深惟此理故开怀接纳勤心率励无言不受择善而从竒策远猷必加酬赏犯顔忤意曲为矜容愚浅者固在恕中疎诞者姑置度外如鉴之照各尽其众形如衡之平无爽乎一物揔羣智以为智因众心而为心通其情伪分其邪正而君人之道举矣伊尹曰匹夫匹妇弗获自尽人主罔与成厥功盘庚曰无敢伏小人之攸箴此则询于刍荛下及庶贱者也况于士民乎况于卿大夫乎臣闻之屋漏在上知之在下政事有阙必访旁议诗曰惟彼二国其政不获惟此四国爰究爰度晋文听舆人之诵克兴霸功子产采乡校之谤卒成善政众所善者我则行之众所恶者我则改之政以无瑕事以合义是为国者之药石为政者之凖量也譬之庶人治一家之政其里人邑子有见其田莱不辟家事不脩则勉之以敦业厚生劝功利用之说见其羞服玩用不中礼起居出入不以时则诫之以制节谨度周身啬用之善居常则励之以孝悌和睦之美缓急则展之以救赒分劳之助者是必其族姻亲爱意在相厚者也其有语焉不以义游焉不以时间诱其子弟使不循于法离谍其仆妾使不亲其上是必素尝仇恨或挟奸伺便有所利之者也彼为一家之长者将孰悦焉是必悦其相厚者谓有益其家也是必怨其仇而利之者谓有损其家也今为天下乃不然忠良而相厚者飜以为怨谗邪而利之者飜以为悦是固不若庶人之治一家能审损益之正矣呜呼歴代之昏君暴主不能自入于道德之门者可知之矣由其臣有利之者欤歴代之乱臣贼子不能自立于忠孝之路者可知之矣由其主有召之者欤故君臣之诚不尽则天下之患必生理之然矣臣窃惟陛下体干刚之德奋震耀之断奬拔孤介听纳下议帝尧之询于众大禹之不自矜成汤之从諌弗咈文王之徽柔懿恭道兼前王光被四表小臣愚鄙安足以识圣德之大者然尝览载籍颇识理乱之道见乎英叡之君忠正之臣恭寅戒慎咨嗟相戒莫不以博采下言周知众情而兴治德骄佚之主奸利之下阿谀顺欲牵合迎意莫不以壅遏忠直渐取衰敝而至危乱故深愿陛下掲日月之明无幽蔀而不照广江海之度无涓流而不纳秕稗不以近俗而见弃葑菲不以下体而不采招来谠论以广听德音汉魏相白去尚书副封以防壅蔽而宣帝得以知万机之防为汉明主唐太宗躬勤政理明于聼受着司门式云其无门籍人有论奏者皆令监门司马引对不许闗碍又制大臣入论事辄令谏官同入或对问之言有亏理道随即诤之此唐文帝致太平之本也臣闻人之才有通塞识有浅深诤而合义自为深益诤或非当第可置之故春秋传曰文公逆祀去者三人定公顺祀叛者五人去者谓三谏不从去之以礼此谏而是者也叛者谓谏不合道去不以义此谏而非者也是故臣之论事容有当否在人主明择其善可从而从若乃辟忌讳之门断謇谔之路公为蔽拒之意以沮忠义之心臣虽甚愚窃所不取伏愿陛下览成汤盘庚之令典考汉宣唐文之善制务进有心之士时闻造膝之对益为寛大配洪覆于上穹不自聪明托视听于四逺以通天下之志以成天下之务则七世之庙传裕于无疆蒸民之生率同于庆赖矣
　　姑息之赏
　　臣闻惟名与器君之重柄信赏必罚国之大经故以德诏爵度材居位计劳赋禄量罪议刑百王之通制也二典三谟五诰众誓春秋一王之法周官六典之训功懋懋赏其义同归故车服以庸二帝所以褒德衣裳在笥有商所以礼贤爰及成周具存彜制寰内卿士甸外侯伯则有九仪之命以异尊卑之数八柄之法以驭予夺之权其好赐匪颁之式盖所以将宴喜之厚意非尊宠大臣者也昔者周公辅成王致太平既营洛宅社于新邑庶邦冢君骏奔咸觐召公欲因大防显周公之功乃出取币入以王命锡之才束帛尔则知圣人尚德贵礼不黩货利训天下以恭俭而已及王室衰乱战国纷扰兵拏祸结务相吞胜竞为赏法以激用命故秦设武功爵二十级以授战士齐立赐金之令魏行给复之制以首争首而享苴茅连从约衡至取封君干赏蹈利遂以成俗乃至楚汉歴世之王各乘间衅互行窥图得之为英杰失之为奸叛莫不威之以斧钺宠之以轩冕是犹鬻贩买卖之道刼质诱畧之术岂先王尊教化褒功德法天秩而制礼之意欤至于唐氏天宝幽陵之乱建中奉天之逼而爵赏刑罚穷矣财赋不足以颁赉而职官之赏行焉职官不足以补授而检试之号立焉吏胥舆皂假春坊宪署之秩卒旅冗校僣三公八座之称彜章荡然官纪大紊五代相蹂乱靡有定呴濡姑息务相加厚奸臣骄将磨牙择肉指帑藏为外府视藩岳为别第人君之御国如燕巢幕上固无暇刬深固之迹立宏逺之规摹也伏惟我有宋之集灵命而宅天极也经纶屯昧削平乱畧丕冒无外缉熙光明故歴世之相轥轹所以为我而驱除苟众政之有因循固宜鉴彼而创艾臣窃见赏典之谬姑息之轨犹有存焉疑朝廷俟议者之所发也善乎前贤之论爵赏也以为立国之道惟义与权诱人之方惟名与利名近虚而于教为重利近实而于德为轻凡所以裁是非立法制者则存乎其义至于叅虚实揣重轻消息盈虚使人不倦者则存乎其权专实利不济之以虚则耗匮而物力不给专虚名不副之以实则诞漫而人情不趋故国家之制赏典锡赉财赋秩廪所以裁实也差号品异章服所以饰虚也秩之载于甲令者有职事官焉有散官焉有勲官焉有爵号焉其宰务而受俸者以序才能以位贤德此所谓施实利而寓之虚名者也其勲散爵号大抵止于服色资廕而已以驭崇贵以甄功劳此所谓假虚名而佐其实利者也虚实交相养故人不黩赏轻重互相制故国不废权彼夫胥吏台舆部曲卒校虽执简曳绶而无贵异之实假名虚号而无揔摄之柄罪不足以论赎徭不足以庇复于下则在无丧无得之际于国则有亏名害义之深是故损上之虚益下之实固权收利政之大方子曰必也正名乎夫岂惟名之不正而已哉固有理之重者臣请备言焉自天下乂宁四鄙不耸人安其业逾三十年是国家全盛之时公私丰余之日而帑廪乏兼年之积闾巷有半菽之民得非由为费也广故为敛也重乎以是观之设不幸遐陬有蜂蚁之扰连境有水旱之沴边徼有立功之众郡县有施劳之人虚名先尽于无事之初实利不足于有为之际临危而画发机已晚矣且兵骄将惰无甚于今未尝竭股肱扞患难而号列功臣未尝识亭障出营垒而赏盈私囊作法于治敝犹不救治而无法何救艰难方今可谓乘治作法之期是宜悉去五代姑息之失而乃虚实之用已竭权义之制未立此臣辄用感愤者也臣闻众之去就视乎君心事之重轻系于国制重之则众斯慕轻之则人必畧故明主之为国譬犹执权衡谓其可以轻重乎天下之事制众之去就也慎惜之斯重矣泛用之斯轻矣今虚名之在人可谓泛而轻者授之既不以为宠罢之固不足为怨而乃不加意慎惜作法贵重谋所以为佐实利而用者子曰民可使由之不可使知之管子曰密事端则上神自古明君良臣讲议道理未有不以轻重消息之术为政者也若其守一定之制昧通久之变过时失防后徒噬脐乃以动众为虞易常为戒若是而能通天下之志成天下之务者臣不敢知也
　　恩贷之罚
　　臣闻洪范三德平康正直言用正直之德以治平康之世也盖刚柔并用威惠相济之谓正直刚而不柔则非绥怀之道惠而罔威则成姑息之且子产有寛猛之説而谓寛则使民易犯不若猛以为政荀卿有轻重之论而谓轻则令人无畏不若重之近理夫子产仁人荀卿正士其言刑法乃后寛而尚猛是重而非轻彼岂乐苛惨而贵杀伐哉诚审乎治法之宜尔也书曰威克厥爱允济爱克厥威允罔功何谓平世主尊臣卑本重末轻朝无权强士无伪行民笃其业食节用时乐事劝功尊君亲上风俗敦厉礼义兴行纲纪文章脩整淳重此之谓平世其有不及此者未得谓之平也且夫以一国之法譬一身之治平则致养疾必攻焉安佚舒泰而不以时发伸宣导则必有壅滞虚实之疾生焉发伸宣导既失其节疾焉而不时攻延属于腠理浸淫乎血脉而又怠于针熨煎剂之救滋入乎膏肓则虽扁鹊之技雅无施矣然初由恃乎安佚舒泰故也故刑罚者因循之药石保息者承平之粱肉已平而用刑罚是以药石致养因循而复保息是以粱肉攻疾也臣实愚憃不达理要窃揆时政属累盛之世治用中典德化醇醲仁泽深厚民颇流靡事或恩贷其尤著者罚用于下而不用于上赏行于上而不行于下若不整厉衘策箝勒鞬辀则且和銮失节偾突败御矣昔舜因天讨有四罪之诛汤制官刑着十愆之诫周官八议具议贵之辟盖谓请谳于王礼曰刑不上大夫盖谓不亏伤其体皆非谓不入罚科也故内则有放夺杀刺之典外则有绌爵削地眚伐之制汉氏之法则有免罢谪徙完舂输作之令是故爵位者天下之砥石先王所以厉世磨钝贤则处之不贤则避之才则用之罪则罚之自古驭臣之通制也古者位重则忧大禄厚则责深今也位重则无忧禄厚则免责故臣曰罚用于下而不用于上赏行于上而不行于下也臣伏愿陛下英威发断髙明深烛鉴前王之治轨访良臣之忠议更立大训裁其过幸赏苟在功不以疎近而殊赏罚诚有罪不以尊卑而异罚如此则国典正于上官制立于下贻范永世见英主革敝立制之明焉谨论










</div>
    <div class="pagination">
<a href="乐全集_page6.html">上一页</a><span>...</span><a href="乐全集_page2.html">2</a><a href="乐全集_page3.html">3</a><a href="乐全集_page4.html">4</a><a href="乐全集_page5.html">5</a><a href="乐全集_page6.html">6</a><span class="current-page">7</span><a href="乐全集_page8.html">8</a><a href="乐全集_page9.html">9</a><a href="乐全集_page10.html">10</a><a href="乐全集_page11.html">11</a><a href="乐全集_page12.html">12</a><span>...</span><a href="乐全集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
