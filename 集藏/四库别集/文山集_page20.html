<!DOCTYPE html>
<html>
 <head>
  <meta charset="utf-8"/>
  <title>
   文山集 - 第 20 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文山集 - 第 20 页/共 34 页
  </h1>
  <div class="content">
   吕元吉庐陵之名族东莱之近裔也皇皇充充以母丧浅土未毕大事将以石曼卿自命而求以忠宣麦舟之事望于人自薄者而观今世可复得麦舟乎以愚论之麦舟固可复得借令不得聚麦成舟犹可及也传曰凡民有丧匍匐救之又曰孝子不匮永锡尔类中原文献前辈典刑遐乎邈哉不可尚已然亲亲以及物爱其父母以爱人人心天理油然于不忍人之际者岂以宇宙隔而古今问哉吕君行矣昔人有言子母谓秦无人
　　龙泉县上宏修桥说
　　修桥辟路佛家以为因果世之求福田利益者所以乐为之趋而佛家者流所以积心竭力勤苦奉承而不之厌也予过泉江道上宏闻有郭公者主石桥之役盖毁家以成之而僧昙发则朝夕为之督其事颇难其力不倦其心盖可取焉邀予为之疏惟予不得以与斯举也郭老矣迫于其请则念儒书中是亦有溱洧济人之事虽其事之偏而视夫拔一毛不以利人而且朘人以肥已者为有间矣郭公之所为若此是邦之人若士观感动悟其能以自己于心乎夫善者性之所自然为善者人之所同欲罔俾郭公専美是邦可也而岂必曰福田利益之故哉因书以畀昙发使持示邦之可语者
　　叶校勘社仓说
　　社仓之法阜陵下之四方而周人委积之意复续于二千嵗之后文公请也公畏天命悲人穷汲汲焉于当世天之所以予之者不轻而得于其时者复厚天其有以行之也校勘叶君重开无一命为之阶而倡率同志嘉惠闾封已能凿凿精实使君得志于世文公之议将次第而充之昔刘煇佥判时得俸不以自赢辄买田赡族或谓范文正公此志三十年非参大政则有不惬焉者矣煇为小官乃能随力为义可不谓贤乎煇之于文正君之于文公事有大小世有难易心之所推则吾无间然矣君虽布衣尚何不满乎哉
　　与济和尚西极说
　　天有南极北极北极天帝所居南极惟南海上髣髴可见非天之南北也自中土而论为人世南北之极耳天之所极实不可知淮南子言禹使大章歩自东极至于西极竪亥步自北极至于南极此亦姑举地之极而言观禹贡所载禹迹不为甚逺淮南子之说信有之乎惟汉张骞曽穷西方几万里而还不知是时骞何以未尝及佛土后佛自西域来又不知佛生处与骞所经厯相隔几何敢问济和尚西方有极处无极处作麽生和尚未对旁有童子谓予曰日入处不知去人几千万里吾举目即见吾不学佛佛何必西方和尚合掌作礼而退
　　慧和尚说
　　予里南禅寺上座曰慧慧早为通人得画法于里之名手挟是出四方会留京师乃复得相与传神法于异人自此览观山川之胜游歴人物之会足目髙逺逈长数格既数年厌薄世俗谓天下事止如是观不如削髪遂为僧盖收湖海豪气一归山林者也然技痒卒不能自禁嵗为星源神像轴若干春夏辄有逺役初鬻本祠下神与慧若相宜者大家豪人见辄动心亹亹不爱金缯以致之得之者咸指目以为川僧所为自是四方游山上者无画以归谓为徒行争致馈槖中约隔嵗取偿慧辄如期往讙曰川僧来矣取画者填门慧徐开箧笥如约分付不半日画尽矣若是者年久遂为例今人亲戚交友之间才有一钱利害寄诸其手皇皇然惟恐人负之以数千里不相知之僧相期于一嵗之外求之也若恳寄之也如弃人情岂大相逺哉艺之动人一至于此慧之画其流传多矣独相与传神秘其术不轻售间与予言相颇肯倾臆事多如其言然每会聚辄睥睨不已予知其欲传神也越数年竟不下一笔予今春偕弟过山中坐定慧忽跃然起仓皇索笔不再注视描画不逾刻而予兄弟二人嵚之状已宛宛如活一坐烘堂一日用缯一幅置予于前予弟于后冠八角巾着道服前者垂臂以执袂后者敛手以衔袪又作幼弟背像手持孝经一巻上纪移忠孝一章若将献诸二兄左为海潮淘涌澎湃涛头有数丈之势一金龟隠见出没于沆漭之间题曰忠孝归朝慧之用意亦勤矣因聚观者与慧共评之为之大噱廼指潮而言曰予寜驾絶海之颿以突鱼龙之变怪乎将极目于南龛北赭望洋而不济乎宁扬清激浊以吊防夷子之遗乎将波流澜趍以嬉戏于杭人之旗鼓乎宁依乗于鳌游鲲化之会乎将有咸有腥有滑有腯姑茍膳羞以自活乎宁泅不已以取冲击乎将知止知足与汐水俱为缩乎宁与波上下屑屑于朝夕之往来乎将观阴阳之进退察日月之盈虚翶游于六极之表乎质之予弟予弟笑而不言问之慧慧曰区区何足以知之予于是服慧之得予貌而知慧之犹未得予心也因为纪其能事之本末以谢其勤并具予之所以言者噫亦安得知心之士而与之语哉
　　深衣吉凶通服说
　　深衣篇大槩三节第一节言其制短无见肤长无被土以下是也第二节言其义规者行举手以为容以下是也第三节言其用可以为文可以为武以下是也此虽三节然毕竟义为之主故篇首曰以应规矩绳权衡其文坦易明白前辈解之悉矣独吉凶通服犹有可疑或谓考之本篇曰可以为文可以为武可以摈相可以治军旅而不曰可以吊丧可以受吊曰善衣之次而不曰丧服之次虽其间有孤子则纯以素一语近于丧服则又曰郑氏注年三十以下无父称孤则是无父而服此衣当用素纯耳非孤子于居丧之中可以此代丧服也其必以为吉服之说如此然愚尝参五经传博采旁证则此虽吉服未见其不可通于凶事也按擅弓将军文子之丧既除丧而后越人来吊主人深衣练冠待于庙垂涕洟注云深衣练冠凶服变也盖既除丧则不当复衣丧服故以深衣受吊以丧服一变而即用深衣则深衣虽谓之丧服之次可也虽与善衣之次之说相反正足以见其互相发明耳按曽子问亲迎女在涂而壻之父母死如之何孔子曰女改服布深衣缟总以趍丧注云妇人始丧未成服之服盖成乎妇则成乎妇服惟其未成妇也不可以衰故趍丧以深衣然则此亦凶服之变也今世女子未闻有服深衣者然以此事考之凶事而可服其服于吉事可知也注云礼教久废故女遂废此衣耳按杂记大夫卜宅与葬曰有司麻衣布衰注曰麻衣白布深衣而着衰焉此服非纯吉亦非纯凶也夫衰凶服也深衣吉服也衰之下有深衣焉故非纯凶深衣之上有衰焉故非纯吉由此论之深衣不専用于吉事又可见也按间传大祥素缟麻衣注曰麻衣十五升布深衣谓之麻者纯用布无采饰也盖大祥已除衰杖本须服吉然使便用采饰之服则孝子之余哀未防必不安于此故鲁人朝祥而暮歌子路笑之有子既祥而丝屦组缨记礼者讥之此所以用深衣者盖在不衰不采饰之间也按丧服记公子为其母麻衣縓縁注云麻衣小功布深衣以麻为小功布者以大功降云公子之庶昆弟为其母若父卒为母大功父在降大功一等用小功布深衣以此证之深衣固为大祥之服而亦为小功之服但大祥縁以布小功縁以縓耳夫以深衣正篇本専为吉服而言然畧以此数节推之其于凶服亦自可通大槩丧服皆用布而以精粗为轻重之等郑氏云深衣用十五升布锻濯灰治斤八十缕则是千二百缕为经此今世极细之布也然则深衣之所以为吉服者以其布之精密又布易得而难损取其贵贱可以通服经所谓完且弗费注所谓可苦衣而易有者也而揆之丧服则用布适同而为色又相似且经锻濯灰治故止可用于服之轻者耳非如他衣服用缯帛防色则専当施于吉而不可通于凶也此正如近世凉衫耳阜陵以前士大夫皆以为会聚之常服其后遂于吊丧用之则亦以其顔色可通之故正此类也但是深衣之制领缘不同其间纯以绩者乃是以尽饰为美此恐専为吉服而不当与凶服通至于用素用縓自是丧服本色独用青者则通于吉凶之间皆无舛耳若夫冠屦一节却欠商议今人谓服深衣必须用某冠某屦此恐未明盖冠屦之制深衣正篇既不曽见明言而其散见于他传者其冠亦各有变如将军文子之丧主人深衣练冠是受吊之时方用练冠也其施之吉则固有他冠矣如女用深衣之缟总则趍丧而后变用缟总也其在平时必他有以为之总者矣又如汉制乗舆服深衣则用通天冠髙九寸是天子而后有此冠也推而下之诸侯大夫士以至庶人岂当拘于一冠矣乎切意深衣有一定不易之制而本篇所以不载冠屦者恐冠屦当是从时耳何以辨之夏之冠曰母追殷之冠曰章甫周之冠曰委貌又曰元冠三代之冠其制已各不同有虞氏深衣而养老则深衣自虞氏已有之此时自须用虞氏之冠尚不及有三代之冠也又安得所谓某冠者以是推之深衣则古矣而冠屦当无定制也孔子少居鲁衣逢掖之衣长居宋冠章甫之冠衣少所居之服冠长所居之冠二者参用各随其宜初不必曰鲁服则鲁冠宋冠则必宋服也以圣人之于时且然况今世而服深衣者其为冠屦也既不载于经则其随时也为得矣必欲用某冠某屦则恐又失之泥也然则所谓随时者宜何如其以深衣为吉服则今之缁冠为不必易也如其以为凶服则受吊者固当以檀弓练冠为法而往吊者亦须如之冠不以吊故也呜呼礼之时义大矣哉器数之精微制度之详密虽以夫子之圣不敢自谓生知而屈意于一问区区何人乃敢率其胸臆评论千载之上多见其不知量也虽然亦识其所见云尔尚以俟有考者
　　讲义
　　西涧书院释菜讲义【知瑞州日】
　　孟子曰人之患在好为人师韩子犯之而世怪且骂桞子厚所为惴惴然而不敢也某承乏此邦其于教化号为有一日之责盖尝吉朔而履乎学宫得闻诸君之所以授受者而亲陟臯比与逢掖讲师弟子礼则僣之为尤书堂有事乎先贤诸君不鄙而固以请则虽寡陋夫焉得辞某初被命来守尝啓政路曰古之为诸侯先政化而后簿书期会世之不淑乃倒置此则相与病夫风俗之弊而士行不立且伤夫教道之久废而未有以救之也固尝有及于君子徳业之义而重反覆焉辄诵所闻并绎其防与诸君茂明之
　　易曰君子进徳修业忠信所以进徳也修辞立其诚所以居业也中心之谓忠以实之谓信无妄之谓诚三者一道也夫所谓徳者忠信而已矣辞者徳之表则立此忠信者修辞而已矣徳是就心上说业是就事上说徳者统言一善固徳也自其一善以至于无一之不善亦徳也徳有等级故曰进忠信者实心之谓一念之实固忠信也自一念之实以至于无一念之不实亦忠信也忠信之心愈持养则愈充实故曰忠信所以进徳修辞者谨饬其辞也辞之不可以妄发则谨饬之故修辞所以立其诚诚即上面忠信字居有守之之意盖一辞之诚固是忠信以一辞之妄间之则吾之业顿隳而徳亦随之矣故自其一辞之修以至于无一辞之不修则守之如一而无所作辍乃居业之义徳业如形影徳是存诸中者业是徳之着于外者上言进下言修业之修所以为徳之表也上言修业下言修辞辞之修即业之修也以进徳对修业则修是用力进是自然之进以进徳对居业则进是未见其止居是守之不变惟其守之不变所以未见其止也辞之义有二发于言则为言辞发于文则为文辞子以四教文行忠信虽若岐为四者然文行安有离乎忠信有忠信之行自然有忠信之文能为忠信之文方是不失忠信之行子曰言忠信行笃敬行笃敬则忠信进徳之谓也言忠信则修辞立诚之谓也未有行笃敬而言不忠信者亦未有言不忠信而可以语行之笃敬者也天地间只一个诚字更攧扑不碎观徳者只观人之辞一句诚实便是一徳句句诚实便是徳进而不可御人之于其辞也其可不谨其口之所自出而茍为之哉嗟乎圣学浸逺人伪交作而言之无稽甚矣诞谩而无当谓之大言悠扬而不根谓之浮言浸润而肤受谓之游言遁天而倍情谓之放言此数种人其言不本于其心而害于忠信不足论也最是号为能言者卒与之语出入乎性命道徳之奥宜若忠信人也夷考其私则固有行如狗彘而不掩焉者而其于文也亦然滔滔然写出来无非贯串孔孟引接伊洛辞严义正使人读之肃容敛袵之不暇然而外头如此中心不如此其实只是脱空诳谩先儒谓这様无縁做得好人为其无为善之地也外面一幅当虽好里面却踏空永不足以为善盖由彼以圣贤法语止可借为议论之助而使之实体之于其身则曰此迂濶也而何以便吾私是以心口相反所言与所行如出二人呜呼圣贤千言万语教人存心养性所以存养此真实也岂以资人之口体而已哉俗学至此遂使质实之道衰浮伪之意胜而风俗之不竞从之其陷于恶而不知反者既以妄终其身而方来之秀习于其父兄之教良心善性亦渐渍汨没而堕于不忠不信之归昔人有言今天下溺矣吾党之士犹幸而不尽溺于波頽澜倒之冲缨冠束带相与于此求夫救溺之策则如之何噫宜亦知所勉矣或曰至诚无息不息则久积之自然如此岂卒然旦暮所及哉今有人焉平生无以议为而一旦警省欲于诚学旋生用工夫则前妄犹可赎乎曰无伤也温公五六嵗时一婢子以汤脱胡桃皮公绐其女兄曰自脱也公父呵之曰小子何得谩语公自是不敢谩语然则温公脚踏实地做成九分人盖自五六嵗时一觉基之温公犹未免一语之疵也元城事温公凡五年得一语曰诚请问其目曰自不妄语入元城自谓予初甚易之及退而自櫽括日之所行与凡所言自相掣肘矛盾者多矣力行七年而后成然则元城选成一个言行一致表里相应盖自五年从游之久七年持养之熟前乎此元城犹未免乎掣肘矛盾之媿也人患不知方耳有能一日涣然而悟尽改心志求为不谩不妄日积月累守之而不懈则凡所伪人为者出而无所施于外入而无所藏于中自将销磨泯没不得以为吾之病而纵横妙用莫非此诚干之君子在是矣或曰诚者道之极致而子直以忠信训之反以为入道之始其语诚若未安曰诚之为言各有所指先儒论之详矣如周子所谓诚者圣人之本即中庸所谓诚者天之道盖指实理而言也如所谓圣诚而已矣即中庸所谓天下至诚指人之实有此理而言也温公元城之所谓诚其意主于不欺诈无矫伪正学者立心之初所当从事非指诚之至者言之也然学者其自温公元城之所谓诚则由干之君子以至于中庸之圣人若大路然夫何逺之有不敏何足以语诚抑不自省察则不觉而陷于人伪之恶是安得不与同志极论其所终以求自拔于流俗哉愚也请事斯语诸君其服之无斁
　　熙明殿进讲敬天图　周易贲卦
　　彖曰贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下
　　臣闻贲文饰也色相间则成文故柔来文刚上文柔刚柔相间所以为贲贲离下艮上离之体中以一柔间两刚是柔来文刚艮之体上以一刚乘两柔是刚上文柔使独刚独柔不相为用则不成文矣此言贲之卦义也天之文为二曜五行象纬交错故曰观乎天文此言天之贲也人之文为三纲五常伦理次序故曰观乎人文此言人之贲也以上系易彖大意臣窃窥先皇帝作图之防以敬天为名其于贲卦实摘取观乎天文以察时变一条臣谨案图义而为之辞臣窃惟天一积气耳凡日月星辰风雨霜露皆气之流行而发见者流行发见处有光彩便谓之文然有顺有逆有休有咎其为证不一莫不以人事为主时时世也彖易圣人不曰天变而曰时变盖常变虽丽于天而所以常变则系于时人君一身所以造化时世者也故天文顺其常则可以知吾之无失政一有变焉咎即在我是故天文者人君之一镜也观镜可以察妍媸观天文可以察善否且如厯家算日食云某日当食几分固是定数然君徳足以消弭变异则是日阴云不见天虽有变而实制于其时又如旱魃灾也才侧身修行则为之销去荧惑妖也才出一善言则为之退舍天道人事实不相逺自古人君凡知畏天者其国未有不昌先皇帝深识此理故凡六经之言天文者类聚而为之图以便观览且恐惧修省焉圣明知敬严父之图即敬天在此矣呜呼曷其奈何不敬
　　此先生兼崇政殿说书日讲篇也讲篇非一如讲诗之定之方中一篇讽当时修缮事今亾其辞云道体堂谨书
　　与府理钱升叟
　　天祥此畨京师聚会相与有加于丙辰极以为竒遇在他乡得此可谓甚幸依依之意至今使人不防执事去之一日奸腐恰有复用之命国事至此谊不容黙遂上封章以求一去当国者调停数四迄未能动三乞祠三不允正以为苦天生圣明从谏不咈初给之以假继许以假满去之于是而仍令复供本职吾君之美不容不将顺遂亟亟只承今一切又如初矣执事才离国门犹未至乡国讵料此半月中乃有一阵如此之扰畴昔侍教几曽有一语及此等事变轮云非人能测有如此者封事藁拜呈不敢效孔光秉畀炎火于以彰吾君天地之为量也方岩造化初甚危之后来左司过堂一禀化地乃谓初判聚字失记已曽禀来前既有两编校恩例今合当照行更不必啓矣前此两月徒尔皇皇天下事皆不容人算度吾徒作事只信天去初无毫髪计校或谓失策观方岩之事益以自信周起宗者送至申状纸见说内有差符谨谨缄纳所有余文俟其趂逐到手又以见授当又访问遣归也明禋之后区区之迹必可得请一出此时梅岭行事尚或少迟犹可合并倾叙契阔前数日待罪甚有余间日胜方岩棋不以局数计今兹再入市丛又如前日倥偬不给乗间作此殊不能择语伏乞台照








　　文山集巻十五
　　钦定四库全书
　　文山集巻十六
　　宋　文天祥　撰
　　行实
　　先君子革斋先生事实
　　先君子讳仪字士表生嘉定乙亥八月二十四日寳祐丙辰五月二十八日殁于京次年九月九日封于乡之佛原呜呼天乎仁者夀有徳者禄先君子乃止是耶不肖孤上累先君子久于旅饮膳医药失节用速祸非天实不徳有恶子至此衅戻丘渊身百莫赎柴骨药心不自意偷视息至今日得黾勉图大事犹沥血苫块以字先徳呜呼尚忍言之先君子尝考次谱系文氏繇成都徙吉五世祖炳然居承和镇髙祖正中繇永和徙富川曾祖利民妣郭氏祖安世妣刘氏考时用妣邹氏继母刘氏世有吉徳乡以君子长者称一是方寸留耕于子子孙孙先君子尝言滞学守故化学来新以一革字志韦佩人皆称革斋性爱竹依竹辟一室傍竹居或称竹居不肖孤闻之诸父先君子幼颖慧器质端重进止如有尺寸书经目辄晓大义越时举全文不一遗见乡曲前辈必肃容请益暨长天才逸发志闻道嗜书如饴终日忘饮飱夜擎灯密室至丙丁或达旦黎明挟册檐立认蝇字不敢抗声愕寐者人虽苦之甘焉蕃书山如经史子集皆手自标序无一紊朱黄勘防纎屑促密靡不到至天文地理医卜等书游骛殆徧手録积帙以百挥汗呵冻弗斁钩引贯穿举大包小各有条间质难疑剖析响应某事出某书某巻且指数以对为文发持满无不的中机轴必已出命意时娓娓谈他事若莽于寻绎一防笔云行水流无凝滞中年文气益老拾汗漫归诸约不峭峭刺目有温醇浑厚之风焉闲居侃侃春意溢出顔面蚤事祖尽敬祖母优游暮齿视药膳卧兴扶持华髪钟爱父严母慈侍夙夜省焕寒一出忱意不视顔色为肃愉事继母笃至始终无纎芥间一家气象蔼如和风乡党称孝于宗族厚待季父削藩町悲忻同情季父殁不幸子病废经纪其家抚幼侄等已子防从遗孤振翼之俾防于成辟居居无居者岁时衣粒各有节度尝谓宗族一本谊不得不恤爱范文正义田记规模次第曰吾得志当放此行之亲婣孤贫者哀矜劳苦抚字无遗力防不克理办之棺至已所服用捐以敛虽在疏末次序情文各惟其称与人交好大体不为细家廹速户外屦皆满絶甘分少无疏宻皆被和气交谊天至闻贫困患难赴急如不及忱意感人有临终握手欷歔流涕托之以孤者岁大比凢与大夫待博士选者皆有约首谊绵数科间不能与自捐赀籍其名暨充赋就奉为助约所不及以意告倾已有为行资至贷以应谊声铮然对人气语和易鄙夫寡人亦曲加体接无一失声气去里有蹈非彛悉忠爱援谊开陈闻者感动见后进片善奬予不容口孜孜诱掖如子弟给数亩畊者多不输宁令负已不忍直于有司莳园渔池相效无一偿亦不较间嗤不武则曰彼贫且殆吾奈何攟之有窃负其赀去既而困还不惟不加责恤其人终身将作室絫木斋垣时疠死多露骼恻然曰吾可无居人不可无敛匠棺恵贫者岁赈饥随所有不给至市粟以应颠连无告过目辄怵惕随力为谊一日读书至晏子敝车羸马事愀然曰使吾族吾亲吾乡人休休有余至愿也惜嗟再三家居门防茂木暇日相羊芳阴间惟嗜茶煎瀹多手出时邀朋游文字语移日乐极浩歌纵奕视世间融融沄沄漠不介胷次性凯乐惟恐咈人事经然诺虽不利于已不悔一言语愿尽肺腑无留藏应酬一切任真事不可直济或道以诡御宁事不济不为耻已胜语及不卑辞和气舒无忤色有以欺心至知其私不发且无章于人欺者多愧悔感泣人皆叹为有徳君子谓当于古人中求之诔者曰我公之徳言矩行规世智黄间我心坦夷市利血刃我范驱驰生平所为事皆可质鬼神而无疑呜呼是得其槩矣始天祥兄弟幼且长先君子不疾其不令昭苏防滞纳之义方日授书痛策砺夜呼近灯诵日课诵竟旁摘曲诘不使早恬以习于弗解小失睡即示顔色虽盛寒暑不纵检束天祥兄弟栗栗擎槃水无敢色于偷自此名师端友招聘仍年至粥先畴给费久之室罄力弗逮廼率天祥兄弟藏脩于竹居陈所裒籖轴俾抉精剔华钩索遐奥董网要竟日久弗倦虽贫浩然自怡有未见书辄质衣以市得书注意钻研又以授天祥俾转教诸弟繇是程督益峻书警语徧窻壁如三尺在目见为文章拨斸正气辄不怿必维以法度天祥兄弟奉严训蚤暮侍膝下唯诺怡愉不趐师友或书声吾伊或敛襟各静坐潜讽或掩巻相与戚嗟人情世道此时气象父母俱存兄弟无故天下之乐莫加焉岁乙卯天祥璧俱叨与计偕时仲弟霆孙年十有六未试墨于窻曰出师未捷身先死长使英雄泪满襟竟以疾先撤棘一月卒先君子及是擥涕竚眙悒悒痛惮天祥璧将进礼部欲董于征顾先君子哭子方新天祥璧复去左右恐益重哀出可寛襟抱且且夕定省得不缺不敢辞以腊月望行次年天祥璧俱侥幸奏名夏五戊戌廷对逾挟先君子病暑投凉剂立苏方徙一静室规便摄理甲寅集英赐第天祥以不肖冒首唱归拜寓馆移时之期集所越一日闻病复侵告于朝不俟命亟去侍药省劄下玉音给假三日时先君子虽病神色不改视脉者聚伺变佥曰无虞戊午向申忽病革进药郤弗服曰度吾不能起此疾汝兄弟勉之天祥璧震怖号恸请命于天祈促龄夀亲算不获命唯心祷呼冀殒灭以代又不获命入夜寂然而逝呜呼痛哉呜呼痛哉厥明畿漕闻于朝朝命官吏来治防事六月庚申朔天祥璧奉柩出国门以归乡士庶人无不失声痛嗟路祭巷哭以返于先庐时七月癸丑也呜呼先君子一至此耶不肖孤生二十有一载弟方冠且髫承顔菽水岁月几何天乎不使终养而蹙之于中身耶惨焉逆旋睇亲舍越在二千里外天乎不使终于正寝而忍至于客敛耶往时征衣拜堂上举觞饮饯亲賔祖道外期向何许天乎遂以是为永诀耶天祥璧奉贡剡时先君子已哀仲弟不见孰谓方阶禄釡先君子才见而祸遄作天乎天祥璧何以窃第为耶呜呼不肖孤事先君子不孝奉起居无状有疾病而闇不知不能积忱衷臆仓卒无以动天聴罪生不赎皆血被面摧决肝胷愿顿踯躅裁以必死顾属纩一语忍痛受命不敢不勉恐无以祗训于前人以忝盛徳廼相宅兆筮曰吉排土濡涕坟以竣役将奉体魄安焉呜呼音容隔幽阴终天而止矣先君子妃曽氏今男三人天祥璧璋女三人懿孙淑孙顺孙遗墨有宝藏三十卷随意録二十巻痛惟先君子利泽不施于人名声不昭于时匪石遗徳恐久遂沈泯天祥不揆不孝裒録事实沈痛刺骨荒忽惝怳世有大手笔能表章幽潜光昭于无穷稽首百拜以请
　　知潮州寺丞东岩先生洪公行状
　　东岩先生洪公葢阳岩先生文谷公族诸弟也文毅公以孤忠遗直着闻当世其平生言论风旨讲切上下公未尝不在其间文毅公屡召不赴公浸向用辄落落不合去时论称为二洪文毅公既殁泉南文献之望尽属公识者谓文毅公未为者将有为也而公又不及大用以死天之生才倐忽代谢安得不深慨于此叙次行事谂诸方来门人之责奚以辞公讳天骥字逸仲自号东岩世晋江县人嘉定戊辰七月庚戌公以生生有异质沈静专一自少讲求微言通念晓析乃已故于经史诸子百家之辞无不贯串文章自成一家以绍定改元荐于乡名声振一时学子蹐门愿求模楷者日众公坦明夷粹专以宿于道为教逮事王大母一夕疾甚殆公不解带不交睫至剔股肉杂汤药进公一念之切通于神明然终身不以语人登淳祐七年进士第初筮邵武军建宁县尉发摘奸伏当官无所囘挠时有刼寇王若曾啸聚千余人骚动两路诸所委捕多畏沮公奋不顾身提兵捣其巢一举空之伪造成风为楮币蠧公宻设方畧动中肯綮李若聂凡三大党与无不各就缚薙狝之石壁胡公頴秋崖方公岳交章以公善状闻于朝十二年循从政郎调连州推官未上宝祐改元防差监惠民南局四年较艺南宫公考镜详宻精力不间昼夕所赏防士多根抵理致当时号明有司公虽浸近周行然无所附丽恂恂侃侃望之山立徐公清畧吴公燧马公光徂顔公颐仲俱剡上其能将用矣会有言者徒步西归泊如也六年淮阃择士自从首辟致公为属景定二年通班授宣教郎知广州香山县至之日以教养人才为第一义脩复大成殿明伦有堂主敬美身宾贤登俊有斋皆捐俸入为之敛不及民其为政一裁于义俗哗健戢其尤桀黠者曰此囚牙讼师去则吾民妥矣邑以大治洪公勲赵公汝暨雷公宜中及仓宪交以邑最上咸淳元年转奉议郎二年差监行在防货务都都茶场四年呉公革冯公梦得赵公顺孙刘公黻皆以吏才为荐差监都进奏院转朝奉郎冯公时为刑侍及户侍刘公应龙交委以书拟本部文字公皆乐为知己尽于时上即位逾年初政新美公轮当陛对宿斋豫戒兾积忱意悟上心取虞廷君臣时几之説寓规焉其一曰君心勤怠之几二曰人心离合之几三曰君子小人消长之几四曰中国外夷强弱之几及朱文公天理人欲之辨首尾二千余言其辞谆复恳切深刺腧髓玉音叹美又言泉有屯成左翼一军之兴之害米舟捜籴生变之虞而朝廷籍没翁林二氏之田可岁得谷万斛以纾戍卒两月廪食或有不济寺院及单丁住持令本州覈实区处并拨为军饷之助饷足则籴寛籴寛则米通民永无贵籴患矣朝论翕然以为论事有阳岩风除大理寺簿五年转朝散郎知潮州公之在潮也视民事如家视敝政如已疾捐金以裕学廪倾囷以果饥氓梁川以利病涉知无不为为无不尽潮与漳汀接壤盐寇民郡聚剽刼累政以州兵单弱山径多蹊不能讨公应变设竒降者相属又欲于接境置屯多者三百人少者二百人犄角为援郡为创樽节库以赡之具有条画悉以言于朝并下之漳汀放此且严保伍之令以澄其源大抵公智虑深逺如宿将持重而规画绵络不以邻为壑也又潮有防田旧堤多啮于水貤俸与民筑石为堤民号之曰洪公堤且刻赋颂其傍曰此我公东岩生佛所为也去之日垂髫戴白者拥车下不忍去公雅意林壑至是则曰吾可优防乐吾真矣九年得防主管华州云台观公时益畅于诗数与姻族觞咏从容而学徒有志于考徳问业者多授以外声利及终身受用之要暇日登临徜徉爱南安之间风气明秀取所谓小陂山者曰乐哉斯丘我死则葬焉预饬美槚治夀藏澹然尘外蝉蜕之意十年正月公始属微疾即乞以本官生前致仕八日忽索水自浴衣冠休于正寝翛然而逝呜呼若公者可谓啓手足而不乱其风流笃厚真足以追配文毅公于九原而无怍者矣某于公之门实丙辰省屋诸生戊辰之春待罪中朝谂日拜公牀下矣未及而去国然于公之践修出处之概葢心识之恭惟穆陵丰菁莪之泽涵育天下天下士猬然勃兴温陵邈在海隅人物相望阳岩之气节焕发乎其前东岩之抱负翼承乎其后使二公诚得尽展拓又未知孰后孰前也呜呼今复见斯人哉曾祖遇妣陈祖徳明妣李父伯通赠宣教郎妣陈赠安人元妃陈先二十六年卒赠安人继赵封安人先三年卒子男应午应申应夀俱业进士女四适胡登龙丘公赐王毓竒一尚幼应午力学克肖收拾公遗藁若干卷曰东岩集藏于家将以是年十月已未奉治命以葬赵安人祔殡应午千里贻书俾某状行姑序其本末以俟立言之君子谨状
　　墓志铭
　　知韶州刘容斋墓志铭
　　咸淳四年四月十二日容斋先生刘公元刚卒于家年八十有二先生官至郡守死之日几无以为敛附于身者称家之有无乡党之士莫不髙先生之风而哀其志焉其邑子文天祥与人言欷歔慷慨重惧前辈言行久遂沈泯无以训来者会其子昌孙以先生状来请铭某虽不敏其可以辞先生字南夫一字南强世为吉州吉水县人治毛氏诗早为郷校知名士嘉定一年入太学后六年登进士第授廸功郎信州永丰县主簿陞从政郎调静江军节度推官丁外艰服除差江州教授兼濂溪书院山长自故丞相董公槐今丞相江公万里以下举亲民五员淳祐五年班见以通直郎知抚州崇仁县县政以理民以佛子为謡先生奉母天人在官间日与其弟自提板舆相羊为娯邑人化之以忧去十年通判鄂州以磨勘转奉议郎承议郎董丞相当国入为左藏东库时将荐先生试馆职会董丞相去不果初东库日进会子纸若干丁丞相以趣办为才风有司须增十万先生以职力争忤其意展磨勘两年出为泰州添差通判景定元年某月差知韶州皇上登极转朝奉郎适郡当次称疾不果行防差主管建昌军仙都观居二年再任自江上平凡权奸用事所摈斥朝廷奬抜殆尽时论以先生为屈未几诏还磨勘月日骎骎向用而先生前一月逝矣呜呼岂非命耶早刻意词科书无不读其于佛老精言亦各深到平生居官所至清谨家无余赀萧然环堵四方学者执经问字相继于门先生诱掖恳恳不啻父兄之遇子弟尤工为文章虽游戱之笔鲜不竒古江湖之士得品题一语足自表于其徒与人尽恭应接终日无倦意客至雅言之外谈演空闻者往往忘去世人以声利为门户先生恶之如恶恶臭登第垂五十年郡县官吏知敬先生不见其可畏出入不设车徒闲步行井陌中不以为苦其心屡空以至死而不悔噫此真所谓善人长者矣曾祖致道妣周氏祖圭妣李氏考次朔累赠至奉直大夫妣陈氏熊氏俱赠恭人妃涂氏先十六年卒赠安人子男三人昌孙其长也次信孙愚孙皆蚤世女三人长夭次适大学生陈应发又次适进士胡渊孙男一人洵武女一人许适龙氏以某年某月某日葬某县某乡某里之原遗墨有诗书孝经论语孟子衍义若干巻词科类稿若干巻容斋杂著若干卷家庭谩録若干卷任左藏日以孝经论语孟子演义上进有防降付资善堂铭曰　文彪彪徳恂恂贵如单门死如齐民约而家丰而身我作铭诗永怀古人
　　义阳逸叟曾公墓志铭
　　公讳珏字天锡号义阳逸叟天祥外王父也天祥不肖赖公教诲由记事以来周旋二十年于公无所不知葢至于其处死生之变然后知他日观公者未尽而公诚有大过人者焉呜呼异哉公性頴悟志不乐凡近读书百家虽涉猎靡不通达所自得往往于佛老氏其见之服行敬恭神天一言动不轻口不御肉月常十四五对人敷阐寂四座辄悚然倾聴最后遇异人与语几欲弃人间事求长生之术年逾六十始闻正学恍然自失死生之说鬼神之情状讲探幽顿改吾意既卧疾服药外无所问戒左右勿以巫祝从事间祈禳厌胜揜公不知公觉辄抚牀怒呼病且久骨立如束声吐精爽不变兾犹足支岁月一日召天祥至公乃钩稽卜筮指诸掌曰今日老夫当诀故令尔来时闻命震愕止公勿易言公曰吾岂不省事哉形神合则为人吾形惫久矣今腰足如断心火益燥神且游散居常谓不识死死则如是又曰始吾崇信异説今且死目中无怪见顾二子令必不为佛事周身一切虽丝缕亦公所处分殡宫哭位与凡防葬祭具有成説天祥弟璧任京府户掾公口授数十言令为书遗之强起字纸尾句读笔画曾不颠错集诸孙各付谨饬语令罗拜牀下辞去众泣渐扬公曰死生如昼夜不足多憾麾止之索酒饮之三连三言曰吾真去矣声脱口而逝呜呼隂阳魂魄升降飞扬气之适至虽梦寐莫适为主公幽明隔呼吸而从容若此世能言死者不少此非尝试事臆度料想靡所依据公去来一息实天祥所亲见道之粲然莫此深切呜呼异哉呜呼异哉公事父母孝待族姻以厚与人交久要不忘倜傥尚义不事生产作业恻隐贫困能推食解衣议论刚正好面折人不藏怒宿怨有古君子之风焉公有子有孙早授家政天祥既奉偏慈迎公就养居数年甚适间出徐步幅巾野服人羡其优游公亦论文赋诗围棋命酒自谓天壤间陶陶人也得疾于景定辛酉二月九日始复正寝殁之日壬戌二月癸丑得年七十有二曾氏世家盱江徙吉之太和梅溪族号长者曾祖邦宁祖知和考昌权妃张氏先公十九年卒子二棐榘女四适钱光延康师顔于天秩其仲天祥母也孙男六端孺淳孺文孺俊孺良孺明孺女一适郭泳曾孙男甫申以次年九月丙午葬吉水县永昌乡药陂之原成公志也初公先世重卜葬葬师诪张为幻封鬛无定居公怃然曰吾讵忍吾先至此吾不可自求之乎乃从兄瑾载资越境旁参博扣逾十年得其说以归由是髙曽而下一奠不再徙公对葬师言尝断断不可不售不传故秘莫得闻焉公命未革命天祥曰老夫一日不起无潜徳传世记岁月非尔其谁属临终申其词再三天祥泣不敢当重念靖节作孟长史传东坡书程公逸事往迹漫灭犹勤追述矧公面命恶得辞顾方系官于朝不获哭拜填祖营视丘窆南望欷歔辄纪家世行实而表其死生大事为志并为铭铭曰　维二氏之蔽于死生兮小其用于一身一陷溺而忘返兮鲜不惑于恠神公日昃之离兮羌出驳而入纯微临絶之琅琅兮公几混于常人朝闻而夕死兮何憾乎幽防药陂之郁郁兮遗躅之所经存而以为志兮殁将以为宁既固既安以利嗣人兮万古万古如斯铭
　　罗融斋墓志铭
　　庐陵有隐君曰融斋罗公呜呼可谓有徳人矣予尝诣公入其门肃肃如也僮仆防防如也公出雍雍如也坐申申如也语愉愉如也予闻公燕居之槩晨起与栉毕正衣冠堂中就胡牀坐不惰不倚俨然终日虽盛寒暑以为常不好狎不侵悔无易由言对賔客賔客或不自持左右置司马公家训一通保家择妇常自以为名言闺中无敢疾呼女无敢近几席执事左右唯诺无敢涕唾诸子无敢晏起早卧闻公揽衣謦欬就学惟恐后夜至公所各以所业次第诵説奬掖磨厉交发互出凛然义方之意由是吾里之言家法与善教子者皆曰罗公罗公云公生而頴发五岁即笃志强记容止如成人既长嗜书忘寝食为文不事铦巧惟意所到自然成章学书入楷得蔡氏风度蚤有意塲屋四诣京师试诸生晩年始以此事付儿辈然公所为强学者虽老且病不衰也公未弱冠而孤经纪门户即不为细家廹速先世积逋劵如叠一日悉畀炎火曰是先人所亲厚其一切勿问闻者义其勇宗族亲党孤子者贫乏者或给之田或予之金终其身恩意浃至外内无间言四方屦满户外设榻无虚日推食解衣至者无不得分愿而去岁青黄不接会其闾里辍时直几半隆寒给散有差环公之境无以饥告乡邻有难毕力排解几微不见顔面不摘抉人过有负公者未尝示以声色其人久之自愧悔有愧悔且死而恤其妻子益恩者与人语倾尽肺腑已诺必诚不以利害为二三其忠信如此戒庖厨勿杀凡登诸爼者悉自外致有生馈禽鱼必解放之其仁厚如此自奉不逮中人衣服有十余年不改亦不烦澣濯其俭素如此里之称公无大小必曰君子长者有不善相戒勿为公所知呜呼真可谓有徳人矣公之中身诸子各防颖而起其一两名荐书登开庆元年第调临江军清江县主簿公时敕簿君曰汝为廉吏即不辱吾子簿素修谨闻训益厉有名声于时生母萧氏以上夀锡封孺人诸孙竞秀长幼五叶人世乐事毕赴一门天之扶持信顺不爽哉予按春秋名卿贤大夫视其国君诸侯容貌辞气吉防悔吝先定如蓍龟以公平生孰不可书独严重整肃能使人鄙慢消去福徳莫盛于此昔伊川见人静坐辄叹其善学徐节孝因安定头容直一语自此不敢有邪心使公得二先生为之依归因其资以至于道所成其可限量乎哉公讳士友字兼善一字晋卿融斋所自号景定元年该明堂恩诰授承务郎致仕咸淳二年二月十四日终于正寝年六十有八遗文有史编十卷诸家诗体十五巻罗氏由金陵徙吉之吉水五世祖居庐陵之新安曾祖晖祖时英考莘老妣孙氏赵氏妃萧氏封孺人子男五人濬煜植畊垕畊簿君也再调贑州濂溪书院山长女一人汝顺适今文林郎新广南东路提防刑狱司干办公事周夀申先公卒孙男十人女六人曾孙男二人女一人俱幼卜以四年某月某日归于顺化乡三坡周家山之原其孤前期请铭于予予视公丈人行也公之子于予同充赋于予弟璧同年进士予之任江西臬事也以公子上之公车通家孰先焉矧公行谊着于乡则所欲称美而论撰之者岂独孝子慈孙之心哉铭曰　不言躬行万石君教子义方窦禹钧行其庭不见其人虽无老成人尚有典刑
　　封孺人罗母墓志铭
　　廼咸淳九年庐陵融斋居士罗氏生母满百岁融斋之夫人时年七十六白髪在堂事百岁母如妇礼子孙孙子环侍起居焉男女三十有竒予乡称庆门必曰新安罗氏其年二月朔予从里中士奉币载酒拜百岁母堂上母答拜诸孙皆拜饮母母釂酢賔诸孙各执爵从既成礼夫人视予年家子不聴去为之留三日为诗以歌其事好事者或为图以传国家承平休养生息用康于人眉夀无有害传曰丰水有数世之仁也夏予将指于湘未数月闻夫人讣欷歔失声问百岁母安乎曰安母于今葢百逾一矣夫人将葬其孤以是母命来请铭予后母生六十三年得载笔承命铭夫人自昔能言所未有廼叙次其凡系之辞夫人姓萧氏吉水人曾祖琢祖曹父异乡贡进士妣廖氏继张氏徐氏归承务郎致仕士友是为融斋居士先七年卒子男五濬先五年卒煜植畊脩职郎前监行在奉口酒库垕女一适儒林郎侍班周夀申先二十九年卒孙男九寀窝官实寓宜绍颢平女十一长适张栋曾孙男七举孙頴孙元孙满孙怡孙真孙复孙女二夫人以庚申明禋恩封孺人卒之年七月十日次年十二月某日封于所居里柘迳之原铭曰　昔唐夫人之为崔母兮逮事长孙皇姑兮姑年髙齿落以枯兮升堂乳之劬劬兮姑曰妇恩之不可孤兮愿世世子孙之不渝兮夫人吾世崔如兮母年逾百崔所无兮胡不与夀为徒兮为此母怃兮为夫人吁兮
　　邹月近墓志铭
　　庐陵南方之上游支水自贑兴国而下曰富川邹氏族焉邹故出范阳五季始有籍斯土有昶者富而礼泸溪王公平园周公诚斋杨公艮斋谢公皆与之游川流在门能不爱重赀叠石为屋以脱往来于戹周公记之一时称为长者其殁也文敏洪公铭其墓邹氏福禄方来而未艾长者之所种植也昶生将仕郎时飞尝伏阙上裕民十防时飞生大渊大渊生澹是为月近君月近云者君以名亭而乡人因之以为号也君蚤孤母张氏勤俭自树立绍定辛卯该东朝恩以夀封安人君于其时奉亲愉愉无子弟之失张氏殁始经纪家事循循如不胜衣人不见其声色而充盈裕大之福自然日进而不止族党之不自给者亲戚之无所归者友朋之逺役而不能行者君意性所到皆能随事为义若夫修浮梁甃通逵岁发廪以倡赈荒守望有警则裒丁以耀于众皆义之凡也俯仰三十年矣君于其间无乡曲之过君性最缓或以佩进曰吾岂不知出此吾所见呌呼号呶自取偾败者众吾诚缓不失事葢老而益审焉然君终自无恶名变容动色之警不及乎其门优防和平永保终吉呜呼真可谓长者孙矣君字次清登仕郎生嘉定元年六月丁酉殁咸淳元年九月已未配吴氏廸功郎江州司户叅军懋之女子三文孙振孙俱登仕郎癸孙幼卜以四年正月葬于顺化乡新安社之原其孤前期以奉议郎刘君惠祖状来乞铭刘君戚也闻而知之予君邻也见而知之敢无以铭铭曰　长者之泽子孙赖之去之百年有以似之天于善人曷不夀之善人有后天将与之
　　邹仲翔墓志铭
　　景定五年余奉亲髙安除提防江西刑狱谢弗拜适寇起兴国之东庐陵犬牙相错所在骚动余所居乡一閧千室大家以去为望邹君仲翔中人之金也率乡人栅东门山为备山下阻衣带水君恐仓卒渉者为鱼架浮梁以济明年春冦一日蓐食行三百里薄大和之王山距余乡半舍而近乡人扶擕老稚走险微一不善脱君经纪山寨当是时一乡之命悬于君讫寇去君保防无有害时余避节弗获命会枢宻督以捕逐文移旁午余以乡部嫌将重以请慨然曰奈何以我辞受坐视龙蛇为赤子困乎于是即日受印下令会兵诸山寨皆署长君与焉未几寇平余罢归里于溪之上防斩荆莽燔椔翳得竒观焉君欣然从余山中匹马一童朝至而暮忘归率以为常余每集賔从君辄在其间闻余语中理解未尝不解颐间从余言人生何为碌碌弃家事从公游可乎余谢非余所知君曰吾意决矣乃尽以伏腊属其子而颓然以休访余南北厓某水某丘若将终身焉癸酉夏四月余行湘君送余于香城后一月君以疾死余闻之欷歔不自禁湘之归也未及门望见其子来哽不能言呜呼余岂私君君与人必以情闻义辄赴见有不善面折不少囘而不藏怒不宿怨旷如也君虽赤手起家而好施出其性岁饥发粟给其比邻二百户能捐殖以自损道太和甃十里道庐陵甃六十里衣寒者食饿者病者馈药死者予棺防无归者葬其土度其能为辄不少君之族前有长者以善植门为益国周文忠公所知去之百年风流相接焉余尝谓君慈而乐舍大率浮屠家所尚至临难急病能御灾捍患以有徳于乡闾大夫士或愧之君名鳯仲翔其字世为富川人曾祖大明祖人杰考世兴妣梁氏娶萧氏梁氏皆先卒子男一人曰成女三人适郭镠王镕刘锋孙男二人梦龙复生君得年六十有四以甲戌十一月某日葬于其乡沙洲平之原治命也君之先人尝卜地于东门山之下曰吾父葬于是泝山而上为龙头得一丘焉曰吾藏骨焉吾后其有兴乎君晩而复游有子治生有孙业于学咸以为騐铭曰　东门之原君之父兮东门之麓君之母兮东门之巅君所构兮瞻彼东门相尔后兮
　　刘翁乐庵老人墓志铭
　　余读陆贾传甚美予隣翁乐庵刘氏贾择田地家好畤出槖中千金析其五男安居过之数击鲜十日而更以夀终予尝谓人生晩福优游宜莫如贾当是时彭韩葅醢鄼侯周勃犹不免械系求为贾一日得乎翁生四子皆有才智四十年即弃家政就养诸子以次第循环五日一更其设馔务为相髙惟恐不得其懽心翁饥来得食渴来得饮早眠晏起一切不顾人间事惟时时接方外士讲铅汞之术间取松柏惟意咀啖翁年过七十而顔色如童摄生有助焉或谓陆生作新语为汉达官非翁匹余曰不然贾艰难嬴顷间从马一公为客一再使越﨑岖万里翁生于世长于世老于世不出乡终其天年有乐于其身无忧于其心设贾复生校翁失得未必以彼易此翁又有数事异甚里传鬼车鸣者未夜相戒灭明屏息户内翁开楼大呼愿见鬼车卒无有有神以祸福惊人翁过其祠持牛炙如常人莫不危恐翁休休如也尝有所营造忌某星直某方翁曰犯者殆乎请身当之某星迄不验为子纳妇或云妇不利于长翁不为夺自是诸昏嫁厯家説格不用中年卧疾家人私召女巫谋为厌胜翁亷知之强起逐之出门未属纩翁黙自念作其像赞若辞而逺游者顾左右曰吾死勿事缁黄吾志也医以药进麾使去问日入乎曰然反面而逝江南之俗尚鬼其人畏死而信巫翁能自不惑非由耳传口授殆一至之性然也翁名邦美字才卿乐庵其自号也始祖邽长沙人为吉州刺史家西昌九洲后徙庐陵富川三世曰徳逺文焕子玉妣曾氏娶陈氏先三十七年卒继祁氏其子孙实蕃济生机洪生桂槐植模深生朴柚乡贡进士浩生枢楫槐复生癸孙女二适于梦牛曹雷应孙女五适邹曹许曹罗一幼翁八岁防母十六岁防父移其事父母事长兄终身岁时上丘塜拜祖祢率诸后生尚有典型翁富夀安逸推其一念孝友殆命物所知诸孙方将以诗书大其门翁必为人宗乎翁生庆元戊午二月庚午殁咸淳癸酉正月丙辰后二年正月葬于淳化乡鳬塘之原余家距翁一垣翁年吾祖之下吾父之上谂翁有年数矣深与余游且厚来请铭铭曰　其生也有涯其死也有时尔世其昌匪我铭其谁
　　刘定伯墓志铭
　　予东家诗人刘君定伯类晋宋间旷达自予辟山水南北厓落然不可人意君时从予招或不约径造至则善为言谭名理蠭出意所左右辩者不可诘江山朝暮四时之变嘲咏赏啸兴出物外常使人讽念不可忘嗜奕最入幽兎起鹘落目不停瞬解剥推击其势如风雨不可御胜败不落一笑饮酒可一二斗酒酣浩歌声振林木或投冠袒裼旁若无人或鼻息雷鸣径卧坐上君豪纵沛然以为自得当其乐时不知天之髙地之下老之将至焉尔予前在宣州君以诗来思致清迈恨不即投印绶从君烟霞之表既归君好日以怡诗日以张大于是葢年五十三矣廼孟夏二日过予极论当世事抑扬不少挫诘旦报曰君痰厥逝矣予骇亟视之不复可为哭失声狂三日不能止非予为然凢与君交者谈君辄挥涕里之人不问倪旄叹伤如出一口噫可人在天地间鬼神所忌耶君长身五尺余坚壮耐寒暑须髪如漆性落魄不问家事家才三四口粗了伏腊不为求赢有钱輙不惜鸡黍送客无虚日朋友有无相通急难于我乎赴平生于人无诘责乡人有为芥蔕君一语輙化有不善开譬之无以为望和气薰浃蒸然善邻一岁半为四方客主君者所至投辖惟恐亟去虽儿童仆厮无不诚爱君者君破崖岸削边幅不为拘拘孑孑至道理所在确然守之不变其执防为孝子按防礼门内不入缁黄一子二侄命以先畴分而三无赢缩薄厚子曰敢不共命侄曰敢固辞一家兴仁兴逊乡曲相传为盛门非好徳畴至是君始祖邽长沙人为吉州长史家于西昌之九洲十世祖徳逺徙庐陵富川君之三世曰文焕子玉邦贤妣邹氏娶张氏子男梓女淑容适彭天麟卜以次年咸淳癸酉十一月壬辰封于淳化乡扶竹坑枫树塘之原君名澄定伯字也自号前村有诗集自编曰前村初藁君诗不为深苦而清抜雄健如其为人有子能力学不坠义方君死何憾予所憾者君死独何蚤泣而为之铭铭曰臧其坚也骤折其劲也蚤推命之吉防匪系其材生也达死也何怛君墓我铭我心则结
　　王推官母仇氏墓志铭
　　东庐王先生母垂葬命其门人文某铭噫某何以铭先生之母之墓哉廼景定三禩进士防御前某以覆校待罪殿庐一日初考官第一巻拟上乙览某稍细复之传观同官惊讶得人会一字近庙中嫌名某以才难白详定官请所以处临轩之日赐出身乃吾东庐先生也呜呼使先生以名第取先天下归拜母堂上断机调熊庶几夙昔乃累先生以不释乎此某其何以铭先生之母之墓哉虽然事孰为大事亲为大守孰为大守身为大使先生失身为亲忧虽髙科如之何先生虽不得髙科为臣忠为子孝身在焉亲固荣也谂先生曰然铭无所辞铭曰母姓仇氏世居庐陵之白沙考讳彦诚生二十二岁归于赠廸功郎致政君讳化权逮事姑两世左右无违祭葬以礼相夫子贞调娱中和靡失节度子始就学篝灯夜分督厉吟讽及负笈从师端以正手自纫缀连寒暑弥不倦以子入大学甲寅明禋封孺人从子赴永州户曹禄养夀康称其命服咸淳七年二月十九日终于家年八十有三子二长大琮先孺人一年卒次国望从政郎前袁州军事推官四女一夭二适李穆之三适萧应祥四适刘起岩一与四先卒孙男六长囦余未名五女长适刘焕次许彭麟余幼九年三月壬申厝于城西黄腴山之原是为铭
　　赠承事郎徐溪庄墓志铭
　　咸淳九年夏六月壬午朔天子亲擢徐君卿孙为监察御史旌县最也于是母不佞适叨一节按部湖右亲见衡山之父老子弟歌思遗爱余绩于岳云湘波间皆曰徐公字我民六年我父母之其敢忘及闻圣天子所以褒擢选表又皆手额距踊为朝端贺为天下贺某退以语客曰麟仲信才且贤何以得此于邑之人去而不忘如此哉木则有本水则有源若灵芝俄现醴泉滃出居然瑞世其钟和孕秀岂伊一夕之积盍相与论其世可乎客曰徐氏居清江于庐陵东西家御史君之考曰溪庄公溪庄公厚徳人也余闻而心识之亡何麟仲自京以书走湘抵某曰卿孙不夭生而二十有五年而先妣即世又五年先人弃其孤露濡霜降于今二十有五年禄养弗可及已欲报之徳罔极奈何今不肖孤借先人之教有位于朝乃去秋九月天子有事于明堂推锡类恩我先考妣实该初赠惟先世之志行事治未有以诏子孙传无穷敢稽颡下拜以请某发书怆然念所见闻不谬因不果辞乃抚御史君所撰行述而书之徐氏祖伯翳宗偃王偃王子孙散处徐扬二州间江右之徐以南州髙士重其后泝豫章而上今家清江县崇学乡之檀溪溪庄公讳森字夀叔曾祖讳彻祖讳源皆隐而能诗考讳大经桂山谢公题其所居曰溪云小隐里人因称为溪云先生溪云性严介家人嗃嗃然好客车辙满门溪庄天分寛平春和玉温撰杖屦侍琴瑟书册左右色养无违族居千指融融怡怡无一间言少游乡校文声借甚嘉定丙子待试成均继以词赋为郡诸生第一士论翕然中年干蛊用誉晩谢场屋益雅淡谦谨疏戚一致未尝言人过失其尊尊亲亲贤贤老老幼幼无不得其欢故乡里逺近一以吉徳厚善归之而徐为徳门矣淳祐壬子得未疾越五年殁实宝祐丙辰十二月三日也享年六十有七妃熊氏丰城着姓既归奉尊章相夫子主馈治家延师教子賔嘉丧祭常黾勉有亡间必如礼乃止有昔人剪髪断机风子男二稺孙先七年卒女二适黄一鹗郑一防孙男三垕震必茂震亦早卒女二曽孙男二以开庆已未十二月奉二柩合葬于所居之西园呜呼家之将兴非必其先世有竒节异事足以耸动流俗耳目也风流笃厚之意多孝友睦婣之味长君子长者之泽有余而不尽所谓有是父有是子或曰非此母不生此子者非偶然也徐氏之泽始基于溪云浸大于溪庄今御史君玉立山峙川増日起由邑最结主知岁中三迁遂陟台端为国纲纪骎骎且大任少顷暇之陇冈之阡何患不表显墓上之刻不鄙以余属余其敢不铭诸以昭徐氏徳盛流光之懿以对扬天子之休命铭曰　江西徐宗宗处士介临洪门盖其徙檀溪源委深且长溪云为父溪庄子溪庄恂恂允诚笃温兮如玉天钟美融为瑞芝溢为醴积庆绵绵开御史朝为卓鲁暮汲魏公朝旌擢清风起西阡虽旧命则新我铭宰上材可梓立身扬显殊未已木杪龟趺此其始
　　萧明允墓志铭
　　君初名坚字子固后改应新字明允庐陵珠川人庐陵故多萧氏而珠川亦望族君防起其间自幼岐嶷长益崭絶种绩文学与逢掖争鸣三赴天子学鋭不少衰气岸孤耸与人棘棘不阿号其读书室曰介林尝谓吾幸守先人庐弗克规拓是不肯堂构楼其前曰逼云复出其旁相我攸宇通之为园花竹横从朋賔啸歌翛然有物表之趣会予钓游荒闲位置水石君时一造沛然若自得予以是知君所自负翘如也咸淳二年十二月九日以疾终年四十六曾祖炳文祖国老父景伯妣李氏继母曾氏妃刘氏男曰宋翁女曰淑慈淑慧淑懿皆幼卜以四年正月八日归于淳化乡王田双园之原前期其弟至与其孤造门以铭请铭曰　嗟予介林兮孑孑而无成大舆之壮兮羗中道而折衡意衣冠之虽葬兮不能葬其英英瞻云山之莽苍兮尚肮脏之如生
　　观察支使萧从事墓志铭
　　徳安府观察支使萧君安中中大夫江南西路安抚副使兼知吉州讳逢辰第二子抚使公发闻显庸克开厥家于时为钜人长徳自其宗族邻里乡党待公而举火者百数十家咸淳四年六月不幸公捐馆君于是年四十有五矣持抱孤侄临丧如不胜至经纪其家上下调娯是似是续罔有越厥度哭抚使公者继于门哭已则私相语曰我公未遽亡乎迄服除如其初邦人士莫不嘉君之志而嗟叹感发以为抚使公之有子云君字和仲号介轩俨然端重人也喜读书为文辞倜傥有才气在膝下干蛊服勤左右无违及论世事有奋然自树立事功之意咸淳十二年领江西漕举宝祐二年以恩授登仕郎后三年铨试第一授修职郎袁州宜春县主簿开庆元年以抚使公兼乡郡奏充书写机宜文字明年改注夀昌军武昌县主簿景定五年取举江西漕咸淳改元循从事郎授支使自吕武公以下举关陞三员亲民四员六年十月以疾卒于正寝乃卜葬于永丰百蛟之原朝奉郎文天祥以其子元永哭请铭为之铭语曰三年无改于父之道可谓孝矣呜呼萧君克蹈圣言
　　虽不得禄与不得年见于先人无忝尔生有子有孙亦莫不承
　　祭文
　　祭欧阳防斋先生
　　维岁次癸酉正月乙卯朔越七日辛酉学生具位文某谨致祭于故先生殿讲大着刑部防斋欧阳公棺前呜呼先生将安归耶先生之学如布帛菽粟求为有益于世用而不为髙谈虚语以自标榜于一时先生之文如水之有源如木之有本与人臣言依于忠与人子言依于孝不为曼衍而支离先生之心其真如赤子宁使人谓我迂宁使人谓我可欺先生之徳其慈如父母常恐一人寒常恐一人饥而宁使我无卓锥其与人也如和风之着物如醇醴之醉人及其义形于色如秋霜夏日有不可犯之威其为性也如槃水之静如佩玉之徐及其赴人之急如雷电风雨互发而交驰其持身也如履氷如奉盈如处子之自洁及其为人也发于诚心摧山岳沮金石虽谤与毁来而不悔其所为天子以为贤缙绅以为善类海内以为名儒而学者以为师鳯翔千仞遥增击而去之奈何一蹶而不复支以先生仁人之心而不及试一郡以行其恵爱以先生作者之文而不及登两制以彷佛乎盘诰之遗以先生之议论而不及与闻国家之大政令以先生之学术而不及朝夕左右献纳而论思抑童而习之白首纷如也虽孔孟圣且贤犹不免与世而差池先生官二着不为小年六十五不为殀有子有孙而又何憾于斯死而死耳所以不死者其文在名山大川诏百世而奚疑某弱冠登先生之门先生爱某如子弟某事先生如执经葢有年于兹先生与他人言或终日不当意至某虽拂意逆意莫不为之解頥世有从师于千里尚友于异代而同人于门适相值而不违其死也哀斯文之不幸吊生民之无禄其葬也只鸡斗饭窃慕古人之义匍匐奔走然而哭吾私呜呼已而已而哀哉尚享
　　祭都承胡石壁文
　　呜呼世婉娈以偷生公指九天以为正也人巵蜡以自矜公玉雪而不曜明也俗鬼蜮以诳人于防防公揭日月而撑雷霆也石壁之锋神入天出金铁可摧孰为公直石壁之蕴尊华贱质防华可移孰为公笔四海一云我卷我舒大川独航予绋予纚万微未烛吾蓍吾龟更几千百载之祝融而复为此竒嗟乎余乎登门何晩哭野何遽操几杖兮焉从持佩玦兮何所纷云委兮川流化经纶兮为土羗兰艾兮荃茨蹇离骚兮宿莽茍余情乎得当质九京兮千古余有言兮孰闻寄浪浪兮雕爼
　　祭郭正言阊
　　维公防起海隅有志天下处腻如氷知徳者寡鳯音防防朝光作之乌台峩峩霜气薄之公迁谏坡岁月几何白首丹心之死靡他吁嗟人生死见真实如公一节天地可质神畀东返返于五羊曲江吾师菊老未亡不愧二贤公可千古为酌廉泉一涕如雨
　　祭道州徐守宗斗【温州人文武两科】
　　呜呼龙虎变化兮人物之英风霆流行兮宇宙之名天下之啬兮一州之赢三年而一日兮侯度是程及召驲之垂驾兮胡疢之婴没而可食于南邦兮忧民忧国之诚某交谊兮云仍王事兮弟兄乐莫乐兮知心悲莫悲兮余哭之防防下神舆兮临东桂棹兮积雪斵氷操弧矢兮上征絶虎虺兮纵横噫至人兮无死歆余奠兮如生
　　祭邹主簿宁孙
　　呜呼徳元少吾三岁自其应门及我交际徳元之贤服我以义以我为兄我胡不弟折节读书收科入仕子簿临武语子初筮时予赴宣亦有行事同日出户举觞祝子自予汰归子告还里雍容进趍循循唯唯士别三日刮目相视人十已千其进未止子之复徃得于吏师幕谋邑事勉焉孜孜子替已久子归何迟舆疾在寝忽不自持子方壮年何质之衰瞀于鬼神淫于祷祠死不相闻敛不与知殡不及夕弃礼如遗哀哀徳元而至于斯弱稚惸惸青灯一吾甚怜子亦复何为子尚有后念无已而吾欲匍匐哭子墓垂适有王事载驱载驰明发不寐永怀吾私寄情一奠临文涕洟
　　祭秘书彭止所
　　呜呼仲至气和色庄如水之清如玉之刚出而瑞世麒麟鳯凰南宫第一今世欧阳方其退居深自晦藏蝉蜕众浊视世如忘展如之人衣锦防裳览徳斯下吾道弥章顷者刑臣再玷天纲善类相顾惊疑徬徨君首丐去其气昂昂闻者为奋进言始昌贻书司谏陈义慨慷表表愈伟于欧有光我年视君匪鴈其行第也同年居也同乡仕也同馆志也同方用折辈行腹心肾肠我之出守君酌我觞君亦有志方外翺翔王宫为师秘书为郎君虽欲去志不果偿由此而升紫微玉堂道以光大亦我所望谁欤西来遽报膏肓旦旦引领已剂其良好音不嗣我心皇皇奈何哲人竟罹于殃呜呼仲至今也则亡如瑳如磨其孰我相凡百君子罔不尽伤况我孔厚如我泪滂我有官守我絷我缰君疾云革莫造牀君柩来归莫哭道傍嗟我有心遡风茫茫呜呼仲至婉其清扬其命也短其存也长生刍一束我意其将庶几监兹尚有洋洋呜呼哀哉
　　祭安抚萧检详【名逢辰号平林】
　　呜呼江右之望伟哉我公驱驰白首惟孝惟忠异时廊庙谋选元戎惟公老成必在其中开庆之警四国交讧吉为乐邦飘风其冲拜公于家麾节崇崇公起仓卒谈笑从容臣有一死惟义之从不敢震邻不敢震躬事平上印讫不言功优游里居惟以夀终呜呼尚论公之平生兮抚苍莾而歔欷命之通塞兮毁誉随之议论之所从始兮惟桑梓之不可欺方淮汉之落落兮犹日风马牛之不相追亦既与我父兄同生死兮宁不我知天有万分于人兮而或犹有怨咨自公之既殁兮使人方感激而追思曰何为予室之不漂摇兮予子之不流离思而不可作兮父老至于涕洟岂非生而有定论兮尚或接于爱憎之私死而爱憎无所丽兮忽天定其奚疑嗟乎见危临事而不茍兮所以委质而为臣吾亦自尽乎吾心兮固非欲求知于人然自古固非抱屈于一世兮俟百世而方伸亦有百世不可俟兮聴诸天地与鬼神公死而有遗思兮斯人岂不灵是不为无所遇于当时兮尚何憾乎防防议论定于其乡兮而传之天下后世无不本诸人心御大灾捍大患而得祀兮以不忘其徳音赠以嘉有功兮諡以尊名天下有道兮天王圣明吉山之阳公魄所归素车盈盈白马累累我思古人兮斗酒只鸡尚不惮于千里兮何百里之辞即公墓兮酹酒以致哀作文以谂地下兮尚有信于方来
　　祝文
　　过家告庙文
　　昔忝荆臬单车载驰家祀孔严旷岁弗治靡室靡家中心怅而始告庙朝是絷是维畏此简书王事敢违悃悃再疏天髙聴卑解我湘组易贑一麾贑实近止神人具宜人岂及是神之相之载欣载奔薄言还归千里息肩于庙矢辞
　　代富川酹魁星文
　　维极有斗兮垂河汉以耀芒耿众星之环向兮俨黄道之开张瞻前杓之烜赫兮束枕乎龙角之苍一水盈盈兮咫尺相望一举手而髙摘兮搴万丈之虹光吐竒气于六合兮夕阆风而翊扶桑宇宙之焰焰兮其将见于吾水之涯吾山之阳击雷鼓兮电煌煌酌金罍兮天浆
　　代酹解星文
　　维庖人之中肯綮兮奏刀騞然若有物以黙运其肘兮故利器排割而弥坚矧斯文之新发硎兮淬磨乎仁义之渊斫月桂兮髙五百丈剸蛟断犀兮奚足言视一朝解十二牛兮直游刃乎吾前于戱神哉使我头角露峥嵘相我笔下生云烟靡灵旗兮风翩翩举天瓢兮酌天泉










　　文山集卷十六
　　钦定四库全书
　　文山集巻十七
　　宋　文天祥　撰
  </div>
  <div class="pagination">
   <a href="文山集_page19.html">
    上一页
   </a>
   <span>
    ...
   </span>
   <a href="文山集_page15.html">
    15
   </a>
   <a href="文山集_page16.html">
    16
   </a>
   <a href="文山集_page17.html">
    17
   </a>
   <a href="文山集_page18.html">
    18
   </a>
   <a href="文山集_page19.html">
    19
   </a>
   <span class="current-page">
    20
   </span>
   <a href="文山集_page21.html">
    21
   </a>
   <a href="文山集_page22.html">
    22
   </a>
   <a href="文山集_page23.html">
    23
   </a>
   <a href="文山集_page24.html">
    24
   </a>
   <a href="文山集_page25.html">
    25
   </a>
   <span>
    ...
   </span>
   <a href="文山集_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
