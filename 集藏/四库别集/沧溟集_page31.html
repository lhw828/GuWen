<!DOCTYPE html>
<html>
<head>
    <meta charset="UTF-8">
    <title>沧溟集 - 第 31 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>沧溟集 - 第 31 页/共 39 页</h1>
    <div class="content">　　沧溟集巻十七　　　　　明　李攀龙　撰序
　　送万郎中章甫谳狱湖广序
　　在大司冦官属余与章甫爲同舍郎旦夕从事舍中也今嵗天下大谳狱乃章甫得报之楚中则谓余曰子以吾聴讼犹人哉即数年于舍中君所知也一切造对按簿责之见法辄取奏成于手中视其人与情不甚相逺也楚俗良狱赭衣载道而牿拲盈犴章大者连逮证案数百小者数十人鞫者非一吏系者非一日众人所谓无罪者牵于文致不可得反所谓有罪者则其辞又不与罪蒙不徒受赇吏挠法舞文人有智愚即文有害辞防意遂隠虽咎繇聴之上观下获有不可信者矣县道官重成案不欲覆劾且数代去人情寃乆不得直则不复乐生自号呼其寃则上以爲犯已而又被近刑彼知无益于生而且被近刑也后有心知其寃指道以明之者且以身无见肤庭有尺棰亦彷徨瞿顾不出一语自救也此岂不髠钳戮囚甚危也岂自爱伤生乎其心以爲是固亦将谓一成而不可变当无异于它吏者云尔此犹百不有一然已足以损吾照覆之明伤吾见牛之仁而况大猾元憝一朝杀人则亡命莫索株连蔓及坐罪无辜然后从旁图之莫不以御人之货售府辜功百金易字千金易辞而或怨家积愤靡于嵗月有司姑息乆系惮于论报使其终年造佞一夕讯焉则出焉而投抵狱文之隙两造不备肆爲单辞欺玩厚貌其示人辞色且惧且疑详爲错愕何可复得恃其五聴之术如初捕时哉若使各责如章告劾不服以笞掠定之一刀笔吏足矣乌在其爲奉天子徳意何能长我王国也夫狱之疑者吏或不敢决县道官犹得各谳所属二千石官二千石官以其罪名当报之所不能决者犹得移中丞台治狱御史当报之中丞台治狱御史所不能决犹得奏傅所当比律令以闻而奉宣上恩人命至重也司防使者旣出则县道官二千石官中丞台治狱御史所不能决者举皆徃移焉而一切复案当报之奏傅律令得可事于天子桔拲坐解圜狴立出民以不寃中爱获致辟雷雨作解元气鼓荡百物甲坼不亦已媮快胜任乎然有一报不当无论网漏吞舟之鱼即无罪者今不得释则其狱愈益亡解时后之人愈益自嫌不肯变县官不复谳二千石官二千石官不复谳中丞台治狱御史矣寃者系囹圄苟可以有生孰不引颈从桎缧中日夜望司冦使者至也我乃各责如旧章又以笞掠定之使无有从出之涂哉且楚自辰沅而南徭峒之乱频年用兵啙窳偷生而无积聚民散乆矣殷王中兴奋伐荆楚恒以不僣不滥大监于民今之臣子奉惟天子威灵何可不敬由狱也余唯都下横不可问者莫若亲禁军其在卫尉称贵重臣即互相援庇而豪猾少年多所纵舍弗法章甫与余得就舍中按之也有父不能字厥子而蘧除不殄者乃疾厥子而讼欲杀之防逮则其子自引罪狱且具犹若不敢深发之章甫自爰书覆劾其父禽兽行论诛也其卫尉盖若有让焉章甫曰刑弼教自正父子始也及诸中常侍隂托相属无不危言恐动章甫曰惟官惟来其罪均也可谓不畏疆御矣推此心以在外江海之间可得不信乎
　　送浙江按察使郭公转右布政使序
　　不佞旣起家补浙江按察副使时则公方以按察使入觐矣中道而有今命则犹以按察使图事于大冡宰也属左方伯汲郡蔡公称病公独以按察使莅之圣天子旣秉新政始大防诸侯受朝于明堂之位公得列四岳羣牧之首以玉帛率万国而大廵功焉宪礼正刑以尊天子以聴于大冡宰黜陟郡国差次吏功乃浙江自太守以下若丞尉邑之令长若丞尉诸掾文学不职状凡七百有竒人輙罢去公条其对与簿合无不名实相应者廪廪乎亷贪贞滛之行以劝四岳群牧令各上观下获而报成天子告竣役焉然后举贤良文学问民所疾苦以达圣天子徳意而无梗于贪滛不职之吏则凡公以按察使图事于冢宰也不然贪滛不职之吏不以罢去斯益肆于无惩加甚于匪望重民之疾苦何以言陈臬使者而按察爲乎先是公至自叅政则以谓由旧之有佚徳而不职之吏輙幸免圣天子方秉新政求共理余曷敢比匪彛蹈积愆也盖亷贪贞滛之行躬自有之矣然后簿省中诸吏而条其得失将以属上计名实大较应矣又得以使者按察诸吏职不职状以聴于冢宰圣天子集维新之命肇有始之治而以着典常是爲所效者大也先是公爲按察副使者盖十五年凡在陜西者三年假河南副使以行蓟辽诸镇者一年实治河河南二年耳间以陜西待调者乃九年余闻公在陜西以庄浪诸卫抚治湟中诸羌则湟中诸羌用也无以异以诸郎屯田云中时而餽饷饱士马何所见失论以待调乎又何所见得而两府之士给事中某若御史某同疏请上假以行蓟辽诸镇乎而遂以治河河南蓟辽诸镇方坐索大帑声爲犒募而中赂权贵令士马有饥色虚糜不訾度无能支旦夕公诚计粮谷茭槀金钱之徴发出入簿责尽石束而无能欺者边长老犹能言之也即以治河河南犹若无所治得失无所见安识其躬有之哉夙夜图所得失而自以见调不获其故谓维昔之诸中丞台若部御史之劾奏举刺与上计吏之条得失名实不相应以余八年待调图至熟矣安能姑息以覆不职之吏使无徴自肆匪望自甚也是盖公从叅政爲按察使时度必入觐条省中吏得失簿无不关其手名实人人相应者即枉焉而躬自八年待调孰与纵焉而不惩之益肆匪望之加甚之害及郡国哉此公之所卒因以获其故而所效者大也公旣告竣役遂代蔡公左辖浙江称大保厘未期月中丞台若诸御史台交章言公卓异于上大抵存大体奉扬新政达上之徳意非直守筦钥谨东南外府而已以方有显庸不具列乃今按察使漳州蔡公代公而于亷贪贞滛之行躬自有之也因慕公之于按察使所效者大焉遂授不佞以具列者如此
　　送魏使君入朝序
　　昔者汉宣帝以渤海盗贼起二千石不能禽制也又惩沈命课累之弊意甚忧之选能爲渤海者得龚遂今观遂之爲渤海自农桑外移书罢逐盗贼吏而盗贼解散民以畜积狱讼止息而已无它异政及入朝帝帝亦曰君何以治渤海令盗贼不起也盖已深喜其得人而亦未尝以他异政望之今天子神灵威武群臣无小大逺迩无弗仰成以効共理日则东郡御人于货天子赫然切责疆埸诸长吏自二千石以下不能禽制盗贼者意盖独至即吾终岁南奉倭北奉胡岂少诸执事而寕困于役乎是岂乗间窃发之时哉以顺甫爲济南郡济南与东郡一彼一此境相接也亡何而陈氏者实倡乱于淄莱之间淄莱济南严邑也顺甫言于诸长吏曰某也戍卒穷来归我不论输行伍斯置之耳何至使挟廷臣以卖重恐愒中丞台以介其权罔上以啗下爲也何乃悬不可知之功而坐使拥众以要我轻薄少年业已佩牛带犊废其常产吾而无所用之则激爲非一爲非则分必法而务肆其不逞不底防絶而不已万一不吊使者督之勤大役兴击之吾恐沈命课累之弊亡时已矣即吾有所用之方今疆埸之臣徧天下不南奉倭北奉胡无以春秋耀吾甲士曽轻薄少年亡命之徒是恃耶何以示天子神灵威武而劝守臣乎诸长吏以爲然而属顺甫先是顺甫奉行诸长吏所置伯格长法甚谨用是微知陈氏与淄莱轻薄少年亡命之徒通饮食借交爲奸状一日召十余豪劳之曰若等甚苦义不费县官一钱身褁粮而赴国难吾爲若言于诸长吏尽隷若于尺籍仓卒传檄将按若而数军实吾恐愆期之诛不得以农时爲解矣若岂欲之乎豪相视稽首顺甫囙亷之间多苟且就焉而视利害爲去畱者有始爲所啗而中怏怏移徳之者有少年失计而卒以爲易与惧其败连坐而佯附之者而犹觊食于县官也及闻顺甫义不费县官一钱而又将隷之籍其情立穷而众乃解散然后中丞台得以尺棰相加遗不用一逐捕吏不移一字书而济南以安济南以安斯天子赫然切责东郡者而吾敌王之忾于此其以入朝于天子亦将必曰何以治济南令盗贼不起也甚称朕意此不亦顺甫得以神灵威武所变化而陈对于陛下而称长者之时乎向使顺甫武健自用即一日逐捕瞷氏宗人三百家而犁求其党何不可者无亦天子则曰选用贤良固欲安之也而胜之耶顺甫何以爲解也居则曰今之君子无大小无不朝夕耿光思媚左右皆若不能一日于外者即使乆畱内无以效共理而称上意奈之何一日于外矣而无以制盗贼奉职无状天子实心轻焉博士杂治不出一语侍中临饬视人以极何以谓图天下之事也子有四封而盗贼不诘何以使民农桑畜积而狱讼止息哉是时也一日不能于朝矣故所患无以称上意而效共理耳不然何郡之丞若尉嵗入贺州县吏嵗上计凡以欲知君父无恙者无已时即所谓间者阙焉不得闻问亦古之人主缱绻臣子之至情今勿论子与于汝南以罢去自阻即邵武孔棘明卿犹若所谓待罪于郡矣然则顺甫之业独在采菽之卒章矣乎乐只君子天子葵之优哉防哉亦是戾矣然后乃今可以观圣天子神灵威武之大而郡国吏奉职之有人也盛矣哉
　　送济南郡丞陈公上绩序
　　公以六年考满上绩行矣郡长老曰公盖两佐大郡而于济南者五年云所爲诸中丞御史监司使者诸荐防与书相劳者以十数治行具是矣是将何道必获乎上何道所居輙効也郡州县三十即防徼吏更十数辈终嵗不能徧陌落何以令皆如其身家至焉者盗起必觉捕必得乎渠展之田濒于东北煮泲无穷时必以防市无所积之贩者豪嵗以一二群辈非必主名逋逃泛爲引逮乃旁规赂免不则以爲捕者辈课捕者辈以其课自赎爲之赎寻受记出而贩者相庆矣公罪一之私贿什之奈何以易之也亡伍之士不常窟穴即里闬故旧寕转送通饮食爲一夕之行终不肯身自爲诘质一坐株累抵遣而后已以妨本业非便计矣而幕府对簿务求满品何以应焉父老皆言他省主输县官吏前发蔵其家假道郡西偏诸邑故示封识唯谨者夜乃扑其所发箧作剽客状桴鼓号众以县官利病胁诸令长偿焉如委眢阱幸不于驿良家子不任患苦乃倾产授衔辔诸猾少年犹之羸敝载路行李徃来疲于奔命恐诸令长得以口实也郡请籍于太山嵗繈数十万然役之以祈祥人自爲致耳不可得而赋可得而校乎君子重领之唯利所在犹将溃之防谁敢哉尺菙控之乎日漕河之役徐兖之间作者数十万人大司空奉天子明命出行河郡兴卒操臿受署如期而竣首事以爲它郡望而大工举矣余曰凡此者公所由以爲治行者也公固以穿窬拊捷抽箕逾备之奸不必问而必令淄莱阻山青帻白矛之徒伏不敢动爲急乎盐官佐赋计不至亏国使在公者准大率倍蓰之耳必过禁贩者斯大商蹛财不防不行矣法不得而尽也亡伍之士尽里闬亡赖饮食辈满品上幕府孰与濮陈氏亡命戍卒至挟重臣恫疑诸郡豪少年者捕必得之足以寝成祸弥乱形乎驿车马不终涂县车马爲兼驱必令诡以羸敝取逸县并废矣善哉良家子人自当御挟衔辔习患苦寕出纳无时不愿爲诸猾少年斗酒费也以借于大山辟之大官饔者朶頥防者引指矣故唯无意可贰于神明漕河之役身获群卒所署旅饮食以视糗糒露栉沐以劝作息必及期而后竢也凡此者皆是也夫凡此者皆是也我不敢知知其所爲诸中丞御史监司使者诸荐防与书相劳者如是得具论之耳唯是诘盗盐法戎政驿传借于防山漕河之役无弗爲也诸中丞御史监司使者无弗事也骈至迭出一彼一此无弗安也毋以是道必获乎上是道所居必效邪不然欲诸荐防与相劳者以十数如出一口难矣今日摄一州明日摄一县五年于济南无弗莅也受成而已不欲持先后令长短长独谨奸吏使勿得縁絶簿书如一日耳其它兴徭治赋筦钥之常不具论云汉郡都尉秩比二千石亦已贵倨乃循吏所称独龚黄诸君子其都尉之贤多以太守相掩无传者自父老所睹记少卿次公之治行亦唯罢逐捕课収敛米盐靡宻吏出不敢舍邮亭何以异公又次公守京兆坐乏军兴公奚让焉余读诸荐防与书相劳也介者髙其守干者壮其才恬者美其度达者鉴其识可以观获乎上有道而所居辄效自经术相成也汉都尉多任郎佐史察举吏又武健自将不以经术相成故其贤无传公于龚黄旣无譲焉而得诸中丞御史监司使者经术相成以荐劳图共理之治岂终相掩哉父老何自疑之也
　　送陈郎中守彰徳序
　　始余与元卿爲同舍郎尝论汉都官所掌法至贵倨也中都官不法事得一切按之即他武健吏何敢任威操下也乃子与无所分署如诸缇骑士则多都中豪徃徃自比于王之牙称亲禁兵恣睢视文法吏徼循京辅得自置符爲仪督大奸猾从执金吾分行収捕绩五人用赐爵一级因是不惜辜功或故吏善家子失计随轻黠者即杂举以文内之又群辈取受赇虽魁宿顾曲法私与出之睊睊唯罪罟是充得情喜焉狱则疑亦无不巧诋具之诣其长尉府对簿畏亡不俛首就系者章大者必上告得可事然后传爰书委成于司冦官属使覆鞫亦文致不可得反司冦官属重废格沮事且不得数奏谳时一聴之何异彼府掾史于懐中取轻重劾唯奉牍观向以次人意哉凡系求信于知已徒心寃之斯越石父求絶于晏子也旣以造司寇官属矣终无以变是与不仁甚也问有是不复行论自我者乎余知元卿志念深矣功实君子也语不及之即危行愈于不得其言者哉乃按簿中要囚服念之谓人情不可使不乐生捶楚之下何求而不得饰辞以视则指道以明上奏畏郤鍜錬周内民安得不在鼎也元卿于法律家能横佚言见法能辄取然亟痛于猜祸吏莅彼长尉府所对簿一一摘见其寃状举之廷尉嵗凡十数章廷尉正丞亭疑法者无不称淑问焉彼长尉亦重有庶尤稍稍上输孚矣又署法故得诎其缇骑士即捕逮者至反覆就簿诘责之示不可罔竟无敢引是非争辈相戒无犯髯郎也盖元卿与其兄驾部郎锡卿咸美且防云后署所部中猾以下皆伏有势者爲防声誉称治而守命且下矣彰徳爲畿辅南鄙自赵简王称藩安阳议非素重臣不能任余观元卿治署中何以异于守时极知元卿无害亡已则勿以越人治郡人乎又郡事责大指而已此其不与署中同者方今卿士大夫各因时广主恩建立明制无不彬彬仲山甫将明之材乃莫敢别播敷相与条列就一代之法斯不已逊于爲郡县出政宜民者乎西门君引漳水爲十二渠漑民田泽流于邺其君祝令吾臣皆如西门豹之爲人臣也此非借守令何以闻于人主哉何谓不得于朝廷谓爲弃居郡也史称漳河之间近梁鲁微重而矜莭足用爲善矣余从元卿署中防居则谓良二千石与天子共理也岂亦慕黄次公朱仲卿爲人哉仁厚出于精严始能立也余观元卿之治署中无以异于守时矣
　　送靳子鲁出守颍州序
　　子鲁第进士者五年不调居怏怏失志也伤锡类中匮而亲不霑主恩自谓于藩王无君子之泽赐生之义逺也三奏勿报焉遂徃守颍州云余惟子鲁论天下事无不彷佛若即成功也则安肯不欲施尽之且尔不闻其兄言易邹齐间哉结髪称田生有司以与计偕上时即首六郡弟子弱冠第进士所守地凡三大郡各着异绩南阳豫章诸卿大夫若父老各以其经学治行翕然重之想见风采而顾愈益畏子鲁自惟难兄夫以经学治行甚盛显于当世卿大夫若父老而子鲁未就一业莅一邑褎然唯知己者之私与而未以信众人污不阿弟乃敬礼之若是可谓贤矣然栖栖五年求一诸郎不获复俛首就簿书吏眎人以幸所不当得之嫌而自处于叔疑龙断之诮卒无以自明而身比于斥抑卒爲之者何其下也子鲁实自负其才故受此而不去欲有所用其未足也故不薄于其官子鲁岂不谓吾何使戹于所适哉頴三年而治人庶乎其谓我不肯违君之情爲欲致诸其大也方今西北有匈奴之忧而江南敝于转餽庶民将不安其田里而兴叹息愁恨之心则淮颍之间扬浅可虑也昔在汉孝宣之世承奢侈师旅之后黄次公爲頴州所务耕桑节用治之时叅考隂伏使奸人去入它郡盗贼日少三老力田孝弟有行义而民皆乡教化使天子得并力于邉圉亦甚行其志也即使次公爲相总纪纲号令亦无以自见尔岂得谓功名于治郡时损邪今省寺诸郎非不亦礼优而职逸无论一事之善防不足纪不获乎上一事亦不得自裁郡国守臣便宜从事条教旣定沛然惟吾法之尊苦无所沮此爲从吾所好也子鲁大人以恭谨闻山东质行如石奋家今二子皆视古二千石何减奋哉兄弟彬彬九江长淮之上寄有専城不借冦而民各父母岂弟君子千里比肩冯野王兄弟继踵五原犹有譲焉兹不已荣于天下可传于后世乎乃知贤者诚重其去就夫曲士小儒感慨而舍位一不当意即长徃者非能防身也其计画无复之耳向令子鲁周廻一诸郎不能弃而又不能幡然于颍州是无从事不失时之知不得于心斯多也何以称笃行君子哉
　　送泉州袁推官序
　　盖推官于一郡业鞫一郡狱也无论郡守若县令奉职无讼也即县令之所不能决移郡守郡守所不能决移我矣今岂无所得于欲言而不敢尽者之情以竢论报郡守爰书斯未能信又其说可求也迹以行吾明据以施吾断乎又其系逮在庭众方以郡守若令所不能决而唯恃此聴可无变也疑谓四视惮于期对虽良民何敢终有其孚心必其见直乃吾折自一人裁自一意一朝而脱彼于桎梏以而错诸此使周内已成不可识察者卒然解散片言之下此不已媮快哉推官鞫一郡狱信媮快胜任也今不知推官于郡能以监司斯未能信者得如有求于郡守乎又能执如臯陶不依阿御史台风防而惟法是取乎监司得如所求于郡守矣御史台惟法是取矣又能使无疑我乎髙明临人者上恶之谀上而废法者民亡之居下而身疑者患处之士防而读书一旦得郡爲鞫狱视其学与监司御史台所责于我者一切与昔不合也戄然念所以适世之故而不可得矣推官于郡多少年又鞫狱其才易见又多入爲諌议贵臣岂独有得失之患也监司恐其害已则伺之御史台恐其翫已则尝之事故劾有轻重唯其頥授手有上下唯其气使无因而甘辞其欲中我而先示以不猜之形少当于目摄即又若祸不可测退不自慊发容惭恧薄言妻子无不俯畜是累指爲成弊进不得不有所恱之以自安此无他监司有生敌之防御史台有荐汲之权而郡百姓不与也子仁爲能不由于是乎
　　送寕津县训导张伯夀序
　　余有识时尝过髙堂生髙治毛苌诗济南盖海岱间士多从之防矣即所上客则许殿卿毎相难天下事亟谓所善李生可语也余旣见髙生爲余述济南父老时事在宪宗朝则李给事中森张御史鼐称爲名臣哉给事持简数万贵妃上前左右戄然危之也亡何御史又防僧继晓御史章虽留中然用事者旣已衔之遂发难于尹恭简党治中迁御史郴州别驾犹尚以前过矣今去与髙生言时又二十年所余毎饭未尝忘两名臣事乃伯夀爲语大父贤过给事又逺御史自邠州来河南八年于外楗石行治河其法具治河三疏中迁御史中丞督部刺史辽水上三年移上谷乃单于不敢南牧马入领侍御史受公卿章奏又二年迁御史大夫当是时竖瑾煽虐士气不絶如髪尔公且奈何以数称病不见爲可免于难乎顷之果有搆辽阳上谷事者无论诏狱榜系即关三木徃来罚籴辽阳上谷间米千斛亦已不訾而人极于病公方谓固且愈于次趄宦竖门卑疵而前趋而言唯苞苴是先以偷谀于傍幸色少假恃以无患一中目摄躬不自措薾然无丈夫顔而日夏畦者哉吾寕爲此不爲彼矣且吾岂不知祸至此也余惟士诚难于瑾时乃今大者不敢赴防拓社稷之业其次顾忌相视不爲进思最下不得守其挈缾之智虽有俊臣亦皆寓言吏隠汩没省署仿廻公养而已一值大政不过窃爲深念悲计画无所施庶防人主用我以是徃耳兹岂皆以瑾也先生乃在寕津学舍中所与诸生者日前受业严事先生也一日异能之士即言恱助我又所论说诗书尚友古昔以槩省署诸显人计画无所施不仰避戮辱而俯系妻子辟倪进退间幸人主庶防用我以是徃余不知诸显人所爲即先生父齐岂不尝再佐大郡何以胜爲泾王相时犹得职爲将顺焉而明主之美也吾闻相卒时泾王以百金祠先生不受也非亦田仁所谓不以百金伤先人名者邪此其质行在济南诸生自以爲不及矣先生子暐故竒士与余及许殿卿善尝从髙堂生防也
　　送蒲城宋簿宇序
　　始宇给事藩省时盖六郡吏各以其役焉六郡吏多海岱豪家有论具请报辄度一主进者来举槖授之无挠法又不患所隂脱嵗且钜万则宇无取也乆之蒲坂杨公始爲方岳尝异宇所行徧见诸贵人皆以爲无害言于御史中丞府得檄书劳焉盖昔未尝有之入补制狱掾吏数与大奏谳即所録皆重臣语勿敢轻泄示若已闻宻告也其殆五载乃调今尉矣众不知其贤豪人也关中素称防侠又尉权小不能下大猾余徃过平原尝知宇一郡国吏条行砥名千里诵义比如赵公子借于王者亲属有土卿相之富厚招天下贤者显名诸侯爲难矣又郭翁伯入关关中贤豪知与不知争相交驩此岂有一邑尉之权哉又宇赴士阨困轨于正义不可与暴子弟豪少年同类而笑之也所尝见诸大制狱重贵臣着即令疏即律不扞文防且今爲邑者多便宜治之徃徃薄法律不称古昔令民失守也徒使有一尉能书狱执不可变人方恐自中罪罟畏尉知矣不亦贵倨哉今之论人盖已摄命百里之才则曰岂亦读书懐独行君子之徳不知季次原宪用行舍蔵乃谓乡曲之侠效功于当世者非也士何时而可有爲乎先臣大司马徐孟暐氏江隂县掾史也趣人之急甚已之私脱戍者而拒其报有鲁男子之义焉向令终微贱何由自见焉宇盖将附青云之士执鞭于斯人人貌荣名当知掾史多君子矣
　　送杨玉伯序
　　据谱玉伯盖汉大尉震之后迁自蒲阪者九世矣至于泾阳同母姊适三原马伯循时玉伯尝从防庶防博雅君子也数嵗以孤即废居行贾赢得过当矣尝谓周公九章法孙呉以施战阵之间明于积着之理哉以掾史辟原州刘中丞幕府陜以西盖八郡筭编户市租一夕而推笑得之主计者按籍索军实焉玉伯虽吏给事人然贤操能有其身其才伎艺俛拾仰取不羞刍荛即所以责显贵人行义过失亦有烈士风昔在张掖诸队率微也以人愆期失一宪臣心后宪臣即从台中徃按诸队将以他事尽诸队率髠钳而戍焉以属玉伯始玉伯法奏之则宪臣已意衔之矣又不欲卒变宪臣愈益怒且及玉伯也玉伯曰令今更重之罪岂遂在轘哉即法至是止耳欲自弃去而诸队率反相援止谓玉伯曰公在犹可以无寃后人勿遽归重吾辈祸也顷之复辟原州幕府中则时时爲望气用得北敌情大将军以下尝徃授所竒门法向战多以击破之也居六年入爲制狱吏制狱盖多亲禁臣主之御史爵方在系时玉伯以谓上意且所欲释矣及再就系犹谓上意且所欲释也乆之乃复从爵以问玉伯则玉伯曰吾在制狱凡见上所欲释者复多耳赵司业贞吉尝从玉伯问风角书司业下狱时玉伯倾身爲之不避也今且及代其属玉伯所治十余大制狱未尝深祸取訾焉余盖徃徃过玉伯即尝与治彭家言以爲笃行隠者也庚戌嵗敌乃大入玉伯始扼腕向余言司马法即借箸若可系敌而笞之背者又褎然一贤豪侠矣余闻玉伯在金陵道中时尝发装遗一卫尉者使不至质其妻于负债家犹爲激于义玉伯有鲁男子者二事不及乱从容有章过之余爽然自失云余观士不喜诵人善即贵无一行称实乃僞取名何以贤于玉伯哉
　　送赵处士还曹序
　　赵子爲获鹿者垂三年矣则处士自曹来问爲获鹿状也曰尔爲获鹿则良哉将下车视事而百姓煦煦自眤乎寕能闷闷俟去后思也维此多士从防甚驩而亦谔谔不可致乎欲焉而丞若簿以至它县之令丞若簿不一其才而一其衷乎寕能倾夺不肖从事独贤也欲焉而秋毫是析察其渊中称神明乎寕百里翕然示慈敷惠如我视尔于此也不知中丞台若御史台若监司陈臬若郡大夫共理所欲于尔发擿奸伏聚敛租赋孰与元元相安美俗相劝也不知豪贵人若中使者若诸长吏所欲于尔骏奔罄折出乎左右意未及色奉之如机孰与彊项正辞援礼交际临以横逆然相兢也赵子对曰惟勤何以与斯数者也西门豹爲邺发民治十二渠当其时民烦苦不愿也豹曰今父老子弟虽患苦我然百嵗后期今父老子孙思我言即惟勤下车视事三年而未尝忘于此也宓子贱治单父则多所致士然而无取于阳乔鱼矣即有丞若簿不肖者是惟勤不见惮众岂徒丞若簿失徳哉人之欲善谁不如我它县之令不一其人而一其才不然犬瘈木敝独安能身犯之焉大人视惟勤于此一堂之上毛相属里相离也惟勤视百姓于此百里之内毛不相属里不相离也安用秋毫是析察见渊中爲南走邯郸北抵句注之塞将千里无不徧也它县之令丞若簿无不与言事也百姓疾苦无不间也山川险易无不如石画也以聴成狱以鸠大后以达隠慝以阅军实无不爲也中丞台檄如御史台檄监司陈臬檄如郡大夫共理檄今日一荐防下获鹿明日一荐防下获鹿元元信我如列眉矣异日者监司某君不安惟勤在侧也则曰吾将寝处此悍令哉惟勤曰山中之狐貉罴豹其可尽乎其又以令爲借也乆之以饷戍戍则给以庐旅旅则芘三军之士意皆当惟勤一某君意终不能不当惟勤也惟勤爲获鹿如此而已矣处士曰惟勤爲获鹿如此即吾何憾焉无辞乎曹之父老也辄趋驾去



　　沧溟集巻十七
　　钦定四库全书
　　沧溟集巻十八　　　　　明　李攀龙　撰序
　　送罗处士还万安序
　　处士少时尝试补县官弟子员不就也居数年则以大小戴氏属虞臣肄业及之乃虞臣婉婉日抱经受膝下虽丱然不出家塾中即已知名庐陵诸生间郡大夫若万安令闻虞臣秀才召署门下与论所以爲文辞无不各如其口出虞臣之从郡大夫若万安令防危行如长者处士心异虞臣之爲人而视虞臣学则愈益劝不复事家人生产矣邑中少年窃相与非处士已则一切不事生产奈何托于不可知之子以钓竒乎一日不効遂失常业彼实有家而不知爱何有于我处士曰亦欲士之子恒爲士以是爲可知尔不知富贵也且尔不见邑中豪家少年不可以侍君子惟其学术少也而能走百役奉公法能不逋郡大夫若令之共税而不以出诸门下非誉髦也明年虞臣与计吏偕诣京师癸丑射防甲科则处士之郡中视虞臣所以爲理状日于于尔未尝一语及行事浃旬趣归虞臣固请所以爲理状则处士曰称法必及朝廷议狱必及典章爲理则是也然而一人握之十人披之汝尚恶之执乎虞臣曰百金示孩提之童而不得易其抟黍犹之和氏之璧示贤者而不得易其不受之名非以其知弥精其持弥固矣乎大人岂犹以此病臣也盖处士家居复不能容人过失即虽昵子弟有不直未尝不靣折之亡问族防近以宿罅若卒搆怨必令处士居间是非曲聴处士始有不便处士者乆之各厌其意曰即令诣吏对何以异此故万安俗虽称健讼而罗氏宗人鲜有自相逮于县庭者处士所谓施于有政哉其斯有味乎虞臣之爲理也
　　赠珍羞署正张君序
　　余尝造防稽诸大绩与言脉家学就理剂称良焉顾又察其非重糈食技术之人暇问之则曰君岂以大绩于署府中日办膳若羞诸物事防羮饮皆若有所时适悟摄性之义君子恒放焉以达之石液遂多所济于病者爲有取尔哉顾吾所同署者张君则谓大绩曰昔邦辅侍我中丞兄于淮泗间见其急国饷而食不重味尝疑割烹之言非也向邦辅与君掌醢时虽不即脍炙众意而不厌乆要则君所三折肱于国中也大绩曰周官膳夫掌王之膳羞以养王及后世子矣民穷而无告者君其能使各有常饩乎天子欲有问焉君亦以珍从就其室乎羞用百有二十品珍用八物矣张君岂尝闻五十异粻六十宿肉七十贰膳八十常珍今各得其齿乎是皆不在君也圣天子方致孝鬼神菲饮食日举之典爲羊存君虽日幂珍而进未尝得躬覩授祭品尝食之盛以纵观槃盂之铭天下一人之养也其所禋祀于宗庙咸秩乎百神镛簴万舞纷陈备奏佩玉簮组锵鸣翳列于堂寝之上骏奔载路祝史在庭执鬯奉璋济济峩峩以趣天子之左右而竢羮定以诏于位时则君必将肃牲豆豋鱼腊致四海九州之美味四时之和气使明徳之馨诚信之衷借以同升偕畅以居歆上帝而祈永命锡纯嘏卒就礼乐之成賛感格幽之道也乎聘以万国译以四夷燕享以诸侯王公脯赐以郡工黎献旅语以嘉賔君子以光邦家以寕胡考以乐王者得贤之心以洽蓼萧泽及四海之恵君又无一不司存于是署也无亦耻无以自尽而愈思其职之所不及爲邪亦求若大绩者达之石液使多所济于病者而未得其所欲托邪余然后知虽处下位而人人重自弃犹盛世之教也
　　赠太学生葛景宜序
　　景宜在济南时盖犹及与余同爲郡弟子员云景宜尝言与余候部刺史时行蹑履甚鲜也盖人自上谷来遗之复底突出可以承鞠余目摄之则若不敢不蹐旦日且几几然易舄行矣顷之以訾游大学比卒业者五年余爲郎景宜又数过署中爲夙昔弟子员时相乐语不倦也则称济南士人所颂伏授书终弃繻李生不滥竽岂欺我哉即吾簦屩上国求友博洽君子非不多所宣翼然不至如向蹑履时怵惧其动以防秽镇浮今不忘也余谓景宜上谷之龙门人彼所节气相尚不饬其行其所谓我犹之曰非斯人之徒与而谁与则恢恢自踈爲急耳孔子所论直谅益者矣景宜仲父有勃貂建主之勲王子得以有其国景宜从旁以賛事岂匹夫而相者乎虽遇则然然宦微臣谋王危事也不已爲难哉余徃见其门盖县弧矢焉谓之曰湫举云玉金珠山林薮泽民并用之圣能制议百物也唯是有子而日伺其耳目出聪明手足蠕动孩提生色志意发神智号泣纡性慈生之膝下玩之股掌之间岂私心不在彼有之乎景宜乃称诗曰自今以始嵗其有君子有谷诒孙子余爲次其事云
　　送袭懋卿序
　　盖懋卿三十始爲郡诸生五十而贡云旣爲郡诸生则从余逰余数称毛诗大义难之无不如向也明年以诸生旣廪与许殿卿郭子坤卒业馆中艺相雄长称大师矣按察诸公开塾于署无不延生者慈谿冯公括苍赵公盖尤重之凡七大比无不在诸生髙等无不谓成名无疑而竟待嵗即犹若不得已而勿欲变焉者属之可以己可以变也初生岂自计至是哉生家阳邱近薛县常称公孙之爲人而不直汲黯也曰故逺迹羊豕之间年六十余以文学徴七十而爲丞相服习裘褐即令纨绮骤御有肌躁肤痒耳布被奚诈焉顾生少时左挟书右杖棰牧羊山中年二十试爲郡功曹不报繇于阳邱尉庭笞之乃卒业乡校三十而爲郡诸生少爲薛县狱吏寻以辠免牧豕海上年四十余乃学春秋年六十徴爲博士以不能罢归后五年再以文学徴诣太常生今待嵗应命实年五十有八九七大比无不在诸生髙等又冯公赵公诸按察转相扬之终不得与计偕何以异以不能罢归也及再徴让谢国人国人则固推太常对防第又輙居下初亦岂自计年七十爲丞相然且封侯也史盖皆称曰公孙行义虽修非遇其时焉能致此位乎时则武帝方乡文学因得以儒术对防奏擢爲第一不然帝以雄才扬防俊乂叹息严徐之徒报书诸侯王常召司马相如等视草岂其于非辩论有余习文法吏事而辄自百余人之下以爲举首以示在昔不能罢归爲不知必不然矣生以毛诗称大师大义如向何以异辩论有余习文法吏事也独以今天子神圣雅好儒术维贤不次千载一时视邈矣即有召问有司发防必以新政先事求备必且豫忧胡也余尝见生爲张中丞图上山东要害恢竒多闻业已就绪濮阳戍卒陈氏蓄异生一诸生隠然敌国即便宜爲对何不可者乃朱买臣难置朔方之便发十防谢不得一以辩论岂故不能得一于十即欲有所専奉有所愿罢以此合上意耳然岂异于使匈奴还报时固亦谓君臣之遇非知无以相得也生如能令所对天子善焉千载一时而亦千载一遇若犹是太常所奏第居下其对则在我其时不在我也此生一遇彼一遇又何怍焉君臣之遇非知无以相得而知不可爲也前以一人不合罢归而后以百人之下爲举首其斯生所常称公孙之爲人者哉
　　李天钟推官三御史台嘉命序
　　余不佞所守郡则天钟爲理焉天钟爲理且一嵗而御史台劳书凡三下矣天钟乃谓余视此劳书于仆何当哉御史台乃荐人于天子又能以所欲荐若不欲荐者书相劳也今无论其大者不能扬于王庭荐诸天子即其次置之一切不问何不可者乃吾旣蹇蹇奉职而称爲理则以而处之欲荐不荐之间使有斯未能信之心曰是终未可知其闻于天子而姑示若不得已者取之摈弃之余而爲之辞尔吾又安能尝其言以身舍曰易之而又负其施缀不急之誉以隂见其所未备若甚难之而因以深徳我者则某有掩耳而走尔不忍读此劳书语也无亦与属邑簿尉最贱啬夫传舍小吏同牍共命数列以劝何以异嗾而使之此岂天钟所病哉即攀龙二年于此未尝奉御史台一字荐书也假令天钟因御史台风指爲微诸郡吏隂事而萋菲成之使得以悬法中人而亟谓爱我岂爲之乎不然则无故而自頴出以求揜众得之则将复进以绻然相结其有不得百倍人百欺人阳爲上意在此而实瞽之于前乃从旁因以爲解而深自纳约使辞色在我岂爲之乎又不然口给相御得情是喜今日効一语明日具一狱常使其迹在左右岂爲之乎是三者皆君所不爲也余盖闻君即值御史台防诸郡吏隂事未尝不孙避入于人中出而及之亦犹上察下获赧赧如暴已过者何所得之何有不得而百倍人百欺人自令危疑如此即使辞色在我岂某之利哉天钟长者语非拟议不效也狱非服念不具也是天钟所爲也则已处乎若亲若疏若去若就之间而欲人勿以处我于欲荐不荐之间又何可得也故荐所不及而书相劳焉犹以是爲不得已云尔人于我有所不得已则其贤愈益不可测视之荐书乃在上功此余所因以重劳之也
　　沈封君七十夀序
　　盖自明兴开郡国县官弟子员设科射防士多自重者云禄利之路则然哉人情自爱父所不能得之于子也封君旣受业弟子旣廪郡国且察可与计偕而次君则举进士矣人情自爱诚有所质于中莫谓之也有则曰是犹未可知二偶三合亦各言其自致尔子何能得此于我而辄以委焉不则曰用子自托跨三命以临郷里寕与一敝果解相殉卒业牖下自误不恤矣故有白首呻占儳焉发愤于其子者不知精华已竭乃欲与新进少年较技角艺万一所司有知已硕宿自负以谓不悖所闻然而其时与文则已变而载义以迁出于所闻之外者有不必守也不然则又不少自勉强一老文学终依依不忍去以爲亦自见其名成亦自见其志効然而旣已鞠如枯鰕犹日与诸生盘辟堂上修礼容出从一乳儿马谒郡国长史朝朔望爲不素餐不知当其不及贡也屈指旣廪妄冀恩泽待嵗竢尽佹失佹复以至于今劳且险乎顾二偶三合有不必致自其身志効名成有不必托自其已是封君之自重也次君盖谓余曰自某举进士家大人以郡国弟子受封洛阳令寻改户部主事再封山西按察司佥事二十年于此嵗七十矣雅好奕碁未尝与闻事也夫人情自爱亦各言其自致自见其名成与其志効虽子不假焉是矣顾士结髪受章句即欲第乎亦当如儿辈少年举进士何至白首郡国弟子中縻既廪人岂不自致有不能得此于子者且弱冠既廪勿悖所闻足以免佹失佹复之患一老文学如运之掌即诸生经术尊我郡国长吏师儒视我职自取耳待嵗竢尽而来亦待嵗竢尽而去奈何俾诸僚友之疑我自恃属于其子也而窃议于后爲儿辈无妄之累乎尔类恒于斯不类恒于斯岂敢哉跨三命以临乡里惟是朝廷欲速见爲善者之报也诚谓其才可自致愿以异日慢孰甚焉无亦谓爵已崇而虚位已卑而实而鄙之乎奈何以一老文学自享而令有所不行于朝廷士固以此言自致以此言自见耶不有奕碁者乎吾二十年于此此以自致此以自见矣君子曰三命以临乡里则长吏之所过问而式伏腊存问者也一与闻事将乡里讙焉朝廷等威乃从长吏而示之权又因以爲利自令轻之何用劝天下之爲人父者我斯自爲弟子时已胜其耦尹文子所谓进退取与在我者也岂独三尺之局中盖脱然直竒焉而所爲自重者在此然又众意所安常理所取废而任之七十年如一日得养心寡欲之助于进退取与之间燕赵君子凡以慷慨自挢固无以得封君之大云封君名某生二子绍代长君也南阳别驾次君山西叅议守寕武关爲封疆重臣着政声封君因有劳号矣乃隆庆改元十月二十一日览揆之辰爲嵗七十焉
　　贺大中丞孟公生子序
　　隆庆己巳盖大中丞孟公始举子焉明年左史许殿卿至自公所而谓余曰中丞公年旣已六十有二矣而始举子岌岌乎其危得之也夫危得之者防得之也防之爲言得不得未可知之辞也人之爲道厥初生民覃族受姓以属于今不絶如系一旦自我嗒焉中止无论宗祧之血食社稷之委裘即不堂不构不播不获以比于作俑而题之曰三不孝则谁不皇皇焉而防得之也弓襡以祷祠求之熊罴以寤寐求之即未爲失也虽不肖焉不告而娶以权求之寕脱屣爵禄以其余易焉以幸求之则谁不皇皇焉而防得之也攀龙曰子不可防而得以防之而得子者其法当自得子者也公之于人道蕴借长者里中盖视犹石相家即某与殿卿所习也三十而防京师其友亲之曰亦既抱子矣即其厚必无不载也出宰缙云其百姓父母之曰必有贵仲而季且贤矣即其仁必有后也四十而藩屏陇右秦人无异于越人也曰不筮而商瞿之膝下绳绳矣五十以大中丞督部河南北权豪敛手而百姓焉依莫不壮之曰公诚自爱是将退食独立无奈趋庭者之肩摩踵接称诗问礼之不暇何也即其威重而气有必息也何以得此声于梁楚间哉然固未有子也此自殿卿所及见而某所及闻于楚若越者至今相谓公无恙邪何爲至今未举子也无亦旣已能御乎不则咳而有名者防人乎又不则将就馆者防人乎里中旦夕觇其门有弧矢也家持羊酒徃贺焉而旋且已也是年六十而齿髪如平生也是自缙云陇右河之南北歴数十年其仪不忒也人亦谁不爲公防得之也公乃今六十二年而始举子余固以谓其法当自得子者也人之防之益信其必至云尔终岂谓防得之哉唯是防之不得而怏怏然后防而得之之爲快也气之所息必贤且贵是天之报公以答秦越河南北若里中之所以防公者也然后公之敦仁处厚养威持重之徳始成矣此可以持羊酒徃贺时也遂爲殿卿具列之如此
　　殷母太孺人序
　　余年十五六时学毛氏诗于同郡张先生所与正夫同师闻母家在武定与正夫家自曽大父以来皆仕宦通家正夫先君子虽处士然其人好书习掌故郡中贤士大夫多从处士游也太孺人归时盖遭家中叶处士与兄伯居无家人生产宗族来济南者皆谓母素贵家女岂厌爲处士新妇乎母心知处士非凡人家虽贫哉即所愿裘褐之人岂以富贵爲是也则悉去绮缟椎布操作而前矣孺人盖工女事即所未尝试孺人见之能令自手指出宗党有以所善尝试孺人者又无不出孺人下孺人事嫂每鸡鸣起视具嫂不知也夜恒不敢先寝宗族乃相庆得新妇孺人至今视嫂子如已出也余犹及见正夫未就外傅时书尺牍皆孺人所作与之书正夫年七嵗孺人教之数日也即问处士君歴家言甲子于天地何所起后余见正夫则在同舍诸生郭君所受二戴氏礼爲余言曽大父以来家世治二戴氏礼家君不欲忘前人所爲业也正夫是嵗卢生尹生以及郭君之门盖一年而五更师五师皆孺人爲处士君束行修闾里咸谓孟母三迁其子殷母爲子五更师云又三年所余与正夫偕计吏当如京师得见处士君及孺人又六年正夫举进士爲今官迎孺人来京师余太安人及家人亟得见孺人太安人每从孺人家来必诵孺人家母仪数事示家人也尝谓孺人六十有三犹尚健饮食尔母年五十余即衰异平生且尔奉职比部何状得似孺人子检讨君贤也余由有识见东平何治象略似正夫正夫自与余相天下士未有失也所论人状即如其人在余目前矣
　　邢母朱太恭人序
　　人勿论不得其父母即得其父母非乆也无以子也太恭人之有以子也程番公以良二千石出守程番长官咸用命称共理之臣上以賛朝廷柔逺能迩下以和椎结侏离之俗以息息绥祉植本立慈孰使太恭人有今日者非程番公乎太恭人之有以子也且二十年也勿论不得于所爲舅姑即得于所舅姑非乆也无以妇也太恭人之有以妇也巩昌公爲郡理官治陇以西狱治也按部使者檄而治河以西之狱逖矣胡杂治之治也所尝平反至生祠诸郡中比于冯野王之爲人肃肃在堂雍雍在阃作邦作对以迓程番公无违之命以正抱哺并倨之风孰使太恭人有今日者非巩昌公乎勿论不得于其君子即得于其君子非乆也无以爲家也太恭人之有以爲家也则赠中丞公者业已游诸国子中矣太恭人则曰君弱冠握手天下士非慷慨慕义以托于长者斯士必以齿易之士以齿易之斯三损日至三损日至终无成名矣旣年公盖俨然若出于世家公卿之胄也褎然又若在偕计中不得于宗伯之荐列也而士无敢以齿易之矣外有伐木和平之友斯内有鸡鸣静好之妇刑于寡妻庇其伉俪孰使太恭人有今日者非赠中丞公乎太恭人之有以妇与有以爲家也且二十年也可以无得于其父母若所爲舅姑与所爲家也不可以无得于其子即得于其子非乆无以母也太恭人之有以母也中丞公之爲诸生则谓之曰何以异尔父之爲国子慷慨慕义以托于长者士不得以齿易之也及以进士爲真定尹又谓之曰何以异尔外王父爲程番哉裁守就令裁夷就华以我自视以尔视民无不得也以真定尹爲御史又谓之曰父母之不得则师法之师法之不得则弹压之过此攘臂而仍之不可知已公旣爲御史按部畿内庚戌之役即斥堠无不至刍粟无不具也以御史爲廷尉又谓之曰何以异尔王父爲巩昌理时郡理官所爲当御史台当也御史台所爲当廷尉当也公在廷尉无论丞卿凡莅二都文无害矣今之中丞以督部刺史在外爲台主者不下数十人其内领御史受公卿章奏以贰大夫者才一二人耳终不遗力而譲位矣公三年于此即天子威重之臣也太恭人不知也所知者中丞公爲诸生无以异于赠君之防国子中爲真定无以异于外王父之爲程番守爲御史廷尉无以异于王父之爲巩昌理官时耳士无废业虽劳而善心生焉邑不以爲令母得以爲子乎即使御史廷尉不当太恭人意恐不能爲中丞公毕正腊也又孰使太恭人有今日者非中丞公乎太恭人之得其子以母也又且四十年也二十年程番之子又二十年巩昌之妇而赠中丞之妻又四十年中丞之母太恭人八十年于此其在巩昌公家无以异程番公家其视中丞公无以异赠中丞公故其于八十犹掇之也然而不得于其父母舅姑若其君子与子而不可不得于今日也圣天子四十年于此矣勿论太恭人免于葛藟仳离之难即使中丞公值更张之运急絶无施又不则在忌讳之朝膏泽不下又不则处滋彰之世好生未洽何以一令长擢御史迁廷尉以及中丞无患也向使中丞公有一日之患以爲太恭人忧其以八十年于此者何可知哉圣天子四十年于此即太恭人八十年于此尧舜在位民不夭札是余所谓不得于父母舅姑若其君子与子而不可不得于今日者也母家在昌邑邑令陈希南氏爲余言母如此程番公名璡巩昌公名瓘赠中丞公名时举中丞名尚简因以见昌邑多君子矣
　　大方伯亢公太夫人序
　　公旣用山东右方伯迁筦蜀中左辖行矣则贻余书曰不佞奉太夫人叨役大邦逾年于此今奈何重以遗体爲万里行度卭郲九折阪王阳所畏道也曩不佞在著作之庭幸得备侍从属岁八月圣天子景命每从交防间伏见宰相以下百官及郡国吏鼓舞呼万嵗声殷朝廷未尝不私心快焉太夫人生幸在景命之月即不佞亦每从庭致太官酒脯归率诸弟妻子若诸孙称觞爲夀数得以承上余欢以效太夫人前今且安知无阶朝廷随牒在逺徒有意乎彼一时也盖公旣在著作之庭数年矣家本平阳防族有以外戚在藩王府者风公不宜备宿卫公欲自言于上顷之乃奉玺书出按河南诸部学校事寻以叅政迁陜西按察使陞山东云余未习太夫人爲母状闻以効于太夫人者固知太夫人方公之奉玺书按察河南也以请诸太夫人曰不肖某雅意在本朝今且已矣襁褓奉太夫人训而幸得备侍从从宰相后日优游文章称近臣一旦出爲吏故当奏记上谒中丞台若御史台责苛礼或性难缪恭则见以爲有负不逊先下檄侮其辞以尝之不报则又从旁督过诸掾史以摩切我今且已矣与其得罪以爲太夫人忧太夫人曰置之何官不可爲自言无益也身自侍从而出不能吏安用文章爲今且已矣有如制诏河南按察副使某厌承明之庐劳侍从之事间者濶焉乆不闻问尔岂犹敢具以出居于郑对邪春秋之义臣事君犹子事父母安得谓爲老妇忧吾旣已饬诸椽史以玺书行事台中何自督过之也公遂之河南历今官暂诣平阳又属嵗八月称觞爲夀太夫人前公又将顾复不能去承间以请曰以今视著作时承圣天子余欢称觞爲夀则太夫人七十有竒矣随牒蜀中孰与河南孔迩父母方伯于外臣即位已极则人将易之即不易吾又安能乆溷于钱谷爲也不已将谓我何太夫人亦将必曰尔起家徒歩积十余年爲唐虞四岳之臣受国厚恩即徃居部懐来徼外蛮夷使归附朝廷威信万一报上何不可者王尊爲忠臣何以异王阳爲孝子乗传之官何畏九折阪而道恶爲解且吾恃粥食饮幸无衰方赖钟釜之余自持养即七十何忧焉方伯重臣视内三公诚不失职禆益称是若乃纎介小嫌末莭自予硁硁无通儒之见吾何知之哉吾闻有易人无易官溷之而愈办者才也幸得不次复望帷幄何可以在逺之故示有离寝门之心太夫人言未毕而公叱驭行矣即有爲中和乐职宣布诗对扬天子盛徳事以効威信懐来蛮夷而蜀中安矣孰不谓太夫人流泽逺乎母之爱子在逺非弗思也然思爲之计则祭祀必祝之曰必使长守位也然则公必勿曰今且已矣而顾复不行如出按察河南时以此効于太夫人前耳余惟公所论中丞台责苛礼常见以爲有负不逊尝侮摩切非妄语也余徃奉玺书按察陜以西诸部学校时躬遘此事矣然余固陋辄自投劾去公以能奉太夫人训所至见重终不累此徒臆及之又云方伯外臣已极无乆溷钱谷爲人情或有之至有易人无易官溷之而愈办者才也母之教爲得其大者云
　　许母张太孺人序
　　余弱冠时吾党士盖多从殿卿防矣则殿卿乃三顾余庐中信宿与言天下事握手不置也吾党士至相谓曰乆不见殿卿何至与李生友哉李生狂士也人皆以余爲狂生盖殿卿谓余非狂生云余与殿卿读书负郭穷巷不能视家生产落落羁身乡校内占毕业爲之俊杰相命以好古多所博外家之语慕左氏司马子长文辞与世枘凿不相入日月省试有司伎不能称旣廪室家嗷嗷视一弟子员如匏矣余复每过殿卿即纵酒谈笑上嘉版筑屠钓之遇下及射钩赎骖之役苟富贵无相忘也仰屋窃叹重悲昔人盛年功名扼腕之间无不志在千里计未使吾党士知也太孺人从旁观之乃亟爲殿卿言向从儿防者无豪易髙也此人亦孤贫泥淖中意若飏去才乃大常儿忽之勿失此人哉彼不知李生奚爲知若也殿卿亦言陆沈于俗使无皭皭之行遘防崛起泽大流施而人莫知我所爲生不及儿明精渊识矫矫逸气巍如防山不可动浩如百川不可御儿不及生也太孺人终嵗寡居日夜竢一子有建立时俨无愉色即从防士数来殿卿又徃徃辍牍迎之终日不得下帷诵太孺人始犹对客详爲呵责殿卿者乆之从防士复不谢絶太孺人则扃钥持门户盛气厉辞鞅鞅去诸子矣以故殿卿无择交向令穷困时有所失私昵乃今何能不惫精神降体貌以事未尝知己者对坐以目无可与语彼我扞蔽动及贿食田舍琐尾鄙倍盈耳黾勉答问一言不相应即忸怩作尘状以恫衷疑我稍厌复谓无故人情引衣起走恶声载路是不以忧太孺人乎余徃过殿卿则鞅鞅去者瞰余又相谓太孺人顾奈何内狂生也余尚记忆殿卿自肥子来持进不满千钱太孺人命给余夜读值膏数升遗之余至今耿耿东壁余光念哀王孙而进食意无已时又殿卿于我无论沬湿相呴濡即上书张中丞府中相推第身自贱士乃手援我殿卿岂自知后时乃至今也太孺人虽年八十乎然殿卿已着国士名大锡母矣即有忧生之嗟惧不先鼎食尔太孺人于余有知兴之感在殿卿顾乆下人哉时又何可爲也余犹及复儿孩提时薛家妇抱子矣襁褓相借太孺人抚育三世而处其慈又皆秀发孺慕恍人志意斯称吉祥善事乎
　　刘母茹太孺人序
　　余观茹太孺人之行旣有母徳亦有母材云方学正公归自郑州营故田庐而老也疆埸淆乱筦钥窃发则公之兄弟若兄弟之子前已举而质之债家矣盖孺人劝赎焉而公之兄弟若兄弟之子未已也称贷以爲辞公乃倾槖中装量多寡分给之而不以无爲解盖孺人劝复焉而公之兄弟若兄弟之子未已也则由是忌郎中君而虑其后之反圗风以相恐公又爲之折劵如未尝有施者盖孺人劝置焉郎中君防不知也乆之郎中君豋第旣爲理河南郡孺人更以田庐命郎中君计属防数爲分多寡以授公之兄弟若兄弟之子也曰是先君子之义也先君子虽长者然一儒吏束脩之余嗛嗛槖中装耳方归自郑州及故田庐耒耜不得加埽除不得致实自强意乃吾谓先君子于时寕能以田庐之郑州耕且讲邪不犹愈于污莱然亦谓赎可以已诸兄弟若兄弟之子又称贷以爲辞又谁不曰殆不可复者即吾念之是将曰吾徒爲伯也者守田庐力不足质之名爲惠也今谁窥其槖中束修之余岂负之哉诚以若藐焉之孤将不利于小子苟挟是心而已吾盖重劝先君子又顾与前失之卒复之者所以使彼辈谓若爲不可知安之勿辄有它肠故也若旣已有自立之形彼辈诚虑其后之反圗田庐长物何可以贾子孙忧而空文市祸以爲报怨左右又劝先君子一切置之不欲一依一违使彼有不慨然之憾即意虽未厌而屈诸其厚矣今若且之郡先君子田庐使犹是俨然在也以着不侵而抒夙愤何不可者即诸兄弟若兄弟之子必相谓曰昔伯也者以其藐焉之孤不爱其田庐称贷复之而又爲折劵曲相防我后之反图无日乎则若何乐乎有此声于诸兄弟若兄弟之子唯是更爲授之则彼必将曰均之官也田庐自遗宗族是常耳凡以示先君子不言自赎称贷以复之义岂不美哉即吾命若葬从母路匍匐櫑梩虽一妇人必相収之岂亦后有反圗凡以成先君子之志者不可有所不至也是孺人之行也君子曰今之所谓母得以义相劝因其子以成其夫大矣妇人之性视田庐槖中独其子所有耳谁爲兄弟若兄弟之子乎孺人倚其田庐于懐中三劝大义族党是常不间于言无得而迹焉一何卫子之周也在爲理时河南太守柱爲王所持郎中君身处危疑事卒以白不失其职孺人之教逺哉此余所谓材母云母既封太孺人以改元七十嵗余爲郑君亷夫爲郎中君具列如此郎中君名宗岱字伯东嘉靖己未进士









　　沧溟集巻十八
　　钦定四库全书
　　沧溟集巻十九　　　　　明　李攀龙　撰记
　　太华山记
　　经曰太华之山削成而四方其髙五千仭其广十里盖指华中削成而四方者尔四方之外宫之尽华山也自县南十里入谷逶迤上二十里抵削成北方壁下乃谷即西南岀不可行行东北大霤中霤中一峡裁容人左右穿受不满足穿受手如决吻人上出如自井中者千尺曰千尺峡北不至十步复得一峡百尺人上出如前峡曰百尺峡则东南行厓徃徃如覆敦出人穿其穹中行穹中穿其仄轮牙也厓絶为桥者二所东北径云台峯东南得大阪可千尺人从其罅中蹑衔上阪穷为栈五步顾见罅中如一耦之新发诸耜矣罅中穿如峡中峡中衔如罅中峡中之繘垂罅中之繘倚皆自汲也栈北得厓径丈人仄行于穿手在决吻中左右代相受踵二分垂在外足已茹则齧膝也足已吐是以趾任身也北不至十步厓乃东折得路尺许于厓剡中入并厓南行耳如属垣者二里剡穷复西出厓上行则积穿三丈有厓从北来踆此厓上复髙三丈自踆首南行厓如前剡中属耳甐耳矣三里而近为苍龙领领广尺有咫长五百丈厓东西深数千仭人莫敢睨视是郦生所称搦领须骑行者矣虽今得拾级行哉足欲置之置先尝一足于级上置也然后更置一足其所置足犹若置入石中者犹人人不自固匍匐进也级穷得厓踆焉髙二丈一隅西北出人从其隅上南一里得厓又尽磝不可以穿繘自汲也是皆所谓悬度矣不至百步西北冒大石出厓下西南上二里得松林五树称五将军厓上者不见杪厓下者不见本从县中望见松如树菼也西一里有大石如百斛囷不知何来客于此横道而处逾之为穿径二十所西南百步得巨灵掌掌在削成东北方壁上不尽壁五丈许人不得至掌二丈许掌形覆其拇北引如三寻之防从县中望见掌即五指参差出壁上也又西百歩诣削成四方上矣西南望削成四方中东北望所从上削成道道从东北隅出二十里是錞于云台峰犹杓之在斗矣削成上四方顾其中污也上宫在污中西北玉井在上宫前五尺许水出于其上潜于其下东北滛大坎中凡二十八所北注壁下壁下注道中一穴北出水从上幂之也四壁之穴各在一搏上宫东南上三里许得明星玉女祠含神雾称明星玉女持玉浆乃祠在大石上大石长十丈许祠前辄拆拆下有穴穴有石如马折南五丈坎如盆者五所如臼者一所水方澹澹也下从祠东南峡中行二里得池二所大如轮东南行三里望见卫叔卿之博台在别颠为埒不尽厓尺中如砥可坐十人厓南北繘纚纚也欲度者先握繘自悬厓中乃跖厓自汰令就繘不得繘还跖厓自汰得而后释所自悬繘也此即秦昭王使人施钩梯处也西南上三里许得一峡如括曰天门门西出为栈而铜柱陿不能尺长二十丈栈穷穿井下三窍旁出复西行为栈而铜柱一池在石室中不可涸也天门旁有台如叔卿之台南望三公山三峯如食前之豆是白帝之所觞百神也从上望壁下大谿谿肆无景即日中窈窈尔乆之一山出其末若镞矢顷即失之矣是为南峯南峯前出南壁上东峯出东南隅壁上西峯出西北隅从下望之五千仭一壁矣攀龙曰余既逹削成四方中不复知天不可升矣余夫善载腐肉朽骨者乎及俯三峯望中原见黄河从塞外来下窥大壑精气之所出入又未尝不爽然自失也
　　徳王册国记
　　先是宦者某给事东平府中侍今王盖先懐世子幸之遂使为家令焉以属今王懐王庻长晩为世子且卒矣懿王又薨房闼嬖臣各欲立所亲幸以及时缔主为已力取富贵论议汹汹今王岌岌殆也时御史李将临懿王丧见今王宦者某乃为王曰李御史且至必且曰虽王俨然在忧服之中得国恒于斯矣王其辞焉孤孺子以先王光灵得与于哭泣之哀以为使者忧孤不得共承先世子之谓何或敢有他志以辱使者又一二叔父先王之所爱也先世子之所友也无不大贤孤孺子何敢因以为利其孰能説之某时属召使摈亦言舍其孙而立其子非先王意也乃奏入是歳册今王矣是举也或有于御史处言王状者及御史见王状听其言也又自失矣藩王子孙生长闺牖不习见民间事不晋接賔客复防冲气识未及之安得不在左右也懐世子既卒所以为懿王后者未佩玉兆也今王又无外家强宗其府中事一切受懿王宫监裁抑佌防如民家子飬嵗时不得朝懿王即朝亦遽去不得言某盖甚微且初来济南贫无外党思顾先世子旧恩辄以私钱供给衣教诗书相依倚护防它变倾身为之昔者晋献公属奚齐于荀息里克将为乱则谓息曰三怨将起秦晋辅之子将何如是有以要息也其所欲汾阳之田百万易与尔使许而明焉诚得立然后谢不与汾阳邑而夺之权遂以狥于国中岂为负先君言哉蒲城之事履鞮岂不念之深其曰不敢以二心事君倍主则谓文公犹公子矣然受于骊姬岂正哉欲以觧前罪也为非有似蒲翟之事者不可也脱文公于焚宫之难以犯吕却之谋然事以危焉由是而论宦者某则是能有履鞮之智而行以荀息之忠时与才不论焉有足称者矣
　　介石书院子游祠堂记
　　伯刚先生既先后捐田二百畆郡邑诸生矣寻又捐田一百畆建介石书院以祀言公子游其中而宋著作佐郎王公苹明处士顾公愚从焉以系师承劝风俗也则唯是其身自有之哉始先生在给事中时上防先帝广旷荡抑邪佞者五事忤防谪居庸一日而直声动天下家居论学师承所自在风俗所自起犹是未敢一日忘其党也岂以今之为文学者乃吴于六艺视天下为蔚然乎然文学于吴自文学子游始子游既学于中国归而南北之学立前知洙泗之间龂龂如也而谁以易之唯是宁不賛春秋一辞歌武城必以所闻于孔子宁倦后焉行不由径必以得之于澹台灭明而惧夫其流异邪今之君子盖伤之曰于六艺焉而吴视天下为蔚然于理奚当也孰与谭性命则称天着功令则语圣之为快哉遂至如许长伯号其徒唐林軰以四科一堂之上避席危坐称天语圣何顔闵之具也愈严为颂愈近绵蕞之戏不然持说相难颛门耀之帖括自爱谓道在是所为六艺蔚然者举以掩焉而吴乃犹是其为文学微言以讽诗之为教歌之意乎子羽度江吴多劒术之士未尝无传流斯异耳岂其微哉子防之为兹厚于后世也岂其本之则无沾沾六艺而子思唱之孟轲和之以附先君子之列乎必不然矣及观信伯所为荐于胡安国者学曰师承识曰世务然信伯说上则独以心学心学奚当于世务徒所闻于二程氏者具是即其主所不欲卒不以夺其所闻于师而迂濶自嫌也见无非道与学何必使自口出及易其所闻乃以其所欲此于文学奚当焉原鲁义不仕元执在我而已即质行如许衡吴沈有不必信者髙皇帝大徴大儒尝一诣京师归而防思穿几凢数十年有可以得诸大儒信又不但在我则亦何尝论学也吾党诸生居以蔚然于六艺出以直声动天下即田三百畆若固有之不素餐兮孰大于是自孔子布衣养徒三千人而子游与之矣何以称嗜饮食偷儒燀事安得有君子固不用力之言而曰是子游氏之贱儒乎此介石书院所为偃之室从以二君子者卒所捐田之志也是为未敢一日忘其党云尔信伯苹字原鲁愚字原鲁于先生为四世祖先生名某字伯刚嘉靖壬辰进士也
　　青州兵备副使王君城顔神碑记
　　君既以玺书按察青齐诸郡县即青齐诸郡县治也则之部请城笼水曰是淄莱新邑之间一都会哉天不吊百姓一二长吏怠于疆事俾一二不逞子弟掲竿如林而负固自喜以为父老忧四方亡命啸而过市有业甒于篚中覆之利劒莫敢以发而释担一呼为皆制挺又安可谁何百数十年来冀氏姚氏九为倡乱杀我一二长吏之戍者以荼毒我百姓焚荡我庐舎憯不畏明至令一妖女子三勤我王师翦灭此而后食在其按察青齐诸郡县为也余不佞盖未尝一日忘之桴鼓之鸣如出宇下即于玺书又得临笼水上以春秋耀吾军士岂其防民而暴之中野必曰疆埸之事一彼一此弃命废职其若父老何我必不然不佞之业在蒸民之七章矣中丞傅公谓御史段君曰以余观于大夫才可使无徴役百姓而义不可使众为政夫固谓一人虑始而荣施不可有也不然夫岂不知淄莱新益之间嗷嗷者以时诎为解也大夫实云畏此玺书即有后事安可言勿与知也曰昔在庚戌少司马城潞水上抗虏乃天子有锡命此自大夫家政吾二人将有赖焉以干城王室备它盗无亦大夫按察青州诸郡县外城数十岂谓是而游津梁之上有难急也大夫实云勿更使父老失望于我则君遂营焉曰是在不佞此一役耳何至言钜万吾因石于山因灰于石虽隆之天不可胜用矣岂犹不坚而覆蒉为之其又令暴风雨潦以攻一日之费石城非不倍于委土而十年为计一再筑之后石城之费立尽是使父老终嵗率子弟而城已君乃属之有司某等者自三月至七月有司某等者乃以效于君筭才官钱九百余缗而城髙丈有寻方广若千丈各门焉二水门出南北城下因壑为池百姓忽自有之矣君以报成令中丞某也攀龙弱冠时已闻一二长吏及彼中豪言城顔文姜事且三十年此无它则长吏过自好欲无受劳民伤财名不者大役难成恐中废作者不任又不者如匪行迈谋与众为政耳如此必使城自地出然后可百数十年来冀氏姚氏凡九倡乱一妖女子三勤王师亡论所荡焚即刍饷供亿岂但可为十城然遂以弃之乃平居则又不复作一钱事而曰吾已为储刍饷供亿于某所令足待变矣岂为计哉君名世贞字元羙吴郡人少司马名忬君其子云
　　新设寜武兵备道题名记
　　山西三关先是盖止雁门一兵备岢岚兵备实恊理之其于防秋寻加守廵冀寜二道嘉靖三十三年复以清军屯田驿传若守廵冀南河东诸道迭出而分区监督焉三十七年改雁门为雁平岢岚为偏寜其五道监督如故明年仍以偏寜为岢岚兵备以偏老岢岚河曲四守备西路叅将老营逰击地方兵马属之雁平兵备仍驻代州以广武北楼平刑三守备东路北楼太原叅将地方兵马属之其八角利民神池宁武四守备中路叅将地方兵马则以设今道云从御史杨公美益之请也惟是三关与大同相为表里右卫水口等处直敌南窥朔应诸州之道其于要害视三关有辅车之义即敌一道出没我得以所直道兵马牚距踵袭而自相为应何虑不及三关延袤乃至八百余里而敌得以探疏数为坚瑕揣薄厚为虚实时分时合虽汉兵如雷风安能八百里趣利也惟是席国家广大守在大同云尔时则雁门一道岢岚一道恊理之足矣然犹恃藩篱以撤阃阈不知中彊者外益固之为谋周也亡何以二道为不足加之守廵冀寜二道为四道复以四道为不足加之清军屯田驿传若冀南河东诸道为七道三关凡八百里而七道以临之即有五叅将一逰击十一守备亦惟雁门岢岚二道相信而服习五道者非常所属卒然不相为用十羊九菙犹之愈数而愈疏清军屯田驿传旷所司存冀南河东弃所分署是尽山西而事三关委境内而勤一圉犹之愈实而愈虚不知疏数以形明虚实以槩制也注雁门以雁平注岢岚以偏寜似矣不知十一守备分地如石画相交尺寸独以八守备偏宁一道亡论石隰诸州防河之役行兼坐累有妨简书即敌一出套便涉其境而停障积阻烽火优游已难为卒又况仍以五道便宜掣肘糜费无益岂所谓明形而槩制乎时已权生变已常存寕武之介于雁门岢岚之间亦犹雁门岢岚之左右于寜武疆埸之政虽力有余不备非其域虽势有余不守非其约非其域不防出徼功非其约不声援为徳辟耳目之于视听不相假借然后可以着官知之良而称同心亦使朝廷得以责所不备以其所备按所不守以其所守捷无幸赏挫无佚罚三关犹一体也省冀寜若清军者七道而为三以重司存飬内治境内不疲于奔命三分其八百里而劳逸均各可以朝檄而暮集而齐一其指使凡五决防以设寜武道而议始成如此岂偏见一时之利害不参边大计始终者右卫水口为敌必窥之道即中路叅将直之与大同两掖掎角相逐衔尾相随厚集其气是顾是隈者非宁武乎与偏头雁门翼击而夹攻为常山蛇势者非宁武乎明形槩制以回视听新旗鼓出缮入计为边长老贻数百年之利身自作始者非寕武乎形不自胜制不自举沈公所谓其人哉首至者未几论罢继至者寻以迁行沈公明形槩制三年于此矣乃少司马万公某独以少方伯奏留之岂不曰分地不量形与无地同量形不善制与无形同善制不得人与无制同得人不久任与无人同是二公者先后奏请盖相足焉可谓同心谋国重惟沈公之贤适与设防也因具列之使后之君子得以观宁武道所繇立者盖以其人如此云
　　歴城张公徳政碑记
　　济南郡隷省歴城以一县附其地所供亿转置送迎举以取集郡大夫以上暨有事境土者令咸賔下之歴多山硗瘠水则陂圩一值荒嵗不有恒产公至比灾厉且边圉严师旅在外急催科如捕亡淄青持防之士日肩摩就募道路使者相望疲命于简书凡期月公循循各如绩一若不欲有为以是民亦安之虽小利不见也邑旧以律占租役必先以簿正常与它沃壤地偕田瘠歳腴屡不较邑墟亡不比屋焉公始第丘畆履原隰视土之媺恶以登下其赋勿一以收责俾参稽各无失职请额着地沃壤不得欺谩避课邑百姓始不恶硗瘠陂圩而污莱为子孙忧郡大夫以上莅我待需有事境土之臣络绎于邸宇晨趋出谒暮而不能更适庭供亿转置送迎异求同费旧一以委诸编户歳数十家以分听其给终则以货贿之入出防之官契常不掩籍十登其六七邑百姓无不若相与赴戮得代则若解悬顾以就衽席为幸而不知其产荡然矣户户转趋倾覆以积仓为累不饥为讳蜡臈相祈庻几无斯役治间加缗八伯金民车且百二十乘正徳以还加缗至二千三伯金泺清之涂罕毂击矣先南阳朱公首平筭事列诸兄弟之邑得裁五伯金而邑人稍受赐即犹称贷出纳也公实始定吏防之议使度支在官工贾无以乘缓急侵伤农坐屈其利有司治之不遽上计则什器储偫得转相为用冗壊即移置勿有废弃焉法甚便以约不复举长物责邑人值而桥索所羡余五六十年敝政一朝嘉与百姓日新邑不重困共正易辑市野喁喁庻见治之旧郡大夫以上令夙以分礼下之而公不以卑百姓昼日晋接不遑暇食而仪愈安未尝饰厨传称过使客疲民以取誉常夜折讼得情皆片言及亹亹问疾苦必竟辞尝语余曰吾四载于县署有未蹈之迹未尝一日于穷闾忘兼照之心月旦与诸弟子设俎豆言诗书士再适荐者七人其在生一齿繁殖流移究宅向附者衍负版焉丙午秋入上最天官防徴书留擢西台邑长老属余记之余惟君子之从政无乐乎恱人于始而终无以厌其意也民岂惟无思公属灾厉边圉之余轻徭薄赋与民休息知时务之要安以本俗使百姓培气归徳恃以不偷则君子之政哉公名淑励太原之盂人辛丑进士其详具恤民录云歴邑岱畎丝枲则赋维泺沮洳污莱回错昭兹海藩我庸景附凡百执事咸襄侯度租役荐繁凋瘵罔吁汔可以康无艰国步公始莅止霓望方殷维时多罹百务孔棼疲夫载路壑有转瘠矢解倒悬登之衽席逰刃引割恢乎为纪浑兮以容内诸臧否期彼允济惩兹励已虽贯则仍弗惮改为虽迁善急虑动若疑袭弊未袪善将安施乃第丘畆媺恶是甄硗田沃税比屋以薪欺谩避课靡郡匪民原隰以清井地用均泽及子孙世业莫湮一都之防既诒我肄络绎齐郊防人节使供亿送迎入境取遂束秸不修王章斯坠编户转给趋相告匮疾首赴役积仓为累吏畏其威南阳朱季平筭列邦我获受赐张公为政乐不可支曰兹出纳实存有司矜此赤子勿违农时什器储偫来工肆成杪歳上计昔缩今赢亨有公牢觌无私币用克有经供匪无艺百年蠧政一朝自替市野喁喁庻新多制昼日晋接夜分折狱民所疾苦必尽忠告四载宦邸窥园无迹兼照穷闾幽光潜晰寄命百里视诸一堂童嫠知名拟之龚黄谨庠申义父母尔师娈彼七士鸿渐于逵九罭有歌公归无所称最铨阶扬绩当宁栢台绣裳其忘东土蔽芾棠受天之祜不朽者仁以报召杜
　　歴城令贾君记
　　盖闻之为邑非不用民而能不轻用其民之为用也民亦敦能不用上而唯即安之为用也公既治歴城逾年而使者及于绛则其家大人就飬焉居无何辄驾而返请留弗许请命之则谓公曰始吾之视尔于斯役相莅相承也唯是百姓兆民焉是出而为之令以赋诸其间俾各有艺极以务蓄其力无失其徴防民听不惑而后用之有司者岂有赖焉百姓兆民惟正是供而令无即于隳政足以取给王事而已岂敢为是匪经以侈厥度亦唯是役亦唯是莅功令典籍轻重布之尔敢何异之有即有丰歉不庭不虞之患耳既已错而冝之使各有懐生之念而百姓兆民实欲焉百姓兆民欲焉而诸长吏孰不欲也若不佞缌缌焉唯不获乎上是恐而勤百姓兆民庻几诸长吏以有徳于我不则自恃其不欲而曰诸长吏实欲之以委之无可奈何其君子实应且憎以非我宁谢不敏敝邑岂敢有爱也上失其道民散久矣子实生我而浚我以生乎而以徳于上令实有民而委之诸长吏其谓令何其无乃撤其宁宇而剪为逋逃以自弃其众百姓兆民将望望然挺险而走其转于沟壑何辞之与有若由是相为临长自显庸也尚将惴焉有不敢轻用之心而使于我焉是息大众其未可弃也人亦孰能不用上而唯安是即我既已父母子弟将自至我之不欲人孰不知犹之曰凡以安我也既以艺极则浸渔不行而贫者劝役盖向然于我有各相为用之心其朝夕在庭何辱命焉不佞在此犹尚逋逃人不懐生又从而防之累焉而使即事于系其若父老何何邑之为也若不然我去而反其田里尔安能知之今吾之视尔于斯不困于役不匮于莅也而邑由以举百姓兆民无能为逋逃之故也岂徒尔与有荣施乃归绛盖公为歴城者尽善政也而其要则有所不欲矣而才足用民才足用民矣而惴焉不敢有轻焉之心其家大人见邑之无逋逃也而知其政君子哉邑之进士郭子軰相与闻其言而贤焉各矢歌以咏其事而属余以记者如此
　　刘公乐岘亭记
　　公既在襄阳诸生间不乐也已乃谓御史君曰昔尔先大父之除新郑虽介然一王官之大邑丞乎固周室之未成子也岂其事长而我伐伎以冯人岂其行意而人称功以加我盖三载人莫知之矣人情不能乐其所不安不能得于其所不乐我始慨然慕羊叔子杜元凯之为人今亡论其位即其功悬诸所遇如此其难也不得乎丞将求乎身孰与不得乎身将求乎子也独如向之人哉吾所为营岘者以若效尔大父于不穷而吾将老焉以是为乐耳方叔子建平吴之议欲引梁益之兵水陆俱下荆楚之众进逼江陵平南豫州直指夏口徐扬青兖径诣秣陵巴汉竒兵出其不斥卒如所言何防之明也元凯既激淯诸水以浸南阳诸田万余顷遂开阳口起夏水逹巴陵千余里以泻长江之险而通零桂之漕民到于今利之何计之逺也是皆踪迹之所徃来精神之所畅恱山川之所动荡勲业之所肇造防之所为明计之所为远以是得于岘而后世诵义不忘犹我视若于此者若能无意二子于此乎今天下南絓于越东疲于倭刍粟胶滞飞挽繦絶此亦羊杜一时今何以明防逺计入告我后而无勤诸执政乎即使持节监视南粤诸军事不者大兴卒治河若以使者行水惟是南北交檄力百倍吴画何所出何以系尉它伏中行而笞之背县官之费歳且钜万干溢不常仰给遂诎淯零桂不啻防委今何以使刍粟相属千里坐至以无为诸执事忧吾非其岘之谓夫固谓二君子之尝至于岘也不然夫岂不知鹿门之可以老也二居子得此于岘若得二君子于国家而吾以得岘于若吾何为不乐哉杖屦不具眺望不适谈咏不扬饮酒不欢琴瑟不鸣俎豆不大吾之事也吾何以知若能为羊叔子杜元凯与不能哉彼且曰百歳后魂魄犹登此山也未尝不流涕于斯人陵谷功名相为变迁彼且奚以二石为矣此其辩在詹何之说子牟也不得乎丞求之乎身既得乎身推之乎子公之所为自胜者婉矣为岘而乐庻乎纵之又何害乎心居魏阙之下也预尝自谓武非其功祜盖曰疏广我师也出处之间古人难之慕叔子元凯之功而犹不忘鸿鹄龟鼍之谕余于是知公不言而有以自与焉盖曰夫岂不知鹿门之可以老也然不于鹿门而于岘也则托厐公于二君子矣
　　重修肥城县孝里铺记
　　按察使周公为叅政时出督部过肥城县孝里铺铺在县西北七十里孝堂山下矣公慨然顾今县令钱君曰此非汉孝子郭巨之所以葬其母者乎君子徘徊而不忍去也今且废矣无乃先大夫若诸有司之为盟主也崇大兹馆以为诸大夫有司之所憇而賔客使者之所假道乎今且废矣何以崇大如公寝也属在敝邑其若诸大夫有司若賔客使者之辱在不佞何无乃逢执事之不间而未得缮葺将肥之褊小介于长清平隂之间而曰疆埸之邑一彼一此何常之有也而援以自解四十年于兹假道者暴露憇者舍于人驱之不顾何以徘徊孝子而观采风俗疆埸之邑在彼犹在此矣敢请执事将何所命之乃钱君谢不敏已报上既得可自七月至于九月而铺成视先大夫请有司所崇大如公寝者益防矣以憇诸大夫有司以假道賔客使者膳宰致餐者为导长清趋而南平隂徂而东交授互劳望孝里而归之视逺如迩非先大夫诸有司之为盟主业孰与之是役也门属之门堂属之堂其个相偶其序相翼备矣而犹是铺也能无废矣先王之教在焉而敢以为功无亦曰二邑之蒿荻自爱曽不遣一蹩者蹠镢又何执事之不间矣钱君既修县城称保障而并及是铺承蔽芾之休俾居者无警行者相劝以体周公广施徳于三邑者也周公蜀人名某钱君吴人名某
　　肥城县修城碑记铭
　　汉书泰山郡有肥城县应劭曰肥子国也城围六里一百步髙一丈五尺云盖岩邑也五岭盘其北陶山据其西视郡城为外屏焉国家分十戸所守御其间念至深矣然而覆土耳先是邑令万君则行筑分东南北隅延石而堞之守御者率疲卒昼夜谨斥堠省楼橹无遗力而西一隅竟以先劳中废夫城盛也一隅之隙全邑任之何彼此也在昔陶山之役动勤王师今安可使从髙临下而窥以不逞之心无论五领之为逾备矣邑人大中丞李公盖尝忧之谓今令呉江钱君曰此焉不延石而堞之即三靣虽金汤无益也又何必环而攻之属按察使周公先以叅政行部过肥子亦以为言而钱君则虑事授司徒量功命日畧基趾分财用具糇粮三月而集不愆于素堞凡若干所为雉若干云攀龙曰肥有陶山之役余盖犹及见之邑中丞自父母之邦守不为小按察使周公慎其四境云尔而肥是城有味乎王公设险之义乎与其动勤王师也寜短垣是圗覆土而土堞之如涂涂附天之隂雨亟溃亟暝孰若延石之永逸也是摄守御而徴余自帑政则钱君欲发与民而已而肥是城则依物而偶于政肥之所以有成城也周公名某钱君名某中丞公名某云铭曰天不可升地险邱陵维休维戚肇自中丞周公居东于宣于藩匪除于庭而力于原有令知发大物是慿绸缪牖户百堵斯兴言售厥谋用在不疑匪良执事一篑之亏卓彼岩邑何榦何桢三人同心乃成此城
　　内丘县学田记
　　邑何学以群士也学何田以群士于礼也士相观以群而废礼由群邪也今岂徒俎豆之义始诸饮食彼见室家之乐则戚于为旷蔂梩不掩则其颡泚曰吾何有于为士也风俗之道士为政今尚何敢谓无恒产有恒心唯彼为能之即业已群使日眄眄焉占毕亡它技又何可使不有于为士也余徃按部内邱至民间所谓汉孝子郭巨里中里中即以所掘黄金事名矣呜呼曩令巨时能自托于士何至欲杀其子以食母为孝也今又何敢谓内邱之无能为巨者则是田也无常歳有常赋其士足计也匍匐有丧不与其易与其礼婚姻之故不与其富与其礼而又为之宴喜于饮食周旋于俎豆使相媮快于为士则虞芮所弃而西伯以善飬老者也是田也凡八区东南北坛地各十二畆邑厉坛地一畆南四里铺地七十畆南宋家铺地八十畆东四里铺地十八畆中邱驿地四畆凡二百五畆余始按图得之既乃过郭巨里中思夫士不可一日废礼也乃命以为学田而具诸籍中
　　张氏瑞芝堂记
　　援神契曰王者得志于地则华苹盛也汉在元封芝生泉宫帝作齐房之歌以荐郊庙则得人若董仲舒郑当时軰儒雅推贤肩踵在列以奉天下实称治洽所谓九茎连叶囘复此都植才之应也秦人蔓谷之祸绮夏之徒有伯夷之饿于商山之下与薇自疗思唐虞不防甚大之忧则硕人之迈矣夫芝气之精也因腐朽而畅灵华感则萌之矣奚爱泉商山哉张子其先中丞公尝以言事忤逆瑾意三挫之不偃也奸芜既薙风纪茂遂乃以指佞见知于朝皆谓人中有屈轶焉丰本逺条世丽东土祖孙奕叶棫朴之英十人毎兄弟咏集诩诩之盛出则衣冠茀道士林荣之冲和渐于家而以华国则人瑞者乎嘉靖丁未春芝产子含之堂者五以示余而属之记余见若卿矞矣若车盖矣丹章而绀理其葩云以弓矣嗟乎是不可与岐麦黍龟祥鹿瑞蕃育灵囿以光驺虞之化乎即不欲宫童効异又何限崔嵬逶迤之地则中丞公之后兴乎子含慕先人芳烈国香自与隐见之间矣圣天子方肇禋绥明赐天下日濡旱麓之教贤才敷发芳躅盈庭芝则有哉中丞公于子含曽大父行也堂构衰矣泽欲翦矣藜藿登卿相遗蓬荜一畆之宫子孙荒圮欲不守者屡矣子含慨然以在我有丰芑之谋出私苴以肯世业焕然若见祖宗草茅之旧读书其堂上以振簮绂之余响人以知有中丞宅而谓中丞之世将复也乃子含之堂有芝是中丞之土未敝而我圣天子至徳及逺矣可无记哉
　　枣强县刘村新建三官庙记
　　刘君雅枣强刘村人村东南去邑三十五里称刘村以族姓焉村东南五里龙泉寺刘东父某所建也刘君所建其北则某祠又北则某祠又西北则某祠刘君尝防于田矣即民间疾苦察眉而药饵起之葬者匍匐衾绋婚者拮据羔雁也夏月孔暵行者道暍河朔诸郡卒戍徒役期徃代得及其塲圃以防息其木下壶浆饿莩厨传过使转相诵慕视庐舎如归矣以社以方谷臧农庆告成地利介言景福捍御菑患载在秩典歳时伏腊我乃于三数祠集飨髦艾作敏主伯以辑乡井以聨宗党以固守望之好杜侮予之祸岂为滛祀哉枣强当燕赵之郊诸郡之卒戍徒役交杂于路悲歌少年慷慨相向即加饥馑必多暴子弟何可无寔烈之风也同舟而济江海者覆于其各有一壶之心何者失众之形也刘君为一闾右家令诸郡卒徒视庐舎如归矣即流移逋逃操戈不逞又何可后事而备乎是庙也刘君有以处其中也有处其中则栖托之迹重而流移逋逃欲为不逞者沮于嫌忌之势矣









</div>
    <div class="pagination">
<a href="沧溟集_page30.html">上一页</a><span>...</span><a href="沧溟集_page26.html">26</a><a href="沧溟集_page27.html">27</a><a href="沧溟集_page28.html">28</a><a href="沧溟集_page29.html">29</a><a href="沧溟集_page30.html">30</a><span class="current-page">31</span><a href="沧溟集_page32.html">32</a><a href="沧溟集_page33.html">33</a><a href="沧溟集_page34.html">34</a><a href="沧溟集_page35.html">35</a><a href="沧溟集_page36.html">36</a><span>...</span><a href="沧溟集_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
