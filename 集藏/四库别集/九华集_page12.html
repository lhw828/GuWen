<!DOCTYPE html>
<html>
<head>
    <meta charset="UTF-8">
    <title>九华集 - 第 12 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>九华集 - 第 12 页/共 14 页</h1>
    <div class="content">　　刘子政曰君子留精神则吉祥及子孙矣
　　修之身其徳乃真修之家其徳乃余修之乡其徳乃长修之国其徳乃丰修之天下其徳乃普
　　记曰古之欲明明徳于天下者先治其国欲治其国者先齐其家欲齐其家者先修其身欲修其身者先正其心今善建善抱则正心者也故修之身其徳乃真齐其家其徳乃余修其乡以治其国其徳乃丰卒明明徳于天下其徳乃普
　　含徳之厚比于赤子
　　神内静则天和固天和固则葆縁虚是纯气之守也故曰含徳之厚比于赤子经曰能如婴儿乎庄子曰能儿子乎此之谓也
　　毒虫不螫猛兽不据攫鸟不搏
　　葆縁虚则动静神矣动静有神变化有常万物御矣呜呼是非神之所为乎故兕无所用其角则所谓毒虫不螫也虎无所措其爪所谓猛兽不据者也人兽不乱羣所谓攫鸟不搏者也
　　治大国若烹小鲜
　　鱼欲安于釡治欲安于国鱼数挠于釡则无全鱼治数挠于下则无治国此言虽小可以喻大
　　以道莅天下者其鬼不神
　　道莅天下则民皆知天乐也庄子曰民知天乐者故无人非无人无鬼责也是以其鬼不神
　　非其鬼不神其神不伤人
　　传曰民神之主也神依人而行者也人安职则彼依而行矣伤其主者未之有也
　　非其神不伤人圣人亦不伤人夫两不相伤故徳交归焉
　　解老曰民犯法之谓民伤上上刑民之谓上伤民民不犯法上不任刑谓之上不伤已犹鬼之不厉乎民民之不暴乎鬼也两者皆无心矣此盛徳之事也故两不相伤则徳交归焉
　　大国者下流
　　水无不下此江海所以为百谷王也
　　人之不善何弃之有
　　善者吾善之不善者吾亦善之老氏之所以救物也矫世而言之也故曰常善救人故无弃人
　　图难于其易为大于其细
　　昭昭生于防有伦生于无形昭昭也有伦也吾不及辩矣由辩之不早辩也天下之难事必兆于易天下之大事必兆于细
　　是以圣人欲上人以其言下之欲先人以其身后之是以圣人处上而人不重处前而人不害是以天下乐推而不厌以其不争故天下莫能与之争
　　人亦持其说我亦持吾说非说之不敢说不胜敌也故吾宁去吾说以全其说夫去吾说而全其说者此吾有以来天下之说也天下乐推且不厌矣虽吾行亦犹是也管子曰以贤临人未有得人者也以贤下人未有不得人者也此之谓也
　　天下皆谓我道大似不肖夫惟大故似不肖
　　经曰众人皆有以我独顽且鄙此其似不肖圣人于此何得焉得其似不肖也故辩之不必惠博之不必智用之则不既彼何人哉彼何人哉则传所谓媒媒晦晦无心而难与谋者也
　　若肖久矣其细也夫
　　道无形故无肖肖则囿于形矣非所以囿形也不亦小哉
　　我有三寳保而持之一曰慈二曰俭三曰不敢为天下先
　　此徳经之别老氏之所躬行也慈之实仁徳是已俭之实晦徳是已不敢为天下先之实谦德是已
　　夫慈故能勇
　　有不忍人之政者文王之慈也王赫斯怒则卒对于天下故曰仁者必有勇
　　不敢为天下先故能成器长
　　天下大器不可为也为者败之我无为而不役役于是器故能为长器所谓后其身而身先也
　　善胜敌者不争
　　易之师曰地中有水师师以众正者也盖水利万物而不争胜敌之利善之善者也
　　善用人者为之下
　　孟子曰以位则子君也我臣也以徳则子事我者也何敢与之齿也故汤臣伊尹文王臣望武臣周公桓臣管仲善虽为之下而受命焉盖不屑也其在后世莫非君也而不能用臣莫非臣也而不为君用此无他君好臣其所受命而不好臣其所以受命也
　　是谓不争之徳
　　传曰争者事之末也故天道不争而善胜圣道无为而不争今谓之徳者出道则入徳故也
　　是谓用人之力
　　我无为而用天下天下孰为我用哉由用人之力也
　　是谓配天古之极
　　尧问许由齧缺可配天乎曰彼方尊知而火驰彼方且为绪彼方且与物化夫何足以配天乎然则不竞不争而善用人以是配天则至矣
　　用兵有言吾不敢为主而为客
　　不敢为主而为客毋乃太懦乎曰是何言也君子惟能下人也是以见下于人此其在易之师乎师之六三或舆尸凶以隂乘阳刚之罪也进无所成罪不当也为主不为客之过也师之六五田有禽利执言无咎以柔位刚不敢唱也往即获禽有攸利也为客不为主之义也然则用兵为主之害如此哉故曰吾不敢
　　攘无臂
　　必有忍其乃有济
　　扔无敌
　　夫惟不争天下莫与争能天下莫与争功
　　执无兵
　　无兵则无伐也奚其战曰太上战无为帝战徳王战义何执兵之有
　　祸莫大于轻敌轻敌者几防吾寳
　　兵者不祥之器也观则玩玩则骄骄则无振故祸莫大于轻敌无振则败败则弱弱则乱亡仍之故轻敌者几防吾寳
　　故抗兵相加则哀者胜矣
　　仁者有不忍人之心非嗜杀也以杀止杀也故抗兵相加语人曰我善为阵我善为战大罪也则哀者胜
　　吾言甚易知甚易行而天下莫能知莫能行
　　大道甚夷夷之为言易之之辞也故道者甚夷之物而至简之器也夷则易知简则易行故曰吾言甚易知甚易行凡夫妇之愚可与知焉夫妇之不肖可与行焉其始卓然其卒溘然非夫妇之过也民之迷其日已久故天下莫能知莫能行
　　夫惟无知是以不我知也
　　圣人观于神而不累也出于众而不谋也故心听于气气听于神神听于道其出也其入也不得而知也此其为真知也彼不知之是以不吾知也虽然彼不吾知吾何病焉庄子曰谓我为马吾亦与之为马谓我为牛吾亦与之为牛也彼其知我耶其不知耶
　　是以圣人被褐懐玉
　　文豹之鞟其文炳也肤士之言其文蔚也其文蔚故世无全士其鞟炳故野无完豹吾有悲乎尔也二者何为而免乎曰岌岌乎殆哉其文为之灾也故圣人龙见而尸居扫影而去迹其不欲见贤耶是谓被褐懐玉
　　知不知尚矣
　　不知为不知是知也
　　勇于敢则杀勇于不敢则活
　　暴虎冯河勇于敢者也死而无悔则足以杀其躯而已矣不立乎岩墙之下勇于不敢者也恐伤其正命则足以活其身而已矣
　　民常不畏死奈何以死惧之
　　老氏之叹盖叹时也上失其道则尚权谋尚权谋则督责必督责必则民无聊而轻犯法故诛死者相枕也何自而畏死去权谋则无督责无督责则贵清浄贵清浄则民自定而无刑可犯矣而况死乎
　　若使民常畏死而为竒者吾得执而杀之孰敢
　　民畏死矣而有为竒者此欲振竒于民且乱民也然则竒之乱民亦莠之乱苗者欤故去莠则苗蕃去竒则民靖吾执而杀之
　　民之饥以其上食税之多也是以饥
　　孟子曰有布缕之征有粟米之征有力役之征君子去其一而用其二则民有殍
　　使民重死而不逺徙
　　反是则暴君汚吏之罪也或老弱转乎沟壑则民轻死壮者散而之四方则民轻徙
　　虽有舟舆无所乘之
　　山无蹊隧泽无舟梁至徳之世
　　邻国相望鸡犬之音相闻
　　庄子曰万物羣生连属其乡故邻国相望禽兽成羣故鸡犬之音相闻
　　信言不美美言不信
　　道无问问无应善者不辩也无问问之是无穷也无应应之是无内也故辩者不善也








　　钦定四库全书
　　九华集巻二十四　　　　宋　员兴宗　撰西陲笔畧
　　金初命将窥蜀
　　金初发难叛盟亮谓众曰谁能为我攻蜀者我贵之或曰惟某将可即引某将封拜令专兵西乡某将曰蜀城险人和计日以取弗可取也亮以为沮众杀之并诛其家二百余口翌日命喀齐喀将兵喀齐喀恐惧受命
　　边民惊徙状
　　金将初议窥边边民惩艾建炎初祸难之殷复议惊徙成鳯间有女妇婴幼危坠渊谷者掠郡县财物主名不立者阶州城下武兴节制司申有强盗浸浸自北谷不介而出【去武兴数里】今不翦恐为后忧上司命以一旅剿之无何城中遂定
　　秦州敌将骄傲致败
　　秦州初未下招讨司命刘统领海取之或曰大夫促行敌素傲以骄今骤以兵取之如以汤沃雪耳先是敌守及将领皆流湎荒宴不辍素狎官军弗之虞也将兵将军乞求閙者尤甚每酒酣自歌曰金亦有银亦有我曹为乐宜耐久未几城坏其旗帜有饰而未缝缀者后尽俘至军前去
　　官军因粮于敌
　　官军既下秦陇凡山西阨塞积粟廥聚甚众谍者云敌意不在小本举是饷军且求窥蜀也及屡败秦州腊家城得粮约十八万石浮休寨约五千石小石寨约二万石戚姬寨约二万石水落约一万石其他千百石往往而在前后共三十五万石故官军所至沛然殆非人力也
　　西安轻卒被害
　　过秦数百里西安寨者亦险阨之冲也金令将桑节者守焉桑节亦骁武本蕃族数为边患东路都统司姚仲命某将将麾下攻之因谓曰敌屡败兵轻且嚣易与耳汝攻之慎勿逗遛某将乃去寨十里所驻兵分百余卒傍敌营立寨其夜为敌刼余兵殱焉议者谓将分轻兵于外既非饵兵又置之必死之地所谓无故弃人于虎口者也或曰某将素亦有声岂亦名过实者欤【某将姓傅】
　　金出令遣间谍
</div>
    <div class="pagination">
<a href="九华集_page11.html">上一页</a><span>...</span><a href="九华集_page7.html">7</a><a href="九华集_page8.html">8</a><a href="九华集_page9.html">9</a><a href="九华集_page10.html">10</a><a href="九华集_page11.html">11</a><span class="current-page">12</span><a href="九华集_page13.html">13</a><a href="九华集_page14.html">14</a><a href="九华集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
