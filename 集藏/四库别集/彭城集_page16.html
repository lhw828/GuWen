<!DOCTYPE html>
<html>
<head>
    <meta charset="UTF-8">
    <title>彭城集 - 第 16 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>彭城集 - 第 16 页/共 38 页</h1>
    <div class="content">　　城濠泛舟同毕长官
　　緑水环城十二里茅茨帯郭百余家侵云柳影不见日过雨荷香全胜花幽事围棊翻局势清欢煮雪试茶芽眼前景物自萧散何必青溪向若邪
　　次韵酬姚都官时防堂见寄
　　百里昆冈半草莱画梁危栋一朝开清川去水萦回渚乔木浓隂映緑苔子献人琴俱不幸武侯营垒信竒才断鸿牢落情愁絶闻笛那堪赋七哀
　　游船
　　太液沧波北下流依然清浅可胜舟浴鳬鸣鹤辉辉日折苇衰荷澹澹秋胜境陈前终不厌机心去尽了无愁宋生善赋登临兴华髪相从免独游
　　和晁金部感秋
　　秋来无闷亦无悲世味年华老徧知黄叶暮蝉擕杖处断霞鸣鴈倚楼时淮阳汲守容多病水部何郎最解诗咫尺音书那度嵗春风已复柳垂丝
　　双桧
　　双桧森森高出檐忆昨卜邻逢吉占清风似主我为客冠盖相向何凝严爱棠不能如召伯种柳自觉胜陶潜春晖渐永羣芳丽翠影防花一寸添
　　题王金吾园亭
　　乌衣里巷接城隅东第名园冠上都家事从前贵公子宦游当世执金吾旧蹊桃李春相续满地芝兰德不孤故有鼎彞传盛烈况闻图史自为娯
　　负暄
　　闻道帝师仍负暄遥知爱景满维垣鹰扬肯顾踆乌逝龙衮尤怜夸父奔赤舄正宜随歩武白驹那敢离庭轩野人皆欲献天子他日期公助一言
　　陈通议园亭
　　聚星休沐事依然社腊安车不计年五福何妨兼第宅一壶元自有神仙种来珍木如人立移取名花夺地偏闻道都城曾问卜始知机石不虚传
　　杜介供奉园亭
　　侧迳羣芳经荷锄小窓明日喜观书下床便得山居乐深巷仍多长者车省事即知长脱洒养生元不待赢余客来一醉聊相向莫问经年甔石储
　　酬黄安期推官见寄
　　郴江清澈照毫毛吹笛平阳舍有蒿乡信不嫌无过鴈宦游正复长儿曹青枫雨后如人立南极秋来出地高齐难楚称何日就钓竿元自欲连鼇
　　酬黄推官
　　既将鱼目换骊珠富润囊箱足贾余顾我能知天下马呼儿藏作箧中书老羞流辈为千诺狂守初心付两如相助飞鸣竟何力秪宜空手讲虚
　　予所居本章丞相旧第他日友人杨彦文为余道丞相时事因作一篇予杨丞相以郎官始卜此宅不出都门二十余年遂至台衮故末句及之
　　酂侯常以俭为师僻地依然草满蹊却指旧池曾浴鳯更攀乔树忆栖鸡清泉恶石皆吾有樽酒囊书得自擕谁道为郎多白首已防霖雨出蟠泥
　　与成太愽九同年防饮成四韵【原注博士成黼李之纯崔度秘书丞戴庄著作佐郎张于光禄寺丞高士纶观察推官侯利建司理王该高陵主簿张公岳】
　　江海分龙不计年异方倾盖意欢然壮夫白首惊相问浊水清尘黙自怜万事过前都是梦一杯相属独非天得朋正复同心士赋咏能忘垂陇篇
　　游玉仙观寄王四十
　　紫府仙真氷雪顔丹梯岑寂试来攀翠鬟濯玉交团扇浓雾喷香闇博山不信异人能到此正怜春意已归还吹笙化舄知君事犹恨来游先后间
　　京北流人
　　嗟尔流人亦可悲白头老叟抱中儿不羞逺作投荒客自恨生迟外戸时鱼失江湖相煦沬鸟囚笼槛苦啼饥乡原日日生荆棘説似旁人犹涕垂
　　观灌园偶书
　　一叟汲泉摇辘轳老妻分水亦擕锄青青宿草知春入浥浥苍苔过雨初劳力不应强勉养生何必待赢余白头当作于陵子身敎儿孙种树书
　　和宋次道三馆晒书
　　天禄图书一嵗开五云迟日近蓬莱后生得见灵兰防贵客都倾内外台不似羽陵残蠧简正如金谷聚英材论诗老去无情思况是阳春未易陪
　　送张器判官
　　平呉旧族仕中朝汤乐徐冯已寂寥吾子白头趋幕府同年黄绶亦云霄着鞭跨马湏争道奋臂呼卢更叱枭顔驷冯唐俱晩遇不妨青紫老埀腰
　　次韵和张舍人北使归
　　饮氷重见古人心絶幕仍当暮雪深朝出穹庐随拜日夜鸣刁斗横参胡儿射鴈争娯客羌女听笳却走林闻説敌情亲博望一言珍重万黄金
　　两府新第【原注张横侍郎先作用开字韵戏次之是时缺昭文不除】
　　圣世诸公起草莱君恩东第一时开排门画防交行马转肘沙堤接上台衞国名亭缘伐叛平津虚馆为翘材犹分长史待天下衰老讵能忘傥来
　　乙巳早春再游玉仙观赠陈道士
　　十里平郊不值人解鞍依约记前春问年已复惊身老遇境犹能发兴新泉涨池氷舒鴈爪霜团庭桧叠龙鳞种桃道士长无恙自愧刘郎病滞身
　　新广柏悦堂后轩作七言
　　南荣曝日足娯客北牖来风亦在予聊以维摩开丈室便知陶令爱吾庐神大蔡昻头际泽雉名翚矫翼初戏问庭前双古柏阅人无算我谁如
　　立春谢赐幡胜口号呈子瞻冲元内翰子开器资舍人
　　立春幡胜紫宸朝正以金珰插右貂便觉阳和生暖律俱承庆泽下层霄竒零雪片依楼角容易风威转栁条七十无能不归去强将衰白向顔韶
　　和前韵
　　雪寒常怯月边朝乍起东风拂敝貂银胜防幡分节物宿云晨雾凝璇霄君为特逹千金璧我是衰迟百尺条叩缶乌乌聊快耳宁知报响得咸韶
　　王正仲林子中聨舟西上过睢阳寄书率尔成诗为报
　　大帆如翼画江来鼙鼓声干虺虺雷洛水登仙惟李郭园延客得邹枚寄书上有加飱饭倾盖何时数举杯想到石渠寻旧境秋花着子遍庭槐
　　吕舍人北使
　　汉德舟车万里通赤心持节复平戎空同气色连穷髪当户君臣聚引弓马酒御寒朝伴冻貂裘冲雪昼禁风清蒲固有安边画可待甘陈傅郑功
　　仲冯北使
　　极北空同戴斗星越疆犹有短长亭汉朝正朔原无外边地山河不见经雪拥旃裘绵欲拆氷生湩酪酒初醒我家四世俱持节送尔皇华却涕零
　　王仲至使北
　　朔雪如沙万里程幽隂戴斗正严凝终军何必功横草沈尹无烦夕饮冰茗粥迩来夸湩酪毡裘仍自愧绵缯嵗寒拜日穹庐外想见东南瑞气升
　　早春郊外
　　满城尘土无穷极出郭风烟顿扫除春浅暗泉流脉脉日长归鴈影踈踈强将拙计仍谋野等复劳生愧荷锄安得面山临水地种花移竹一茅庐
　　赠杨次公秘丞
　　莫将阳九归时数自为干封致吉祥必若中兴待云汉枉敎流议及桑羊相望冠盖交驰传躬作牺牲属奉常肤寸崇朝防变化吾农从此万斯箱
　　酬潘及同年秘丞
　　困学那知三代英定交良愧十年兄断鸿陈迹悲朝露乔木孤飞念友生樽酒相逢开口笑风波逺别使人惊海边春色青青栁泪落阳关最后声





　　彭城集巻十三
　　钦定四库全书
　　彭城集巻十四
　　宋　刘攽　撰
　　七言律诗
　　省宿
　　开旦文书整日劳漏传门掩谢诸曹小庭待月久不下乔木防风空自高旧学荒芜多梦寐防官补益抵分毫秋来鬓髪防成雪不似潘生始二毛
　　次韵和陈学士八月十六日省宿
　　疎帘珍簟倚通中落烬飘香堕玉虫信宿依然十分月黄昏正尔一番风流萤暗逐星过水惊鹊时翻叶堕空诗兴不禁头已白醉乡祗有面防红
　　次韵和登州张使者
　　层城表海势嵯峩车骑雍容乐事多八月潮平占候火三更日上防涛波闲留方士谈迂怪醉听齐讴起艶歌莫以高材厌留滞功名从古喻裘蓑
　　和陈五祠九宫致斋
　　帝家三正付惟清岑寂容台最古防长日斋居空旦旦几年华髪欲星星霜风洒叶都成赤篱菊疏花杂闲青多少旧溪招隐兴暂因厘事绕林坰
　　题所种梧楸
　　曲槛层檐与树宜三年初见绿隂垂声随白雨凉生疾影夺朱炎暑到迟傍倚辘轳防汲井下留闲客坐围棊防须百尺参天直白髪空嗟拱把诗
　　还家
　　草迳茅庐不逺城归来松竹已秋声鄙人倦客方招隐弱女非男亦慰情薄愿自甘随老圃短才无用至名卿闾里相见成幽熟他日禽鱼尚不惊
　　城上新亭
　　野芳乔木共回环歩到西城五里间值有丛祠休足力就为幽境慰心顔鸥声逺水连晴日刹影高台似浅山胜事本来容易集可怜人自不能闲
　　次韵王介甫金陵怀古四首
　　虎踞羣山帯绕江为谁为国为谁降高台麋鹿防无数废沼鳬鹥去自双万里朝云随逝水百年西月过虚窓白门酒美东风快笑数英雄尽一缸
　　楼船西下势横江元帅旌旗就约降旋报前师覆张悌亟传单骑馘王双燕焚正自当烟突蚁溃何堪值水窓回首三军欢奏凯万牛行炙酒千缸
　　楚贡来迟诡问江汉收羣防士心降一言已重黄金百再见仍蒙白璧双漂客脱身甘马革老儒投笔谢书窓岂知三阁酣诗酒浩唱庭花倒玉缸
　　頽垣落水半平江乔木风呼不易降耕出珠玑时得一道逢麟鳯不成双潮声半夜来寒渚月色深秋照旧窓唯有鱼盐城下市樯乌想望集缾缸
　　送冯当世移金陵
　　满城擕酒驻高轩楚老沾衣共一言何幸期年无吏事方从歉嵗识君恩潮迎防鹢来瓜歩山映朱旗转白门早晩使星还北极溥防霖雨济乾坤
　　李公择自滑州移知鄂州
　　黄鹤仙人去不留武昌官桞傍层楼前山欲近沧浪水芳草遥分鹦鹉洲渔父啸歌聊自乐祢衡词赋若为谋朱轮皂葢一身贵谈笑岂知千古愁
　　得江同州和诗后却寄
　　左辅关河二十城使车全胜直承明白头樽酒谙风味乘兴篇章得性情苜蓿空肥天骥老风霜有意皁雕横惊沙急雪迷秦树不似山隂一日程
　　次韵和裴润州见寄
　　江城山翠若连环城下波涛暗楚关去计祗应劳侍从归心愿复赐清闲百年旧法轩丘外千里伤怀嬴博间过亊恼君堪白首添欢惟有防衣斑
　　陆子履知颍州
</div>
    <div class="pagination">
<a href="彭城集_page15.html">上一页</a><span>...</span><a href="彭城集_page11.html">11</a><a href="彭城集_page12.html">12</a><a href="彭城集_page13.html">13</a><a href="彭城集_page14.html">14</a><a href="彭城集_page15.html">15</a><span class="current-page">16</span><a href="彭城集_page17.html">17</a><a href="彭城集_page18.html">18</a><a href="彭城集_page19.html">19</a><a href="彭城集_page20.html">20</a><a href="彭城集_page21.html">21</a><span>...</span><a href="彭城集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
