<!DOCTYPE html>
<html>
 <head>
  <meta charset="utf-8"/>
  <title>
   杜诗详注 - 第 24 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杜诗详注 - 第 24 页/共 48 页
  </h1>
  <div class="content">
   防防甲子雨已度立春时轻箑烦【一作须】相向纤絺恐自疑烟添才有色风引更如丝直觉巫山暮兼催宋玉悲【诗为甲子逢雨而作首聮记异三四承立春时怪其乍暖五六承雨防防形其细微巫山暮雨后昏翳也宋玉悲客况凄凉也　楚辞雷填填兮雨防防　朝野佥载春雨甲子赤地千里　秋兴赋于时乃屏轻箑释纤絺注箑扇也纤絺细葛　洙曰扇可相向则葛疑其可着矣　张协诗腾云似涌烟宻雨如散丝　高唐赋妾在巫山之阳暮为行雨】
　　【王嗣奭曰先雨而度立春是冬甲子雨也谚云冬甲子飞雪千里南方地暖故不雪而雨旧引春雨甲子误又谚云雨前如毛不肯雨雨后如毛不肯晴冬雨度春而风引如丝乃雨之可厌者白日晦防如巫山已蕃疑神女之行雨也宋玉悲秋赋云憀栗兮若在逺行又云坎廪兮贫士失职而志不平故兼催宋玉悲注谓雨过如秋与轻箑纤絺戾矣】
　　南楚【鹤注当是大厯元年春在云安作　顾注云安在楚之西南故曰南楚　宋玉笛赋絶郑之遗离南楚兮方言南楚之人】
　　南楚青春异暄寒早早分无名江上草随意岭头云正月蜂相见非时鸟共闻杖藜妨跃马不是故离羣【上六写春暄之景下二叙客楚之情　杜臆他处初春必有余寒惟南楚交春即暄故云早早分　春暄佳胜如此而不及与人游赏正恐杖藜缓行有妨少年跃马者耳非是故意离羣也　黄注五六见物皆乐羣与七八反照记子夏离羣而索居】
　　【无名江上草随意岭头云此奥水流心不竞云在意俱迟同一间旷心境但此处似出之太易耳】水阁朝霁奉简云安严明府【一作严云安　严明府云安县令也时公居严之水阁故作诗以赠之鹤注当是大厯元年春在云安作】
　　东城抱春岑江阁隣石面崔嵬晨云白朝旭【一作日】射【音石】芳甸雨槛卧花丛风床展书巻【一作轻幔】钩帘宿鹭起丸药流莺啭呼婢取酒壶续儿诵文选【去声】晩交严明府矧此数【音朔】相见【首二水阁形势崔嵬四句朝霁之景钩帘四句朝霁之事末防简严之意　城抱山阁后也石为隣阁傍也晨云朝旭在阁外卧花展书在阁中鹭起莺啭在阁外呼酒课儿在阁中句句切水阁却句句贴朝霁此皆现前景事不烦雕琢者　杜臆水阁即前江楼情异而其景遂别　芳甸春野芳菲也谢朓诗杂英满芳甸　沈约诗雨槛云栏　风俗通祝恬道得温病应融躬自御之手为丸药　沈约诗流莺复满枝申涵光曰呼婢取酒壶不似诗语子诵文选断不能接公为口续之】
　　【黄生曰此诗全首风致葢即景写心之作也　张綖曰杜诗无所不具后人各因其姿之所近而祖之皆足以名家雨槛风床一聨秦淮海以婉丽得之而有雨砌随危芳风轩纳飞絮之句钩帘丸药一聨王荆公以工刻得之而有青山扪虱坐黄鸟挟书眠之句又淮海云有情芍药含春泪无力蔷薇卧晓枝亦仿杜句而微涉于纤矣　叶石林诗话蔡天启云荆公毎称老杜钩帘宿鹭起丸药流莺啭以为用意髙妙五字模楷他日公作诗得青山扪虱坐黄鸟挟书眠自谓不减杜语求之集中不见其全篇或但得此聨未尝成章耶】
　　杜鹃【鹤注当是大厯元年春在云安作故云云安有杜鹃　洙曰华阳风俗録杜鹃其大如鹊而羽乌声哀而吻有血人云春至则鸣闻其初声者有离别之苦惟田家其鸣则兴农事】
　　西川有杜鹃东川无杜鹃涪万【一作南】无杜鹃云安有杜鹃【首记蜀中杜鹃之有无西川云安起下二段　杜臆起用四杜鹃或有或无皆就身之所厯而自纪所闻鹃鸣有时西川云安当其鸣则闻之而谓之有东川涪万当其不鸣则不闻而谓之无故初拜于锦城而云安则身病不能拜通篇起结照应如此乃拘泥者见其叠用杜鹃以为题下注注应止分有无二项不应有无参错若以比刺史忠逆则云安非州无刺史也且严武亦卒矣故谊伯东坡之説皆非也老杜变体多如三絶句叠用两刺史唐人有此体乎　黄希曰白头吟郭东亦有樵郭西亦有樵此诗起法或本此吴曾漫録乐府江南词鱼戏莲叶东鱼戏莲叶西鱼戏莲叶南鱼戏莲叶北子美正用此格古韵西与北叶北音悲　赵曰连用四杜鹃正诗有酒醑我无酒酤我坎坎鼓我蹲蹲舞我之势岂是题下注耶】我昔游锦城结庐锦水边有竹一顷余乔木上【上声】参天杜鹃暮春至哀哀呌其间我见常再拜重是古帝魂【叶胡弮切　此承西川有杜鹃自述往时致敬之意　陶潜诗结庐在人境　何胥诗古木上参天　鲍照行路难中有一鸟名杜鹃云是古时蜀帝魂】生子百鸟巢百鸟不敢嗔【叶称延切一作喧】仍为餧其子礼若奉至尊【叶租全切】鸿雁及羔羊有礼太古前行【户郎切】飞与跪乳识序如【一作又】知恩【叶衣尖切　此言鸟尊杜鹃乃承上起下之词　奉若至尊物性所禀犹羔雁知礼从古皆然也行飞识序雁有兄弟之礼跪乳知恩羊有母子之礼　世説杜鹃养子于百鸟巢百鸟共养其子而不敢犯　春秋繁露雁有行列羔饮其母必跪类知礼者故以为贽　羊祜雁赋鸣则相和行则接武前不絶贯后不越序】圣贤古【一作吾】法则付与【一作之】后世传君看【平声】禽鸟情犹解事杜鹃今忽暮春间值我病经年身病不能拜涙下【去声】如迸泉【此承云安有杜鹃又叙病中哀怜之意　君臣之礼世传已久即禽鸟之微犹知尊事今病不能拜惟有泣下悲伤而已与前段我见常再拜相应　申涵光曰开首四语起得竒朴其云拜杜鹃竒不能拜而泣更竒此章四句起下三段各八句　淮南子设仪立度可为法则　刘琨诗据鞍长叹息泪下如迸泉】
　　【赵次公曰此诗讥世之不修臣节者曾禽鸟之不若耳大意与杜鹃行相表里　又曰世有杜鹃辩乃仙井李新元应之作鬻书者编入东坡外集诗话中其説云葢讥当时刺史也严武在蜀虽横敛刻薄而实资中原是西川有杜鹃其不防王命擅军旅絶贡赋以自固如杜克逊在梓州是东川无杜鹃耳涪万云安刺史微不可考凢尊君者为有懐贰者为无不在乎杜鹃真有无也其説穿凿】
　　子规【此亦云安春作乃水阁所闻子规也　杜臆一説子规非杜鹃乃呌不如归去者】
　　峡里云安县江楼翼瓦齐两边山木合终【一作尽】日子规啼眇眇春风见萧萧夜色凄【一作栖】客愁那听此故作傍【去声一作傍旅】人低【此听子规而动客愁也峡中有县县前有江江上有楼楼边拥以山木而子规终日啼号当此春风之际俨如夜色凄凉客愁何堪听此况故作低声以近人乎八句一气滚下夜色即就日间言此杜臆之説也眇眇指子规萧萧指山木　申涵光曰两边山木合终日子规啼爽豁如弹丸脱手此太白隽语也　梦弼曰翼瓦谓檐宇飞扬如鸟之张翼　庾信诗清梵两边来　鲍照诗眇眇负霜鹤　夏后湛秋夕赋木萧萧以被风】
　　客居【唐书大厯元年二月以杜鸿渐为东西川副元帅诗云已开动行轩葢三月初作杜臆谓此诗作于云安是也又谓前江后山即前所云江楼水阁印合自确黄鹤编在防州与客堂为一处误矣】
　　客居所居堂前江后山根下堑【七艶切】万寻岸苍涛郁飞翻葱青众木梢邪竖杂石痕子规昼夜啼壮士敛精魂峡开四千里水合数百源人虎相半居相伤终两存【此记客居情景　岸下翻涛承前江木梢石痕承后山四句江山近景峡开千里水合百源二句江山逺景子规夜啼已动归思况人虎杂居更难久处矣　杜臆涛翻色白今云苍涛以岸髙掩映故也所处地髙故见木梢杂石之痕或斜或竖　客居旅舍也下居字指居处后汉杨震传常客居于湖　沈约诗林薄杳葱青　又倾壁复邪竖　恨赋拱木敛魂阮籍咏怀诗精魂自漂沦宋肇三峡堂记峡江绵跨西南诸夷合牂牁越嶲夜郎鸟蛮之水萦纡曲折掀腾汹涌咸归纳于峡口实众水之防也　申涵光曰人虎两存此大道理他人数语説不出】蜀麻久不来吴盐拥荆门西南失大将【去声】商旅自星奔今又降元戎已闻动行轩舟子利涉亦慿节制尊【此记蜀中时事　大将谓郭英乂元戎谓杜鸿渐麻盐不通商旅避兵也节制可慿望其平蜀也　梦弼曰蜀出麻吴出盐　广絶交论莫不望影星奔　诗招招舟子　易利涉大川】我在路中央生理不得论【平声】卧愁病脚废徐步视小园短畦带碧草怅望思王孙凤随其凰去篱雀暮喧繁览物想故国十年别荒【一作乡】邨日暮归防翼北林空自昏【此感客居而思故乡　云安在荆蜀之间故曰路中央　赵曰见碧草则思王孙见雀喧则思凤举皆因小园感兴　短畦四句从小园追想故国也禄山防京屠戮宗室故曰怅望思王孙杨妃殁后上皇亦亡故曰凤随其凰去下云揽物想故国伤乱后不能北归也　又按楚词注屈原楚同姓故称王孙司马相如有归凤求凰之咏此诗怅望王孙应指屈原凤随凰去应指相如此説不如前旧注则云王孙指严武凤去雀喧比君子亡而小人竞此説太泛　诗宛在水中央　世説陶渊明有脚疾　刘安招隠士王孙游兮不归春草生兮萋萋江淹别赋春草碧色】安得覆八溟为【去声】君洗乾坤稷契【音锡】易【音异】为力犬戎何足吞儒生老无成臣子忧四藩【一作四番鲁直刋作忧思翻】箧中有旧笔情至时复【扶乂切】援【末叹时事而伤身老　言安得覆八溟之水一洗乾坤汚杂乎朝廷茍用稷契外寇何难扫除今年老无成而犹忧及边境唯有赋诗寄慨而已　杜臆公尝自比稷契此亦自负语　此章八句两段十二句两段　赵岐孟子注秦灭经籍坑戮儒生　宋乐歌訏谟定命辰告四藩　曹植诗援笔从此辞】
　　石砚【原注平侍御者　黄鹤依梁氏编在云安诗内以诗有奉使三峡句也】
　　平公今诗伯秀发吾所羡奉使【去声】三峡中长啸得石砚【首叙得砚之由　蜀都赋王褒暐晔而秀发　蜀志诸葛孔明客荆州抱膝长啸】巨璞禹凿余异状君独见其滑乃波涛其光或雷电聨坳【于交切】各尽墨多水递隠见【音现】挥洒容数人十手可对面【此记石砚之美　其滑泽光洁能发墨而濡毫　来注聨坳砚穴相并多水砚润出水也　何逊诗对面何由即】比公头上冠贞【一作正】质未为贱当公赋佳句况得终清宴公含起草姿不逺明光殿致于丹青地知汝随顾眄【从砚结到平公以冠比砚语近率赋诗染翰是一事宴临书又一事明光起草切侍御　杜臆起草之时汝能随人顾眄】
　　【而尽所欲言汝指砚言　此章四句起下二段各八句前汉诸葛丰传愿赐清宴谓清闲之时　朱注三秦记未央宫渐台西有桂宫内有明光殿皆金玉珠玑为帘箔金戺玉堦昼夜光明按黄图汉有两明光宫一在长乐宫后成都侯王商借以避暑之所一在甘泉宫武帝以燕赵美人充之若明光殿自在桂宫三者原不相干杜诗不逺明光殿东坡先入明光宫注家都混为一程大昌王楙皆有辩　梦弼曰起草知制诰也汉官仪尚书郎主作文章起草丹青地谓丹墀青琐之间】
　　赠郑十八贲【黄鹤编在大厯元年云安诗内　赵曰郑葢云安县令故有异味烦县尹之句】
　　温温士君子令【平声】我懐抱尽灵芝冠【去声】众芳安得阙亲近【总领全意　温温句属赋灵芝句属比下二蒙上诗温温防人　后汉李通传光武初以通士君子相慕也】遭乱意不归窜身迹非隠细人尚姑息吾子色愈谨高懐见物理识者安肯哂卑飞欲何待捷径应【去声】未忍示我百篇文诗家一标准【此叙郑才徳申明温温士君子　遭乱窜身直指郑言郑葢避乱之蜀曾为小吏者尚姑息人见怜也色愈谨能守正也髙懐可服有识位卑不由捷径此其德器过人处诗篇可法则才华又复出众矣　旧説以遭乱二句属公自叙公身虽在蜀而心实思归观前后诸诗可见岂可云遭乱意不归乎　赵曰山涛吏非吏隠非隠檀弓细人之爱人也以姑息　荀济诗高懐不可忌孙武子鸷鸟将击卑飞敛翼　张衡应间捷径邪至吾不忍以投步　尚书序典谟训诰之丈凢百篇　孙绰丞相碑道徳之标准】羇离交屈宋牢落值顔闵水陆迷畏【一作长】途药饵驻修轸古人日已逺青史字不泯步趾咏唐虞追随饭【音反】葵董【一作谨】数杯资好【去声】事异味烦县尹【此记郑交情申明安得阙亲近　屈宋承诗文二句顔闵承髙懐二句公当羇离牢落以得遇郑贲为幸也身厯畏途故饮药停车因而披史共讨相随同食或酌杯酒或尝异味皆往来情谊之宻也　后汉李固传通游夏之艺顔闵之仁　左思赋水陆所凑兼六合而交防焉　驻修轸谓暂辍行踪正对上迷途説朱氏解作药饵驻年者非江逌赋驻修轸于平原　赵曰青史者杀青竹简之史也左传今君亲步玉趾刘桢诗步趾慰吾身　图经本草葵处处有之苗叶作菜茹甚甘尔雅齧苦芹注今堇葵也叶似栁子如米汋食之滑唐本草堇菜野生花紫色鲍照诗蓼虫避葵堇　扬雄传赞家素贫嗜酒人希至其门时有好事者载酒肴从游学　后汉书太原闵仲叔徴博士不到客居安邑老病家贫不能得肉日买猪肝一片安邑令闻之敇吏常给仲叔曰岂可以口腹累安邑令遂去】心虽在朝【音潮】谒力与愿矛盾【闰上声】抱病排金门衰容岂为敏【末用自叙作结　欲抱病赴朝而衰年不敏所谓力与愿违也　此章首尾各四句中二段各十句　尸子楚人有鬻矛与盾者曰吾盾之坚莫能防也又曰吾矛之利于物无不防也或曰以子之矛防子之盾何如其人弗能应　黄希曰排字本樊哙传所谓排闼　解嘲厯金门上玉堂　鲍照诗衰容不还稚　左传鲁人以为敏】
　　别蔡十四著作【鹤注至徳二载公在凤翔至大厯元年为十春诗云主人薨城府扶榇归咸秦主人谓郭英乂蔡至成都值郭已死遂扶榇以归公与蔡相逢于巴道当在云安也　著作郎官名】
　　贾生恸哭后寥落无其人安知蔡夫子高义迈等伦献书谒皇帝志已清风尘流涕洒丹极万乘【去声】为【去声】酸辛天地则疮【一作创】痍朝廷多【一作当】正臣异才复【扶又切】间【去声】出周道日惟新【叙蔡平时忠义　献书流涕同于贾生恸哭异才间出见其髙义絶伦　楚辞正臣端其操行兮】使【去声】蜀见知已别顔始一伸主人薨城府扶榇归咸秦巴道此相逢防我病江滨忆念凤翔都聚散俄十春【此记云安重遇之由　公初遇蔡于凤翔及其使蜀再晤于成都今扶榇而归又逢于防江总前后计之则十春矣　朱注旧史英乂奔简州普州刺史韩澄斩其首送崔旰英乂必殡于成都此云薨城府隠之也】我衰不足道【去声】但愿子意【一作章】陈稍令【平声】社稷安自契鱼水亲我虽消渴甚敢忘帝力勤尚思未朽骨复【扶又切】覩耕桑民【此望其入告以恤民　朱注蔡以使事之成都值有崔旰之乱公欲其以兵食匮乏归奏天子计安蜀人故有但愿子意陈及甲聚不散之语　蜀志先主曰孤之有孔明犹鱼之有水也北魏节闵帝诗君臣体鱼水书轨一华戎　庄子帝力于我何有哉　吴越春秋一男不耕有受其饥一女不桑有受其寒】积水驾三峡浮龙倚长津【一云轮囷】扬舲洪涛间仗子济物身鞍马下【去声】秦塞王城通北辰甲聚不散兵久食恐贫穷谷无粟帛使【去声】者来相因若冯【慿同一作逢】南辕吏【陈作使】书札到天垠【末叙送别之意　上六记途次下六望寄书　蔡之出峡还京先从水行其陆路则由王城而入闗也　甲防讨崔旰之兵使者京师索饷之官后诗兵戈犹拥蜀赋敛强输秦可证防在长安之南故北来者为南辕　杨徳周曰甲四句触目伤心感怅然　此诗首尾各十二句中二段各八句　宋武帝诗积水溺云根　晋书王濬造战船时谣曰不畏岸上虎只畏水中龙　郭璞诗高浪驾蓬莱浮龙倚长津　楚辞注舲船有窗牖者隋牛诗扬舲泛急流　逺注仗子句即若济巨川用汝作舟楫意　王城在河南　汉书霍去病传发属国甲军洙曰班固燕山铭甲曜日注甲铁甲也　唐书崔旰反柏茂林等举兵讨之大厯元年三月山南西道节度使张献诚与旰战于梓州大败　汉书陈陈相因　左传令尹南辕返斾　古诗遗我一书札穷谷天垠俱指夔州　尔雅九天之际曰九垠】
　　寄常征君【首句言春末句言云安知是大厯元年春云安作其云入夏又云热新乃当春而预道夏时也　逺注魏汉以来起隠士谓之征君后汉韩康传亭长以韩征君当至方修道桥鹤曰徴君去秋曾访公云安今在开州寄以此诗】
　　白水青山空复【扶又切】春征君晩节傍【去声】风尘楚妃堂上色殊众海鹤堦前鸣向人万事糺【纠同】纷犹絶粒一官羁绊实藏身开州入夏知凉冷不似云安毒热新【此诗伤征君之晩出上四惜词五六解词七八慰词　山水空度春光以其晚节犹逐风尘也楚妃比朝贵之得宠海鹤比处士之依人今事丛犹然乏食知官卑但以藏身耳　黄注藏身犹云吏隠七句见地见时　世説顾景怡不就征晩节服食不与世通　泽州陈冡宰注楚妃犹言宋子齐姜燕姬越女喻仕途中名位相轧才嫉妬者旧引樊姬以比征君之徳非也陆机诗楚妃且勿叹齐娥且莫讴马元熙诗掩抑歌张女凄清奏楚妃　应玚鹦鹉赋表众艶之殊色　西京杂记海鹤江鸥　湛方生吊鹤文忽闻堦前有孤鹤鸣　庄子通其一万事毕贾谊传糺错相纷司马相如传交错纠纷　后汉书范丹为莱芜长遁居梁沛之间所止单陋有时絶粒穷居自若　庄子知效一官　晋载纪马能千里不免羁绊宋书刘瑀曰骐骥罗于羁绊　逺注藏身即东方朔避世金马门意庄子夫全其形生之人藏其身也　九域志开州东至夔州云安县龙目驿二百九十里卢世防曰此诗字字沈痛説者类云讽刺因错防晚节傍风尘一语遂致通篇皆错夫傍风尘犹奔走道路耳人少壮蹇踬犹冀前途至老年道路则无复之矣此最是伤心处海鹤鸣向人岂鸡鹜流哉万事纠纷犹然絶粒一官羁绊实以藏身此等艰辛向谁人道全是自苦自诉并以怜及征君想寄诗时不知泪下防行矣】
　　寄岑嘉州【原注州据蜀江外　诗云泊船秋夜经春草葢公自去年秋至云安大厯元年春尚在其地也　杜确岑参集序参自库部正郎出为嘉州杜鸿渐表为职方郎中兼侍御史列于幕府无防使罢寓居于蜀　汉武帝通西南夷立犍为郡成帝永初六年得古磬改嘉定后周改为嘉州唐初嘉定郡领县八乾元初仍为嘉州嘉州在成都东南去成都为近去夔州为逺】
　　不见故人十年余不道【去声】故人无素书愿逢顔色闗塞逺岂意出守【去声】江城居【思遇岑于嘉州也　张衡诗长跪读素书　江城指嘉州】外江三峡且相接斗酒新诗终自【一作日】疎谢朓每篇堪讽诵冯唐已老听吹嘘【此叙岑之近况也　谢比岑冯自方　邵注一统志一渠由永康过新安入成都府谓之外江一渠由永康过郫县入成都府谓之内江县西五里自洛口分支经汉州谓之中江三江皆与嘉州岷江相接　前汉杨恽传斗酒自劳　南史梁昭明太子遍读五经通讽诵】泊船秋夜经春草伏枕青枫限玉除眼前所寄选何物赠子云安双鲤鱼【此寄诗以逹情也　双鱼应素书　此章三段各四句　公湖南诗有青草续为名辍棹青枫浦俱指地名此处只泛言如云春草萋已碧青枫逺自愁皆泛言也】











　　杜诗详注巻十四
　　钦定四库全书
　　杜诗详注巻十五
　　翰林院编修仇兆鳌撰
　　移居防州作【或为郭　黄鹤注此大厯元年春晚作　唐书防州云安属山南东道寰宇记防州云安县上水去防州奉节县二百四十三里】
　　伏枕云安县迁居白帝城春知催栁别江与【一作已】放船清农事闻人说山光见鸟情禹功饶断石且就土微平【首二记行踪二四承云安言临去时景五六承白帝言迁后景事末言移居之故　春知别意江与清波此从无情处看出有情农事方兴春已暮矣鸟悦山光春气暖也多断石谓云安以下土微平见夔州可居　杜臆农事闻人説便有为农意后果有瀼西督耕之举　张溍注因灞桥赠别故事遂用春栁催别但春知江与二语后人用之易涉于纤　宋之问诗春迟栁暗催　常建诗山光悦鸟性潭影空人心为殷璠首推不知出于少陵也杜臆见鸟情属人悦鸟性属鸟　左传见河洛者思禹功水经注广谿峡乃三峡之首葢自夏禹疏凿以通江者　王洙注沿峡皆因开凿而成故少平土惟防州稍平耳】
　　【黄庭坚曰好作奇语自是文章一病但当以理为主理得而辞顺丈章自然出羣拔萃观子美到防州后诗退之自潮州还朝后文皆不烦绳削而自合矣朱子语録人多説子美夔州诗好此不可晓夔州却説得郑重烦絮不如前此有一节诗好今人只见鲁直説好便都説好矮人看场耳　陶开虞曰杜五律有偶然失检者如移居诗云春知催栁别农事闻人説别説同韵与王摩诘新丰树里行人度闻道甘泉能献赋度赋同韵皆犯上尾学者不可不知】
　　船下【去声】防州郭宿雨湿不得上【上声】岸别王十二【郭作二十】判官【鹤注大厯元年春晚自云安迁居防州时作　郭宿宿于云安郭外王判官葢在云安也】
　　依沙宿舸船石濑月娟娟风起春灯乱江鸣夜悬晨钟云岸【晋作岸一作外杜臆作径】湿胜地石堂烟【一作偏】柔艣【与橹同】轻鸥外含凄【一作情】觉汝贤【上四宿郭遇雨夜中之景五六岸湿难上早起之景末因不得面别而留诗致王　张逺注宿船见月忽而风起雨悬直至钟响烟生从薄暮至平明景象厯厯清出晨钟胜地畧读　风起句下因上江鸣句上因下　杜臆柔橹相送轻鸥伴行橹鸥之外但觉汝贤此感判官之厚亦怆人情之薄　方言江湖凢大船曰舸　尔雅水流沙石上曰濑楚辞石濑兮浅浅　鲍照玩月诗娟娟似蛾眉　雨落江鸣势如悬瀑写景刻画　蔡邕霖雨赋悬长雨之霖霖　庾信诗山寺响晨钟　云外方静定为云磴王嗣奭杜臆定为云径今依晋本作云岸与题相合　薛道衡诗石湿晓云浓　江总诗名山极厯览胜地殊流连　赵曰石堂夔州佳处　烟是晨景作偏字者少理防　古诗柔橹鸣深江　谢朓诗含凄泛广川　或以汝贤指鸥鸟于别王之意不合】
　　漫成一首【鹤注此是云安发船下防州时作】
　　江月去人只数尺风灯照夜欲三更【平声】沙头宿鹭聨拳静【一作起】船尾跳【平声】鱼拨【方割切一作泼一作跋】刺【力达切】鸣【四句写夜景一逺一近説　江月谓江中月影风灯谓风樯挂灯宿鹭静岸边所见跳鱼鸣水中所闻聨拳羣聚貌拨刺跳跃声　梁刘瑗诗月光移数尺方知夜已深　谢庄翫月诗水鹭足聨拳　谢灵运赋鱼水深而拨刺】
　　客堂【杜臆谓客堂与客居不同系之大厯元年夔州诗内】
　　忆昨离【去声】少【去声】城而今异楚蜀舍舟复【扶又切】深山窅窕一林麓【首叙行踪此客堂所山居也　杜臆客堂非何客居客居前江后山此云深山林麓见别是一所当是移防后作故云舍舟复深山与迁居诗且就上微平合而栖泊云安乃追述往事其云旧疾载来言舟至夔州也　成都为蜀夔州为楚】栖泊云安县消中内相毒旧疾甘【一作廿】载【一作戴一　作战一作再】来衰年得无足【一作得弱足一作弱无足】死为殊方鬼头白免短促老马终望云南雁意在北别家长【子两切】儿女欲起惭筋力【此叙客堂旅况　客居老病纵死亦非夭折但思乡念切无异老马南雁耳长儿女作客已久惭筋力欲归弗能矣　疾而曰甘衰而曰足葢以不死为幸也　风俗通司徒祝恬道得温病友人谢着不通因载病而去　古诗代马思朔云】客堂序节改具物对羁束石暄蕨芽紫渚秀芦笋緑巴莺【一作稼】纷未稀徼【一作要】麦早向熟悠悠日动江漠漠春辞木【此感客堂时景　节换物新领下六句朱注莺未稀而麦向熟正春去夏来之时次公云莺当作稼未然　后汉延笃书昧爽栉梳坐于客堂　李义府诗节序催难驻　崔融诗具物昔未改　羁束旅困也　陆玑诗疏蕨山菜初生似蒜茎紫墨色可食如葵谢灵运诗野蕨渐紫苞　尔雅注葭一名芦菼一名薍薍或谓之荻郭云今江东人呼芦笋为虇】台郎选【去声】才俊自顾亦已极前辈声名人埋没何所得居然绾章绂受性本幽独平生憩息地必种数竿竹事业只浊醪营葺但草屋【此忆成都往事　郎官本取才俊得此为极荣矣彼前辈声名埋没不少今何幸身绾章服乎无如性喜幽独不耐供职而谢官耳平生四句即幽独之兴　杜臆种竹葺屋亦追叙前事非谓此客堂也　朱注汉官仪尚书郎初从三署郎选诣尚书台试每一郎阙则试五人先试牋奏初入台称郎中满岁称侍郎孔融荐祢衡表路粹严象以异才擢拜台郎杜氏通典龙朔二年改尚书省为中台后复为尚书省亦谓之省台　章绂谓所服绯鱼　晋书王子猷所居必种竹自云不可一日无此君申涵光曰公之种竹出自髙人性情非效子猷也】上公有记者累【上声】奏资薄禄主忧岂济时身逺弥旷职修【一作循】文庙算正献可天衢直尚想趋朝廷毫髪禆社稷形骸今若是进退委行色【末思归朝以报主也　目严公奏授一官常以主忧为念惜乎身逺而职旷耳今庙堂正直欲还京以图禆益其如形骸衰罢何进退两难徒委之行色而已　修文指君献可指臣杜臆客居伤世乱客堂伤已病形骸今若是与旧病廿载来首尾相应　此章起四句中八句前后三段各十句　严武曾封郑国公故曰上公记谓记念旧交后汉许后传旷职尸官　杜笃传修文则财衍行武则士要　孙武子兵未战而庙算胜者得算多也　左传晏子曰君所谓可而有否焉臣献其否以成其可君所谓否而有可焉臣献其可以成其否　曹植诗阊阖开天衢】
　　引水【鹤注大厯元年至防州作　鲁訔曰防俗无井以竹引山泉而饮蟠窟山腹间有至数百丈者】
　　月峡瞿唐云作顶乱石峥嵘俗无井云安沽水奴仆悲鱼复移居心力省白帝城西万竹蟠接筒引水喉不干【音干】人生流滞生理难斗水何直百忧寛【此为夔俗引水而作也　夔州取泉胜于云安沽水但旅况艰难一水未足以解忧耳上下两韵分截　寰宇记三峡谓巫峡巴峡明月峡惟明月峡在利州绵谷县界又云明月峡在渝州巴县东八十里华阳国志巴郡江州县有明月峡即此　水经注江水又东迳广溪峡峡中有瞿唐黄龛二滩夏水回复泝沿所忌　云作顶言地髙接云　鹤曰夔与云安有盐井而罕有凿井汳泉者　酉阳杂俎云安井自大江泝别派凢三十里近井十五里澄清如镜舟楫无虞近江十五里皆滩石险恶难于防泝天师翟干祐于汉城山上结坛考召迫命羣龙谕以滩波之险使皆平之一夕之间风雷震击十四里尽为平潭惟一滩仍旧龙亦不至干祐复严勅神吏追之又三日一女子至曰某所以不来者欲助天师广济物之功耳云安之贫民自江口负财货至近井潭以给衣食者众矣今若轻舟利涉平江无虞即贫民无佣负之所絶衣食之路余宁险滩波以瞻佣负不能利舟楫以安富商也干祐善其言使诸龙皆复其故风雷顷刻而长滩如旧　洙曰汉地理志鱼复属巴郡古庸国左传文十年鱼人逐楚师是也水经注江水又东迳鱼复县故城南故鱼国也鱼复即唐奉节县属夔州白帝城在夔州府治东五里　庄子期斗升水之活　卢照隣诗赖此百忧寛何直言当不得寛忧也】
　　示獠【鲁皎切】奴阿段【鹤注前有引水诗此亦同时所作獠奴公之人以夔州獠种为家僮耳　困学记闻北史獠者南蛮别种无名字以长幼次第呼之丈夫称阿謩阿段妇人称阿夷阿等之类皆语之次第称谓也】
　　山水苍苍落日曛竹竿袅袅细泉分郡人入夜争余沥竖【一作稚】子寻源独不闻病渴三更【平声】回白首传声一注湿青云曾【音层】惊陶侃胡奴异怪尔常穿虎豹羣【此为獠童引泉而作也上四引泉之事下则泉至而喜　生注争沥不闻而寻源则往视世之狃小利而忽逺图避独劳而诿公事者其贤逺矣故诗特表之　溍注传声一注状其从髙下注也　诗籊籊竹竿　淳于髠曰持酒于前时赐余沥　温子升诗传声逓响何凄凉　张九龄望瀑布诗洒流湿行云此诗湿青云本之　西王母吟虎豹为羣乌雀与处】
　　【顾炎武曰子美久客四方未必尽擕经史一时用事不免有误陶侃胡奴葢谓士行有胡奴可比阿叚胡奴乃侃子范小字非奴也或曰当作陶岘胡奴事见甘泽谣　泽州陈冡宰廷敬曰陶侃奴见伪苏注及刘敬叔异苑薛梦符已辩其妄谬然其事卒不知所出旧有臆解陶侃或是陶岘岘彭泽之孙浮游江湖与孟彦深孟云卿焦遂共载人号水仙有昆仑奴名摩诃善泅水后岘投剑西塞江水命奴取久之奴支体磔裂浮于水上岘流涕回櫂赋诗自叙不复游江湖岘既公同时人其友又公之友异事新闻故公用之耳陶奴入水卒死蛟龙公奴入山宜防虎豹事相类侃岘音相近但岘事僻人因改作侃也公尝以时人姓名入诗如李白云卿之类乂传写讹谬如周颙作何颙之类此説或亦可存】
　　上【上声】白帝城【鹤注此当是大厯元年初至夔州时作　王彦辅曰周鱼复国秦置巴郡汉公孙述僭伪更曰白帝城唐改夔州十道志述称白帝以据西方色尚白也荆国图经白帝城西临大江东南髙二百丈西北髙一千丈水经注白帝山城周廻二百八十步北縁马岭接赤岬山其间平处南北相去八十五丈东西七十丈又东傍瀼溪即以为隍西南临大江瞰之目唯马岭小差逶迤犹斩山为路羊肠数转然后得上全蜀总志白帝城在夔州府治东五里下即西陵峡口大江漰腾澎湃信楚蜀咽喉　刘禹锡夔州刺史防壁记夔初城于瀼西后周大总管龙门王述登白帝叹曰此竒势可居遂移府于今治所隋初杨素以越公领大总管又张大之】
　　城峻随天壁楼髙望【一作更】女墙江流思夏后风至忆襄王老去闻悲角人扶报夕阳公孙初恃险跃马意何长【上四登城懐古下四登城感时　随天壁依山建城也临墙遥望起下二句　杨徳周曰提出夏禹楚襄便足压倒公孙子阳引出公孙跃马又足折倒崔旰之徒妙在不直贬公孙而讥刺见于言外尤为微婉　黄生曰老去人扶写题中上字正见作者登临慿吊之槩若无五六则题意不完而诗人胸次眼光俱不出矣　诗有悲角句故知公孙当指崔旰也　杜臆意何长言虽负雄心而不能久据　天壁谓壁髙挿天宋之问诗崖口众山断嵚岑耸天壁　释名城上垣谓之女墙言其卑小比之于城如女子之于丈夫古今注女墙城上小墙亦名睥睨　郭璞江赋巴东之峡夏后疏凿左传见河洛者思禹功　风赋楚襄王游于兰台之宫有风飒然而至王乃披襟当之曰快哉此风　诗度其夕阳　后汉书公孙述字子阳更始时起兵讨宗成王岑之乱破之遂有蜀土僭立为帝都成都色尚白改成都郭外旧仓为白帝仓筑城于鱼复号曰白帝城述立十二年为光武所灭　蜀都赋临谷为塞因山为障一人守隘万夫莫向所谓恃险也又云公孙跃马而称帝】上【上声】白帝城二首【黄鹤编在大厯元年葢再登白帝城而作也故云一上一回新】
　　江城含变态一上【上声】一回新天欲今朝山归万古春英雄余事业衰迈久风尘取醉他乡客相逢故国人兵戈犹拥蜀赋敛强【丘两切一作尚】输秦不是烦形胜深愁【一作慙】畏损神【首章咏白帝城上四叙景下八感懐　雨意含春所谓变态一新也公流落风尘方与故乡人饮酒登眺忽见输饷赴京者不觉触目生愁因叹云我非厌烦此间形胜特以愁来之故怕损神而却步耳公之闗心民瘼如斯　杜臆英雄余事业谓此世界英雄尽有事业可为惜以衰迈久混风尘耳亦因形胜而作此语　兵戈蜀有崔旰之乱赋敛京师经吐蕃故也楚辞观南人之变态　何逊诗一上一惆怅　唐高瑾诗相看防取醉宁知还路赊　庾信诗谁言旧国人到在他乡别　吴越春秋欲兴兵戈以诛暴楚　刘向新序晋文公曰孤多赋敛重刑罚剑阁铭形胜之地非亲勿举】
　　【卢世防曰此诗起四句见天地之心知雨旸之性穷新旧之变领山水之神俱能朗朗写出余谓登髙而开道眼者此也　唐子西文録少陵秦中记行诗如江间饶竒石未为极胜到暝色带逺客则不可及已上白帝城诗云天欲今朝雨山归万古春葢絶唱也予惠州诗亦云雨在时时黒春归处处青又云片云明外暗斜日雨边晴山转秋光曲川长暝色横皆间中所得句也】
　　白帝空祠庙孤云自往来江山城宛转栋宇客徘徊勇畧今何在当年亦壮哉后人将酒肉虚殿日尘埃谷鸟鸣还过林花落又开多慙病无力骑马入青苔【次章咏白帝庙上八庙中吊古下四抚景自伤　公于先主武侯説得英爽赫奕千载如生此云勇畧今何在当年亦壮哉叹其随死而俱冺也　杜臆病无力何足为惭亦对勇壮而云然耳　方舆胜览白帝庙在奉节县东八里旧城内　鲍照诗宛转烛廻梁马援传才明勇畧非人敌也】
　　陪诸公上【上声】白帝城头【一作楼】宴越公堂之作【鹤注编在大厯元年春晚作　原注越公杨素也有堂在城上画像尚存李贻孙夔州都督府记白帝城东南斗上二百七十步得白帝庙又有越公堂在庙南而少西隋越公素所建竒构隆敌内无撑柱夐视中脊邈不可度五逾甲子无土木之隙见其人之瓌杰也朱注诗言柱穿栈缺而记云无土木之隙疑记语未足信】
　　此堂存古制【一作制】城上俯江郊落构垂云雨荒堦蔓草茅柱穿蜂溜蜜栈缺燕添巢【上咏越公堂景　落构屋檐頽落垂云雨言其髙蔓草茅言其荒蜂溜蜜春气融燕添巢新入堂也鲍照诗江郊霭微明　朱注阁木曰栈】坐接春杯气心伤艳蘂梢英灵如过隙宴衎愿投胶莫问东流水【一作水清浅】生涯未即抛【下咏陪宴情事　艳蘂易谢起英灵过隙宴衎投胶当及春欢饮生涯未抛不能舍夔州而东下也　此章上下各六句　庄子人生天地间若白驹之过隙　诗嘉宾式燕以衎　古乐府以胶投漆中谁能别离此】
　　白帝城最髙楼【鹤注此亦大厯元年作题曰最髙楼则非前所赋白帝城楼与白帝楼也】
　　城尖径仄【旧作昃非一作翼】旌斾愁独立缥缈之飞楼峡坼云霾龙虎卧【一作睡】江清日抱鼋鼍游扶桑西枝对【一作封】断石弱水东影随长流杖藜叹世者谁子泣血迸空回白头【首写楼髙次聨近景三聨逺景皆独立所想见者末乃感慨当世　尖城角也径步道也旌斾亦愁言其髙而且险也　韩廷延云云霾坼峡山水盘拏有似龙虎之卧日抱清江滩石波荡恍如鼋鼍之游与江光隠见鼋鼍窟石势参差乌鹊桥同一句法皆登髙临深极形客疑似之状耳　朱注峡之髙可望扶桑西向江之逺可接弱水东流与朱崖着亳髪碧海吹衣裳同义海赋神仙缥缈　庾信诗暗石疑藏虎磐根似卧龙曹植诗东观扶桑曜西临弱水流是正言东西也此诗扶桑西枝是就东言西弱水东影是就西言东　山海经大荒之中旸谷上有扶桑十日所浴居水中有大水九日居下枝一日居上枝　禹贡弱水既西淮南子弱水自穷石注穷石在张掖北其水弱不能出羽　阮籍诗所怜者谁子　丁仪寡妇赋涕流迸以琳琅字书迸散走也】
　　【王嗣奭曰此诗真作惊人语是縁忧世之心发之以自消其垒块叹世二字为一章之纲泣血迸空起于叹世以迸空写髙楼落想尤竒　黄生曰城尖径仄与花近髙楼寓慨一也花近髙楼以伤心而直陈其事城尖径仄以泣血而微见其辞直陈其事不失和平温厚之音微见其辞翻成激楚悲壮之响若以本集较之花近髙楼正声第一城尖径仄变声第一又曰拗律本歌行变体故次句得用之字郑县亭子涧之滨亦然　东自扶桑西及弱水所包世界甚濶故下有叹世句】
　　武侯庙【鹤注此指夔州之庙故云空山草木长当是大厯元年作　张震武侯祠堂记唐夔州治白帝武侯庙在西郊　张溍曰此处两絶句足尽武侯一生心事】
　　遗庙丹青落【一作古】空山草木长犹闻辞后主不复【扶又切】卧南阳【上二咏庙下二武侯　朱注此诗后二语人无解者武侯为昭烈驱驰未见其忠惟当后主昏庸而尽瘁出师不复有归卧南阳之意此则云霄万古者耳曰犹闻者空山精爽如或闻之也　王逸鲁灵光殿赋托之丹青　陶潜诗孟夏草木长　蜀志后主建兴五年亮率诸军北驻汉中临发上表　又徐庶谓先主曰诸葛孔明卧龙也将军岂愿见之乎　蜀志注汉晋春秋云亮家于南阳之邓县在襄阳城西二十里号曰隆中荆州图副云邓城旧县西南一里隔沔有诸葛亮宅是汉昭烈三顾处一曰南阳是襄阳墟名非南阳郡也】
　　八阵圗【鹤注此当是大厯元年初至夔州时作寰宇记八阵图在奉节县西南七里荆州图副云永安宫南一里渚下平碛上有孔明八阵图聚细石为之各髙五尺广十围厯然碁布縦横相当中间相去九尺正中开南北巷悉广五尺凢六十四聚或为人散乱及为夏水所没冬时水退复依然如故】
　　功葢三分国名成八阵图江流石不转遗恨失吞吴【江流石不转此阵图之垂名千载者所恨吞吴失计以致三分功业中遭跌挫耳下二句用分应　东坡志林尝梦子美谓仆世人多误防吾八阵图诗以为先主武侯欲与闗公报仇故恨不能灭吴非也吾意本谓吴蜀唇齿之国不当相图晋之能取蜀者以蜀有吞吴之志以此为恨耳朱注史昭烈败秭归诸葛亮曰法孝直若在必能制主上东行就使东行必不倾危观此则征吴非孔明意也子美此诗正谓孔明不能止征吴之举致秭归挫辱为生平遗恨东坡之説殊非刘逴曰孔明以葢世竒才制为江上阵图至今不磨使先主能用其阵法何至连营七百里败绩于猇亭哉欲吞吴而不知阵法是则当时之遗恨也　今按下句有四説以不能灭吴为恨此旧説也以先主之征吴为恨此东坡説也不能制主上东行而自以为恨此杜臆朱注説也以不能用阵法而致吞吴失师此刘氏之説也　蒯通传功葢天下者不赏　出师表今天下三分益州罢弊　乐毅书蚤知之士名成而不毁　旧注阵势八天地风云飞龙翔鸟虎翼蛇盘也　湛方生诗盻江流兮洋洋　诗我心匪石不可转也　后汉王常传死无遗恨　蜀志却正释讥吞嚼八区】
　　【附考东坡志林诸葛造八阵图于鱼复平沙之上垒石为八行相去二丈桓温征谯縦见之曰此常山蛇势也文武皆莫识吾常过之自山上俯视百余丈凢八行为六十四蕝蕝正圜不见凹凸处如日中葢影及就视皆卵石漫漫不可辩甚可怪也　刘禹锡嘉话録夔州西市俯临江沙下有诸葛亮八阵图聚石分布宛然犹存峡水大时三蜀雪消之际涌滉漾大木十围枯槎百丈随波而下及乎水落川平万物皆失故态诸葛小石之堆标聚行列依然如是者近六百年迨今不动　成都图经武侯八阵有三在夔者六十有四方阵法也在弥牟镇者二十有八当头阵法也在棋盘市者二百五十有六下营阵法也承嘉薛氏云武侯之图可见者三一在沔阳之髙平旧垒一在广都之八阵乡一在鱼复永安宫南江滩水上在髙平者自郦道元已言倾褫难识在广都者隆土为基魁以江石四门二首六十四魁八八成行两阵俱立阵周四百七十二步其魁百有二十在鱼复者因江为势积石慿流前蔽壁门后依却月縦横皆八魁间二丈偃月内面九六鳞差广都旧无闻焉惟见于李膺益州记其言魁行皆八才举其半赵扑成都记称耆老之説云为江石兵数魁应六十四卦则知两阵二首之意以体乾坤门戸法象之所由生也然其阵居平地东于门壁营阵之法具而竒正之道蕴鱼复阵于江路因水成形七八以为经九六以为纬体方于八阵形圆于却月壁门可以观营阵之势却月可以识竒正之变故虽长江东注夏流湍驶轰雷奔马不足以拟其势回山巻石不足以言其怒峩峩八阵实激其冲厯年千数未尝回挠故桓温以为常山之蛇杜甫伟其江流而不转也　王昱曰阵势八二革二金为天三革三金为地二革三金为风三革二金为云四革三金为龙三革四金为虎四革五金为鸟五革四金为蛇】
　　晓望白帝城盐山【鹤注谓大厯元年春作葢以二年之春公已迁居赤甲矣　杜臆诗题当作白帝城晓望盐山　水经注广谿峡乃三峡之首其间三十里頽岩倚木山上有神渊渊北有白盐崖髙可千余丈俯临神渊土人见其髙白故因名之方舆胜览白盐山在州城东十七里】
　　徐步擕斑杖看【平声】山仰白头翠深开断壁红【一作江】逺结飞楼日出清【一作寒】江望暄和散旅愁春城见松雪始拟进归舟【上四晓望之景下四望中之兴　壁切山楼切城皆仰头所见者断壁开处见其深翠飞楼结处见其逺红此用倒装法　杜臆城中见日初出从清江而望此山兼以日气暄和真足散旅人之愁旅人以即次为安谓其堪卜居也春城焉得有雪亦谓盐山似之见此佳景而始拟进舟有不忍恝然之意后入宅诗云断崖当白盐又移东屯云白盐危峤北公葢眷眷于此山矣　此诗上四句整对下四句散行与早花诗同属变化之格　斑杖斑竹杖也梁到溉有赠任新安斑竹杖诗　隋焬帝诗飞楼倚观轩若惊　杜臆地志白盐山有夷溪夷水出焉水色清照十丈名为清江　申涵光曰暄和散旅愁是客中情事此与阳和不散穷愁恨各有妙理　顔延之诗山明见松雪　归舟本拟出峡今盻望盐山而特进舟也　谢朓诗天际识归舟】滟滪堆【鹤注此当是大厯元年作时崔旰未宁故云干戈解防　寰宇记滟滪堆在夔州之西蜀江中心夏水涨半没冬水浅出二十余丈】
　　巨石【一作积】水中央江寒出水长沉牛答云雨如马戒舟航天意存倾覆【音福】神功接混茫干戈连解防行止忆垂堂【上六咏堆下二叙懐　舟人过此必沉牛以祭者葢见堆溺如马而有戒心耳此皆天意所在欲使行舟者知所倾覆故造物神功特留此石以接于混茫水中也连解防自成都云安而下至夔州　杜臆行则忧险止则忧乱皆有垂堂之虑　高唐赋巨石溺溺之瀺灂兮　公诗云起樯必椎牛可证沈牛为行舟而设子虚赋沈牛尘麋注沈牛水牛也此借用其字但义亦相通水牛所以称沈牛者以其喜入水也公灵湫诗曾祝沈豪牛　祭法山林川谷丘陵能出云雨见怪物者皆曰神　水经注广溪峡中瞿塘滩上有神庙至灵验商旅上下飨荐不辍　世説滟滪如象瞿唐莫上滟滪如马瞿唐莫下峡人以此为水　淮南子托于舟航之上后汉邓陟疏追观前世倾覆之诫　魏收诗导水偪神功　春秋繁露水则源泉混混茫茫昼夜不竭　何】
　　【逊诗解防及朝风　谢恵连诗如何阻行止　袁盎传千金之子坐不垂堂】
　　【黄生曰此诗天道神灵人事物理贯穿烂熟又説得玲珑宛转自非腹笥与手笔兼具者不能道只字俯视三唐独步千古诚非偶然】
　　【李祥长曰少陵夔蜀山水诗在剑阁以前皆五古在瞿唐以后多五律各尽山水之竒毎读一句令人如目见山水而又得山水之所以然总由源本深厚窥见广大意无有穷极耳】
　　老病【鹤注诗云老病巫山里当是大厯元年夔州作葢是年春晚方自云安迁夔州】
　　老病巫山里稽留楚客中药残他日裹花发去年丛夜足霑沙雨春多逆水风合分双赐笔犹作一飘蓬【老病稽留意用双提药残句承老病花发句承稽留夜雨逆风难于出峡故有飘蓬之叹　往日药裹今用之已残去年丛枝当眷而花发旧注谓公两经花放者非公自去年秋方至云安也　合犹当也　后汉书太原闵仲叔家居安邑老病家贫　焦氏易林行者稽留　赐笔见十四巻赤管注沈佺期诗恵移双赐笔恩降五时衣】近闻【唐书永泰元年十月郭子仪与回纥定约共击退吐蕃时仆固名臣及党项帅皆来降大厯元年二月命杨济修好吐蕃吐蕃遣首领论泣陵来朝此诗葢记其事】
　　近闻犬戎逺遁逃牧马不敢侵临洮渭水逶迤白日静陇山萧瑟秋云髙崆峒五原亦无事北庭数【音朔】有闗中使【去声】似闻赞普更求亲舅甥和好【去声】应【平声】难弃【此诗记吐蕃之修好也　渭水陇山内地清静崆峒五原边外宴宁北庭使至吐蕃通和也　鹤注通鉴与新旧史皆云永泰元年三月庚戌吐蕃请和诏宰臣元载杜鸿渐与吐蕃使同盟于唐兴寺而不载请和之辞意是复来求亲而史失之　汉书匈奴闻汉兵大出老弱奔走驱畜产逺遁逃　贾谊过秦论胡人不敢南下而牧马　鹤注临洮唐郡名而岷州亦有临洮皆属陇右旧史宝应元年十二月吐蕃防临洮通鉴广徳元年十二月入大震闗尽取陇右之地京兆有渭南县唐志陇山在渭州西南陇山有六盘闗西北五里有吐蕃防盟坛崆峒占原州岷州五原谓盐州也　唐书盐州五原郡属闗内道元和郡国志五原者龙游原乞地千原青岭原岢岚贞原横槽原　朱注地志崆峒有三此与五原并举当指在平凉者言之五原今榆林地直长安西北与灵州接壤先是仆固懐恩自灵州合吐蕃回纥入寇今吐蕃败走故崆峒五原皆无事也通鉴北庭节度统瀚海天山伊吾三军屯伊西二州境　薛梦符曰吐蕃传其俗谓强雄者曰赞大夫曰普故号君长曰赞普　唐书贞观十五年文成公主下降吐蕃景龙二年金城公主复降吐蕃开元二年赞普乞和亲上书言许与通聘即日舅甥如初】负薪行【鹤注此及下章当是大厯元年初至夔州时见其习俗而作　史滑稽传负薪而食】
　　夔州处【上声】女髪半华四十五十无夫家更遭防【去声】乱嫁不售一生抱恨长【一作堪】咨嗟【此伤夔女之愆期不嫁者杜臆防乱嫁不售葢男子阵亡无娶者　白帖处女室子也　类苑无盐女姓钟离名春貎丑嫁不售】土风坐男使女立男【一作应】当门户【英华作应门当户】女出入十有【一作犹】八九负薪归卖薪得钱应【一作当】供给至老双鬟【一作环】只垂颈野花山叶银钗并筋力登危集市门死生射【音石】利兼盐井【此备叙夔女之苦　杜臆登危采薪集市卖钱以供给一家且不顾死生而兼负盐井其劳苦极矣然野花山叶比于银钗则当之者以为固然而忘其苦矣此尤可悲也　陆机诗土风清且嘉　傅豫章行男儿当门戸堕地自生神古诗健妇持门户亦胜一丈夫　吴越春秋鬻薪之女　陆游入蜀记峡中负物卖率多妇人未嫁者为同心髻髙二尺挿银钗至六只后挿象牙梳如手大　抱朴子登危涉险　蜀都赋乗时射利财丰巨万】面妆首饰杂啼痕地褊衣寒困石根若道【去声】巫山女麤丑何得北【一作此】有昭君邨【此见其形容困悴而为悯惜之辞　鹤注负薪行言夔州之女故以昭君村结之　依诗三韵分为三段】
　　最能行【杜臆刘湏溪以最能为水手之称良是】
　　峡中丈夫絶轻死少在公门多在水富豪有钱驾大【可舟加我切】贫穷取给行艓【音叶】子【此讥夔人之冒险趋利者少公门不为胥吏多在水唯习行舟　东观汉记吴汉勤勤不离公门文选注公门职事之门也　方言南楚江湖湘凢船大者谓之舸朱注杜田补遗艓小舟名言轻如叶也切韵玉篇并不载按王智深宋记司空刘休范举兵潜作舰艓戴暠钓竿诗蕖花装小艓公用字所本】小儿学问止论【平声】语大儿结束随商旅欹防侧柂入波涛撇漩【去声一作旋】梢濆【音奋】无险阻朝发白帝暮江陵顷来目击信有征瞿唐漫天虎须【一作眼】怒归州长【子两切】年行【一作与】最能【此备言在水能事　欹防二句言操舟习熟朝辞二句言行舟神速厯瞿唐虎须而无恙故以最能见称　杜臆小儿大儿不作两人説言其自幼而长也　通鉴隋记蔡王智积有五男止教读论语不令交通宾客　江赋漩澴荥瀯渨防濆瀑李善曰皆波浪回旋喷涌而起之貎　旧注撇拂也与撆同梢摇也于漩则撇于濆则梢王周峡船具诗序峡中湍浚激石忽发者谓之濆沲洑而漩者谓之脑李实曰今川语漩濆皆去声撇犹过捎者用梢拨之而度左岘曰蜀谚云濆起如屋漩下而井葢濆高涌而中虚漩急转而深没濆可避漩不可避行舟者遇漩则撇开遇濆则捎过也　盛之荆州记朝发白帝暮到江陵其间千二百里虽乗奔御风不以疾也杜臆朝发白帝暮到江陵此本庾信　水经注江水乂经虎须滩滩水广大夏断行旅又东迳羊肠虎臂滩全蜀总志虎须潭在夔州府治西　宋景文笔记蜀人谓柂师为长年三老入蜀记长年三老梢公是也】此乡之人器【一作气】量窄悮竞南风疎北客若道【去声】士【一作土】无英俊才何得山有屈原宅【此因人情浇薄而致激厉之语　鹤注最能行伤夔州之男故以屈原宅结之　此亦用三韵次段却兼两韵　水经注袁山松曰归乡山秀水清故出儁异地险流絶故其性亦隘　左传南风不竞　地主恃强故疎慢北客　水经注秭归县故归乡县北一百六十里有屈原故宅累石为屋基今其地曰乐平里宅之东北六十里有女嬃庙捣衣石犹存】
　　【王嗣奭曰二诗为夔州风俗恶薄而发末引昭君屈原又为夔州解嘲笔端游戏如此】
　　寄韦有夏郎中【黄鹤编在大厯元年防州诗内潘淳曰顔鲁公东方朔碑阴有朝城主簿韦有夏殆斯人耶】
　　省郎忧病士书信有柴胡饮子频通汗懐君想报珠亲知天畔少药饵【一作味】峡中无归楫生衣卧春鸥洗翅呼犹闻上【上声】急水早作取平涂万里皇华使【去声】为僚记腐儒【上四谢韦来书中四卧峡思归下则待韦于夔州也王洙曰蜀本产药峡俗信祷祠而不服药故药味常少　杜臆楫生水衣而犹卧波乃春鸥洗翅若欲呼我去矣两句自为照应　急水谓峡江平涂谓夔州皇华指韦腐儒自谓为僚同为省郎也　古人称汤药为饮子孙真人有甘露饮子此诗指柴胡饮子也柴胡性能发汗　王融诗怀君首如疾　四愁诗何以报之明月珠　谢朓诗浩荡别亲知　师氏曰夔峡间多险阻唯州中稍平公诗云林中才有地峡外更无天诗皇皇者华注君遣使臣也　左传同官为僚】
　　【师氏注仇池翁云沈佺期回波词姓名虽防齿録袍笏未服牙绯少陵以饮子对怀君亦齿録牙绯之比也又古今诗话云古之文章自应律度未尝以音韵为主自沈约増崇韵学之后诗家体制渐多始有蹉对假对双声叠韵之类如自朱邪之狼狈致赤子之流离赤对朱邪对子狼狈流离乃兽名对鸟名也】峡中览物【鹤注当是大厯元年在夔州作　邢劭诗览物惜时形】
　　曾【音层】为掾吏趋三辅忆在潼闗诗兴【去声】多巫峡忽如瞻华【去声】岳蜀江犹似见黄河舟中得病移衾枕洞口经春长【子两切】薜萝形胜有余风土恶几时回首一高歌【此公在峡而思乡也上四追忆华州下四峡中有感　向贬司功而诗兴偏多以华岳黄河足引壮思也今峡江相似而卧病经春无复前此兴防矣葢此间形胜虽佳风土殊恶几时得回首北归仍动长歌之兴乎　题曰览物指山水言舟中承江洞口承峡形胜在此风土亦在此移衾枕舍舟登岸也　赵曰公曾为华州司功故曰掾吏　三辅京兆扶风冯翊也华属扶风希曰潼闗在华阴县即桃林之塞华岳在其地黄河亦经华而东　庾信枯树赋横洞口而倾卧　谢灵运诗想见山阿人薜萝若在眼　陈允锡注洞口五溪之口风谓其俗杂夷土谓其地多瘴　后汉唐羌疏南州土恶】
　　【杜诗巫峡忽如瞻华岳蜀江犹似见黄河此在峡而忆华州也白乐天九江春望诗云鑪烟岂异终南色盆草宁殊渭北春苏子瞻横翠阁诗云已见西湖怀濯锦更看横翠忆峨嵋其句意皆本于少陵　朱瀚曰初聨语平巫峡华岳首尾痴肥怱如犹似亲笔庸滑瞻见二字不免合掌第五似病呈移字亦晦洞口指何地未明七八句亦近庸率断非少陵真笔】
　　忆郑南【梁氏编在大厯元年　朱注旧作忆郑南玭玭浦眠切珠名吴若注玭疑作玼音泚玉色鲜洁也按郑南华州郑县之南详诗意只是忆郑南寺旧游耳赵云师民瞻削去玭字草堂本作忆郑南】
　　郑南伏毒寺【旧作守赵定作寺】潇洒到江心石影衔珠阁泉声带玉琴风杉曾【音层】曙倚云峤忆春临万里苍茫【一作苍浪】外【一作水】龙蛇只自深【上四忆寺中之景下伤旧游难得也寺在江中故气象潇洒珠阁阁有珠帘玉琴泉响若琴　逺注峡水苍茫徒为龙蛇深窟不似郑南江心之潇洒此句廻应　蔡曰伏毒寺在华州郑县刘禹锡别集云舅氏牧华州前后由华觐谒陪登伏毒寺曽题诗于梁云曾作闗中客频经伏毒岩晴烟沙苑树晓日渭川防　陆机诗飞泉潄鸣玉江淹去故乡赋抚玉琴兮何亲　云峤注见本巻】赠崔十三评事公辅【单复编在大厯元年今姑仍之　题云评事而篇中言羽林言入幕崔葢先为评事继膺幕僚后以元戎之荐补羽林军职也　张逺注评事为公诸舅之子题下疑脱弟字】
　　飘飖【一作飘飘】西极马来自渥洼池飒飁【似立切】寒【一作定一作邓】山桂低徊风雨枝我闻龙正直道屈尔何为且有元戎命悲歌识者知【一作谁　从崔叙起　马来渥洼比崔之才俊桂摧风雨比崔之困抑龙屈当伸而元戎见知言崔之遭遇三用比喻意各不同　杜臆元戎不记其名葢荐崔使教练羽林者悲歌谓崔有忧世之心　汉礼乐志天马来从西极　汉郊祠歌马生渥洼水中　唐韵飒飁大风也　谢灵运入华子冈诗南州实炎徳桂水凌寒山】官聨辞冗长【去声】行路徙【一作洗】欹危脱剑主人赠去防春色随阴沈铁凤阙教练羽林儿【此送崔还朝　辞冗长离散职徙欹危将出峡赠在元戎去指评事凤阙谓宫殿羽林乃卫士　朱注评事掌出使推按不为冗官此云官聨辞冗长下云教练羽林儿葢崔自外僚征入朝为羽林幕职评事恐是兼官或先曾以评事贬斥者申屠嘉传冗官居其中师古曰冗散辈也文赋固无取乎冗长郑曰长直亮切　吴越春秋伍子胥解剑赠】
　　【渔父　文心雕龙天髙气清阴沈之气逺　汉书建章宫东则凤阙髙二十余丈西都赋注圆阙上作铁凤凰令张两翼举头敷尾陆倕石闗铭铜雀铁凤之工　汉宣帝纪羽林孤儿注天有羽林星林喻若林木之盛羽有羽翼鸷击之意故以名武官焉百官表取从军死事者之子养羽林官教以五兵号曰羽林孤儿】天子朝【音潮】侵早云台仗数【音朔】移分军应【平声】供给百姓日支离黠吏因封已公才或守雌【此则有慨时事　杜臆朝侵早世乱多事仗数移乘舆播迁供给谓军需之急支离谓民力已罢封已有害于民者守雌无益于民者二语説尽官曹之弊公才泛言在位者不指崔君　国语叔向曰引党以封已注封厚也晋书孔愉有公才而无公望　老子知其雄守其雌】燕【平声】王买【一作贾】骏骨渭老得熊罴活国名公在拜坛羣寇疑冰壶动瑶碧野水失蛟螭【此谓元戎得以靖乱骏骨熊罴言主帅能用崔名公即指元戎羣寇惊疑则国多全活矣冰壶句言将令肃清野水句言余孽销除　战国策涓人为君求千里马马已死买其骨五百金返以报君大怒涓人曰死马且买之况生马乎不三年千里马至者三　渭老熊罴注见三巻　南史王广之子珍国为南谯太守高帝手敇云爱人活国甚副吾意　拜坛用汉髙拜韩信事　逺注冰壶即冰雪静聪明意鲍照诗清如玉壶冰】入幕诸彦集【一作聚】渴贤高选【去声】宜鶱腾坐可致九万起于斯复【扶又切】进出矛防昭然开鼎彛【此谓崔公能显功业　杜臆崔葢先入幕而后被荐引也　鶱腾二句比其名位之逺大复进再陞迁也矛防谓専阃鼎彛谓勒功此又望其将来也　鲍照别赋舍金闰之诸彦　孔丛子子思对鲁穆公曰君若饥渴待贤纳用其谋　潘岳传杨骏辅政髙选吏佐　孟子可坐而致也　庄子抟扶摇而上者九万里　世説见钟士季如观武库但覩矛防　任昉序功铭鼎彛】防看【平声】之子贵叹及老夫衰岂但江曾【音层】决还思雾一披暗尘生古镜拂匣照西施舅氏多人物无慙困翮垂【末赠别而致称羡之意　昔听崔谈论如悬河之注今想其丰采如披云见天其先屈而后伸又如拭尘照面矣舅氏之门多材如此亦何慙困抑乎末葢幸之也此亦三用比喻与起处相应　此章首尾各八句中四段各六句　庄子决西江之水而活汝　世説卫瓘见乐广曰若披云雾覩青天　鲍照诗明镜尘匣中　杜臆旧注皆以崔为公舅氏今诗中称崔为之子自称为老夫其非甥舅可知后有毒热简崔评事十六弟诗亦自称老夫而称崔为内弟又知二评事皆公中表以生于舅家故云舅氏多人物耳】
　　奉寄李十五秘书文嶷二首【鹤注当是大厯元年夏在防州作】
　　避暑云安县秋风早下【去声】来暂留【刋作之】鱼复浦同过楚王台猿鸟千崖窄江湖万里开竹枝歌未好画舸莫【陈作且】迟【一作轻】回【此章望李至防乃寄诗本意　李往云安公在鱼复约其下来留浦同过台而出峡也千崖窄指峡中万里开望荆门　朱注莫迟回促其早至而出峡　张正见诗林光称避暑　寰宇记奉节县北三十里有赤田城旧鱼复县故基也楚宫在巫山县西二百步阳台古城内即襄王所游之地阳云台髙一百二十丈南枕长江　朱注旧注竹枝歌巴渝之遗音惟峡人善唱刘禹锡竹枝词序建平里中儿联歌竹枝吹短笛击鼔以赴节歌者扬袂杂舞以曲多为贤音中黄钟之羽其卒章激讦如吴声何宇度谈资竹枝歌凄惋悲怨苏长公云有楚人哀屈吊贾之遗声焉鹤林玉露载宋时三峡犹能歌之今则亡矣　徐陵诗画舸图仙兽】
　　行李千金赠衣冠八尺身飞腾知有策意度不无神班秩兼通贵公侯出异人成负文彩世业岂沈沦【次章称美李公致期望之意　上四言气槩不羣而才品出众所谓异人也秘书朝官故云通贵凝乃宗室故云公侯元成世业谓其能致相位而光先业观末二句知凝之父葢尝显逹于朝者　左传行李之往来注云行李使人也　杜臆千金赠见交游之广前汉书陆贾传尉佗赐贾槖中装直千金　郭泰传身长八尺容貌魁伟　飞腾犹韩文言飞黄腾踏之意楚辞吾令凤凰飞腾兮意度谓意思度量语林诸葛子瑜有容貌思度一时服其雅量或云意度不无神言料事如神韩非子前识者无縁而忘意度后説度音铎　唐制秘书郎从六品上故曰通贵　左传公侯之子必复其始　汉书韦元成韦贤之少子为相七年守正持重不及于父而文彩过之】
　　雷【此记旱雷也鹤编在大厯元年旧史是年春旱至六月庚子始雨】
　　大旱山岳焦宻云复【扶又切】无雨【一云覆无雨】南方瘴疠地罹此农事苦封内必舞雩峡中喧击鼓真龙竟寂寞土梗空偻【音吕】俯【他本作俯偻】吁嗟公私病税敛缺不补故老仰面啼疮痍向谁数【所主切　从歳旱农忧叙起　此条封内四句祈雨之事承大旱无雨吁嗟四句忧旱之情承南方农苦　庄子大旱金石流土山焦而不热　易宻云不雨自我西郊　晋武帝诏农夫苦其业　周礼司巫国大旱则率巫而舞雩　神农求雨书祈雨不雨则暴巫暴巫而不雨则积薪击鼓而焚山庄子叶公非好真龙也许慎淮南子注汤遭大旱作土龙以象云从龙　魏文侯曰吾所学者土梗耳田子】
　　【方篇犹土人也遭雨则壊　左传一命而偻再命而伛三命而俯偻俯言鞠躬求神　诗雨我公田遂及我私孟子薄税敛　季布传疮防未瘳】暴【步卜切】尫或前闻鞭石【张逺作石旧作巫】非
　　稽古请先偃甲兵处【上声】分【音问】听人主万邦但各业一物休尽取水旱其数【一云数至】然尧汤免亲覩上天铄金石羣盗乱豺虎二者存一端愆阳不犹愈【此感伤时事　上六言救旱之道下六乃慰农之意　暴尫鞭石非所以弭灾方镇能息兵薄敛庶足上格天心　朱注水旱之数尧汤不免今亢阳虽酷不犹愈于盗贼乎　左传僖二十一年夏旱公欲焚巫尫臧文仲曰非旱备也注尫者瘠病之人其面上向俗谓天哀其病恐雨入其鼻故为之旱所以公欲焚之记岁早穆公召县子而问曰天久不雨吾欲暴尫而奚若曰天则不雨而暴人之疾子虐母乃不可与记何居乎我未之前闻　远注巫字疑石字误初学杂记宜都郡二大石鞭阳石则晴鞭阴石则雨信诗鞭石未成雨　记古人与稽　难蜀父老丈以偃甲兵于此　晋书谢安谓桓冲曰朝廷处分已定　荀悦汉记尧汤水旱者天数也　史记尧之时用鲧治水九年而水不息説苑汤之时大旱七年雒圻川竭　招魂十日代出流金铄石　诗家有省字法毛诗不显惟徳是云岂不显此诗免亲覩是言不免亲覩　左春无愆阳夏无伏阴】昨宵殷【上声】其雷风过齐万弩复【扶又切】吹霾翳散虚觉神灵聚气暍【音□】肠胃融汗湿【一作滋】衣裳汚【上声一作腐】吾衰尤【一作犹】计拙【一作拙计】失望筑场圃【此正写旱雷景事　上四仍应大旱二句下四仍应南方二句　风散霾翳而不雨故虚觉神灵之聚　此章前二段各十二句后段八句收　诗殷其雷在南山之阳　史记孙膑万弩齐发　九歌东风飘兮神灵雨　暍暑也融谓腹泻　刘向新序扁鹊曰君之疾在肠胄　诗九月筑场圃注春夏为圃秋冬为场】
　　火【鹤注编在大厯元年秋防州作　原注楚俗大旱则焚山击鼔有合神农书】
　　楚【一作焚】山经月火大旱则斯举旧俗烧蛟【一作】龙惊惶致雷雨【此先叙举火之由　杜臆名胜志引水经注云广溪峡乃三峡之首其间三十里頽岩水厥殆交北岸山上有神渊渊北有白盐崖髙可千余丈俯临神渊天旱燃火岸上推其烬下秽神渊则降雨又常璩以县有山泽水神旱时鸣鼓请雨必应嘉泽蜀都赋所谓应鸣鼔而兴雨也题下注云楚俗大旱则焚山击鼓乃兼引之此皆流俗之谈而公以荧侮辟之　宋武帝诗楚山带旧苑　易雷雨作解】爆【皮教切】嵌【丘衔切】魑魅泣崩冻岚阴昈【侯古切】罗落沸百根源皆太【一作万】古青林一烬云气无处所【此言日中之火彻于山林　韵防嵌岩山险貌　潘尼火赋山陵为之崩弛川泽为之涌沸此崩冻二句所本　邵注岚山气阴山背也　西京赋渐台立于中央赫昈昈以敞李善引埤苍曰昈赤文也朱注积冻之地为火所崩迫故岚阴皆有赤光庄子胠箧削格罗落置罘之智多则兽乱于泽矣　邵注火焚山木周围陨落故水尽为沸驣　三坟太古之人皆寿　髙唐赋风止雨霁云无处所】入夜殊【黄作珠】赫然新秋照牛女风吹巨焰作河汉【正异定作汉一作掉一作倓】腾【一作胜】烟柱【柱与拄通】势欲焚昆仑光弥焮【香靳切】洲渚【此言夜间之火猛炽于上下鹤注旧书大厯元年三月不雨至于六月诗云新秋照牛女殆是山南入秋犹未雨也　朱注河掉蔡氏作河汉之掉此解未安正异作河汉为是或本作河淡乃汉字之讹耳　烟柱果有所出否恐是烟拄谓烟气直拄河汉也宋吴思纯聨句无风烟熖直可证此句之意　书火炎昆冈玉石俱焚　左传行火所焮焮火气所炙】腥至焦长蛇声吼【一作吼争】猛虎神物已高飞不【一作只】见石与土【此言蛟龙避火而去不能为雨也　卢注闻腥气知长蛇已焦听吼声知猛虎受纒　朱注蛟龙髙飞土石不碍贵耳集古传龙不见石人不见风鱼不见水】尔宁要【平声】谤讟慿此近荧侮薄闗长【子两切】吏忧甚昧至精主逺迁谁扑灭将恐及环堵流汗卧江亭更【平声】深气如缕【未言燃火无救于旱徒増炎热耳　尔宁二句责防民之诬妄薄闗二句讥有司之失职逺迁四句自叹旅中畏火朱注言尔等焚山之举岂欲谤讟蛟龙而荧侮之乎此固旧俗不经实因长吏薄于忧民不知以精诚为主尽祈救之道耳　杜臆甚昧至精主责在主之者此句乃通篇紧要语　此章四句者两段六句者两段末段八句收　张溍注烧龙致雨有似谤毁要神且其事近于茔惑狎侮不足信也左传民无谤讟　卢注薄与甚相对言其闗忧者亦薄乎云尔如毛诗薄汚薄言一例蔡梦弼注薄读伯各切谓迫近郊闗未合　上林赋烂熳逺迁　书若火之燎于原不可向迩其犹可扑灭　诗将恐将惧　记环堵之室陈后主诗更深难道留】
  </div>
  <div class="pagination">
   <a href="杜诗详注_page23.html">
    上一页
   </a>
   <span>
    ...
   </span>
   <a href="杜诗详注_page19.html">
    19
   </a>
   <a href="杜诗详注_page20.html">
    20
   </a>
   <a href="杜诗详注_page21.html">
    21
   </a>
   <a href="杜诗详注_page22.html">
    22
   </a>
   <a href="杜诗详注_page23.html">
    23
   </a>
   <span class="current-page">
    24
   </span>
   <a href="杜诗详注_page25.html">
    25
   </a>
   <a href="杜诗详注_page26.html">
    26
   </a>
   <a href="杜诗详注_page27.html">
    27
   </a>
   <a href="杜诗详注_page28.html">
    28
   </a>
   <a href="杜诗详注_page29.html">
    29
   </a>
   <span>
    ...
   </span>
   <a href="杜诗详注_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
