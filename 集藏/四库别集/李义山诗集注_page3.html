<!DOCTYPE html>
<html>
<head>
    <meta charset="UTF-8">
    <title>李义山诗集注 - 第 3 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李义山诗集注 - 第 3 页/共 13 页</h1>
    <div class="content">　　岳阳楼
　　汉水方城带百蛮四隣谁道乱周班如何一梦高唐雨【高唐赋序昔者先王尝游高唐梦见一妇人曰妾巫山之女也旦为朝云暮为行雨】自此无心入武闗【武闗秦刼楚懐王处汉书注武闗秦南关通咸阳一统志在商县东一百八十里】
　　寄成都高苗二从事
　　家近红蕖曲水滨全家罗袜起秋尘【南都赋罗袜蹑蹀而容与洛神赋凌波微步罗袜生尘】莫将越客千丝网网得西施别赠人
　　越燕二首【酉阳杂爼紫胸轻小者是越燕胸斑黒声大者是胡燕格物总论胡燕作巢喜长越燕作巢如椀】
　　上国社方见【文昌杂録燕以春社来秋社去谓之社燕】此乡秋不归为矜皇后舞【注见前】犹着羽人衣【拾遗记周昭王昼而假寐有人衣服皆羽毛因名羽人】拂水斜纹乱衔花片影微卢家文杏好【卢家注见前长门赋饰文杏以为梁】试近莫愁飞【容斋随笔莫愁郢州石城人莫愁乐所云莫愁石城西是也梁武河中之水歌洛阳女儿名莫愁者洛阳人也近世周美成西湖一阕专咏金陵有莫愁艇子曾繋之语岂非误指石头城为石城乎梅鼎祚曰金陵莫愁湖以石城误名耳非误始周也○道源曰本朝袁海叟白燕诗似从此诗翻出】将泥红蓼岸【说文蓼辛菜蔷簴也尔雅翼蓼有紫赤青等种最大者名笼有花白居易诗水蓼冷花红簇簇】得草緑杨村命侣添新意安巢复旧痕去应逢阿母【原注乐府诗东飞伯劳西飞燕黄姑阿母时相见按今本作黄姑织女】来莫害王孙【汉书成帝时童谣云燕飞来啄王孙】记取丹山凤【山海经丹穴之山有鸟名曰凤皇自歌自舞】今为百鸟尊【韦应物诗凤皇五色百鸟尊】
　　杜【一作辟非】工部蜀中离席【此拟杜工部体也】
　　人生何处不离羣世路干戈惜暂分雪岭未归天外使【元和郡国志雪山在松州嘉城县东八十里春夏常有积雪故名】松州犹驻殿前军【唐书松州交川郡属剑南道取界内甘松岭为名又曰广德元年鱼朝恩以神策军归禁中永泰元年又以神策屯苑中自是势居北军右数出征伐有功】座中醉客延醒客江上晴云杂雨云美酒成都堪送老当垆仍是卓文君【唐语林蜀之士子莫不沽酒藜相如涤器之风陈防郎中家以当垆为业元和元年及第】
　　隋宫
　　紫泉宫殿锁烟霞【上林赋左苍梧右西极丹水更其南紫渊径其北文颖曰西河谷罗县有紫泽长安为在北按唐人避高祖讳故渊作泉】欲取芜城作帝家【鲍照芜城赋注宋孝武时照为临海王子瑱参军随至广陵子瑱叛逆照见广陵故城荒芜乃汉呉王濞所都照以子瑱事同于濞遂为赋以讽之隋书大业元年发民十万开防沟入江自长安至江都置离宫四十余所】玉玺不縁归日角【册府元龟大宗为秦王于宫西造宅初成高祖送玉玺以至于帝所东观汉记光武隆准日角郑尚书中侯注日角谓庭中骨起状如日旧唐书太宗年四嵗有书生相之曰龙凤之姿天日之表】锦帆应是到天涯【开河记炀帝御龙舟幸江都轴轳相继自大堤至淮口聫绵不絶锦帆过处香闻十里○言神器若不归太宗则帝之佚游应不止江都而巳】于今腐草无萤火【隋书大业末天下巳盗起帝于景华宫征求萤火数斛夜出游山放之光照山谷】终古垂杨有暮鸦【隋书炀帝自板渚引河作街道植以杨栁名曰隋隄一千三百里】地下若逢陈后主岂宜重问后庭花【隋遗録炀帝在江都昏湎滋深尝游呉公宅鸡□恍愡与陈后主相遇尚唤帝为殿下后主舞女数十中一人迥美帝屡目之后主云即丽华也乃以海蠡酌红粱新醖劝帝帝饮之甚欢因请丽华舞玉树后庭花丽华徐起终一曲后主问帝萧妃何如此人帝曰春兰秋菊各一时之秀也】
　　二月二日
　　二月二日江上行东风日暖闻吹笙花须栁眼各无赖【杜甫诗随意数花须白居易杨栁枝花含浓露如啼眼】紫蝶黄蜂俱有情万里忆归元亮井【陶潜归园田诗井灶有遗处桑竹残朽株】三年从事亚夫营【汉书注长安有细栁聚周亚夫屯兵处张楫曰在昆明池南今栁市是也元和郡国志京师万年县东北三十里有细栁营】新滩【一作春】莫悟【一作讶】游人意更作风檐夜雨【一作雨夜】声筹笔驿【方舆胜覧筹笔驿在绵州绵谷县北九十九里蜀诸葛武侯出师尝驻军筹画于此杜牧诗永安宫受诏筹笔驿沈思画地乾坤在濡毫胜负知】
　　猿【一作鱼】鸟犹疑畏简书风云常为防储胥【长杨赋木拥枪累以为储胥注木拥栅其外又以竹枪累为外储○范元实诗眼简书军中约束储胥军中藩篱也】徒令上将挥神笔终见降王走传车【蜀志邓艾破蜀后主衘璧舆榇降遂送洛阳】管乐有才终不忝闗张无命欲【一作复】何如他年锦里经祠庙【寰宇记诸葛武侯祠在先主庙西府城西有故宅】梁文吟成恨有余【盛之荆州记邓城西七里有独乐山诸葛亮尝登此作梁父吟】
　　屏风
　　六曲连环接翠帷【唐书宪宗著书十四篇号前代君臣事迹书冩于六曲屏风李贺屏风曲团回六曲抱膏兰】高楼半夜酒醒时掩灯遮雾密如此【李尢屏风铭壅阏风邪雾露是抗】雨落月明俱不知
　　春日
　　欲入卢家白玉堂【古乐府黄金为君门白玉为君堂】新春催破舞衣裳蝶衔【一作含】红蘂蜂衔粉共助青楼一日忙
　　武侯庙古栢【成都记武侯庙前有双大柏古峭可爱人云诸葛手植杜甫诗丞相祠堂何处寻锦官城外柏森森】
　　蜀相阶前柏龙蛇捧閟宫【杜甫古柏行先主武侯同閟宫】隂成外江畔【方舆胜覧水自渝上合州至绵州者谓之内江自渝上戎泸至蜀者谓之外江】老向惠陵东【蜀志昭烈帝惠陵陆游笔记予在成都屡至昭烈惠陵此柏在陵旁庙中忠武侯室之南】大树思冯异甘棠忆召公叶凋湘燕雨【湘中记零陵有石燕遇风雨则飞舞如燕止则为石】枝拆【一作坼】海鹏风【见庄子】玉垒经纶逺【蜀都赋注玉垒山名湔水出焉在成都西北寰宇记在茂州汶川县北三里汶水所经】金刀歴数终【王莽传刘之为字卯金刀也】谁将出师表一为问昭融【道源注昭融天也杜甫诗契合动昭融】
　　风
　　撩钗盘孔雀恼带拂鸳鸯罗荐谁教近【汉武内传帝以紫罗荐地燔百和之香以待王母】斋时锁洞房
　　即日
　　一嵗林花即日休江间【一作门】亭下怅淹留重吟细把真无奈已落犹开未放愁山色正来衔小苑春隂只欲傍髙楼金鞍忽散银壶漏【一作滴】更醉谁家白玉钩【丁仙芝诗帘垂白玉钩】









　　李义山诗集注巻一上
　　钦定四库全书
　　李义山诗集注巻一下
　　吴江朱鹤龄撰
　　九成宫【唐书九成宫在凤翔麟游县西五里本隋仁夀宫贞观间修之以避暑因更名焉】
　　十二层城阆苑西【按十洲记水经注俱言昆仑天墉城有金防五所玉楼十二郊祀志亦言五城十二楼义山诗每用十二城未详所本西王母传王母所居在昆仑之圃阆风之苑十洲记昆仑山有三角其一角正北名曰阆风巅】平时避暑拂虹霓【西都赋虹霓回带于棼楣】云随夏后双龙尾【山海经太栾之野夏后启于此舞九代马乘两龙博物志夏德之盛二龙降之禹使范成光御之行域外既周而还】风逐周王八骏【二作马】蹄【穆天子传八骏之乘曰赤骥盗骊白义逾轮山子渠黄骅骝騄耳王融曲水诗序夏后两龙载驱璿台之上穆满八骏如舞瑶池之隂】吴岳晓光连翠巘【周礼雍州镇曰岳山注吴岳也汉志吴山在汧县西秦都咸阳以为西岳元和郡国志吴岳在汧阳县西南五十里】甘泉晚景上丹梯【甘泉注见前】荔枝卢橘沾恩幸【上林赋卢橘夏熟善曰卢黒也张勃呉録朱光为建安太守有橘冬月树上覆裹之至明年春夏色变青黒味絶美上林赋所云殆近是乎海録花木志给客橙出蜀土若柚而香冬夏花实相继或如弹圆或如拳通嵗食之名卢橘郝天挺注荔枝卢橘皆当夏而熟故贡于九成宫】鸾鹊天书湿紫泥【杜甫诗紫诰鸾回纸汉旧仪天子信玺六皆以武都紫泥封之青囊白素裹两端无缝西京杂记汉以武都紫泥为玺室加緑绨其上】
　　少将
　　族亚齐安陆【萧子显齐书安陆昭王缅字景乘宣皇帝之孙也太祖受禅封安陆侯累迁雍州刺史加都督永明九年薨赠司徒】风高汉武威【汉书武威郡故匈奴休屠王地武帝太祖四年开道源注神仙感应録汉武威太守刘子南从道士尹公授务成子萤火九佩之隠形辟疫鬼及五兵白刃盗贼凶害永平间与虏战矢下如雨未至子南马数尺輙堕地终不能伤刘禹锡诗不逐张公子应随刘武威】烟波别墅醉花月后门归青海闻传箭【十三洲记允吾县西有卑禾羌海代谓之青海杜甫诗青海休传箭】天山报合围【史记索隠祁连山一曰天山亦曰白山在张掖酒泉二郡界唐书西州交河郡有天山】一朝携剑起上马即如飞
　　咏史
　　歴览前贤国与家成由勤俭破由奢何须琥珀方为枕【西京杂记赵飞燕为皇后其女弟在昭阳殿上襚三十五条中有琥珀枕龟文枕宋书武帝时宁州尝献琥珀枕光色甚丽价盈百金】岂得真【一作待珍】珠始是车【史记梁惠王谓齐宣王曰寡人国小尚有径寸之珠炤车前后各十二乗者十枚华覈騧马赋鞍罽缉裘珠轮玉光】运去不逢青海马【隋书吐谷浑青海中有小山其俗至冬輙放牝马于其上言得龙种有波斯草马放入海因生骢驹日行千里故时称青海骢马】力穷难拔蜀山蛇【蜀王本纪蜀五丁力士能徙山秦献美女于蜀王蜀王遣五丁迎之还至梓潼见一大蛇入山穴中五丁共引蛇山崩五丁皆化为石】几人曾预南薰曲终古苍梧哭翠华【上林赋建翠华之旗以翠羽为旗上葆也】
　　赠白道者【一作咏史第二首误】
　　十二楼前再拜辞灵风正满碧桃枝壶中若是有天地又向壶中伤别离
　　无题二首
　　昨夜星辰昨夜风画楼【一作堂】西畔桂堂东身无彩凤双飞翼心有灵犀一防通【南州异物志犀有神异表灵以角抱朴子通天犀角有白理如线置犀粟中鸡见輙惊南人呼为骇鸡犀汉西域传通犀翠羽之珍如淳曰通犀谓中央色白通两头】隔座送钩春酒暖【道源注汉武故事钩弋夫人少时手拳帝披其手得一玉钩手得展故因为藏钩之戏后人效之别有酒钩当饮者以钩引杯白居易诗酒钩送盏推莲子是也】分曹射覆蜡灯红【汉东方朔传上尝使诸数家射覆置守宫盂下射之注于覆器之下置诸物令暗射之故云射覆】嗟余听鼓应官去走马兰台类断【一作转】蓬【唐六典汉御史中丞掌兰台秘书圗籍故歴代建台省秘书与御史为隣杜氏通典御史大夫所居之署谓之宪台后汉以来亦谓之兰台寺按义山释褐秘书省挍书郎王茂元辟为掌书记得侍御史故此用兰台事】
　　闻道阊门蕚緑华【注见前】昔年相望抵【一作尚】天涯岂知一夜秦楼客【列仙传用秦楼客萧史事注别见】偷看呉王苑内花
　　汉宫词
　　青雀西飞竟未回【道源注汉武故事七月七日上于承华殿斋忽青鸟从西来上问东方朔朔曰西王母欲来有顷王母至洞防记东方朔望见巨灵目之化青雀飞去帝乃起青雀台】君王长在集灵台【三辅黄图集灵台在华隂县界武帝所造】侍臣最有相如渇不赐金茎露一杯【金茎露注见前】
　　【按史宪宗服金丹暴崩穆宗武宗复循其辙义山此作深有托讽与后瑶池诗同防】
　　无题四首
　　来是空言去絶踪月斜楼上五更钟梦为逺别啼难唤书被催成墨未浓蜡照半笼金翡翠【江淹翡翠赋糅紫金而为色刘遵诗金屏障翡翠】麝熏微度绣芙蓉【崔颢卢姬诗水晶帘箔绣芙蓉】刘郎巳恨蓬山逺【李贺金人辞汉歌茂陵刘郎秋风客】更隔蓬山一万重
　　飒飒东风细雨来芙蓉塘外有轻雷金蟾齧鏁烧香入【道源注蟾善闭气古人用以饰鏁】玉虎牵丝汲井回【按玉虎是井栏之饰或以施汲器者老杜铜瓶诗蛟龙半缺落犹得折黄金旧注云蛟龙刻铸瓶上玉虎亦此类耳丝井索也庾丹诗银牀素丝绠】贾氏窥帘韩掾少【世说韩受美姿容贾充辟以为掾贾女于青琐中见夀悦之与之通充见女盛自拂拭又闻夀有异香之气是外国所贡一着人衣歴月不歇充疑夀与女通取左右婢拷问之婢以状言充秘之以女妻夀】宓妃留枕魏王才【洛神赋序黄初三年予朝京师还济洛川古人有言斯水之神名曰宓妃善曰宓妃宓牺氏之女溺洛水为神又曰魏东阿王求甄逸女不遂太祖回与五官中郎将植殊不平黄初中入朝帝示甄后玉镂金带枕植见之不觉泣时巳为郭后谗死帝意寻悟因令太子留宴仍以枕赉植植还度轘辕将息洛水上忽见女子来自言我本托心君王其心不遂此枕是我嫁时物前与五官中郎将今与君王遂用荐枕席欢情交集又云岂不欲常见但为郭后以穅塞口今披发掩面羞将此形貌重睹君王耳言讫不复见所在王悲喜不自胜遂作感甄赋后明帝见之改为洛神赋元稹诗班女恩移赵思王赋感甄】春心莫共花争发一寸相思一寸灰
　　【窥帘留枕春心之摇荡极矣迨乎香销梦断丝尽泪干情焰炽然终归灰灭不至此不知有情之皆幻也乐天和微之梦游诗序谓曲尽其妄周知其非然后返乎真归乎实义山诗即此义不得但以艳语目之】
　　含情春晼【纣逸切】晩【楚词白日晼晩其将入兮】暂见夜阑干【古乐府月没参横北斗阑干阑干横斜貌】楼响将登怯帘烘欲过难多羞钗上燕【洞防记元鼎元年起招灵阁有神女留一玉钗帝以赐赵婕妤元凤中宫人谋欲碎之视钗匣惟见白燕升天宫人因作玉燕钗】真愧镜中鸾【注见前】归去横塘晩华星送寳鞍【魏文帝诗华星出云间】
　　何处哀筝随急管樱花永巷垂杨岸东家老女嫁不售【乐府捉搦歌老女不嫁只生口】白日当天三月半溧阳公主年十四【梁书溧阳公主简文帝女也年十四有美色侯景纳而嬖之大寳元年三月请简文褉饮于乐游苑上还宫景与公主共据御牀南面坐】清明暖后同墙看归来展转到五更梁间燕子闻长叹
　　赴职梓潼留别畏之员外同年【唐书梓州梓潼郡属剑南道乾元后分东西川梓为东川节度治所时义山为梓州节度判官畏之韩瞻也唐诗纪事韩偓父瞻开成二年李义山同年】
　　佳兆聨翩遇凤凰【左传懿氏卜妻敬仲其妻占之曰吉是谓凤皇于飞和鸣锵锵】雕文羽帐紫金牀【江总诗新人羽帐挂流苏洞防记上起神明台有金牀象席】桂花香处同高第柿叶翻时独悼亡乌鹊失栖长不定鸳鸯何事自相将京华庸蜀三千里送到咸阳见夕阳【时韩留京师】
　　桂林路【一作道】中作
　　地暖无秋色江晴有暮晖空余蝉嘒嘒犹向客依依村小犬相防沙平僧独归欲成西北望又见鹧鸪飞【禽经子规啼必北向鹧鸪飞必南翔】
　　无题
　　照梁初有情出水旧知名【何逊诗雾夕莲出水霞朝日照梁】裙衩【楚懈切】芙蓉小【释名裙下裳也妇人蔽膝曰香衩楚词集芙蓉以为裳】钗茸翡翠轻【宋玉讽赋以其翡翠之钗挂臣冠缨】锦长书郑重眉细恨分明莫近弹碁局中心最不平【后汉梁冀传注萟经曰弹碁两人对局白黒碁各六后先列碁相当更相弹也其局以石为之魏丁廙弹碁赋文石为局金碧齐精隆中夷外致理肌平古今诗话弹碁局方五尺中心高如葢其颠为小壶四角微起义山诗莫近弹碁局中心最不平谓其中尊也乐天诗弹碁局上事最妙是长斜谓持角长斜一发过半局中具有此法栁子厚序用二十四碁者即此戏也今人罕为之矣】
　　蝶三首
　　初来小苑中稍与琐闱通逺恐芳尘断【拾遗记石虎太极殿楼高四十丈舂杂寳异香为屑使数百人于楼上吹散之名曰芳尘台庾阐扬都赋结芳尘于绮疎】轻忧艳雪融【韦应物诗艳雪凌空散】只知防皓【一作灏】露不觉逆尖风回首双飞燕乘时入绮栊
　　长眉画了绣开碧玉行收白玉台【乐府有情人碧玉歌一云碧玉宋汝南王妾梁简文帝对烛赋碧玉舞罢罗衣单玉镜台注别见】为问翠钗钗上凤【拾遗记石崇爱婢翾风萦金为凤冠之钗】不知香颈为谁回
　　夀阳公主嫁时妆【杂五行书宋武帝女夀阳公主人日卧于含章殿檐下梅花落公主额上自后有梅花妆】八字宫眉捧额黄【海録唐明皇令画工画十眉图一曰鸳鸯眉又名八字眉张萧逺诗玉指休匀八字眉梁简文帝诗同安鬟里拨异作额间黄庾信诗额角轻黄细安杨慎曰温飞卿诗豹尾车前赵飞燕栁风吹散蛾间黄王荆公诗亦云汉宫娇额半涂黄其制巳起于汉特未见所出耳】见我佯羞频照影不知身属冶游郎
　　无题二首
　　八岁偷照镜长眉已能画十岁去踏青芙蓉作裙衩十二学弹筝银甲不曾卸【杜甫诗银甲弹筝用按银甲繋爪之类萟林伐山妓女以鹿角琢为爪以弹筝曰繋爪】十四藏六亲悬知犹未嫁十五泣春风背面秋千下【荆楚嵗时记春节悬长绳于高木女子袨服立其上推引之名曰打秋千汉武帝千秋节日以之戏于后庭】
　　幽人不倦赏秋暑贵招邀竹碧转怅望池清尤寂寥露花终裛湿风蝶强娇饶此地如携手兼君不自聊王十二兄与畏之员外相访见招小饮时予以悼亡日近不去因寄【按王十二必茂元之子义山娶茂元女故诗有谢傅门庭旧末行之句通玩前赴职防潼留别畏之员外诗及后韩同年新居饯西迎家室诗葢畏之与义山为僚壻此云悼亡日近疑所悼即茂元女也】
　　谢傅门庭旧末行【晋书谢安薨赠太傅諡曰文靖世说谢道韫曰一门叔父则有阿大中郎杜甫诗谢瞻不逺逺】今朝歌管属檀郎【李贺诗檀郎谢女眠何处或曰檀奴潘安仁小字后人因号曰檀郎】更无人处垂地欲拂尘时簟竟牀【潘岳悼亡诗长簟竟牀空】氏防男犹可悯【晋书绍字延祖康之子十岁而孤】左家娇女岂能忘【左思娇女诗左家有娇女皎皎颇白晳小字为织素口齿自清歴】秋【一作愁】霖腹疾俱难遣万里西风夜正长
　　隋宫【一云隋堤】
　　乘兴南游不戒严九重谁省谏书函【隋书大业十二年幸江都奉信郎崔民象表谏上大怒先解其頥乃斩之】春风举国裁宫锦半作障泥半作帆【道源注障泥以披马鞍旁者西京杂记武帝时贰师得天马以緑地五色锦为蔽泥晋书王济所乘马不肯渡水曰马必是惜障泥解之乃渡】
　　落花
　　高阁客竟去小园花乱飞参差连曲陌迢递送斜晖肠断未忍扫眼穿仍欲归【一作稀】芳心向春尽所得是沾衣【谢朓诗乡泪尽沾衣】
　　月【文苑英华作秋月】
　　池上与桥边【一作楼上与池边】难忘复可怜帘开最明夜簟巻已凉天流处水花急吐时云叶鲜姮【一作嫦】娥无粉黛只是逞婵娟
　　赠宗鲁笻竹杖
　　大夏资轻防【汉书张骞至大夏见笻竹杖问之云贾人市之身毒国】全溪问所思静怜穿树逺滑想过苔迟鹤怨朝还望【北山移文蕙帐空兮夜鹤怨】僧闲暮有期风流真底事常欲傍清羸
　　垂栁
　　娉婷小苑中婀娜曲池东朝佩皆垂地仙衣尽带风七贤宁占竹【晋书阮籍康向涛向秀刘伶王戎阮咸共为竹林之游】三品且饶松【白居易诗九龙潭月落杯酒三品松风飘管】肠断灵和殿【宋武帝植蜀栁于灵和殿前详前注】先皇玉座空【江淹诗玉座犹寂寞】
　　曲池
　　日下繁香不自持月中流艳与谁期迎忧急鼓疎钟断分隔休灯灭烛时【淳于髠传堂上烛灭主人留髠而送客】张葢欲判【拚同】江滟滟【搜神记赵昞尝临水求渡船人不许昞乃张帷葢坐其中长啸呼风乱流而渡】回头更望栁丝丝从来此地黄昏散未信河梁是别离【李陵别苏武诗携手上河梁】
　　代应二首
　　沟水分流西复东【注见前】九秋霜月五更风离鸾别凤今何在【西京杂记庆安世年十五为成帝侍中善鼓琴能为双凤离鸾曲陶潜诗上弦惊别鹤下操孤鸾】十二玉楼空更空
　　昨夜双钩败【周处风土记义阳腊日饮祭之后叟妪儿童为藏钩之戏分为二曹以挍胜负庾阐赋叹近夜之藏钩赏一时之戏望】今朝百草输【初学记荆楚嵗时记五月五日四民并踏百草今人又有鬬百草之戏】闗西狂小吏惟喝绕牀卢【晋书刘毅于东堂聚樗蒱大掷余人并黒犊以还惟刘裕及毅在后毅次掷得雉大喜绕牀叫曰非不能卢不事此耳裕因援五木久之曰老兄试为卿答既而四木俱黒一子转跃未定裕厉声喝之即成卢】
　　席上作【原注予为桂州从事故府郑公出家妓令赋高唐诗一本题作席上赠人注云故桂林荥阳公席上出家妓○郑公郑亚也注见迎吊桂府常侍诗】
　　淡云轻雨拂高唐玉殿秋来夜正长料得也应怜宋玉一生惟事楚襄王【一云淡烟微恣高唐一曲清尘绕画梁料得也应怜宋玉只因无奈楚襄王】
　　访隠者不遇成二絶
　　秋水悠悠浸墅【一作野】扉梦中来数觉来稀蝉去【一作脱】尽叶黄落【杜甫诗蝉无停号】一树冬青人未归
　　城郭休过识者稀哀猿啼处有柴扉沧江白日樵渔路日暮归来满衣
　　破镜
　　玉匣清光不复持菱花散乱月轮亏【飞燕外传飞燕始加大号婕妤奏上三十六物以贺有七尺菱花镜一奁庾信镜赋临水则池中月出照日则壁上菱生骆宾王诗妆镜菱花暗愁眉栁叶颦】秦台一照山鸡后【西京杂记高祖初入咸阳宫有方镜广四尺高五尺九寸表里洞明人直来照之影则倒见以手掩心即见肠胃五脏杜甫诗秦台镜欲临异苑山鸡爱其毛羽映水则舞魏武时南方献之公子仓舒令置大镜其前鸡鉴形而舞不知止遂乏死】便是孤鸾罢舞时【注见前】
　　无题
　　紫府仙人号寳灯【抱朴子项曼都言到天上先过紫府金牀玉几晃晃昱昱道源注佛有寳灯之名神仙无此号然佛亦称金仙故可通用】云浆未饮结成冰【庾信温汤碑序其色变者流为五云之浆其味美者结为三危之露】如何雪月交光夜更在瑶台十二层【离骚望瑶台之偃蹇兮拾遗记昆仑山傍有瑶台十二各广千步皆五色玉为台基】
　　赠庾十二朱版【原注时庾在翰林○旧唐书大中三年九月以起居郎庾道蔚充翰林学士疑即此人也】
　　固漆投胶不可开【古诗以胶投漆中谁能别离此】赠君珍重抵琼瑰君王晓坐金銮殿只待相如草诏来
　　李花
　　李径独来数愁情相与悬自明无月夜强笑欲风天减粉与园箨分香沾【一作活】渚莲【道源注李开不与莲同时此只彷佛其色耳】徐妃久巳嫁【南史元帝徐妃讳昭佩天监十六年十二月拜湘东王妃与瑶光寺智逺道人及帝左右暨季江淫通帝逼令自杀初妃嫁夕车至西州夕风大起发屋折木无何雪霰交下帷皆白帝以为不祥后果不终妇道】犹自玉为钿
　　栁
　　曾逐东风拂舞筵乐游春苑断肠天如何肯到清秋日已带斜阳又带蝉
</div>
    <div class="pagination">
<a href="李义山诗集注_page2.html">上一页</a><a href="李义山诗集注.html">1</a><a href="李义山诗集注_page2.html">2</a><span class="current-page">3</span><a href="李义山诗集注_page4.html">4</a><a href="李义山诗集注_page5.html">5</a><a href="李义山诗集注_page6.html">6</a><a href="李义山诗集注_page7.html">7</a><a href="李义山诗集注_page8.html">8</a><span>...</span><a href="李义山诗集注_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
