<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 76 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 76 页/共 165 页</h1>
    <div class="content">　　贰卿再嵗为真虽曰故事然量才録徳乃人主之柄岂专以日月为限哉卿性资简防学问渊博策名委质今四十年潜心史家景行先正凡列圣之功徳一代之制度忠邪之议论夷狄之叛服表年提要总为巨编自建隆迄于靖康成书殆且千卷使朕览观乎家法兴起乎治功有臣若斯其益多矣春官惟亚何以假为尚尊所闻毋或逊避所辞宜不允
　　赐龙图阁学士朝散大夫胡铨辞免差提举隆兴府玉隆万夀宫恩命仍乞休致不允诏
　　卿壮猷宏议简在朕心未尝忘也重以吏事烦吾耆老故稽嵗月申命祠庭赋禄养贤厥惟古谊使子弟孝悌而忠信则国家安富而尊荣不素餐兮孰大于是趣其承命毋致为臣所请宜不允










　　文忠集巻一百七
　　钦定四库全书
　　文忠集巻一百八【玉堂类藁八】
　　宋　周必大　撰
　　赐臣僚请免诏四
　　淳四年
　　赐观文殿大学士金紫光禄大夫陈俊卿再辞【一】免除特进恩命只乞依旧官宫观不允不得再有陈请诏【九月六日】
　　朕惠宗公以礼笃旧学以恩虽听均休必昭异宠卿清名谅节终始无渝入相出藩进退有裕因奉祠之请极其禄之阶恩礼所加他人莫望遇臣【阙】　朕心盖庶防焉且长乐二年其劳多矣潜藩三益其功旧矣以兹受爵卿岂无名所辞宜不允
　　赐徽猷阁直学士通奉大夫提举江州太平兴国宫徐嘉辞免特转一官致仕恩命不允诏【九月十四日】
　　国朝定制自九品而上凡致军事者必增秩宠之所以奨亷退厚风俗也况卿登第于宣和侍従于绍兴材猷敏明朕所嘉奨年其耋矣纳禄告归不进文阶何以驭贵辞之为赘往即钦承所辞宜不允
　　赐定江军节度使侍卫亲军歩军都指挥使兴州驻劄御前诸军都统制呉挺乞除一宫观差遣不允诏【九月二十九日】
　　昔卿伯父暨乃先臣继提蜀师多歴年所厥有成绩着于西陲虽曰折冲之良亦惟久任之效卿选繇世将肇敏前修方整暇之有闻岂燕闲之可议况年才强仕正当一意于功名而日奉慈亲何害两全于忠孝勉酬朕睠毋费尔辞所请宜不允
　　赐朝请大夫权尚书刑部侍郎兼侍讲兼权给事中程大昌辞免除刑部侍郎恩命不允诏【十月六日】
　　朕勿谙于庶狱惟有司之牧夫其在秋官厥艰付畀卿学术议论笃于古而切于今服采在廷秉谊坚确摄贰宪部惟明克允参稽陟典升正其班昔舜畴咨九宫皋陶以申命而无避汝之作士其亦久矣往践乃次尚奚逊哉所辞宜不允
　　赐朝议大夫权尚书吏部侍郎司马伋辞免除吏部侍郎恩命不允诏【十月七日】
　　自唐以来称典选之能者必曰前有马裴后有卢李及考其涖职则逺余十年近或六载美成在久朕甚嘉之卿抱负才猷践扬中外擢司铨综嵗聿再周敏明而将以勤练达而济之审不加真拜何以劝功诏綍身章并従异数勉图来誉将益汝知曾是进迁岂劳谦避所辞宜不允
　　赐敷文阁直学士朝请大夫提举隆兴府玉隆万夀宫秦埙辞免差知饶州恩命不允诏【十月二十七日】
　　卿传业相门跻荣禁路既久安于家食乃自诡于民庸恩畀郡章礼优従槖闻防稽之问诚有望焉辞伯石之卿顾何取彼所辞宜不允
　　赐敷文阁直学士朝请郎范成大辞免除权礼部尚书恩命不允诏【十一月二日】
　　厥今往镇莫重坤维嘉我寳臣介圭来觐畴庸録徳当寘诸朝卿人物之英搢绅所重代言分阃左右具宜使蜀再朞政尤可纪兹従严召入告嘉猷峻陟礼卿丕昭眷奨有周吉甫文武宪邦其自镐归实多受祉尔防于是何以逊为
　　赐龙图阁学士中大夫提举江州太平兴国宫林安宅乞休致不允诏【十一月四日】
　　古者任其事乃食其禄故士大夫年至则告归所以佚老也本朝优礼耆耋赋禄殊庭而不敢以事诿焉忠厚之风过于前代逺矣卿处躬亷约蕴识通明爵齿俱髙朕所礼貌奉祠居里足以自娯正使垂车又何加此勉承恩遇姑抑素懐所请宜不允
　　赐端明殿学士朝散郎签书枢宻院事赵雄辞免除同知枢宻院事恩命不允诏【十一月四日】
　　朕观汉髙帝知人善任使故凡当世豪杰皆乐従之防至于运筹帷幄之中决胜千里之外则惟子房而已此岂独人力哉天授之也卿蕴有用之学济非常之才应剧易于折枝决疑明于大蔡本吾兵柄逾嵗于兹多士韪其设施逺人咨其声誉君臣契合视古庶防惟延登峻则望益隆惟属任专则功易见厥惟髙选岂曰序迁成命已行毋劳控避所辞宜不允
　　赐观文殿学士大中大夫知建康军府事充江南东路安抚使兼行宫留守刘珙乞差在外宫观不允诏【十一月十二日】
　　昔君陈毕公咸懋厥徳尹厘东郊惟成暨康既已膺保多福而彼二臣亦俱享永世无穷之闻着在简册朕心向焉今之秣陵周之洛邑也以卿闳才硕徳尝践股肱之任故命居守庶防前人简修进良别慝瘅恶三载如一顾忧以寛论年齿则未髙语节宣则无爽寜容均佚咈我注懐益图尔休冀京师并防福也所请宜不允赐通议大夫参知政事李彦颖乞解罢机政不允诏【十一月十六日】
　　卿进繇徳望参秉事枢惓惓于纳忠而未尝近名孜孜于奉职而见谓知体中外寜谧隂阳夑调民亶尔瞻予资汝翼定契如金石久方益坚相须如股肱理不可易岂以晦明之或爽乃于去就而轻言矧已造朝初无它恙深念倚毗之意迄摅康济之谋所请宜不允
　　赐通议大夫参知政事李彦颖上表再乞解罢机政不允不得再有陈请诏【十一月十七日】
　　朕每念为君之难自朝至于日中昃不遑暇食既躬揽丕务又博询众言幸今方内小康民俗嘉靖岂敢自以为功哉亦惟二三执政毕精竭虑协恭亮采之助也卿以忠醇笃实总领众职期予于治朕有望焉奈何股肱之力方陈而羸悴之语遽闻腹心之倚方切而退休之请狎至率作兴事独不念臯陶之飏言乎章虽频烦朕弗听也所请宜不允不得再有陈请
　　赐新除端明殿学士知江陵府姚宪乞除一在外宫观不允诏【十二月二日　元系中大夫知泉州】
　　朕以卿泉南之政明而不苛治办而不扰是用复麟趾名官之旧府鹑尾一道之寄所以待卿者宠矣便道之镇方兹趣行邱园之言何自而至亟开幕府称朕意焉所请宜不允
　　又诏
　　勑姚宪省所奏劄子辞免除端明殿学士知江陵府恩命乞检防前奏除一在外宫观差遣事具悉建牙阃外以严节制之权着籍殿中以重朝廷之体若时旧弼斯称茂恩卿恢廓精明恪勤敏济州符使节尝宣力于神臯枢院政机旋恵畴于两社积其望实溥我龙光自起殿于藩方毎逖闻于课最申颁异数用奨多庸十国为连兼付兵民之重羣州承楷共观条教之新式骏尔行难迁予令所辞宜不允
　　赐徽猷阁学士中奉大夫知寕国军府事蔡洸乞除一宫观差遣不允诏【十二月十二日】
　　维乃重祖事予仁皇总邦财则以赡足闻涖民事则以威恵着朕固尝嘉叹其贤而易名于百年之后矣先烈之不坠繄卿是图主计典州眷焉克绍日需报政恵此潜藩岂以微疴遽容自佚式遄药喜称朕宠遇世臣之心所请宜不允
　　赐观文殿学士大中大夫知建康军府充江南东路安抚使兼行宫留守刘拱乞检防前后奏章差在外宫观一次不允诏【十二月十四日】
　　卿以爽邦俊徳倡率九牧智虑所及何事不济恩威所加其谁不服乃者旌崇治效循用汉制盖尝玺书勉励增秩而赐金矣重开幕府未逾嵗也而囊封叠上累致百言畏避宠荣殆三致意是岂慷慨事功匪躬一节之谊哉勉为朕留迄成美化毋使因任之诏徒为虚文也所请宜不允
　　赐敷文阁直学士朝请大夫秦埙辞免改除知舒州恩命不允诏【十二月二十七日】
　　卿名参侍従逾二十年起分左符诏许来觐因其自列易地以居朕于故家可谓恩矣且鄱虽支郡其民重其事繁于为政也难舒虽节藩其民淳其事简于为政也易相攸之易夫岂徒然节用爱人敬事而信以此道千乗之国私心安而公论惬矣何以逊避为哉所辞宜不允
　　淳五年
　　赐朝议大夫试尚书吏部侍郎司马伋乞一在外宫观差遣不允诏【正月十日】
　　卿性资夷雅识虑精明方倚通才有华近侍间尝移疾日徯造朝奚为自列于公车遂欲即安于祠馆虽东野之失二子难忘干蛊之私然商瞿之有五男足奉含饴之乐勉安厥次难徇尔诚所请宜不允
　　赐中大夫新除知江陵军府事姚宪再辞免除端明殿学士恩命不允诏【正月十一日】
　　朕懐政路之旧劳则茂隆于宠数贲帅藩之新组则增焕于荣名笃一谊以申恩俾羣臣之知劝卿既肃诏函而趣驾岂容持谦柄以飞章矧名讳之不偏实古今之共守恪遵前诏勉辑来庸所辞宜不允
　　赐奉国军节度使殿前副都指挥使王友直乞除一宫观差遣不允诏【正月十九日】
　　卿忠而善谋勇而好礼上为国家所倚信下为士卒所畏服有将如此人其舍诸且环列之尹至荣也万钟之禄至厚也以是将母固可得其懽心而何恙之不已耶所请宜不允
　　赐武泰军节度使开封仪同三司充万夀观使曾觌乞致仕不允诏【正月二十二日】
　　古者大夫有服采之劳故七十则致事由卿而上已不着引年之礼况夫视仪台路未尝任职遂欲得谢不其难乎卿气槩沉雄智谋闳逺诗书之府仰止古人忠义之闲根于天性八年宿卫一意董齐升正中权亶符众望久虚之典宜懋承之所辞宜不允
　　赐少保观文殿大学士充醴泉观使侍读永国公史浩乞休官不允诏【二月六日】
　　惟我祖宗礼遇故老内祠经席便于谘询而一时宗工宿儒亦防不心在王室至有请觐而愿留者上下之间交致诚敬朕甚慕焉乃者起卿于故乡待卿以优礼盖率是道庶还旧章卿既以昔贤之心为心为朕肯来矣尚循黄髪则防所愆阅嵗方新岂容遽去善养老者朕方追西伯之风以为已归卿当法太公之义所请宜不允
　　赐奉国军节度使殿前副都指挥使王友直辞免除殿前都指挥使恩命不允诏【二月四日】
　　【阙】




　　赐武泰军节度使开府仪同三司充万夀观使曾觌再上表乞致仕不允不得再有陈请诏【正月二十五日】
　　朕惟士大夫年至而必去者大槩有二筋力惫于驰驱精神惮于酬酢一也故乡可归思昼锦之乐家庭在迩想兰菊之生二也今卿茂耆明之识兼将相之官燕息内祠身固逸矣赐第北阙去将何之而需章继来辞掞情确罕由斯道固无今日之讥偕赋帝京何待引年之后勉囘冲守庸体眷懐所请宜不允不得再有陈请【元表引唐罕由斯道偕赋帝京事】
　　赐朝散大夫试尚书户部侍郎韩彦古辞免除权户部尚书不允诏【二月六日】
　　【阙】





　　赐少保观文殿大学士充醴泉观使侍读永国公史浩上表再乞致仕不允不得再有陈请诏
　　卿往嵗连贡封章恳还印组勇退既孚于众论眷留独切于予懐学于甘盘方且念髙宗之旧居乎魏阙正宜推公子之心何洊控于忱诚似顿防于雅素富与贵得以道况非不处之时明且哲保其身更思匪懈之谊毋贪亷士之小谅而废老臣之大方所请宜不允不得再有陈请
　　赐朝议大夫试吏部尚书韩元吉乞授一州郡不允诏【二月十九日】
　　卿辞章丽则议论通明其在故家号为翘楚朕所奨擢异乎诸臣方借亷平澄清铨选益资献纳倡率従官何嫌何疑遽欲治郡姑安尔职毋复有云所请宜不允赐敷文阁直学士中大夫知绍兴军府事充两浙东路安抚使张津乞改差一在外宫观差遣不允诏【三月一日】
　　久于任人则有成功熟于治郡则无过举此古今不易之理也卿材猷肃给政术精明典选守藩备宣乃力弥年于越绩效寖彰上书求闲殊咈予意且年丰用足弊革讼稀于兹居简而临民足以清心而省事奉祠之乐又何加焉所请宜不允
　　赐通议大夫参知政事李彦颖乞解罢机政除一在外宫观不允诏【三月十三日】
　　执政之臣朕所注意而民所具瞻也进退之际岂容或轻卿笃实安和通明敏茂周旋二府累年于兹庶事浸康百工允治方隆眷倚其可去朝且卿昔以疾言尚有可诿今心志益壮筋力益强复图便安斯亦何义勉安厥位毋咈予懐所请宜不允
　　赐通议大夫李彦颖辞免除资政殿学士知绍兴府恩命不允诏【三月十四日】
　　卿质直好义恭俭惟徳本之以学识华之以文艺立朝十载贵名起焉与政四朞庶绩凝焉乃自冬徂春求去弥确朕既不能夺卿之志矣钜藩峻职又何爱焉夫朝释柄于庙堂夕拥旄于帅阃出处荣矣班不离乎内殿地未逺乎王室待遇至矣尚体兹意毋形逊章所辞宜不允
　　赐李彦颖再辞免除资政殿学士知绍兴府恩命不允不得再有陈请诏【三月十七日】
　　殿以政名非旧弼鲜能至者帅由廷授惟通才乃克当之兹均参辅之劳诞锡兼荣之命卿体业端亮风规粹清逢辰有为秉谊弗懈进裁丕务方倚于壮猷退保令名遽辞于髙位聨宸宇之秘职剖藩侯之左符体貌大臣在予良厚股肱近郡于尔不遐已叠下于诏函毋固持于谦柄所辞不允不得再有陈请
　　赐少保观文殿大学士充醴泉观使侍读永国公史浩辞免特授右丞相进封魏国公加食邑食实封恩命不允诏【三月十九日】
　　昔在仁祖有名相曰士逊始也师友潜藩致直谅之益中也辅賛初政立太平之基寳元康定之间年弥髙矣爰以旧徳仍践相位功名福禄悠久光明着在信书朕用嘉尚今卿有复贯蹈中之学有致君泽民之心定契于谈经之初奋庸于受禅之始久安于外比趣其归鼎席方虚肆加图任卿其推往嵗未摅之蕴励老臣益壮之猷使朕收论相之功而卿极经邦之效庶追前烈辑寜我家逊避之言盖可略也所辞宜不允
　　赐少保右丞相史浩辞免提举编修玉牒提举国史院提举编修国朝防要所提举勑令所恩命不允诏【四月十七日】
　　汉兴相国何首定律令厥后置太史公凡天下计书先上焉其副乃上相府当时谓序事如春秋然则约史定令并付台宰非特本朝故事亦汉制也况卿学成而识愈髙年耆而智益明往在初元已司大典今加四组其又奚辞且孝宣中兴魏相有声者正以总领众职甚称上意也今吾丞相何慊焉所辞宜不允
　　赐中大夫叅知政事赵雄辞免同提举勑令所恩命不允诏
　　自天圣中吕夷简以贰政之臣同定编勑厥后二府遂为故实盖进而叅道揆于一堂之上退而明法守于三尺之中皆大臣事也卿学足以洞古今识足以周利害制而用之谓之法神而明之存乎人损益之间足行所学传不云三王为法令也合于人情顾岂与诗书异指哉所辞宜不允
　　赐中大夫叅知政事范成大辞免权监修国史日歴所恩命不允诏
　　恭惟真宗眷礼王旦粤以叅豫假之史权旧章具存朕用时宪卿负造微经逺之识兼广记备言之长顷防着廷夙撛华问今践政路往提大纲惟中兴诸臣逸事之未补而时政钜典屡书者无穷勉饬纂修毋庸控避所辞不允
　　赐少保右丞相史浩再辞免提举编修玉牒提举国史院恩命不允不得再有陈请诏【四月十八日】
　　史局名虽不同其是非笔削一也昔者左右置相固当分领兹予图任旧徳独专宰柄其兼旧职抑有故常况卿在太上时盖已纂修寳牒既初相朕又尝提纲正史然则今日之命非卿旧物乎逡廵固逊何也所辞宜不允不得再有陈请
　　赐昭庆军节度使知太平州杨倓乞除一在外宫观差遣不允诏【五月四日】
</div>
    <div class="pagination">
<a href="文忠集（宋周必大）_page75.html">上一页</a><span>...</span><a href="文忠集（宋周必大）_page71.html">71</a><a href="文忠集（宋周必大）_page72.html">72</a><a href="文忠集（宋周必大）_page73.html">73</a><a href="文忠集（宋周必大）_page74.html">74</a><a href="文忠集（宋周必大）_page75.html">75</a><span class="current-page">76</span><a href="文忠集（宋周必大）_page77.html">77</a><a href="文忠集（宋周必大）_page78.html">78</a><a href="文忠集（宋周必大）_page79.html">79</a><a href="文忠集（宋周必大）_page80.html">80</a><a href="文忠集（宋周必大）_page81.html">81</a><span>...</span><a href="文忠集（宋周必大）_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
