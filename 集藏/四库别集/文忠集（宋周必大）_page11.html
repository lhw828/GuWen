<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 11 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 11 页/共 165 页</h1>
    <div class="content">　　任漕子严诏挽词【癸丑】
　　壮志宵兴着祖鞭雄词锐欲勒燕然一生仅踏金门地半世尝游玉笥天胜墅棊高无敌手夺袍句好有新篇高风堂上凌云阁谁复观梅月照筵
　　程元成待制宠示和篇其自序用乐天尹洛并一渔翁事可谓精切叹服不已再次韵奉酬【癸丑三月】
　　侍冠早已挂朝堂乡县荣标昼锦坊尚记香山曽尹洛更同鲁国欲渔棠春风醉客金丝缓夜烛弹棊玉石忙应笑汲卿犹未去强扶衰病理淮阳
　　胡元之提刑寺丞迂途相过宠示二诗次韵为谢兼简赵再可经畧张君量运使【癸丑十月十五日】
　　惠政郡州楷清名万户传南郊需按察北阙正详延契分元重复【先德与仆尝僚金陵先兄袁州使君复同官于婺其后遂忝同朝比复修维梓之敬谋同甲之好】封疆互接连【庐陵广西皆与湖南接境】劳归知有日还伫楚江边
　　外计初驰传元戎久奏功马牛非北海鸡犬是新丰梅萼三冬緑榴花四季红【见虞衡志】德星临越分桂海即吴中【三贤皆居浙西】
　　送孙从之秘监归朝供职【癸丑十一月二十一日】
　　蚤看鹍鹏万里风晚陪劒履大明宫谁知九郡提封广还许三年使事同我合挂冠寻旧隐君当补衮用新功中兴盛事人应说五纪吾邦四少蓬
　　腊旦大雪运使何同叔送羊羔酒拙诗为谢【癸丑十二月二日】
　　未雪兵厨已击鲜雪中从事到尊前浅斟未辨销金帐快防聊凭药玉船【东坡黄州诗试开云梦羔儿酒快防钱塘药玉船】醉梦免教园踏菜冨儿休诧馔罗氊烂头自合侯闗内何必移封向酒泉












　　文忠集巻八
　　钦定四库全书
　　文忠集巻九【省斋文藁九】
　　宋　周必大　撰
　　赋　词　铭　颂　賛
　　梦仙赋
　　嵗直执徐月旅无射佳哉秋气适此初吉欣凉颷之却暑假午枕以自逸一性融兮蝶化万籁静兮龟息不噩不惊非想非因倐戾止夫邃宇恍前瞻乎异人松姿鹤骨谷虚渊停方瞳了然列仙之真者耶肌肤冰雪姑射之神者耶予方徘徊骇屏息却立已而葢云合车毂击嘉宾至初筵秩既啣杯以相属俄陈疑而互质则有辨博之客诵言越席曰惟主人形与神一必能超百尘之数通紫庭之籍其致此也亦有术乎主人唯唯客曰东海之山都之闗峩嵋锦屏之西罗浮岣防之南羣圣窟宅乎其中大药罗生乎其间安邦炼五石之精葛洪成九转之丹桂父食桂而蝉蜕涓子饵术而鸾骖阳陵则石脂度世赤湏则栢叶超凢茍邂逅其刀圭斯可酣已华之发而驻将老之顔矣君亦有所遇而然乎主人冁然而笑泛然而语服食之法葢道之粗谅假是以佐功讵执斯而为主且客见夫辰锦之丹砂连韶之石乳乎箭镞鵞管世不乏取逮仙茅与芝苓讵终物而遽数倘资借以引年是家松乔人钟吕也得毋与徐市卢生之罔祖龙文成五利之欺茂陵者伍与仆是以不释于吾子之言客曰沆瀣夜饮朝霞晨餐返七还九守一存三挹灵液于玉池下涧流于丹田交梨火枣茂其本黄芽赤水丰其源遁堪舆之常数盗阴阳之纯全意王乔羡门山图赤斧以是为金丹之祖长生久视之先也君其舎旃主人曰客观其徼矣而未臻其妙也庄生不云乎吹嘘呼吸吐故纳新熊经鸟伸为寿而已矣此导引之士飬形之人彭祖寿考者之所好也必欲从笙鹤跨鲸鳌友子晋俪琴高兹岂能彷佛其秋毫也哉愿至此而进乎道客曰至道之精窈窈防防至道之极昏昏黙黙彼浅昧之莫知汨声利以自贼至人则不然健羡聪明去于内荣华滋味彻于外不将不迎淡以游心爰清爰静漠以合性此广成子修身千二百嵗之道也非众妙之门耶主人曰如客所言槁木耳寒灰耳若夫乗天地之正而御六气之辨以游无穷者槁木寒灰云乎哉客乃茫然失措赧然自頋顷而言曰蜉蝣不知龟龙者其智眇也鸴鸠不知鹍鹏者其见小也惟先生幸诏之主人曰子来前夫不飬其心不足以保性命之真不致其诚不足以赞天地之生养心之体子既言焉致诚之用吾将传焉必孝于亲必忠于君推隐德以及物崇阴功而利人惟不欺于方寸尚何有于飞升逺莫暇夫殚述概吾陈其至近旌阳之许嵩山之靖内养心而全道之真外致诚而积已之行职才尹于一同泽遍加乎百姓匪外骛于末术卒参华于仙圣推而上之说相武丁既以此道而有天下遂骑箕尾而比列星率自根而自本配霄极以长存子于我乎有疑请考古而騐今于是客抚髀而跃曰吾得之矣乃庸作歌以侑芳醴歌曰功行三千积多生兮帝赉良弼佐武丁兮万有千嵗寿而藏兮层霄下土去来何常兮又歌曰欝罗玉京君之朝兮环佩鸣昆仑县圃君之游兮鸾鹤舞天风兮冷冷吹羽葢兮飘霓旌云车兮气驭凌倒景兮周上下【音戸】方士之遑遑兮欲登真其何路主人欣然为客满觞予亦破梦亟纪其详葢非独辟子房之辟谷亦所以救昌黎氏之渺茫也
　　胡亷夫哀词
　　彼美人之狡好兮羌容与乎江之岑纕蘅茝之芳泽兮扈葭芰以为襟初笃好此竒服兮企高丘其嫁旃狶膏棘轴曰余遐征兮莫掣曵而疾颠理桂楫与兰櫂兮波澒洞而兴前宾鸿跕跕其遵渚兮鸴鷃安翔而戾天茹余心其何邮兮蹇前防而后防将赏音之不逄兮抑凿枘之不契畦水台且雕栏兮胡绳芞舆偭不睨壁假敝帚曽不吝兮顾瓴甋其韫匮驷三世以冰炭兮固无恠乎君之弃均内外其不免兮尚何择乎豹毅媒枭鸩其亦可兮繄后日而恐悔及嵗序之未晏兮深藏余不鬻忳防饥以为蝉兮宁醎颔莫予毒蜣螂果其腹兮则余心之所忸不我由其亦已兮又奚必怀沙且占鵩栖衡门其茍安兮无庸乎灵茅之卜也憺遯世以无闷兮其亦律此俗也羲和奚而不淹兮晷奄奄其即昧谷也喟长夜兮不可晨防莫知兮莾愁幸望夫君兮已逺灵曷日兮来返咨竞爽兮二惠尚修名兮悠缅
　　杨图南鉴閤铭
　　人以水鉴可烛须眉微风过之则我娱嬉孰推此心内明自照古今湛然是谓观妙
　　胡谦甫家藏砚铭
　　郭明叔内翰玉堂所用砚紫质而杂以青考工记云青与赤谓之文葢文字之祥也郡人胡谦甫藏之属某为之铭
　　青紫可拾砚之质金銮夜直孚号出郭昔胡今在斯文巽命重申此其徴
　　双栢颂【乾道二年】
　　侍读胡公去值夏之三十年始葺旧第而居之頋视异时手植草木十不一在惟门术之右双栢凛然同本岐枝对耸交茂公指谓客兹土墟于盗也久矣而栢独存真后凋者哉客曰不然惟公之德可况有五其存也固宜栋梁之器虽小已异袁司徒之言公生视之置于平地千丈日至昌黎伯之论公学以之虽坎于中年亦殊群而挺正逮兹时之重芳叶江夏之流咏瞻汉台之列树栖晨暮之慈乌方防印而阙长谅匪公其孰居既扶持以神明必君臣之际防告成功于嵗寒非武侯吾谁頼且夫抗防绍兴其砥柱乎立我大厦其该辅乎双榦之祥又何着耶不然是栢也虽非霜雪之可移设若燎于熟属薪以荛儿殆与蒲栁等尔其免伫立而吁怪者几希夫然故客誉之非诧也公受之非过也言有不足诵以播之其词曰公之居兮亩宫公之材兮栋隆尚封植乎此木以无忘夫角弓
　　周德友真赞
　　睟靣盎背君子之容秀眉丰颊文雅之风冠裳巍然宜在金马庶几高彪以劝学者
　　卢溪先生王民瞻真赞
　　嘲防万象雕琢天和不见诗人未老鬓皤先生九十乃尔顔酡穷则追泽畔之吟逹则和沛中之歌人徒见其善者机吾独喻之井无波葢风被而文成非月鍜而日俄虽以此千二百嵗可也彼造物者其如予何戊子八月一日
　　王日休赞
　　龙舒王日休字虚中儒释兼通尝为六经语孟训解至数十万言尤笃信净土之说尝以特奏名入官弃不就飘然访予于庐陵方为学者讲易一夕厉声云佛来佛来即之逝矣享年六十有九谢君承宗赵君公言暨好事者持其像示予乃为之赞
　　皇皇然而无求惕惕然而无忧闵頺风之莫救揽众善以同流导之以仁义之原诱之以寂防之乐世知其有作而莫识其无为故中道奄然而示人以觉觉
　　施圣俞参政真赞
　　巍巍堂堂民之表仪磊磊落落邦之蓍龟人云庙廊之具自谓岩壑之姿节文斯二者一言以蔽之葢将二十四考于中书然后千二百嵗而不衰乎淳熈丙午三月十二日书
　　侍读学士刘公真赞
　　辞章秦汉不践内制才识班马不为太史盖时通而命塞亦名高而众忌虽然问学如欧九而咨其博英杰如苏二而服其气兹所以为公是也与绍兴三年三月三日题
　　中书舎人刘公真赞
　　中朝大议专以正对名邦宅牧辄用德最如叔向之遗直兼子产之遗爱此非叔贡父耶有诸中必形诸外也绍兴三年三月三日书
　　墨庄陈夫人真赞
　　贤哉夫人克相其夫以墨为庄非田之腴夀考蕃昌百世菑畬陶母同邑其后身乎











　　文忠集巻九
　　钦定四库全书
　　文忠集巻十【省斋文藁十】
　　宋　周必大　撰
　　省试策三道【绍兴二十一年】
　　第一道
　　史称文帝比成康孝宣比商宗周宣当否何如对
　　欲知帝王之心者必考其所学之道欲知帝王之治者必观其所任之人在昔唐虞三代之君以若稽古之学迭相授受舜之用中尧实畀之禹之执中舜实畀之其在成汤所学者建中而已其在文武所学者皇极而已所谓变诈之术惨刻之法未尝着之于心宣之于口是以治效纯粹名声彰闻载祀千百嶤然不可企及则其所学之道为何如耶若臯防若稷契若伊尹周公咸以圣贤之资辅弼之任或陈九德或谐八音五教于此而敷百谷于此而播一德足以致天心之格大勲足以光盟府之藏是以都俞而万邦乂优游而百度举经传之所载先民之所谈铿鍧炳燿荡人耳目由今望之若神人然则其所任之人为何如耶帝王既熄降及西汉言治者必以文帝宣帝为先一时治绩着在史册班班可考观其亲饰子女结匃奴和亲之好大明信义致单于渭上之朝兵息民人以宁谧可谓有意于抚绥之方矣闻贾生之言则前夜半之席嘉黄覇之治则増頴川之秩才能类进众职修理可谓有意于任用之术矣开籍田以劝农举孝弟以善俗总核名实信赏必罚可谓有意于设施之要矣然究其终始推其功效徃徃得于此而失于彼举其小而遗其大故制度可修也而文帝未尝修德教可任也而宣帝未尝任彼岂惮于有为而甘于自弃与葢其所学非帝王之道而其所任非帝王之佐故也何以言之人君之所为系其所学学于帝王则足以成帝王之治学于驳杂则足以成驳杂之治如符契之相合如影响之相随有不可掩者文帝所学者何道也刑名之道也宣帝所学者何道也杂覇之道也夫惟二君所学如此其能如帝王之存心乎愚故曰欲观帝王之心必考其所学之道者此也天下之大非一人所能治必有贤哲为之左右然后可以大有为于当世如股肱元首之相资如风虎云龙之相从有不可废者文帝所相者何人也木纳之绛侯任气之申屠嘉而已宣帝所相者何人也好严之魏相不事之丙吉而已夫惟二君所任如此其能继帝王之盛治乎愚故曰欲知帝王之治必观其所任之人者此也夫文宣之学既如此文宣之佐又如彼其有愧于三代之事业不必学士大夫乃能知之虽三尺之童亦知之矣孰谓班固负良史之才当笔削之任而昧于此乎请为先生申其说夫周家之治起于文武而大备于成康之时汉氏之业创于高惠而涵养于文帝之世然则成康也文帝也皆守成之君也孟坚于是称之曰周云成康汉言文景葢论其守成之时相类如此非谓其心之所存治之所致可以比夫成康也必欲责文帝以礼乐庶事之备其如无成康之学何其如无成康之佐何商周中否王业扫地頼高宗宣王而中兴汉武穷兵海内虚耗頼宣帝而复振然则高宗也宣王也宣帝也皆中兴之君也孟坚于是赞之曰可谓中兴侔德商宗周宣盖论其中兴之效相类如此非谓其心之所存治之所致可以比夫商周也必欲责宣帝以嘉靖商邦明文武之功业其如无商周之学何其如无商周之佐何呜呼世已逺矣二帝三王之不可复见矣有君如文帝如宣帝犹以所学非其道所任非其人遂不足为纯粹之治况于晋唐之陵夷乎必欲举尧舜禹汤文武之道而又得臯防稷契伊周之臣则千载一时端在今日恭惟主上扩帝王之量以抚宁方夏体天地之德以覆育群生绵宇固已阜安民心固已爱戴方且日与一德大臣缉熈百度润色洪业可谓得帝王之道而又得帝王之佐矣筭计见效岂炎刘之君敢冀其万一哉是以执事先生推天保报上之诚作为问目俾诸生兼举而毕陈之夫西汉抚绥之方任用之术设施之要凡得失优劣之可言者愚葢详言于前矣至于今日之治可得而形容者则遽数之不能终其物悉数之乃留更仆未可终也姑取诗人之颂以配当今之治庶几乎美盛德形容之义迹夫载戢干戈载櫜弓矢则时迈之颂可以形容矣多黍多稌亦有髙廪则丰年之颂可以形容矣郊祀天地产祥降嘏则愿献成命之颂可乎设业设簴肈新雅乐则愿献有瞽之颂可乎籍田所以劝农也何愧乎载芟之所作原庙所以奉先也何愧乎丝衣之所陈兴崇太学足以掩在泮之美务农重谷足以掩在坰之颂至若躬祀太一祈民福也禁止渔捕遂物性也捐减田租裕民力也刋定法令明国章也是以仁増而益高泽厚而愈深欢颂沸腾和气充溢上焉日月星辰顺其序下焉鸟兽草木安其生自非吾君之仁吾君之德则何以臻之若乃运至化于一堂之上纳生灵于太和之域熈熈怡怡使百姓日用而不知谓帝力何有者则又非诸生所能形容也
　　第二道
　　春秋宾礼人才之优劣
　　愚尝读周官之书见其设官分职以为民极六卿之长各帅其属治教也礼政也刑事也其任既殊所掌亦异独于宾客之礼则聨事合治不专主于一职故太宰百官之长也而以礼待宾郷师地官之攷也而曰州共宾器宾礼则以亲邦国春官固加详矣候人以帅方治夏官固有司矣行人之职载于秋官圭玉之制掌于玉人此其大畧也若夫待之以四郊之赋共之以外府之财燕飨有仪贺庆有礼散在百官者又皆继祭祀而言之一何待之如是之厚纪之如是之详也耶此无他玉帛交贽有国盛典方将转战争之事而为揖逊之礼释甲胄之器而为爼豆之容使神州有磐石之安而瓯脱无风尘之警其待之厚而纪之详不亦宜乎惟其如此故当是时上焉卿士之在位者下焉俊秀之在学者徃徃目熟乎待宾之仪耳熟乎待宾之乐周旋进退劳赠酧答无不洞逹于胸次一旦驰四牡之车挟英荡之节或贺庆以赞诸侯之喜或盟以交邻国之欢则无非专对之才无非肤敏之使又岂有不忠不信者哉又岂有失节辱命者哉下逮春秋之世诸侯暴横争战相寻其弃先王之典籍如弁髦土梗固不可与成周之盛同日而语然而故国乔木风烈尚存执斧伐柯其则不逺如叔孙穆子之聘晋也闻燕享之歌奏而有不拜重拜之别是所谓识君臣之体者也五善之获其庶几乎叔弓之聘晋也郊劳则辞致馆则辞是所谓知谦逊之礼者也肤使之美其庶几乎叔向聘楚而问无不知是不辱命者也士起朝王而辞不失旧是又能专对者也以区区之郑犹多君子故廷劳卫侯则太叔简子之才见称于北宫郊饯宣子则子旗子栁之赋亦尽于比兴其于交际信可观焉虽然有所谓全材有所谓一偏之材成周盛时但见皇华之遣使四牡之劳还而未尝闻以一善之美一言之能取重于世垂名于防者非无其人也全材既多不可胜纪故也春秋之世则不然一善必闻一言必着故长于断事简子以之长于应对太叔以之必欲责简子以应对责太叔以善防吾恐尺有所短矣推是以徃则穆子之五善未必有叔弓之肤美叔向之不辱未必有士起之专对不谓之一偏之材可乎呜呼骅骝不生凡马可以当上驷楩楠不出中材可以为巨用惟春秋礼典湮灭人材难得故数子得以擅美于当世而垂光于后代使当成周之盛则家家自以为稷契人人自以为臯陶固未容佼佼铮铮独有闻于世也恭惟主上好生之德保飬生灵不杀之武巩固丕绪爰自睦邻修好使命交驰礼乐之光华庭寔之旅百视前古为有加焉则凡被出疆之选膺杖节之宠者无非忠信威仪之士辨博通敏之材盖已逺迈春秋之时而亹亹乎成周之盛矣执事先生亲执文柄发为问目以为诸生异时或啣命而出必能増重国体且举春秋数子俾品藻而备陈之頋惟窽启何足以预此然蒙被教育之久鼔笥学校之间窃闻朝廷待宾之重与周匹休朝夕之所观感朋友之所讲习亦云熟矣所谓交际之道非曰能之葢亦不敢自处于春秋数子之后惟先生其进之
　　第三道
　　务农
　　敦本之道莫大于务农务农之要莫先于戢兵何则邦以民为本民以食为天食之多寡不在乎他在乎农而已农之勤耶则万箱之积可坐而致农之惰耶则九年之蓄无自而成为民父母茍能旌其勤而赏之覈其惰而责之则非特百姓之足也而国用亦足焉非特国用之足也而礼义可兴焉愚所谓敦本莫大于务农者此也虽然上有务农之意而不知有戢兵之道则虽督之勤勤劝之谆谆吾殆见其力劳而效寡矣何也师之所防荆棘生焉大军之后必有凶年故也为民父母茍能惩忿而窒欲偃武而右文则向也荷戈之士可使转而为抱耒之农向也战争之塲可使转而为膏腴之壤于斯时也民安其生农复其业上之人虽无事于劝犹将勉焉况又督之勤勤劝之谆谆耶愚所谓务农莫先于戢兵者此也三代而上辽哉邈乎未易槩举姑以成周之法质之昔者成王缵文武之绪又得周公为之佐兵已戢矣天下已定矣于是念稼穑之艰难思先公之遗训置地官之职严井田之法观其百畞为夫三夫为屋三屋为井井方一里是谓九夫而八家于此共焉各受私田百畞公田十畞然后大司徒领之以职事小司徒领之以贡赋遂师廵其稼穑遂大夫稽其事功凡田之不耕者则使之出屋粟以罚之夫惟劝之如此其至也督之如此其严也借有惰农亦将鞭其后而耻躬之不逮况于深耕易耨之甿乎家给人冨无足怪者向使成王周公不以生民为念而以黩武为心则辕门之士众而南畞之人寡转饷之用广而仓廪之蓄微虽有井田乌得而耕诸虽有谷粟乌得而食诸吾于此益知务农之道非戢兵莫可也我国家列圣相承仁德昭著知敦本莫大于务农也于是乎行劝课之令若帅臣若漕臣若守若令皆以劝农为职则敦本之意可见矣知务农莫大于戢兵也于是乎力戒征伐之事澶渊之役非武之不振也恐南北之民不得尽力乎耕耨故也元昊之和非威之不立也恐西人之子不得尽力乎耕耨故也卒之仓廪充盈礼义兴行政教以平刑罚以清非戢兵之效与迨于主上握图御极述追先志扩圣人之度缔北道之欢诏书数下专以便民为务比年以来人有恒产地无遗利金穰屡应百谷用成古所谓天下有道却走马以粪田其在兹乎执事先生尚患大江以北田畴未辟欲仿成周下剂疆宇之制俾民乐于开垦特垂明问俯询末学自非上体圣君之德意而下欲知农之勤惰则何以及此侧闻迩者因守臣之请复力田之举置以学籍诱以爵禄葢将劝天下之农复两淮之旧也假以嵗月则耕者四归皆愿出于吾君之野万亿及秭翘足可俟又何必下剂以致之疆宇以任之如遂人所载乎若夫魏文当战国之际兵革不息民皆失业故李悝画为尽地力之教汉武当穷师之后海内虚耗饥馑荐臻故赵过平都令光之徒防为代田防以人挽是皆权一时之宜救不足之弊所谓积之涓涓泄之浩浩殊不知兵戢则农冨农冨则用足纷纷之法果何益哉今必欲举是道以为盛时献亦何异时雨既降而欲进灌溉之利日月既出而欲扬爝火之光其惑也甚矣执事以为何如





　　文忠集卷十
　　钦定四库全书
　　文忠集卷十一【省斋文藳十一】
　　宋　周必大　撰
　　试馆职防一道
　　近淮尚书省劄子三省同奉圣防周某程大昌并召试馆职劄送院者本院已选定今月二十四日早引试今撰到防题一道谨録呈进如得允当乞速批降付学士院施行奉御寳批依【绍兴庚辰九月】
　　问祖宗以三馆育天下之英才推择之重视汉之藏室唐之瀛洲为不足道故必阅试其人然后命之则有事于此者非但若场屋进士以为取科级而已今天下之事多矣而其大者三焉曰兵曰吏曰财兵自比年狃于无事阅习之不以时豢飬之不以道将姑息而不变与则懈弛因循不足以致一日之用议者或欲汰癃弱革滥冐作而新之则张皇纷更之虞在所虑吏员猥并文武官在选过二千軰率以三人守一官而不足置之而不问与则淹滞失职非所以待四方之士议者或欲裁任子柅流品改而张之则少恩变古之讥在所恤嵗入有限调度日増有司供亿之不支民力困匮而无已一意于爱民与则飬兵赡国不能以为卒嵗之计议者防欲谨逋敛严征权以济之则竭泽无鱼之忧在所先此皆今日之急务吾君为之寝而不寐当馈而叹亦学士大夫所宜有献也愿闻至当之说将以复于上【翰林学士洪遵撰】
　　对有弊可言不害为治无弊可指君子惧焉昔贾谊太息流涕于文帝之时而牛僧孺称太平无象于文宗之世汉宜衰也而礼义之俗成小大之刑措唐宜盛也而太和开成之政后世可传焉善观时者必有攷于斯矣吾君躬圣神总万邦旰食而宵衣任贤而使能勤俭修乎一身仁心孚乎遐迩凡可以为民兴利而除其害者患弗闻耳一闻焉未尝弗行也道纯德厚元元幸矣頋天下之事犹有可言者焉盖除患御侮莫如兵而选练之未精趋事赴功莫如吏而猥并之未清足国裕民莫如财而邦赋之未盈大臣之所谟谋侍从之所献纳台谏之所论列至详矣蒭荛之贱其能黙黙乎自战国秦汉以来其兴衰治乱鲜不以兵而其节制训齐则系于将今不察将之能否而惟兵之众寡是问其可乎晋文公之伯也车七百乗耳然少长有礼卒成大功至昭公平车乃四千乗是宜诸侯震惧无敢窃议然子产乃谓晋政多门贰偷之不暇何暇讨是则兵不在众明矣李信防恬以秦兵二十万伐荆王翦曰非六十万不可则兵又有时乎用众也虽然二者皆是也兵寡可也寡而不精则不可也兵多可也多而冗则不可也今六蜚所驻内倚三帅以为根本之卫自江而上近则京口金陵逺则荆襄蜀汉中则九江池鄂带甲之士无虑百万然而阅习之不以时豢养之不以道癃弱之未去也冐滥之未革也将姑息而不变与无事则劳吾发軵有用则干吾法纪矣将大为法制以澄汰之与则省俸销兵之谤纷然矣为今之计莫先任将将得其人兵自精矣昔李光弼代郭子仪于朔方营垒士卒麾帜无所更也一号令之气象乃益精明此非明效大騐耶比者诏书旁午逆制隃度未汰一卒未蠲一而谤兴于下怨归于上者则有间矣虽然此特任将之效而未若御将之为尤急也夫一仞之墙民不得逾百仞之山童子升而游焉何者凌迟故也明乎此则堂陛之势不可以不严操舟之人楫维在手以之临三峡泛洞庭委蛇曲折无不如志茍樯倾楫摧则虽防港絶潢之间覆矣明乎此则臂指之势不可以不运夫惟堂陛之势严则姑息之患自去姑息之患去则为将者方且畏威率众之不暇而为兵者亦安得不投石超距以奋其勇力哉惟臂指之势运则可汰汰之可革革之而何张皇纷更之有此御将之所以为尤急也今朝廷清明纲纪不紊彼提尺籍伍符于外者犹懈弛因循不能作士气偃蹇傲睨不能体上德假令幽障之烽起挿羽之檄驰虽使兵精适足资其飞扬耳诗曰迨天之未阴雨彻彼桑土绸缪牖户在今日固当汲汲也请借汉以为喻高祖之困于成臯也共车者惟滕公耳自汉称使驰入张耳韩信之壁即其卧内夺其符印麾召诸将而易置之信耳虽惊无能为也周亚夫屯军覇上文帝劳车先驱至乃不得入至谓军中闻将军之令不闻天子之诏帝反改容式车使人称谢呜呼信耳将也而高祖之术能行于败衂之余亚夫平平耳孝文乃不能伸威于畿甸幸亚夫无反相耳向使稍懐頋望岂可不为寒心哉明主鉴二者之得失则尊君卑将之道黙然而意传矣官冗之患所従来久人之言曰古之事也简故其官畧后之事也繁故其官详惟简故精惟繁故冗今既异于古则后益多于前故夏啇之官也已倍于帝者之世是固然矣西汉吏员自佐史至丞相凡十三万二百八十五人至唐太宗乃能省内外官定制为七百三十员讵可槩以古今先后论耶大抵创业之初入仕之途寡则阙员为多承平既久入仕之途众而官始冗矣请置歴代直以本朝騐之艺祖肈基王业増置州县佐官至于遐方下邑人所惮徃率强予焉当是时闻以乏人为患矣未闻患冗也祥符而后取士任子磨勘迁补之法寝加于旧嘉祐中嵗取吏部之选者为官监省寺之官常不啻乎百人论者患其多焉至于元祐则以阙计员什蓰相倍矣流及今抑又甚焉鱼贯于都门防至于铨曹守选之人殆过二千率数十人而竞一阙五六嵗而竢一官士而至此亦可谓淹滞失职矣夫上有失职久闲之吏则下有受害无告之民有司安得置而不问与议者猥曰考绩而升黜之则智者用愚者伏贤者进不肖者逐庶其有瘳乎虽然似矣而未尽也书曰唐虞稽古建官惟百盖内有百揆四岳外有州牧侯伯其数各五十耳何以知其然也记曰有虞氏官五十是以知其然也夫以朝廷之上其官止于五十则功罪可以坐见能否可以意知而后考绩之法行焉又况舜命九官防终身不徙三考所陟不过加増秩进章服耳今铨选之法由判司簿尉升之令録幕职自是等而上之则为大邑为守贰虽以甚凡之才茍不丽于刑辟而力足以致公车之荐者皆可积累嵗月厯阶而至吾惟稽阅以选按籍以授纷至而沓来者不知其几也贤否何知焉故曰考绩似矣而未尽也然则奈何曰置官有常员不可损也入流无常数胡不澄其源乎夫其源常清其流犹浊如汨其源浊孰甚焉国初取人大要科目与任子耳自建隆迄开寳嵗取进士多者三十人少或十人嵗补斋郎不过十二人进焉不过十五人而已两途多寡适相当也近世奏名常数百軰而以郊恩入文武官者殆且十倍其他杂流泛补休致遗占之数不在焉可谓矣今将裁任子柅流品固也然骤于革则多怨轻于定令则易揺以多怨之人而议易揺之令利未遽见谤则随之此缙绅之儒所以乐于困循而无敢轻发也与夫嵗许貤恩祖宗法也及其弊也则更以三嵗之制贵而亲者如宗室近支犹逓加降杀少恩变古之讥初无闻焉至于今日何独疑之冝命掌故按诸道郡邑有几设官分职有几三嵗而入仕者又有几畧以员阙之数而制为入流之限庶乎其可也抑有二说国家寄禄之阶盖有仿古元士而制定员者由第四品而上虽以侍従之贵或七年或十年仅容一转武列稍崇则非军功不迁也名位差殊其严如此彼官登正郎任正使者寔始荫补頋乃下与议郎崇班之流同其嵗月何不改而张之此一说也诚使文阶视正郎武阶视正使者三经郊而一任子卿监横列者再经郊而一任子至从槖亷车则三遇而虚其一焉此又一说也假以数年使己任者无需次之淹方来者有易进之望亦可以待四方之士矣此法一定则杂流泛补之恩柅之非难也太公曰日中不彗是谓失时操刀不割失利之期此言当及时也图之此其时矣徃者四郊多垒饥馑连嵗丁壮转徙田业荒芜加以东征西伐赏赉四出固尝倾司府之币发内帑之藏理财之难惟彼时为然然且民力裕于下邦用足于上是何也民知上之不获已而非以厉我也故赋敛虽频罔有惬志焉粤自国步既康无闘争金革之声未尝横敛以伤民之财也未尝勤戍以伤民之力也而又诞后稷之穑有相之道再登三登矣而赡足之报犹未上于大农意者损上益下之道当日新而又新与昔文王为灵台则庶民攻之不日成之及皇国父为一台既不速成筑者又从而讴焉失筑台一也此恱而从彼愤而怨葢亦反其本而已矣且有子固非愚人也其对诸侯用不足之问而曰盍彻乎孟子之论理财亦欲修其政事然则嵗入有限调度日増有司供亿之不支民力困匮而无已葢有当为者矣今世之言财利者苐曰谨逋敛严征征不待严也何以明之周制萍氏几酒谨酒羣饮则有诛焉葢以酒醪为縻谷之本故节之也汉法贾人毋得衣锦绣绮縠纻罽操兵乗马盖以从事于末则害农者蕃故抑之也后世则大异矣养兵赡国之计頼于征商酤者十盖八九古抑商贾今惟患其不多古节酒醪今惟欲其饮也如是足矣又欲严之毋乃使事舟车者多于南畞之鉏犂乐沉酣者悉为闲民乎至于谨逋敛之说则尤不可以不辨汉唐守令躬行阡陌视民如子固有以勤抚字拙催科为贤者矣方册具在可覩也今驾朱轓绾墨绶者率以逋敛有无为殿最他可畧也比年以来县令之趣办者部刺史固尝荐闻而迁其秩矣二千石防失常赋者地官固尝按劾而削其阶矣又欲谨之民其无余矣然则今日理财卒无术乎曰有之曰何术也躬行敦朴以先天下可也无则有一焉择人而久任之是也今俊乂在官官惟其人而于掌邦教阜民财者尤致意焉亦可谓择人矣卿贰总其纲郎曹陈其纪所谓量入为出之道日夜念之至熟也而中都之贯未朽太仓之粟未腐议者疑焉昔刘晏当军兴水旱之余敛不及民而用度足岂今安平盛际反有竭泽无鱼之忧哉是殆久任之法未行故冨国之效未成耳晏之领度支也盐鐡转运铸钱租庸之权悉付之虽职守屡移而领使如故因能而任盖十有六年用能究漕运之利病制万货之低昂斡山海排商贾知所以取而人不怨知所以予而人不乏使教玉人之琢牵善书之肘信之不专任之不久则晏也不以妄作诛当以旷职废矣唐之中偾何自而振也哉前事昭然后来之龟鉴也如其不然才无闻而骤用席未暖而辄易百人舆瓢非惟无益瓢且裂矣不特此也世有饥穰天之行也禹汤被之矣脱兵旱之相乗天下之力屈此汉儒惓惓之所忧而史氏特书以示后者也安得恝然而忘之耶凡此三者急务也人不患于不能知亦不患于不能言頋力行何如耳昔周宣中兴内修政事外攘夷狄今欲堕兵去冗吏省常赋充此政事之当修者也若乃疆场之事则不可得而闻矣管仲谓东郭垂曰我不言伐莒子何故言伐莒对曰君子善谋小人善意然则疆埸之事虽不可闻也亦可窃意也夫中国御戎守信为上应敌次之国家守信愚曰可矣礼以来之恩以结之金币以饵之奈何琬圭之瑞虽交而蹄林之马常秣抑不知恫疑虚喝高跃而不敢进耶其将深思逺谋多方以误我耶是未可知也頋当坚盟誓之约而修政事以应之耳谁惮而久不为乃直为是懔懔也耶抑又有献焉猛虎伏于山林故其气焰或能惊人而动物一旦咆哮于无事之秋而跳梁于四逹之衢安知防井不设于萧墙强弩不发于涂中也哉盖亦激厉我将帅甄别我人材均节我财用毋为戎首以尽夫自治之道设有警焉相时而动以收卞庄子之功则寝何患乎不安而当馈可无叹也传不云乎居安思危思则有备有备无患敢以此规
　　文忠集卷十一
　　钦定四库全书
　　文忠集卷十二【省斋文藁十二】
　　宋　周必大　撰
　　防问
　　金陵堂试防问五首
　　问春秋何为而作乎为褒贬而作也齐豹之盗三叛人之名微矣皆谨书之惩恶也惩恶如此褒善其可已耶夫子之称管仲曰相威公一匡天下民到于今受其赐称子产曰其行已也恭其事上也敬其养民也惠其使民也义之人也槩以春秋之法固宜大书特书不一书而已也今以左氏传攷之管仲自鲁庄九年相威公而终于僖之十七年子产自鲁襄十年见于传而卒于昭之二十年夫以四十余年执国政成大功则盟防聘问交乎诸侯者众矣頋其姓名乃不一见于经然则圣人褒善之防果何所寓万世之后果何所劝乎且管仲既正天下矣孟子乃谓曾西之所耻子产能使民以义矣孟子乃谓惠而不知为政意者以春秋无一字之褒而为是纷纷耶书讫秦誓诗系鲁颂学者疑之也久诸儒辨之也详今也请无问其他愿闻穆僖之政其褒贬见于春秋者视诗书所称异乎同也恭惟皇上圣学高妙而于麟经尤致意焉诸君皆能言三威七穆者也异时奉集英之对观华光之讲必有成说愿以一二告于有司【戊寅三月】
　　问孝文之在御也汉之为汉二十余年矣五兵虽戢文治未兴其居公卿预谋议者非绛侯之少文则袁盎之不学而释之之卑论也贾谊以洛阳年少言天下事岂惟出当时诸老先生之右而两汉名儒未有能越谊也今观其传而可疑者三焉谊之言曰刑罚积而民怨背礼义积而民和亲又曰德教洽而民气乐法令极而民风衰虽使孔孟复生不易斯言矣而太史公曰贾谊明申韩呜呼谊乎申韩乎夫以是疑其学定官名正礼乐究三代之所以长知暴秦之所以短体貎大臣则礼行当代分封诸侯则效见后世谋畧如此可谓美矣奈何改定制度则有土德尚黄之异欲试属国则有三表五饵之踈夫是以疑其术谊之谪长沙也史谓意不自得一闻鵩音怪而悼之胸中所存几于隘矣及读吊屈之文则缥然如千仭之翔凤沕焉如九渊之神龙殆将出险微超寻常而非藩国所能淹也读自广之赋则澹乎若深渊之靓汜乎若不系之舟固已同死生轻去就而非外物所能动也夫是以疑其文诸君将何以处此若夫进则前席于夜半退则数问以得失凡其所陈亦畧施行然则谓帝踈谊而东阳侯之属尽害之者又何如也愿虚心而承教焉【戊寅九月二十四日】
</div>
    <div class="pagination">
<a href="文忠集（宋周必大）_page10.html">上一页</a><span>...</span><a href="文忠集（宋周必大）_page6.html">6</a><a href="文忠集（宋周必大）_page7.html">7</a><a href="文忠集（宋周必大）_page8.html">8</a><a href="文忠集（宋周必大）_page9.html">9</a><a href="文忠集（宋周必大）_page10.html">10</a><span class="current-page">11</span><a href="文忠集（宋周必大）_page12.html">12</a><a href="文忠集（宋周必大）_page13.html">13</a><a href="文忠集（宋周必大）_page14.html">14</a><a href="文忠集（宋周必大）_page15.html">15</a><a href="文忠集（宋周必大）_page16.html">16</a><span>...</span><a href="文忠集（宋周必大）_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
