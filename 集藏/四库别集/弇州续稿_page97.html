<!DOCTYPE html>
<html>
<head>
    <meta charset="UTF-8">
    <title>弇州续稿 - 第 97 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 97 页/共 228 页</h1>
    <div class="content">　　
　　其二
　　
　　水到休阳分外清乔髦二子早知名争先出匣龙渊色容易交他乐令评
　　
　　送潘溧阳征复应朝便道省觐御史大夫公
　　
　　尚书尺一问潘郎可是河阳让溧阳河阳种花千万树溧阳祗晓课农桑
　　
　　其二
　　
　　河堤使者酒如泉仙令婆娑舞膝前但使双鳬似双舄不愁元日误朝天
　　
　　其三
　　
　　殷勤致问张京兆亲引郎星上帝都懐县潘郎应更好不知明主赐金无
　　
　　少宗伯李公引疾请告援前例讯之得四絶句
　　
　　朝霞片片锦官城负弩诸侯待长卿见说君王爱词赋不教消渴怨金茎
　　
　　其二
　　
　　恒时杯底黒头公拟探梅花未许同可是长干春酒薄教人无赖忆郫筒
　　
　　其三
　　
　　空遡长江望故山知君终自不成还金陵正好文星烂玉垒那无紫气殷
　　
　　其四
　　
　　青春容物冠留都难向明时乞鉴湖白髪江东醉司马可能无念到莼鲈
　　
　　辱宗伯李公赐和六章词丽意深不揣续貂四絶仰尘清览
　　
　　天禄髙从汉省开著书谁似子云才自言清净元无染第少陶家归去来
　　
　　其二
　　
　　六朝风调本无伦结绮临春俗杀人带得烟霞两三字看君新句已如神
　　
　　其三
　　
　　衫紫围金髪正玄如何称病倦朝天君家玉局翁应笑藏史埋名二百年
　　
　　其四
　　
　　漏泄春风六和章白门花柳尽施妆王弘自有江州榼莫向阳家典鹔鹴
　　
　　永嘉方子谦能诗奕品在第二过武昌吴明卿特作长歌赠之既而薄游金陵无所遇将谒东诸侯于其行也得四絶句续明卿后
　　
　　可为金陵住少时緑杨摇曳荫铜池城南别墅家家有祗是无人会赌碁
　　
　　其二
　　
　　武昌元自长骚坛那有楸枰似建安未作围碁大中正已容髙品过方干
　　
　　其三
　　
　　一枰碁了一篇诗谒徧诸侯橐尚垂宣城若遇羊玄保为乞当年赌郡资
　　
　　其四
　　
　　颜鲍墓荒程李死人间祗合剰方郎（谓扬州方也）君行乞得孤山谱来向交游诧二方
　　
　　西宫御沟
　　
　　清泚弯环白玉沟丛丛緑草衬澄流自从天北金轮逺不染深宫粉黛愁
　　
　　璋上人自新都还鹫峯汪司马伯玉尊之为大摠持而以文及诗侑之余亦得四絶句
　　
　　新都司马病维摩说法虽多法不多若使见时无一字曼殊何处起风波
　　
　　其二
　　
　　师子林中大摠持何人不伏四威仪争如软草铺裀卧过尽诸天两不知
　　
　　其三
　　
　　说法归来卧鹫峰钵中收得一盲龙似闻魔事吴门盛休遣波旬定里逢
　　
　　其四
　　
　　绮语场中误立身一生涂抹费精神于今较得些儿子便觉无名可借人
　　
　　戏赠髙坐寺僧
　　
　　髙坐道人谈十地醉乡司马听三车但教胡饼传生菜何必诸天昼雨花（僧作饼为诸寺甲）
　　
　　送乐天和尚叅五台和尚谓我忘言乆矣兹欲叅五台而路警严甚借子一诗以御闗吏呼可乎笑而许之
　　
　　五台拔地五千丈犹起浮屠挿汉孤我有一尊无缝塔烦师将寄老文殊
　　
　　其二
　　
　　弇山居士诗名久一字堪师作传繻其奈西方渺然路自家犹少护身符
　　
　　谈思重写梅花赠李茂承为题一絶句
　　
　　谈郎写梅今絶伦貌得罗浮月下神玉笛江城吹不落一枝留伴谪仙人
</div>
    <div class="pagination">
<a href="弇州续稿_page96.html">上一页</a><span>...</span><a href="弇州续稿_page92.html">92</a><a href="弇州续稿_page93.html">93</a><a href="弇州续稿_page94.html">94</a><a href="弇州续稿_page95.html">95</a><a href="弇州续稿_page96.html">96</a><span class="current-page">97</span><a href="弇州续稿_page98.html">98</a><a href="弇州续稿_page99.html">99</a><a href="弇州续稿_page100.html">100</a><a href="弇州续稿_page101.html">101</a><a href="弇州续稿_page102.html">102</a><span>...</span><a href="弇州续稿_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
