<!DOCTYPE html>
<html>
<head>
    <meta charset="UTF-8">
    <title>解学士文集 - 第 4 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>解学士文集 - 第 4 页/共 68 页</h1>
    <div class="content">
　　○贺平交趾表 

　　圣人得位寰宇同春弘敷济众之深仁克广普天之鸿业华夷一统海岳均安恭惟皇帝陛下德合重华功高神禹万里救民于水火六师致讨于渠魁肃清岭徼之余风光复唐尧之旧境实有同于开天辟地之功启运肇基之盛也臣某职守南□躬逢盛事同欢情于亿兆祝　圣寿于万年 

　　○贺中宫笺 

　　天启圣明政资内助舆图益广臣庶同欢敬惟皇后中宫厚德承天深仁逮下迩以南夷弗靖师出救民肃恭宵旱之勤恊顺含章之羙是以母仪天下宗庙永安天之寿 

　　○贺东宫笺 

　　圣明启运　宝历应期大本奠安普天怀服敬大子东宫　睿资天纵圣学日新迩以南夷干纪边郡靡宁龙楼温清而弼谐虎旅感兴而用命是以救民之功同于创业之盛也臣某等忻逢盛事聀守承宣仰瞻日表之姿敬祝千春之寿 

　　解学士文集之一终 

　　●解学士文集二卷 

　　四言古 
　　五言古 
　　五言绝 
　　五言律 
　　五言排律 
　　七言古 

　　◆四言古 

　　解氏世系歌 

　　○解氏世系歌 

　　明明我祖本于轩辕至周武王二十世传唐侯再世号晋始大 【一作唐侯嫡嗣而晋始大】 庶亦有官食菜于解至今平阳粤余故乡以邑为氏传称解扬曰张曰狐皆显于晋后耻事秦散而多胤代丞相福着以鴈门不仕高汉 【一作耻事】 隐而终焉侍中道彪仆射曰祈子着簿书延年受诗万年将作罪徙炖煌尚书宗明生司隶光监郡詹事生中庶于少子曰胜烜赫继显建武侯封嗣子曰恭太尹 【一作太守】 都尉御史相史涉步征西相史之子及梁邹侯光于 【一作光名】 汉魏武功吏治考绩称最梁邹有子系及结育清声洁已伦贼所毒永宁有诏追赠葬祭济南着族晋史所志征西我系宾客散骑讳澈讳舆龙子舆弟将军式成护军奇之拜侯希石康晋燕师祈仕后秦明晋渎震父子仕燕侈止生镇 【一作震】 震业亢宗高士叔谦事具南史寔生观占尚书才华都俞天嘏济阴应恺慰藻侯北梦康世绩忠鲠周大司空 【一作司空将军】 生琬公琰事具唐史退翁其子讳隐官蕲始寓于此吉本庐陵子禹剌史肃宗之初世乱未靖 【一作此未底定】 同水臻善南山形胜鹧鸪迹符 【一作符岭】 胥宇延庆 【一作毓焉其庆】 禹字德远生干宠材参军武卫兄弟鼎台軿字德舆贞白赐谥进士兼善从美其讳金吾仆射一门皆贵桓桓世隆自西徂东建第营寨 【一作墙墉】 吉阳肇封力走黄巢退不言功子弼皋謩吴加尚书吴唐叔 【一作季】 世家袭 【一作亦衣】 紫朱文粲丽正儒将知兵 【一作南唐治兵】 保身亢宗迓宋之平 【一作及宋理平】 希孟伯轲魁名天圣生安及定吉甫彦圣熙宁进士吉甫参军五子文儒持国尤醇 【一作子五齐芳持国本醇】 千龄千秋必达必文敬之讳夤世精典坟五世辟雍世亦罕同笃于生春漕魁神童进士巽川其字厚甫龙翔天飞纂图序谱庄山上舍忠抗奸权辰峯典教德拟平园竹梧死节光于信史二妙同升人谓有子家君寿考训我奉先拜手陈诗几千万年 【一作讳夤下有曰必达之精】 洪武三十一年戊寅正月望日蕲州公二十世孙缙绅谨书 

　　◆五言古 

　　题吴山伍子胥庙 
　　过曲江张九龄祠 
　　题胡忠简公敕书 
　　谒青阳公祠 
　　题四景画（四首） 
　　墨菊 
　　杏林精舍图　为环州李允诚赋 
　　为康中正书 
　　送刘日升南游庾岭 
　　寄萧公逊 
　　西行寄同乡诸友 
　　南行寄友 

　　○题吴山伍子胥庙 【乙丑】 

　　朝驱下越阪夕饭当吴门停车吊古迹霭霭林烟昏 【一作桑麻村】 青山海上来势若游龙奔星临 【一作分】 斗牛域气与东南吞九折排怒涛壮哉天地根落日见海色长风卷浮云山椒戴遗祠兴废今犹存香残吊木客树古哀清猿我来久沉抱重此英烈魂吁嗟钃镂锋寘尔国士冤峩峩姑苏台荆棘晓露繁深宫麋鹿游此事谁能论因之毛发竖落叶秋纷纷 

　　○过曲江张九龄祠 

　　停舟曲江浒吊古谒遗祠岩岩始兴公遗泽芬在斯堂倾风雨萃碑断苔藓滋芳春奠行旅落日归文狸唐宫甘无事衡鉴良独持弼谐展嘉猷谠论非诡随■〈口雝〉■〈口雝〉朝阳凤粲粲补衮丝侧闻卧病没九庙烟尘飞渔阳突骑来中华混群夷壮哉砥柱功用舍共安危昭陵铁马空仙李祚久移惟闻兰菊存千秋恒若兹我来荐微诚载拜当前墀顾瞻相貌间丰度犹可师武溪何渊渊芙峯亦巍巍只今相业隆孰与前修期临风一长啸山雨来霏霏 

　　○题胡忠简公敕书 

　　渡江炎德衰颠倒由奸桧胡公进谠言直欲扫萧艾居然新州谪名震天壤内恢复事已非能保清静退孝皇眷先臣拔擢起滞废羽仪廊庙间议论犹正大丘园将佚老耿耿丹心在耆朋既凋谢一札重恩赉矫首仰干淳芳輶传异代龙章俨如新字画有余态前修不可作展卷一长喟 

　　○谒青阳公祠 

　　维舟大江浒西登皖城隅遐思浩无际怀古在踟蹰桓桓青阳公忠节隘寰区坚军守兹垒七载枕戈殳上书久不报援绝形势孤全家俱受死取义捐厥躯时去事已往令名天地俱我来拜英姿灵爽犹俨如褒封显幽愤庙食扬休都起敬仰余烈临风发长吁媲美巡与远伟哉皆丈夫 

　　○题四景画（四首） 

　　春阳忽将违红芳坐来 【一作米】 歇山深云木凋流水鸣鸣咽楼观隐空青幽人息环辙望来不可亲未得与世别 
　　夏云敛虚壑 【一作宇】 轻飙散林垧祖息坐幽宇 【一作轩】 曾无尘事缨硙泉响非聒聊且均凡情骐骥甘伏枥饲秣便清泠物情已俱逸樵路无商声 
　　秋山风露寒林莽忽摧落山家乐余暇宾客时剥啄开门扫败叶隔屋供醴酪忘情系城府野兴转淳村白云淡无心红树相罗络山僧亦忘机逍遥俯虚壑此景良已佳何用翔寥廓 
　　冬岭森瑶林积雪缟绝壁天飞失孤鸟万镜喧一 【一作俱】 寂何物行路入旅骑犹历历天高人事异长途未遑息独有高居月纶巾坐方适幽观失欢喜感遇相劳逸孤舟尽日横桂楫空倚石立待东方曒 【一作暇】 迢思无极 

　　○墨菊 【丙寅】 

　　春苗茁芳露贞脆无异姿濯渥等鲜研猗猗竞华滋秋风飒然至殒落纷蓬茨独兹异众草烈士当艰危佳色不为艳贞心常自持禀性夙已定造化无容私 

　　○杏林精舍图　为环州李允诚赋 

　　岐黄去我久世情恒忌医所以卢扁俦韬光隐蓬茨伟伟东　公著述无瑕疵游将有知已千载能求师庐陵市阛阓同姓业在兹翩翩去炎热寂寞山水涯再传志隐逸湖海自游嬉环州结精舍种杏成阴翳开花二三月遶天红雨垂勃如赪霞烂郁若云离披朱实破绿叶金凡坠春泥未有驯虎异林密众鸟栖鸟喧景益静坐起无愁思疾有不讳老问药施与之岁久功益茂孚信理不疑悠然顺造物自咏精舍诗采椽无梦寐藻梲非所宜咏茆试加剪环堵平涂泥户牖洞虚敞轩楹直无欹此居诚豁达足与明轩岐我家文水上爽垲颇自怡倦游二十载会有归来时医书亦通晓杏树阴成帷斯民跻仁寿皞皞同雍熙环州许来往共享黄发期 

　　○为康中正书 

　　怀君属秋夜散步咏凉天山空松子落幽人应未眠露滴梧叶鸣风飘桂花发中有学仙侣吹箫弄山月中正求书匆匆无暇有此佳纸而笔不称意为写真行草数字用笔傲让连属大槩如此其备则求之古人可也永乐丁亥十一月初八日缙绅书 

　　○送刘日升南游庾岭 

　　枫落字江云霜清寒夜月飘飘刘真长挥手捐佩玦鸿瑶箧中书久作红炉雪近别心已遥遐思几时辍明明空前镜照见丝与发子行勿迟留出门志已豁人心不如镜对面异燕越佩玦无用捐赠以双巨阙 

　　○寄萧公逊 

　　贵人难得意赏我在湏臾莫以心如玉探他明月珠昔称夭桃子今为青市徒鸱鸮悲东国麋鹿泣姑苏请看鸱夷子扁舟泛五湖 

　　○西行寄同乡诸友 

　　昔与六七友颉颃丽江乡上泝濂与洛下挞班与扬齐声逞逸翮万里云中翔都喻冀稷契熙皞窥虞唐未重闾里选誓作邦家光荣名各忝窃进退齐　昂周子最英特雄剑白有芒春秋六经学明月抱文章上下数千载历历陈兴亡刘君事高节友谊金玊相轻财好结客慷慨非猖狂落落遂寡合悲风激清霜于中独少者江夏真无双总角贯经史下笔神扬扬错落粲星斗翻腾倒湖江典章夙所习不愧琼与香风波荡萍梗各在天一方十年屡屈指会晤不可常死生遂契阔悲痛切中肠缅怀鬻熊后喧嘲孤凤凰饮啄既孔时嗈嗈出扶桑安定得吾弟接翅迎朝阳我行忽万里飘飘在河湟严亲且百岁慈母事未襄仰天指日哭泪若东海洋鸡鸣引霜角差逐奴辈行积雪照夜白羁孤转凄凉侏禽迩羌羯被服马与羊平波漉如赭鸟鼠凌苍苍人掘得鼠者此鸟悲彷徨神哉此恠异稽首夏禹王禹功遍安丰 【一作遍九有】 此土功最详我欲事著述有笔如长杠鬼神或呵护金石犹铿锵秋成买宝笈持以献吾皇 

　　○南行寄友 

　　结发事明主摛文翔凤池载笔侍帏幄衣绣当前墀煌煌沐　恩眷省觐归庭闱十年遭运否河陇孤栖迟东还未展翮一麾复南驰时来过乡郡访旧同遨嬉留连接欢宴不忍暂相违稚子知我去窹寐牵裳衣小妾中夜泣为言归何时丈夫四方志离别何足悲今逢天子圣底定如京圻多才实济济中外罗星棊治效日熙皞斯民信无为自当安蹇拙守此年合奇圣恩许谢事乐矣不复疑壸觞集群彦迟我从南归 

　　◆五言绝 

</div>
    <div class="pagination">
<a href="解学士文集_page3.html">上一页</a><a href="解学士文集.html">1</a><a href="解学士文集_page2.html">2</a><a href="解学士文集_page3.html">3</a><span class="current-page">4</span><a href="解学士文集_page5.html">5</a><a href="解学士文集_page6.html">6</a><a href="解学士文集_page7.html">7</a><a href="解学士文集_page8.html">8</a><a href="解学士文集_page9.html">9</a><span>...</span><a href="解学士文集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
