<!DOCTYPE html>
<html>
<head>
    <meta charset="UTF-8">
    <title>世宗宪皇帝御制文集 - 第 16 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世宗宪皇帝御制文集 - 第 16 页/共 35 页</h1>
    <div class="content">　　天尊
　　祖禋祀必亲齐明盛服率礼无怠至年逾六十颇艰拜起冬至上辛祫祭羣臣恳请遣官恭代犹必
　　亲诣
　　郊
　　庙省视陈设行迎神之礼退居斋幄黙致精诚俟礼毕然后旋辂天性纯孝事
　　孝庄文皇后垂三十年致爱尽诚委曲周至从幸时乘马不离左右道路少仄即下马扶辇逾岭则扶掖升降弥加恭谨康熈二十六年冬
　　孝庄文皇后圣体不豫
　　皇考亲尝汤药席地而坐目不交睫衣不解带者三十五昼夜逮疾大渐自撰祝词歩祷南郊请减已算以延慈夀伏地诚恳涕泗交頥至居庐时哀瘠过甚不盥沐者数十日释服后仍处偏殿衣布素恭送龙輴每日必歩随数里朝夕恸戚如初防终身思慕每一言及声泪俱发事
　　孝惠章皇后垂六十年备极孝养省方江南避暑塞外必奉銮舆以行康熈四十九年
　　孝惠章皇后夀跻七旬
　　皇考亦年近六旬矣正月元夕宫中张灯设宴躬亲起舞称万夀觞中外传为天家盛事友爱裕亲王等同问安慈寜宫每叙家人之礼亲亲之谊乆而弥笃其疾也屡亲视之其薨也屡亲临之宗室中用其才俊而礼其髙年无爵位者亦有常廪自康熈六年始亲政事未明求衣日昃忘食数御门延见公卿详论得失综理万几日有常程靡所稽滞尝于廵幸之次章奏未至秉烛以俟或于四鼓披覧逹旦遂忘寝息孜孜图治不自暇逸歴六十余年终始惟一虚己求言以广视聼片词之善必防采録或星象示异水旱为沴即命羣下直陈休咎所起无所隠讳又命督抚诸臣宻奏地方利所宜兴罢者虽在万里之外周悉情状眎若目前审官班禄必惟其当内自六卿之属外自县令以上临轩召见观其可否然后命之其以清修苦节着闻者立行甄擢以劝有位介胄之士无小大必亲试其能开霁天顔从容询问寸长防绩并加奬励人皆感激自奋
　　圣性天授一经觐谒歴乆不忘故文武之选程材使器官得其人人称其职
　　皇考智勇天锡庙如神三逆未叛之前即烛其终为悖乱宜早定大计遣大臣趣召之吴三桂果反耿精忠继之乃宣睿畧简禁兵守荆州安庆镇江为声势命诸王大臣为大将军分道并进三桂自出至衡州湖南皆防王师扼之于岳州用战舰据江湖断贼饷道三桂忧怖死遂防岳州尽收湖南地由陜西取汉兴定四川明年定贵州又明年定云南逆孽自焚余党悉平精忠兵出仙霞旁扰温台大兵遏之衢州屡摧其锋逐北入仙霞顺流而下精忠自缚军前温台贼悉破散尚之信最后反王师北自韶州东自潮州蹙之之信束身乞降其间孙延龄陆梁于桂林王辅臣溃乱于寜羌戈鋋所指不乆就俘当贼势之炽大江以西五岭以南悉为贼踞烽火几半海内
　　皇考黙运神谟不动声色八载之间再定寰宇廓清氛翳耿精忠之乱郑经自厦门盗踞下游三府精忠败大兵乘胜复三府经遁归厦门越二年克厦门经遁归防湾以海舟守澎湖为门户
　　皇考决防命帅治艨艟以六月乗北风攻澎湖再战破之台湾震詟乞降遂以其地为郡县海氛起于明季自郑成功巢穴兹岛传子经及其孙歴三世出没为闽南患至是悉靖察哈儿部布尔尼者元之遗裔其先世纳欵献传国玺故荷特恩尚主封王父阿布奈渐为狂恣皇考不忍置之法覊诸盛京俾布尔尼袭封召之不至遂以所部叛遣将率禁旅讨之两月之内殱厥渠魁招抚其众北藩以寜俄罗斯夙慕德化奉职贡乃其边人罗刹踞雅克萨城纳我逋逃以扰索伦兴师徂征防其城纵其俘振旅而还防俄罗斯之国王遣使上防谢罪命大臣往定边界东北数千里延及海边胥版图厄鲁特者元之牧牲人也其头目噶尔丹枭桀习战斗刼服诸番残囘子数百余城复与喀尔喀搆难潜刼其众故喀尔喀七旗数十余万众皆称臣内附
　　皇考亲廵塞外受其朝谒锡之名爵颁谕两部落息兵寜人噶尔丹顾顽梗弗率以追喀尔喀为名阑入边界皇考计安藩服躬申天讨以康熈三十五年春亲统六师由中路直抵克鲁伦料贼必逸而西别遣大将由西路进兵土剌噶尔丹闻天兵至弃其辎重连夜西奔恰遇西师于昭木多大破之噶尔丹收合余众窜伏穷荒其冬车驾再出至鄂尔多斯遣使招附明年春又出寜夏循贺兰山哈宻擒其子以献其族类丹济拉等潜输诚欵师次狼居胥山天兵四布噶尔丹势孤援絶仰药自尽丹济拉携其遗骸及子女人口来归朔漠荡定其兄子防妄阿喇布坦素与噶尔丹有隙乘其南发潜据其地诱致逋逃种类渐滋因图青海诸部及西域诸番暗遣人攻拉藏杀之掠据藏地
　　皇考以
　　太宗文皇帝时班禅额尔德尼逹頼喇嘛知东土有圣人遣使归命追念厥诚不可以勿救于是分遣诸将率西寜诸路之兵自青海入四川云南之兵自拉里入整旅前驱不遗一矢遂定藏地复逹頼喇嘛之位安西域之众其他西番诸国无不欣喜感戴委贽恐后轸念东南水患屡勤翠华躬视河淮每歩长堤或驾小舟周廽观览髙下险易了若指掌授防河臣罔不奏效开中河以避黄河百八十里之险治下河则疏人字芒稻河注之江濬虾诸沟注之海治清河则培髙堰塞六坝以蓄其势开张福口裴家场以畅其流治黄河则浚云梯关以通海口筑挑水坝开陶庄引河以导其北向筑减水坝修盐河以泄其旁溢于是淮不东漫而北敌黄黄不南灌而东趋海下河七州县化浸为沃农桑遍野漕艘商舶上下数千里安若袵席其在畿辅之内则隄子牙而漳滏滹沱无泛滥开栁坌口而卢沟不横决皆皇考频年廵省面授经画用迄于成绩勤求民瘼凡所在旸雨之期封疆大吏随时奏闻偶有旱潦无不周知赈恤之恩不稽旬日筹画详尽溥徧优渥故虽有愆伏而民忘其灾逺至古诸藩并厪睿虑分遣使臣教以网罟耒耜之利俾知鲜食艰食每闻积雪荒歉即赐之牲畜米粮咸获赡给康熈三十六年朝鲜以大饥告截河南漕米由登州泛海发盛京仓储合水陆运致数万石平粜赐赉凋瘵尽起举国忭庆蠲租之诏无嵗不下所在灾伤见告即与减除积年逋负輙免追征积算无虑亿万计人用底于殷阜四十八年特勅逓免天下地丁钱粮三嵗而遍八埏之内次第霑被寛仁之泽浃于黎烝隆冬停流遣之期盛夏觧囹圄之禁法司奏谳多所矜释和气薫陶万方康泰至于三藩之乱所全宥不可胜纪明降敕谕尚之信耿精忠罪大恶极法应及族但念尚可喜耿仲明航海归诚着有劳绩其兄弟俱从寛免罪属下人有父兄子弟在贼中者一无所问又如噶尔丹子女赦弗诛俾子有室女有家仍官其子自秦汉以降叛逆之条蔓及宗族横枉无辜
　　皇考旷荡之恩遂除二千年诛戮惨酷之弊慎兹祥刑复于三代兴行教化申之以诰诫
　　御制训饬士子文刋于学宫
　　圣谕十六条颁于州县训词深厚丁寜周至士习民风于焉丕变崇敬先师表章前贤东廵狩至于兖州亲诣阙里致祭
　　孔子拜跪之仪有加于往代广贤裔博士之封宋儒周邵二程张朱皆称子而不名升朱子祀于堂夀考作人开乡防试者各二十有二科髦俊蔚兴相继軰出增江浙入学名数广直省乡试解额文思光被苗猺之秀籍黉宫岛上君长遣子弟就业辟雍穷山越海靡然向风右文稽古命儒臣纂修周易折中图象卦爻之緼亲加论定又修书诗春秋传说彚纂性理精义朱子大全经籍之道焕然大明又亲授词臣考订律歴歴得合天律谐真度诚万世不易之法按北极之髙测地理南北东西差得皇舆全图其他所编缉巻帙繁富充于内府聼政之暇喜操翰墨文成典诰诗为雅颂书迹神运天矩为百代楷模闿五钧之弓射大镞之矢发则必中中必洞贯文事武备并臻其极所谓天纵之圣又多能也致敬前代礼逾常典自夏商以及元明帝王膺歴服者咸入庙而享祀焉前后南廵亲祭明孝陵者三又欲封其后裔俾承世祀予小子祗奉遗言锡之侯爵公卿大臣戎行将帅多服官至四五十年
　　皇考眷待耆旧恩礼优渥凡朝防防享厐眉皓首济济盈廷三代而下诚为盛典
　　皇考自防龄奉
　　孝庄文皇后慈训凡饮食起居视聼言动皆有矩度盛德自然周旋中礼端扆涖政天顔肃穆虽宫庭闲防一言一笑不以假人太和元气充于四体冬不罏而自温夏不扇而手足未尝濡汗正衣冠尊瞻视终日俨乎若思逮于耄龄圣敬日跻敦尚俭素衣不辞澣濯食不取珍异宫掖人数至少光禄寺一嵗所费较之前代仅十之一服御器用歴乆不易未尝以故敝弃遗廵幸所至不烦民间一物宫室舟舫纯用朴斵无丹青之饰秉德谦冲自平定三逆肃清朔漠凯旋告功及五旬六旬万夀节五十六十年寳歴国家大庆诸王公文武臣僚太学生徒京兆耆老屡请恭上
　　尊号云集阙下备陈丹恳
　　皇考频下谕防让而弗居于戯惟我
　　皇考躬备圣德乆道化成风教翔洽锡福烝人胥跻于仁夀乃至鸟兽草木咸若守成之业恢于创造拓开疆宇广袤各数万里在昔未賔之国重译踵至戴天履地含生负气之伦莫不尊亲自有生民盖莫盛于斯日者然且兢兢业业缉熈单心敬上天之明威察下民之视听焦劳万务未尝以天位为乐忧勤惕厉以迄于终身是所以接尧舜禹汤文武孔子之心传优入圣域而仁覆天下也康熈六十一年冬十一月甲午崩
　　圣夀六十有九雍正元年九月丁丑葬
　　景陵谨拜手稽首而作颂曰
　　维我皇清
　　上天眷命二仪凝祉
　　三朝笃庆
　　皇考绍烈建中表正亶聪亶明乃神乃圣翼翼昭事仰格
　　髙穹化将道赞祭以诚通防承
　　九庙孺慕
　　两宫大孝备矣至德光融爰在冲年夙成睿智致防之基徴乎言志日就月将古训是嗜理数兼该穷源抽秘万几在御八表君临克勤于政无逸为箴求衣忘食日昃宵深虑周禹迹事厪尧心广聼并观树旌建鼓无情不逹有善必取四门攸辟百司式叙文采珪璋武罗虎苞有三蘖怙势悖恩黙运神机载奠乾坤斾麾烽熄弩指鲸奔提封式廓截海为藩元裔速辜不修厥职禁旅一临凶渠伏殛罗刹扰边边师讨贼防城纵俘感恩怀德维彼雄枭搆难比邻比邻内附稽颡称臣敢抗明诏怙恶不悛
　　天子三征扫荡邉尘蠢兹遗孽搆氛西徼自恃荒遐狂跳纵暴堂堂天兵何幽不到底定三危恩同再造瑶池之水昆仑之冈穷域絶漠越海逾洋书传所记咸我昄章敷天率土无不来王睠念河淮频乘四载既安二渎亦通百一授成功万世永頼胥乐同忧仁膏遍沛周诗时迈虞典嵗廵省方询俗辇路生春蠲租赐复嵗有恩纶惠心溥渥益道平均旸雨偶愆恩泽已布朔漠朝鲜同霑膏露象魏既悬鸡竿屡树贯索其空桁杨可厝德惟善政道在遗经纡御东鲁亲奠两楹礼明乐备桧柏增荣光华复旦天下文明覃心四府研精儒术典籍大兴英髦踵出爰在玑衡协时正日玉振金声审音调律海涵地负大哉王言鸾鶱鳯翥焕乎宸翰文经武纬异用同源道髙能博艺备德尊歴代帝王祀典弥厚备列几筵光延笾豆修敬前朝亲临钟阜三恪垂封烝尝有后功勲耆旧恩礼优容厐眉皓首济济雍雍防谦克让川受谷冲穆穆其敬安安其恭六幕启宇八垓肇域维我
　　皇考忧劳靡极三灵集祜五纪膺歴维我
　　皇考兢勤不息贻我臣庶食德难忘贻我子孙卜世无疆昌瑞之山峯峙川长功德穹碑天日同光
　　世宗宪皇帝御制文集巻十三
　　钦定四库全书
　　世宗宪皇帝御制文集巻十四
　　碑文
　　歴代帝王庙碑文
　　歴代帝王崇祀之制肇于唐天寳七载始置庙京城止及三代以前而已明洪武六年始于金陵立庙嘉靖十年乃建于京师阜成门内当明初定制时议礼之臣不能通知大体崇祀祗创业之君从祀惟开国之臣自兹以后阙焉我
　　皇考圣祖仁皇帝秉大公之道折衷百代深惟祀典之宜修康熈六十一年
　　特颁谕防命廷臣详悉从容确议具奏逮朕绍绪之初廷议始上旧崇祀帝王二十一位今增一百四十三位旧从祀功臣三十九人今増四十人朕遵奉
　　先志重书牌位诹吉入庙行祭告之礼仰惟
　　圣祖皇帝用意之厚立论之正夐乎不可及也夫三代
　　以上若夏啓之能敬承殷之太甲大戊武丁周之成王康王宣王颂美诗书光耀史牒三代以下英君哲后或继世而生则德教累洽或间世而出则谟烈重光胥能致海防之乂安跻斯民于康阜嘉言传于信史善政式为良规至凡防业守成之主即或运防各殊屯亨不一苟无闻于失德咸帝命所宠绥爰及歴代名臣亦皆川岳钟灵为时辅佐功在社稷德协股肱比诸从龙之彦何多让焉而尚论未详明禋乆旷其为缺畧也大矣夫钦崇往哲景企前徽明德可怀羮墙兴慕睠流风之所被洵歴世而勿谖若乃扩追逺之鸿规破拘墟之臆见自非忠厚立心寛仁为量卓识超于千古盛德冠于百王未有能论及此者典礼修明有待今日然则
　　圣祖皇帝之重加厘定公当周详诚千万世莫及之仁心而千万世不易之定论也庙貌既新叙述本末镌于青珉用昭示乆逺焉
　　黄寺碑文
　　雍正元年正月喀尔喀泽卜尊丹巴胡土克图四十九旗札萨克七旗喀尔喀厄鲁特众札萨克汗王贝勒贝子公额驸札萨克台吉他布嚢等合词奏言臣等荷圣祖仁皇帝教诲养育如天覆焘之恩歴六十二年殊域穷荒溥徧周浃以子以孙世世防頼无所申其报效区区之忱不能自己臣等同心一力合赀凡四万三千两造三世诸佛像八座塔番藏经京城北郭外有原为逹赖喇嘛修盖之黄寺请以赢财葺而理之丹青黝垩焕然以新供佛像寳塔藏经于兹寺臣等感激攀慕之情庶尽涓埃朕惟
　　皇考圣祖仁皇帝以天下为一家以万国为一体深仁厚泽所以嘉惠藩服者沦入肌肤骨髓而不可忘也诸藩王等词语恳切具见诚悃遂允所请命亲王大臣往董厥役工既告竣勒文丰碑以扬
　　皇考功德之隆以表藩服忠爱之笃用昭垂于乆逺自今以始尔诸藩王等其益修乃政事抚乃臣庶睦乃隣封俾民物蕃滋疆宇寜泰恭顺述职永享我朝太平之福斯则
　　皇考陟降之灵日鉴在兹尔诸藩王等其敬念之无斁焉是为记
　　育婴堂碑文
　　朕抚御寰瀛子育兆庶欲使普天之下咸跻仁夀之域粤稽周礼有慈幼之文戴记有养孤之典德意深厚施及襁褓盖王政之仁虽鸟兽之胎卵草木之萌芽皆为之教令以爱防之使至于生植而况于人乎国家泰平日乆丁口蕃息或有不能自鞠养者朕恻然念之京师广渠门内旧有育婴堂一区以字遗稚顾其规制未备所存济者尚少朕用锡之题额以重其事又赐帑金特谕府尹重加经理公卿士庶多有捐资为善者凡乳保医疗之人寒暑衾服之具施设周详行之可乆孔子曰大道之行也人不独亲其亲不独子其子言孝慈之道广也诗曰商邑翼翼四方之极言京师者四方之表也诚使九州之内自通都大邑至于市镇繁富之所郡县长吏各殚厥心仿此而推行之倡好义之士恤孤之政岂惟保抱携持幼得所养而人人兴起其仁心喜于为善则老安少怀风俗益臻醇茂斯朕之所厚望也夫
　　平定青海告成太学碑文
　　我国家受
　　天眷命抚临八极日月所照罔不臣顺遐迩乂安兆人防福乃有罗卜藏丹津者其先世固始汗自国初稽首归命当时使臣建议畀以驻牧之地其居杂番羗宻近甘凉我
　　皇考圣祖仁皇帝睿虑深逺每厪于怀既
　　亲御六师平定朔漠威灵所加青海部落札什巴图儿等震詟承命
　　圣祖仁皇帝因沛殊恩封为亲王兄弟八人咸赐爵禄覊縻包容示以寛大而狼心枭性不可以德义化三十年来包藏异志朕绍登寳位优之赐赉荣其封号尚冀革心辑寜部众而罗卜藏丹津昏谬狂悖同党吹拉克诺木齐阿尔布坦温布藏巴札布等实为元恶谓国家方浩荡之恩不设严宻之备诞敢首造逆谋廹胁畨羗侵犯边城反状彰露用不可释于天诛遂命川陜总督太保公年羮尧为抚逺大将军声罪致讨以雍正元年十月师始出塞自冬渉春屡破其众凡同叛之部落戈鋋所指应时摧败招降数十万众又降其贝勒贝子台吉等二十余人朕犹悯其蠢愚若悔祸思愆束手来归尚可全宥而怙恶不悛负险抗违乃决翦灭之计以方畧宻付大将军羮尧调度军谋简稽将士用四川提督岳钟琪为奋威将军于仲春初旬祃牙徂征分道深入捣其窟穴电扫风驱搜剔岩阻贼徒苍黄糜溃穷蹙失据罗卜藏丹津之母及逆谋渠魁悉就俘执擒获贼众累万牲畜军械不可数计贼首逃遁我师逾险穷追获其辎重人口殆尽罗卜藏丹津孑身易服窜匿荒山残喘待毙自二月八日至二十有二日仅旬有五日军士无乆役之劳内地无转输之费克奏肤功永清西徼三月之朔奏凯旋旅铙鼓喧轰士众防喜四月十有二日以倡逆之吹拉克诺木齐等三人献俘
　　庙
　　社受俘之日臣民称庆伏念
　　圣祖仁皇帝威灵震于遐方福庆流于奕叶用克张皇六师殄灭狂贼行间将士亦由感激
　　湛恩厚泽为朕踊跃用命斯役也芟夷凶悖绥靖番羗俾烽燧永息中外人民胥享安阜实成
　　先志以懋有丕绩廷臣上言稽古典礼出征而受成于学所以定兵谋也献馘而释奠于学所以告凯防也宜刋诸珉石掲于太学用昭示于无极遂为之铭曰天有雷霆圣作弧矢辅仁而行威逺寜迩维此青海种类实繁锡之茅土列在藩垣被我宠光位崇禄富负其阻遐祸心潜搆恭惟
　　圣祖虑逺智周睠念荒服绥抚怀柔朔野既清西陲攸震爵号洊加示之恩信如何凶狡造谋逆天鼔动昏憝防侵于边惟彼有罪自干天罚桓桓虎貔爰张九伐王师即路冬雪初零日耀组练雷响鼙钲蠢兹不顺敢逆戎旅奋张螳臂以当齐斧止如山岳疾如雨风我战则克贼垒其空彼昏终迷曾不悔戾当翦而灭斯焉决计厉兵简将往其巢逾歴嵚岖坦若坰郊贼弃其家我絷而获牛马谷量器仗山积蹇兎失窟何所逋逃枯鱼游釡假息煎熬师以顺动神明所福旬日凯归不疾而速殪彼逆谋悬首藁街献俘成礼金鼓调谐西域所瞻此维雄特天讨既申群酋惕息槖戈偃革告成辟雍声教遐暨万国来同惟我
　　圣祖亲平大漠巍功焕文迈桓轶酌流光悠乆视此铭辞继志述事念兹在兹
　　黒龙潭碑文
　　京师之西有黑龙潭焉地灵所钟实能兴致云雨我圣祖仁皇帝抚临万邦治臻上理轸念羣生每祷于斯輙有灵应百谷用成康熈二十年乃重建祠庙
　　御制碑文勒之珉石以昭神庥朕嗣位以来仰体圣祖之心以为心夙夜孜孜惟冀雨旸时若盈寜康阜用諴和万民甲辰春雨泽防愆爰诣兹潭特申祈祝回銮之后澍雨应时三月初甘霖叠沛逺近霑足二麦丰登朝野同声罔不欢庆盖感应若斯之防也朕惟天人合一之理莫大于诚而幽明昭格之几莫先于敬传曰先成民而后致力于神又曰民和而神降之福朕爱养元元惟恐一物失所致隂阳之沴而干天地之和故浃嵗之中屡下蠲租之诏偶值愆阳见告不惮躬亲祝帛以荐馨香而防漠之中亦若有肹蠁荅之灵爽凭之者朕因民而祈福于神神惠民而效灵于朕皆黙通于诚敬之中而不疾而速不行而至理有固然无足疑者顾嵗月滋乆不更加修葺恐非所以宅明神答灵贶乃命官庀材经始于二年之三月告成于三年之五月殿庑门寝焕然一新讫工之日有司磨治丰碑以记请夫礼有大雩之文诗载同云之什故祭则受福而有举必书且诚敬之念所以交神明格上下用绍我
　　圣祖仁皇帝轸念苍生怀保万民之至意者尤朕所时厪于中而不能释也是为记
　　隆福寺碑文
　　京城之内东北隅有寺曰隆福肇建于明景泰三年逾嵗而毕工营搆之费悉出于官盖以为祝厘之所自景泰四年距今二百七十余年风雨侵蚀日月滋乆朕昔曾经斯寺有感于怀兹乃施赀财庀材召匠再造山门重起寳坊前后五殿东西两庑咸葺旧为新饰以采绘寺宇増辉焕之观佛像复庄严之相既告厥成因勒贞石以纪其事夫佛之为道寂而能仁劝导善行降集吉祥故歴代崇而奉之然朕非以自求福利洪范曰敛时五福用敷锡厥庶民言王者之福被及羣生为大也然惟我
　　皇考圣祖仁皇帝功德隆厚歴数绵长四海兆人胥登仁夀之域自古帝王备福之盛无有比伦朕缵嗣鸿基思继
　　先志使遐迩烝民向教慕义俱植善果各种福田借大慈之佑感召休徴锡以繁祉井里安阜耄耆康寜享泰平之福永永无极则朕所以受
　　上天之景福承
　　皇考之庆泽者莫大乎是此朕为苍生勤祈之至愿也夫
　　都城隍庙碑文
　　国家受
　　天眷命怀柔百神祀典所陈罔不防肃况畿甸之内辇毂之间隂阳之所和风雨之所防人民稠集庶物蕃滋以熈以游以长以遂佐予茂育厥惟
　　神庥都城旧有庙祀
　　城隍之神礼臣以时享荐其内朕虑庙貌不肃展敬无由雍正四年正月特发帑金命官修饬是年五月告成土木之工丹雘之饰恢宏钜丽视昔有加焉足以妥侑神明壮观都邑礼臣搆亭砻石请赐文以为记朕惟礼有六祈之祭书有咸秩之文皆以报赛神功为民求福也方今海内乂安万物得所丰亨豫大富夀康寜酒醴牲牷丰洁咸备惟
　　神实歆格焉而感格之道惟在一诚盖诚则通通则格陟降上下锡福在人以致年谷顺成闾阎乐业繁禧日集罄无不宜将朕与百姓咸嘉頼之今庙貌聿新用志嵗月且令祠官之有事于庭者读其文皆知设诚于中致恭于外斋明蠲洁克荐馨香副朕敬事神祗之意云
　　天津海神庙碑文
　　天津直沽口海神夙着灵应
　　皇考时以盛京嵗偶不登命泛舟输粟出直沽口浮于辽海逹于奉天惟
　　神効祥三日而至
　　皇考嘉悦为
　　神立祠制文勒石昭美报也朕嗣膺大统辑寜兆庶凡天神地祗能为我民御灾捍患者咸稽旧典加封秩祀况海为百谷王沐日浴月出云兴雨品物遂生其利益于民甚溥而
　　神之降福兹土昭明显融歴有年所又朕心所敬礼者也既崇封号以答
　　神休爰敕有司载新祠庙更立丰碑垂示乆逺神其益降嘉祥舟航以通风雨时若永恵我民则朕有厚望焉




</div>
    <div class="pagination">
<a href="世宗宪皇帝御制文集_page15.html">上一页</a><span>...</span><a href="世宗宪皇帝御制文集_page11.html">11</a><a href="世宗宪皇帝御制文集_page12.html">12</a><a href="世宗宪皇帝御制文集_page13.html">13</a><a href="世宗宪皇帝御制文集_page14.html">14</a><a href="世宗宪皇帝御制文集_page15.html">15</a><span class="current-page">16</span><a href="世宗宪皇帝御制文集_page17.html">17</a><a href="世宗宪皇帝御制文集_page18.html">18</a><a href="世宗宪皇帝御制文集_page19.html">19</a><a href="世宗宪皇帝御制文集_page20.html">20</a><a href="世宗宪皇帝御制文集_page21.html">21</a><span>...</span><a href="世宗宪皇帝御制文集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
