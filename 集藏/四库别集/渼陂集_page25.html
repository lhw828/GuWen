<!DOCTYPE html>
<html>
 <head>
  <meta charset="utf-8"/>
  <title>
   渼陂集 - 第 25 页/共 42 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   渼陂集 - 第 25 页/共 42 页
  </h1>
  <div class="content">
   公姓吕氏讳洪字克宽其先泰州任氏也任氏本民家祖法真洪武时始起从军父清永乐时始入京师而属役内局焉居尝数千金为大贾因赘吕氏遂姓吕公生吕氏诸吕儿无能埒公者长不喜贾学举进士不成去学译字学成为鸿胪寺序班译字四夷馆又能诗歌倜傥谈论馆中人无不善吕公然吕公雅不欲居此天□癸未八月十五日卒卒年三十五为不寿当是时其配张氏亦财三十矣虽幸有三子然杰十岁效六岁耳付益幼甚吕公且死谓其配曰吾恨不举进士死然杰可教也杰能举进士吾可无死是在于尔矣于是张氏拮据三十年杰果举进士历官刑部累赠其父刑部陕西清吏司署郎中事员外郎阶奉直大夫母加封太宜人每命下时太宜人盖未尝不喜喜必曰吾即死可以见夫子夫子有闻否又泣下潸然弘治壬戌春杰出知抚州府太宜人就养抚州居抚州三年杰朝觐京师而与俱归太宜人曰以效付也杰旋而曰努力无吾忧也吾有效付又二年老死京师其年正德丁卯正月十六日也寿七十四当是时杰已死抚州半年道远不闻而太宜人且死如或见之呼之冀与复见也不知久已死然杰已生有二子曰怀秀怀建效付亦各有一子又有女子共十人一适举人蔡芝一适右通政张公之子干于是吕氏赫然京师名家其实任氏方吕公且死其见妇子之孤弱岂必于成即成亦未必若今日也乃其植德弗取以与其后然成之者太宜人公太宜人皆可无死效等卜以太宜人卒之年某月某日合■〈穴上之下〉于公而墓在某地之原通政公来请予铭铭曰 
　　慎德弗逾以湮其途冥冥之枢俾炽尔孤尔孤翼翼成其内则内则既式来即公域皇皇其吕惟任之绪其后有谞爰究我语 

　　○明故封孺人王母合葬墓志铭 

　　孺人之夫子曰禹城知县封监察御史鳯翔王公玺卒弘治壬戌二月五日其葬也予尝铭其墓至是孺人卒其子监察御史冠在京师复泣以拜曰太史前铭吾父可信世不朽不肖孤忍不厚其母敢更尔请也予为之述曰孺人姓刘氏岐山人也岐山数二三大家必曰刘氏蔡氏蔡氏之女归刘氏之子恭生孺人孺人生而奇父母曰女当贵无妄与人与贵者乃归□□□□□□及少子衮与刘世英沈志学妻冠又生汝楫汝梅汝梅学举进士可成于是鳯翔数二三诗书家必曰王氏孺人同夫子贵同子贵又见孙子成享年八十一可无□死方夫子为生员家故弗裕也孺人纺绩助之学其劳也及乡举为训导临晋为禹城孺人曰不可忘俭也冠为生员又饬之学及举进士为推官为御史而又曰不可忘俭也于衮曰守父兄之训衮为义官于二女曰宜尔家于汝梅曰无忘尔祖也于是鳯翔数二三贤□必曰孺人孺人与夫子以冠贵受勑封焉为弘治戊午十一月二十一日其卒则正德丁卯八月十三日也以是年某月某日合葬夫子宁王村之原夫子卒时冠出按湖广乃今复在此固不胜恨为之铭曰 
　　夫其夫子其子孙其孙维名以永存 

　　○明将仕郎平阳府经历司知事赠儒林即翰林院修撰康长公墓志铭 

　　弘治壬子平阳府知事康长公卒卒十有一年而其次子海举进士第一官翰林院修撰儒林郎又四年而为正德丙□上□□两宫于是公及太安人赠封焉又二年戊辰而太安人乃卒于京师□武门□□中卒之明年□□公武功南纸坊之原海友鄠杜王九思为志□墓其辞曰康长公者讳镛字振远幼能读书为文章一时有名为文章者咸避弗敢称并公既长益肆力于文章闳放辩慱下上古今又慷慨谈论而伟貌须髯而又故康氏也于是众益皆避匿康长公弗敢见也当是时以功名可如舍芥然数试南京及关中皆数不第乃大笑曰是未足以困我及试既列置第一巳有毁言又罢弃去故又不第乃贡入太学数试又不第公由是休矣乃日日诵修先王之法巳及庄老及浮屠家书□□曰夫乃今于吾可以巳矣吾宜谓我为巳庵君而着巳□书数百言大畧卫欲喜生文类先秦可诵说书成□皆曰已庵君休矣夫士有抱负异者不可使绌弗遇也则久壹欝也甚者病发狂死公豪杰有气者其数不第心固弗堪也往时关中饥公自瓯越载籴来归抵汴□□覆舟巳而又尽掠于凶盗当是时以母袁夫人及诸弟皆仰望巳也于是遂感心病后其仕又止如平阳□□益病乃遂至不起其年财六十三矣予故观公所□□皆三秦豪杰天下知名之士也然审识事实明□□□之务皆无若公者然尊官富厚而彼罔不伸也而公何□绌如此也予尝从海数得公阴细□事皆深瞷见公行事凡公行事唯日日恐弗得称顺其父母则奚但宾客馈遗者勿自私也而于其父母兄弟者则孰非其可诵说也谚有言勿视其难宜视其间人皆言公父母病夜夜吁天以死代父母其父母死不疏食饮水几亦死是虽其表表也然或皆修诸难可不论今论其微者间者呜嘘可不谓全德邪然助公以成德者由太安人太安人者邢台张氏女也父曰张贤南京鸿胪寺序班序班夫妇相继以没也乃太安人依母舅陈君由陈君家而来归平阳公太安人入事祖姑李夫人李夫人甚严也然独予太安人事姑袁夫人袁夫人则又甚严也又甚爱太安人居无何平阳公去就试关中居关中十余年始更见之见之犹勿有怨恫也夫其始归时有叔氏四人者皆少也皆太安人与保护至壮及壮皆有子若女又皆与抚育有至壮者四人者与子若女皆母事太安人太安人生子二人阜海阜七岁能诗又能离骚十八岁死无后诗离骚存与公巳庵集数千言可并传世海预修敬皇帝实录为土经筵讲官其文章传世盖类太史公云海取尚氏女生子二人俱夭折死女三人尚幼然终岂无子也太安人生女一人嫁为干州士人习五车妻云按康氏其先河南固始人七世祖政徙来武□□武功长宁遂为武功□政生□瑞廷瑞生世睦世睦生□□生汝□汝□由燕王长史至北京刑部左侍即□赠□□大夫工部尚书汝楫生南京太常寺少卿爵爵生通政司知事健健生五子而平阳公长曰康长公示铭曰 
　　来勃勃行蹶蹶食不于其□于其祀閴其室廓如其容如安如戢如来终吉 

　　○明故诰封恭人巩氏墓志铭 

　　恭人□氏□□县人也其先祖曰遵仕元至正间为御史中丞高祖士杰左右司郎中由曾祖至父肃三世皆耕岩石□□然世秉礼慕义为贤者□乡里固巳重其门□乃又见如此愈益敬之故于肃无长少皆称曰□君而不名□君有神识恭人始诞喜曰吾不意生女子若是年十五乃学庖馔庖馔精洁学女红女红咸备登机掷杼一日夜得完布焉握刀尺针线一日夜成衣一袭邻里共能之以为奇竞通媒妁自以为得佳妇也然无识其宜贵者也巩君独皆麾去弗许当是时同县王氏有子几冠而颖俊特异方授陈氏礼记有令名焉是为中宪公讳玺者也巩君盖尝见之及媒氏至亟诺曰□□□是吾壻柔日既卜乃遂馆之于家命为县□□予以就其业中宪公是时甚贫也其费悉仰巩君巩君裕然应之益久弗懈也恭人于是勤勤恳恳劝之相之罔敢或怠且或敢违矧曰其敢有骄中宪公独有母在堂事之甚至也母独爱其少子少妇乃又甚至恭人体中宪公以事其母体其母以爱少子少妇故母与少子少妇无不悦恭人者中宪公由乡举士为学官迁知县超拜御史封其配孺人又超拜知府乃封恭人焉其长子伊升于太学不仕终其身中子传初仕礼部为□迁右通政再封其母恭人后迁太仆卿终左参政少子□授新安县丞归乡里有女四人焉长适通判同县李瓒次适右参议陇州□价又次适秦邸镇国将军然无出早已卒矣又次适推官咸宁赵邦宪云太学之子曰九成府学生其次曰九功参政之子曰元凯兵科给事中元正翰林院庶吉士元亨丁卯举人县丞之子曰九官县学生其次曰某某又有孙女五人曾孙男女各九人焉于是枝叶繁茂科第连接秩位明显姻联华盛赫然终南太白之间由关以西称宦族者必曰王氏夫世禄则怙侈袭贵则骄纵谈经学道者顾或溺焉恭人前后一以俭约御之踰六十年视昔馆于父家殆无以异呜呼贤矣宜其子孙之出彬彬然未有已也恭人之德既足以范其乡里性又不傲故一乡数百家人人仰尊之其存也若怙其卒也哀哭之焉然非徒以其富贵者也恭人生永乐十九年正月十四日卒正德八年八月二十四日寿九十有三岁是时中宪公卒巳久乃以十年某月某日啔其封与合葬其外孙吏科给事中阎钦状其行实九思为之铭铭曰 
　　南山之麓松槚欝欝川流环焉是为幽玄之宫中宪王先生在于斯恭人归于斯吁嗟乎惟克有之其无穷邪 

　　○大明封吏部文选清吏司主事马公墓志铭 

　　吾友马君应祥以河南按察司佥事兵备陈州会有命罢陈州兵备君于是来归其乡寻改清屯河南未及就道而其父主事公乃病弗起九思闻而戚焉盖九思与按察者友也有兄弟之爱有忠告之道其始登堂拜父盖三十年于兹公于九思所以诲爱之者甚至而于其终弗能临棺以哭是九思者负公矣然犹能述公之行而内诸其墓曰主事马公讳伦字宗彛西安左卫人也其先山东高苑人祖道原在洪武时以秦王就国后遂隶西安左卫云道原六子其第四子升升配戴氏生一子是为主事公公未壮而孤当是时马氏居长安菜市里中多侠长安人至相戒避菜市马家公独不侠然卓荦自负亦无敢犯之者资素乏或有时困乃货马以息既又大笑曰丈夫何苦役役才足用即巳及行年五十乃又大悟绝不复为矣至于慷慨好义急人之难又若侠者然实非利一钱河州卫指挥金冕者有急使人挟二百金将有所遗既不果遗挟金者乃留金公所以去既乃病死不来取金而留公所者三年公自赍送之封题如故又一千户者而亡其姓亦河州人尝自京师道长安有罪仓卒亡去以一囊留公亦久弗取又自赍□之封题亦如故囊中百金河州大司马王先生居家不妄通宾客独喜接公又遣与诸子从游上下相得其□也公旧字修道先生以为不恊于义乃更字之又为说自书贻公先生曰反金事不难俾数年出金以息所得盖不细矣然封题如故者此其可谓难也故于此益重公夫先生者振古之英而社稷之臣也君子于是因以觇知公云其秦城内外学士大夫巨人长者亡不爱慕公愿与公游公亦忻然应之有托以营为者虽百金以上可能也然性快直无论尊贵人能受不能受辄面数其过或有怒者公旋巳忘之辄又好语如常人以此愈益敬爱公公既喜接乡□乃命按察以学按察善承父志以周易魁于乡举进士为令征入为稽勋主事转文□三年考绩乎是天子下诏即封公为主事而赠公配王氏为安人公是时受义民爵巳久矣文选寻迁稽勋员外郎有为表宅里者予公直金公却弗受贝外郎迁湖广按察命事后转河南公之所自守与其教按察者盖二十年如一日云然此皆在外显者人多知之至于事母戴夫人诚孝曲至人或未之知夫人贞节自誓得公而欢老寿被旌显于井疆有荣耀焉正德丁卯公尝就养京师九思见其平地跃马强力善饭或年少弗如因记在长安时见其买药活人及闻返金诸事实乃□发叹以为此其有阴德在人者其福履何有既邪今别十年乃遂至于此于乎悲哉公生正统戊午十一月二十四日卒正德乙亥十一月二十三日寿七十八岁是时王安人卒巳久安人者女德备至者也具载墓志铭盖都御史山西王应韶所叙述云继配王氏亦先卒又继杜氏王安人生有二男子三女子按察其长子也□学善文章磊砢有气豪杰之才也次日应昌壮直克家亦有诸父之风长安适殷富次适河南府同知张暠又次适李蕃孙男子五人平咸宁县学生孙女子三人长适西安前卫应袭指挥周邦圻余幼未聘按察卜以公卒之二年丁丑三月初七日合葬王安人乐游原之麓铭曰 
　　古称义重千金轻观于公岂非然邪闾巷薄天多殉货死公亦死奚趐天渊其高为原其下为川公藏其间川原可迁公名万年 

　　○明赠文林郎广西道监察御史秦公合葬墓志铭 

　　蒲郡秦公生宣德庚午五月十六日寿五十有六而成化乙酉闰四月十八日卒卒三十有五年而正德己卯二月十八日其配孺人亦卒距生宣德乙卯寿八十有五矣其子按察副使昂卜以卒之年某月某日啔公墓与合葬乃属举人张馨叙述公与孺人世行事实请其友王九思为墓志铭公讳瓒字景璋其先潞州人金元之际有讳仲和者避乱来徙于蒲仲和生子信子信生孟仕孟仕生贵贵娶徐氏生公公娶同郡阙氏是为孺人生五男子三女子长子昂精通毛诗举弘治己酉乡试第三人丙辰举进士授东阿知县召为广西道监察御史迁保定知府再迁陕西按察司副使受勑兵备环庆乃被累罢归田里其为御史时功能懋着天子嘉之诏赠其父如子官封其母孺人次旻次昆次嗤次昌长女适郡人张鼐次适田祥又次适郭琰孙男子八人师心学举进士师贤师道师中师性余尚幼孙女子五人长适兵科给事中襄垣刘□次适张元谟又次适裴忠余幼未聘公生七年而失恃育于伯母阎既长而容貌修伟性质刚毅慷慨不拘言论洒然尝喜读书小学四书司马通鉴能晓大意事亲有礼而先意承颜务求惬适居丧哀毁所居繐帷题曰时思以寓追慕继母孟氏生子曰俊性颇忿戾而委曲优容友爱有加与人交接而坦率易直辄露肺腑或质是非片言而决居家行已而克谨禋祀不事浮屠婚葬营缮不问术者贫富穷□不谈禄命赈贫赡饥而造棺百余给疫死者祈愈父病有所假贷贫不能偿辄复贷之旦以劵付郡守作祠庙出麦八十斛以食役徒少年为适而游心湖海不计锱铢比归于乡日与故旧置酒高会颐养天和方期耋耄乃不幸卒卒之日按察及诸第俱未树立而孺人孀居茕茕覆育诸孤治家睦邻节操甚厉孟夫人颇见猜忌而孝敬愈至久则见亲按察既贵诸子亦壮有资众孙绕膝姻联华盛而孺人珠翟霞帔茵坐鼎食碧瞳皓发望之若仙乡邻敬慕叹息啧啧及老属纩心怡神休瞑目无憾盖按察之归才不克究虽为世惜而生死孝养豊于厥母由君子观之未为不幸矣公与孺人有子若是显扬名姓万代无斁是岂可无铭其铭曰 
　　德齐而享殊同归其区维子之烈扬于天犹其名不渝 

　　○明故国子监生梁孟卿墓志铭 

　　弘治壬子春予为举子侍先公游大梁与蒲梁孟辅同受易燕山车先生所其年秋孟辅举于晋越乙卯其兄孟卿亦来游大梁予因交识甚欢明年丙辰春予会试北上河氷不可渡取道中牟甫出大梁西门大堤外会孟卿自蒲来马上望见予喜甚下马立语谓予黄气隐隐动眉睫必举进士解囊赠予文悦二端云南人谓之迎潮头乃相顾大笑别去其后予举进士为翰林起居弗绝乙丑秋予归省孟卿跃马鄠杜下谈笑信宿其冬在长安复送予北上正德乙亥予伏林莽乃复遣其子元贞来存问予且索予题其客航致语方帙迄今六载为庚辰春正月二十二日大雨雪予暮坐草舍而元贞人持书至云孟卿于己卯三月十九日卒其外孙举人姒昂述其行实请予为墓志铭予为怅然以悲然葬在二月十五日甚迫天苦寒乃于是夜炙砚为叙述云呜呼孟卿其至是巳邪孟卿父讳温母李氏寿俱九十以上孟卿骨清貌甚古相宜遐寿然距其生正统丁卯闰四月十七日寿七十有三岁虽曰古稀然犹歉其父也父善贾家累万金日夜恐坠其业其长子桂蚤巳授经为国子监生余子栱枞尚幼惟孟卿差长可贾然自少颖敏读书又不忍弃去乃遣为郡庠弟子员寻又恐失贾会例输粟助边为国子监生然不仕即隐于贾西游三秦囊金皋兰之墟买骏渥洼之涘东抵大梁泛舟于河南浮淮海涉江而下至于吴越之会凡四十余年贾辄获利数倍郡中称富人辄推梁氏然多由孟卿孟卿与乡人同舟视如骨肉教诲勤勤恳恳发为文词语直而意长同舟赖以振业盖所谓舟航致语者学士先生往往称述之焉吾友修撰康德涵司业景伯时为之篆隶检讨胡孝思为之序述孟卿又有江湖览胜一巨轴乃天顺成化间□林诸先生词翰皆近代所罕睹后嗣之奇宝也孟卿□□货财然非硁硁自羁者义所寔施百金弗吝所传王公大人纳交结欢惟义之归然此其外者尔若乃孝友之行公忠之节着于家庭扬于郡下乃不具书古曰观人观其所与者是故详于其外者可由此知孟卿云孟卿讳槐字孟卿配张氏女德妇行克相君子生正统丙寅八月二十日寿六十有九而正德甲戌二月十二日先孟卿卒生男子元贞学举进士就业巳乃援例为国子监生盖孟卿命之女子四人长为姒兰妻盖昂母云恻室畅氏生男子元龙及三女子孙男子一曰国宾女子一人梁氏新营在郡东北隅吕芝村盖啔张氏墓与合葬铭曰 
　　学则我通孰贾而蒙义以度利慎兹以终誉矣孟卿其曷以穷 

　　○明故嘉议大夫河南等处提刑按察司按察使致仕李公墓志铭 

　　李氏鳯翔文昌里人也其曾祖宽祖义父曰李安安配刘氏生三男子公其季子也讳玺字朝信幼醇不戏在群儿中崭然头角里中老共奇之以为可读书父曰家世为农不识毛锥子恐无分何益寻遣受读里学究即日记千言十二能文章学究惧谢不敢当师乃改师而受毛诗茹先生所十六为郡庠弟子员二十举成化甲午乡试弟一茹先生者亦鳯翔人以毛诗魁于乡盖尝语人曰李生可进士第笔势非我敌也然屡试弗第于是读书城北僧舍盖自炊食者数年乃举弘治丙辰进士予幸同举然长予十年以上敦德老学顾接引予甚爱予敬重不敢称兄称曰先生尊礼之进士授荆州府推官决狱平无冤又捕巨盗数百郡中称之当道交章论荐起为云南道监察御史尝出按河南山东后按直隶诸郡县会刘瑾用事事多掣肘公一切任法不忌讳无所假贷独立不附由此忤瑾摘瑕指颣逮公锦衣卫狱踰月出左迁邓州判官踰半岁又降贵州平溪驿丞在平溪一年乃升襄阳知县复超拜兵部武库清吏司员外郎主教武学一时勋贵子弟仰德服量俛首倾心靡然向化矣居无几复超拜河南按察司副使折狱听政务持大体不苛察细故为明会大旱伤禾禾且枯萎死民用是戚公授有司法教民制车车水灌禾竟以有年在河南六年而正德乙亥会有疾病奏书乞归田里天子察其廉真近于古晋秩按察使许归既归五年而己卯九月初六日乃病弗起距生景泰癸酉二月十九日寿享六十七岁其明年庚辰十二月二十五日□城南七里河之原予少时巳闻公为人公为人厚外朴中通交接无贵钱咸恭有礼与久语吐实不欺不言人过虽御酒酣醉或从旁餂之言辄一大笑止终不言教友仁让不言而躬行类万石君虽吶然亲爱者愈益众门外多长者车辙古云桃李不言下自成蹊岂非然邪公自起家至按察使家徒四壁立朝夕餬口无余眦为子孙地亲戚故旧率以为言公曰然吾非不虑顾贫柰何为御史时邸舍频水乃种树曰当屋种蔬当□□□□竹结茅其中日与卿士觞咏甚乐也赴襄阳过□□□□□刃入舟既见无何有相与嗟叹罗拜以斛□□□无状公笑遣去比属纩仅能具棺殓予家去风翔□□里所屡期会晤公不果孰意其至此悲夫其为御史满三载诏赠其父文林郎云南道监察御史其母孺人配石氏封孺人孺人生五男子长年次申韦俱府学生申先卒千午俱业进士女子二人长未聘卒次适生员王朝忠孙男子二侨偁女子十俱幼铭曰 
　　李出文昌世躬稼穑廉访挺生克岐克嶷弱冠显名四十强仕宪台烈烈中遭颠踬既闇复章荐陡□要归田蒙渥天子有诏岩石孔乐倏尔其殒遗芬万世我铭是谂 

　　○明故处士种君配胥氏合葬墓志铭 

　　己卯春予为少子渭卜婚予外舅咸宁张公也其弟东川先生少司寇也予往问焉先生曰吾县种胤有女子可婚先生又曰胤兄山尝为大竹令吾同举居相去近而又交爱甚至也吾具知其世行种氏出宋隐士放之后至明曰种克巳者为咸宁人克巳生弓茂茂生子敏敏生子钝山和胤是为吾县土著民世世清白可婚又曰胤端厚朴茂长者其配胥氏有女行夫妇贤可与婚也予应曰诺遂缔婚缔婚数日矣报胥氏卒予往吊焉其明年忧处士君亦卒其比舍举子郭鸣和述其行实为状状曰处士种君讳胤字宗续兄和早死其三人者父敏委钝以贾山以学处士君少孱弱独委以家事恐劳苦病不学不贾顾家事经画实难竟由此劳苦尝病然独得其父欢甚爱之曰少子类我处士君又喜读书若朱子小学以及星历医卜靡不诵习事至辄乙其处暇则复观然沉默寡言自得不衒人故无知者两兄业各底于成处士君助之各有力焉又不自负尊让两兄两兄亦爱其弟相与于于如也怡怡如也成化甲辰关内大饥人相食处士君视里中囷甚者曰量予之食盖存活者数家数家感之至今弗忘也而处士君犹曰顾吾力弗能多甚恨都指挥刘某者筑城濠外垣夺民李善地善弗予刘执处士君曰尔邻于善知状当予地不予且行刑处士君曰刑可如善不可诬相持数年竟不诬罢往时人见其柔和也至是惊恠以为种宗续刚其何可轻也其后里中争者辄往质之出语即罢不争其于邻里族党馈遗往来之节量情而施不以贫富为薄厚不随时异态奔走富贵之门然见其迂直人又或笑之竟持不变其自立如此同乡胥福泰者□侠善□□女爱之不轻予人处士君少时而见而异其状貌即许妻以文是为胥汝者也胥氏既归而舅姑宜之曰是善事我久之而妯娌相与语曰少妇贤舅姑爱之固宜非偏厚者也下至藏获婢媵无不曰少妇贤其后处士君纳侧室王氏又甚贤人不曰王氏贤曰长君之能受也然亦可观处士君之化也处士君生景泰甲戌三月二十六日正德庚辰六月七日卒享年六十有七胥氏与处士君同岁十一月十三日生其卒先一岁为己卯三月二十三日而庚辰十一月六日合葬鸿固原祖茔子男四长云龙丙子举人愽学善文蕴而勿露致远之器也次云鹏云鹗云路皆善其家女一许嫔鄠县王渭状如此云云龙持状请予为墓志铭铭曰 
　　放隐南山豹林谷贻厥苗裔于山之麓世载隐德以及宗续宗续守其怕爰有嘉耦克相之成同返于佳城吁嗟乎贞铭 

　　○明故通议大夫刑部左侍郎张公墓志铭 

　　刑部左侍郎张公者讳鸾字应祥西安咸宁人也其曾祖曰景德祖惟义父约皆隐于贾有资而好礼世闻为三秦故家云前母李氏生子泰臻母赵氏生子鳯及公公四岁丧母而继母王氏生子骞矣顾独爱公唯父亦甚爱之以为颖悟可学举进士余子皆以服贾其后父卒而公竟以父命为县学弟子员受毛诗举成化戊子乡试而辛丑举进士第为大名知县是时县中百物俱废敖仓空虚奸豪侮法又卫河每涨而濒水诸田尽为之没百姓患苦之公至修坠补敝诛锄豪强积谷备凶几万石筑堤扞水不害耕作词讼清理远近称为廉平当是时宁山卫胡指挥者其妾妬甚家人皆疾之乃胡指挥一旦中风死其子即诬其妾毒之死而狱巳成会御史下公案问其妾得以无死先是廵抚都御史佀公锺以南乐壮县奏书移公治之而大名民伏阙奏留不得调至是吏部竟以调公于是大名民复留不得乃留其鞾以为去后之思云是时南乐之民以岁旱而饥及流亡者又甚众也公至天乃大雨然新谷未登无所赈给乃请于廵抚都御史钦差侍郎得二千金请于大名府得六百金又请于赈济郎中得谷若干石民由是苏矣其后□熟乃以役民百工告成无所怨嗟而又崇道兴化培□茂异贡举之选超于往昔又综理其马政马政修举□考绩三载巳于是征拜山西道监察御史久之监督□□抽分弘治戊申视茂陵役徒会继母丧汝归终丧□□管乃奉玺书廵视居庸诸关从容言便宜事而曰□□卫守望官军例以前半岁给饷于京仓而□远且□得之又甚难臣以□□本卫仓便长陵卫□军例摘二百在镇及贾儿岭隘口操守以为老家荒凉贫苦盖不可言其量给行饷四斗庶几其有济焉黄花镇有仓□廵检司六七里而以廵检代署甚非便也若选官攒给印记署曰黄花镇仓其甚便可其紫荆关浮图峪口实襟喉之地也而官军月饷乃给取于他处其传报警急乃又缺马二者非所以养士御患之宜也□以为于本地置仓给马五十匹便奏上敬皇帝下户部兵部议报可及代复兼督通济白河抽分而三载考绩勑赠父如其官赠母赵氏王氏赠封配两许氏俱孺人居无何出按四川老成务持大体不矫激立名其布按诸司官材能异等或有小过若礼貌未至辄旌拔弗与校也若贪墨弗事事虽謟必劾罢去郡县吏以不职问罢者若干人然乡里故旧廉能着声亦与存问不废推举焉而又裁省浮费饬理兵政修缮城池兴作庠序表章忠节推举隐逸先后奏议以松潘诸处及成都诸郡县旧有添设官员未宜裁革于成都府则宜添设诸官以分理水利仓庾督捕盗贼于俊宁地方则宜以酉阳洞长杨冐弘之子丘授之土官廵检以靖夷祸诏皆如御史议又以马湖土官知府安鳌恣横有端宜先事□灭而鳌果以此败而人亦以此服公及代归而都御史屠公滽总院事雅重公以公掌诸道奏事戊午冬十一月清宁宫灾乃奏上八事其一曰法司修纂各年条例宜早完辑以省刑罚召和气二曰言事诸臣词意过激矣然其心则忠爱矣宜优容以开广言路三曰各路廵抚都御史宜量材授任盖边陲与内郡异未可一槩予人四曰滥放俸金五曰优恤小民六曰明慎用刑七曰行取差官八曰量减抽分敬皇帝为罢行之其后满九载而都御史闵公珪推毂御史首及公会屠公为吏部于是拟公大理寺丞不果又拟湖广按察使又不果乃升浙江按察副使廵视海道云而奉玺书廵视者六年谨夷夏之防严私贩之禁选备御之职杜贿赂之门于是倭寇远遁海道清肃矣而廵按御史先后论荐宣不次擢用用是超迁为大理寺右少卿未久而镇守河南刘太监与周王讦奏诸不法事天子降玺书命公与司礼太监锦衣指挥即其地案问乃具得其事还报犒宝钞羊酒是时天子新即位上尊两宫于是诰赠父为大理寺右少卿赠封母及配俱恭人未久转左少卿而正德丙寅春遣祀西岳及历代帝王陵寝盖以即位告云其明年升左佥都御史理院事而御史王公时中廵按大同诸边忤权贵人权贵人怒欲置之死公与一二都御史奏书救得不死得发戍辽东今复起位至都御史矣又太监张璇者奏言豊润县皇庒地土苦百姓侵渔而实夺之田于是天子降玺书命司礼太监户部侍郎同公勘问百姓赖以无事诏升俸一级未久转右副都御史仍理院事兵部题命清理贴黄寻复超拜大理寺卿得侍经筵仍管黄戊辰春正月陪祀南郊越翌日宴庆成得坐奉天殿三月廷试进士充文华殿读卷官是时纂修资治通鉴成得赐又赐御制写怀回文诸诗五月从驾万寿山观骠骑赐宴文华殿前九月复转刑部左侍郎是时江西上高县民奏吁侍郎黄景诸不法事天子降玺书命公司礼太监锦衣都指挥同往案问然曩在大理寺会天下多事案牍委积诸属年少新进弗谱于理乃公自理之乃劳伤目弗视而巳巳秋归自江西卑湿毒热乃愈益甚失明于是乞骸骨归田里天子不许乃以江西事忤刘瑾仅免祸得致仕归既归而瑾犹怒不止犹罚米二百石盖公之为人也介直不善阿附又贫无何有瑾故极怒如此云而公于是杜门日惟蔬食岁时伏腊宾客燕会不成设具不御音乐曰令子孙后世师吾俭非公事不至台省不谈时事然乃好杜甫诗儿子吟诵其侧日听以自娱焉而辛未秋乃病目复明矣干时学士大夫无不叹息歌咏称寿者又九年而己卯夏四月二十四日终于正寝距生正统丙寅八月初九日盖寿七十有四岁云讣闻天子谕祭命有司营葬事其继室许恭人乃公卒后六月而呕血死与先许恭人贤行各在墓志语中然两恭人俱无子以兄臻子珊为后珊为秦王引礼舍人持俭克家有公之风焉而又孝敬备至也公许恭人乃亦重怜爱之与已出无异也其女子三人长适同邑杜镗次适华州举子东实次幼未聘而九思之妻亦公兄臻女也公爱九思者厚而曰九思善撰述为文章盖尝执其手曰死当铭我又谓其从壻按察副使长安王纳诲曰汝知我汝宜述状至是珊以嘉靖壬午三月十三月葬公于孟村先茔以两恭人袝而九思哀而为之铭铭曰 
　　晏子崇俭名斯以传张释之为廷尉民以不冤公于二者庶几其然斗城东南有峩其封既安且固皇眷寔隆公藏于斯天壤以终 

　　渼陂集卷十二 

　　●渼陂集卷十三 

　　志铭（二） 

　　◆志铭（二） 

　　东孺人张氏墓志铭 
　　明故奉训大夫四川顺庆府蓬州知州阎君允中墓志铭 
　　明故朝列大夫山西等处承宣布政使司左参议五泉韩子墓志铭 
　　明故文林郎直隶河间府靖海县知县张君墓志铭 
　　张安人东氏墓志铭 
　　明故承德郎四川重庆府通判前国子监愽士张公墓志铭 
　　明故资善大夫南京工部尚书进阶光禄大夫李公墓志铭 
　　明故迪功郎河南上蔡县主簿封承德郎户部 四川清吏司主事吴公墓志铭 
　　康氏女墓志铭 
　　程孺人常氏墓志铭 

　　○东孺人张氏墓志铭 

　　华州举子东君实既丧其配张儒人卜以嘉靖癸未十一月十八日葬庄南先茔谓予继室与孺人从兄弟知孺人乃来鄠杜请予铭其墓孺人者咸宁东川张公之女也公讳鸾仕为刑部左侍郎配恭人许氏生孺人是为成化乙巳五月二十五日也是时公为知县南寨而许恭人无子乃极爱其女不幸雨七岁而恭人卒继恭人亦许氏乃又无子又极爱孺人弘治丙辰公在□□为御史而东君之父讳思恭为兵科给事中先是给事公之兄考功员外郎讳思诚与东川公同举进士交游相爱故东川给事二公者称为通家又相爱甚厚□□东君与孺人俱从游京师年德相将两家门阀若此又相爱是故结好云而一时卿大夫率相贺张得佳胥东得佳妇踰二年不幸给事公病卒然是时东君之母薛夫人卒巳久祖母郭宜人在堂以为君独有继母姜氏终鲜兄弟欲早婚未几太宜人亦卒其后壬戌东川公为浙江按察副使而东君乃始入浙奠鴈乙丑秋东川□□为大理少卿同道至彭城东君挈家□□□□□徒壁立东君将有图又资素□甚忧孺人劝之曰□□自有屋努力耳何欝欝为于是东君大肆其学举□□癸酉乡试而己卯复同入京师卒业太学君学日益富文日益壮乃举进士屡不第孺人不以为戚而曰丈夫磊磊如此暂困耳终必遂之于是复归故里舍嘉靖壬午冬东君又以会试北上是时孺人巳抱病不得巳强别而明年癸未正月十一日乃遂不起东君在京师闻讣甚痛盖孺人寿仅三十九岁又无子又未能相与永诀视殡殓故今为予道其事偤泣不已初孺人之归也未及事其舅姑甚恨乃独有姜夫人姜夫人严怒即孺人伏地终日跪乞欢不欢不起以此姜夫人怕为解颐于其卒也哭之如丧其女其余诸母妯娌下至媵婢无不哀孺人者孺人性警慧甚往时东君夜诵诗读书从旁听之辄记一二或质问大义亦了然又解书在太学时东川公及许恭人之丧东君以孺人素羸恐病不欲闻而孺人自见其讣书知之后闻东君言东川公例得祭葬又自为书寄其弟张珊具以闻后竟得之然伉俪东君者二十二年未尝龃龉作反目独劝其崇饮乃更甚苦东君以是思念不能忘铭曰 
　　其处不恌其贵弗骄琴瑟静好以莫不饶禾竟而□君子是戚是劳其道不浇 

　　○明故奉训大夫四川顺庆府蓬州知州阎君允中墓志铭 

　　阎君允中者讳侃字允中鳯翔陇州人也自曾祖秀以上家世为农至其祖璇始从学受经举乡试仕为县学教谕教谕公生四子而长子讳仲实举乡试第一寻举进士历官吏部考功郎中迁河南左参政公配淑人王氏生三子允中其中子也允中少时颖异绝人而是时伯兄价学有端绪矣于是参政公爱其中子令勿学苦之参政公有弟讳仲宇官至兵部尚书是时巳举进士为御史极爱允中复令从学闽举子所受易参政公一日见其文喜曰儿更若是矣后又受易紫崖马先生所西归为州学弟子员提学副使潘先生试论张良劝沛公烧绝栈道极许允中事在弘治己酉而予是时亦游县庠闻而慕焉其年秋乡试与允中同□旅舍见其诗学唐人书行草学右军帖以为发解无疑乃不第而予不意先登然私心未尝不畏允中也弘治癸丑春予游太学与故进士长安童秉虔今都御史岐山杨宗文户部主事鳯翔孙敬之同舍讲学而敬之与允中交善敬之有母老在堂允中殷勤焉乃以书抵敬之曰有负吾友敬之见书而泣而予与秉虔宗文玩其词翰相与□思盖吾三人者亦皆与允中友也是时邃庵杨先生提学关陕又极许允中乃乙卯秋举乡试第六人人以为屈其后会试乃又屡不第正德戊辰予在翰林允中时时过访谋予欲谒选吏部然湏发虽已半白予候其气尚岳岳不衰劝之乃止及辛未春乃又不第于是谒选为滁州知州是时予由吏部左迁寿州同知相去近闻允中始下车即芟去繁赋罢不急之役劝课农桑尊养长老旌显节义教授学徒诸生贫不能婚葬者量与□给季课月试经其指受靡然向风矣郡中诸尼寺悉与撤毁嫁其尼民间筑亭琅瑘山南名曰来风又修筑醉翁亭故基暇与郡中学士大夫游咏其间先是卫指挥率侮郡守郡守不能制允中正色御之无不屈服者壬辰春予罢寿州会诸郡盗起不能归允中遣使赐书存问拳拳甚至也其后盗压滁境允中戮力捍御有郎某者武弁之子也幸贼至谋为内应或以告允中允中命左右縳之狱其党即日解散赖以无事贼复南走大江今兵部尚书彭公总制杀贼素如允中令处幕府画策相得甚欢贼平还郡乃秋水灾民多不给允中告于漕运都御史张公发粟赈贷全活者众当道推其才能问劳之使结辙于道然允中不善俯仰遇事当为即为□所忌讳由此被谗调四川蓬州比至首新庙学财不□费力不劳民事在纪功之碑营山盗久肆暴掠居人畏之如虎允中以计擒之百姓歌曰猛虎莫唆有关西阎罗丁丑春朝觐考察百官会当道者有隙遂罢归里舍允中在蓬州时尝致书存问予不绝既归与予约游南山紫阁诸峯然竟不至予闻其田园甚乐以为不久当至也孰意其卒盖嘉靖壬午十一月某甲子也距生天顺己卯十二月壬戌享年六十有四岁云阎氏自教论公以经术显名乃生参政尚书二公参政公生长子价起家翰林庶吉士擢监察御史□□左参议参议君生子欲举进士为给事中累迁河南右参议尚书公亦有子举于乡其相继举□又数人焉□是陇州阎氏赫然为关西世家云而允中当此全盛之时略无骄矜纵诞之气事父母□□□□死能哀毁葬之以礼周人之急挥金不吝尝□□□□赡族人官禄薄不果所著诗文章有岍山集载在家传配张氏先允中卒张氏者太医院判三原张征之女也有妇德事在墓志语中生二男子二女子长男钧医学典科次銂州学生女二一适鳯翔府学生巩大年一适国子监生清水张诏侧室罗氏生二男子钰金俱夭折死乃有女子二人长适泾阳赵经次适国子监生泾州闾瀛钧等卜以卒之明年癸未某月某甲子合葬弦蒲张夫人之墓属其父之门人汉阳府同知张纶述状请予为墓志铭铭曰  
　　吁嗟允中遽至是邪天其谓何滁人之思蓬人之歌知君者以君为宜不知君者谮言孔多谓非命邪吁嗟允中吾见其美不知其它勒铭兹石耿不可磨 

　　○明故朝列大夫山西等处承宣布政使司左参议五泉韩子墓志铭 

　　今年春五泉子抵予书曰秋当过访鄠杜盖正德戊寅夏五泉子尝访予别六年矣得书喜甚朝暮幸其至孰意其死也五泉子且死谓其兄苑洛子曰必敬夫铭我墓呜呼吾尚忍铭吾五泉子邪五泉子者讳邦靖字汝庆同州朝邑县人也姓韩氏盖自称曰五泉子父曰莲峯先生讳绝宗仕为按察副使母恭人阎氏盖弘治戊申闰正月初一日子时生五泉子是夜恭人梦五色云中奏咸韶之音已而玊女十余持盖拥一童子入室觉而生五泉子五泉子生而灵异三岁而能诵古诗百首四岁而通孝经小学五岁而读论语文王至德篇掩卷若有思者莲峯先生问之对曰即如是武王非矣八岁而通举子业十四而举于乡二十一而举正德戊辰进士予与武功康德涵爱其才推为庶吉士不果明年己巳拜工部虞衡司主事乃奉部撽十库监收库宦官不为礼五泉子自坐前席宦官怒绐曰部尚书至因起彻坐五泉子诘之答曰公无预库事者止一饭耳五泉子曰然则我当去矣答曰当署案五泉子曰岂有署案不预库事者乎竟前席坐署案寻又监收黑窑厂主厂者宦官厚燕接殷勤之欢五泉子不顾自起视秤分毫无所假宦官虽怒甚然无可柰何未几抽分浙江市舶去矣先是抽分部使者往往避嫌乃重取于商为羡余以自白五泉子乃下令曰非巨木若竹木成器者不税税课旧领府幕官乃奏议寄布政司不与府幕官以部使者侵渔而府幕易与耳又奏议以为抽分司刑狱宜下按察司以防出入诏皆奏可故事抽分司馈镇守太监岁千金是时镇守刘太监者又谷大用之党五泉子固不与金刘太监怒久知其为人不怒愈益敬之会宦者从京师来倚其近幸索抽分钱甚急刘太监从旁劝曰幸无求韩主事我当有以赠公也及代入奏乃课额不足部尚书及工科给事中皆以法劾五泉子五泉子亦自劾求罢会国老有知其故者赖以无事壬申春□比畿内河南山东诸郡盗起□□□将征剿工部官例一人前除当前除者数人皆惧不敢往言之部当书有泣下者次不及五泉子部尚书知五泉子□□可使数□五泉子五泉子毅然读行后亦有天幸不害比归迁□外郎都水司出奉部撽清查直隶山陕诸路历年班匠银两既见其民贫乃奏议罢征是时急于用财不许后以干清宫灾竟罢之而天子于是方以灾异下诏求直言者五泉子归上疏曰夫民者乐安而思治恶危而厌乱向背之际甚可畏也陛下即位以来朝政不修经筵罔御盘游无节狎近群憸摧折骨鲠之臣闭塞谏诤之路百度乖违庶事丛脞府库空竭闾阎流散盗贼灾异荐至迭兴危乱之形巳成社稷之忧将大顷者干清宫灾陛下下诏求言天下之人莫不祈望以为陛下翻然悔悟转危为安也然徒事虚文不修实政臣工章奏罔有施行而部官黄体行乃又皆以言罢去天下人心莫不沮丧以为陛下遭此大异乃复如此是悔悟无期而治安不可望支离不可收也夫亲离者家散民离者国摇故汉儒有土崩之言先哲有抟沙之喻伏望□□以社稷为念将各官章奏采择施行前后言宫待罪之人并黄体行取回录用于以收既散之人心迓将来之福泽天下国家不胜幸甚疏上天子震怒下锦衣卫狱给事中李君铎率众论救之乃得夺官为民其后御史师君存智范君辂给事中徐君之鸾皆奏起用皆不果辛巳秋今上即位起为山西左参议分守大同于是感激奋励单车就道革奸平狱权豪敛迹然分守道故无印由此多弊乃奏议请照提学官事例给关防不报是时天子修定策功封爵太滥而高山阳和诸卫军士□例开垦草场数千余顷皆为豪家占种乃前后上疏论列又皆不报未几大同岁饥人相食又奏议请发内帑赈济不许为之怃然泣下辍食将再论之或曰君之心尽矣不从者责有所归也独柰何自苦如此答曰言而不从自谓已责已尽而委咎于人此诈臣之自便而钓名者之为也复抗疏论列累千余言不报侍郎臧公乃鳯经略边务尝奏书荐之而曰臣见左参议邦靖颖秀夙成操心平正问学慱洽议论渊源使之提学必能以身率士禆补治道廵抚都御史杨公志学给事中俞君集亦奏荐之皆不果五泉子虑其旧疾复作乃上疏乞归于是都御史张公文锦奏留之而谓宜升本道兵备副使以慰军民之望然归志已决乃复上疏报未下即行御史□君寔昌奏书荐之而曰邦奇邦靖学问自相□文名节交砥砺乞将□□□□□□□□□□死□子也吏部□奏上报曰如御史议西归之日军民□□道□以万计号泣不忍舍去五泉子亦为泣下而嘉靖癸未二月初十日抵家于是谒孔子庙揖县令拜先陇牲见于祠堂穪觞寿母与诸兄弟燕会终日甚乐也乃十八日病损食不豫苑洛子为迎医其聚乃愈益病四月初十日衣冠如平生乎苑洛子曰我其逝矣十九日必大雷雨即为我戒衣衾又曰先君之归在是月二十一日我强待之好作忌辰也十九日果大雷雨苑洛子为正冠然已不能语而摇首苑洛子泣曰待二十一日子乃首之及二十日而苑洛子复问曰归在明日乎不应苑洛子痛哭曰吾弟力不文矣又首之已而果□□其生盖□十六岁云配安人屈氏生一女无子以族子仲谱后卜以六月二十二日葬南阳洪先□自五泉子□□太恭人哭之不已苑洛子废寝食哭盖其子□□父母者甚至终身不违颜色莲峯先生病□□其侧者四月余及卒哀毁几死其事伯兄县令君邦彦及苑洛子及处其弟□子君邦翊极兄弟骨肉之爱有朋友忠告之益又尝为其姊李孺人□□乡人盖尝立□□□孝□云而其爱民之仁□□□□□□□□□□□□矜临事应接之敏其事皆可书者不具书其在浙得代归而同年赵推官者以屈安人病无子买女婢遗之拒不受赵曰此越女有色者笑曰政恐若此耳此人所难能者书之为世楷法至于韩氏世行所由来远具载莲峯先生墓志语中亦不书铭曰 
　　予在京师见五泉子七言绝句诗类杜子羙及罢归为予诵其古歌词浸淫唐初逼汉魏矣观朝邑志其亦文章之洪丽乎夷考其行盖旷世之英全德之士也乃不寿死呜呼天邪孰为五泉子邪 

　　○明故文林郎直隶河间府靖海县知县张君墓志铭 

　　君讳□字尚节姓张氏咸阳县在廓里人也曾祖讳升仕为云南布政司理问祖讳宣受义民爵□讳英为邑学弟子受毛诗才高善属文人呼为张才子张才子必举进士然屡试场屋竟不合于有司抱负才气欝欝而卒是时君母杜氏生有三子而君甫晬为少子以此杜夫人爱之甚至也其后伯兄钺传毛诗学复为邑学弟子卒父业君既丩??从而爱学焉亦为邑学弟子未几钺不幸死君亦未抵于成人曰张才子之业终乃未就也君子是感激专精诵习果举甲子乡试云而累举进士不第见其母老乃就选安邑在安邑三年廉不矫世惠不干誉刚而不尽和而有制盖尝清塩课之宿弊沮中贵之扰人裁之以法理主之以无心事既能行祸亦不及于是廵抚都御史廵按御史俱有问劳而母杜夫人迎养于兹也见其若是喜甚为加一飡然君平日孝养母氏者甚备又少子故杜夫人实安乐云庚辰春述职入京师吏部改君□海知县□海虽小邑然密迩京师为水陆要冲□□十倍安邑平居亦巳为甚会天子南廵狩往返于兹又诸郡盗贼群起百姓愁苦不能聊生君所为供亿□捕之者各有条理境内晏然安堵无害若是者又三年然是时杜夫人年巳九十矣老不能就养不胜陡□之思君仰而叹曰嗟乎吾方寸乱矣又何能理政事治百姓也于是浩然西归不幸遘疾归未至竟卒逆旅舍中其年嘉靖癸未三月十三日也距生成化壬辰二月初十日得寿五十二岁而以卒之三年乙酉二月初七日葬某地先茔之次君配窦氏生四子崇礼崇宁崇恩崇福又有孙女二人尚俱幼也正德癸酉秋君尝访鄠令程万里予获见君长身修髯魁梧美丈夫也以为必举进士且寿孰意其止此然郎宫百里之寄不小而兄子崇德尝从予游巳复举乡试今崇礼又为邑学弟子俱以毛诗专门显名必有举进士者于是张才子之业大振其后世矣然实自君始乃为之铭曰 
　　父为才子兄以才嗣皆不寿死我聿作之其子和之自我大之世业既兴归报父兄维永攸宁清渭之阳言卜其藏终焉允臧 

　　○张安人东氏墓志铭 

　　秦州张氏本河南大康□族也自居陇右几世而有刑部左侍郎讳锦侍郎公配淑人刘氏生五子而长子潜继举进士累官山东左参政参政君配安人生子之榘世其家学以尚书继举乡试于是陇右名德世族率归张氏云之榘既举之□年而嘉靖甲申正月二十五日安人以疾卒华州之榘举其父命撰述安人世行请予为墓志铭安人者华州东氏之女也父讳思诚仕为吏部考功员外郎安人生有异质精女事又通孝经小学其母郭安人及大母郭淑人绝爱之有富家自千里问名吏部公拒不许太淑人以为误矣公曰吾将择文士何说富既见参政君喜曰是吾壻未几吏部公病卒京师且卒呼其女曰他日善事君子君子当不吾负弘治壬子参政君年甫弱冠果举乡试是年冬安人来归其时侍郎公官京师刘淑人外慈而内严凡晨昏及宾祭□具悉主安人少不可姑转移日怒不语安人即长□谢必威霁乃起无敢或恫其诸叔氏尚幼安人抚之甚备其后有室又皆善与之其叔氏与诸室人者亦皆敬爱安人称为慈母云而姑父见其若此独甚爱之尝以劝诸妇诸妇亦自以为不能及也丙辰参政君举进士授户部主事己未考绩三载封安人焉辛酉侍郎公病卒天子遣使谕祭营葬事事大费繁安人至脱簪珥又百计奉姑氏觧其忧邻妇旧有隙者至是感化称为贤妇云乙丑参政君改礼部员外郎郎中是时诸叔氏卒业太学每挟客过食饮竟安人即令左右除器不使兄知恐恠怒废业或索缗钱辄予亦不使知之正德丙寅天子册后赐绯群臣安人即以寄奉姑氏其秋参政君以公累逮系诏狱安人蓬首寝地迨出乃巳庚午参政君出守广平迎养太淑人凡所以悦乐志意者多出安人未久畿内盗起太淑人日夜思归既归安人无日□西望流涕焉癸酉参政君超擢山东同官者今尚书秦公夫人简重寡言笑独喜安人称为女中君子其明年参政君罢归实非其辜安人慰觧之委诸天命辞气慷慨伟丈夫不如又踰年太淑人卒秦州安人哀毁甚至初侍郎公自岷徙居秦州其后卜居华阴又小华州□果至是参政君葬母襄事始徙华州居之其间道途险阻人情变故田庐之经营劳费心力更历岁时参政君挈其大纲而巳其细密曲折皆于安人又笃教之榘自童子时戒其母诳日劝岁谕冀绍先烈嘉靖壬午之榘果举乡试明年癸未自太学归省则安人已病至是卒距生成化甲午九月十二日寿五十一岁参政君有侧室胡氏安人逮之甚厚冀其育子竟不育而安人惟有之榘之榘娶翰林修撰武功康德涵女克执妇道安人爱不废教严不伤恩乃有孙男女三人男曰无过长安白少宁许聘华州东国秦次曰继宁安人葬以卒之年十一月十二日而墓在州南少华山之麓铭曰 
　　内则既弛女诫寖微世禄怙侈益荡其规吁嗟安人胡禀之粹弗形于骄而习于贵孝以相夫教成其子维是不矜益敦其履维子峩峩维国之珍安人万年名以永存 

　　○明故承德郎四川重庆府通判前国子监愽士张公墓志铭 

　　公讳□字世英鄠人也家世以农为业父讳荣豪侠好义决平里中甚于官府配史氏生一子继配刘氏生公及三仲子公自幼有奇气骨发异常父遣从师学进士业年十八投试入学督学佥事见而奇之列置学官弟子授毛诗其后父卒家用渐乏公孝养母氏不以贫病抚诸少弟各与生产作业暇即吟诵攻苦茹淡学愈益邃成化戊子举乡试第三人及临宴席思父不逮潸然流涕见者称为孝子及屡试礼部竟不第以母氏老乃就副榜为祥符县学教谕是时天台陈先生督学河南一时诸学官鲜有能自立者惟公正身率下笃信不欺陈先生称之以为能正士风得师道焉于是廵抚都御史前后论荐未报而公以母丧西归会关内大饥人相食亲族无虑数百指皆以周给幸无事其后补任叶县虽未久而诸生感化无异祥符比满转国子监愽士诸为愽士者皆以为过路漫无可否公独伉其中不肯俯仰是时丘文庄为祭酒大不喜而吏部端毅王公廉知其才将显用不幸在某县时学堂不禁于火为过合降终于是止升为重庆府过判云而往往诸愽士有陡五品者端毅公盖甚惜之在重庆职专督饷他督饷者苛则励民缓则废事黩货则败公任八载饷道不缺民亦无损□以余力承委理讼或及他务罔不办集廵抚都御史方拟论荐而中子望之抱负才气通尚书为学官弟子有名乃不幸一旦死会公以老投劾罢归是时元孙东复为学官弟子授毛诗年少有名公见其若是心喜忘其子之无禄与吾先大夫及旧老八九人结社饮宴为乐诸老酣醉歌笑公不御酒兴剧亦翩翩若醉者如是八九年而诸老相继凋谢公亦静居又十余年而嘉靖甲申八月曾孙继芳复为学官弟子甚慧又不幸二十二岁死公癖爱之乃哭之恸由此损伤至十四日乃遂不起自生正统丁巳六月十四日计寿八十八岁盖社中诸老寿惟公为最高云公配邢氏女德甚备与公共贫苦而成化丁酉不幸卒祥符继配郑氏克恊于邢今亦八十一岁无恙邢夫人生三男子一女子长男维义官次望之次汝霖义官女适焦琛维生男子东今为国子监生女子长适王元吉次适执?皿厔赵萼望之无子惟一女适吾族学官弟子九韶汝霖生男子楠亦为学官弟子授毛诗女子长适学官弟子范永清次适赵邦奇东生男子长继芳次绍芳女子长许聘执?皿厔徐永孚次适任应奎次未许聘楠生一女子与继芳一女子俱幼而郑夫人生一男不幸夭折死乃竟无子维等卜以公卒之年十一月十二日即洪洞庵新茔启邢夫人墓与合葬请九思撰公世行铭石而纳诸幽用以贻后世垂不朽盖九□之生其秋会公乡举今五十七年矣而九思罢归里舍侍公杖履者亦十三年于兹正德丙子公寿八十予与武功康太史德涵登堂拜庆盖有叙述以为公寿约九十复举止爽二岁而公不可待呜呼悲哉孰意以寿公者而为之铭 
　　铭曰南山降神鄠有硕人自古在昔于明彬彬盖张方伯廉而淳关按察哲而文嗣兴者公暨我封君克刚而温位卑道伸维公耋寿肆迈其伦言归于幽封君尔邻陡降左右式妥尔魂尔丘为谷我铭斯存 

　　○明故资善大夫南京工部尚书进阶光禄大夫李公墓志铭
  </div>
  <div class="pagination">
   <a href="渼陂集_page24.html">
    上一页
   </a>
   <span>
    ...
   </span>
   <a href="渼陂集_page20.html">
    20
   </a>
   <a href="渼陂集_page21.html">
    21
   </a>
   <a href="渼陂集_page22.html">
    22
   </a>
   <a href="渼陂集_page23.html">
    23
   </a>
   <a href="渼陂集_page24.html">
    24
   </a>
   <span class="current-page">
    25
   </span>
   <a href="渼陂集_page26.html">
    26
   </a>
   <a href="渼陂集_page27.html">
    27
   </a>
   <a href="渼陂集_page28.html">
    28
   </a>
   <a href="渼陂集_page29.html">
    29
   </a>
   <a href="渼陂集_page30.html">
    30
   </a>
   <span>
    ...
   </span>
   <a href="渼陂集_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
