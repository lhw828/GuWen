<!DOCTYPE html>
<html>
<head>
    <meta charset="UTF-8">
    <title>空同集 - 第 91 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>空同集 - 第 91 页/共 102 页</h1>
    <div class="content">
空同集卷第五十三 北郡李梦阳撰 　序十一篇 

赠李九江序 

李君为九江府三年而郡大治居无何恳乞致其仕归乃进君江西右参政归自君治九江稔滑者逡逡无敢萌也曰官无如今守廉又明非公者缩无敢君干也豪强仆于其严良者恃以安也上令设非其令违民好君执而不行让言至君往面争然理胜争卒无挠者令者或强之也君则毅然曰官可去厥不可阿竟不行于是九江愬者不上之也它非令不至于民民亦不知有他令非于是士专其业工贾坐肆盗背其境农嬉南亩此桢民之效也桢则不扰不扰则民附民附君乃君恳归也又放君归于是民始疑民泣涕咎君曰夫自走省人事迄今颁白盖日覩十易守矣号称治者非必君廉也廉摧则公销公销则明夷明夷则威弗立威弗立则豪强不仆也豪强不仆则良者摇六者殊途而相须诚如是有能争非其令者乎即争能竟弗之行欤非令至则民扰援则四等各失其业民即失其业不治走目覩守未有不称治吏迁也君胡不少柰而归士解之曰嗟蠢哉民独立者危方上者灾故非令不至于下而傲誉必腾于上楚谚有之曰翦稊长谷言恩怨异情也故良者暴之阄也威者猾之雠也太明则闇忌秉公则私恶抱廉则污谗何则物以反仇也君乌得不归也或曰夫尧舜在上巢父洗耳张挚二疏之伦谈者尚焉故圣王必有不可致之贤而君子必有不可縻之节而后淳风可行也闻之罗公曰世号称名流善文章说道术深藏闇穆乃其心特养望市高以取崇位慱巨资媒富贵耳于中非实有也一遇事变小则奉首鼠窜大则有不可言者矣兹其言虽激然要亦有征焉今李君归陟之以华阶褒之以渥辞安知上之意不为砺顽风懦举而使履道知几者劝哉 

赠何迁太仆少卿序 

何君以河南左参政而迁太仆寺少卿人曰高其地厥阶缩重入乎或曰脱繁哉予曰拔才也以甞历试然亦渐耳既入必重庸君往予谒天官公会公自西来谓予曰顷观子元清理西北马有巨才云夫子元才诚巨使握大藩柄敷化而弘载民汔康乎夫马之政一焉耳拘而简以君迁不优马后民哉斯非谙夫马者也马之登耗国之舒蹙系之矣是故丘甸岁取圉事严矣数马以对窭富占矣騋牝强卫斯臧兴鲁阡陌成群汉以张矣是以兵戎之事颙硕售闲咏者侈焉比足周色国者弗之捐也然古之人思寓马必民也至有复其三卒免二丁者备矣而犹责之官何也攻非人不行也故有张万岁为太仆而后天下以一缣易一马今监苑无陈尧叟勒石之功茶马非李木巳蜀市之严而编户马有文彦慱难耕靡息之忧卒有急则太仆每发帑金市之民今之民非甞复而免者也遇市则昂其直直昂州县官必区昼副之一副之而有不朘民者乎于是马敝而民亦大扰故谓马之政一拘而简谓君之迁优马而后民者非谙马者也辩者曰何君前清理西北马甞紏势官私田湖益马岁入约数千金行期人挨然卒弗行也于时君复有马政之章畧曰私茶不绝势盐不革马卒不登亦未闻措之行今即迁兹官能使马遽足而民靡扰乎夫道以志行官以诚守时非逆度知之而弗白非仁当行而畏缩非勇相几审力智斯立矣以君才诚重庸君夫奚往不可矣而但马政哉君寮方岳诸公以君行也思有赠于君而属予为之言予非度时诚守行志者也而从之言以鲍子知我也 

送按察使房公序 

今孰不曰轩冕倘来物耳夫凌风排云鼓翼于九天之衢以赴功名之会斯岂非吾所深愿至欲哉然而时有遇不遇故富贵者赵孟我者也得之非我加失之非我损何也以在外也及既失之也则又率面目无彩泽恋惜懊悔中怩怩弗休斯非所谓言是而心违者欤大抵脱屣名利有三难奋激不顾一牵于妻子二以官为家三今欲一旦超乎三者视其官如塞翁之马孟敏之甑先几勇止内无絓罥色不黯如穷约靡悔斯其人亦罕矣故曰笑碎美璧动情破而况功名富贵之际哉故官为家也官失而无家必曰悔不守井泉之俸牵于妻子妻子必聒之曰荣途百足奋激不顾者失其官乡里人或侮之或其邦大夫过之不式时节不问遗必曰吾谋再起以泄不平若是者其去也岂诚由诸心者哉任丘房公为河南按察使守一比法久而安矣无何上书乞致其事归天子乃许进公太仆寺卿归公为此内而弗谋妻子外而弗询友僚书上而京师朋旧咸罔闻也命下也人疑而惊诘公曰归有家乎公曰薄田足以耕敝庐足以栖家人安乎公曰安曰他日乡里人侮公邦大夫过公不式不时节问遗公曰侮予何殆慢予何辱不去二者难必矣公拜命暨还仪度徐畅若有所负而释焉豁焉若有需而获也闻惜其去公欿弗自胜誉其高然若靡能焉若公者不谓超乎三者之等而其去真由诸心哉夫人性虽同而品则殊着易识而微难察自是有向欲去而怵于侮且慢止也必曰兹非若不去而殆且辱也有向欲去而牵于妻子也必曰吾效房公不谋诸妻子有向欲去而虑夫无家也必曰薄田敝庐易办也若是者非公启之而谁也故君子谓公之归有厉顽劘贪之功不诬矣公以进士历郎中知府副使参政诸官至今职唐相国管其先也而居任丘实自关内徒因是于予有乡国之雅而省司诸公乃复属予曰房公之去人士惜之然亦高之焉子盍赠之以文于是乎文 

送陈公赴贵州序 

陈公之贵州左布政使也爰自河南右使往焉往之日河南左使臧公偕左右参僚饯之郊有举觞劳陈公者再拜而言曰嗟遐哉夫贵州者古鬼国之域而西南之荒裔也不谓万里哉陈公觞而酢之而再拜对曰窃闻之王事无近有知道路之事者曰遐何难焉夫洞庭五溪天下之险也林箐岒岏剑峰指攒下视无地仰之无天苦雾蒸焉水则波涛靡际微风濞涌是险之至者也又草露虫蛇之虞不可不戒陈公曰王生遇九折之坂叱御径度狄相登羊肠之谷望云徒悲故君子不以夷险异怀人臣不以非美殊志某也前甞历匡庐泛彭蠡北涉并代扬鏕鴈门之衢飞盖白登之墟者屡矣然甞浮洞庭践五溪徧沅辰之巉极偏镇之区蒙蒙嵚嵚犬牙相入者固贵之北隅也乃后复踰大庾登五羊返于江于淮于河以至于河南某者未始困于险也而险亦莫吾困问者瞿然而变色曰嗟壮哉且子何以治夷陈公曰窃闻之雨露不择地君子不择人故鸟兽悦惠豚鱼及孚忠信笃敬蛮貊焉行夫自贵之开邦也列帝敷膏于上诸吏宣承于下官御惟备巨小相属立酋世长因其势轻徭薄赋养其力左输右转赡乎用甲冑以威庠序以教录俊登杰细系大縻是夷而华者也某何敢以夷治也臧公曰吾与子异域而均责夫封疆之官其责有五训养先焉一以持之守之以宽详出允纳宣明剔幽其庶几乎陈公再拜而受曰昔哉敢不敬承佩君子之训于是李子闻之曰诸君可谓善祖行矣一饯而三物备或问何也曰送而恤遐而险焉虞仁也仕不避难重险不惧忠也别靡忘规陈责必五义也仁以树忠义以行之益之以贞何事不济是一饯而三物备者也诸君可谓善祖行矣 

送右副都御史孙公序 

孙公为都御史赴江西也以李子甞官其地问厥宜李子曰仆鄙人也宜何知焉夫不自政而谋人政者妄也不自陈而言勇则其言无稽敢辞翌日李子与客论天下之政而及江之西客曰孙公抚斯邦也境内狱省乎盖其人尝为刑吏矣以平名又录囚斯也然斯邦也赋其允乎讷必自今摧矣自孙之为参政为按察为右使所政知之也李子曰窃闻之天下一政因地异施故政以位殊位由体立立体显用藏诸其能是以米价之问智者瞋目牛喘下询君子与焉故此条原情执而罔狥积孚而宛成者刑吏之事也怀矜剖疑义以断例破坚伐幽录囚者之志也公符宣委亟恤缓征参政之义也持明悬平靡屈靡挠重轻付之吏严民畏按察之经也恊寅敷诚可否惟贞右使之程也紏邪扬端屹然岳安百度贞焉都御史之贤也巍威履仁镇危立利任怨而轻去挈纲而疏目踣猾而矜拙廵抚者职也昔予官江之西见右使者弗程也按察之弗经也参者非其义行也私计曰抚臣必紏之然弗之紏也乃程也经也其义行也私计曰兹必扬之矣然卒扬之扬事巨曰三司如何咎也曰咎在攸司威武临也若罔知闻也斯非镇危立利任怨而轻去之道也及觇其日为则簿焉书焉琐焉屑焉矣耳故刑贵亲太亲则烦赋贵亲太亲则劳兵贵亲太亲则剧心烦身劳益之以刻则威不巍自用遗人则仁不广仁不广则拙不容威不巍则猾不 

伏此所谓下行诸司务目而挕纲者也古之大臣不由也客曰某闻之君子异位而同功殊体而均効言有本也诗云维其有之是以似之故曰我战则克祭则受福言无往不可也孙公之抚江西也予谓其狱省而赋允也非欲其太亲之也自程而后程人之程自经而后经人之经也经以立程程以扩义义以定志志以干事则何豪不之摧矣豪不夺则民志一民志一则重犯法重犯法则狱省狱省则赋可允赋允则盗贼不作盗贼不作则兵戢而无用此大臣之业而廵抚之良也故曰同功而均效者此也越二日左使臧公偕诸寮来谓李子曰孙于君同年进者也同郎属而尝又共巷居其行也能无言哉于是李子以客问答语告臧子而臧子乃遂以李子之言告孙子孙子曰夫敷其义而弗指其事而顾宏厥辞李殆以言讳乎虽然非妄言者也厥言有稽矣 

送右副都御史臧公序 

大臣之出而镇也必在畿甸之外记曰天子使其大夫为三盛监于方伯之国是也方伯之国去天子远故不可不有出而镇之之臣出而镇之不可不假激扬绳紏之权故又不可不名之监故监者主控遐固外显宁而奠危者也今真保诸府犹古三辅之地所谓王之畿也乃奚取诸监而使之镇也此救时而顺势之道也政要曰靡一一之又曰持衡之势重则昂夫建本者未有不崇乎培者也今使之镇而取诸监者非欲畿内地昂且崇哉直隶之府不相一非方伯国埒也势不得更无监故置监者又以一之耳此所谓顺之也顺势以置监而监非方伯国埒之地则其体孤悬畿内近　天子则美丑易达一分以崇本重迩以昂化非假之岁月不效故监直隶府视他方难也是以　天子不易视监而监亦不敢视巳易此臧公监他方请屡抑而独监兹获欤昔　高皇帝置监也专任御史廵未始烦大夫也至今议者每私谓廵抚之官非　祖制斯见弊而不见时者也彼徒以彼非便宜材也利已靡任怨日伥伥冀转擢遂以为不必烦而不知按者守怕者也抚者济通者也怕者一于法通者兼乎化且今之抚者诚如召之陕以东异之关以西也亦何宁不之显危不之奠而矧遐与外之足忧也夫真保诸府古河朔之域而武悍之国也西临阨塞三关据焉已已之变贼尝抗刃飞狐而饮酪倒马矣日者流贼之起也夷怕山之堞而焚易水 

之台者几矣是其地内而外迩而遐者也与古之畿例异而事兼夫以昂化重迩崇本一分为巳任而益之以内外迩遐之兼此臧公监他方请屡抑而独监兹获欤古人有言曰图治于难言不可不慎也今以臧公才望此官此地然常自曰　天子不易视此官此地某亦何敢此官此地易行也可以侧耳风政矣先是孙公以右使为此官江西臧实偕群寮属予文乃予今不得不文于臧者其义犹孙也 

送童公赴京尹序 

童公之为顺天府尹也以河南左布政使府于省体亚尹视使品殿然非名使罔尹擢非大名使即尹罔北也斯非内重外轻义邪童公之为左使也几三易年矣拟擢公都御史暨乡者屡矣乃竟擢公尹又北也非以公名使又大者邪天下之势地近则难制荷重则难力体杂则职易挠顺天者古京兆之地而尹犹古之尹也辇毂之下棼紏盘错动干贵豪暮谋于幕朝諠于朝所谓河南帝城当近臣斯谓近而难制民之受病譬如木蠹朽自内始劳者欲息瘵者欲瘳禁邪袪害一趋同俗邦畿既熙四方是承厥机惟尹尹之轻重畿甸以之斯谓难力夫尹卿相之次也簿书期会犹云有司故其体差异史云前有赵张后有三王专而治者也今之尹若是乎斯谓难职处三难之地诚非大名使不可而以任公则公之素不推可知矣予尝窃论天下之政惠流威立信执义断非通弗济有容乃大故体心悉情布慈敷温高犬朴靡施此可言惠而不可谓之威端严廉厉望之肃如迩栗遐惧此可言威而不可谓之信令行禁止画一靡移此可言信而不可谓之义破幽剖疑不吐不茹苟有弗合死生以之此可言义而不可谓之通曲成委就从之弗失巳违之弗取怒此可言通而不可谓之容法坤之藏凖师之畜含垢掩疾不动声色纲举目清有斯六善而后三难可行也何也尹也者卿相之次也故其器常患不洪然犹有司也故其才常患不通而又益之以义信兼之以威惠此天下之良也童公有焉尹不足为矣公犍为人也以进士历都给事中参政左右布政使擢今官云公之擢今官也三司诸大夫饮饯于公分燕于私备矣已而相谓曰伯叔倡和载之诗回路相赠述之礼言昆弟友朋非言莫申也夫寮也者义犹昆弟分则友朋者也于是相率征言于李子李子曰夫童公者予知之素矣是卿相之器也有六善焉尹无难为者矣 

送陈公序 

陈公以河南按察使而升山东右布政使捐讯鞠典敷布远刑狱就钱谷去紏擿司科催前以法今以教法主义教主仁是升也阶崇而职异矣于是有问李子者曰君子有遗虑智者无兼能陈公固才臬将复才藩乎李子曰考来于往察隐于彰故往者来之证也迹者心之应也陈公尝为令矣才令也为御史矣才御史甞按察副矣才按察副而又使矣而又才使则今不才藩乎窃闻之君子异位而同体异体而同功异功而同心故藩臬台邑者位也卑崇相承宽严以之者体也仁宣义决视履熙载者功也然发之才而由之心故迹者心之应也夫牛羊之于人末也昔者奚饭牛式牧羊也移之官奚以秦霸式为令才斯何也通也通斯同同斯功矣是故邑可也台可也臬可也藩可也如孔子委吏可也乘田可也中都宰可也鲁司寇可也斯所谓证诸往者也不然必自计曰吾奚藩奚臬奚台奚邑官至而后习斯学养子而嫁者也故同者由之心者也异者即乎事者也功者证乎迹者也体者杂乎位者也通者贯乎一者也问者曰若是则陈公进而卿不为名卿乎李子曰名卿哉曰名相乎曰有本矣 

何公升南京工部右侍郎序 

何公以都御史廵抚我土再历年乃有今命盖出台而就曹辍纲维而佐水土者也以阶则六佐为崇以官则司空古列之三公以职则今散而前要以地则北重而南轻矣是时何公年将耆尚未子会又丧其夫人乃公恳疏乞归或问李子何公归允乎李子曰弗允曰奚知其弗允也曰以公之德之功知之窃闻之为而靡挠之谓执同而罔随之谓介小而容之之谓恕存而念之之谓厚诺而终之之谓忠先而鉴之之谓远优而俟之之谓大斯七者古所谓德之经而政之所由行也是故是人也治朝之所必庸是以在下则升在上则旌在野求之在位明之夫何公者德而位乎上者也方将明之归何可得矣在干之九五飞龙在天利见大人　今皇帝继统也乃夙夜思德焉庸而虑之曰为矣挠乎同矣随乎小或罔容容者厚乎厚者忠乎忠而远乎远而大乎既见之而庸之矣八坐兄矣乃又虑南有位焉若曰不仍虚乎若是则何公者即恳疏乞归无允之矣或又问功者何也李子曰窃闻之政外无功故执则法立介则类分恕则爱扩厚则惇积忠则众附远则器洪大则量富量富则大事断器洪则承荷坚众附则易使惇积则易亲爱扩则惠泽流类分则善恶别法立则纪纲修以是临民无往而非政以是为政无往而非功矣故曰政外无功曰日者齐寇犯我东鄙也飞箭满眼炎焰昼赤淮泗河洛之问讻讻如焚而公乃使钺即戎指挥而平之斯所谓折衡尊俎者也及其明之也乃水土焉寄何也李子曰君子之政始诸身以加诸民曷为弗成曷用弗功诗云右之右之无不宜之是也何公尝为县矣而县焉成尝监察矣监察有声为郡为臬为藩矣以郡以臬以藩名斯足以观政矣何也德为之也故忠其衷也厚其征也恕其行也执其操也介其节也远其期也大其规也斯古所谓德之经而公之政所由行者也是故重轻之者时俗之论也南北之者急要之心也　明天子固宜　诏公入矣公行之日三司群公饯之郊公曰幸问言于李子于是群公乃造问李子而有斯序 

赠翟大夫序 

翟大夫者河南按察司副使翟子也翟子为给事中也劾章怒枢要坐是出补佥事佥事虽大夫然银青而谏垣出是官也时眼怕卑之于是人咸谓翟子危或教之曲解乃翟子则顾毅然曰得不得命知不知人非其道以求之君子不为也况求之未必得哉居无何枢要者去于是翟子进副使阶中顺易银以金换青为绯褐盖聪马英英赫赫奕如而巍如于是人则又咸为翟子贺乃翟子顾又欿然弗之居也曰夫君子之诤也非以快捷方式也其进也非恃幸也是故居尽吾职焉已毁誉何知吾量吾力焉已进止听之故法者不任情以出入君子不低昂以徇时是故翟子莅我邦也吏严而民降罪之靡冤讼者寡怨行之三年令问彰显夫是则翟大夫之行焉已或问翟大夫何以贤也李子曰人也殆有真贵者也夫有真贵者必有至质有至质者必有浩气故气者禀也质者成也贵者征也今夫松栢固世之谓才也然斧之则析挠之则折火之则灰水土则朽乃若金玉之为物也从革罔渝瑟温而栗炼之愈赤宁碎靡蚀斯何也其质至也是故天下之言贵者未始不之归也故诗曰金玉其相传曰金声而玉振之夫文孔者古之大圣人也而赞之者必曰金玉金玉固知二物者天下之贵也夫翟子者诵法孔子者也又怕自曰文王我师以是观之殆有真贵矣人也其质至也其气浩矣夫是则翟大夫之行焉已大夫某名某字号青石子昌邑人也其为副使也则嘉靖二年夏也 

观风河洛序 

观风河洛者为廵按谭子而作也观风者何其职也河洛者方也谭子之莅我邦也度而能贞肃而有明潜洞臧否旁烛冤幽见之苟真飙激山屹利害罔移也于是君子佩爱小人服威吏惮而缩民恃而舒然声迹泯焉坐竟日默如也斯何也天下有大通焉观是也有大几焉风是也风以几动几以观通是故无遁情焉情者风之所由生也廵按者以观为职者也即情以察几缘几以广通因通以求职鲜不获也故君子谓谭子善为政虽于天下可也河洛先之矣是年也谭子实监河南试大梁士试而中者十有四人也十四人者相语曰我监公何以大通于几空同子曰士读易乎观之为道人已之道也然君子观则先已故曰知风之自自我始之也其有职也则戒之曰尔惟风儆之曰巫风滛风乱风言其观贵已也夫谭子者懋于德者也德而风故其动几动而通故其观无遁情是故以执则贞以用则明潜之则洞旁之则烛爱孚威行吏缩而民舒也斯何也德者所以为风者也情者所以流德者也几动于微通成于广职斯获之矣故君子谓谭子善为政然河洛也厥方狭矣诸士曰古者陈诗以观而后风之美恶见也我监公声迹泯而其德大通于几不谓天下之材乎于是赋观风河洛云河洛者狭之也冀太师采之献诸天子空同子曰民诗采以察俗士诗采以察政二者涂殊而归同矣故有政斯有俗有俗斯有风 



【卷第五十四】 

【序一十篇】赠郭侯序 送陈汝州序李君升按察司佥事兵屯颍上序送梁处州序送李德安序送乔太常序送何职方序送程南昌序送马布云归序 兵部尚书华容刘公归序 



空同集卷第五十四 北郡李梦阳撰 　序一十篇 

赠郭侯序 

郭侯为开封府同知三年人曰郭次公升矣已而果升而为汝宁知府人曰郭公将转而为开封已而果又调而为开封李子曰窃闻之三王不沿礼五伯不袭智是故政也者因民而为者也故顺时者致昌者也信谋者审方者也俛志迟回者后时者也今郭侯为开封也于斯三者何由焉且夫顺逆者势也大小者形也彼泰阿镆铘于人非不利也设倒其柄则玩而不畏故曰径尺之鱼不游于蹄涔横海之舟不纳于江河今论者不察乃辄立议曰郭君必以其为同知者为知府又曰必以其为汝宁者为开封是何异于胶柱而鼓瑟者哉且知府之与同知其得为不得为至易知也夫开封者史所谓车马之凑四通八达之衢也于今则有监守之臣有临辖之司有诸王之国其属城则四十有三其赋讼徭役勾干簿书之扰盖奚啻十倍于汝宁而又日仆仆跨鞍马奔走逢逆如是而其势能尽如为汝宁否哉且夫宽猛者人之所时有也孔子曰平易近民民必亲之然而肉刑虽三王之势不废此又何也故居士不宽孔子以为不足观然摄政七日而即诛其乱大夫卯故曰宽于良严于猾宽主恤严主戒今郭侯将为宽者邪抑严者邪谚有之曰近火先焦开封近火者也百姓茕茕嗷嗷难堪矣盖其地人众杂人众杂则其俗易偷而善造伪吏隶胥史之徒又辄相鼓扇益盗奸即蹈死地罔避惧彼其乘肥马戴貂帽着文绮衣者盖踵相接也大者白手置田宅与豪富埒矣此其责在知府邪同知邪余故曰知府之与同知其得为不得为至易知也且今人谁不谓包拯欧阳修相继为开封也盖拯以严峻起及修代之用宽亦起夫二子者固并所谓有道仁人也乃其治同功而异义乃又并显盛传世由是观之为政各任其性同情能附实则民亦易化故曰其所令反其所好而民不从今论者乃顾又谓郭侯必用其二不然且妨于政岂不谬哉 

送陈汝州序 

陈子以钧州同知升而为汝州知州李子闻之色沾沾喜幸曰夫陈子前为郎中矣至彰也然岂料其左而卑也今之为汝州即非彰也然关诸天下不细也夫天下事势譬之弩也而其动则犹机也坤之初六曰履霜坚氷至夫霜之于坚氷相远也动乎此而应于彼乃若是神何也此不谓至微至微者邪故曰知几其神乎夫阴阳善恶君小小人未尝无类也故阴阳者形也善恶者行也君子小人者朋也形不独立行不特成朋无逆从是以泰之初九曰拔茅茹以其汇征吉而于否之初亦云故曰同明相照同类相求云从龙风从虎圣人作而万物覩故朱慱虽贤必俟其友乃结绶贡禹即非不肖然不能不因人而弹冠由是而观方今无朱贡之徒则已诚有朱贡之徒闻陈子兴有不弹冠相庆者邪孔子曰富与贵是人之所与也且今人孰不欲富贵假令陈子巧诈善宦卑卑与世浮沉或富厚多金玉货财无论一知州即令立致卿相大夫余何所喜幸焉陈子人品道德诚足为天下喜幸即令隐约终身予愿为之执鞭不辞候今为知州矧将彰而为卿相大夫记曰力田不如逢年善仕不如遇合今陈子亦谓之遇合者哉非邪钧州知州李君将有礼于陈子念独余与陈子故同郎中也为友而又故知陈子于是伻来谒余以文曰邦彦不幸不获交于下执事然知天下有先生久矣敢为吾汝州请然予闻李君亦令名豪杰人也因并告曰陈子行君亦可以弹冠俟矣 

李君升按察司佥事兵屯颍上序 

兵刑天下之忌器也然圣王能使人不犯刑而不能使天下无兵能使兵设而不用而不能使兵一日而无食能使兵足于食而不能不分之以官何则专其事则有绪而易理责众则劳倍而鲜功昔周成康之世刑措四十余年不用可谓极治然犹羽旄童于礼器于戚存乎乐舞兵车藏于比闾故曰圣王能使人不犯刑而不能使天下无兵当是之时四夷宾服干戈朽于武库然犹岁终计盈缩九年论耕畜故曰能使兵设而不用而不能使一日而无食及其立官则司寇司刑司马司兵司徒司食故曰能使兵足于食而不能不分之以官今按察提刑官也益之以军马城池则司马事也又埤之以屯田则司徒事也是故其境内刑有弗允以问司寇司寇乃下而问按察兵有弗修以问司马司马乃亦下而问按察食有弗给以问司徒司徒乃亦下而问按察按察所主之境地诚狭也兵少也屯寡也犹之可也今李君主颍上之境其地跨江淮边四省而犬牙民健讼而善潜非必巨狱以隔别虽小亦频年无了期李君信善刑然能使之咸允乎盖所辖卫兵率万计其官率各奴戮鱼肉之又素跋扈稍绳则亢大绳则讦更大则计脱之君即善兵能必其无不修乎又屯田疲弱不尽恳豪强占膏腴租入或于私门逋欠积而牵连李君即善调食然又能必其无不给乎余故曰责众则劳倍而鲜功虽然得其本万事理李君固明恕刚慎人也识高而变通夫明恕刚慎者政之本也识高变通者才之绪也以此治事尚有不允不修不给者乎且君故为司寇属至着也又出而知陈州矣此所谓贤练之吏也如此而尚有不允不修不给者吾弗信之矣今天子夬夬明断方袪故布新他日或问江淮间刑于司寇司寇诚对曰允矣问兵司马诚对曰修矣问食司徒诚对曰给矣又咸曰此兼众责而能功者也则君不谓之得其本者而谁邪三卿者佐今　天子用之天下者诚皆有本者也则刑不可使之犯兵可设而不用食可无不足也此所谓圣王之治也 

送梁处州序 

同年者擢同年同部者序而送焉义起也盖惟我癸丑之在吾部者为然癸丑之在吾部者前后三十四人十二年间擢者二人又皆治郡亦寡矣前刘岳州往王叔武首序之兹应枢往处州佥谓予当序夫序叔武备矣予何能复言然窃见自内补郡者怕怏怏不自满非谓郡剧且劳而其势有不获尽专者邪夫以金绯坐堂上州县吏承风走役悦则利怒则威一郡之休戚雨旸寒暑山川鬼神之食惟守主也而按讯有推官攵逋有通判兵戎有同知亮工分职各其成案而决于守守可则喜否则惧如是而谓剧且劳而不获尽专焉者何邪守诚曰是侵吾掌刑吾刑赋吾赋兵戎吾核仆仆案牍间日不暇给疑推疑判疑同而不之信而是三人者皆将敛避退缩虽有能靡所自效于是事有所不举矣监者入其境则曰守误之守误之挫辱抑厄以衄其锋州县之吏观望狎玩不复有所警饬亦宜矣如是而欲专欲不剧且劳可得邪夫三者达之天下者也应枢是行将自刑自赋而自核之与抑付之前所谓三人者而可否之也应枢入吾部历试八载声称满人口性坦达无较是固天下之器于一处州何有处州在万山中民质直简讼蚕岁三四熟其租易办卒伍勾扰亦亚于他郡前三人者且各易为力而贤口应枢与之决可否而行之其郡不大治雨旸寒暑不时山川鬼神不享不佑有是理邪然此特予所窃见者尔不敢不为应枢告他则叔武备矣 

送李德安序 

李子同年进士曰李宗干者以户部郎中擢德安知府故事同部擢同部同进士者为言赠焉于是李子谓宗干曰德安非古名郡欤是在云梦之间矣其地高山广薮利耕织樵牧水者捕鱼虾宅舟楫然其俗轻悍而健讼君子则多机术把制人是楚之遗也子往何以为政宗干曰其信乎立于信措于敏昭于断与厥休息如何李子曰善哉备矣宗干曰何以益我曰无巳则宽乎综密以辅之乎且两汉循吏子以为孰优宗干曰无踰黄霸曰霸无赫赫之誉若赵广汉辈所为而天子赐车盖黄金下诏褒誉人到于今称之弗替非用是道欤当是时昭帝立幼大将军光秉政遵武帝法度以刑罚痛绳羣下由是俗吏尚严酷以为能而霸独用宽和为名是岂无见者欤夫守近民者也日理民为事顾率务体格靡所司察观霸所为亦可以少省矣霸治民鸡豚谷马米盐烦碎之务罔不精力某所大木某亭猪子尚应口道之况其它者欤今之守能若是乎宗干于是起谢曰吾性刚不柰事事微子之言吾几不政矣李子曰夫刚干之质也阳之用也是故综非刚则隳宽非刚则弛明非刚则苛敏非刚则息信非刚则变夫刚美德也吾子何患焉宗干喜诵曰生我者父母知我者鲍子乃再拜登车而别 

送乔太常序 

元年春　天子肇祀天地既合群神于南郊乃复遣使祠天下名山大川暨古帝王　宗室王墓告始也书曰望于山川徧于羣神是也自山以西其镇曰霍渎曰河海曰西海帝曰娲曰汤　宗室王曰晋曰代曰渖则吾友太常少卿乔君往侍祠建节行盖道井陉泝太行南并蒲坂反于太原北抵鴈门云中历数月乃还往反盖数十千里按祀典王祀四望天子始践位祀之廵守至其方则又祀之故公羊曰天子有方望之事至汉宣帝令使者持节侍祠于是近臣始摄天子祀事而匦帛载御祝与百神抗礼矣祀之义有三一曰尊神二曰尚贤三曰展亲夫晋代渖所谓文之昭也娲汤古之神圣人也河海霍望也于是时将　天子精意能靡所弗享非太常所有事邪太常掌百神之祀素行无丑于神明又晋之山川所生也夫三者备矣非太常享而孰享邪是故孔子曰我祭则受福言有本也山西连年凶赤野千里黍稷不植牲牢羵瘠百神之典将有所不给今　天子践始遣俊臣往修禋事如是而复雨旸愆期甘泽弗降神曰失职贤曰助慝亲曰悖德夫山川鬼神岂若是极乎子行矣予于是望之矣 

送何职方序 

今之所谓贱丈夫者非薪若乎至其道山泽之事虽善方舆家言莫能诘其所从来此无他践之实者言之切身亲历之与得诸口耳者异也夫言于人亦难矣兵也者难之尤者也山川草木之利疆异而界不同车骑步短兵长戟剑楯矛鋋弓弩之施又相什百不齐故曰大小异形强弱异势险易异备彼坐高幄拥僚佐谈万里外事设非身践其地信才且知而克一一中哉赵充国汉名将也及讨西羗则曰百闻不如一见愿驰至金城图上方畧然则兵果易言邪新　天子即位锐意戎政乃　勑司马卿属数马子边镇而榆宁肃三镇则以郴阳何君往君少年负骏才至于兵戎之事又为长兹奉　玺书践万里之域异疆殊界将靡所弗陟窃于君有贺矣君前在职方图天下地形寝壁上号曰卧游予间叩之曰吾得其形焉踰年又扣之曰得其势焉再踰年曰得其备焉然终不以是自是而予亦不以是是君者以未践也天下之患莫大于西北边西北边莫大于榆宁肃三镇者君践有日矣归坐高幄拥僚佐谈万里外事尚有能诘之者否邪予于君之离是故以之贺而不以悲君幸勿诿曰吾之行数马焉耳矣 

送程南昌序 

正德元年秋九月户部郎中程君拜南昌知府之命是日朝士夫咸叹息为君惜谓君守南昌弗宜其言曰南昌省下郡俗机狡健讼君非法家者流性简静鲜事事又怕疾信若是南昌不置守乎夫天下性同也南昌之人独不守同乎守之于民以分则帅也义则师也亲之则父若母也父母师帅不可以机狡逆其子弟与卒徒而为之守者以之逆其民欲民之不机且狡得乎假令程君斥简以狥扰摈静以狃暴治其民而民从之且犹不可而况未必能治治之未必从乎且天下之事不能皆试而为今举其大若要者钱谷甲兵讼狱三者而巳必欲其皆试而为必从事于衡石矛鋋桎梏之细而后称司农司马司寇之位设终身不为司农司马司宝而前三事者将终身不之谙乎程君固未始试司农者及仕为司农属即赫赫以能著称今往理郡讼有不著称者乎父母之于众子有讼未尝不断断之必当者其视均也有不是未尝不挞挞之不怨者其爱等也非均且爱必不能服其子之心惟师与帅也亦然君苟以施之子者施之南昌之民南昌之民必治治则不争不争则化化则其功易叙当是时峩冠坐堂上百胥羣姓奔走承奉于下岂必强力者而后能邪故曰操简以御众居静以制动此天下之政也予于君官同部又同进士不宜无言以别会曹长胡君伯雍合郡轑友以文见属遂发其所欲言者如此 

送马布云归序 

马君布云主事户部四年矣一旦致其事而去同僚既醵为之饯而又属予之言予幸接下寮日以簿书期会为事其何言之能为虽然窃有闻焉君臣之义道不合去言不听去不得其官去年及去矢去以予观布云年未及也非疾者也布云刖为中书舍人九载克厥职乃擢主部事布云又克部事乡督太仓粟吏不敢蹈奸于是誉督天津粟天津之人咸藉藉称明斯非不得其官者也非所谓言迕而道违者也而何以遽去无可去而去予于是知布云之贤也夫自士大夫以官为家进退之义摈而不讲于是有老死于位而不悟者秽行诡迹之士遂宴然行列蒙诟詈不顾甚有病卧床褥犹日探除拜问调迁者使其弗事事则已苟或事事而能以不得不听不合去否也嗟乎予于是知布云之贤也使布云不得其官去言不听去道不合去老去疾去犹为贤矧无可去而遽去邪夫宦譬之海也百险备焉逆之则危犯之则溺不知而不去谓之逆知可去而不去谓之犯布云兹去譬若泝恬波而行兴意穷极舍舟登陆其有不乐者邪布云伟躯干美髭须豪爽尚义少失意于科第老复弗究其官必考寿乐其余年必生贤子孙日大其家不然何以与危者溺者别也 

兵部尚书华容刘公归序 

公自去岁上书乞骸骨　上察其忠诚勉留之至是三上书不许会公目疾引请益力　上不得已许焉赐玺书文镪有衣一袭行之日冠盖车骑填塞路衢道旁观者咸叹息争走觑公聚而转相语岂不为至荣幸事邪议者谓公前以司农卿归　先皇帝特诏起之置之左右委以腹心数　召对访延失得故每语屏从侍必移刻乃罢所谓帷幄旧臣者今　天子幼冲茕茕在疚四境未辑忠鲠耆旧之臣不可一日去左右又大司马者佐王平邦国者也公去谁与理邪公不听比去议者以闻　天子廉公有决志故卒不留公夫士有必去之志而后有不可夺之节故古之人有招之不可来而临事麾之有不可去者岂不为俊伟烈丈夫邪为公者诚曰吾可去去焉卿又曰吾可去去焉大夫又曰吾可去去焉朝去一公暮去一卿又去一大夫君人者必谓荣贵利达不足以尽天下之才天下之才亦必自以利其荣贵利达为辱若是即使公决于去何不可邪知天下之才以利其荣贵利达为辱将遂以是风天下故卒不留公若是天下之愿仕于朝者且駪駪至也先王之训人也语交际必曰义进退具焉先之以几显微生焉决之以时消长形焉故亡义者贪昧几者危悖时者残三者有一焉上之人必贱之曰是求荣贵利达者惟夫贱之也故天下之愿仕者不至故曰郎使公决于去何不可邪公前为司农卿诸生以郎吏事公洎为大司马公以旧郎吏又数数见愚无似诚不能状公然窃知古之所谓大臣者有是义也易曰不俟终日殆公之谓矣既相率祖公于都门北地李某乃为之序 
</div>
    <div class="pagination">
<a href="空同集_page90.html">上一页</a><span>...</span><a href="空同集_page86.html">86</a><a href="空同集_page87.html">87</a><a href="空同集_page88.html">88</a><a href="空同集_page89.html">89</a><a href="空同集_page90.html">90</a><span class="current-page">91</span><a href="空同集_page92.html">92</a><a href="空同集_page93.html">93</a><a href="空同集_page94.html">94</a><a href="空同集_page95.html">95</a><a href="空同集_page96.html">96</a><span>...</span><a href="空同集_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
