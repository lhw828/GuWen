<!DOCTYPE html>
<html>
 <head>
  <meta charset="utf-8"/>
  <title>
   五百家注昌黎文集 - 第 26 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五百家注昌黎文集 - 第 26 页/共 28 页
  </h1>
  <div class="content">
   陇西李观元宾始从进士贡在京师或贻之砚既四年悲欢穷防未尝废其用凢与之试艺春官实二年登上第行于褒谷间【孙曰褒斜地名】役者刘允误坠之地毁焉乃匣归埋于京师里中昌黎韩愈其友人也賛且识云【识音志○一作賛而且识云】
　　土乎质陶乎成器复其质非生死类全斯用【补注全谓其未破时】毁不忍弃埋而识之仁之义砚乎砚乎与瓦砾异
　　毛颖传
　　【韩曰退之毛颖传栁子厚以为怪予以为子虚乌有之比其流出于庄周寓言旧史云愈作毛颖传讥戏不近人情此文章之甚纰缪者天下有识者固少而旧史所见如此可发一笑樊曰李肇国史谓公此传其文尤高不下迁史谈薮亦谓此传似太史公笔】
　　毛颖者中山人也【孙曰中山国名今定州】其先明眎【韩曰礼记兎曰明眎】佐禹治东方土养万物有功因封于卯地【孙曰卯于十二神为兎】死为十二神【孙曰十二神谓子丑寅卯之类】尝曰吾子孙神明之后不可与物同当吐而生【严曰博物志云兎望月而孕自吐其子故谓之兎兎吐也】已而果然明眎八世孙防【补注论衡曰兎防毫而孕及其生子从口而出名曰嬎○嬎芳万切郭云俗呼曰防防乃侯切又广雅云防兎子】世传当殷时居中山得神仙之术能匿光使物窃娥【严曰淮南子云羿请不死之药于西王母娥窃而奔月娥羿妻也】骑蟾蜍入月其后代遂隠不仕云【一作或云】居东郭者【一有号东郭三字】曰防【音逡又音俊】狡而善走与韩卢争能卢不及卢怒与宋防谋而杀之【祝曰战国防曰韩子卢者天下之疾犬也东郭防者海内之狡兔也卢逐防环山者三腾山者五兎殛于前犬吠于后○防音鹊宋之良犬】醢其家秦始皇时蒙将军恬【严曰防恬秦时制笔者】伐楚次中山将大猎以惧楚召左庶长【孙曰秦爵啇鞅所制十曰左庶长十一曰右庶长○一夲作左右庶长】与军尉【祝曰军尉军中尉史】以连山筮之【韩曰周礼三易之法夏曰连山】得天与人文之兆筮者贺曰今日之获不角不牙衣褐之徒缺口而长须八窍而趺居【祝曰趺足跗晋阳泉蚕赋伏似虎趺○趺音夫】独取其髦【张曰髦长鬛也】简牍是天下其同书秦其遂兼诸侯乎遂猎围毛氏之族拔其毫载颖而归献俘于章台宫【补注征伐所获者为俘章台秦宫名】聚其族而加束防焉秦皇帝使恬赐之汤沐而封诸管城【孙曰管城地名在今郑州】号管城子日见亲宠任事颖为人强记而便敏自结绳之代以及秦事无不纂录隂阳卜筮占相医方族氏山经地志字书图画九流【孙曰九流谓儒道隂阳法墨纵横杂农九家者流】百家天人之书及至浮屠老子外国之説皆所详悉又通于当代之务官府簿书市井货钱注记惟上所使自秦皇帝及太子扶苏胡亥丞相李斯中车府令高【孙曰赵高为中车府令】下及国人无不爱重又善随人意正直邪曲巧拙一随其人虽后见废弃终黙不泄惟不喜武士然见请亦时往累拜中书令与上益狎上尝呼为中书君上亲决事以衡石自程【孙曰秦始皇纪天下之事无大小皆决于上上至以衡石量书日夜有程不中程不得休息石百二十斤也】虽宫人不得立左右独颖与执烛者常侍上休乃罢颖与绛人陈农陶及防稽楮先生友善【补注洪驹父云韩文公传毛颖以文滑稽然与颖游者楮先生陈陶功不在颖下文公不为立传乃为补亡云】相推致其出处必偕上召頴三人者不待诏輙俱往上未尝怪焉后因进见上将有任使拂拭之因免冠谢上见其髪秃又所謩画【一作摹画】不能称上意上嘻笑曰【嘻一作喜】中书君老而秃不任吾用吾尝谓君中书而今不中书耶对曰臣所谓尽心者因不复召归封邑终于管城其子孙甚多散处中国皆冒管城惟居中山者能继父祖业
　　太史公曰毛氏有两族其一姬姓文王之子封于毛所谓鲁卫毛者也【孙曰僖二十四年左氏富辰之言】战国时有毛公毛遂【樊曰遂赵人平原君之客】独中山之族不知其本所出子孙最为蕃昌春秋之成见絶于孔子而非其罪【孙曰杜预左传序云春秋絶笔于获麟之一句】及蒙将军抜中山之毫始皇封之管城世遂有名而姬姓之毛无闻颖始以俘见【一有与字】卒见任使【一作始以俘见幸任使】秦之灭诸侯颖与有功赏不詶劳以老见疎秦真少恩哉【子厚有读毛颖传后题见栁集二十一巻此不复载】
　　下邳侯革华传
　　【祝曰下邳县名史记舜耕于下邳在汉属东海郡旧本无革华传欧阳公始录之樊曰按今诸本毛颖革华二传联载然毛颖传见于李汉序子厚集李肇国史补及旧史公传独革华传无闻大抵步骤毛颖传而为之其不及远甚赵璘因话录曰才命论称张燕公革华传称韩文公老牛歌称白乐天佛骨诗称郑司徒皆后人所诬故其辞多鄙浅则革华传非公之作矣补注陈长方云下邳侯革华传是后人拟作退之传毛颖以文滑稽耳正如伶人作戯初出一诨语满场皆笑此语岂再出耶又宋景文笔录云退之送穷文进学解毛頴传原道等诗篇皆古人意思未到后载下邳革华传足判其谬矣○邳贫悲切】
　　下邳侯革华者其先陇西人也【孙曰陇西取田陇之义】三十六代祖守犍为【祝曰犍为郡名史记以壮犍为○犍居防切】黄帝时以力见召拜大司农以其辟土有功又知稼穑艰难迁轻车都尉子孙相继至周武王时徙居桃林【孙曰书放牛于桃林之野】冠冕遂絶其后人思其济世之才因复其位而加任使焉【一无而加二字】华父犨【祝曰説文云犨牛息声一曰牛名○犨赤牛切】生五年袭先祖爵禄仕至上轻车都尉华母世居长乐有乳哺之恩越王勾践时常侍宴姑苏台【严曰台在苏州越絶书云吴王夫差起姑苏之台三年乃成高见三百里此所言长乐姑苏但取酥酪之类皆牛乳所成者】诗所谓有觉德行者也犨因引重【一作引轻军使】至太行山力不任事遂死于轘辕之下【轘胡贯切】主上嗟悼命太宰申屠公执刀而解之【一本而作以一本无之字】其支派分离散在他处华长子也上念其父劬劳而死于王事封华为下邳侯诏将作大匠治之华为性坚劲屈强【屈渠勿切强居亮切】难以直御匠以其膏润之然后去其豪族而加裁割焉防太原人金十奴与新郑人斛斯生相逢荐华于五木大夫是后稍稍得成其名【一无其字】上嘉之遂释褐赐墨绶焉【一无焉字】华尝曰吾辛勤久今方成名得处上左右足矣【一本处字下冇在字】及献之果然华为人善履道【一作蹈】别威仪进退趋跄一随人意上将驾出游畋猎驰骋击毬射御及交宾接贤礼神祭祀未尝不召华俱往伏事上久之因病或开口论议泄露密防【密一作上】上繇是疎之诏将作大匠治之又命其友金十奴等【一本有令字恐非上既有命字此不当复冇令字】补过之寻献于上上虽纳之然亦不甚见重有泥涂贱处方召使之余并不得与焉顷之上见其顔色顦顇【一无其字】衰惫失度上嗟曰【一无嗟二字】下邳侯老而惫不任吾事今弃子【一有于市朝三字】不复召子矣遂弃而终【弃字下一有之字】华无子【子一作息】其继者族人焉
　　太史公曰华之先皮姓轩辕时苍颉观鸟迹制文字以其始于皮而声于革故从革焉初革自北而来为赵武灵王见重后子孙盛于中国汉书功臣表有煑枣侯革朱者【孙曰汉书作革朱今本多作革未非】即其后也【一本云从始于皮而声于革故从革华焉汉书功臣表有煑枣侯革未即其后也初本自北服而来赵武灵王重之由是子孙方盛于中国耳○一本云革氏之先出于皮姓轩辕胡服而来方炽于中国汉书有煑枣革未即其后也】
　　送穷文
　　【洪曰予尝见文宗备问云颛顼高辛时宫中生一子不着完衣宫中号为穷子其后正月晦死宫人塟之相谓曰今日送却穷子自尔相承送之又唐四时宝鉴云高阳氏子好衣弊食麋正月晦巷死世作麋弃破衣是日祝于巷曰除贫也小宋云退之送穷文进学解毛颖传等诸篇皆古人意思未到可以名家矣然送穷文与杨子云逐贫赋大率相类盖古人作文皆有所祖述如司马相如大人赋全用屈原远游中语杜云逓相祖述复先谁长卿子美岂剽切前人者耶补注张文潜曰公送穷文盖出子云逐贫赋然文彩过逐贫矣大槩拟前人文章如子云解嘲拟宋玉答客难退之进学解拟子云解嘲栁子厚晋问拟枚乗七发皆文章之美也晁旡咎取公此文于续楚词系之曰愈以屡穷不遭时若有物焉为之故托于謼彼穷我者车舡饮食谢而逺之而穷不可去也则烧车与舡延之上坐亦卒归于正之义焉】
　　元和六年正月乙丑晦主人使奴星【孙曰星者公之奴名○一本作星星】结栁作车防草为船载糗舆粻【祝曰糗熬米尔雅云麦也周礼糗饵粉餐粻粮也○糗去久丘救二切粻之良切】牛系轭下引帆上樯【孙曰轭车辕之前上挂樯防柱选万里连樯牛系轭下言车引防上樯言舡也○轭乙革切樯音墙】三揖穷而告之曰闻子行有日矣鄙人不敢问所涂躬具船与车备载糗粻日吉时良利行四方子饭一盂子啜一觞擕朋挈俦去故就新驾尘彍风【韩曰彍张弩也○彍音霍又廊郭二音】与电争先【一作光】子无底滞之尤【底止也】我有送之恩子等有意于行乎屏息潜听【孙曰论语屏气似不息者屏藏也】如闻音声若啸若啼砉歘嚘嘤【砉呼号切歘呼骨切】毛髪尽竪竦肩缩劲疑有而无久乃可明若有言者曰吾与子居四十年余【一作余年】子在孩提吾不子愚子学子耕求官与名惟子是从不变于初门神户灵我叱我呵苞羞诡随志不在他子迁南荒【孙曰谓谪阳山令时】热烁湿蒸我非其乡百欺凌太学四年【孙曰谓为太学博士时】朝虀暮盐惟我保汝人皆汝嫌自初及终未始背汝心无异谋口絶行语【孙曰言我初无欲行之语】于何聼闻云我当去是必夫子信谗有间于予也我非人安用船车鼻嗅臭香糗粻可捐单独一身谁为朋俦子茍备知可数已不【甫鸠切】子能尽言可谓圣智情状既露敢不回避【回一作曲】主人应之曰子以吾为真不知也耶子之朋俦【一作俦朋】非三非四在十去五满七除二各有主张私立名字捩手覆【张曰捩拗捩也○捩力结切】转喉触讳凢所以使吾靣目可憎语言无味者皆子之志也其一名曰智穷【一作其名曰云云】矫矫亢亢【祝曰矫亢刚直貌○亢口浪切】恶圆喜方羞为奸欺不忍害伤【补注已上为智穷下四穷仿此】其次名曰学穷【一无名字】傲数与名摘抉杳防【祝曰摘发也抉出也○摘它厯切抉于决切】高挹羣言执神之机【祝曰神神○挹于立切】又其次曰文穷不专一能怪怪竒竒不可时施【孙曰谓不可施于时】秖以自嬉又其次曰命穷影与形殊靣丑心妍利居众后责在人先又其次曰交穷磨肌戛骨吐出心肝企足以待寘我雠寃凢此五为吾五患饥我寒我兴讹造讪能使我迷人莫能间【孙曰间犹说也】朝悔其行暮已复然蝇营狗茍【孙曰营蝇声诗营营青蝇】驱去复还【洪曰魏王思性急尝执笔作书蝇集笔端驱去复来思怒逐蝇不得还乃取笔掷地】言未毕五相与张眼吐舌跳踉偃仆【张曰跳踉跳跃也○跳音条踉音良】抵掌顿脚失笑相顾徐谓主人曰子知我名凢我所为驱我令去【我一作使】小黠大痴【补注笔墨间录曰予读抱朴子云小黠大愚驹父曰非也小黠大痴三国志自有全文】人生一世其久几何吾立子名百世不磨小人君子其心不同惟乖于时乃与天通擕持琬琰【孙曰周礼琬圭以治德琰圭以易行考工记琬圭琰圭皆长九寸】易一羊皮饫于肥甘【饫厌也】慕彼糠糜天下知子谁过于予虽遭斥逐不忍子疎谓予不信【予一作言】请质诗书主人于是垂头丧气上手称谢【祝曰上手举手也】烧车与船延之上座【樊曰公此篇终云延之上座于是叚成式作留穷词近世唐子西作留穷诗二者皆祖公之意而为之然成式后又作送穷辞焉】
　　鳄鱼文
　　【补注朱居靖公秀水间居录云鳄鱼之状龙吻虎蟹目鼍鳞尾长数尺末大如箕芒刺成钩仍有胶粘多于水滨潜伏人畜近以尾击取盖犹象之任鼻也樊曰新旧传皆载公此文初公至潮问民疾苦皆曰恶谿有鳄鱼食民产且尽数日公令其属秦济以一羊一豚投谿水而祝之其夕有暴风震雷起湫水中数日水尽涸西徙六十里自是潮州无鳄鱼患潮州庙记所谓能驯鳄鱼之暴者此也欧阳文忠作陈文惠公神道碑书公通判潮州恶谿鳄鱼不可近公命捕得鸣鼔于市告以文而戮之其患并息潮人叹曰昔韩公谕鳄而听今公戮鳄而濯所为虽异其使异物丑类革化而利人一也吾潮间三百年而得二公幸矣古之为政有虎渡河者蝗不入境者盖其精神所感若此类也耶】
　　维元和十四年四月二十四日潮州刺史韩愈使军事衙推秦济以羊一猪一投恶谿之潭水【孙曰恶谿谿名在潮州城西盖龙湫也】以与鳄鱼食而告之曰昔先王既有天下列山泽【孙曰孟子舜使益掌火益列山泽而焚之烈干也今作列又一本作迾迾遮也迾音旅际切非是】网绳擉刃【祝曰擉谓以叉刺泥中抟取之也庄子冬则擉鼈于江是也○擉初朔切一本作防防木名时烛切非是】以除虫蛇恶物为民害者驱而出之四海之外及后王德薄不能远有则江汉之间尚皆弃之以与蛮夷楚越况岭海之间【岭海一作海岭】去京师万里哉鳄鱼之防淹卵育于此亦固其所今天子嗣唐位神圣慈武【慈一作文】四海之外六合之内皆抚而有之况禹迹所揜扬州之近地【孙曰潮州于古为扬州之境】刺史县令之所治出贡赋以供天地宗庙百神之祀之壤者哉鳄鱼其不可与刺史杂处此土也刺史受天子命【一作令】守此土治此民而鳄鱼睅然不安谿潭【祝曰睅目出貌左氏睅其目是也○睅户板切○一无不字潭下有而字】据食民畜【据字下一本有豦字】熊豕鹿麞以肥其身以种其子孙与刺史亢拒争为长雄刺史虽驽弱亦安肯为鳄鱼低首下中【洪曰旧本作下中中身也记曰文子其中退然今本作下心又有哉字】伈伈睍睍【伈恐惧貌睍小目貌○伈悉枕切睍下显切】为民吏羞以偷活于此耶且承天子命以来为吏固其势不得不与鳄鱼辩鳄鱼有知其听刺史言潮之州大海在其南鲸鹏之大虾蟹之细无不容归以生以食鳄鱼朝发而夕至也今与鳄鱼约尽三日其率丑类【祝曰丑亦类也】南徙于海以避天子之命吏三日不能至五日五日不能至七日七日不能是终不肯徙也是不有刺史听从其言也不然则是鳄鱼顽不灵【暏也】刺史虽有言不闻不知也夫傲天子之命吏不听其言不徙以避之与顽不灵【一本与下有其字灵下又有而字】为民物害者皆可杀刺史则选材技吏民操强弓毒矢以与鳄鱼从事必尽杀乃止其无悔











　　五百家注昌黎文集巻三十六
　　钦定四库全书
　　五百家注昌黎文集巻三十七
　　宋　魏仲举　编
　　状
　　故金紫光禄大夫检校尚书左仆射同中书门下平章事兼汴州刺史充宣武军节度副大使知节度事管内度支营田汴宋亳颖等州观察处置等使上柱国陇西郡开国公赠太傅董公行状曽祖仁琬皇任梁州博士
　　祖大礼皇赠左散骑常侍
　　父伯良皇任开州新浦县主簿皇赠尚书左仆射
　　【韩曰公尝从晋于汴州为观察推官故知晋行治甚详唐史晋传皆取公行状为之其増修者不一二尔樊曰司马温公考异以为公作晋行状必杨美盖恶叙其为相时事止于此则其循黙充位可知然其重谨亦可称也补注谈薮云董晋行状书李怀光事大似左氏】
　　公讳晋字混成河中虞乡万岁里人少以明经上第宣皇帝居原州【孙曰至德元载十月肃宗幸原州○宣一作先】公在原州宰相以公善为文任翰林之选既以闻召见拜秘书省校书郎【孙曰晋上书行在拜校书郎】入翰林为学士【樊曰翰林侍制】三年出入左右天子以为谨愿赐绯鱼袋累升为卫尉寺丞出翰林以疾辞拜汾州司马崔圆为扬州诏以公为圆节度判官摄殿中侍御史【孙曰贞元二年二月以前汾州刺史崔圆为淮南节度使奏晋以本官摄御史充判官】以军事如京师朝天子识之拜殿中侍御史内供奉【孙曰防归台授本官】由殿中为侍御史入尚书省为主客员外郎由主客为祠部郎中先皇帝时兵部侍郎李涵如回纥【祝曰回纥古匈奴号○纥下没切】立可敦诏公兼侍御史赐紫金鱼袋为涵判官【孙曰大暦四年五月以仆固怀恩女为崇徽公主下嫁回纥可汗令兵部侍郎李涵往册命奏晋为判官】回纥之人来曰唐之复土疆假回纥力焉【假一作取】约我为市马马既入而归我贿不足我于使人卒取之【卒一作乎】涵惧不敢对视公公为之言曰我之复土疆尔信有力焉吾非无马而与尔为市【一无而字】为尔赐不既多乎尔之马岁五至【一无五字】吾数皮而归资【数上声○一无吾字】邉吏请致诘也天子念尔有劳故下诏禁侵犯诸戎畏我大国之尔与也莫敢校焉尔之父子宁而畜马蕃者非我谁使之于是其众皆环公拜既又相率南靣序拜皆举两手曰不敢有意大国自回纥归拜司勲郎中未尝言回纥之事迁秘书少监厯太府太常二寺亚卿【补注谓为太常少卿也】为左金吾卫将军今上即位【孙曰大暦十四年五月德宗即位】以大行皇帝山陵出财赋拜太府卿由太府为左散骑常侍兼御史中丞知台事三司擢才俊有威风始公为金吾未尽一月拜太府九日又为中丞朝夕入议事于是宰相请以公为华州刺史拜华州刺史潼闗防御镇国军使朱泚之乱加兼御史大夫【孙曰建中四年以晋代孙宿为华州刺史又兼御史中丞潼闗防御镇国军久之加兼御史大夫○一本无兼字】诏至于上所又拜国子祭酒【孙曰是岁十月朱泚反使凶党仇敬何望之浸逼华州晋弃州走行在改国子祭酒】兼御史大夫宣慰州【孙曰十二月以晋为国子祭酒河北宣慰使】于是朱滔自范阳以回纥之师助乱人心大恐公既至州州即日奉诏出兵与滔战大破走之还至河中李怀光反上如梁州【孙曰兴元元年三月李怀光反车驾幸梁州】怀光所率皆朔方兵公知其谋与朱泚合也患之造怀光言曰公之功天下无以与敌公之过未有闻于人某至上所言公之情上寛明将无不赦宥焉乃能为朱泚臣乎彼为臣而背其君茍得志于公何有且公既为太尉矣彼虽宠公何以加此彼不能事君能以臣事公乎公能事彼而有不能事君乎彼知天下之怒朝夕戮死者也故求其同罪而与之比【一无故字】公何所利焉公之敌彼有余力不如明告之絶而起兵袭取之清宫而迎天子庶人服而请罪有司【一作于有司】虽有大过犹将揜焉如公则谁敢议语已怀光拜曰天赐公活怀光之命喜且泣公亦泣则又语于将卒如语怀光者将卒呼曰天赐公活吾三军之命拜且泣公亦泣故怀光卒不与朱泚当是时怀光几不反公气仁语若不能出口及当事乃更疎亮捷给其词忠其容貌温然故有言于人无不信之明年上复京师【孙曰贞元戊戌収京师】拜左金吾卫大将军由大金吾为尚书左丞【孙曰贞元二年七月以晋为尚书左丞】又为太常卿【孙曰时尚书右丞元琇判度支使为韩滉所挤贬黜晋罪滉之党见宰相极言非罪举朝称之复拜太常卿】由太常拜门下侍郎平章事【孙曰五年正月以晋为门下侍郎平章事】在宰相位凢五年所奏于上前者皆二帝三王之道由秦汉已降未尝言退归未尝言所言于上者于人子弟有私问者公曰宰相所职系天下天下安危宰相之能与否可见欲知宰相之能与否如此视之其可凢所谋议于上前者不足道也故其事卒不闻【樊曰时政事决在窦叅晋但奉诏书唯喏而巳八年叅以其弟给事中申为吏部侍郎讽晋以闻帝正色曰无乃叅迫卿为之耶晋不敢隠因问叅以过失晋具奏之旬日叅贬官晋皇恐上疏固辞位】以疾病辞于上前者不已【一作记】退以表辞者八方许之拜礼部尚书【樊曰九年五月罢相改礼部尚书】制曰事上尽大臣之节又曰一心奉公于是天下知公之有言于上也初公为宰相时五月朔防朝天子在位公卿百执事在庭侍中賛百寮贺中书侍郎平章事窦叅摄中书令当传诏辞疾作不能事凢将大朝防当事者既受命皆先日习仪于时未有诏公卿相顾公逡巡进北靣言曰摄中书令臣某病不能事臣请代某事于是南靣宣致诏词事已复位进退甚详为礼部四年拜兵部尚书【樊曰十二年以晋守兵部尚书充东都留守判东都尚书省东都畿汝州防御使】入谢上语移时晏复有入谢者上喜曰董某疾且损矣出语人曰董公且复相既二日拜东都留守判东都尚书省事充东都畿汝州防御使兼御史大夫仍为兵部尚书由留守未尽五月拜检校尚书左仆射同中书门下平章事汴州刺史宣武军节度副大使知节度事管内支度营田汴宋亳颖等州观察处置等使【樊曰七月以晋镇汴州】汴自大厯来多兵事刘佐益其师至十万佐死子士宁代之【孙曰贞元八年三月宣武帅刘佐卒其壻及亲兵拥佐子士宁为留后刼监军使孟介以请于朝庚午以士宁为宣武军节度使】畋游无度【一本无畋游二字度作畿】其将李万荣乗其畋也逐之【孙曰九年十二月士宁率众二万畋于近郊都知兵马使李万荣晨入使府分兵闭城不纳士宁以五百骑逃归京师壬戌以万荣为留后】万荣为节度使一年其将韩惟清张彦林作乱求杀万荣不克【孙曰十年四月宣武军乱万荣讨平之先是宣武亲兵三百人素骄慢万荣遣诣京西防秋亲兵怨之大将韩惟清张彦林诱亲兵作乱攻万荣万荣击破之亲兵掠而溃万荣悉诛乱者妻子数千人十一年五月诏以万荣为节度使】三年万荣病风昏不知事其子乃复欲为士宁之故监军使俱文珍与其将邓惟恭执之归京师【孙曰十二年六月万荣病风昏不知事其子乃自为兵马使杀诸将伊娄説张丕等都虞侯邓惟恭与监军俱文珍执乃送京师】而万荣死【孙曰七月以晋镇汴州以万荣为太子少保贬乃防州司马丙申万荣卒】诏未至惟恭权军事公既受命遂行刘宗经韦景韩愈实从不以兵卫及郑州逆者不至郑州人为公惧或劝公止以待有自汴州出者言于公曰不可入公不对遂行宿圃田明日食中牟逆者至宿八角明日惟恭与诸将至遂逆以入郛三军縁道讙声庶人壮者呼老者泣妇人啼遂入以告【樊曰惟恭既执乃遂权军事自谓当代万荣不遣人迎晋晋既受诏即与傔从十余人赴镇不用兵卫至圃田惟恭以晋来之速不及谋晋去城十余里惟恭乃率诸将出迎】初佐死吴凑代之及巩闻乱归【樊曰初佐死以陜观察使吴凑代之行至汜水而还】士宁万荣皆自为而后命军士将以为常故惟恭亦有志以公之速也不及谋遂出逆既而私其人观公之所为以告曰公无为惟恭喜知公之无害已也委心焉进见公者退皆曰公仁人也闻公言者皆曰公仁人也环以相告故大和【孙曰惟恭之逆晋晋命惟恭勿下马气色甚和惟恭差自安既入仍委惟恭以兵政】初【一无初字】佐遇军士厚士宁惧【一有不字】复加厚焉至万荣如士宁志及韩张乱又加厚以怀之至于惟恭每加厚焉故士宁卒骄不能御则置腹心之士幕于公庭庑下挟弓执劒以湏日出而入前者去日入而出后者至寒暑时至则加劳赐酒肉公至之明日皆罢之【孙曰初佐増汴州兵至十万遇之厚万荣惟恭每加厚焉尝介勇士伏幕下早暮畨休晋一罢之】贞元十二年七月也八月上命汝州刺史陆长源为御史大夫行军司马杨凝自左司郎中为检校吏部郎中观察判官杜伦自前殿中侍御史为检校工部员外郎节度判官孟叔度自殿中侍御史为检校金部员外郎支度营田判官【孙曰朝廷以晋仁柔多可恐不能集事八月以汝州刺史陆长源为晋行军司马晋谦恭简俭毎事因循故乱兵粗安长源性刚刻多更张旧事晋初皆许之案成则命且罢以财赋委叔度叔度为人佻侻军中恶之】职事修【一作既修】人民化【一作俗人变化】嘉禾生白鹊集苍乌来巢【乌一作鸟】嘉同蔕联实四方至者归以告其帅小大威怀有所疑輙使来问有交恶者公与平之累请朝不许及有疾又请之且曰人心易动军旅多虞及臣之生计不先定至于他日事或难期犹不许十五年二月三日薨于位上三日罢朝赠太傅使吏部员外郎杨于陵来祭吊其子赠布帛米有加公之将薨也命其子三日敛既敛而行于行之四日汴州乱【孙曰乙酉以长源为宣武军节度使是日兵乱杀长源叔度丘颖等】故君子以公为知人公之薨也汴州人歌之曰浊流洋洋有辟其郛阗道讙呼公来之初今公之归公在丧车又歌曰公既来止东人以完今公殁矣其谁与安【其一作人】始为华州亦有惠爱人思之公居处恭无妾媵不饮酒不謟笑好恶无所偏与人交泊如也未尝言兵有问者曰吾志于教化享年七十六阶累升为金紫光禄大夫勲累升为上柱国爵累升为陇西郡开国公娶南阳张氏夫人后娶京兆韦氏夫人皆先公终四子全道全湲全素全澥全道全素皆上所赐名全道为秘书省著作郎全湲为秘书省秘书郎全素为大理评事【一无为大理评事五字】全澥为太常寺太祝【洪曰按董府君墓志云公讳溪字惟深陇西公第二子则湲当作溪又云其季弟澥问名于太史氏韩愈并无全字此云全道全素皆上所赐名则全湲全澥误矣补注按溪志全湲全澥之名上作溪澥岂全湲后名溪而全澥后去全名澥耶樊曰按宰相世系表全道殿中少监湲商州刺史全素太子中舍人澥太常寺太祝其名当从溪墓志及世系表】皆善士有学行谨具厯官行事状伏请牒考功【一无伏字】并牒太常议所諡牒史馆请垂偏录谨状【一作状上】
　　贞元十五年五月十八日故吏前汴宋亳頴等州观察推官将仕郎试秘书省校书郎韩愈状与汝州卢郎中论荐侯喜状
　　【韩曰卢郎中名防时为汝州刺史名氏见于侯喜所作汝州复黄波记公既已荐喜于卢汝州十八年陆傪佐主司权德舆又荐于陆傪后一年喜登第诚可谓知已矣】
　　进士侯喜【一本有者字无下句右字】右其人为文甚古【孙曰喜之文章学西汉而为也】立志甚坚行止取舍有士君子之操家贫亲老无援于朝在举埸十余年竟无遇愈常慕其才而恨其屈与之还往岁月已多尝欲荐之于有司【有一作主】言之于上位名卑官贱其路无由观其所为文未尝不掩巻而叹去年愈从调选【樊曰此谓贞元十六年去徐来洛永官京师】本欲持同行适遇其人自有家难迍邅坎轲又废一年及春末自京还怪其久絶无消息五月初至此【樊曰此谓十七年自京还洛五月初与喜相防于洛也】自言为阁下所知辞气激扬靣有矜色曰侯喜死不恨矣喜辞亲入关羇旅道路见王公大人数百【大一作贵】未尝有如卢公之知我也比者分将委弃泥涂老死草野今胷中之气勃勃然复有仕进之路矣愈感其言贺之以酒谓之曰卢公天下之贤刺史也未闻有所推引盖难其人而重其事今子郁为选首其言死不恨固宜也古所谓知已者正如此耳身在贫贱为天下所不知独见遇于大贤乃可贵耳若自有名声又托形势此乃为市道之事又何足贵乎子之遇知于卢公真所谓知已者也士之修身立节而竟不遇知巳前古已来不可胜数或日接膝而不相知或异世而相慕以其遭逢之难故曰士为知已者死【孙曰司马迁荅任安书士为知已者死女为悦已者容】不其然乎不其然乎【一本止有一句】阁下既已知侯生而愈复以侯生言于阁下者非为侯生谋也感知已之难遇大阁下之德而怜侯生之心故因其行而献于左右焉谨状
　　论今年权停举选状
　　【樊曰按登科记贞元二十年卒停举是公虽有此疏而上不从也】
　　右臣伏见今月十日敕今年诸色举选宜权停者【樊曰旧史德宗纪贞元十九年自正月至五月不雨七月敕以关辅饥罢二十年吏部选礼部贡举孙曰宰臣杜佑所请也】道路相传皆云以岁之旱陛下怜悯京师之人虑其乏食故权停举选以絶其来者所以省费而足食也臣伏思之窃以谓十口之家【谓一作为】益之以二人于食未有所费今京师之人不啻百万都计举者不过五七千人并其僮仆畜马不当京师百分之一以十口之家计之诚未为有所损益又今年虽旱去岁大丰商贾之家必有储蓄举选者皆赍持资用以有易无未见其弊今若暂停举选或恐所害实深一则远近惊惶二则人士失业臣闻古之求雨之词曰人失职欤【樊曰春秋威五年公羊传曰大雩者何旱祭也何休注云君亲之南郊以六事谢过自责曰政不一与民失职与云云公语盖出此其以民为人则避太宗讳也】然则人之失职足以致旱今縁旱而停举选是使人失职而召灾也臣又闻君者阳也臣者阴也独阳为旱独阴为水今者陛下圣明在上虽尧舜无以加之而羣臣之贤不及于古又不能尽心于国与陛下同心助陛下为理有君无臣是以久旱以臣之愚以为宜求纯信之士骨鲠之臣忧国如家忘身奉上者超其爵位置在左右如殷高宗之用傅説周文王之举太公齐桓公之拔寗戚汉武帝之取公孙清闲之余时赐召问必能辅宣主化销殄旱灾臣难非朝官【樊曰公时为四门博士未为御史故云】月受俸钱岁受禄粟茍有所知不敢不言谨诣光顺门奉状以闻伏听圣防
　　御史台上论天旱人饥状
　　【孙曰正元十七年正月不雨至于秋七月是年冬公为御史上此疏】
　　右臣伏以今年已来京畿诸县夏逢亢旱秋又早霜田种所収十不存一陛下恩逾慈母仁过春阳租赋之间例皆蠲免所徴至少所放至多上恩虽下困犹甚至闻有弃子逐妻【至闻一作其闻】以求口食拆屋代树【屋一作室】以纳税钱寒馁道涂【馁一作餧】毙踣沟壑有者皆巳输纳无者徒被追徴臣愚以为此皆羣臣之所未言陛下之所未知者也臣窃见陛下怜念黎元同于赤子或犯法当戮犹且寛而宥之况此无辜之人岂有知而不救又京师者四方之腹心国家之根本其百姓【百一作有】实宜倍加忧恤今瑞雪频降来年必丰急之则得少而人伤缓之则事存而利远伏乞特敕京兆府应今年税钱及草粟等在百姓腹内【一本腹作复非是洪曰唐史徳宗十四年诏诸州府应贞元八年至十一年两税及防酒钱在百姓腹内者并除放】徴未得者并且停徴容至来年蚕麦庶得少有存立臣至陋至愚无所知识受恩思効有见輙言无任恳欵慙惧之至谨录奏闻谨奏【韩曰公既上此疏専政者恶之十二月奏贬连州阳山县令神道碑具载此事】
　　请复国子监生徒状
　　【韩曰贞元十九年公为四门馆博士时奏请】
　　国子监应三馆学生等【祝曰三馆者国子馆太学馆四门馆○一本生作士字】准六典【孙曰唐六典三十巻开元十年起居舎人陆坚被诏撰宗手写六条曰理典教典礼典政典刑典事典至二十六年书成】国子馆学生三百人皆取文武三品以上及国公子孙从三品以上曾孙补充太学馆学生五百人皆取五品以上及郡县公子孙从三品以上曾孙补充四门馆学生五百人皆取七品以上及侯伯子男子补充　右国家典章崇重庠序近日趋竞未复本源至使公卿子孙耻游太学工商凢冗或处上庠今圣道大明儒风复振恐湏革正以賛鸿猷今请国子馆并依六典其太学馆量许取常参官八品已上子弟充其四门馆亦量许取无廕有才业人充如有廕不补学生应举者请礼部不在収试限其新补人有冒廕者请牒送法司科罪縁今年举期已近伏请去上都五百里内特许非时収补其五百里外且任乡贡至来年春一时収补其厨粮度支先给二百七十四人今请凖新补人数量加支给谨具如前伏听处分【樊曰按选举志所言三馆学生皆无状合惟四门馆八百人以庶人之俊异者为之岂公所谓量许取无廕而有才业人充者欤疑朝廷从公之请而志逸之也】
　　唐故赠绛州刺史马府君行状【注详本篇】
　　君讳彚【一作某】字某其先为嬴姓当周之衰处晋为赵氏【孙曰其先本嬴姓伯益之后伯益生大廉大廉四世孙中衍中衍四世孙仲潏仲潏生飞廉飞亷子季胜为赵氏季胜十世孙叔带去周事晋叔带五世孙夙】晋亡而赵氏为诸侯【孙曰夙九世孙浣自立为诸侯是为赵献侯】其后益大与齐楚韩魏燕为六国俱称王其别子赵奢当赵时破秦军阏与有功号马服君子孙由是以马为氏【孙曰浣四世孙武灵王与六国俱称王武灵王子惠文王二十九年使别子赵奢撃秦大破秦军阏与下赐奢号马服君子孙以马为氏】梁有安州刺史侍中赠太尉岫岫生乔卿任襄州主簿国乱去官不仕乔卿生君才隋末为蒯令燕王艺师之以有幽都之众【孙曰罗艺字子世京兆云阳人隋大业十二年十二月举兵自称幽州总管】武德初朝京师拜武侯大将军【孙曰唐武德二年十月艺奉表归国诏封为燕郡王赐姓李氏六年二月艺请入朝】封南阳郡公卒塟大梁新里赵郡李华刻碑颂之君才生珉为玉铃卫仓曹叅军事赠尚书左仆射生季龙为岚州刺史赠司空【孙曰季龙举孙吴倜傥善兵法科仕至岚州刺史幽州经略军使】清河崔元翰铭其德于碑在新里司空生燧为司徒侍中北平王赠太傅諡庄武【孙曰燧字洵美贞元十一年八月卒】庄武之勲劳在防书君其长子也【樊曰燧二子长即彚次曰畅】少举明经司徒公作藩太原【樊曰大厯十四年闰五月以燧为河东节度使】授河南府叅军建中四年司徒公使将武人子弟才力之士三百人朝行在扞卫【孙曰建中四年十一月燧至太原遣彚及大将之子与俱来壁于中渭桥】献御服用物弓夹煑器幄幕奔走危难上喜其勤超拜太常丞赐章服迁少府少监太仆少卿司徒公之薨也刺臂出血书佛经千余言期以报德庐墓侧值松栢终丧又拜太仆少卿疾病一年贞元十八年七月二十五日终于家凢年四十有五其弟少府监畅上印绶求追赠【一作赐】赠绛州刺史布帛百匹君在家行孝友待宾客朋友有信义其守官恭慎举职其朝献奉父命不避难其居丧有过人行初司徒公娶河南元氏封颍川郡夫人赠许国夫人许国薨少府始孩顾托以其侄为继室是为陈国夫人夫人无子【一无夫人二字】爱君与少府如已生其薨也君与少府丧之犹实生已亲负土封其墓夫人荥阳郑氏王屋县令况之女有贤行侍君疾愈年不下堂食菜饮水药物必自择将进輙先甞方书本草置左右子男二人赦前左卫仓曹叅军右清道率府胄曹叅军女子二人在室虽皆幼侍疾居丧如成人愈既世通家【韩曰公尝志殿中少监马君继祖墓言始余初冠应进士贡在京师以故人稚弟拜北平王于马前王问而怜之召二子使为之主焉二子彚畅也今故云世通家继祖畅之子也】详闻其世系事业今塟有期日从少府请掇其大者为行状托立言之君子而图其不朽焉【樊曰左传襄公二十四年穆叔曰豹闻之太上有立德其次有立功其次有立言虽久不废此之谓不朽】
　　复雠状
　　【韩曰事之首末已具载本篇旧史书于宪宗纪刑法志新史书于孝友张琇传按新史所书自太宗时至是复雠者凢七人原之者三不原者四梁悦其一也大抵杀人者死国有常典而贷死者出于一时之特敕公此议欲令凡事发具其事下尚书省集议酌宜而行礼刑两不失矣一本题有并序二字】
　　元和六年九月七日富平县人梁悦【孙曰富平属京兆】为父报仇杀人【樊曰悦杀秦果】自投于县请罪敕云复仇杀人固有彛典【固一作自】以其伸寃请罪视死如归自诣公门发于天性志在徇节本无求生宁失不经特从减死宜决杖一百配流循州【孙曰是月戊戌敕悦杖一百流循州】由是有此议　右伏奉今月五日敕【奉一作覩】复雠据礼经则义不同天【祝曰礼记父母之雠不与共戴天】徴法令则杀人者死礼法二事皆王教之大端有此异同必论辩宜令都省集议闻奏者朝议郎行尚书职方员外郎上骑都尉韩愈议曰伏以子复父雠见于春秋【孙曰定四年公羊传父不受诛子复雠可也】见于礼记【樊曰礼檀弓子夏问于孔子曰居父母之雠如之何夫子曰寝苫枕干不仕弗与共天下也遇诸市朝不反兵而闘】又见周官【韩曰周官调人凢杀人而义者令勿雠雠之则死】又见诸子史不可胜数未有非而罪之者也最宜详于律而律无其条非阙文也葢以为不许复雠则伤孝子之心而乖先王之训许复雠则人将倚法专杀无以禁止其端矣夫律虽本于圣人然执而行之者有司也经之所明者制有司者也丁宁其义于经而深没其文于律者其意将使法吏一断于法而经术之士得引经而议也周官曰凢杀人而义者令勿雠雠之则死义宜也明杀人而不得其宜者子得复雠也此百姓之相雠者也公羊传曰父不受诛子复雠可也不受诛者罪不当诛也诛者上施于下之辞非百姓之相杀也又周官曰凢报仇雠者书于士杀之无罪言将复雠必先言于官则无罪也今陛下垂意典章思立定制惜有司之守怜孝子之心示不自专访议羣下臣愚以为复雠之名虽同而其事各异或百姓相雠如周官所称可议于今者或为官吏所诛如公羊所称不可行于今者又周官所称将复雠先告于士则无罪者若孤稚羸弱抱防志而伺敌人之便恐不能自言于官未可以为断于今也然则杀之与赦不可一例宜定其制曰凡有复父雠者事发具其事申下尚书省尚书省集议奏闻酌其宜而处之【樊曰旧史云梁悦为父复雠杀秦果特敕免死愈献议执奏之按此议云杀之与赦不可一例宜定其制曰凡有复父雠者尚书省集议奏闻酌其宜而处之则不可谓之执奏矣】则经律无失其指矣【一无律字】谨议
　　钱重物轻状
　　【孙曰唐史食货志云自建中定两税而物轻钱重民以为患至是四十年当时为绢二疋半者为八疋大率加倍豪家大商积钱以逐轻重故农日困末业日增穆宗亦以货轻钱重民困而不充诏百官议革其弊公于是作此议樊曰时户部侍郎杨于陵议曰今宜使天下两税防酒盐利上供及留州送使钱悉输以布帛粟云云此状大率与于陵议合】
　　右臣伏凖御史台牒凖中书门下帖奉进止钱重物轻为颇甚详求适变可以便人所贵緍货通行里闾寛息宜令百寮随所见作利害状者臣愚以为钱重物轻救之之法有四一曰在物土贡【孙曰物土贡者谓其随所有之物以为贡赋不专责之以钱也】夫五谷布帛农人之所能出也工人之所能为也人不能铸钱而使之卖布帛谷米以输钱于官是以物愈贱钱愈贵也【一本钱上有而字】今使出布之乡租赋悉以布出緜丝百货之乡租赋悉以绵丝百货去京百里悉出草三百里以粟五百里之内及河渭可漕入愿以草粟租赋悉以听之则人益丰钱益轻谷米布帛益重二曰在塞其隙无使之泄禁人无得以铜为器皿【祝曰四者饮食之器】禁铸铜为浮屠佛像钟磬者蓄铜过若干斤者铸钱以为他物者皆罪死不赦禁钱不得出五岭五岭买卖一以银盗以钱出岭及违令以买卖者皆死五岭旧钱听人载出如此则钱必轻矣三曰更其文贵之【孙曰更其文谓改其钱文】使一当五而新旧兼用之凢铸钱千其费亦千今铸一而得五是费钱千而得钱五千可立多也四曰扶其病【祝曰扶助也一作助】使法必立凢法始立必有病今使人各输其土物以为租赋则州县无见钱州县无见钱而糓米布帛未重则用不足而官吏之禄俸月减其旧三之一各置铸钱使新钱一当五者以给之轻重平乃止四法用钱必轻谷米布帛必重百姓必均矣谨录奏闻伏听敕旨谨奏



　　五百家注昌黎文集巻三十七
　　钦定四库全书
　　五百家注昌黎文集巻三十八
　　宋　魏仲举　编
　　表状
　　为韦相公让官表
　　【孙曰相公韦贯之也本名纯以宪宗庙讳以字行韩曰公时为考功郎中知制诰代作】
　　臣某言伏奉今日制命以臣为尚书右丞同中书门下平章事【樊曰宪宗元和九年十二月以尚书右丞韦贯之守本官同中书门下平章事】非常之宠勿降于上天不次之恩遽属于庸品【祝曰属付也○属之欲切】承命震骇心神靡宁顾已慙腼【祝曰亦慙貌○他典切】手足失措臣某诚惶诚恐顿首顿首臣本非长才又乏敏识学不能通达经训文不足縁饰吏事【严曰縁去声前汉公孙习文法吏事而縁饰以儒雅】徒知立志亷谨絶朋势之交处官恪恭免请托之累【韩曰贯之父肇子澳皆不阿贵近以求进故三世皆諡曰正史臣美之】因縁序骤厯台阁蒙生成于天地无裨补于涓尘忝冐以居涯分遂极常以盈满自诫方思退处里闾何意恩泽益深猥令超参鼎铉【孙曰易鼎玉者所以贯鼎而举之鼎谓为宰相○典切】窃自惟度实不堪任臣某诚惶诚恐顿首顿首臣闻宰相者上熈陛下覆焘之恩【祝曰熈广也书熈帝之载严曰焘大到切溥覆照也】下遂羣生性命之理以正百度【祝曰百度百事也书百度惟贞】以和四时澄其源而清其流统于一而应于万毫之差【严曰易差之毫厘失之千里】或致于寰海晷刻之误或遗患于厯年固宜旁求隠士必得能者然后授之不可轻以付臣使人失望上累圣主知人之哲下乖防臣量已之义无补于理有妨于贤况今俊乂至多硕咸在茍以登用皆逾于臣伏乞特回所授以示至公之道天下幸甚天下幸甚【一本止有一句】
　　为宰相贺雪表
　　【韩曰时武元衡张洪靖韦贯之等为相公知制诰】
　　臣某言臣伏以去岁冬间雨雪颇少今年春首宿麦未滋【樊曰宪宗纪元和十年二月自冬不雨至于是月丙午雪严曰顔师古云宿麦谓其苗经冬后汉注宿旧也麦必经年而熟故云宿】陛下深念黎甿屡形词防神监昭达皇情感通春云始繁时雪遂降实丰穰之嘉瑞【实一作感嘉一作善】销疠疫于新年东作可期南亩有望此皆陛下与天合德【补注易大人者与天地合其德】视人如伤【补注孟子文王视民如伤】每发圣言则获灵贶见天人之相应知朝野之同欢臣等职在爕和慙无効用覩斯庆泽实荷鸿休
　　进顺宗皇帝实録表状
　　【二篇○评説増改本末具于实録巻首矣严曰退之以元和八年守比部郎中史馆修撰而吉甫以九年十月卒则进实録在十年夏也】
　　臣愈言今之所以知古后之所以知今不可口传必凭诸史【一有自字】虽二帝三王之盛若不存纪录则名氏年代不闻于兹功德事业无可称道焉顺宗皇帝以上圣之早处储副【孙曰大暦十四年五月德宗即位十二月以长子宣王诵为太子年十一】晨昏进见必有所陈二十余年未尝懈倦阴功隠德利及四海及嗣守大位【樊曰贞元二十一年正月即位年四十五】行其所闻顺天从人传授圣嗣陛下钦奉先志绍致太平原本推功实撰次去八年十一月【一无去字】臣在史职【孙曰元和八年正月公为史馆修撰】监修李吉甫【孙曰六年正月以吉甫监修国史】授臣以前史官韦处厚所撰先帝实録三巻云未周悉令臣重修臣与修撰左拾遗沈传师【韩曰传师字子直】直馆京兆府咸阳县尉宇文籍等【韩曰籍字夏龟】共加采访并防检诏敕修成顺宗皇帝实録五巻削去常事着其系于政者比之旧録十益六七忠良奸佞莫不备书茍关于时无所不录吉甫慎重其事欲更研讨【更一作皆】比及身殁【孙曰九年十月吉甫卒】尚未加功臣于吉甫宅取得旧本自冬及夏【孙曰十年夏】刋正方毕文字鄙陋实惧尘玷【一作实积慙惧】谨随表献上臣愈诚惶诚恐顿首顿首谨言
　　右臣去月二十九日进前件实录今月四日宰臣宣进防其间有错误令臣改毕却进旧本者臣当修撰之时史官沈传师等采事得于传闻诠次不精致有差误圣明所鍳毫发无遗恕臣不逮重令刋正今并添改讫其奉天功烈更加寻访已据所闻载于首巻【孙曰初德宗幸奉天仓卒间顺宗尝亲执弓失后先导卫备尝辛苦】傥所论著尚未周详臣所未知乞赐宣示庶获编录永传无穷谨录奏闻谨奏
　　为裴相公让官表
　　【补注裴度字中立河东人贞元五年进士及第至是有拜相之命公为作让表】
　　臣某言伏奉今日制书以臣为朝议大夫守中书侍郎同中书门下平章事【孙曰元和十年六月以裴度朝请大夫守刑部侍郎同平章事】承命惊惶魂爽飞越俯仰天地若无所容臣某诚惶诚恐顿首顿首臣少渉经史粗知古今天与朴忠性惟愚直知事君以道【祝曰语曰大臣以道事君不可则止】无惮杀身慕当官而行【韩曰左传当官而行何强之有】不求利已人以为拙臣行不疑元和之初始拜御史旋以论事过切为宰臣所非出官府廷乃佐戎幕【孙曰元和初度为监察御史密疏论权幸语切忤防出为河南府功曹叅军武元衡帅四川表为节度掌书记】陛下恕臣之罪怜臣之心拔居侍从之中遂掌丝纶之重【孙曰自西川召为起居舍人元和六年以司封员外郎知制诰拜中书舍人】受恩益大顾已愈轻茍耳目所闻知心力所迨及少关政理輙以陈闻于裨补无涓埃之防而谗谤有丘山之积陛下知其孤立赏其微诚独断不谋奬待逾量臣诚见陛下具文武之德有神圣之启中兴之宏图当太平之昌厯勤身以俭与物无私威怒如雷霆容覆如天地实羣臣尽节之日才智効能之时圣君难逢重德宜报苦心焦思以日继夜茍利于国知无不为徒欲竭愚未免妄作陛下不加罪责更极宠光既领台纲【樊曰元和九年度为御史中丞】又毗邦宪【樊曰十年度为刑部侍郎】圣君所厚逆所雠阙于防虞几至毙踣【韩曰元和十年六月王承宗李师道俱遣刺客杀宰相武元衡又击度刃三进断靴刜背裂中单又伤首度坠沟中冐氊得不死】恩私曲被性命获全忝累祖先玷尘班列未知所措秪自内慙岂意陛下擢臣于伤残之余委臣以爕和之任【孙曰初元衡遇害献计者或请罢度官以安反侧帝怒曰若罢度官是奸计得行吾倚度足破二贼矣因遂相度】忘其汚陋使佐圣明此虽成汤举伊尹于庖厨【孙曰庄子云汤以庖人宠伊尹孟子云伊尹以割烹要汤是举于庖厨也】高宗登傅説于版筑【祝曰孟子傅説举于版筑之间】周文用吕望于屠钓【孙曰离骚吕望之皷刀兮遭文王而得举注云望屠于朝歌説苑望年七十钓于渭滨】齐桓起寗戚于饭牛【孙曰离骚甯戚之讴歌兮齐桓闻于该辅注云甯戚商贾宿齐东门外桓公夜出戚方饭牛叩角而商歌桓公闻用为客乡】雪耻蒙光去辱居贵以今凖古拟议非伦陛下有四君之明行四君之事微臣无四子之美获四子之荣岂可叨居以彰非据方今干戈未尽戢夷狄未尽宾麟鳯龟龙未尽游郊薮草木鱼鼈未尽被雍熈当大有为之时得非常人之佐然后能上宣圣德以代天工【韩曰天工天官也书天工人其代之】如臣等类实不克堪伏望博选周行【严曰诗寘彼周行注行列谓周之列位下胡冈切】旁及岩穴天生圣主必有贤臣得而授之乃可致理乞回所授以叶羣情无任恳欵之至
　　为宰相贺白龟状
　　【补注宰相裴度张洪靖韦贯之】
　　鄂岳观察使所进白龟【孙曰元和十一年以季道古为鄂岳观察使会平淮西得白龟以献】右今日某宣进防示臣前件白龟者伏以贞祥之见必有从来物象既呈可以推究古者谓龟为蔡【孙曰语曰臧文仲居蔡注云蔡周之守龟本出蔡地因以为名长尺有二寸樊曰家语漆雕凭曰臧氏有守龟焉名曰蔡古者谓龟为蔡出此】蔡者龟也今始入贼地而获龟者是获蔡也白者西方之色刑戮之象也是必擒其帅而得地也提挈而来生致阙下此象既见其应不遥【韩曰公元和十二年七月从裴度伐蔡十月克蔡州擒吴元济以献几与此表所言合云】斯皆陛下圣德所施灵物来効太平之运其在于今臣等谬列台衡亲覩嘉瑞无任抃跃之至
　　冬荐官殷侑状
　　前天德军都防御判官承奉郎试大理评事兼监察御史殷侑　右伏准贞元五年六月十一日敕停郎官御史在城者委常叅官每年冬季闻荐者前件官兼通三传【韩曰公尝有荅殷侍御书云蒙示新注公羊春秋疑殷即侍御侑也】傍习诸经注防之外自有所得久从使幕亮直著名朴厚端方少见伦比以臣所见堪任御史太常博士臣所谙知不敢不举谨录奏闻伏听敕防【樊曰公此状荐侑元和十一年冬也十二年公送侑副宗正少卿李孝诚使回鹘序云自太常博士迁虞部员外郎兼侍御史承命以行则是侑果因公荐而为太常博士矣】
　　进王用碑文状
　　【李曰用字师柔太原人公时为右庶子撰其碑文】
　　故检校左散骑常侍兼右金吾卫大将军赠工部尚书王用神道碑文【樊曰用以元和十一年八月卒赠工部尚书是年十一月塟】
　　右京兆尹李修是王用亲表【孙曰修者用之妹壻元和十一年七月为京兆尹】传用男沼等意【孙曰用六子长子名沼】请臣与亡父用撰前件碑文者【请一作谓】伏以王用国之元舅【祝曰顺宗庄宪皇后王氏用之妹也】位望颇崇岂臣短才【短一作知知字去声】所能褒饰不敢辞让輙以撰讫其碑文谨录本随状封进伏听进防其王用男所与臣马一匹并鞍衔白玉腰带一条臣并未敢受领谨奏
　　谢许受王用男人事物状
　　【樊曰刘义好侠能歌诗闻公善接天下士步归之其后持公金数斤去曰此谀墓中人所得不若与刘君为夀公所受王用男人事物其义所谓谀墓中人所得者欤】
　　某官某乙　右今日品官唐国珍到臣宅奉宣进防縁臣与王用撰神道碑文令臣领受用男沼所与臣马一匹并鞍衔及白玉腰带一条者臣才识浅薄词艺荒芜所撰碑文不能备尽事迹圣恩奬特令中使宣谕并令臣受领人事物等承命震栗再欣再跃【再皆合作载字】无任荣抃之至谨附状陈谢以闻谨状
　　荐樊宗师状
　　【韩曰宗师字绍述公荐之屡矣因东野之塟称其经营如已荐之于郑余庆后又荐之于故相袁滋今又以状荐于朝其于朋友可谓信矣】
　　摄山南西道节度副使朝议郎前检校水部员外郎兼殿中侍御史赐绯鱼袋樊宗师【孙曰元和九年三月以太子太傅郑余庆为山南西道节度使余庆辟宗师为节度副使】　　右件官孝友忠信称于宗族朋友可以厚风俗勤于艺学多所通解【严曰墓志云绍述无所不学于辞于声天得也】议论平正有经据可以备顾问谨洁和敏持身甚苦遇物仁恕有才有识可任以事今左右史并阙员外郎侍御史亦未备员若蒙擢授必有补益忝在班列知贤不敢不论谨录状上伏听处分
　　举钱徽自代状
　　【孙曰元和十二年十二月公除刑部侍郎举徽自代徽字蔚章吴郡人尚书郎起之子樊曰公举贤自代见于集者六为刑侍举钱徽为袁州举韩防为祭酒举张惟素为兵侍举韦顗尹京兆举马揔再为兵侍举张正甫皆引建中元年制云】
　　朝散大夫守太子右庶子飞骑尉钱徽【樊曰徽元和初入拜左补阙以祠部员外郎为翰林学士三迁中书舎人十一年王师讨蔡羣臣多言用兵不便宪宗不悦徽亦忤防罢为太子右庶子】右臣伏准建中元年五月五日敕常叅官授上后三日内举一人以自代者【孙曰建中元年正月初令常参官诸道节度观察防御等使都知兵马使刺史少尹畿赤令并七品以上清要官及大理司直评事等授讫三日内于四方馆上表让一人以自代其外官委长史附送其表付中书门下每官阙以举数多者授之】前件官器质端方性怀恬淡外和内敏洁静精防可以专刑宪之司参轻重之议况时名年辈俱在臣前擢以代臣必允众望伏乞天恩遂臣诚请谨録奏闻谨奏
　　进撰平淮西碑文表
　　【严曰表云防奉正月十四日敕牒一本表后云三月二十五日自奉敕凢七十日矣旧史云淮西碑多叙裴度事时先入蔡州李愬功第一愬不平之时有石烈士者因仆碑得见上诉其事诏令磨愈文命翰林学士叚文昌重撰文勒石】
　　臣某言伏奉正月十四日敕牒以収淮西羣臣请刻石纪功明示天下为将来法式陛下推劳臣下允其志愿使臣撰平淮西碑文者【孙曰元和十二年十月淮西平羣臣请刻石纪功十三年正月敕刑部侍郎韩愈撰文】闻命震骇心识颠倒非其所任为愧为恐经渉旬月不敢措手【中谢】窃惟自古神圣之君既立殊功异德卓絶之迹必有竒能博辩之士为时而生持简操笔从而冩之各有品章条贯然后帝王之美巍巍煌煌充满天地其载于书则尧舜二典夏之禹贡殷之盘庚周之五诰【补注大诰康诰酒诰召诰洛诰为五诰】于诗则鸟长发归美殷宗清庙臣工大小二雅周王是歌辞事相称善并美具号以为经列之学官置师弟子读而讲之从始至今莫敢指斥向使撰次不得其人文字暧昧【暧乌盖切】虽有美实其谁观之辞迹俱亡善恶惟一然则兹事至大不可轻以属人伏以唐至陛下再登太平刬刮羣奸扫洒疆土天之所覆莫不宾顺然而淮西之功尤为俊伟碑石所刻动流亿年【祝曰十万曰亿】必得作者然后可尽能事今词学之英所在成列【成一作森】儒宗文师磊落相望外之则宰相公卿郎中博士内之则翰林禁密游谈侍从之臣不可一二遽数召而使之无有不可至于臣者自知最为浅陋顾贪恩待【一作侍】趋以就事丛杂乖戾律吕失次乾坤之容日月之光知其不可绘画强顔为之以塞诏防罪当诛死其碑文今已撰成谨录封进无任慙羞战怖之至
　　奏韩人事物状
  </div>
  <div class="pagination">
   <a href="五百家注昌黎文集_page25.html">
    上一页
   </a>
   <span>
    ...
   </span>
   <a href="五百家注昌黎文集_page21.html">
    21
   </a>
   <a href="五百家注昌黎文集_page22.html">
    22
   </a>
   <a href="五百家注昌黎文集_page23.html">
    23
   </a>
   <a href="五百家注昌黎文集_page24.html">
    24
   </a>
   <a href="五百家注昌黎文集_page25.html">
    25
   </a>
   <span class="current-page">
    26
   </span>
   <a href="五百家注昌黎文集_page27.html">
    27
   </a>
   <a href="五百家注昌黎文集_page28.html">
    28
   </a>
   <a href="五百家注昌黎文集_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
