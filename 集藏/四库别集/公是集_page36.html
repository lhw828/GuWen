<!DOCTYPE html>
<html>
<head>
    <meta charset="UTF-8">
    <title>公是集 - 第 36 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>公是集 - 第 36 页/共 44 页</h1>
    <div class="content">　　易本论
　　易曰太极生两仪两仪生四象四象生八卦此何谓也曰太极者天地之先也未有清浊未有刚柔未有上下未可以物名故谓之太极也太极将判则清者始上浊者始下上下絪緼而未可以天地名有其仪而已矣此之谓太极生两仪也杂乎两仪之中芒芴之间是始有水火木金土之象是始有一二三四五之数是始有东西南北中之位而未可以五行称有其象而已矣此之谓两仪生四象也一三五者阳二四者隂阳之数九隂之数六因其九而三之则得干因其六而两之则得坤此之谓参天两地此之谓乾元用九坤元用六且夫天者积阳也地者积隂也凡积之类老老则能变矣故干一变而得震坤一变而得巽干再变而得坎坤再变而得离干三变而得艮坤三变而得兑此之谓乾道成男坤道成女此之谓四象生八卦也或曰子言则羙矣理则深矣愿闻水之所以一火之所以二木之所以三金之所以四土之所以五其先后多少之序者气耶数耶曰气也亦数也两仪之气合而生冲和之气生于于子者黄钟也其位北方当十一月而一阳生故水数一也黄钟之气下生林钟林钟者未之气也其位南方当六月而二隂生故火数二也林钟之气上生太蔟太蔟者寅之气其位东方当正月而三阳生故木数三也太蔟之气下生南吕南吕者酉之气也其位西方当八月而四隂生故金数四也南吕之气上生姑洗姑洗者辰之气也其位东南当三月而五阳生故土数五也故因其先后之序而数之则水一火二木三金四土五因其隂阳之位而数之则亦水一火二木三金四土五此自然也曰子之言者盖五象而谓之四象何也曰土者两仪之别也先四象而生后四象而用四象赖之而有故不名一象而寄其位于东南也东南者辰也胡不寄之西南而寄之东南土者非有正居也顺取一位而已矣曰黄钟者冬至之气也一嵗则一至十嵗则十至而子以能生谓四象何也曰是乃所以能生四象也天地之气一而已矣其之北者则为寒其之南者则为大热其之东者则为大温其之西者则为大凉寒谓之水热谓之火温谓之木凉谓之金天用其精地用其形而人不知耳苟明其一嵗一至十嵗十至推而上之至于千嵗千至万嵗万至又推而上之至于未始有物气之至也有止乎又何怪不生四象哉曰请问天有六阳自子至已地有六隂自未至亥今黄钟生阳则宜传之大吕而反传之林钟何也林钟传之太蔟则是矣太蔟传之南吕又何耶此为复有一阳气乎固同物也曰此自同物而隂阳有尊卑授受有顺逆耳阳尊隂卑尊者专其位卑者不敢专其位必寄之于其冲以求就阳也故黄钟下生林钟而大吕之气应者寄之大吕也太蔟下生南吕而夹钟之气应者寄之夹钟也姑洗下生应钟而仲吕之气应者寄之仲吕也蕤宾上生大吕而林钟之气应者寄之林钟也夷则上生夹钟而南吕之气应者寄之南吕也无射上生仲吕而应钟之气应者寄之应钟也此皆其冲也此之谓妻道臣道地道故妻从夫臣从君地从天其义一也曰请问乾坤生六子而乾坤六子并列干居西北坤居西南何也曰八卦者皆出四象四象生八卦则八卦不得不并列也其位有先后耳干者天也天道贵阳阳者皆属天坤者地也地道贵隂隂者皆属地阳始于子终于戌置干于子戌之间者此阳之终始也隂始于未终于酉置坤于未酉之间者此隂之终始也曰何谓大衍之数五十其用四十有九曰衍者积也天地之数始于一积于十圣人参天两地而倚数故衍天之参则为三十衍地之两则为二十所以参天两地而不一天两地者一不可用也故干积三坤积二而不积一一者乾坤所不用是以其用四十有九何谓干之策二百一十有六坤之策百四十有四皆老阳老隂也何为皆老阳老隂也干无少阳坤无少隂也然则老阳何以九老隂何以六曰干积三以为九故老阳九也坤积二以为六故老隂六也少阳何以七少隂何以八曰老阳则生少隂老隂则生少阳隂阳之相生犹环之无端阳道作息隂道作消七者言益一于老隂也八者言损一于老阳也易何以独用七八九六为占乎曰天一地二天三地四天五地六天七地八天九地十皆五行也五以上为道五以下为噐圣人用其道以画卦用其噐以推数土者四时所不载也故上则并于四象下则遗而不用此圣人作易之本也何谓阳卦多隂隂卦多阳曰索干者为阳震也坎也艮也皆干之索也索坤者为隂巽也离也兑也皆坤之索也干之索皆一阳二隂非多隂欤坤之索皆一隂二阳非多阳欤何谓阳卦竒隂卦偶曰震一也巽二也坎三也离四也艮五兑六也是竒偶也阳必画五而后卦隂必画四而后卦是竒偶也何谓阳一君而二民君子之道隂二君而一民小人之道曰阳者君之象隂者民之象阳者君子之事隂者小人之事阳卦一阳而二隂非一君而二民欤隂卦二阳而一隂非二君而一民欤一君而二民非君子欤二君而一民非小人欤敢问二君而一民奈何曰执徳不一斯二君也政出多门斯二君也有国家天下而不能守贤圣将因而兴百姓各择主而归之斯二君也此所谓小人之道也
　　重黎絶地天通论
　　昔天地之始判也清者在上浊者在下在上谓之阳在下谓之隂其已久矣然而书独曰重黎絶地天通何哉曰凡天地者名也清浊者体也隂阳者气也是虽人物而有上下之异然其治乃反在人人者天地之心也故人道治则天地适其位清浊安其常隂阳辨其序人道不治则上下交乱矣其名虽不变其体虽不杂其气虽不改然其政扰矣故古之治天下者必有神民之官以序天地盖恶扰也凡亲上者本乎天者也亲下者夲乎地者也是以神之事皆属天民之事皆属地毋以民乱神毋以神惑民则天地之道得矣然则上下不位乎隂阳不安乎幽明不别乎所谓重黎絶地天通者此也昔观射父既言其略矣未尽其方也则世虽有重黎而欲絶地天通何由哉吾请言其方凡天子祭天诸侯祭土卿大夫祭五祀士庻人祭其先天子七庙诸侯五庙卿大夫三庙士一庙天子祀以犊诸侯祀以牛卿大夫祀以羊士祀以豕天子有禘有祫有享有荐诸侯祫而不禘卿大夫享而不祫庻人荐而不享天子以公为尸诸侯以卿为尸大夫士以孙为尸天子事尸十有二献诸侯九卿大夫七士五天子之祭天下助诸侯之祭一国助卿大夫之祭一邑助士之祭朋友助天子舞六代之乐诸侯舞时王之乐大夫以下不乐也故贵贱有礼上下有等而不相逾所以治神也士以徳农以力工以巧商以利二十而冠三十而娶五十而衣帛七十而食肉不耕者祭无盛不绩者丧无服不事事者出夫家之征师教之也宗收之也友摄之也吏治之也卿宾之也生有所依死有所归不犯非礼不慕非福则人劝其业而刑是用措所以治民也此可谓絶地天通矣今庻人而得祭天地旅山川祀非其鬼卿大夫不得立宗庙可谓治神乎庻人服侯服食侯食居侯居男不耕女不蚕起而相随以事神为俗无父子之亲无君臣之节下者乃为巫祝略计天下常百万人可谓治民乎由是观之重黎之业已矣然则天地不通乎人神不扰乎上下不渎乎百事不隳乎鸣呼明吾言者可以治天下矣虽使重黎复生何以易此哉
　　师以贤得民论
　　先王治天下有不劳而民自为正者治之至也不劳而民自为正者其惟师乎天地生之父母养之而师教之然后内可以事亲外可以事君大可以治民小可以治身矣故师者非他也所以使人知事亲之道事君之义治民之术治身之法者也有人于此内不足事亲外不足事君大不足治民小不足治身则禽兽无以异矣知自别于禽兽则必从师以学之故师者非以饮食望人之口也非以财利钩人之心也非以权势制人之力也非以名誉饰人之意也以仁为本以礼为教以乐为和以信为符使人乃诱然而归之翕然而随之故有国家者恃之以化良民焉恃之以得贤臣焉故师者常与人君分天下之治者也位不同耳名不类耳权不及耳众不如耳不然殆无以异是以先王知其若此也则重师之礼以系邦国之民也民诚从师耶则是下已善矣民诚不从师耶则是下已恶矣善恶之端皆出于师故师不可不重也是以先王制事师之礼虽于天子无不北面言有君之尊也制丧师之礼虽于诸侯无不三年言有亲之戚也设用此等故能使师重于世矣凡传学者说义必称师聼从必尽力说义不称师命之曰背聼从不尽力命之曰畔背畔之人世主不以为臣世士不以为友乡里贱之宗族疎之设用此等故能使师信于时矣然后天子按已教之民已成之俗而施政令焉何难哉今夫上不以师为意则民不可得而系也民不可得而系则防矣是与彼无牧长宗主一类也此之谓要道故冡宰执而司之使师之道逹于天下而无皆畔乎是冡宰之职得也师之道不逹于天下而背畔多乎是冡宰之职失也冡宰者治本而不治末者也舍九两而任簿书求以系民不亦远哉郑康成以为师者诸侯师氏之官是守章句者也得其一不得其二者也未及知先王之治不劳而民自为正之道者也夫师岂独师氏之官哉师氏岂独诸侯之臣哉故大司徒之职以本俗六安万民其一曰聨师儒师则以贤得民者矣儒则以道得民者矣而曽以为异乎
　　三代同道论上
　　古者有言夏后氏尚忠忠之敝小人以野救野莫如敬商人尚敬敬之敝小人以鬼救鬼莫如文周人尚文文之敝小人以僿救僿莫如忠三王之道若循环此非君子之言好事者饰之也圣人之道同而王者之政一同也故能同不同一也故能一不一同者道也不同者物也一者徳也不一者俗也故自伏羲氏神农氏黄帝氏少昊氏颛顼氏高辛氏陶唐氏有虞氏天下之生久也一盛一衰一乱一治然而所以盛者常同所以治者常一何以言之凡圣王之后而至于衰者非其道衰也物使之衰也其使之乱者亦非其徳乱也其俗使之乱也继而起者明道以待物则衰远矣正徳以训俗则乱远矣故可以革物者道也而道未尝革可以变俗者徳也而徳未尝变夏后氏有天下四百余嵗桀为无道颠覆禹之典型夏人不忍成汤伐而放之四海之内归之如一非叛夏也以成汤为能复禹之绩也故仲虺称之曰天钖王智勇缵禹旧服此之谓也商有天下六百余嵗纣为无道颠覆汤之典型商人不忍武王伐而杀之四海之内归之如一非叛商也以武王能反商之政也故武成曰乃反商政政由旧此之谓也故汤复禹之绩则得禹之天下武王反商之政则得汤之天下当是时也禹没而复起汤灭而复见同焉而已矣一焉而已矣安得忠敬文之三而异之且夫忠也敬也文也是三者之于道本末也表里也相待而成相须而行者也不可一日离而以为千嵗而代兴故曰非君子之言好事者饰之也奚以谓之凡父子之道君臣之义夫妇之亲宾友之好长防之序此所谓人道之大端此人道之大端非忠则不足以相懐故先王之为礼必本于忠忠也者礼之本也然而不敬则忠不见故先王表以敬敬也者礼之体也然而不文则敬不昭故先王等之以文文也者礼之成也是先王非尚此三道也其变节次序不相縁则礼不立然而相縁之甚密喘而言蠕而动一皆杂于是有隆有衰有左有右而已矣是以发于内者则隆于忠接于外者则隆于敬旁畅曲巧极物之变则隆于文惟君子能体之能体之则能言之能言之则能述之术有文而不原于敬者未有敬而不因于忠者也未有忠而不敬不文能成其忠者也故曰三者之于道本末表里也相待而成相须而行者也不可一日离然而以为千嵗而代兴故曰非君子之言好事者饰之也
　　三代同道论中
　　古者有言有虞氏贵徳而尚齿夏后氏贵爵而尚齿商人贵富而尚齿周人贵亲而尚齿此非君子之言好事者饰之也夫圣贤之治国家天下所以率民而教之有达贵者有公贵者有私贵者有无贵者徳者其达贵也爵者其公贵也亲者其私贵也至于富则无贵也所以谓徳达贵者徳之于天下无所不贵在朝廷贵于朝廷在乡党贵于乡党在市井则贵于市井在夷狄则贵于夷狄是百王之所同故谓之逹贵所以谓爵公贵者爵之敬在朝廷则伸在宗族则屈是又百王之所同也故谓之公贵所以谓亲私贵者亲之爱在宗族则伸在朝廷则屈是又百王之所同也故谓之私贵此数物者人情之纪王事之本圣人所不能夺也是以推而任之推而任之故以徳王天下以爵尊朝廷以亲定宗族以徳王天下故天下不可不贵徳以爵尊朝廷故朝廷不可不贵爵以亲定宗族故宗族不可不贵亲三者不失其处则王道成三者失其处则王道不成是以有九徳者治天下有六徳者治一国有三徳者治一邑有一徳者治一职此所以见徳之贵也治天下者爵天子臣兆民治一国者爵诸侯臣万民治一邑者爵大夫臣陪治一职者爵为士臣舆皁此所以见爵之贵也虽为天子必有父虽为诸侯必有兄故三年之丧达乎天子期之丧达乎诸侯大功之丧达乎大夫其在宗庙则皆以齿此所以见亲之贵也其义并隆而不相害并行而不相悖措之而安施之而通王者之盛也未有能尚其一而遗其二者也故曰非君子之言好事者饰之也所以谓富无贵者彼富非徳之脩也非爵之隆也非亲之懿也以世禄多财先人而已矣则为义者必耻之为政者必疾之是又百王之所同也故谓之无贵然而商人贵富则是以商人之为商者殆乎秦之为秦者也昔者秦有天下右货而尊利以昉于灭吾未始知秦之所以灭非蔽于商人贵富为之祸也昔者魏有天下弃亲而崇势以昉于灭吾未始知魏之所以灭非蔽于夏后氏贵爵为之祸也昔者晋有天下侈亲而灭制以昉于亡吾未始知晋之所以亡非蔽于周人贵亲为之祸也故圣人不然以徳王天下以爵尊朝廷以亲定宗族三者并隆而不相害并行而不相悖有偏而不起者则乱矣岂及于虞夏商周异世而贵之哉故曰非君子之言好事者饰之也
　　三代同道论下
　　古者有言夏人尊命商人尊神周人尊礼此非君子之言好事者饰之也彼谓命者四时政令所以教民云尔是非夏之道也夏后氏以建寅为正其数得天子以下政令宜此有由然者也非固以为道而尊之也彼谓神者四时祭祀所以训民事君云尔是非商之道也夏之末山川鬼神莫能亿寜而葛伯不祀成汤诛葛而放桀正天地之祭定社稷之礼修山川之典此亦有由然者也非固以为道而尊之也彼谓礼者君臣朝防凡以挚交接相施予云尔是非周之道也武王伐纣天下之诸侯防于孟津者八百余国既入定商骏奔走执豆笾受命于周庙武王于是班宗彝分寳玉竒货以懐诸侯诸侯禆冕搢笏射乎太学养老乎东序耕乎籍田此亦有由然者也非固以为道而尊之也若夫圣人之治王者之法宰制万物兼覆天下则此三者无不修也无不谨也不能以一废矣故当其尊命则虽周由夏也当其尊神则虽夏由商也当其尊礼则虽商犹周也何以言之耶民事则尊命鬼事则尊神王事则尊礼同时可也同日可也同月可也当其义则今所尚者先不当其义则向所先者后后者复先先者复后一物不应而乱起矣岂及于夏商周异代而尊之哉故曰非君子之言好事者饰之也夫好事者知三王之异物而不知其道之同也知三王之异俗而不知其徳之一也道者所以革物而非革于物者也徳者所以变俗而非变于俗者也故三王之所改者正朔縁于歴而改律吕縁于声而改都邑縁于地而改徽号縁于色而改乐舞縁于功而改官职縁于事而改田赋縁于俗而改械用縁于便而改及夫以性为内以情为外以名为制以礼为体此所谓道徳之本也夫苟不可改则忠也敬也文也三代同尚矣徳也爵也亲也三代同贵矣命也神也礼也三代同尊矣奚独三代哉吾以此推之昔者伏羲氏神农氏黄帝氏少昊氏颛顼氏高辛氏陶唐氏有虞氏封于太山禅于梁甫者七十有二君其实一也
　　四代养老论
　　养老盖以尽孝慈也刘子曰以养老莫善于燕莫不善于飨而食次之以养义莫善于飨莫不善于食而燕次之周人备矣所谓养老者养其体者也故择其柔嘉选其馨香洁其酒醴品其豆邉脩其簠簋奉其牺象谨其祓除于是乎体解折节而共饮食之又为折俎加豆是以惠丰而徳洽民之见者以为尽心也莫不加爱焉故莫善于燕夫飨所以训恭俭也而养老所以充气体也修其物笃其意而不得躬之酒盈而不饮肉亁而不食设几而不倚一献而百拜恶在其惠也故莫不善于飨是有虞氏所以不从也所谓养义者养其贤者也年者天下之达尊也爵者天下之达尊也以达尊之爵养达尊之年其意犹不敢防为之故一献而百拜民之见者以为至恭也莫不加肃焉故莫善于飨夫养义者贵其养志也若曾子之养曾晳者也而食者无百拜之恭无一献之节此所谓养口体者也若曾元之养曾子者也民之见者可易也故曰莫不善于食是夏后氏所以不从也虽然三圣之作非以相反也养老以彼养义以此所以尊其年尚其徳也尊其年仁也尚其徳义也仁且义所以天下无所为而晏然矣故周人通其道达其意修而兼用之兼之是谓大备不可改矣孝之道达则子咸若悌之道逹则防咸若登歌清庙则君咸若下管象武则臣咸若所以虑之以大受之以广行之以礼修之以孝纪之以义终之以仁一事举而众羙具焉孔子曰郁郁乎文哉吾从周此之谓也









　　公是集巻三十八
　　钦定四库全书
　　公是集巻三十九
　　宋　刘敞　撰
　　论
　　救日论
　　春秋左氏传曰二至二分日有食之不为灾又曰非正阳之月不鼔臣以为过矣夫圣王所甚畏而事者莫如天天神之最着而明者莫如日日者众阳之宗人君之表也日有食之天子则伐鼔于社诸侯则伐鼔于朝非为慕迂阔而涂民耳目也明其隂侵阳柔乘刚臣蔽君妻陵夫逆徳之渐不可长也如是则奚救奚不救奚畏奚不畏哉丘明之言使谀臣依以謟其君邪臣资以固其身臣请辨之幽王之诗曰十月之交朔日辛邜日有食之亦孔之丑周之十月则二分矣安在其不为灾者欤夏书曰乃季秋月朔辰弗集于房瞽奏鼔啬夫驰庶人走夏之季秋非正阳也安在其不鼔者欤由此观之日食之必可畏必当救也无所疑矣夫谄谀姧邪之臣出则朋党比周以遂其私入则诐伪欺罔以济其欲固日夜无须臾之间惟恐君之觉已也日有食之是将喜焉庸肯斥言灾异以儆于上哉是以或至于陵夷而犹不悟鲁季孙汉张禹是也昔者季孙意如之専鲁知日食之为伤其君而不忧也卒逐昭公张禹之仕汉知日食之为害国而不告也卒成王氏鸣呼变所从来微矣为人上者可不察哉可不察哉
　　城郢论
　　子囊为令尹城郢君子称之曰忠矣能卫社稷囊瓦为为令尹城郢君子讥曰卑矣必亡楚国夫楚一也子囊囊瓦令尹等也城郢均也子囊以取褒囊瓦不免于贬何哉君子者固誉成而讥败乎论之曰否昔子囊之为令尹也修法制举贤才附百姓亲邻国所以守其四封者已遂矣惟郢之未城于是城郢则豫患而已矣安得不谓之忠囊瓦之为令尹也则不然远忠直比谗謟贪愎无厌遂过不更百姓怨之诸侯怒之所以守其四封者已小矣惟郢之可城于是城郢则外民而已矣安得不谓之卑夫外民民亦外之此囊瓦所以亡楚也事固有同功而异情同迹而异论者此之谓也易曰王公设险以守其国夫设险之与恃险岂得同哉设险者彊恃险者亡故先王制城郭沟池所以立固而非固之本也制乡遂都鄙所以便守而非守之本也制师旅卒乘所以建威而非威之本也本之所在在徳义在知人在安民必有其本然后城郭沟池可得而固也乡遂都鄙可得而守也军旅卒乘可得而威也故政有本末事有先后无后其所先而先其所后则天下可治百官可任万民可附四夷可服惟明者而后及之非囊瓦之所能见矣
　　不朽论
　　士之不朽者三所以本者一也徳能服人则不朽功能济时则不朽言能贻世则不朽虽然本之者徳而已矣徳者仁义忠信之谓也内着于其外达则其功也穷则其言也故徳者本也功与言者末也处世高名泽及于远谋而世用之行而世信之则功必立处世卑名泽不及于远谋而世弗用也行而世弗信也则言弗着故功者以徳为功者也非俗之所谓功也言者以徳为言者也非俗之所谓言也俗之所谓功者规一切者也争地以战杀人盈野争城以战杀人盈城则有彊兵之功壊井田废什一困百姓之力实府库之藏则有富国之功以诡谲为机以刑法为驱以君心为度以巧伪为制若是而已矣俗之所谓言务无用者也饰名数以干礼合章句以导谀为曼衍以诡俗务名誉以邀利大不可施于朝小不可教于乡以靡丽为精以辩异为竒若是而已矣是以徳也功也言也判而为三嗟乎君子之道所以隠也功非其功矣言非其言矣然而世犹贵功而尚言自以谓不朽吾未始知其诚不朽也夫世之士既无以明功与言之端又因见世俗之功而趋之闻世俗之言而羙之自以太上立徳不可及也鸣呼则是以功与言常必去徳而独存者也丧其本矣申商也孙呉也仪秦也杨墨也何可胜言哉
　　仁智动静论
　　禀天之性刚健中正纯粹明白生而知之者是谓仁矣贫贱不能忧富贵不能淫死生不能变乘物而用循理而动率性而行推分而安是终始本末不出于静故孔子曰仁者静也静莫如山山之为物天质自然一成而立亘万世而不变损之者难益之者易可谓能静矣故孔子曰仁者乐山也夫贫贱不能忧富贵不能淫死生不能变者固不知所谓贫亦不知所谓富不知所谓贱亦不知所谓贵不知所谓死亦不知所谓生者也审乎自得得乎无假若是则何夀如之矣故孔子曰仁者夀也夫智者亦禀天之性而不能纯粹有所好恶有所嗜欲有所喜怒有所偏溺不学则不知其道不问则不知其惑是故食无求饱居无求安日夜不厌就有道而正焉损其好恶损其嗜欲损其喜怒损其偏溺以求入大中之检合圣贤之度使言满天下无口过行满天下无怨恶而后可已矣是终始本末不出于动故孔子曰智者动也动莫如水水之为物源于山而赴于海盈科而后进见险而不止以求遂其志之所趋必放乎平而止增之则深益之则广可谓能动矣故孔子曰智者乐水也夫损其好恶损其嗜欲损其喜怒损其偏溺非自苦也其心见道理之显然所以去不善而就善以自悦矣故虽见外物而不迁虽处污世而不易如是则何乐如之矣故孔子曰智者乐也夫仁者以安仁为静智者以利仁为动安仁者本于诚而明之利仁者本于明而诚之诚而明之不亦静乎明而诚之不亦动乎诚者天事也明者人事也天事故静矣人事故动矣虽然苟诚而不明虽静未可谓仁是以顔渊问仁子曰克已复礼也明而不诚虽动未可谓智是以子夏曰博学而笃志切问而近思也夫顔渊可谓能仁子夏可谓能智欲求仁智之动静者舍二子亦何观乎或曰既谓之仁者静矣又曰克已复礼何哉应之曰仁内也礼外也仁者难以与人共而礼者所以并容也是故贤者俯而就之不肖者跂而及之夫顔子之克已复礼乎俯而就之耳亦何适而非静哉
　　博施济众为圣论
　　仲尼之门问仁者多矣以令尹子文之忠陈文子之清子路之勇冉求之艺犹未备仁之称也至于子贡问博施于民而能济众则遂以为圣何哉尝试论之所谓博施者殆非俗之所谓博施矣所谓济众者殆非俗之所谓济众矣彼俗之所谓博施者不过以防利布惠为言俗之所谓济众者不过以分灾救患为解必若是则贤者亦能及之何待圣哉必若是则有国家天下者乃能行之贱贫则不能矣是贫贱必无圣人哉此皆计功而言不足以知仲尼之意明圣人之道者也夫圣人者与天地合其徳与日月合其明与四时合其序与鬼神合其吉凶是以在下位则化育万物物尽其性而不见其迹可谓博施济众矣在上位则陶冶百官官服其体而不得其名亦可谓博施济众矣岂独欣然以防利布惠为羙谈分灾救患为已务哉夫防利布惠分灾救患可勉强而暂为则是圣人亦可忽然而暂到也圣人之神不可暂到则防利布惠分灾救患非圣人之任亦已明矣以谓不然复效以事夫仲尼在下者也随之者三千之徒或智或仁或过或不及莫不尽其性得其欲皆可以治天下则其施不亦博而济不亦众乎尧舜在上者也亿兆之众或贤或愚或善或不善莫不安其教乐其生而不知为之者则其施不亦博而济不亦众乎故圣人法天者也天之道能以羙利利天下而不言所利如圣人必防利布惠而施必分灾救惠而济是非天矣何足称哉或曰防利布惠分灾救患非圣人之任然则是仁者之事乎曰亦非也使仁人在下乎苟免于穷困亦幸矣何暇及人使仁人在上乎则利不待防而均矣惠不待布而广矣灾不待分而民懐矣患不待救而物遂矣然则防利布惠分灾救患者贤人之业其功名可数者也
　　畏天命论
　　传曰畏天命夫天命可畏而未有能知者也惟圣人然后知之所谓天命者非谆谆然接乎人者也害于民谓之孽变于常谓之异动于气谓之沴发于色谓之眚逆于类谓之祥杂于俗谓之妖着于天谓之象是故有以兴有以亡有以败有以成惟圣人然后能见之识之识而名之所谓性与天道者也非圣人则不能知之故古之君子务畏天命而不务知天命也夫非圣人而务知天命者吾见其不能且不信矣古之君子其畏天命也闻一异则悚然惧见一祥则悚然惧未知是之为善欤为恶欤悚然惧而已者吾知畏而止矣是故其守也约其行也慤妖祥之事休咎之说付之蓍瞽史而不劳吾心吾非不愿知天命也天命固不可知也强求知之是不诬天必且诬人昔夏之衰也龙降于帝庭其漦为物而卒丧周周之衰也麟获于鲁沙鹿之崩也晋史卜之曰后六百嵗而圣人兴夫若是者其孰能知之此圣人所独知也故曰莫若以畏仲尼在陈闻鲁有火曰其桓僖宫乎夫圣人之于天命有不待卜矣汤之时八年七旱汤亲之南郊而祷焉曰政不一欤民失职欤宫室营欤女谒盛欤苞苴行欤谗夫昌欤由是观之汤且不知也然而古之君子有曰天命也可推类而得可观象而察自董仲舒咸有是言离之合之文之饰之大者篡乱其次贼虐然则非实使之其啓有间矣夫天命决不可知求知天命者以谓尊天也然而不得其指不殆乎以天欺人乎古之君子莫恶乎以天欺人以人欺人犹不可而况乎以天欺人者乎是所谓南靣之祸也北靣之贼也故善畏天者莫如成汤为国家若成汤可也
　　仕者世禄论
　　文王之治岐也仕者世禄而小雅亦讥絶功臣之类然则贤者之治国也固官人以世乎应之曰否非此之谓也凡士农工商者盖通功易事相为用者也士以仁义农以稼穯工以噐用商以货殖士之所以为士者术也然而待农而食之待工而用之待商而资之农之所以为农者力也然而待工而用之待商而资之待士而治之工之所以为工者巧也然而待商而资之待士而治之待农而食之商之所以为商者利也然而待士而治之待农而食之待工而用之兹四人者世序其业而食其劳是故明王之治也使仕者世禄使仕者世禄则农者世耕工者世巧商者世利矣徳及天下者称天子天子世天下徳及一国者称诸侯诸侯世一国是皆人君也非君无所世故虽卿大夫官以世也卿大夫莫之世是谓逼君春秋讥之故所谓世禄者世世有禄者非世世其禄者也故古者自卿大夫士之子不贰业防则入小学长则入大学教之以诗书之训礼乐之方正其齿辨其节齐其衣服明其辞让业成而志定矣虽未就吏而不累有司焉虽未执事而化民之端见焉至于三十然后试以事至于四十然后授以位至于五十然后命以爵然犹论辨而任之度财而进之使上无弃财下无弃人凡贤者之子孙公卿大夫之胄莫不在位矣能大者禄厚能薄者禄少如是而已矣此乃所谓世禄也及至后世富贵以其势排蹙贫贱虽贤不得进虽老不得试而富贵者虽不肖与婴儿犹乘父兄之尊列于朝廷是以为政者患其若此也则进孤寒疎远以为公收管库盗贼以为名是两者皆失也教之以其道则贤者可得论之以其材则能者可见限之以其年则学者不偷毋以其势挠之毋以其亲疑之则仕者皆世禄矣今不正其本以从先王而顾忧其末以反先王此固王道之不行于世也呜呼行文王之政者天下必治矣
　　为仁不富论
　　凡天下有至理此盈者彼虚此厚者彼薄是自然之不可易者也故为仁者不富为富者不仁亦若此矣夫仁人之为身必将先义而后利先徳而后禄以礼为法以智为辅以文为表以义为内非其道虽加千乘之利不悦焉非其志虽加万钟之禄不取焉此仁人之所以为身也此其为身所以无富之称也及其为家则正其居处以应法薄其奉养以应礼均其有余以济不足言其利以去其贪此仁人之所以为家也此其为家所以无富之名也及其为国爱民而时使之养民而薄敛之取民而节用之币帛寳货与百姓共其利弗专有也藏之于民而上下皆足此仁人之所以为国也此其为国所以无富之号也故小为一身大为一国取予施舍进退行止必出于仁而无富者矣虽然其无富乃所以为大富也故仁者虽一身而贫贱不能辱虽一家而万乘不能夺虽一国而天下不能倾近者亲戚安之宾友归之远者四邻懐之九夷向之尚非大富乎彼为不仁者不然苟为一身而已力之所及将无不攘智之所及将无不取也故在下则盗在上则暴为仓廪至于使百姓无以食为府库至于使百姓无以衣可谓富矣然而不仁之患则又至焉是以昔者蚩尤诛荣夷灭桀纣亡非患财用之乏也非苦货力之少也凡以身富而不仁也是以圣王制税赋足以养百官备水旱制朝贡足以结诸侯通远方然犹厚往而薄来轻费而广施恶不仁也故天子不言有无诸侯不商货利大夫不畜鸡豚士不问什一所以远利而近仁也所以厉风俗而禁淫伪也冉求为季氏宰不能改于其徳而赋粟倍他日孔子曰求非我徒也小子鸣鼔而攻之可也由是观之君子之富可知矣





　　公是集巻三十九
　　钦定四库全书
　　公是集巻四十
　　宋　刘敞　撰
　　论
　　封建论
　　三代之王也举天下以封建秦之帝也破封建以立郡县二者孰是乎曰封建者道也郡县者利也封建者公也郡县者私也然则奚以为道奚以为利奚以为公奚以为私曰非圣人不能王天下非王天下不能封建非封建不能长世是以古之封建也不主于功亦不主于亲主于徳而巳矣徳厚者其封大徳薄者其封狭车服以明之制度以一之礼乐以脩之仁义以结之祭祀以教之丧纪以厚之朝贡以劝之聘享以懐之犹惧其未也于是冕服圭璧以赏其勤甲兵鉄钺以耸其怠制諡羙恶以出其名防书简牍以观其行其治忠厚其政淳一其教诚慤然犹战战以持之翼翼以守之如畏其倾如苦其生非以其贵自骄者也非以其富自凂者也自天子至于诸侯自诸侯至于大夫自大夫至于士庶人上下率是其化深矣其俗成矣其意安矣故可以传世故曰封建者道也及乎秦则不然其取天下以诈力其治天下以苟简其仁义不足以相懐其忠信不足以相恃有功者疑之有徳者忌之自其子弟不能信也是以权天下之贵以尊其巳敛天下之富以厚其身灭絶礼乐以逞其心严刑滥罚以快其意皆以封建为害巳也故秦之有天下也便其私而已矣故曰郡县者利也利用其私则道用其公者分矣故封建作而仁义行焉郡县立而刑名制焉由是观之非圣人不能封建审矣周之有天下也太王王季基之文王武王成之周公成王守之是以其化民也深其易俗也固九牧之君千有八百世守其法莫之敢贰至于穆王王愆于徳淫游无度而诸侯不畔至于厉王泯乱典训天下勿防流王于彘诸侯释位以谋王室二伯共和以相王事宗庙乏主二十余载而神器不移至于幽王昬于嬖妾虐害于下下弗堪命王以兵死周遂东迁于时政教陵夷不能及逺故齐桓晋文率天下诸侯以服事天王桓公北伐山戎南破楚召陵西讨孤竹东定海濵功业大矣然葵邱之防管仲一言动色下拜文公讨叔带之乱败楚郑之师救齐宋之危诛曹卫之罪小国奔走大国悸恐威力逺矣然过而请隧天子不许稽首趋避故乱如忧厉而不能迁也强如桓文而不能谋也孰使之哉由是观之非封建不能长世也审矣或曰周室之弱此不足以知之夫周之失也其在废文武之法而已矣每守其法每布其义虽有齐桓晋文之强莫敢不率又况邾莒滕杞之小国乎然则周之失也非封建弱之矣三代封建威分于外而享国长汉魏郡县威专于内而享国短其享国长也封建之效也其威分于外也则非封建之罪也其享国短也不封建之效也其威专于内也则非不封建之力也其亦可知尔已然则谓封建不若郡县者妄也其曰非圣王不足以封建而郡县者固世无圣王而用之者也与其无圣王而封建不得其理不若去封建而为郡县可苟而治是则可矣
　　贤论
　　人君之贤其身不若其使贤之为贤也人臣之贤其身也不若其荐贤之为贤也聪明辩慧技艺敏给此可谓贤矣然是谓匹夫之局非人君之操也人君者目不自视明者效之耳不自聴聪者效之口不自言智者效之心不自虑圣者效之故曰百官当而巳矣此人君之操也明者视之则视必逺聪者聼之则聼必防智者言之则言必当圣者虑之则虑必精使独用其身不能治也虽欲治之不能给也故曰不若使贤之为贤也忠信仁义刚毅有立此可谓贤矣然是谓终身之善也未足以传世也人臣者以其宗庙为心焉以其万民为心焉以其后嗣为心焉大为之谋而使智者就之逺为之略而使仁者守之今世赖其泽后世防其福世续其类是天地之功也是春夏秋冬之相与成嵗也故曰不若荐贤之为贤也刘子曰昔者舜有天下大圣人也惟其不欲其身贤而已矣是以舜好问好察迩言所举而用者二十有二人被袗衣鼓琴二女果而天下治昔者周公相天下大圣人也惟其不欲其身贤而巳矣是以日昃不倦劳于求士所执贽见者十有余人所交友者百有余人贤者相与继其徳而成之至其末也刑措四十余年故君莫盛于舜臣莫盛于周公不为舜之为者非贤君也不为周公之为者非贤臣也刘子曰君之不君非独愚也虽聪明辩慧技艺敏给而不知用贤者犹不君也臣之不臣非独鄙也虽忠信仁义刚毅有立而不知荐贤者犹不臣也昔者桀纣矜天下以能髙人臣以声则是岂不聪明辩慧技艺敏给哉惟其自贤而已不知用贤至于亡也昔者臧文仲相鲁国鲁国以强其言必当则是岂不忠信仁义刚毅有立哉帷其自贤而巳不知荐贤至于削也故曰虽有周公之才之羙使骄且吝其余不足观也已所谓骄者非独以贵骄人以富骄人者也以材骄人者有甚焉所谓吝者非独吝于爵人吝于分人者也吝于教人者有甚焉故以材骄人慢也人怨之吝于教人忌也人踈之是以古之君子莫为骄与吝也求为人君者尽于此矣求为人臣者尽于此矣诗云不识不知顺帝之则言君之所以为君也诗云乐只君子保艾尔后言臣之所以为臣也君为君焉臣为臣焉虽亘万世吾不知其可改也
　　赏罚论
　　赏为劝有功也赏必以春夏不已怠乎罚为惩有罪也罚必以秋冬不已缓乎怠则不劝缓则不惩然而曰赏以春夏罚以秋冬者是非圣人之意也应之曰否子所谓功者谓夫辅世治民之为功乎抑谓辟土彊兵之为功乎子所谓罪者丧业失序之为罪乎抑谓残民害上之为罪乎子赏之劝也将劝其至于善而已乎将幸其身而巳也子罚之惩也将勉其至于耻乎将勉其身而巳也吾语汝圣王之治圣王之治官得其职民劝其事物安其所无独治之名无仓猝之功是以三载攷绩三攷黜陟幽明其陟也所谓赏其黜也所谓罚赏以春夏罚以秋冬则何怠且缓之有古者惟军赏不逾时军罚亦不逾时用命赏于祖欲民速得为善之利也不用命戮于社欲民速见为不善之辜是圣王之所不得巳而用之者也非所以治士大夫故子之所刺者平世之治也子之所称者军中之法也且夫赏为劝善也为善者终身诚之今一赏以春夏而巳至于怠矣则是虽为善未尝不伪也从而赏之是赏伪也岂所谓善乎与其赏是人也则若勿赏是人也故君子正行非以干禄也经徳非以希世也爱民非以要誉也尊主非以懐赏也故有功虽赏不骄赏之虽晚不怠曰非春夏则不可赏乎趣取赏而已矣何必春夏为曰否是所谓顺天时者也为人父者莫不欲其子之孝于巳欲其子之孝于巳莫若巳为孝为人上者莫不欲其下之顺于巳欲其下之顺于巳莫若巳为顺天者王之上也王者诸侯之上也诸侯者大夫士之上也故王者顺天则诸侯顺王诸侯顺王则大夫士顺君君之所为而大夫士为之是良大夫士也王之所为而诸侯为之是贤诸侯也天之所为而王者为之是圣王也故春夏者天之和气也天所以施生也物之所荣也故赏行焉秋冬者天之义气也天所以肃杀也人物之所畏也故罚行焉故赏罚之所以顺天者臣事君也子事父也少事长也贱事贵也其本在王天下之君悦而言之曰王犹顺天则天下莫不悦而顺王天下之君悦而顺王则天下之大夫士悦而言之曰君犹顺王则天下之大夫士莫不悦而顺君故王者父事天母事地兄事日非以祈报也以逹天下之大义也
　　鲁法论
　　鲁人之法也取人于他国者府与之金可谓惠矣未可谓之仁也君子之制其国也井牧其田野而时制其贡赋多乎什一则虐寡乎十一则不足十一而上下均矣工作之啇行之为士者治之平其政令教其仁义老有所息幼有所养而民安其乡里矣君不行仁政吏不恤民士不教之敌国日至而不能守长幼相携持而行苟能以归者而予之金是寄民为政也取之不给则益赋益赋则益困益困则又转而去之是徒取诸彼而予诸此是无异竞之而后偿之者也为君子遵其本务其要平其政令教其仁义老有所息幼有所养而民厚矣安在人人而悦之人人而悦之可谓恵矣未可谓之仁也是非周公之旧也不能民者之为也子贡取人而不受金孔子曰鲁人不取人于他国矣是亦非孔子之言也孔子之教人也将以人乎将以利乎必以利鲁国之法乃益不可为矣君不行仁政吏不恤民士不教之敌国日至而不能守长防相携持而逝苟能以归者而予之金是聚好利之民而乏国用也民固见金而不见仁也必以仁则子贡是矣子贡所以取人于他国者为仁也所以不受金者为义也子贡以仁率其国民以义率其国民一正其身而恵大矣故一郷而亡十人未为众能以十人归而为利者巳多矣亲戚莫相防也故旧莫相援也朋友莫相先也闾里莫相爱也得金则幸以存不得金则道路然其心岂曰仁乎哉亦曰利而已矣是亲戚故旧朋友闾里终相与去仁而为利也诗曰吁嗟濶兮不我活兮吁嗟洵兮不我信兮言仁义之不相予也今又过而责子贡之仁义则是非孔子之意也且孔子亦教之爱民而已耳何为恐恐然惧不能赎民于他国
　　贵功论
　　人之贵士者贵其有成功者也当世荣之后世师之图象肖之典册纪之鼓歌舞之皆以其人贤不可尚也是恶识所谓贵乎夫立功者有五重有其志无其术一重也有其术无其时二重也有其时无其位三重也有其位无其主四重也有其主无其年五重也五者俱得然后能立功然则谓立功者贤耶幸乎治水莫如禹使禹遭成汤之世术无试矣时不合也生于尧舜之间故能见其材使不为司空水未可治也其位非矣然所以得治水者有尧舜也治兖州之水十有三年治他州之水九年如有不幸而早死又安得功烈哉由是而言立功者谓之贤非也谓之幸是也焉有非其时无其位失其主而能运天下之柄者乎士也奈何以功名矜人人也奈何以功名慕士哉
　　齐不齐论
　　或问贵贱可等欤曰可惟有徳者能等贵贱昔者周公相天下履乘石南面而朝诸侯然而身执贽而见者数十百人此以贵等贱也曽子居于鲁布衣不完万乘之国欲以卿相之位致之而不能此以贱等贵也故惟有徳者为能等贵贱曰贵贱吾得闻之矣贫富也亦可同欤曰可惟有礼者能同贫富昔者天子卑宫室菲饮食非不能侈也礼不宜也此以富同于贫也伯夷叔齐正衣冠严辞令不以一介取人亦不以一介予人非其道系马干驷致禄千钟不顾也以饿于首阳之山此以贫同于富也故惟有礼者能同贫富曰贫富吾得闻之矣死生也亦可齐欤曰可惟有道者能齐死生昔者仲尼尝畏于匡困于陈蔡或不食者七日然而讲诵益坚不衰晏婴哭灵公崔杼以防勾之不动此以死齐于生也古之人未不慕富贵生而恶贫贱死也庶民以是丧徳以是犯义以是弃道君子以是守之以是荣之以是安之夫是故贵有所不就也富有所不求也生有所不苟也故苟不能等贵贱将谋去之则无不为矣苟不能同贫富将谋迁之则无不为矣苟不能齐死生将谋活之则无不为矣夫当其无不为则人道何治焉古之君子所以称有徳曰穷而固为其能等之也所以称有礼曰贫而乐为其能同之也所以称有道曰夀殀不贰为其能齐之也曰然则扬子云何以谓不可齐不可同不可等也曰吾所言学士之操君子之事也扬子所恶匹夫之志众人之僻也是欲以齐生死而无忌于法也同贫富而无畏于政也等贵贱而无严于上也是尧舜所诛也恶之不亦可乎古之人岂无死生之感贫富之累贵贱之情哉亦审于义志于道使不义之生不能夺不义之富不能污不义之贵不能夸而巳矣是之谓齐不齐
　　患盗论
　　天下方患盗或问刘子曰盗可除乎对曰何为不可除也顾盗有源能止其源何盗之患或曰请问盗对曰衣食不足盗之源也政赋不均盗之源也教化不脩盗之源也一源慢则探囊发箧而为盗矣二源慢则执兵刃刼良民而为盗矣三源慢则攻城邑略百姓而为盗矣此所谓盗有源也丰世无盗者足也治世无贼者均也化世无乱者顺也今不务衣食而务无盗贼是止水而不塞源也不务化盗而务禁盗是纵焚而救以升龠也且律使窃财者刑伤人者死其法重矣而盗不为止者非不畏死也念无以生以为坐而待死不若起而图生也且律使凡盗贼能自告者除其罪或赐之衣裳劒带官爵品秩其恩深矣而盗不应募非不愿生也念无以乐以谓为民乃甚苦为盗乃甚逸也然则盗非其自欲为之由上以法驱之使为也其不欲出也非其自不欲出由上以法持之使留也若夫衣食素周其身亷耻素加其心彼惟恐不得齿良人何敢然哉故惧之以死而不惧劝之以生而不劝则虽烦直指之使重督捕之科固未有益也今有司本源之不恤而倚辧于牧守此乃臧文仲所以辞不能诘也凡人有九年耕然后有三年之食有三年之食然后可教以礼义今所以使衣食不足政赋不均教化不修者牧守乎哉吾恐未得其益而汉武沈命之敝殆复起矣若乃尚摘发之术任巧谲之数者未足以絶姧而郤雍因以见杀于晋故仲尼有言听讼吾犹人也必也使无讼乎推而广之亦曰用兵吾犹人也必也使无战也乎引而伸之亦曰禁盗吾犹人也必也使无盗乎盍亦反其本而已矣爰自元昊犯邉中国颇多盗山东尤甚天子使侍御史督捕且招懐之不能尽得于是令州郡盗发而不輙得者长史坐之欲重其事予以谓未尽于防故作此论
　　从横论【为庆厯中重讲西北和盟作】
　　昔六国之世地丑徳齐天下未有所归而游士说客以从横为术是故凭轼结靷而东者无不言从凭轼结靷而西者无不言横故从成则山东强横就则秦人帝当赵肃王之时苏秦为从约长合六国之将相盟于洹水之上投其书于秦秦人畏之为闭闗者十五年及张仪相秦权谲诸侯而破其从六国瓦解争割地事秦输其寳货从其诏命外多其敌内殚其力而六国自此而灭矣由是观之秦惟毋使六国从亲则秦必受其忧六国惟毋使秦之横成则六国必防其患虽然为六国谋秦不出于从矣为秦谋六国不出于横矣未有能兼从横之势以相操蹙之者也窃惟今日天下之患莫甚于从横制从者在外制横者在内此其可为大忧也何以言之耶夫元昊国之仇贼而北戎之姻亲也隂山之外结之乆矣间使相通潜兵相资粮糗相周掳获相分此其虽异族实一家也攻城下邑破军杀将有邱山之利而无毫毛之辱是以其相得益深非制从者在外乎自先帝以来与戎约和画壤界通邉闗弃冠带之民虚府库之积嵗嵗输之犹以为少窥闲抵巇乘时邀利挟长短之数规必得之路今者二十万复往矣然恬而不虑也以姑息为防以苟安为时非制横者在内乎夫制从者在外此苏秦之势也秦兵虽强不足以亢之闭关而巳矣制横者在内此张仪之势也六国虽众不足以亢之割土地効寳货而巳矣今者使外专为从人之计内专任横人之说苟如是国何以御之是故兵力屈于西民力屈于北也兵力屈者瓦解之形也民力屈者鱼烂之形也夫欲坚其未觧全其未烂莫若破从而散横欲破从而散横莫若絶其和约欲絶其和约莫若出于不意夫敌有轻中国之心乆矣易而无备故借兵于贼者以中国为不足虑也善战者因其势而导之选智勇顺地形出其不意袭其不备虽不尽其巢穴范阳之地吾必举矣如此则彼方内忧其国不暇又奚暇以兵与人哉如此则外不为从内不为横外不为从则易支内不为横则难困以难困之兵当易支之敌虽不善守犹不常失况又全天下之力任天下之智奋天下之勇致天下之怨者哉必若不为六国复出于兹秦兵复雄于彼虽有智者不知任其咎矣其祸变岂可胜言耶故曰天下之患莫甚于从横惟毋使从者制其外横者制其内而已矣欲治天下者破其从散其横然后天下可为也万事是非何足备言鸣呼戒哉
　　汤武论
　　说者曰汤武非放弑是不然是不及知圣人之权不以至公之道待圣人疑其有利天下之心疑其有利天下之心是以恶其有放弑之名是以矫为之说伪为之辞其意则善矣其义则不可通凡恶放弑之名者为其利之也大则利天下小则利一国是以斥其所以取之之状贬其所以夺之之罪今汤武者圣人也太有天下小有一国无利之之心无求之之意然则何疑矣果不足疑尚何讳夫有放弑之名已哉以为汤武非放弑是不及知圣人之权不以至公之道待圣人率其私心而为之隠者也是蔽惑之说非汤武之本指也汤武之本指在乎隆至公之道以立放弑之业受放弑之名以一至公之义是以昔者汤放桀惟有惭徳武王作大武之乐尽其羙不敢尽其善苟不以放弑为名汤尚何惭武尚何未善哉夫帝王之事有变有常常事礼也变事也尧授舜舜授禹汤放桀武王伐纣是皆所谓权也权者反于经而后善故必自贬损然后中权矣故尧舜不辞外禅之非汤武不恶逆取之名贬而益明损而益隆者也尚何疑而讳哉说者曰汤武非放弑问之曰汤武圣贤而桀纣大恶也应之曰然则以汤武为非臣以桀纣为非君乎夫放弑者正君臣之名也非正善恶之名也桀纣虽不善其位君也汤武虽善其位臣也以臣伐君而不谓之放弑是去君臣乱上下之道也苟无君臣焉可也如有君臣则桀纣乃所谓君汤武乃所谓臣也故桀纣天下之恶而已矣汤武天下之贤而巳矣汤武之有天下不利之耳不求之耳至放桀而伐纣谁得而避之哉故谓汤武非放弑则去君臣而乱上下矣天下之贤者将起而掖其君以夺之矣深非其君以罪而厚自荣以名矣故善言道者不然彼汤武者真放弑者也明白其道所以序圣人之心贬损其名所以受天下之垢受天下之垢而名不辱百姓不疑万世不非是乃圣人之所以为圣也谓汤武非放弑是不及知圣人之权不以至公之道待圣人率其私心而为之隠者也是去夫君臣上下丧名实者也矫为之说伪为之辨者也昔者晋灵公为不道诛国人辱士大夫支觧膳宰逐大臣赵盾赵盾出奔赵穿因民之不悦执公弑之然而董狐书曰赵盾盾曰弑者非我也董狐曰子为正卿亡不出境入不讨贼非子弑君则谁哉孔子曰董狐良史也赵盾良大夫也由是观之盾非不知弑君之名也为法受恶也为法受恶者所以崇君臣之义厉上下之叙也然而谓汤武非放弑者是谓汤武无赵盾之徳无孔子之志也
　　狂谲华士少正夘论
　　世俗说曰太公封齐诛狂谲华士周公闻而非之孔子为鲁司冦七日杀少正夘两观之间门人见而惑之论之曰是皆不然也齐无狂谲华士而已矣如有太公必不诛也太公诛周公必不非也鲁无少正夘而巳矣如有仲尼必不杀也仲尼杀之门人必不惑也夫世俗之说狂谲华士者齐髙士也不降其志不仕非其主如是则伯夷叔齐之比也昔者武王伐纣伯夷叔齐扣马而谏曰以臣伐君不可以训左右欲兵之太公扶而去之曰义士也不可杀夫太公以伯夷叔齐为义则亦必以狂谲华士为义矣以伯夷叔齐之义为不可杀则亦必以狂谲华士之义为不可杀矣夫武王伐纣从圣智之士与天下之诸侯举国而东伯夷叔齐沮觧其意非毁其事三军之众莫不怒者太公独以为义而不诛也罪莫大于误军过莫大于非圣人伯夷叔齐兼此二者而太公不诛齐无狂谲华士而已矣如有太公必不诛也夫狂谲华士不可诛则所诛者非狂谲华士也非狂谲华士则必巧伪以诬世诡法以惑众者也夫巧伪以诬世诡法以惑众是王政之所当去者故曰太公诛之周公必不非也夫世俗之説少正夘者鲁之闻人也与仲尼并居于鲁仲尼之门人三盈三虚独顔渊不去夫言独顔渊不去是闵子骞之徒尝去之矣少正夘能使闵子骞之徒去圣人而从巳是少正夘非细人也夫以闵子骞之智足以昭善恶决去就犹深悦少正夘之义则少正夘之非细人审矣故曰鲁无少正夘而已矣如有少正夘仲尼必不杀也且仲尼与之并居不能以义服其心与之立教弗能使弟子不叛巳是鲁国之人莫不以是人为贤也民以为贤仲尼始为政七日而诛之百姓不知是仲尼嫉贤也嫉贤而惑民何以为政故曰仲尼不杀也然而杀之者必非少正夘也非少正夘则必巧伪以诬世诡法以惑众者矣夫巧伪以诬世诡法以惑众是王政之所当去也故曰仲尼杀之门人必不惑也世人好言圣而不知其道好言政而不知其统夫圣人之道不出于礼义而王政之统不出于顺民心违于礼义逆于民心者圣人不以为道王者不以为政也故圣人作而脩天下之礼明百物之义设取予之分决向背之趣使百姓闇然而服是故移世易俗而不见其迹如之何不教而杀哉
　　非子产论
　　子产聼郑国之政有事公孙叚赂与之邑刘子曰权而不义子之事亲性也臣之事君义也以性合者谏不入不去也厄穷祸患不避也有功不报也以义合者谏不入有以去之厄穷祸患有以避之有功有以报之有功而报之义也未有无功而赐者也无功而赐以为说也父不能以使子则不父子不可使也则不子君不能使臣则不君臣不可使也则不臣故父有使子而无报君有报臣而无赂赂臣而使之不可谓国三卿五大夫二十七士可胜使乎使而赂之可胜赂乎臣不见利必莫之劝也是君臣上下相率而为利也义不足以动之仁不足以存之忠不足以论之信不足以结之礼不足以明之几何相率为利而国不亡乎君子为国家者修其义逹其礼君君臣臣父父子子而安有不行者哉或曰子产不得巳也对曰然吾固曰非治世之法也
　　叔輙论
　　叔輙哭日食叔孙昭子讥之曰叔輙将死矣非所哭也呜呼叔孙昭子不知言者乎夫昭公弱君也享国乆矣季氏强臣也能专其政所树置非亲戚则党与也一臣君不得使焉一民君不得有焉赏罚违于众而形势敦于外子家驹逹于人者也闭其口而禄仕矣梓慎逹于天者也诡乱不敢正言矣是以叔輙知日食之忧必将及君欲陈则不见信欲嘿则不能已欲谋则逼于祸欲随则失其守发愤壹郁而无与谁语故慷慨感激至于号咷也设使昭公因而感悟聼用其谋援忠直退奸邪破朋党之敝禁强僣之臣鲁可复兴岂独长守其贵哉当是之世仲尼圣人也而生其国顔渊之徒仁人也四方归之举而用焉以谋三桓易矣然而遂不觉悟长恶养防不及五年奔走失国寄于干侯终身愁孤从此观之岂不可大哀而恸哭也乎此乃叔輙之所以感也夫忠国之君子明于礼义而陋于知人心人固未易知也易曰书不尽言言不尽意夫言而书之以为详矣而犹曰不尽而况乎未始书之未始言之者哉此叔輙所以见讥于当世狂而不信也嗟夫



　　公是集巻四十
　　钦定四库全书
　　公是集巻四十一
　　敞　撰
　　议
　　天子五门议
　　礼说天子五门曰臯门曰库门曰雉门曰应门曰路门此有五门之名无五门之实以诗书礼春秋攷之天子有臯门无库门有应门无雉门有毕门无路门诸侯有库门无臯门有雉门无应门有路门无毕门天子三门诸侯三门门同也而名不同三同也而制不同何以言之耶诗曰乃立臯门臯门有伉乃立应门应门将将书曰二人雀弁执恵立于毕门之内又曰王出任应门之内此皆道天子之礼者也无道库门雉门者非天子门故也虽然毕门或谓之虎门或谓之路门路门者建路鼓于此门之外太仆司之指路鼓而言故曰路门虎门者王在国则虎贲氏守王之宫盖居此门故太保命仲桓南宫毛俾爰齐侯吕伋为天子虎贲也指虎贲而言故曰虎门其实一也明位堂曰库门天子臯门雉门天子应门此言鲁之库门制如臯门鲁之雉门制如应门也鲁用王礼故门同王门其制虽同而名不同也诸侯有路寝路寝之门是谓路门此诸侯三门也无道臯门毕门应门者非诸侯门故也春秋曰雉门及两观灾子家曰设两观乘大辂诸侯之僣礼也讥两观不讥雉门雉门者诸侯之礼两观者天子之礼也天子三朝诸侯三朝天子外朝在臯门之外诸侯外朝在库门之内天子内朝在毕门之内诸侯内朝在路门之内其建国之神位左宗庙右社稷皆夹治朝此春秋所云间于两社为公室辅者也礼説以为庙于库门之内诚然者仲尼助祭于庙事毕出游观之上观者雉门也雉门在内库门在外当言入游不当言出也祭毕而出游乃得至观之上明庙在治朝之左雉门之内也郊特牲曰绎之于库门内失之矣绎当于庙即庙在库门者无失也又曰献命库门之内戒百官也太庙之命戒百姓也百官踈故戒之于外朝百姓亲故戒之于太庙此亦鲁事也鲁之有库门审也天子无库门也何谓毕门毕者防也王出于此则防也师氏掌焉何谓应门应者应也王居治朝正天下之政则四海之内罔不敬应也何谓臯门臯者告也王居外朝则播告万民谋大事也此亦春秋大言天子也何谓库门路门雉门诸侯不敢戚天子名门以其所近也库者府库所在也雉者治朝所在也谓之雉犹治也路者路寝所在也此亦小言诸侯也或问子之所言宫室门户之间道欤曰然固正宫室门户之道也
　　为兄后议
　　礼天子之庙三昭三穆与太祖而七诸侯二昭二穆与太祖而五所谓昭者父道也所谓穆者子道也天子诸侯未必皆身有子故或取于兄弟之子以为嗣亲同则取其贤者贤同则取其长者长同则卜其吉者非兄弟之子则勿取故不以诸父为嗣父尊也故不以诸兄为嗣兄亦导也不以诸弟为嗣弟已之伦也此古者五庙七庙之序以昭穆不相越迭毁不相害也至乎后世国家多事或传之诸兄或传之诸弟盖有不得已也则礼散乆矣然既已受国家天下则所传者虽非其子亦犹子道也传之者虽非其父亦犹父道也以天下国家为重矣春秋僖公实闵公之兄闵公遭弑僖公书即位明臣子一体也公孙婴齐卒春秋谓之仲婴齐以谓为人后者为之子当下从子例不得复顾兄弟之亲称公孙也春秋之义有常有变夫取后者不得取兄弟此常也既已不可及取兄弟则正其礼使从子例此变也故僖公以兄继弟春秋谓之子婴齐以弟继兄春秋亦谓之子所谓常用于常变用于变者也既正其名则僖公不得不以闵公为昭归父不得不以婴齐为穆既正其昭穆则迭毁之次不得不以一代一也而儒者或疑礼无后兄弟之文遂以春秋书仲婴齐为不与子为父孙非也子为父孙诚非礼之正有不得已者春秋正其为臣子一体而巳故实公孙婴齐而谓之仲婴齐若春秋本不聼其为后者则当书曰公孙婴齐卒学者问之曰此仲婴齐曷为谓之公孙婴齐不与为兄后也乃可矣夫春秋家犹重之况国乎国犹重之况天下乎故凡继其君虽兄弟必使子之继其大宗虽兄弟必使子之如继其君继其大宗而不使子是教不子而轻其所托也此文公所以受逆祀之贬也然春秋固为衰世法非太平正礼也太平之世未尝有也汉时定迭毁之礼丞相成丞相衡引昭宣两帝为昭独以孙为昭而不知礼无两昭使昭帝之天下无所传宣帝之天下无所受失礼意也又恵帝文帝皆髙祖子恵帝亲受之髙祖文帝则受之惠帝虽皆兄弟此与闵公僖公何异哉存当以臣子叙之死当以昭穆正之而汉时议者皆推文帝使上继髙祖而惠帝亲受髙祖天下者反不与昭穆之正至于光武当继平帝又自以世次为元帝之子上继元帝而为元帝后皆悖经违礼而不可传者也自汉世以来其议尤众皆曰兄弟不相为后不当以昭穆格之妄也若不以昭穆格之则天下受之谁乎凡人君以兄弟为后者必非有子者也引而为嗣臣子一体矣而当嗣者反以兄弟之故不继所受国而继先君则是所受国者竟莫有嗣之者也不可一矣生则以臣子事之死则以兄弟治之忘生悖死不可二矣已实受之后君不受之先君今当自继先君者不惟弃后君命巳之命又当废先君命兄之命不可三矣天下国家则归之已而父子之礼则耻不为不可四矣徐邈曰若兄弟昭穆者设兄弟六人为君至其后世当祀不及祖祢此又妄之甚者礼有所极义有所继为之后者为之子所以正授受重祖统也兄弟六人相代为君亦六代祀祖祢矣假令非兄弟相代其祖亦当迁矣不得故存也即如此言使有兄弟六人为君各自称昭是有十三庙也又其最后一君当上继先君而五君终为无后也岂其所以传重授国之意乎礼为人后者降其私亲设兄弟六君故当各自为嗣义不可曲顾其亲何谓祀不及祖祢哉凡言礼者恶其謟时君之意苟曰益广宗庙大孝之本而不详受授之道春秋之义使当传国者不忍以国与其宗曰非吾子也当受国者又不肯以臣子之礼事其君曰非吾父也至令宗庙猥众昭穆骈积而鬼有不嗣者推生嗣死独何悖哉独何悖哉
　　奔丧议
　　臣窃见旧制官自三司副使以上及班行使臣遭父母丧者例皆有百日公除孝子虽有思慕之心犹逼于土命不得遂行此诚伤教害理无取于今臣伏以三年之丧通于天下以义制恩古人有之自谓身在军旅躬被金革者不敢以私事辞王事尔本非承平之时游谈侍从之臣所当行也又非班行宂下之职所当预也习俗既乆寖以成风其贤者则以不即人心为悲其不肖者遂以当丧墨缞为荣以之锡类是为伤恩以之教民是为忘孝今天下往往有闻哀不举废哀图仕源自此始不可不虑传曰君子不夺人之亲人亦不可夺亲窃谓惟在军中者可权从变礼其旧制三司副使以上及班行使臣百日公除不合礼意宜聼行三年之服以崇孝悌之风臣又闻古者大夫去国三年然后收其田里明有恩也今丁忧臣僚即日絶其俸禄亦为大确岂有行礼之人反不及被放之臣臣往见丁忧者家贫无食乞丐糊口其皇皇伤孝子之心非所以化民成俗也臣以谓文官两制武官自诸司使以上与给全俸其余京官下近臣啇量可否
　　妾为君之长子三年议
　　李端懿卒其庶弟之母疑其服或曰妾为君之长子三年某未之闻也故议之妾为君之长子三年传无其文而郑以为礼然经大功布衰裳牡麻绖缨布带三月受以小功衰即葛九月章曰大夫之妾为君之庶子其传曰妾为君之党服得与女君同故以谓女君三者妾亦三年矣按三年之服髽衰防衰无妾为君之长子则君之长子未可以三年服也凡礼之所慎名为大妾不得体君是以其服也有故而遂者矣以别嫌明统也然则得体君者惟小君尔小君为长子三年妾又为之三年则安在其能别嫌明统且不得体君也难以言礼然则所谓妾为君之党服得与女君同者殆指谓庶子以下尔为庶子大功则为长子宜期为长子期虽无明文然犹可有见者传曰妾为女君君之长子恶笄有首布总是言服女君之笄与君之长子筓同也筓同则衰宜同矣为女君期不得不为君之长子期此文之一隅可反求者也凡服之降也不过一等其加也不过一等妾为君之庶子大功为长子三年失其等矣然则妾为君之长子疏衰裳齐不杖麻履恶笄有首布总于礼为节然康成推庶子之传以言长子而不求其意法家因康成之言以着服制而不原其失轻重贸乱乆矣某以谓九伯先帝之甥大王之子李氏世嫡也其丧也国人觇焉使庶弟之母为之三年于义未安改而从政傥亦礼之一得云
　　为人后议
　　孔子射于矍相之圃子路誓客曰贲军之将亡国之大夫与为人后者不入其余皆入盖去者半敢问何如斯谓之与为人后矣与之也者干之也求之也庶子夺其宗非干欤嫡子不后族人攴子后族人嫡子而后其族非干欤诸父诸兄尊也诸弟伦也义不可为后非干欤礼不后异姓异姓不为子异姓而为人子非干欤庶子而夺其宗则簒其祖也嫡子而后其族则轻其亲也诸父诸兄诸弟而后其子兄弟则乱昭穆也异姓而后于人则背其姓也当周之衰贲军之将亡国之大夫与为人后者盖多此仲由所恶也曰礼不后异姓异姓何以有为人子者曰礼所言者方其治世也世衰礼废必首于夫妇之间夫死子幼莫之安其室矣于以适人少则依其居长则从其姓贵则利其禄富则利其货而莫之自外矣此乱之甚者也或曰继父期日继父者有父道也非其实也妻穉子幼子无大功之亲而与之适人所适者为之筑宗庙于门外使子以四时享其先妻不敢预焉筑宫于庙门外者逺其宗也妻不敢预焉正其族也如此则继父之道矣故同居则服朞异居则服三月未有能易其姓者也君子不易人之姓人亦不可易姓也或曰昔之言礼与子异曰然昔之言礼者以谓人有后矣而又往与之者也有后而又往与之是两后矣安见有两后者欤且人惟无后故求后焉未有后而又求副焉者也此非子路之防或曰立后者立族人族人既为人之后矣而父晚有子立族人欤立子欤曰诸侯将立后必告于天子而见于祖大夫将立后必告于诸侯而见于祖传曰为人后者为之子为之子者降其私亲所以重之也如有子则反苟代匮而巳非立后也
　　复雠议
　　父不受诛子复雠可乎曰可君臣义也父子性也曰不以亲亲害尊尊乎曰亲亲内也尊尊外也亲亲本也尊尊末也重内而轻外先本而后末者道有在焉若是则可以报君手之亦可乎曰否非此之谓也君之于臣也固有诛道若何其可手哉然则奈何而复之曰以告于方伯方伯致其法古之事有在于是者矣书曰葛伯仇饷汤征自葛为饷者之父而仇之者也告于方伯而不从则告于天子致其法古之事有在于是者矣书曰皇帝清问下民鳏寡有辞于苖遏絶苖民无世在下为鳏寡之人而仇之者也告于天子而复不从则是上无天子下无方伯上无天子下无方伯则缘恩而疾之可也请问其人曰伍子胥是矣曰伍子胥亦尝告诸方伯天子而不从乎曰否子胥未尝告也未尝告何以得专复雠曰子胥知虽告焉犹无益也当是之时周为天子而楚以王自居晋王诸侯而楚与之狎主盟周晋之下不能行于楚也乆矣恶能诛之此春秋所以缘恩而疾之者也君子以谓犹告敢问师友之雠亦可通乎曰不可太上无雠莫敢亢也国君惟父母之恩逹牧长惟朞之恩逹其余力能报之则报之可也曰太上无雠则仕焉可乎曰否不谋其利亦不致其怨而巳矣仕则吾不知也
　　处士号议
　　刘子曰仕之有爵礼也有号非礼也古者盖名而不字其次字之矣而死不諡其次死有諡矣而生无号号者下事上也臣事君也古者有神农氏轩辕氏非所以褒士也故士有不可臣而无不臣有隠居以求其志而无矜世以立名名之于人也大矣其亦将有叛亲戚薄君父毁圣智以干于世者乎且夫士之隠也非恶富贵也为上之不我知也既知之矣贫可使富贱可使贵故有天下者斯养天下之贤有一国者斯养一国之贤士大夫不能也是以士则荐之大夫大夫则荐之君荐之者逹之也非苟増其名也养之者用之也非苟美其号也古之善为士者不敢以贤自誉是故无事而食其食不敢也无位而服其服不敢也如非其礼而践其号何为哉
</div>
    <div class="pagination">
<a href="公是集_page35.html">上一页</a><span>...</span><a href="公是集_page31.html">31</a><a href="公是集_page32.html">32</a><a href="公是集_page33.html">33</a><a href="公是集_page34.html">34</a><a href="公是集_page35.html">35</a><span class="current-page">36</span><a href="公是集_page37.html">37</a><a href="公是集_page38.html">38</a><a href="公是集_page39.html">39</a><a href="公是集_page40.html">40</a><a href="公是集_page41.html">41</a><span>...</span><a href="公是集_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
