<!DOCTYPE html>
<html>
<head>
    <meta charset="UTF-8">
    <title>栾城集 - 第 39 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 39 页/共 114 页</h1>
    <div class="content">
　　一经空记弟传兄，旧德终惭比长卿。扈驾联翩来接武，登科先后忆题名。竹林共集连诸子，棣萼相辉赖友生。它日都门俱引去，不应广受独华荣。

　　【次韵刘贡父和韩康公忆其弟持国二首】

　　霜风瑟瑟卷梧蕉，燕处超然夜寂寥。羽客信来丹鼎具，石淙梦断水声遥。赤松作伴谁当见，黄鹄高飞未易招。剑履终身定何益，勤劳付与沛中萧。爱君忧世老弥深，特操要须得失临。晚岁飞腾推有德，故乡安稳信无心。小邦近似西山隐，元气终当北斗斟。圣主方求三世旧，老臣何止一遗簪。

　　【闻京东有道人号贺郎中者唐人也其徒有识之者作诗寄之】

　　贺老稽山去不还，镜湖独棹钓鱼船。南来太白寻无处，却作郎官又几年。岱下迎鸾惊典谒，蒙山施药愍耕田。试穷脚力追行迹，亦使今生识地仙。

　　【送家安国赴成都教授三绝】

　　城西社下老刘君，春服舞雩今几人。白发弟兄惊我在，喜君游宦亦天伦。〈微之先生门人，惟仆与子瞻兄、复礼与退翁兄皆仕耳。〉

　　垂白相逢四十年，猖狂情味老俱阑。论兵顿似前贤语，莫作当年故目看。石室多年款志平，新书久溷里中生。遣师今见朝廷意，文律还应似两京。

　　【送欧阳辩】

　　我年十九识君翁，须发白尽颧颊红。奇姿云卷出翠阜，高论河决生清风。我时少年岂知道，因缘父兄愿承教。文章疏略未足云，举止猖狂空自笑。公家多士如牛毛，扬眉抵掌气相高。下客逡巡愧知己，流低昂随所遭。却来京洛三十载，重到公家二君在。伯亡仲逝无由追，泪落数行心破碎。京城东西正十里，雨落泥深旱尘起。衣冠缠绕类春蚕，一岁相从知有几。去年叔为尚书郎，家传旧业行有望。今年季作澶渊吏，米盐骚屑何当起。前辈今无一二存，后来幸有风流似。黄河西行于没屋，桑柘如云麦禾熟。年丰事少似宜君，饱读遗书心亦足。

　　【送韩康公归许州】

　　功成不愿居，身退有余勇。心安里闾适，望益缙绅重。朝为北阙辞，莫犯南河冻。人知疏公达，王命显父送。百壶山泉溢，千两春雷动。旋闻二季贤，继以一章控。诏书未云可，廷论已争竦。兹行迫寒食，归及扫先垄。万人拥道看，一子腰金从。尔曹勿惊嗟，令德劝勤种。

　　【三日上辛祈谷除日宿斋户部右曹元日赋三绝句寄呈子瞻兄】

　　七度江南自作年，去年初喜奉椒盘。冬来误入文昌省，连日斋居未许还。今岁初辛日正三，明朝春气渐东南。还家强作银幡会，雪底蒿芹欲满篮。北客南来岁欲除，灯山火急万人扶。〈灯山例以北使见日立。欲观翠辇巡游盛，深怯南宫锁钥拘。〉

　　【次韵王钦臣秘监英殿井】

　　碧涵云液，铜瓶响玉除。汲花攒点罢，洒雾唤班初。龙饼煎无数，螭研滴有余。从官方醉饱，一酌解清虚。

　　【集贤殿考试罢二首】

　　振鹭纷纷未著行，初从江海觇清光。卷声风雨中庭起，笔势云烟累幅长。病眼尚能分白黑，众毛空复数骊黄。禁中已许公孙第，得失何私物自忙。衰病相侵眼渐昏，青灯细字苦劳神。遍看大轴知无力，听诵奇篇赖有人。前日鼓旗闻苦战，明朝雷雨出潜鳞。殿庐困极唯思睡，却忆登科似后身。

　　【问蔡肇求李公麟画观音德云】

　　好事桓灵宝，多才顾长康。何尝为人画，但可设奇将。久聚要当散，能分慰所望。清新二大士，畀我夜烧香。

　　【五月一日同子瞻转对】

　　羸病不堪金束腰，永怀江海旧渔樵。对床贪听连宵雨，奏事惊同朔旦朝。大耿功名元自异，中茅服食旧相要。一封同上怜狂直，诏许昌言赖有尧。

　　【次韵刘贡父题文潞公草书】

　　鹰扬不减少年时，墨作龙蛇纸上飞。应笑学书心力尽，临池写遍未裁衣。

　　【韩康公挽词三首】

　　阀阅元高世，功名自发身。堂堂揖真相，矫矫出稠人。许国心先定，轻财物自亲。传经比韦氏，世世得良臣。耆年时一二，新第阙西南。好客心终在，忘怀日纵谈。规模人共记，风味我犹谙。谁是羊昙首，回车意不堪。师旷闻弦日，相如作赋年。虽惭众人后，贪值主文贤。北道初闻召，南江正远迁。平生阙亲近，遗恨属新阡。

　　【送王宗望郎中赴河东漕】

　　春初戎马掠河ヂ，属国仓皇不解鞍。未免驱民馈边食，旋闻奉使辍郎官。年高转觉精神胜，虑稳要令事业安。持节近看葱岭雪，拥裘应惯雁门寒。

　　【送高士敦赴成都兵钤】

　　扬雄老病久思归，家在成都更向西。邂逅王孙驰驿骑，丁宁父老问耕犁。禅房何处不行乐，壁像君家有旧题。德厚不妨三世将，时平空见万夫齐。

　　【卢鸿草堂图】

　　昔为大室游，卢岩在东麓。直上登封坛，一夜茧生足。径归不复往，峦壑空在目。安知有十志，舒卷不盈幅。一处一卢生，裘褐荫乔木。方为世外人，行止何须录。百年入箧笥，犬马同一束。嗟予缚世累，归来有茅屋。江干百亩田，清泉映修竹。尚将逃姓名，岂复上图轴。

　　【秦虢夫人走马图二绝】

　　秦虢风流本一家，丰枝稼叶映双花。欲分妍丑都无处，夹道游人空叹嗟。朱帧玉勒控飞龙，笑语喧哗步骤同。驰入九重人不见，金细翠羽落泥中。

　　【韩干二马】

　　玉带胡奴骑且牵，银げ白鼻两争先。八坊龙种知何数，乞与岐并锦鞯。

　　【试制举人呈同舍诸公二首】

　　垣中不减台端峻，池上来从柱下严。同直旧曾连月久，暂来还喜二公兼。〈仆顷与孙莘老同在谏垣，与彭器资同在西掖。〉直言已许侵弹奏，新告行闻振滞淹。顾我粗官何所与，西曹只合论茶盐。早岁同科止六人，中年零落半埃尘。却将旧学收新进，几误今生是后身。肮脏别都遗老骥，沉埋秘府愧潜鳞。〈制科前辈今独张公安道一人。后来未用，惟张去华而已。〉怜君尚胜刘ナ在，白首诸侯呼上宾。〉

　　【次韵张去华院中感怀】

　　登朝已老似王阳，脱叶何堪雾雨凉。案上细书憎蚁黑，禁中新酒爱鹅黄。临阶野菊偏能瘦，倚槛青松解许长。仕宦不由天禄阁，坐曹终日漫皇皇。〈辙顷自绩溪除校书郎，未至京，除右司谏。竟不入馆，故以为恨。〉

　　【送周思道朝议归守汉州三绝】

　　早缘民事失茶官，解印重来十二年。美恶一周还自复，始知东里解言天。梓汉东西甲乙州，同时父子两诸侯。〈正孺时出守梓州。〉它年我作西归计，兄弟还能得此不。酒压郫筒忆旧酤，花传丘老出新图。〈汉州官酒，蜀中推第一。赵昌画花，摸效丘文播，亦西川所无也。〉此行真胜成都尹，直为房公百顷湖。 
　

　



　

　
●栾城集卷十六
◆诗一百二十首
　　【程之元表弟奉使江西次前年送赴楚州韵戏别】

　　送君守山阳，羡君食淮鱼。送君使钟陵，羡君江上居。怜君喜为吏，临行不欷。纷纷出歌舞，绿发照琼梳。归鞍踏凉月，倒尽清樽余。嗟我病且衰，兀然守文书。齿疏懒食肉，一饭甘青蔬。爱水亦已干，尘土生空渠。清贫虽非病，简易由无储。家使赤脚妪，何烦短辕车。君船系东桥，兹行尚徐徐。对我竟不饮，问君独何欤。

　　【表弟程之邵奉议知泗州】
</div>
    <div class="pagination">
<a href="栾城集_page38.html">上一页</a><span>...</span><a href="栾城集_page34.html">34</a><a href="栾城集_page35.html">35</a><a href="栾城集_page36.html">36</a><a href="栾城集_page37.html">37</a><a href="栾城集_page38.html">38</a><span class="current-page">39</span><a href="栾城集_page40.html">40</a><a href="栾城集_page41.html">41</a><a href="栾城集_page42.html">42</a><a href="栾城集_page43.html">43</a><a href="栾城集_page44.html">44</a><span>...</span><a href="栾城集_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
