<!DOCTYPE html>
<html>
<head>
    <meta charset="UTF-8">
    <title>彭城集 - 第 27 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>彭城集 - 第 27 页/共 38 页</h1>
    <div class="content">　　朝奉郎试礼部侍郎陆佃可朝散郎制
　　以徳诏爵以庸制禄朝廷所以登进材良次叙中外未尝遗于疎贱而况于廷臣乎具官某文藻华绚器宇夷旷直哉惟清是以典朕三礼婉而成章是以付之史笔逮于考绩绰着善最宜因寓禄之资叙进陟明之宠敬服休命以永终誉
　　朝奉郎充龙图阁待制王震可朝散郎制
　　考绩之法所以磨励多士乃自唐尧行之矣具官某文愽志修材优气赡内参法从外领州寄民誉咸服吏课处最有司举歳月之效易以借口本朝崇明陟之典亟其诏禄俾从进秩用称恪居
　　朝散郎权发遣建昌军张升卿可叙朝散郎制
　　向者奉使岭表镇抚蛮服盗贼之发不能检察夺官贬秩退守私垒歳期当叙宜从牵复尔前以湔洗夙负既迁陞逾旧朝之予夺纎介不欺今此新恩实谓加等既被优渥思所报効
　　朝散郎王年可朝请郎朝奉郎宋湜祝康可并朝散郎奉议郎王叔宪可朝奉郎宣徳郎李世南可通直郎承务郎大理评事钱盖可承奉郎余并如故制
　　朕惟法令者所以为天下共也而繁文苛请日至月增不惮刊改以求其中尔等俱以美材而应慎选则笔则削用成新书畴其恪居推以懋赏进阶一等是为渥恩承事郎王仲煜可宣教郎承务郎孙朴可承奉郎制
　　恩令之下溥及在位如雷之于百谷草木无不甲坼者岂以其防小而遗之哉尔等预列缨裳齿于元士膺兹庆泽例进秩叙勉崇立志用对休命
　　赐同进士出身右班殿直子湜可换承武郎左班殿直令馡可换承奉郎制
　　国家开设科选详求才谞能者取之无间疏逖矧尔麟趾公姓天潢余润不以膏粱自佚而用经艺修已因其程文赐之名第俾迁优秩爰齿多士方今惇厚邦族诱进初学故其课试之法异于寒素至其効官将责实用勉尔勤慎以集休誉
　　承议郎充秘阁校理权判登闻鼓院张舜民可通判虢州制
　　前以御史言事不合朝廷优容直臣未尝备责故移位他局仍在毂下而舜民力自推谢又以其多病及家婚娶求得自便天道从欲而有曲成吾何恡焉虢畧要郡率贰维重祗服恩宠毋怠勤恪
　　吏部侍郎胡宗愈可御史中丞制
　　权衡之于轻重绳墨之于曲直由其无私而素具是故应物而不贰朝廷风宪之任忠谠之士亦所以素具而待列位也命官之艰得人惟允具官胡宗愈秉心端直为学深厚粹然特逹之姿渊如有容之度粤自润色纶省献纳琐闱副贰天官藻鉴多士绰有休誉举为称职是宜付中司之权寄执法之柄尔其修胸中之诚应方来之务有节于内则物无不察以义自处则动无不中称此茂恩着为显效








　　彭城集巻二十
　　钦定四库全书
　　彭城集巻二十一
　　宋　刘攽　撰
　　内外制
　　御史中丞孙觉可龙图阁直学士提举醴泉观依旧兼侍读制
　　吾以风宪齐邦法而用经艺求多闻儒臣之任是者异事而同功此皆有益于朝者也具官某资性朴茂学问该达有子政之愽识兼叔向之遗直近者擢置中司以从民望未得闻生之竒论乃固以疾而来觧知其不欺在所从欲擢龙马之峻秩仍虎门之诏徴兼总殊庭之事增重讲闱之宠祗服休命母怠初心
　　中散大夫天章阁待制知邓州陈安石可龙图阁直学士差遣如故制
　　朝廷严侍从之聨待通愽之士惟其器足以大受知可以重任望所归者而后畀之延阁相望左职维叙眷兹遴柬义靡虚受具官某材实周用名允副实迨迫耆齿克成壮猷内参藻鉴之司外总藩宣之寄率有可纪不替崇誉宜示甄擢以畴义最惟河圗之所藏居石渠之右地学士之选儒者为荣宠数亟加懋恩思报勉力无怠对扬休命故镇江军节度使检校太尉守司空开府仪同三司致仕康国公韩绛可特赠太傅余如故制
　　股肱之臣社稷是衞生则体貌尽礼以示老成之贵没则哀荣称情以着云亡之叹非其盛徳曷膺异数具官某大器有容直道自任举厝见乎事业忠厚发于性情再登上宰称为贤相周公师保万民恵泽浸广召伯弼亮四世嘉绩维多者老里居乃心王室风猷所竪毗益仍逺天不憗遗奄至沦丧朕用伤悼莫可逭赎宜加愍防进崇赠典跻帝傅之宠名贲衮章之禭服泥书蜜印以光泉壤灵其有知膺是休命
　　皇城使昭州刺史郭忠绍可差知岷州制
　　先帝斥广边圉控制西戎惟三军之师与连城之守训兵治民文武并用非有兼智曷尝轻付以尔効力洮陇克有善誉属他部引嫌以汝易地勉勤职业用副光宠朝请大夫新差知邠州蹇周辅可差知庐州朝散大夫知庐州史宗范可差知邠州制
　　朝廷建官分职无有逺迩皆务以利民者也度材而任之以示大公至于从人之欲小济其私是以天道无害于治以周辅耆艾乆吏使莅豳土而以情自上求所便安惟宗范合肥之政课最可称命总边益用观能易地而处俱谓宜允思所报効母孤任遇
　　知滑州刘珵可知湖州知唐州王得臣可知邠州制
　　壤地不齐南北殊俗吏治何先法令惟一智者足以兴事敏者莫不有功顾惟大邦毎择良守以某悉为乆吏亟更符守呉兴南方之都会新平西道之要冲分以付之思所报効
　　朝请郎试大理卿杜纮可直秘阁知齐州制
　　汉制列卿郡守通为二千石其在朝防中都则见惟月之重矣夫其屏翰千里乃知连城之宠内外之别夫奚足云以某器术通愽法律精明执事辇毂歳月逾乆致位廷尉任遇亦重而勤勚己黾勉弗任思从息肩顾得补外朝廷俯从人欲付之郡章昔人以卿秩出守用为宠荣今汝贴职中秘临治稷下恩数兼渥思所报効宝文阁直学士正议大夫谢景温可知郓州制
　　机衡之任内则八座为重方岳之寄外则十连称贵愼选攸属周材是膺将明所资出处奚异具官某立性挺特遭事开敏白黒明办予夺时当擢领秋官之长实处文昌之要朕惟邹鲁旧壤皥济奥区赋政之优变道惟允辍听履之妙选付连城之重寄敬服崇宠益其善最
　　朝散郎孙贲可知邵州制
　　湖湘之南蛮獠杂居乃或不防边圉肆为侵暴夫岂足劳吾剪薙也莫若择良守就而抚之震詟其奸猾存育某柔服斯无事矣以某健于为吏干誉颇着付之连城其思逺略不孤宠命
　　新知河中府叶康直可知秦州制
　　先帝穰却胡狄斥大边圉秦亭之地仅若内郡然其襟带陇阺门戸巴蜀小戎车甲之盛夷汉走集之要方之前世固自若也择帅之重尤所愼焉以某前奉使指临安陜服智之所及事乃无旷至其摄莅汉阳颇歴时序士服熟其训练民便安其简易审羌虏之情伪觧山川之要害因而任之成效宜速俾易蒲中之寄以究陇上之治贴职龙马宠命在先勉服恩荣益思尽瘁
　　侍御史杜纯可知相州制
　　向繇卿寺擢贰台宪以某谳狱先帝常有确论乃兹登用实冀毗益而议者言其处事坚完持心近薄又台中故事非繇科第不登是选重为不宜觧白笔之重权付赤惟之优寄三台旧壤千骑殊宠公朝未尝弃材能吏思所报国
　　西京作坊使知岢岚军王景仁可知原州制
　　西方诸郡与羌戎接者皆为要冲五原其一也为其守者爱养士卒宜得其死力逺置斥堠使前知虏情将畧之最莫先于此以某乆习边因付重寄益务自励不孤恩宠
　　温州刺史提举万夀观公事向崇回可知蔡州制
　　吾求循良之吏以付郡州之治才无所遗则不限文武之异功有所劝亦初无戚贤之别以尔谨身奉法强力从事其以为政宜无旷职汝南大郡生齿繁伙聼讼察狱愼而母怠服我休宠母致民谤
　　龙图阁待制知河中府王震可知郑州制
　　介二都之浩穰承千里之风化陪京之重是惟郑邦择守之愼非材莫处具官某寛裕容物岂弟信己治民之效所至见称付东里之奥区按缁衣之旧俗务崇民誉以称上恩
　　中散大夫燕介可知棣州制
　　齐之北境是曰无棣鱼盐之饶俗以富庻其于为治易使安辑以其更练民事通逹人情付之専城益观成效知宿州吕温卿可知湖州承议郎王巩可权知宿州制
　　有地千里而长百吏发政施令良民足以训养猾民足使畏服有志之士知其可以有为莫不愿之矣以某等通敏用务付之専城之寄符离呉兴又东南之奥壤也思所建置以副休命
　　知汝州邢恕可知襄州制
　　江汉之域襄阳为大鳯林以为阻鹿门以为望呰窳之甿狱讼亦寡然隄防弗固则有昏垫之忧竹屋相比或致延烧之患徃之良材以兹为先尔以敏材愼虑试于为郡旣歴一邦颇有能效付汉阳之奥壤増符竹之宠荣祗服茂恩益期善政
　　西上阁门使重种古可知鄜州制
　　治民训兵文武异道惟其兼才乃能适用西方诸郡疆圉羌狄鄜为次边实当走集军旅士马之训金谷狱讼之剧为守为将是以重矣以某乆更吏职益闲戎畧付之左符屏兹要郡竭力尽虑副吾选擢
　　朝议大夫马渊可知泝州制
　　束髪从仕至于耆老近臣之称荐者章数十上是其有以过人者海沂大邦民物繁富庸付章韨以期善最夫治人之术譬犹养身母暴其气正心以存之则有康寜之报汝愼之哉
　　朝奉郎守鸿胪少卿黄隐可权知泗州朝奉大夫宋彭年可权知邢州制
　　九寺之贰是为要官前以鸿胪大农用隐彭年而议者谓处非其位不可虚授朝廷重于失士乃复试之民政右河左淮二郡为大邢兼赵卫之俗泗当舟楫之防有所施为易致功誉益务勤恪以称付委
　　朝请大夫韩晋卿可光禄少卿朝奉郎知相州杜纯可知徐州制
　　卿寺总集邦事州郡在宣王化二者之重非有左右岂其以内外而为轻重乎以晋卿纯敏识强力通习律令试郡未几民誉有在擢贰光禄徙治西楚度材而处来效是期勉力愼修母敢豫怠
　　知润州朱服可知福州制
　　闽岭以南长乐为大生齿繁伙其养不足则狱讼易兴风俗刓弊其教不笃则礼乐罕闻为之治者抑亦难矣以某既更吏事因付邦寄思所以裕民生敦礼与义庻无负委任矣其勉之哉
　　朝奉郎邢平可知衡州制
　　郡县之逺于京师者其能使上恩宣布赋役均平民无愁叹之音惟守长之材尔衡山之阳湘水之左厥民呰窳为生甚薄生齿繁伙占数至广命汝莅而抚之勉力思効上谨诏条下尽民情夙夜匪懈斯得之矣
　　右骐骥副使王良可权知黔州制
　　西南诸蛮驯服声教而黔中之地当其冲要内则严徼塞之走集外则总羁縻之琛賮郡守之寄朝选为重以某知虑有取武畧己效宜试连城剖符之任以观治戎训民之术
　　皇城副使王鉴知莫州制
　　边郡镇守兼有民事以威武震憺戎落以律令听察狱讼其亦难矣可无选者某累更任使常着能效帅臣称其材敏荐之于朝因而用之吾无推择之烦其勉励干力勿负恩渥
　　中散大夫裴士林可知同州制
　　法令所以平民也得其情则文无害赋役所以用众也处其中则下无怨是二者州郡之先务非良吏不能及之以某智虑详敏达于从政荐歴繁剧常有称述惟左冯之奥区自二汉而称重付兹连城之寄用观下车之效平民用众汝宜愼之
　　权发遣广徳军邵才可权知滁州制
　　凡工人之事习惯则其巧倍初学为政者亦若是矣尔前守军垒卒戍无旷今复用汝为郡属城生齿其数愈广汝以习惯莅之事将无难勉之愼之以集民誉
　　朝散郎熊臯可知防州制
　　海陵故江都之属邑也居江海之会民占鱼稲之饶虽曰小邦实为沃壤以某前守辰阳克有善誉兹故付以虎符之重粤当麋防之墟察讼督赋期以裕民无怠尔心以集来效
　　朝奉郎贾种民可知濮州制
　　冉求政事之材也而曰如五六十求也为之此邑宰之任也贤者之于民事岂易之哉今州郡之寄总列城之富长郡吏之治利泽足以及物虽曰小邦为荣遇矣濮实古郡迩于王畿汝自请而得其有以干固称职乎
　　供备库使侍其瓘可知祁州制
　　边徼之郡戎马所集将守之任文武兼用内辑民务外察虏情求其宜称其亦难矣以某屡更繁使颇着能名付虎符之权当鸢鞮之境益勤逺畧以就来效
　　朝奉郎张彻可知沂州制
　　山东诸郡临沂为大其民杂有桑麻之业其田兼备鱼稲之饶为守之贵仕宦之羙推择付汝宠光斯在听狱察讼勤民急吏母有怠惰以就功绪
　　殿中侍御史孙升可权知济州制
　　为耳目之官当风宪之任惟其直亮乃所称职曾不是思辄敢诬上置廷臣鄙倍之愆既莫绳正肆己志朋比之素仍事诋欺义所弗容法其安舎宜夺兰台之职俾分竹使之符尚体寛恩无重前悔
　　知京帅张祐可知陇州制
　　陇阪之西为国门户羌戎向化而服内汉兵屯戍而御侮宜得良材任为守帅以某练集军事怀韫智畧俾付左府之寄以总连城之固其克勤荩用副推择
　　皇城使郭祥可知龙州制
　　边徼之地夷汉杂处训兵以律治民以政文武兼备乃为宜称朝所愼选异于内郡今江油阙守推择用尔勉务勤恪以就功绪
　　司农少卿韩正彦可知沧州制
　　卿秩出而为郡古之宠数也矧南皮奥壤渤海巨鎭鱼盐之饶则知编户之富边圉所寄复见専城之重惟尔乆从吏职尝宣使指悉着能绩迄无官谤是用付之左符虎竹之荣当此一道兵民之务实因徃效以防新宠勉思职业用永休誉
　　知济州王廷禧可知登州制
　　负海之邦文登为大肃愼是邻辽碣在望烽火之警太平弗忘择守之难其亦奚易以尔名臣之裔素风自脩比守列邦皆有善最付尔之罘之城恪守嵎夷之奥勉循诏条以致民誉
　　商州卢某可知台州制
　　有地千里列城三四社稷人民之奉仕宦之达者也商于天台皆古名郡易地迭处汝荣多矣布宣上泽勤防民隐母违诏条母爽夙誉汝其愼哉
　　朝散大夫天章阁待制杨绘可知杭州制
　　训农养民之务听讼察狱之要在于得情而居厚不可便文而趣办兹所以儒生贵于俗吏法律辅以诗书我择良守以是为凖具官某心虑端直学术纯固接物而为简易从政而号岂弟前守南邦亟闻治最轻扬善鬭之民机巧趋利之俗怀惠不舎去思迄今是宜复假左符以当一道其亦力崇来效嗣续前美夫饰防传以称使客志逍遥而忘政治前史以为讥风诗以示刺汝愼之哉无孤宠命
</div>
    <div class="pagination">
<a href="彭城集_page26.html">上一页</a><span>...</span><a href="彭城集_page22.html">22</a><a href="彭城集_page23.html">23</a><a href="彭城集_page24.html">24</a><a href="彭城集_page25.html">25</a><a href="彭城集_page26.html">26</a><span class="current-page">27</span><a href="彭城集_page28.html">28</a><a href="彭城集_page29.html">29</a><a href="彭城集_page30.html">30</a><a href="彭城集_page31.html">31</a><a href="彭城集_page32.html">32</a><span>...</span><a href="彭城集_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
