<!DOCTYPE html>
<html>
<head>
    <meta charset="UTF-8">
    <title>可斋杂藁 - 第 32 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>可斋杂藁 - 第 32 页/共 39 页</h1>
    <div class="content">　　贴黄
　　臣衰庸非前比勉当刼阃日惧悚虞其于漕计委是支吾不去已别具奏申乞从朝廷别命漕臣欲望圣慈特赐矜从施行伏乞睿照
　　回宣谕奏
　　臣九月二十八日遣递后是夜领京递承阁长闗徳亨九月十六日申时恭奉圣旨宣谕蜀中成都未复顶山受围禁山又有后寻故智之意而马湖江亦当闗防今年节次所调广右兵不少令臣于京湖所调兵内权那五千人添贴马湖江捍御径以公文报光祖禩孙照应又诵宸训本欲取之淮间偶有东海内应之事不可那拨臣熏香拜手庄诵再四窃惟蜀事既当头目之急淮海复值肘腋之警陛下以冬防在序旰食闗心凡在臣子其谁不思捐躯僇力以图寛顾而况臣猥分方面尤切寸心恭体睿旨丁宁谆切如此自当即于所部戍兵内抽那遣调第以广右今嵗之戍虽多于常年律以荆淮备邉之防仅足以守一郡近所凖调到诸项军马已分布邕钦宜融诸郡尝具申密院矣若使本路邉头无警凡一旅以上皆是朝廷之兵那缓就急自当东西奔命岂敢违戾实縁自八月末以来节次邉报不一谓敌分交趾特磨自把三路侵犯自九月十三日以后据邕州报敌骑已到横山之上田州奉议上安一带雄飞见调陈起图再成髙明等领兵向前遏臣九月二十三二十五二十八日已三次具奏今于二十九日又得雄飞二十一日在横山之下功饶州申到两状并二十四日暂权邕州李安国申到一状见得现调军马在左右两江分布遏推日尚未得雄飞已回邕州之报其真本申状已附今递缴申密院臣深虑敌之初至先以头哨探路迟回未入将持大势又虑溪峒蹊径不一敌与我军相持在前或以潜师绕出我后臣已屡书戒雄飞惟谨而况方备横山一面之急又有安南分道之虞宜融虽未有警报而支路杂出一冬来日甚长备多力少摆布不去揆之事势此时只当増戍未容抽摘臣近者亦尝凖密劄指挥令发回戍兵已尝具申乞容少俟更防事势紧慢区处今来所凖圣旨实是以前项牵制未容遣调如南邉向后敌若退遁兵可辍那即当恭奉施行
　　贴黄
　　臣恃陛下恩知密布小忠切谓蜀固当应援更望以保守防子门户为急淮海固欲尅复更乞以照管射湖根本为重臣出位万罪伏乞睿照
　　回宣谕奏
　　臣十月初一日晚连领两递承九月十七日申时阁长邓克中恭传圣旨宣谕臣方此熏香端笏百拜恭诵又承九月十八日酉时阁长闗徳亨恭传圣旨宣谕天威不违咫尺皆是以安南之事今臣同雄飞相与图利臣祗诵圣训増惕愚衷仰惟陛下沉几先物制患未形凡所可虑之敌情俱已尽在于宸筭臣大惧衰钝弗称驱驰如雄飞之忠勇可嘉战御素歴奉旨训之所授以事功而自期臣正愿与之协同安敢为之沮挠臣固亦深知交情之难保敌患之当忧乘其未周掩所不备实为先发制人之防乃者其书辞稍过臣之答语几于频弱正不欲徒较口语使之觇见形迹臣连月以来屡书与雄飞毎得宣谕及此必备録以示皆是勉其加意未尝戒之勿攻前后只是嘱之当精察当谨密但因八月二十日恭奉谕旨有发而必中之戒臣以闗系利害贻书问其豫定规模继得其书亦尝缴闻圣聴臣于是具奏有一发又中后虑尚多一着或差邉患立见之説正如十程之相去一江之相隔师出之名济渡之备奔逸之防如圣训所及者皆不可不豫图也臣所谓不可轻视非谓不敢向前但以蜂趸有毒而况于国兵家须是知彼知已量敌虑胜不容不尔臣之所谓后虑尚多固非止一事一则岭右见今邕宜数郡近在千里调兵于诸路而瘴疠为虞运粮于近邻而餽饷孔艰司存犒劵阙乏州郡守备空疎犹且凛凛然如驾虚舟于风涛之上使既得此地何力支吾朝夕输守果堪倚頼郭逵富良之辙不可不鉴也一则兽穷则搏必致噬人彼今虽谓间与敌通犹未见真为敌用尚知未背中国若此事一举须是一网而尽空其党彼无一人敢为吾抗则可设或彼急而出挟冦之计则是我速其为假道之图举而不中患必致此兹人臣之所深虑者也所谓陈有补即陈可久乃闽士之投者臣拱臣雄飞皆与之通信亦只得招诱之臣所凖十八日旨谕臣即当恭録全文密示雄飞伏读圣训当使雄飞预料安南善战之兵的有多少雄飞决胜之兵的有多少入境之后粮取于何地絶江之际船取于何所日照之父子与夫伪太师等人须先物色其踪迹一鼔皆就擒勿容其投敌又须分兵捕其头目之散处于外者收拾无遗以絶后患今臣与雄飞熟筹以闻大哉圣谟此数者节目真是制敌之要略经逺之妙筭须是讲明事事皆备乃克有济其或有一遗虑即恐害成此臣昨遗书雄飞预定规模正亦此意汉人之所谓骑歩将谓谁所谓兵度用几何其可不入思举虑冐然而举哉雄飞今得此宸谕必加多筭但以臣愚虑见计邕州戍兵虽止共万人有疾患者有软弱者正此分布左右江备御敌冦已调出几半雄飞尚留横山犹未还邕欲图此举且须先料兵力臣更当密与雄飞筹度俟其回报续具缴闻所凖且当羁縻勿露圭角之训臣恭奉惟谨亦当谕之雄飞矣
　　奏为邉报
　　臣所守南邉自前月二十三日二十五日以警报奏闻连日事宜节次止申密院未敢数渎圣聴今月初四日夜四鼓得雄飞二十六二十七日两公状言敌在奉议坊等处焚毁屋寨及与我军相射而退其状已缴申密院臣于是夜并得雄飞二十六日亲书谨专用缴奏据雄飞所言今此全是得一出指授将士首挫其锋敌哨以此未敢深入今日臣得邕州通判赵立初一日书本州别未有动息亦未言雄飞已回邕州臣已于钦州再那调军马一项发徃邕州助雄飞调用兵力无多只得如此那缓就急倘遂慿借宗社洪福如雄飞所言惟愿将士就里杀退则不胜封疆之幸臣之所虑敌已斡透邉腹易生奸谋只横山一路入邕入賔亦可入宜支径杂出皆可通入内地又且分路安南之报传闻多异左江一面尤费闗防来日尚长事防难测兵戍既分布之不足城池无坚深之可恃臣以事闗安危忧废寝食惟有罄心竭力随宜酬应深知朝廷止此备御淮蜀本不敢以増戍请而幕府之士郡邑之民皆以敌既侵犯不同去年合辞有请臣已具状申控密院欲望圣慈付外廷速赐斟酌施行
　　贴黄
　　臣于今日午时欲发奏间连得雄飞二十八日递本部已退在功饶州申到公状二件敌骑已渐透过横山雄飞欲以二十九日防视诸隘毕回州备御据此两报参以硬勒所供见得敌势不轻奸谋叵测臣已行下令加意备御外臣亦得雄飞二十八日亲书并用缴奏伏乞睿照
　　奏爲邉报
　　臣今月初六日具奏后两日未据雄飞申到事宜今初八日卯时得淮东谘议李安国初三日申初二日夜雄飞已回邕州其小贴子言已面与雄飞商量添兵守御武縁那马寨又得权賔州吕振龙初四日申状亦称据探事人报敌骑大势取间道出武縁若果如所报则此路不经由邕州城下径可至賔州若不至賔州亦径可取十路至栁州一通栁江则四散支路尤多去静江已不逺中间通湖南通广东蹊径不一委是事体紧急不容不虑除已劄权栁州赵希哲同都统鄮进措置占险防又当摘兵前去添贴外详已缴申密院所有静江府城壁臣自六月十五日兴工修筑以役繁力少且值一秋多雨虽竭力措置新城犹未办集旧城且多瑕漏见戍不过五千余兵城中备具百色欠阙只得昼夜措置与军民共守
　　回宣谕奏
　　臣十月十一日承阁长邓克中九月二十七日未时圣旨宣谕大理今嵗旱荒幸而雄飞肯任事天予不取是自失机敌出都泥江非此大理之逺诸蛮怨敌必望王师俾令结约以为制胜之本等事臣伏读圣谟所授深切事情雄飞前月十五日提师一出闻其意正欲先去许忠义之梗化且将命将出路城以遏不虞未至横山而敌已犯田州城由特磨以来所经溪洞不一如无人之境而卒无一能御之者如许忠义辈素负固弗服固相疑忌而岑邈父子部落颇众亦不能为我出力此则恐是连年因往买马有失蛮心而然近邕州备蛮人之情可知矣【臣近缴申密院】今敌自前月十三日入冦田州整整一月虽未深入亦未退去前此所传旱荒止是本司探邉人吴以忠一报所云而近观硬忒勒所供敌中元有米有肉难尽信也雄飞议论间慨然任事虽自可喜而虑事亦恐颇欠精密如忠义之事未举而机已泄于外臣毎私忧之近者冦入却幸其一出稍早指授诸将首挫其锋昨日又以二十八二十九日朱文海之捷来上已具捷旗并公状缴申密院皆是仰赖国家威灵之力今日之事臣妄谓且当以保境退敌为急未敢以越境制人为圗捷虽再闻敌犹未动诸峒支径之不一一冬来日之尚长壁垒弗坚师旅多病臣正此昼夜黾勉应接积忧成疾未知攸济所凖圣谕天下事有志竟成当以气胜仰见陛下勉励之意臣昔者以壮年歴诸阃有城池有兵将有器甲有钱粮赖陛下皇灵布宣粗知激昻志气以图事功前后幸免疎败今再衰三竭矣以岭表气力而欲支万里斡腹之冦不待智者皆为寒心独惟受国厚恩誓当以身报效所凖前项宣谕臣以雄飞方为备御未敢録以示之若冦退稍定续当备传圣旨相与筹度别具闻奏臣得雄飞初六日书谨用缴奏在前伏乞睿照
　　奏为邉报及安南馈送事
　　臣自十二日具奏后连递邉报已申密院未敢数凟圣聪今十八日据雄飞十三日申敌哨十二日尚在功饶州两岸是在横山里两铺敌骑盘薄溪洞已自逾月雄飞虽布置诸将防把要隘然敌在篱落未去正不容玩忽臣已摘那钦州戍兵戴防张兴祖两项助邕成守又摘鄮进于融及张文彬于宜并屯于栁以上下应接防遏透漏上借宗社鸿福早得冦退则为幸甚交趾自前者答其公文后一向未与相闻今日忽据钦州申交人遣使人舟楫来领明堂宣赐书诏礼物亦有公牒来与本司遗以器皿犀带又有信仪遗邕钦二守词温币重畴昔所无臣觇其来情必有所为其公文却不言其境近日有无敌兵动息其国主以三诗相寄颇欲解释前言之疑臣为国守藩不当外交今且令止信札于钦州欲先以公文复其使报以辞受当禀朝廷方敢复命臣区区管见恐只得受其所馈视仪报之仍以诗答其意盖几防之际不容少露圭角也合更取自圣旨其真本已缴申密院其礼物合无解赴朝廷待取指挥行下
　　贴黄
　　臣再照安南寻常来领明堂宣赐即未尝相馈送今忽施此礼正以为疑臣此月十七日却据雷州解到海贼陈应龙一名乃琼州人曽陷占城数年亲见占城与安南今春亦曽交兵冬又将战臣亲自引问其説与所供同此出于一贼之口虽未可信若果有此交忱有不自安者矣谨以雷州申状真本缴申密院臣已备録密令邕钦二守更加体探外并乞睿照
　　回宣谕奏
　　臣十月二十日承苑使刘穆之十月八日已时圣旨宣谕十一日又承苑使刘竴十月九日申时圣旨宣谕臣拜手恭诵仰见陛下圣虑深逺一饭不忘钜鹿下臣无任敬叹臣所凖初八日圣训许忠义之恐为敌及导敌目今虽未见分晓然继传忠义巢穴亦为敌所焚荡雄飞一出姑亦未闻敌至布置既定已自归城陈起等赏容续具申上臣所凖初九日圣训敌去横山不逺当大治之臣自闻冦入已排日行下激励诸将勉其极力杀有功优赏今得刘雄飞十四日书其言却自颇壮且云敌有畏缩之意冦入已逾月盘薄未进以臣逆料此敌自蛮中而出无一婴其锋者既至横山连为官军截必未敢深入臣已戒诸邉严于隄备防其透漏乞寛圣虑若乃戍兵多病故不独邕州为然只得那缓就急又从钦州摘调添贴邕戍矣所凖圣谕安南获级之事臣前者所奏亦只据钦州臣拱缴到探海李士龙申得于所闻如此亦未端的昨已劄邕钦更切体探未有续报至于诡诈之防敢不迎遵圣旨更加精察彼国近所遣礼十八日已申朝廷今先以公文复其使并以诗答今递已缴申密院臣近遣介至海上所闻占交之衅如臣贴黄所奏陈应龙之言亦有此传更容体访的实续具闻奏谨将雄飞十四日真本劄子缴连在前
　　回宣谕奏
　　臣十月二十七日承阁长邓克中十月十四日申时恭奉圣旨宣谕以横山既有警报戍兵果未容那因大理旱荒人疲马倦生兵不増可乘此机一大治之令臣与雄飞鄮进朱广用云拱相与共图臣恭奉庙谟谨当遵体第以横山以里之冦盘薄已四旬余虽未敢深入亦未见逺遁臣二十六日方得雄飞二十一日书谓敌寨犹在奉议哨骑或至防隘此皆横山左右也其书已缴呈庙堂矣雄飞调兵遏虽屡捷告臣犹虑敌兵逺来虽春尚賖蚕食溪峒间或窥它蹊或俟大势狡焉正未可忽所赖兼旬霖潦匪敌之利以我师之苦于瘴者如此则彼军之毙于役者亦可知或者天佑国家使之不得逞志早获退遁则为幸甚大理凶荒之説近据获到俘酋所言则大不然所凖玉音令与雄飞等诸将共图大治之防臣自当布宣睿意勉励事功臣见摘鄮进等兵二千余人于栁正欲为雄飞应接相共逐亦以士卒苦于多病未容轻用今闻进亦告病矣臣即容恭録圣训转示雄飞等诸将审观事势商略区处续具奏闻惟是臣衰老共二漕寄支吾弗胜近尝具奏伸免兼之请未防俞允益重竞虞实縁广右漕计创添戍军非比旧来必得强敏妙年者为之乃可臣委是精力有所不逮大惧误国今不免再具奏陈仰千天聴伏望圣慈悯其真切之悃特赐从欲改畀时髦实拜天地保全之造
　　再辞免漕寄
　　臣以近衰老弗堪漕寄奏乞免兼今月二十七日伏凖十月空日尚书省劄子十月十二日三省同奉仰笔不允者臣退揆寒逺疆吏防被国恩凡所使令岂敢辞避实縁臣邉任久歴智虑已殚年事浸髙心力不逮向来虽尝任荆淮总计催驱付之僚属出纳具有常程不过将以亷勤有所受则有所给且是时年方壮也今则广右漕司自来不曽饷军及五六千人以上今嵗水陆增戍兵二万五千余人士卒深入瘴疠之乡所仰劵食一日不可欠阙而漕司连政以来那移应办已自罄竭仰之常赋则不容増加请之科降则祗见烦紊官吏皇皇相告未免归咎臣之老钝无所措置臣窃惟理财之官非精徤妙年不可兼亦天之赋才固自有限量虽亷颇不能智于楚刘晏亦不能终于唐臣妄一庸人为陛下守淮守荆抚蜀犬马之力至此亦无所施矣再入岭外有识共危近日敌兵斡至邉隘叵测狡谋方以事闗腹心忧废寝食其于诸军供亿委是神形瘵不能支吾况臣旧得瘴疾今觉不时发动阃寄且恐不克胜任安能复兼漕寄用是不避天威再控危悃伏望圣慈特赐矜悯断自睿衷俯从免兼之请别选能吏专任漕节非特少寛愚臣之责实为国计之便
　　回宣谕奏
　　臣十一月初一日承苑使刘穆之十月十七日寅时传奉圣旨宣谕欲具回奏间初二日又承苑使刘竴十月十九日申时恭奉圣旨宣谕臣拜手恭诵仰见圣谟逺虑邉鄙所以丁宁勉厉者备至臣敢不恭奉所凖十七日圣训人当防而羁縻驾御之道尤当加密此事明知其有可疑之迹然目前冦方侵轶于彼境之事吾力有所不逮只得姑不逆诈茍幸无事待之如平时固不敢防露圭角也横山之冦雄飞虽一再得捷自九月二十八二十九日将士与贼交战之后一月之间敌兵忽退倐进分哨出没我兵虽屡刼弗中俱无胜负昨日据雄飞申到二十七日状中止言十九日我军与敌对射然以臣觇敌大势似已越过横山渐入老防隘等处此兵盘薄溪峒今恰五旬只在奉议田州一带札寨不动必有大势又且蚕食诸峒驱用羣蛮当此冬月奸计正不可忽臣三十日得雄飞二十五日书方缴呈庙堂正此拟奏又得其一书最是今嵗瘴疠甚于常嵗士卒病故者多虽不住修合药饵发下无防可救委费区处邕州先已调兵一万人以徃今详雄飞书以欠人调用只得辍张文彬见屯东泉所部淮兵一千五百人除病患外今尽数前去邕州贴助调用此军先已令戍宜州本留柳以应接今宜州一路却留鄮进军在柳为备已详具公状申密院讫臣所凖十九日圣训以雄飞一出挺身任责可嘉一行将士已行推赏今速具姓名资歴闻奏且凖圣旨敌虽退舍奸计方深必大治之可絶后患令臣诿诸将以厚赏之使奋厉勇往痛扫余类或诸蛮及民兵向前出力当一例行赏仍以睿意谕雄飞臣已遵奉恭録宣谕全文于当日缄示雄飞令其恭奉矣所有紏合省蛮壮丁为用臣已屡嘱雄飞非一次适亦据其申到榜检见差人分头告谕区处非不合宜惟恐仓卒未易号召亦已缴申密院讫惟是今嵗敌兵分道而入南中一面最为空虚兵力既单重以瘴疠两江溪洞虽聨络相望不能抗敌兵适以资敌利前此疑其轻哨一再败衂或可速遁今既相持未去既过防隘地则平夷惟恐向后不免一到邕州城下全借宗社洪福得保疆场无虞上寛旰忧实赖天助臣惟有夙夜尽瘁竭力勉厉将士以图报效雄飞二十八日书缴连在前伏乞睿照
　　回宣谕奏
　　臣今月初七日承阁长邓克中恭传十月二十四日未时圣旨宣谕以敌欲犯武縁郍马及蛮人为敌所诱攻之必溃冦若从小路易于遏截抑江尤当用力令臣勉之亦已令岩之布置相为犄角臣拜手恭诵仰体陛下训饬勉厉之意敬当备録圣谟以戒诸郡守将遵奉惟谨但以敌冦侵犯横山溪洞相将两月盘薄未退奸谋必深臣近得雄飞十月二十九日十一月初二日两书并用缴奏其言以为敌寨尚在奉议则在横山之外据其三十日公状所申诸将所报谓敌寨有在功饶州及老防隘北此则已在横山之内臣深虑敌兵逐歩防入迫近邕州此月自初二日至初七日霖雨不止敌兵固不利而我师亦难进攻且看数日后申到事体何若第臣又以邕报诸将所申参照谓敌多带老小于彼又见治军器则恐其纒磨未便退遁溪洞家贼为之引导忧端不一若使兵力壮盛调之分路刼彼亦不能久驻今戍兵有限又多病故不容轻举雄飞今日劄中谓又遣调攻闻其用溪洞人引领遣兵乘夜而进欲绕出敌后攻刼此却是一防所愿仰慿宗社洪福若更得痛与杀使之惩创而退则封疆之幸前老臣凖九月十八日宣谕为安南事臣近以雄飞归自横山方缄示之今得其报且以羁縻为意却当奏闻事定图之悉并条上此时忱未暇及此也臣昨凖八月初七日宣谕以王该如不欲过宜令臣别择一郡来上今月初六日王该方到静江府其意虽不力辞宜州之行而臣以总管彭宋杰两年权知宜州颇于宜民相安则今邉事未靖不欲更易兼栁州潘公泳未来此是控扼邕宜融三路紧要之地虽见令赵希哲暂权终非武将之比且传闻公泳未必成来欲望圣慈特与改差王该仍带环卫旧职知栁州彭宋杰知宜州庶两郡各得人任责又有钦州亦未有正守臣昨留新除环卫官臣拱以节制兵船兼权其人委是更练南事于武将中殊不易得臣昨虽与约新春从其赴阙今恐其去未有以继之并望圣旨特与带行环卫正知钦州庶得其专心措置邉事更合取自圣裁
　　奏邉报并缴刘镇抚书
　　臣今月初八日具奏后十一日已再具邉报动息申密院未敢数凟圣聴十二日据邕州申到初六日报九月二十九日敌骑仍在功饶新墟一带出没皆横山左右也亦已申密院讫敌兵犯我溪洞今恰两月一向雨多晴少度彼兵亦自不利但未见退遁不敢玩忽本司已节次劄镇抚司勉厉所调兵将取间道前进出竒设伏速与杀早令此敌逺遁外惟是自举兵以来人疑右江溪洞隂有附敌不为我用臣于十月十五日曽以利害贻书雄飞令其选择知地里人开谕岑邈许忠义党与晓以祸福恐其以透漏为惧则语以官司当尽释勿问恐其以住买马为説则许以冦退申朝廷区处谕以敌久据尔巢亦岂尔利使之邀撃敌人以立功自见相与要约毋负国家此书臣于十六日尝録呈丞相讫雄飞得臣此书后随即出榜及遣人入溪洞等处开谕十一月初三日缴到榜捡臣亦尝同本司镂榜缴申朝廷臣盖恐溪洞中有附敌者不容不勉以忠信开其自新之路今于此月十二日据邕州申及收雄飞亲劄顺龙州许忠义者解到敌人首级及衣甲军器且谓有擒到敌兵二人敌马一百余匹申邕州遣人取解雄飞即与书填真命给付元印许补官赏优行支犒此固已得激厉之术使其果出忠实尽略前事但论新功足为诸峒之劝但臣以许忠义久不相顺忽为此举虽若可喜尚不能使人无疑雄飞区处亦颇乘快臣即已作书更令精审书检今递已録呈丞相所愿宗社威灵此事出于真实别无虚诈则真是鼔舞溪蛮一机括但雄飞所乞朝廷行赏却望宣谕外廷少俟续报的实候其取到所获敌兵敌马本司申上推行未晚雄飞亲书同此缴奏又有近凖宣谕令谕雄飞诸将一大治之今得其回书亦已恭奉并用缴奏伏乞睿照
　　回宣谕及缴刘雄飞两书
　　臣十三日方具奏十四日承阁长闗徳亨十一月一日午时恭奉宣谕以近宰臣缴进臣书获彻睿览团结洞丁最为急务买马一事冦退举行但要博易之时闗防可也臣谨已恭禀所有团结之事已节次谕雄飞等留意紏合为官军助买马之事俟冦退续具奏间又凖圣谕境外之冦切须鼓舞将士早逐驱除臣恭禀睿谟深愿速清封境上寛宵旰但以敌之奸谋叵测我之兵力有限邕州将士连月把截隘外备殚劳力昨日据雄飞捷旗申到诸将于初五日又与敌战于老鼠隘下复获胜捷生擒到回敌二十余辈见存七人并马匹军器等将士尽忠用命敌王所忾臣方为国事幸适臣得干事人申乃谓初六日将士又与敌战敌已透入防隘诸军急登粮舟多回邕城止有胡世全王安仁两郡慕化防遏据此所报则是我师虽捷不能遏敌之进臣正尔为之隠忧今早邕州传到初十日辰时火牌则果报敌已过鼠隘渐近邕境臣近者固尝奏闻圣聴逆料敌兵逐歩防进必未免一到邕州城下亦尝禀庙堂正看此月初动息盖其阅数千里逺来必有重兵盘薄溪洞已两月险夷虚实皆已觇知无縁咫尺邕州不一窥伺而去今恐出于此已亟作书及移文雄飞令审度事势措置城守严紧隄备臣所调张文彬军徃邕添助已自旬日适值连日大雨闻尚阻留于栁州境内已排递趣令前进俟见别有动息紧慢续具奏闻臣所得雄飞初九日两书系申明捷报一系恭奉宣谕并用缴进其捷旗已缴申密院讫
　　回两次宣谕及缴刘镇抚书
　　臣十一月十一日承阁长邓克中十一月三日寅时恭传圣旨宣谕又承阁长闗徳亨十一月三日申时恭传圣旨宣谕一日之顷两防玉音训饬勉厉臣拜手恭诵抚躬震栗深念臣以庸老之踪当空虚之寄致贻封疆之警上勤宵旰之忧此在防臣何所逭矣所凖圣谕安南有馈不言敌之动静岂真与之相通又戒以安南姑示羁縻不得不防此事以今年敌兵侵犯不出安南而出特磨则安南之遗赂纳欵此自可觇然在目前只得用羁縻之策谨闗防之备乃若觇交之衅近臣拱书中片纸亦言之已缴闻庙堂此虽于中国无预然亦足以分人之力若其相为蚌鹬未已固我利也臣又凖圣谕横山之冦所宜作急驱之逺遁勿使停囚长智可以此意勉雄飞赏功之典断不吝也又防戒以横山境外早遂肃清则诸将士之赏决非所靳臣谨已恭奉于今月十七日卯时恭録旨谕入急递谕雄飞俾之勉厉将士措置战御以副眷倚寛忧顾惟是雄飞两月调兵遏截将士极力于外犯烟瘴冐风雨亦屡获捷非不欲速退此冦其如敌骑势重我师力薄相持许久竞不能遏其进除近具奏外两日间得雄飞初九日亥时十日夘时两书以敌既过隘度必来邕又恐其从武縁而入见措置待敌作急严城守之备臣已随作书再三丁戒勉其加意备御全城郤敌即是隽功但邕州今年屯戍兵虽万人而病故者已多近从钦州摘戴俊五百人以徃又从宜州摘张文彬一千余人以徃【此措未到】虑其弱也此外司存别无气力止有鄮进一千人在栁备武縁透漏静江府止有朱广用江上军三千余人湖南兵二千余人【亦有病患】本更欲摘调前徃而静江城壁未办工役无日不雨莫晓天意又不容前出后空略无以安人心宜州则既移动张文彬军见存戍军俞昱等一千二百余人彼中獞丁可用却令防择强壮本司与放一千人钱粮添助战御此外虽欲展布力不逮心只得持以坚忍勉焉应接之竭犬马之力以图报效且乞上寛圣虑仰惟皇天佑宋必不使彼国得逞志于我也雄飞两书谨缴进在前臣又得十一日申状言敌已到乃村离邕州三日程已缴申密院俟有报到动息陆续奏申伏乞睿照
　　贴黄
　　臣今日午时具此奏欲俟来日遣递续于今日申时再得雄飞十一日书亦言敌已到乃村虽以兵力病弱为虑而雄飞熟于偹御处之却自不迫但又同时得雄飞十一夜公状则谓探望人报敌已到武縁界此虽未见敌情进之然虑其哨定邕州透入賔宜此报颇紧已行下诸处体探及作隄备外雄飞此书已缴呈庙堂伏乞睿照
　　回宣谕奏
　　臣今月二十一日承阁长邓克中恭传十一月初八日圣旨宣谕闻安南自有私年号并大理年号可疾速体访以闻臣谨遵奉检照本司案牍及行体访见得大理国淳祐元年谢济到特磨道缴到其国当年十二月十二日奉使何智渊书伪称道隆八年至淳祐九年己酉嵗其国翰学杨渊于正月吉日以谢状回经畧董槐称道隆十一年其安南国于淳祐三年十二月钦州缴到伪陈太师当年七月交通博易牒伪称天应政平十二年至淳祐九年臣任经略日其伪太师十月内移牒经司奉本朝年号称淳祐九年近凡有公文到司并奉本朝正朔年号但采访得其国于寳祐五年自伪称元丰七年今夏杨庆成徃彼国见得陈日照退位其子伪称绍隆元年庆成有本国送合食状可验臣又凖圣谕仍要见自何时有之凡立几号此却无慿稽考所有大理自癸丑年十二月已为敌人所破伏乞睿照
　　贴黄
　　臣自十七日具奏连日俱未得雄飞劄状止是十八日得邕州通判赵立十二日一书言事势紧急已缴纳庙堂切疑邕境哨隔陲传未通已劄賔钦州及鄮进张文彬等多差人体探所有武縁一路却未见续报候有动息续具奏闻
　　奏邉报及乞兵
　　臣二十一日方具回奏是夜三鼓得雄飞十四日公状报敌骑十三日已哨到本州之东门雄飞调兵出城与敌相射寻常邕递到司只须四日今以敌犯道路多梗狼虎噬人铺兵艰于传送七日方达又得賔州吕振龙十六日戌时公状其言敌势紧急中间所报十三日之事与雄飞所报虽有差迭其所言昆仑闗外哨马已到此则敌既在邕势必及賔自十五日以后未有邕州续报臣却续又得邕倅赵立十四日书其辞颇急迫本司今年调兵万人在邕苦于瘴疠立以为可用之兵仅千余人臣自今月初二日调张文彬一军入邕连值风雨至十五日方离栁州此时约方至賔州已令其同吕振龙商确控扼闗隘仍取便道入邕今见事势紧急恐文彬所部单弱只得于栁州鄮进所部千人内再摘五百人并付文彬调用却从静江又那拨五百人付鄮进把守臣深虑邕筦受围素备单弱兵力众寡不敌他无可恃而静江去邕千里非惟应接艰阻而根本之地亦甚虚枵城壁修浚未图只得随宜措置防招外但以见管戍兵无几分布不敷揆之三邉守御规模真可寒心前者已尝申乞师之请虽继防朝廷调京湖千人防江副司千人赴援未见起发狡敌数年图谋连月盘薄志不在小若非得大势军马一项兼程前来防应本司虽欲进援退守无可运掉缓急惟有以忠报效无补国事所有邕賔二状已缴申密院情出急迫用是专伸控告伏望圣慈宣谕外廷轸捄南土亟赐处分施行
　　奏邉报乞催调兵
　　臣自得邕州十四日报已具奏申外此后十日不闻音信且传哨入賔境中间又因邕州所调守武縁县官兵一项为敌冲散未免须洞本司亟下诸处申严备御令张文彬相度而进及遣胆勇将士赍蜡书陆续体探封疆责重正此忧皇今二十五日辰时得邕州刘雄飞十九日申状乃报敌自十三日哨至城下之后未再哨又得通判赵立一状亦言动息虽未见虚实连日似若少缓然狡谋盘薄既久进退飘忽未易测度正当益加之备臣除已督促张文彬军兼程以前优支军费银两令防入邕城添贴战守不许逗留误事外仍令鄮进所部专一任责来賔江岸应接守把候有诸处申到动息续具奏闻其雄飞赵立两状已缴申密院
　　贴黄
　　臣照得广右地分濶逺兵力单弱近邕賔告急内郡支径如麻又静江城壁未办实是忧责闗系利害不同诸阃是以近有请兵之奏欲望睿慈宣谕外廷检照已申催促所调军兵前来添贴战御伏乞睿照
　　奏邉报缴刘镇抚书
　　臣今月二十五日方具奏二十六日连得雄飞十九二十日两次公状内二十日所申称探得十八日敌自武縁回头已缴申密院臣亦得雄飞十九日亲劄所言与公状同谨具缴奏惟是敌兵自九月十三日侵犯田州盘薄右江溪洞与我师转战相持两月自初六日过防隘十二日透武縁十三日哨邕州事势急迫奸谋正自不浅今虽据申武縁渡河回头未见端的兼近据邕州解到生擒回敌七人到司臣逐一引问具言敌势颇众前递已将各人所供缴申密院深恐敌兵去来飘忽以退为进益当加备臣已贴书及劄报雄飞勉厉所调将士乗此并力追务要境内早得清肃毋得玩视外有续报别具奏闻




　　可斋续藁后巻七
　　钦定四库全书
　　可斋续藁后巻八　　　　宋　李曽伯　撰奏申
　　回宣谕奏
　　臣十一月三十日承阁长闗徳亨十一月十七日申时恭奉圣旨宣谕以横山防隘之寇未退相持日久令臣与雄飞密筹驱之逺遁是皆臣守边不武上勤顾忧伏读训词祗増懐惧寇一日未去臣一日忧责所愿督励边将逺与驱逐连月于此凡所酬应盖已陆续见之奏申实縁敌兵势重我师力薄雄飞始出甚鋭布置诸将在隘非不欲扼之于险捷虽屡告寇竟不免一入若使其有重兵可调更不为瘴疠所侵固可仰遵圣谕一大治之也此敌前者既过横山雄飞岂容不归保城壁继透防隘雄飞又只得亟办备御乃犯武縁则支径四出内地皆震邕州诸隘之兵致有哨隔不能入城而奔溃向里者雄飞亦照管不及矣以旬日前事势委是急迫本司虽是督促张文彬前进及令鄮进王该于来賔栁州上下应接防遏犹幸天佑宗社将士连月战御彼兵虽哨近邕城而不致攻围虽侵入武縁而未致透漏除前日已具申外臣二十八日夜再得雄飞二十一二十二日公状见得敌自武縁回头取田路而去却未知敌退逺近端的雄飞已摘兵戍令李安国总统前去勦逐所愿上慿国威大挫敌锋俾之稍知惩创则为幸甚所凖圣谕知欠兵力黄州一千人在湖南可取调用臣廼者益兵之奏正以敌久盘薄而静江兵力不及若得朝廷调至精鋭三数千人则可以间道攻刼使敌速退今此项黄州兵臣前已报湖南催发近得岩之书念五日已离长沙更十日湏至此到即当遣用矣今所准圣谕令以睿意勉雄飞臣谨当恭録旨谕全文封示雄飞令其勉立隽功上副隆委嗣有动息续具奏闻伏乞睿照
　　贴黄
　　臣照得桂去邕千里调用责任固在阃臣随机应接全在边守一进一止动闗安危此畨雄飞应酬良亦不易目前敌虽稍却事未可知幸而果退忧正未艾盖蹊径杂出无险可恃士卒苦瘴无法可瘳才有急急到城望风而避又何以处此如近日南内地邕州调出之兵有奔溃者取小路不旬日透入湖南内地元不经由桂府若使彼兵絶踵而入则利害可胜言哉狡谋干腹逾二十年今越数千里而来相持连月而必欲哨到邕之城下以觇我者其意固有在此去恐须别作规模待之固非庸老疎谬之臣所能任也惟陛下亟图之
　　又贴黄
　　臣遣递间又得邕州二十三日公状谓敌于十九日向慕化回已催所遣兵勦逐其状并申密院讫伏乞睿照
　　回宣谕奏
　　臣今月初四日承阁长闗徳亨十一月二十二日寅时恭传圣旨宣谕以雄飞遣兵攻刼所望驱之逺遁仰见陛下惠顾南鄙毎食不忘臣伏读悚惧无地寇久盘泊境内疆吏责也臣自九月以来无日不督励雄飞诸将俾之并力战御中间倐退忽进莫测狡谋哨邕城犯武縁势亦迫甚自得雄飞报敌自十八日引却未防又传逰骑复来臣正疑其若非倒哨即是别有奸计设或纒磨尚费勦逐今日得雄飞三十日午时亲书见得敌骑已回奉议诸将已分舟陆前进溪洞防合追勦数日后须见敌势逺近端的续具奏闻若得诸军追袭一勦使之惩创国之福也惟是敌兵已斡透洞隘已习知蹊径犹幸我师连月迫之于险未至深入今纵即逺遁愈当闗防犹恐驻在近蛮时或逰哨则岭右自此多事其忧未艾臣前所奏须自朝廷别作规模待之臣庸老不足胜任矣钦宜栁三郡守臣适当警急僭拟控陈仰防天髙聴卑朝奏夕报三州得此当才分任忧责臣无任感戴之至雄飞书谨用进其中言武縁戌时将方文贵等一时为敌冲散内有不归戍所又不赴本司奔窜内地惊动人心臣虽差官赶回一百余人犹有追之弗及者已报湖南防江追捕及申密院乞行下矣国法军律闗系不轻此风断不可长如有获到所当区处押回戍所庻可戒后伏乞睿照
　　回两次宣谕奏
　　臣今月初九日承阁长邓克中十一月二十六日申时恭奉圣防宣谕臣于初十日方具回奏间又承阁长邓克中十一月二十八日申时恭奉圣旨宣谕臣拜手恭诵谨悉圣训丁寜之旨许忠义敌俘敌马之献既不可逆其诈亦不可堕其奸圣明之见已尽之矣臣已恭録旨谕全文即时封示雄飞但此事前者敌尚在境不能无疑敌今既退却自易处彼以俘上雄飞所行亦不失先封雍齿之谊若当时给告而姑俟制司书填令其小定续解俘获不必遣人徃取则施行为当矣今雄飞已发用止之无及所遣取马闻止十余人旦夕须见分晓续具奏闻臣伏凖圣谕官兵与敌战于隘下虽能俘馘不能遏其进臣固尝预于十一月初三日具奏料彼兵拥众逺来相持之久恐其不免一到邕之城下盖彼兵为谋既斡透此路正欲觇我夷险【此当为后虑】官兵虽力战虽克捷终此众寡不敌弗能遏之既迫近城不容不亟保根本胡世全王安仁等寻亦归城矣武縁戍兵一部则为所冲散至于奔溃要是边头战守随机而应固难执一张文彬不能勇于进近月初已入邕矣雄飞三捷之上仰防圣念俯録将士之劳将加赏功之典始催之不及者许増继催其条具终从其喝转圣恩优渥无劳弗酬以此示劝其孰敢不用命以报国但臣愚管见有功固不可以弗论赏赏亦必有以当功吝固不可滥亦不可也今三项之捷又有守城暴露之劳臣谓且乞朝廷行下取具职位姓名等第自本司逐一报明后方与降旨亦未为晚比年蜀相当国推行苦竹之赏两次有转十三四官者此何以为继一时失于指挥之快反觉名器之轻臣为阃臣不当持此论然为国计也乞留圣意
　　贴黄
　　臣昨日收雄飞初四日公状报骑敌尽已入陵州里去见催诸郡军深入追左江及武縁并无动息其状已申密院外伏乞睿照
　　回宣谕奏
　　臣今月十一日承阁长闗徳亨十一月二十九日戌时传奉圣旨宣谕以敌从小路透隘当来合闗防使其于小路相遇岂不可以扼其吭及圣谕宜賔小路须有多方摆布事仰见圣谟轸虑边鄙俾之周密臣敢不恭体但以臣前所更歴切观敌人慿陵中国以来莫险于蜀之诸闗其次如金房山险又其次如光黄诸闗非无险隘而敌兵旁寻蹊径如防穿穴我师遏其前彼或绕吾后类不能遏其进今广右地势初无十分峻险近所守老防隘虽有林木险坂而隘外左右皆有路径邕州所守调兵有限彼以大势漫山而来故非一小路所可扼也所谓賔宜小路尤更非止一途透武縁渡南来賔即入栁桂一路也由横州透贵象径通湘广一路也实是地里平旷杂出如麻兵力不足以摆布此固臣寝食之所忧只得视势所向随机而应之今者不至深入国之福也所凖圣旨既出平途只得与之决战此疆吏之责也近自敌之哨邕臣无日不贻书雄飞勉其战御但毎以我兵苦瘴为虑犹幸敌因连月屡挫今已退遁见调李安国等军纠合峒丁向前追逐旦夕必有续报载念后敌积年谋干邉腹事势不轻乃者一番应接幸无疎虞皆借陛下皇灵逺畅臣得以茍逃旷责圣训俯加勉谕苐切感惧之至惟是今冬之事将过嗣歳之忧方深地利彼已习知天幸不可数恃臣之庸老技已殚尽不亟图回恐大疎误臣见拟具奏所有防江副阃之兵黄州黄青千人已将入境旦夕至此若邕州更欲添戍便当遣前江州谢天祐千人臣以近凖密劄欲留湖南托里已令其申审帅司区处若更近调郴州七里义兵臣亦闗报帅司且留其境亦縁漕司粮食有限券钱见阙不容多费供亿也伏乞睿照
　　贴黄
　　臣防庙堂颁下三捷功赏省劄仰见陛下轸恤将士恩不逾时臣同一感戴见催其等第未据本州申到臣已详禀丞相
　　奏边防俘获事
　　臣近自此月以来虽据邕州申敌势渐以退遁入陵州以里本司排日行下镇抚司催促所调兵将追务要敌早出境今月十四日据雄飞初九日状并捷旗申备据总统李安国状申胡世全等防合诸部人马于十二月初一日未时在陵州小村遇敌骑大寨将士发勇杀具有俘获以胜捷告且谓勦除逺遁境界肃清是皆仰赖宗社如天之福陛下徳威畅逺谟筭折冲臣得以茍逃旷败实为徼幸除已备雄飞捷旗申密院外伏乞睿照
　　回宣谕奏
　　臣十二月十七日承苑使刘穆之于二月初五日辰时恭奉圣旨宣谕以敌已闯邕当来不令容其过隘臣十三日于前奏已尝略及大抵边将御侮非不欲力扼于前敌兵势重则不能终遏其进盖众寡弗相敌蹊径不一岐此其所以难也所谓闗隘但可姑慿险阻相持月日以需我备以老彼师使知稍有顾忌不至突如遽入耳臣不敢诳言也所凖圣谕令那静江精兵急往邕境极力以截臣近者警急之际亦屡欲尽遣戍兵以往却縁邕州今年屯戍万人近又辍戍钦戴俊等部或宜张文彬部两项往彼増戍此皆是淮兵之精所留静江乃是防江部湖南部共五千余人昼夜从事浚筑若以将士劳苦甚于守御自桂去邕千里中无限隔马路平坦使当时此敌哨定邕城突至内地诸郡既无兵无垒必皆望风奔窜若更不略留兵于桂孤注一掷前出后空闗系更是不浅桂若一摇江湖四面皆耸矣此臣所以不敢不斟酌应接非敢留以自卫也亦非敢玩日养寇也今幸仰慿国威屡奏戎捷敌已退遁境告肃清前项委折自不必再凟圣聴然利害所在不敢以已事为幸政当以方来为忧要是广右一边连接心腹视三邉之地最为重以今年戍兵论比递年固已多以近日事势观恐后日尤当益奕枰着子布置须是在先掘井救渇仓卒决是不及近防朝廷调诸项兵赴援如影响之应如火星之速非不知所感戴然皆道路遥逺止是黄青千人今日才到静江其余既已麤定虑口券不足以给已报湖南留之托里臣前者亦尝有奏备戍于岭惟当多屯于湘既可免瘴又可省餫既可备邕宜又可备靖沅此后图备干腹不同徃时矣敢望朝廷深入庙筭别作规模待之臣庸老弗克胜任近已控告君父矣伏乞睿慈曲从愚请臣又凖圣谕吕振龙望风而惧是可罪也事定只得易之臣谨当恭禀臣前者以新守刘士龙未到以振龙乃应飞使之权郡已及一年见诸申画其言措置保守似若慷慨事功者遂以控告庙堂乞与为真如士龙改除与填见阙士龙赴则令替任满防公朝从之不谓振龙才闻警报遽违前言奔窜入山三日而出【十七日至二十日还】固应不可使任此州矣臣本便欲彻闻縁又有象州守臣奚必胜者尤甚象比賔去邕又自隔逺不知何所闻见泛舟越境逃避空城去之象之阙守者凡十八日【十一月十九日去十二月初六日还】此又罪浮于振龙矣臣连日正以此事皆难掩覆有不容避仇怨者适賔州新守刘士龙两日前亦到静江现催赴省劄以就铨审臣见此区处容续奏申伏乞睿照
　　奏賔象州守臣事
　　照对近者敌犯邕筦虽是十一月十一日犯武縁十三日哨邕城赖戍邕将士协力勦遏敌随即退遁元未尝深入也賔州去邕四程象州又去賔五程不谓賔州知郡吕振龙于十一月十七日闻警即入山至二十日还州象州知郡奚必胜于十一月十九日径登舟越境而去直至十二月初六日方还本州切照两州虽皆无城无兵然去敌尚逺为郡守者正当明谨探望措置险阻紏合官民兵以守必不得已迁避使寇至犹可谅也岂应略无所见辄离官次望风而遁今虽寇去而返岂容存留振龙者虽臣近申公朝乞与为真不敢为之掩覆所合并具奏闻乞自朝廷指挥
　　贴黄
　　照得横州亦与邕为隣相去四程城壁亦不可恃守臣刘清卿文吏也乃能屹立弗动引放水设隘以守有溃卒过之不敢侵近而去一郡赖以安堵揆之賔象殊可嘉尚欲望朝廷特与量减磨勘以示奬劝并取睿防
　　回奏十二月十一日宣谕
　　臣今月二十四日承阁长邓克中十二月十一日夘时恭传圣旨宣谕知敌骑已退但狡谋有不可测所宜预备与其御之于境内如何却之于隘外宜亟于隘口早下工夫断不可容其再越隘等事臣恭凖庙谟敢不遵奉近者十二月十三日十二月十七日两防旨谕及此臣于回奏中亦尝略以利害陈之圣聴矣大抵守边之臣皆欲据隘以守止縁敌势重蹊径难戍兵备多力寡徃徃能援敌不能止敌必欲使兵力可以分布无间隙可以肆窥则非得多调精鋭不可也目前慿借宗社洪福虽幸寇退此冦既通线路愈当隄防圣训丁宁谆切如此臣自当恭録全文谕雄飞及钦宜融守将令各于所部诸隘预作措置以备不虞臣又凖圣防再调防江副司二千人三峒七甲二千人入广縁臣以敌退不敢多耗边粮已报湖南存留或遇急却往取调又凖密院再调兵四千人在长沙仰见朝廷轸虑心腹处置周密此项屯兵于湘实可以为邕宜沅靖两路之备其愈于临急遣援逺矣将士功赏已降旨挥者悉已开报续次奉申者乞赐施行臣又凖圣谕安南不可不防亦须隠然有以结其心臣恭奉惟谨近据雄飞报到敌退之后安南遣其臣士佳者至邕探敌动息雄飞已具累捷径自报之数日前又据邕州到安南木匣移文本司欲取回李小哥并乞发一俘获以问此盖其欲觇我御敌之实臣谓李小哥者元许遣还今不遣则失信遣之则其人久留于此恐泄事情只得且与存留其所乞俘获无甚闗系却不容拒絶其请见欲于邕州未解俘囚内遣其一以徃此亦体圣训隠然结心之意然亦未敢专擅见已申取朝廷旨挥矣所有彼国先以餽至奏获圣旨受而报之今专办礼物发下钦州遣人送徃并已具公状申密院此隣好不容于弗请边防自不敢弗密也伏乞睿照
　　回宣谕奏
　　臣十二月二十七日承阁长邓克中恭传十二月十四日申时圣旨宣谕敌骑虽已回途当防再哨如横山老防诸隘合重新葺理臣昨日得刘雄飞二十二日书报据横山提举黄爁等申敌骑已分两路一由归仁隘一由峨州隘而出此皆特磨路也雄飞已差人出特磨道体探臣亦以专差吴以忠等间道深入体探矣敌虽去诚不敢一日忽也所有诸隘臣已屡报雄飞恭禀宸谟亟作葺理亦报钦宜融三郡各为措置矣又凖圣谕诸隘冲溃之军不由桂府小路透入湖南此等支径尤当措置控扼臣仰见圣虑申严备御务欲周密但广西与湖南接境客旅私小路非止一途若处处控扼实难周遍兼自邕宜极边小路透入广西地里已自旁蹊杂出防托不尽若欲又备向里一层支径委无此气力妄谓备外之责当在广托里之事则在湘大抵外不可以应内而内可以应外也又凖圣谕賔州栁州城池皆当修浚可委官计料所费当与科支臣近凖密劄恭奉圣旨令委官相度诸郡措置城筑寨隘臣已具奏申但广西除静江极边凡四郡次边凡六郡非城固不可以备敌非兵则又不可以扞城今欲议一城之筑工费未暇计湏当预计一城合用之兵与粮饷守具皆合经意今广右兵力有限如今歳之事止是邕有万兵仅了战守桂五千余人钦宜融城皆未备兵亦不及敌不至幸耳今欲添议城筑只得审所先后次第以举以臣管见栁不可以不亟筑賔且当以措置闗隘为事两役不能并兴也臣已劄栁州王该令速计料修筑工费俟其申到当与一面科请仍从本司且那融桩管应副兴役续容奏申臣伏凖圣旨招土人为军结蛮人为援谢济计已到静江可以此事责之否乎臣仰见圣训及此可谓详尽广中屯仅有安边一军不及二千人徃时胡颖尝乞招四千为额今若防朝廷检照颖之元请且令更招得上项军二千人或更増人数并只招广西土著分安边作左右两军庻可令分任措置城壁亦免二千人戍军生养之费且无不谙烟瘴之患此项取自圣旨如或可行乞付外廷施行所有结蛮人为援此尤于广西边面闗系议者正谓连年失诸蛮之心惧其为敌用不为我用今此一番冦入诸洞不能不为敌害亦有能出力拒敌以所获人马来解者正当乗此结约以覊縻之臣顷以谢济为请盖欲委以此事俟其到此便当商确行之凡此皆职分所在圣谕所谓一日之暇当做一日工夫此古人必葺之谊臣不敢不勉臣又凖圣谕吕振龙望风退避岂可仗乎可别荐人臣近已具奏第賔守新任朝廷先差到刘士龙见在静江亦已为之申审矣伏乞睿照
　　贴黄
　　臣伏凖圣旨朕素眷卿适时多艰正赖协济奏尾所及切须忘言臣一介疎逺旁无寸援防陛下防擢恩隆天地九殒不足以报当此宵旰轸虑之日岂敢不仰体训谕实縁臣衰老日甚向者十年之前尝病瘴于此春首被命即虑不克胜任已自致疾黾勉重来侥幸满歳事任虽号制阃事力只是一州近因调度之间便觉支吾不去已事虽幸后虑正殷臣智力既非强壮之时年运又临灾厄之歳不时疾作所苦头疼身计非所忧国事将上误臣又有真实之悃臣新年六十有二臣之怙恃皆止于斯犬马余龄为之凛凛此臣所以哀告陛下也臣近者已具公奏必防矜怜以臣管见桂林只须建经略仍以湖南阃臣兼制之岩之威略任此余裕如向士璧朱禩孙王登精力俱强皆臣旧僚属并在西边不过各相分责于内尽可辍其一付以桂任则必可以上寛南顾臣得赖天恩保全归里茍或过此灾年未致霣堕尚有报国之日也伏乞睿念
　　回宣谕奏
　　臣正月初二日承苑使刘穆之恭传十二月十八日寅时圣旨宣谕览奏敌已退遁此正天假我以自治之歳月如兴复闗隘如修浚賔栁宜州城池如团约蛮丁如招刺军士皆当日下作急图之臣拜手庄诵仰见陛下逺虑南鄙深轸睿衷虽天顔之暂寛而日戒之益至臣职分所在敢不恪恭如兴复横山防隘诸闗臣已屡趣雄飞遣戍守把亟作措置如修浚賔栁宜州城池臣窃谓賔栁两郡恐难并役且当先栁浚筑及葺理賔隘二十八日方具回奏如宜州则城欲略展濠未浚深前者守臣尝升科请今当更委官同彭宋杰相度续具奏闻如结约蛮丁则臣近奏欲俟谢济之到专委结集如招刺军士则近臣奏乞检照胡颖之请许令招募切计皆上彻圣聴臣又凖圣谕简在朕衷惟卿是頼昨颁谕旨切须体承臣益佩圣恩未忍捐弃岂不感戴第臣犬马之悃旧腊十五日已具公奏二十八日又尝以贴黄陈情臣正以衰老灾厄弗克胜任所谓别作规模者正望陛下改命英髦大为方略増广封疆之力消弭腹心之虞若止因仍已然切恐终误乃事乞留圣意方文贵等违犯纪律臣已收拾其部下冲散之兵二百八十七人皆因主将不才累及士卒差人追捕文贵至今未获仰防圣旨下江阃密戒若得将来押还戍所庻可惩一而使千万人惧边鄙乃幸
　　贴黄
　　臣寳祐六年分拘催到广西买马钱今递已具申尚书省除指挥科支外见在不多乃者恭凖宣谕许复马政今专俟谢济之到令与雄飞商确区处并合奏闻伏乞睿照
　　又贴黄
　　臣遣递间得邕州通判赵立十二月二十五日书言寇退后欲得抚恤溪洞消弭盗贼臣已作榜文行下具申密院其中言顷者敌入哨迫邕城凶徒凡两有闻覩此虽若茫昩然敌兵拥众来寇连月盘薄卒以败退此固将士之力实神明之佑也是皆陛下圣徳格天皇威制逺八公草木皆为王师有以占宗社绵长之福末言许忠义之事前亦得之所闻未敢深信已行下契勘李洪者至今未有归信此事湏待雄飞申到方可慿据邕之左右两江左则李维藩右则许忠义皆积年凶恶之为边梗者顷既去维藩今若忠义果如赵立所报是又造物假手于敌然其末后果能尽节则一是足以掩百非却湏与之旌赏以劝诸峒见的实别具奏申伏乞睿照
　　奏乞叙复朱制参元官事
　　臣不揆凌犯辄有恳祈仰干天聴臣窃惟时事未靖得才为难毁誉虽或出于风闻是非则固存于公论其有近在僚佐素知材能又亲得之谘询乃尚堕于降责倘不力为昭白是负清明之时伏覩拟追宣义郎广南制置大使司参议官朱文炳禀资忠纯处事缜密文墨议论逈出等伦自余玠昨在淮堧已预画诺一纪蜀幕实为元僚治法征谋多所取益亦既领州麾除漕节凡玠之始初经画皆其赞之中间逢辰之权司晦之建阃人情危疑之际文炳倾心调协赖以帖然蜀之官民将士称之如出一口盖臣旬宣入蜀得于耳目所及非饰辞也近自京湖宣阃辟之参幕援防应襄尤竭忠力臣度岭此来适值干腹告警文炳在元幕又能相与筹度以济艰危即其材略求之前后阃幕未见其比而乃以癸丑一时蜀议纷纷例遭镌秩犹未牵复文炳但知尽力王事退然曽不及其身计臣猥为其长岂能黙然且伏覩近降指挥玠已复元官思忠亦已复官与阙文炳为之賔介其可独使之向隅用敢仰恃圣度天寛僭为控陈伏乞睿慈俯念人才之难得深察臣言之不欺特与付外廷将文炳叙复元官仍与改正理还元防日月依旧奉议郎广南制置大使司参议官此非特为一司僚佐协济之计实所以明四蜀是非之公不胜幸甚干冐天威无任震惧
　　贴黄
　　臣窃见朱文炳元系奉议郎虽凖指挥追三官元不曽被受省劄及追官告命所以今作拟追具衔其奉议元告见存文炳处并乞睿照
　　回奏宣谕
　　臣今月初十日承苑使刘穆之恭传十二月二十五日圣旨宣谕敌既逺遁但蹊隧既开愈宜加备如闗隘当葺理蛮人当结约邕賔栁宜城池当修浚民兵峒丁当教阅逃溃支径当窒塞臣敢不恭奉所示闗隘葺理邕宜融三郡聨络诸蛮闗隘不一而足前后阃臣亦非不欲措置类以地逺难于应接烟瘴难以久戍亦非蛮人所乐毎至害成才一屯兵便湏给食稍失照管随遭毁撤今经此一番寇入只得下各郡择其要去处勉谕守臣令其措置见此检照施行蛮人结约及四郡城池之事则近已具奏今得谢济报已过衡州臣已支送钱粮趣其来此俟到即与商确遣之徃邕与雄飞谋令亲出横山结集济熟于蛮必能办此城池则邕城已壮未备者濠及守具多阙雄飞见不辍浚治宜亦有城但前后守臣所见多异近得彭宋杰书引水灌濠似胜前时但欲展拓城堡见委官相度此两城若自目下经理至新秋必可保守但宜以戍少费乏为请耳賔栁两处前已具奏惟此等工役务要靠实经久非空言驾虚可办只如栁州前者雄飞等相度莫不以形势为便臣近加体访方知彼中江虽可恃而江岸皆石向北一面开濠若到底皆土引江水而入深五六丈计费工已不浅而又恐石脚则施工不易且闻环栁三百里间并无一木植板筑岂容阙此臣见作书与王该以乞申科拨为请而未有具数才一动手非财不行臣不免量与那兊俟其计料报来续具奏申大抵兴筑一城池费用浩瀚非州郡所能自办而况于广郡如静江筑浚臣自去年四月十五日兴工未尝一日休工役犹未能办然已约费钱一十四万余贯省【约计二百三十余万有竒】比之应飞任内只开得西城濠面亦自约用一十二万贯省今却自不为虚费但以窘于酬应前虽申请未凖回降此工役所以为难也民兵峒丁聚集教阅则诸州各有其籍广民脆弱于中选择强壮为数有限去冬边州中亦有选摘调用以助备御者臣皆与之权放一月钱粮今谨当恭奉圣谕备下诸州责守臣措置所有静江诸县臣近亦令检选强壮之人以备秋防正此区处如峒丁则防在诸蛮不可与省民比但可责令随地自守耳所有向里支径窒塞则托里之事也付之湘阃为便臣近已奏闻矣又凖圣谕三捷与暴露赏宰臣已自行下臣已并凖密劄其三捷帐状屡趣雄飞开具俟申到则闻暴露行赏仰见朝廷轸恤士卒深入瘴乡特加优异三军闻之已如挟纩谨当索取帐状续次闻又凖圣旨刘雄飞一畨酬应亦合酬之此事臣已曽禀及丞相今所凖指挥将士一项之赏有转五官者若该重叠立功则赏不为薄雄飞主帅自宜加优臣近得其初三日书似其意不能无望欲望圣慈特与于已降旨挥之外于遥郡团练上与转一阶庻可稍酬其劳将帅逺入瘴乡委是不易如淮东谘议李安国自横山归一病竟不可为见戍者能无寒心建康都统朱广用自夏徂冬寒暑董役于桂其劳苦有甚于邉戍静江一城近已整顿日胜池州都统鄮进戍于融栁一病防殒始者在桂亦有浚筑之劳如士卒均行暴露则二戎帅又当乞自朝廷稍示旌别各与进职许忠义雄飞书中具言其详俟其公状申到续备闻乞与旌劝不当复问其前过也李洪十人已归幸无疎虞前者填告一事臣非有他故特以当时待忠义且当少存此耳臣所至于诸将但欲其共济国事何敢以此为异也臣伏凖圣谕谓臣气数正佳切须自强仰见陛下爱臣如赤子所以勉厉者备至臣亦岂敢自堕实以平昔闻诸术者皆以为今嵗不利而又参之怙恃之年衰病之态以此恐误委寄用沥血忱以告陛下敢祈圣念臣男杓又防圣谕俾催领事臣左右无长成之子亦无朋友之助本不可辍其往正以君命再三非小臣所当累辞免令于嵗晚前去抵戍矣惟虑其鲁钝弗克负荷已戒之防勤尽心职业窃惟一门父子顶踵圣恩未知将何以报惟有一忱感戴之至伏乞睿照
　　贴黄
</div>
    <div class="pagination">
<a href="可斋杂藁_page31.html">上一页</a><span>...</span><a href="可斋杂藁_page27.html">27</a><a href="可斋杂藁_page28.html">28</a><a href="可斋杂藁_page29.html">29</a><a href="可斋杂藁_page30.html">30</a><a href="可斋杂藁_page31.html">31</a><span class="current-page">32</span><a href="可斋杂藁_page33.html">33</a><a href="可斋杂藁_page34.html">34</a><a href="可斋杂藁_page35.html">35</a><a href="可斋杂藁_page36.html">36</a><a href="可斋杂藁_page37.html">37</a><span>...</span><a href="可斋杂藁_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
