<!DOCTYPE html>
<html>
<head>
    <meta charset="UTF-8">
    <title>怀麓堂集 - 第 37 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>怀麓堂集 - 第 37 页/共 74 页</h1>
    <div class="content">











　　怀麓堂集巻四十
　　钦定四库全书
　　懐麓堂集巻四十一
　　明　李东阳　撰
　　文稿二十一
　　题跋
　　书愧斋倡和诗序后
　　师召陈先生初以诗经名天下既入翰林为古文精简有法尤捷不容思日可给数篇或乘醉縦笔不复记忆若有神助独于诗虽能而不甚好人有乞者不得已应之朋辈投赠多不裁答领之而已去年偶阅杜诗有所得乃揭其近体篇目于壁暇则闇诵至贯穿无遗自是下笔滚滚时出竒句其锋甚锐回忆曩时不此之好口虽不言察其有悔色也昔黄山谷谓坡老曰有文章名一世诗不逮古人者而彭渊材恨曽子固不能诗自今观之子瞻豪雄浩瀚决不出山谷下子固集所传诸作当世亦岂多得不足信也夫天下无两似之物二美相并必有所掩然则人恶以多技为哉若吾师召殆不欲以诗掩其文故稍振圭角而亟自韬晦乃委于朋友之助如此序所云者噫以予之闇劣何所不頼于友而况诗乎师召既悔倡和之晚乃辑所往还者得若干篇为巻而其所为诗在焉诗家者观之则其言之诬不诬可知也
　　题山谷墨迹后
　　肥欲有骨瘦欲有肉此山谷论书语今观此帖当识此老笔意
　　书宋诸贤墨迹后
　　右宋李忠定公书一张忠献公书一赵忠简公劄子一外小帖一吕太保安老李叅政泰发书各一姑苏沈啓南氏所藏者吴太史原博防至京师予得而观之呜呼天下未有不用君子而治不用小人而乱者宋之衰非无君子而屡于不能用然其君子亦有过焉秦桧首恶天下所由乱贤如忠献实与荐之泰发虽与持议祸至死初不能无叅政之屈此其所憾者吕非纯才仇视诸贤无足深论忠定再罢乃由忠献忠简虽与忠献合而屡惑谗间至悉变其所为则所谓君子者亦不能同志戮力自贻矛盾之患何怪乎国势之不昌小人之祸未殄也晦庵谓眀大义识事理惟忠定兼之葢虽张赵不能不各有长短吕李而下其器可知也然使其志论获行小大毕用皆当有益于世今观其尺书寸札皆国家天下事也卒令厄塞困顿赍志以没国亡世改而其辞独存哀哉
　　恭题鲁府尹所藏先朝勅谕后
　　臣获从应天府尹臣鲁崇志伏覩我太宗文皇帝之徳音葢其先臣穆举进士时所得者也文皇帝聪眀神武求贤图治汲汲若不暇凡所策士既为亲定甲乙复自阅名籍慰勉敦劝至厪勅谕谆谆教戒其至如此故皆感激奋厉什志倍力争効用以致太平名臣硕辅照耀先后尚可指而知也汤诰曰克绥厥猷惟后泰誓曰天佑下民作之君作之师葢人君之在天下有师道焉汤武而下虽英君谊辟鲜有与于此者惟我太祖髙皇帝实全有之以至于文皇丕承大烈赫乎洪武之风也臣穆歴官监察御史按察佥事都察院右佥都御史始终一节克称能臣宣宗章皇帝之褒勅英宗睿皇帝之悼祭宸书丽澡后先辉映皆足以仰承而不愧于是知圣教所及三十年如一日以至于今又四十余年矣圣天子之所简用贤如崇志者谓非圣教之所遗乎民生于三事之如一章皇帝之徳教与都宪之泽其在崇志克引而承之奚翅异世虽千百代可也谨拜手稽首题其后
　　书同声集后
　　予从方石先生倡和得此巻愧斋题为同声集予岂敢同先生之声哉然于先生之心则不敢有异也言异而心同则其异也不逺矣
　　题张沧洲遗诗后
　　呜呼亨父先生不可作矣其遗诗在文量职方者予泣而观之清古翘防无一字犯俗虽偶书旁集若精择而后得者世果有仙乎吾亨父死必为之惜乎吾不得而见之也
　　书围炉诗后
　　东阳童时游京庠四眀邵先生实掌教事间与今翰长杨公围炉对酌东阳适侍几席公命作围炉诗撰五言一首公览而赏之因裒以去越五年东阳叨进士获从公官翰林每见所作稍稍当意輙加奨借今又且二十年东阳将满再命矣公偶语及之因出示一巻皆名卿士词翰而是诗在焉公曰吾于是时已待子于今日矣东阳窃自念朴劣防稚之资仅晓声律此儿童恒事公以大方先軰曲为汲引以俟其成此古君子之盛心不见于今之世久矣而东阳聪眀不及方百倍韩昌黎之叹宁知骊牝之质终不为九方臯善相之累乎昔苏文忠谓文章士各有定价先后进相汲引因其言以信于世则有之至其品目髙下付之众口非一人所能扬抑是公于东阳虽日汲引之不暇亦安能使之自励于进哉窃用是惧思有所勉进以副公望而未能也姑识于巻末更二十年观之使公不自悔其误则东阳于公庶乎可以无愧矣
　　书防翁类博稿后
　　呜呼此我外舅蒙泉先生岳翁遗稿也公在国子时已名能古文歌诗然稿成辄弃去及第为翰林著作甚富入内阁典机务攻曹石罪逆得祸几死戍甘之行第宅为势家所夺书册荡逸委不复顾比召归又为谗媢所中出守兴化以去及致政家居检阅旧稿存什一而已公既属纩东阳以治命拾遗文得于其从子坪窃惧阙畧不敢就次乃与公门人潘君辰李君经稍加搜访或摘残草手自誊识越十有余年始克成编为十巻乃属我同年知府陈君道刻于金华名曰类博者存公旧也夫文章事业大扺与世运升降而亦存乎其人顾二者虽相为用亦各以其盛者称而莫之或兼固人之难亦造物者之所靳也公少以经济自许天下亦以此望之入翰林虽以文显而非其志及得政行志奋不顾私再黜于外亦无暇乎所谓文者既老且倦则敛其所欲为者以归于文而又不幸死矣故功烈震一时气节葢天下而文章制作有余力焉况于放阙失畧之余哉然执是以白于世因竒伟壮丽炳朗震耀断断乎不可没也可谓难矣且古之文章亦必其人有道徳行义始足以为世重今之世有如公者虽片纸只字人固当寳而藏之况其所存焯焯如此哉然则公文之阙固造物所靳亦后生者之责也公于书无所不读叶文荘墓铭载经疑数巻已逸去着皇极新觧未及就深衣纂误一巻藏于家以俟续有得者并刻焉
　　希蘧府君二絶句后记
　　右希蘧府君题画絶句二首栝苍梁泽所藏吴先生原博为求得之此二诗家集所不载且无图印然固知其为真迹也东阳曩归茶陵询府君裔孙旭政获覩手抄诗易二经皆贫无书时所録楷法精甚诸族所藏大书行草亦遒逸含古意虽小大不类然其结构则一也东阳旧未有藏忽得此不啻拱璧先学士公实与见焉命谨藏之以遗子孙来者其勿防哉
　　希蘧府君题朱泽民画长句后记
　　右希蘧府君题朱泽民山水图长句真迹有名及字印各一而无画昆山许翀鸿髙所藏钜巻皆元诸人诗翰此其一也原傅吴先生见而说之曰此在子巻不过三十之一无之不为阙在其子孙则千金之寳也子何惜三十之一以为千金之馈乎他日以诺告且曰为我作海月庵记即可致矣记成而诗果至又数日陆先生防伯以泽民画一轴为赠上有空楮取是诗校之不爽分寸即礼于其上覩者不能辨其为二物也呜呼干将镆铘千载离合世间此事似亦有鬼神之力虽府君有灵不能不为之怃然况为之子孙者乎轴颇旧不复装饰所以存故实彰竒异使来世益爱防永不防失而二先生各题其傍以识其所从得云
　　书杨侍郎所藏沈啓南画巻
　　沈啓南以诗画名吴中其画格率出诗意无描写界画之态画家者流乃以分寸防墨指而病之岂未知芭蕉为雪中物耶亚卿杨公贯之得此巻于赵中羙氏赵与沈有连当为真笔近呉人所携赝本充人事似此巻者葢少指彼而议此又可乎哉予不深于画每爱啓南之诗见其屋乌若无不可爱者故为一辨
　　书陈大参六嬉图诗巻后
　　东坡三适山谷四休皆有诗适以处变休以养生事异辞殊然皆逹人君子事也陈南山六嬉之作其仿诸此乎或谓嬉之言甚于休适非良士瞿瞿之义是不然善戏不虐君子所与张而不弛虽圣人有所不能且今所谓嬉者不过载酒濯缨振衣长啸采芝放鹤以陶写情志宣导沈郁而不出乎名教之外嬉乎嬉乎吾不得而訾也南山官郡侯治剧地纷轮鞅掌之余乃托兴邱壑寓情韦布与夫野林叟相倡和葢又以文为戏者也戏不以物而以文其为嬉也不尤善乎诗自有序论体裁者称为善作予又推其义如此
　　跋存复先生遗墨
　　御史姑苏朱天昭视予以其髙祖存复先生泽民手书一巻葢范石湖四时田园杂兴诗也先生胜国名士世多得其画而罕见其书虞邵庵谓其文为画所掩书固未暇论也今存复集刋本有大星记跋载予先提举希蘧府君事予家亦有府君题先生遗墨予与朱氏虽称通家可也石湖集世不传浦阳吴清老尝作月泉社为诗赋实用春日田园杂兴为题乃四时之一时东南名士尽在选中而拘于律体亦未有能出石湖之外者宜先生之重是诗也况天昭之于世泽有念祖修徳之义又岂独以诗而已哉予又闻天昭有睢阳五老图真迹溯是以往其世泽尤有甚逺者尚当于他日考之
　　题姚少师所书刘太保诗
　　元刘太保诗一絶国朝姚少师所书也刘姚俱隐于僧刘瑞州人名子聪号藏春居士改名秉忠佐世祖建号立国为国朝驱除今京都地是也姚苏州人名道衍号逃虚老人洪武间以髙僧徴事文庙潜邸参谋賛成大业其改名广孝世传以为御笔所定也两翁虽遭际不同迹颇相类观姚书刘作有契会之意焉程锦衣用眀持以视予两翁皆天下竒士其学予则不能知后有具法眼者不知作何等观也姑书此以俟
　　敬书云阳集后
　　右我希蘧府君诗文集十巻家有旧本云男位编集即墓表所称自立者字画瘦劲有府君家法葢其所手録而永新俞千户懋所刻也东阳省墓时俞氏已絶板刻无知者比吾友顾君天锡知吉安谓东阳曰此吾郡流寓所当表见东阳乃取旧本属广阳刘瀚永嘉赵式分録之国子祭酒方石谢先生为序则太仆少卿李公贞伯所録次以旧序若干篇惟刘某序字多阙无所从质会礼部主事杨君谦来自苏州以録本见遗因得补其残舛并以近所得于栝苍梁泽苏州许翀者古诗一絶句二及近时大夫士题识附焉近又见朱大遥文徴所藏清眀上河图跋尾真迹葢今第十巻所载后有印曰不二心老人此平生所未闻者府君之志又于是乎观吾李氏子孙其敢忽诸
　　书碧落碑后
　　碧落碑石本吾子行所藏自云手补首行五字及十五叶一行之阙今观补字非子行不能作也独其跋语谓以籀文归小篆为妙絶恐未必然周伯琦疑其杂出诸体者得之葢其妙在笔不在体也此帖数传至陈刑部眀之予尝见此刻久不复识手临二本辄为好事者取去数月后偶检旧藏而得之则首行固在而其中乃阙三十余字岂模搨先后互有异邪古刻寖不完此固可寳而子行之篆伯温之与杨宗道之楷书宋潜溪之题跋皆不可得已眀之其永寳之
　　书耿氏家蔵公牍后
　　礼部尚书青崖耿公以家蔵公牍示予其一为其祖汝眀公洪武初所给户帖其一则山西乡举公据也公之先出钜鹿徙居平定至公复给帖领举为河南卢氏教谕永乐初卒于官宣徳景泰间以其子清恵公贵累赠刑部右侍郎成化间以孙贵加赠南京礼部尚书居卢氏者三世矣户帖称耿氏为儒籍葢因元之旧而然按元史选举志分天下为十等儒居其九君子于是知元祚之不长士当是时非大家世族而能以儒为籍不为他歧异术所汨又幸而不罹于坑焚之厄以待图籍之收葢亦难矣及科举法行公即以儒起家以啓其子孙再世为尚书者国朝不二三见清恵公之亷徳重望虽登华陟要不愧为儒播在天下着之国史今青厓公为史官为祭酒为礼部世守清白为儒流冠冕公之泽其益昌乎然儒之道至元为极晦而在我朝为极昌观于是不独见耿氏之兴也且赵氏之简三年而已失之唐之告身或不再世而已为贸物之具今公方寳袭是帙与累朝诰命相表里其所闗亦大矣哉予又闻今嵗礼部之火是帙在侍郎周公伯常廨舎巻归而廨烬意其为神物呵防使永为家庙之寳非偶然也因并识之以示其后人
　　书米南宫真迹后
　　右米元章跋顔鲁公真迹顔文葢为节度李光顔作者而今亡矣米称顔栁挑踢用意太过无平淡天成之趣固宜乃以为后世丑怪恶札之祖其所遗书曰海岳名言者屡屡言之嘻亦过矣苏东坡尝言书至顔鲁公天下之能事毕矣苏米皆名家而其言若此何哉苏称米书为超逸入神而米对神宗訾苏为画字其取舎又各不同不可知也匏庵苏学而藏米帖谨以是质之
　　书溪山风雨图后
　　右溪山风雨图一巻无题识有私印曰容斋清玩官印曰绍兴省试总辖诸司印按宋洪迈号容斋在理宗初以奎章阁学士知绍兴府此巻有绍兴人王某题称知府相公所蔵意者为洪氏物又有皇姊图书印冯子振诗奉大长公主命题子振吾长沙人号海粟又号怪怪道人今私印所篆者仕元为集贤待制所称皇姊为元公主则此巻又为元外戚家物又有李氏珍藏印不审为何人今为庶子吴君原博所藏也尝记容斋随笔称画之妙者人必以为似真江山之妙者则又以为似画此世间常语今观此图凡溪山草木人物器具皆风雨也论画者殆将以为真乎使其固幻然歴二代数百年宋元之江山皆不能有而此图方入盛世为大夫君子藏幸观物者不以真幻为轻重可也
　　书同声后集后
　　方石以纂修命再入官所与倡和又若干什题曰后同声集于是先生之声益髙而予之不可强而同者益逺矣然先生益不予鄙所以与之者甚厚是其所以同也果有不系于声者乎或者又以为言乃心之声有不容以不同者则予不敢以不勉也先生拜国学之命将弃予而南葢将与愧斋同其声集成幸以寄予予则为序以报之
　　书马逺画水巻后
　　右马逺画水十二幅状态各不同中间江水尤竒絶出笔墨蹊径外真坡老所谓活水也吾不识画格直以书法断之
　　书防翁所藏黄华老人真迹后
　　右黄华老人书三十三字吾外舅防翁先生所藏翁及天全翁徐公所题皆在焉老人本金人姓王氏名庭筠字子端号黄华举进士官至翰林修撰书学宋米元章论者谓其胷次不在米下此诗已断裂不能读而字画遒逸可玩防翁题五字笔意浑成天全并称为得意信然而天全此书亦竒伟絶俗虽称三絶可也某将南归时防翁指此书谓曰子至姑苏必见此翁某未至数日而翁已卒归见防翁已卧病不能语呜呼异代不足论二翁虽异尚殊见皆葢世人豪而亦不可作矣可胜慨哉可胜慨哉
　　书防翁所藏西南夷图后
　　我防翁所藏松雪西南夷图后所识子昂二字及碑目小字皆非松雪书葢临本也巻中有潜溪颐庵两先生诗后题百余字亦我翁亲笔故自可寳画不必论也翁既没巻藏于从子坪后十有七年某乃获见焉三复展玩不知涕泪之交颐也
　　书林藻帖后
　　右唐林藻深慰帖藻字纬干莆田人父披为饶阳郡守有子九人世所称九牧林氏者也藻贞元七年进士尝试珠还合浦赋人谓之神助官至岭南节度副使有书名而传世甚少宋宣和书谱所载惟此而已今唐帖如欧虞顔栁世所盛传者皆不复多见况其余乎此帖仅一纸歴数百年而不失可谓难矣匏庵吴先生得而藏之因为题其后云
　　书虞邵庵墨迹后
　　右虞邵庵先生八分拟岘台记四字篆南丰曽氏新建文定公祠堂记十二字楷书记文一通诗跋各一首书家者流所谓人品髙师法古者殆兼有之此危太朴家物屡传至左庶子呉君原博葢百四十年于今矣祠堂记及跋皆先生所着文意髙雅台记出文定世所传诵固不俟论而王荆公诗笔亦与近时俗学不同虽谓之三絶可也原博博古能文且精书法其以予言为将无同乎巻尾有黄晋卿题名宋景濂陈众仲呉师道跋语又出三絶之外诗所谓尚有典型者窃有慨焉姑识巻末以俟后来君子
　　书岳阳楼图诗后
　　江汉间多层楼杰阁而岳阳为最洪都之滕王西山在眺武昌之黄鹤汉阳川树可俯而数也沧海吾不得而见之天下之大观于此焉尽自唐以后数百年兹楼之兴废屡矣予过岳时呉都宪舆璧呉太守行验实修之为檐三叠栋宇新构而阶级不具未可登眺洞庭之波涛浸乾坤浴日月含括万象者第得之舟中顾望之余不能无憾比北归闻楼成而雷火碎其上太守惧稍损其髙而重覆之今存者仅二叠然其雄伟固在也每观世所传图画而不得再至其地未尝不怅然感之河间太守谢君道显得此图寓至京师学士大夫能诗者多赋其上予欲效之而情兴荒落才力弗称竟不能就也姑述其所见如此







　　懐麓堂集巻四十一
　　钦定四库全书
　　懐麓堂集巻四十二
　　明　李东阳　撰
　　文稿二十二
　　诔祭文
　　倪文僖公诔
　　成化己亥三月十八日南京礼部尚书致仕倪公以疾卒天子悼念旧学特赠太子少保諡文僖遣使者谕祭命有司治葬事呜呼予小子昔在童稚尝辱爱扵公及与公子舜咨同举进士在翰林称后进获瞻下风奉余论者二十余年矣悲悼感慕宜不在诸大夫士后独材力卑惧不足振耀潜徳而公固有无所待于予者乃窃据古义为词以遗舜咨请归以诔公诔曰呜呼哀哉堪舆孕精山川効灵公出河汴乃生旧京竒材异表嶷然天成目掣流电气吐长虹扬芬曜华为国之光頖宫育材翰苑登秀海鲸力翻天马神骤经帷储宫公在左右规周矩旋义讲仁究金縢玉函刋舛除谬发为文章水涌林茂羣芳毕求百货争购北有太岳祠命肃将旱祷而雨天徴其祥其祥维何公子是名出使朝鲜载扬载宣礼却淫乐诗陈雅篇壮哉兹行辽海有编京府选士文衡在公有势若敌公当其锋中坚如山不畏击撞奸屈不逞蕴为祸宗戎车北辕迁于上谷山林庙堂七载来复载直词垣载编实録巍巍南宫两振华躅春卿位正以长羣属惟皇眷念老且弥笃公来告疾遂反初服始亨中屯宜飨终福嗟彼苍者胡夺之速呜呼哀哉公在朝廷如珪如璋天子之眷士林之望公在邉夷为麟为鳯声名风驰国体山重公在关徼百险不回可抑者身志则莫摧新亭有原公在防漠神游气行下上寥廓江山流峙俯仰如昨九原莫归逝者谁作呜呼哀哉公族既茂公子既贤秘书有涵太史有迁匪公肇之孰开厥先诸生在门朴斵为才各适时用小桷大榱匪公师之孰诏后来呜呼哀哉玉轴丹书文犀绣麟寳镪金铤醖美食珍赉赐络绎罔非渥恩宫保赠秩文僖议谥工官治葬仪曹降祭维此备典孰谓常制生何憾言殁有余贲大运无端人生有涯金石何坚草木何萎其亡其存非夭非耆公名则昌公泽则施幽防有知闻此诔辞呜呼哀哉
　　祭朱文鸣文
　　君生丙辰我夘在丁我丱我角君冠两缨思乐泮水言趋其庭肩随歩徐我弟君兄壬午之嵗馆于老氏左圗右书捜章摘字踈灯眀檠茂竹窓翠狂歌其中此兴谁制秋空踔飞逺翼双厉我以无能先登进士屈蠖之伸较于一试翰林文字刑曹簿书我在散地君劳其躯城东之居地僻且孤狂奔疾驰仆怨呼过我輙入头垂气蘓曾不防何愈瘁而枯我咏君诗铁靣髙颅嬉笑鼓掌我刑汝圗此言虽戯实为君虞屋折其梁尔梦之符忧以告我我言其诬曽不防辰君卧于庐五日一札十日一车我力不继情亲势踈讣来告言此事有无忆君之形苍崕古栢忆君之行清氷苦蘖三年主事不给朝夕病根蔓纒负劵山积然犹弗足乃至此极天之生才百不得一有人如此何夺之疾我嗟吾曹滔滔不归君其去矣孰使予悲我之疎顽视友如师君其去矣孰与予规君爱我文手不罢持铭虽不工我敢负之我病我目实劳所思张棺不举范吊何迟子驾有日永从此辞平生之交在此一巵
　　代人祭文鸣文
　　峩冠方裾长揖广趋在户倒屣出门车今我来斯蹇不下除深杯曲盘载笑载欢抚掌歌呌江悬海翻今我来斯不闻语言谓君生邪爰寝爰柩谓君死矣如左如右孰云非夭不盈四十孰云君贵不满一秩三年抱病一旦而剧人之云亡天意谁识君有父母老懐实惊妻号于房靣垢首荆只踊双躃儿啼在庭有来賔亲十旧五朋言薄其奠肉肥酒清君不来兮我哭呑声
　　代人祭夏太常文
　　吴江之东庐山之峰衣冠所钟如公之防絶踔厉孤腾乎其中垂髫接丱从师于难颠蹶顿撼濵死而不散卒离于穷春秋三传举子之冠蜚英踏俊遂上第于南宫入翰苑之清峻班华直禁豁云雾而开重瞳旧名曰昶登日其上葢天下之为昶者皆识夫宸翰之蛟龙当是时朝绅野服鲰生老宿林立而山簇者莫不后踵而先容公居其侧挥翰濡墨迅洒横击不知意之所适也而不失乎冠冕佩玉之风陈文东之楷法王孟端之墨竹吴仲圭之泉石皆博取而兼工中书主事出陟入侍五朝四擢而卿九寺遂以是终青春防阁白首丘壑人孰得以兼乐者而公亦自庆其遭逄风防月渚禽鱼竹树下上回薄翺翔而容与不知嵗月之春冬三子之似十有六女之壻安问疾视离拜而罗跪者或不识行次之卑崇山頽川逝不知老之将至也猿啼鹤唳走耆宿而号儿童昔人谓人生如梦利害何较如公者曽不满夫一觉而况乎草木之与沙虫吾甞逹观于斯知造物者之莫之为也而亦何憾乎公公乎公乎而今不可以作矣吾知涕涙之何从
　　祭外舅防泉先生文
　　呜呼人有不易得世有不可无故君子有所任以为重物论有所借而不虚愚甞观于古之人或不满夫一叹及其至也何止乎涕涙之与欷歔在朝廷则庙堂若増而髙在关徼则山岳若増而重在乡邑则文物若増而都如公者势不可以多得而今亦已矣又安用此乎堪与愚甞论公之心状公之行而不可得也葢能诵古人之书矣文起八代之衰道济天下之溺忠犯人主之怒勇夺三军之帅如是而后举公之节槩如雷霆之为威而雨露之为泽如龙虎之为猛而鸾鳯之为祥如是而后尽公之规模然公之直知者或以为僻公之俭不知者亦或以为汚岂愚识之未臻与抑所谓情者将人人殊也鸣呼其在天下者不敢知愚之痛其莫予纾也方愚之未见固畏其风格髙厉进而复郤者屡矣及其见也不知夏日之既晡论书法必穷汉晋之源论文章必极马韩之趣论理数必探河洛之图愚生也晚考徳问学无所底定如瞆者之于聼盲者之于途孰意公之有意于愚也门墙之托方以为终身幸别而复合者曽不过一再见之余病不侍于牀纼不越于野而窆不哭于墟愚于公之爱可以为辜矣公之文多既逸之藁公之门无可属之孤此愚志之不敢忘而力不可疆而驱也平生名节其所以报公者庶其在此公其有以鍳愚之区区也邪
　　祭学士柯先生文
　　国必有老成系天下之轻重世必有公论别天下之浮沉然老成不在年位之髙而在才徳之称公论不恃众人之口而恃士大夫之心故见李司者倾龙门之髙见韩荆州者失侯封之贵见欧阳内翰者叹宫阙之壮华山之峻河水之深而况托师生之分聆道徳之音者乎此愚于公所以愤懑抑郁而涕涙沾襟也当夫名冠甲第辞雄玉堂愚于此时固已识公之文章秉章绾钥衡度精确愚于此时固已窥公之材畧山静川澄氷清玉莹杜苞苴之门辞起复之命愚于此时则又见公之徳行若是者非愚之私也盖天下之所知而公论之所归也故金縢石室之秘人莫不以为宜丝纶防阁之选人莫不以为遗及其降司成之召也方借以为重而忧哀累嵗徘徊而未至也皆憾以为迟讵谓公一蹶而至于斯也呜呼悲夫泰山之髙瞻者不知其为劳梁木之壊造物者不自以为悔此人情之所同而天道之不可頼也千里之辞一觞之酹又岂特区区门墙之爱而已哉
　　防泉翁禫祭文
　　呜呼痛哉公弃馆舍三年于今日月既迈山髙海深矫矫遗像遥遥徳音吁嗟苍天实劳我心呜呼痛哉人各有能道义文辞下及书数工农卜医有一于此我则宜师惟公徳全左右矩规一旦而殁云何不思呜呼痛哉惟人求师有取斯获遐方僻壌穷野幽窟九原与归旷世相发惟公我师恩则骨肉云胡不思一旦而殁呜呼痛哉始公之亡摧肠裂肝往来仓皇莫知忧端痛定益痛于理则然我之思公以嵗以年或过门墙或登几筵耳续遗事手披旧编浩气旁塞幽懐永叹如泉斯堙如蔓斯延纠结沈郁终焉罔宣呜呼痛哉公门巍巍孰驷而出公庙奕奕孰尸其室孰传公训其简秩秩孟春之日既禫而吉公主将祔使我心怵既酹我清亦荐我苾我辞有穷此恨何极呜呼痛哉尚飨
　　祭萧文清文
　　畴昔之嵗君来京师仲氏我友言通其私登君之堂朝埙莫箎燕我乐我不我弃遗君归于东病不自持讣来告言将信将疑我懐若人心如渇饥呜呼哀哉惟君起家克干克纪既构乃室亦妇厥子賔有几席祭有豆簋惟仲作宦跻崇陟美光于前人以及伯氏亦有禄赐以佐甘防夀有歌颂病有药饵胥成孔艰永诀何驶凡人之情莫如兄弟孰合而生孰夺而死天之弗仁以至于此呜呼哀哉君徳既茂而志亦专而年壮彊而质朴坚宜昌而折畴不哀怜况彼同气于人亦然我有刍酒以写我防道逺莫致空言是传庶防有知以慰九泉呜呼哀哉尚飨
　　祭钱都督士英墓文
</div>
    <div class="pagination">
<a href="怀麓堂集_page36.html">上一页</a><span>...</span><a href="怀麓堂集_page32.html">32</a><a href="怀麓堂集_page33.html">33</a><a href="怀麓堂集_page34.html">34</a><a href="怀麓堂集_page35.html">35</a><a href="怀麓堂集_page36.html">36</a><span class="current-page">37</span><a href="怀麓堂集_page38.html">38</a><a href="怀麓堂集_page39.html">39</a><a href="怀麓堂集_page40.html">40</a><a href="怀麓堂集_page41.html">41</a><a href="怀麓堂集_page42.html">42</a><span>...</span><a href="怀麓堂集_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
