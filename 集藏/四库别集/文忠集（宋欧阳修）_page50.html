<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 50 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 50 页/共 103 页</h1>
    <div class="content">　　景灵宫雅饰元天大圣后圣容并侍从等开啓预告道青词【正月二十日】
　　伏以珍宇邃严奉真灵而有素玉容清穆谨修祓以惟时爰按仙科俾伸防告载瞻道防宜鍳冲诚
　　皇帝回契丹皇帝告哀书
　　二月日伯大宋皇帝致书于侄大契丹圣文神武睿孝皇帝阙下承遣使车特贻缄翰不意凶变太皇太后上僊载惟契好乆睦仁邻闻此讣音但増感怆侄皇帝负荷至重追慕所深冀节哀情用遵礼制巳差人使专持慰礼今林牙懐德军节度使萧福延回奉书陈谢不宣白
　　雄州抚问契丹贺乾元节人使口宣【二月二十四日】
　　卿等夙持信聘来讲隣欢及疆候以惟初属暄和之方盛宜加抚慰式示眷懐
　　赐给事中叅知政事曽公亮生日诏【二月二十五日】
　　卿蔚有时望叅于柄臣惟倚注之所深在眷顾之尤异属兹诞日宜尔夀期膺此宠颁体予至意
　　赐翰林学士兼侍读学士尚书户部郎中知制诰知审刑院胡宿诏【三月三日】
　　胡宿省所奏据大理寺日奏司申二月二十一日已前下寺公案并已断奏了毕无见在事具悉朕欲斯民足衣食知礼让而窃攘争闘之狱犹滋欲吾吏慎刑罚尽情伪而傅予轻重之文不一卿以儒学之职评谳之繁克勤其官曽不留事实副予意惟时可嘉若乃使天下囹圄空虚而风流笃厚是亦论思献纳者之志其勉助我以共臻焉仍依奏宣付史馆故兹奬谕想冝知悉赐判大理寺陈太素并权少卿杨开及审刑院详议官大理寺详断官等书【三月三日】
　　陈太素省知审刑院胡宿奏据大理寺日奏司申二月二十一日已前下寺公案并已断奏了毕无见在事刑狱之重一成而不迁比类之防可疑者甚众汝好学而敏莅官以勤夫俾天下之无寃几刑错而不用此朕翼翼希慕之所未及而尔孜孜厥职之所不忘者也故兹奬谕想宜知悉
　　防州赐契丹遗留使副茶药口宣【三月二十八日】
　　卿等夙驰使传来逹信函载惟渉履之勤当此暄和之候宜加颁赉式示眷懐
　　瀛州赐契丹贺乾元节人使却回御筵口宣【四月七日】
　　卿等既成聘好方即归涂再惟将命之劳宜有犒勤之锡俾伸宴饫用示眷私
　　班荆馆赐契丹贺乾元节人使却回酒果口宣【四月七日】
　　卿等使轺复命郊馆饯行惟兹良防之英荐以甘馨之实用伸防锡当体眷懐
　　十六日就驿赐契丹贺乾元节人使内中酒果口宣【四月十七日】
　　卿等夙奉信函方休賔馆惟此醇甘之品用推宠赉之恩聊侑宴欢以伸优遇
　　赐知舒州齐廓进新茶并知广德军浦延熈进先春茶书
　　齐廓省所进奉新茶一银合合重五十两绯罗夹复全事具悉百物茂生取新为贵羣方修职効贡以时汝守土有方事上惟恪阅兹来献用体勤诚故兹示谕想宜知悉
　　赐外任臣寮进奉乾元节银绢马书
　　髙易简省所进奉乾元节绢五百疋事具悉汝夙以敏材膺于简寄及此奉觞之节载陈任土之仪能因物以逹诚见事君之甚恪省阅于再叹嘉不忘故兹示谕想宜知悉
　　班荆馆赐契丹告哀人使内中酒果口宣
　　卿夙将隣讣方屇国门载惟冲渉之勤宜有宴休之锡俾伸颁赉用示眷优【一作懐】
　　开寳寺福胜院开啓道于乾元节日支散袈裟并设大防斋一中斋文
　　伏以正阳旅月方及于嘉时万夀齐天式标于令节啓真乗之秘藏集浄侣于法筵仰惟慈妙之仁茂委纯厖之祉永隆丕筭均福羣伦
　　东太一宫开啓保夏祝圣夀金箓道宻词【四月二十四日】
　　伏以寂然妙道推善应以无方瞻彼髙灵荐精诚而必逹届此长嬴之侯是惟茂育之时爰稽玉笈之真文载洁云坛之浄醮冀敷昭鍳来集纯禧固夀厯之延昌溥苍黔而均祐
　　赐彰信军节度使检校太保同中书门下平章事判大名府李昭亮乞知西京不允诏
　　勅昭亮省所上表乞移判河南府事具悉朕惟魏洛之重皆为别都将率所居难于屡易卿以中外勤劳之绩有抚绥扞御之材自膺寄任之雄方厚倚毗之意遽兹列奏嘉乃好谦宜体眷懐靖安尔位所乞宜不允故兹诏示想宜知悉夏热卿比平安好遣书指不多及赐宣徽南院使淮康军节度使张尧佐乞知西京不允诏【五月二日】
　　尧佐省所奏臣皇祐三年内授宣徽南院使判河阳军州事未满任防诏赴阙供职至今六载自量尸素深不遑寜近知西京阙人未有除授伏望特赐差委事具悉宣导徽猷任亲而事简居留京邑地要而务繁惟予眷遇之臣方处清闲之职载披来牍深识乃诚虽奋其聦明尚足以临涖而待我耆艾宜有以优防实嘉尽瘁之心难徇防谦之意所乞宜不允故兹诏示想宜知悉赐宰臣文彦博上第一表乞解重任不允批答【五月十八日】
　　省表具知夫知其人之为贤任则勿贰事其君而有道去不可轻此古之臣主之明举措必慎所以収功于一时而垂法于后世也卿夙有时望为予柄臣自复秉于国钧仅三周于歳序若乃进退贤否诛赏罪功每于聼纳之间敢忘虗已顾彼搢绅之论曽靡异辞方期有成以副予意而乃过形谦损思避台衡岂寡德弗明于用才而不尽将多言害正致厥位之难安苟异于斯夫何引让矧卿忠信之节足以叶予之一心材谋之优可以断予之大事兹所简注寜烦谕言所请宜不允
　　就驿赐契丹遗留使副银防锣唾盂子锦被褥口宣【五月十八日】
　　卿等驰轺来止将命有仪顾兹馆憩之初宜具燕私之用俾伸优锡式示眷懐
　　通商茶法诏【嘉祐四年二月四日】
　　古者山泽之利与民共之故民足于下而君裕于上国家无事刑罚以清自唐末流始有茶禁上下规利垂二百年如闻比来为患益甚民被诛求之困日惟咨嗟官受滥恶之入歳以陈积私藏盗贩犯者实【一作寔】繁严刑重诛情所不忍使田闾不安其业商贾不通于行呜呼若兹是于江湖之间幅员数千里为陷穽以害吾民也朕心恻然念此乆矣间遣使者徃就问之而皆欢然愿弛法歳入之课以时上官一二近臣件析其状朕嘉覧于再犹若歉然又于歳输裁减其数使得饶阜以相为生刬去禁条俾通商贾厯世之弊一旦以除着为经常弗复更制损上益下以休吾民尚虑喜于立异之人縁而为奸之党妄陈奏议以惑官司必寘明刑用戒狂谬布告遐迩体朕意焉




　　文忠集卷八十六
　　钦定四库全书
　　文忠集巻八十七
　　宋　欧阳修　撰
　　内制集六
　　恩州赐契丹皇太后贺乾元节大使茶药诏【嘉祐四年二月二十四日】
　　卿夙将信聘方止中涂惟兹药箓之良加之【一作于】茗品之美特伸颁【一作恩】赉式示眷懐
　　恩州赐契丹皇太后贺乾元节副使茶药诏【同日】
　　卿肃将聘币来及寿觞载嘉道路之勤宜有颁宣之宠仍伸抚劳当体眷优
　　恩州赐契丹皇帝贺乾元节大使茶药诏【同日】
　　卿将命宝隣讲欢寿节属此暄和之候载惟渉履之勤宜颁品剂之良式示眷懐之意
　　恩州赐契丹皇帝贺乾元节副使茶药诏【同日】
　　卿夙副聘轺来陈寿祝顾川涂之攸邈属气节之方和俾颁饮饵之精式助宣调之理
　　端午帖子
　　皇帝閤六首
　　其一
　　天容清永昼风色秀含薫五日逢佳节千龄奉圣君
　　其二
　　防索盘中结杨梅粽里红宫闱九重乐风俗万方同
　　其三
　　宝典标灵日明离正午方五行当火徳万夀续天长
　　其四
　　嵗时令节多休宴风俗灵辰重祓禳肃穆皇居百神卫涤邪寜待浴兰汤
　　其五
　　香菰黏米着佳名古俗相传岂足矜天子明堂遵月令含桃初荐黍新登
　　其六
　　圣主忧勤致治平仁风恩泽被羣生自然四海归文徳何用灵符号辟兵
　　皇后閤五首
　　其一
　　茧馆覆柔桑新丝引更长纫为五色缕续夀献君王
　　其二
　　槐緑隂初合榴繁艶欲然翠筒传角黍嘉节庆年年
　　其三
　　烟含玉树风生细日永宫花漏出迟深殿未尝知暑气水精帘拂砌琉璃
　　其四
　　玉壶氷彩莹寒光避暑宸游乐未央采艾不湏禳毒沴涂椒自己馥清香
　　其五
　　兰苕擢秀迎风紫槿艳繁开照日红嘉节相望传有旧深宫行乐自无穷
　　温成閤四首
　　其一
　　香黍筒为糭灵苖艾作人芳音邈已逺节物自常新
　　其二
　　珠箔凉飔入金壶昼刻长鸾台尘不动销尽故时香
　　其三
　　闻説仙家事杳微世传真伪岂能知遥思海上三山乐寜记人间五日时
　　其四
　　云散风流嵗月迁君恩曽不减当年非因掩面留遗爱自为难忘窈窕贤
　　夫人閤五首
　　其一
　　氷壶疑皓彩水殿轻涟绣茧夸新巧萦丝喜续年
　　其二
　　黄金仙杏粉赤玉海榴房共鬭今朝胜盈襜百草香
　　其三
　　光风细细飘香转緑叶隂隂覆槛凉云物鲜明时节丽水精宫殿侍君王
　　其四
　　蓬莱仙阙彩云中端日【一作午】欣逢嵗嵗同皎洁霜纨空咏扇深沉玉宇自生风
　　其五
　　古今风俗记佳辰乐事深宫日日新巧女金盘丝五色皇家玉厯夀千春
　　皇帝回契丹皇帝贺乾元节书
</div>
    <div class="pagination">
<a href="文忠集（宋欧阳修）_page49.html">上一页</a><span>...</span><a href="文忠集（宋欧阳修）_page45.html">45</a><a href="文忠集（宋欧阳修）_page46.html">46</a><a href="文忠集（宋欧阳修）_page47.html">47</a><a href="文忠集（宋欧阳修）_page48.html">48</a><a href="文忠集（宋欧阳修）_page49.html">49</a><span class="current-page">50</span><a href="文忠集（宋欧阳修）_page51.html">51</a><a href="文忠集（宋欧阳修）_page52.html">52</a><a href="文忠集（宋欧阳修）_page53.html">53</a><a href="文忠集（宋欧阳修）_page54.html">54</a><a href="文忠集（宋欧阳修）_page55.html">55</a><span>...</span><a href="文忠集（宋欧阳修）_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
