<!DOCTYPE html>
<html>
<head>
    <meta charset="UTF-8">
    <title>王文成全书 - 第 21 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王文成全书 - 第 21 页/共 46 页</h1>
    <div class="content">　　春行
　　冬尽西归满山雪春初复来花满山白鸥乱浴清溪上黄鸟双飞緑树间物色变迁随转眼人生岂得长朱顔好将吾道从吾党归把渔竿东海湾
　　村南
　　花事纷纷春欲酣杖藜随步过村南田翁开野教新犊溪女分流浴种蚕穉犬吠人依宻槿闲鳬照影立晴潭偶逢江客传乡信归卧枫堂梦石龛
　　山途二首
　　上山见日下山隂隂欲开时日欲沈晩景无多伤逺道朝阳莫更沮云岑人归暝市分渔火客舍空林依暮禽世事验来还自颔古人先已得吾心
　　南北驱驰任板舆谪乡何地是安居家家细雨残灯后处处荒原野烧余江树欲迷逰子望朔云长断故人书茂陵多病终萧散何事相如赋子虚
　　白云
　　白云冉冉出晴峰客路无心处处逢已逐肩舆度青壁还随孤鹤下苍松此身愧尔长多系他日从龙谩托踪防鹜残鸦飞欲尽故山囘首意重重
　　答刘美之见寄次韵
　　休疑迁客迹全贫犹有沙鸥日见亲勲业已辞沧海梦烟花多负故园春百年长恐终无补万里宁期尚得身念我不劳伤鬂雪知君亦欲拂衣尘
　　寄徐掌教
　　徐穉今安在空梁榻乆悬北门倾盖日东鲁校文年歳月成超忽风云易变迁新诗劳寄我不愧鸟鸣篇
　　书庭蕉
　　檐前蕉叶緑成林长夏全无暑气侵但得雨声连夜静不妨月色半床隂新诗旧叶题将满老芰踈梧根共深莫笑郑人谈讼鹿至今醒梦两难寻
　　送张宪长左迁滇南大叅次韵
　　世味知公最饱谙百年清德亦何惭柏台藩省官非左江汉滇池道益南絶域烟花怜我逺今宵风月好谁谈交逰若问居夷事为説山泉颇自堪
　　南庵次韵二首
　　隔水樵渔亦几家縁冈石路入溪斜松林晩映千峰雨枫叶秋连万树霞渐觉形骸逃物外未妨逰乐在天涯频来不用劳僧榻己借汀鸥一席沙
　　斜日江波动客衣水南深竹见巗扉渔人收网舟初集野老忘机坐未归渐觉云间栖翼乱愁防天北暮云飞年年歳晩长为客闲杀西湖旧钓矶
　　观傀儡次韵
　　处处相逢是戏场何须傀儡夜登堂繁华过眼三更促名利牵人一线长穉子自应争诧説矮人亦复浪悲伤本来面目还谁识且向樽前学楚狂
　　徐都宪同游南庵次韵
　　巗寺藏眷长不夏江花映日艶于桃山隂入户川光暮林影浮空暑气髙树老岂能知歳月溪清真可鉴秋毫但逢佳景须行乐莫遣风箱着鬓毛
　　即席次王文济少防韵二首
　　揺落休教感客途南来秋兴未全孤肝肠已自成金石齿髪从渠变桞蒲倾倒酒怀金谷罚逼真词格辋川图谪乡莫道贫消骨犹有新诗了旧逋
　　此身未拟泣穷途随处翻飞野鹤孤霜冷几枝存晩菊溪春两度见新蒲荆西冦盗纡筹防湘北流移入画图莫怪当筵倍凄切诛求满地促官逋
　　赠刘侍御
　　蹇以反身困以遂志今日患难正阁下受用处也知之则处此当自别病笔不能多及然其余亦无足言者聊次韵某顿首刘侍御大人契长
　　相送溪桥未隔年相逢又过小春天忧时敢负君臣义念别羞为儿女怜道自升沉宁有定心存气节不无偏知君已得虚舟意随处风波只晏然
　　夜寒
　　檐际重隂覆夜寒石炉松火坐更残穷荒正讶乡书絶险路仍愁归梦难僊侣春风怀越峤钓船明月负严滩未因谪宦伤憔悴客鬂还羞镜里防
　　冬至
　　客牀无寐听潜雷珎重初阳夜半囘天地未尝生意息氷霜不耐鬓毛催春添衮线谁能补歳晩心丹自动灰料得重闱强健在旱防消息报牎梅
　　春日花间偶集示门生
　　闲来聊与二三子单夹初成行暮春改课讲题非我事研几悟道是何人阶前细草雨还碧檐下小桃晴更新坐起咏歌俱实学毫厘须遣认教真
　　次韵送陆文顺佥宪
　　贵阳东望楚山平无奈天涯又送行杯酒豫期倾盖日封书烦慰倚门情心驰魏阙星辰迥路绕乡山草木荣京国交游零落尽空将秋月寄猿声
　　次韵陆佥宪病起见寄
　　一赋归来不愿余文园多病滞相如篱邉竹笋青应满洞口桃花红自舒荷蒉有心还击磬周公无梦欲删书云间宪伯能相慰尺素长题问谪居
　　次韵胡少叅见过
　　旋营小酌典春裘佳客真惭竟日留长怪岭云迷楚望忽闻吴语破乡愁镜湖自昔堪归老杞国何人独抱忧莫讶临花倍惆怅赏心原不在枝头
　　雪中桃次韵
　　雪里桃花强自春萧踈终觉损精神却惭幽竹节逾劲始信寒梅骨自真遭际本非甘冷淡飘零须信委风尘从来此事还希濶莫恠临轩赏更新
　　舟中除夕二首
　　扁舟除夕尚穷途荆楚还怜俗未殊处处送神悬楮马家家迎歳换桃符江醪信薄聊相慰世路多歧谩自吁白髪频年伤逺别防衣何日是庭趋
　　逺客天涯又歳除孤航随处亦吾庐也知世上风波满还恋山中木石居事业无心从齿发亲交多难絶音书江湖未就新春计夜半樵歌忽起予
　　淑浦山夜泊
　　淑浦山邉泊云间见驿楼滩声廻逺树崖影落中流桞放新年绿人归隔嵗舟客途时极目天北暮隂愁
　　过江门崖
　　三年谪宦沮蛮氛天放扁舟下楚云归信应先春鴈到闲心期与白鸥羣晴溪欲转新年色苍壁多遗古篆文此地従来山水胜它时囘首忆江门
　　辰州虎溪龙兴寺闻杨名父将到留韵壁间
　　杖藜一过虎溪头何处僧房是惠休云起峰头沉阁影林疎地底见江流烟花日暖犹含雨鸥鹭春闲欲满洲好景同来不同赏诗篇还为故人留
　　武陵潮音阁怀元明
　　髙阁慿虚台十寻卷帘疎雨动防吟江天云鸟自来去楚泽风烟无古今山色渐疑衡岳近花源欲问武陵深新春尚沮东归楫落日谁堪话此心
　　阁中坐雨
　　台下春云及寺门懒夫睡起正开轩烟芜涨野平堤緑江雨随风入夜喧道意萧疎惭嵗月归心迢逓忆乡园年来身迹如漂梗自笑迂痴欲手援
　　霁夜
　　雨霁僧堂钟磬清春溪月色特分明沙邉宿鹭寒无影洞口流云夜有声静后始知羣动妄闲来还觉道心惊问津乆已惭沮溺归向东皋学耦耕
　　僧斋
　　尽日僧斋不厌闲独余春睡得相闗檐前水涨遂无地江外云晴忽有山逺客趂墟招渡急舟人晒网得鱼还也知世事终无补亦复心存出处间
　　德山寺次壁间韵
　　乘兴防山薄暮来山僧迎客寺门开雨昏碧草春申墓云卷青峰善巻台性爱烟霞终是僻诗留名姓不须猜岩根老衲成灰色枯坐何年解结胎
　　沅江晩泊二首
　　去时烟雨沅江暮此日沅江暮雨归水漫逺沙村市改泊依旧店主人非草深廨宇无官住花落僧房自鸟啼处处春光萧索甚正思荆棘掩巗扉
　　春来客思独萧骚处处东田没野蒿雷雨满江喧日夜扁舟经月住风涛流民失业乘时横原兽争羣薄暮号却忆鹿门栖隠地杖藜壶榼饷东皋
　　夜泊江思湖忆元明
　　扁舟泊近渔家晩茅屋深环栁港清雷雨骤开江雾散星河不动暮川平梦囘客枕人千里月上春堤夜四更欲寄愁心无过鴈披衣坐聴野鸡鸣
　　睡起写怀
　　江日熈熈春睡醒江云飞尽楚山青闲观物态皆生意静悟天机入窅防道在险夷随地乐心忘鱼鸟自流形未须更覔羲唐事一曲沧浪击壌听
　　三山晩眺
　　南望长沙杳霭中鵞羊只在暮云东天髙双橹哀明月江濶千防舞逆风花暗渐惊春事晩水流应与客愁穷北飞亦有衡阳鴈上苑封书未易通
　　鵞羊山
　　福地相传楚水阿三年春色两经过羊亡但有初平石书罢谁笼道士鵞礼斗坛空松影静歩虚台迥月明多巗房一宿犹縁薄遥忆开云住薜萝
　　泗州寺
　　渌水西头泗州寺经过转眼又三年老僧熟认直呼姓笑我清癯只似前毎有客来防宿处诗留佛壁作灯传开轩扫榻还相慰惭愧维摩世外縁
　　再经武云观书林玉玑道士壁
　　碧山道士曽相约归路还来宿武云月满僊台依鹤侣书留苍壁防鵞羣春巗多雨林芳淡暗水穿花石溜分奔走连年家尚逺空余魂梦到柴门
　　再过濂溪祠用前韵
　　曾向图书识面真半生长自愧儒巾斯文久已无先觉圣世今应有逸民一自支离乖学术竞将雕刻费精神瞻依多少髙山意水漫莲池长绿苹
　　逰金山寺
　　金山一防大如拳打破维扬水底天醉倚妙高台上月玊箫吹彻洞龙眠
　　蔽月山
　　山近月逺觉月小便道此山大于月若人有眼大如天还见山小月更濶












　　王文成全书巻十九
　　钦定四库全书
　　王文成全书巻二十　　　明　王守仁　撰外集二【诗】
　　庐陵诗六首【正德庚午年三月迁庐陵尹作】
</div>
    <div class="pagination">
<a href="王文成全书_page20.html">上一页</a><span>...</span><a href="王文成全书_page16.html">16</a><a href="王文成全书_page17.html">17</a><a href="王文成全书_page18.html">18</a><a href="王文成全书_page19.html">19</a><a href="王文成全书_page20.html">20</a><span class="current-page">21</span><a href="王文成全书_page22.html">22</a><a href="王文成全书_page23.html">23</a><a href="王文成全书_page24.html">24</a><a href="王文成全书_page25.html">25</a><a href="王文成全书_page26.html">26</a><span>...</span><a href="王文成全书_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
