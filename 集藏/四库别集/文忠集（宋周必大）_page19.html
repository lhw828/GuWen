<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 19 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 19 页/共 165 页</h1>
    <div class="content">　　跋南丰黄世成铭文
　　南丰壶隐黄君逊门荫者二而名弗遂委家赀于季而用则匮志大学博所向落落积善为仁乃不久生自常情观之可谓四不幸矣虽然不轻许可如陆子静而序之以铭老于文学如谢昌国而吊之以文扬廷秀今之欧阳公也挽君有诗李子经乡之泰伯也哀君有辞兼是四者传之后世非大幸与假令君而贵而冨而合而夀虽有得于身必无闻于久殆未可以此而易彼也因其子柟不逺千里来求跋语故书以遗之慰夫无穷之思焉君讳文晟字世成绍熈四年二月六日东里周某
　　跋夀皇御批魏杞讲和时奉使奏劄
　　魏绛劝晋侯和诸戎狄左氏美之丞相夀春公得非苖裔与何隆兴和戎复出其手也虽然山戎纳虎豹之皮而请盟为力易耳公当狄师在境亲冐矢石间关通问然后得其要领视古为难故晋仅赐金石之乐而公乃藏云汉之章其轻重亦不侔矣后三十年公之子通判潭州熊薨湖南转运司干办公事骥称出此轴示臣周某敬题其后绍熈癸丑三月二十八日
　　跋刘忠肃丞相帖
　　右忠肃公晚年与张浮休尺牍其第三幅分写四事而系以名更无冗语可以为法绍熈癸丑四月中澣公之元孙无玷无欲以示周某谨附名于后
　　跋三游诗
　　右三游诗总一百七十篇陈胄字圣予其先淮南人而家于衡熙宁中郡守王中和延为石鼓山长时忠肃刘公自御史谪监盐仓命与二子同游南岳马上唱酬集为三卷公亲以长篇继之词翰俱美士大夫所当寳藏况其曽乎纯亦后改字斯立众允改字公允困于党籍仕皆不逹圣予亦未尝仕云绍熈癸丑四月二十二日周某书而归之刘氏
　　跋盛子谦座中铭
　　盛公手书座中铭总二百二十字皆盛德事也以此训于后人其兴可必至孙文肃公被遇仁皇遂参大政衣冠相承迄今不坠葢自周广顺元年距绍熈癸丑凡二百四十有三年立言垂范贻厥岂无基耶八世孙文林郎信阳军判官求道由长沙以示郡守周某敬题卷末七月二十二日
　　书杜孝恭所记王宣功伐
　　绍兴隆兴之间荆襄都统制王侯宣扞御金人收复邓经营汝洛战胜攻取功冠诸将予为秘书少监每于日厯中见其所上方畧后入西府与边帅论近世名将徃徃推侯为首侯既没两路帅守监司列奏军民思宣万口一辞最后江陵帅张栻钦夫奏乞立庙加赠谆谆数百言淳熈六年诏以节钺告侯第非常典也其婿新宾州守杜孝恭尝従侯厯行阵故详记功伐丐予实其説夫舅甥亲也喜言溢美理或有之然日厯乃信史边帅皆公论两路非私请钦夫又不轻以功名许人独称侯有边功且谓士卒每及侯辄咨嗟流涕如谈古人呜呼此岂溢美哉为书其后使告太史氏孝恭亦慷慨事功其智勇可用他时当牵连得书矣绍熈癸丑八月长沙郡守周某题
　　题沈传师碑
　　道林以四絶名堂沈居其一嵗久堂壊葺而扁之又得沈碑于公帑移置堂上别刻本留郡斋绍熈癸丑十月旦郡守周某题
　　题向士伯所收温公竚瞻堂额
　　文潞公出入将相书考四十勲业光明士民歌舞之其所至名堂多矣惟竚瞻本裕陵之赐诗得威因西戎之献马又得司马文正公苏文忠公作记与铭故二堂尤章章在人耳目今复获敬观文正所题榜使仆生于当时虽为之捧砚所忻慕焉绍熈癸丑防庆节周某书而归之向氏
　　题印山罗氏一经集后
　　六籍火于秦易繇卜筮传者不絶诗讽诵人口非专竹帛故二经独頼以全本朝大儒欧阳公犹致疑于系辞则其专心致志者诗而已葢尝因毛郑笺传为之图谱议者谓公平生温柔忠厚兹有助焉今江西通经之士固多而诗学尤盛于庐陵印山罗氏又其渊薮三嵗举于乡殆无虚榜六十年间父子兄弟登科第者七人如川之方増也夫经明必行修岂徒解頥拾青紫而已他日采诗之官出观风俗考得失使温柔忠厚之教不在他邦非大幸与予虽老尚及见之绍熈四年十一月七日
　　高宗御批钱伯言奏跋
　　右己酉嵗二月十日钱伯言所上御舟宿顿奏后有高宗皇帝宸翰二十九字御押在焉葢行在秀州时也初帝于是月三日壬子南渡幸镇江府伯言先以龙图阁直学士为守至是充廵幸提防一应钱粮顿逓官癸丑驻驆丹阳县甲寅次常州乙夘次无锡县丙辰次平江府丁已少休戊午次吴江县之平望己未次秀州乃批此奏今史局有自元符庚辰至己酉六十年间日录或云陈璹所纂具载庚申发秀州次长安闸辛酉次杭州实如批语而著作局日厯作庚申宿崇德辛酉次临平壬戌抵杭则与伯言奏同未知敦是按伯言进枢密直学士及钱粮顿逓之命日厯皆不书后数年因丐叙复乃见殆抢攘中文书散逸后来省记疏畧尔新除秘书少监臣孙逢吉顷为实録院检讨官访求逸事偶得此本今既召还必将参订而一之伯言葢勰之子也绍熈癸丑冬至日少保观文殿大学士判潭州军州事充荆湖南路安抚使益国公臣周某恭书
　　题潭州道林寺六絶堂
　　唐干符中袁浩作道林寺四絶堂记葢指沈传师裴休笔扎宋之问杜甫篇章也本朝治平四年秋蒋之竒别为记谓沈杜固无间言裴本学欧阳询书寺有询四大字当为一絶又不应近舍韩愈诗逺及之问其去取如此今三人诗各载集中众所共知惟袁记与欧裴字画则不复存予既稍葺其堂访沈碑而归之复临阁本欧书并襄阳僧舎裴所作八大字并刻于石葢欧实郡人裴尝牧此俱不可废合古今异同之论衍四为六其在兹乎后数日寺僧于壤中得大中十一年断际禅师传心法要序乃小楷亡其后叚亦作裴笔真赝未可知也先是堂之题梁着马氏五代时职位近嵗修长沙志遂谓此名创于马氏误矣绍熈癸丑十二月旦郡守周某题
　　先太师潭州益阳县清修寺留题记
　　靖康丁未五月一日高宗皇帝即位改元于南京八月四日先公太师以前太学博士被防使荆湖南北路与提防刑狱官偏行所部防计金谷事载日厯时年三十有六明年戊申六月由长沙厯益阳如武陵郡道游清修寺留诗一篇遗长老宗元而不着姓名因康君跋语始知大畧后六十四年当绍熈辛亥冬某叨镇湘楚适天子亲见上帝恩及诸臣之家而先公已封莒郑邠汉魏唐六国矣即具奏愿以此邦赐先臣履光乗传之旧优诏従之遂胙潭国惟是嵗月悠逺其在所部独道州白石洞有八月二十五日题名葢自湖北回长沙而过防陵也遗事则不可推矣他日过诸邑言离骚为文章之祖既发端此地盍裒古今诗文刻以传逺使学者知源流之有自于是益阳宰黄浃首摹襟碑数十通来此诗在焉初未知为先公也览之瞿然读之澘然殆天诱其使心声手泽久晦复彰以明神灵来燕来宁之意乎夫生而将命没而胙土且幸不肖之孤摄官承乏表而出之是皆宜书防主僧善信求之叙本末敬书其后四年嵗在癸丑十二月一日嗣子某谨记
　　跋刘提刑家六帖
　　米元章诗
　　米南宫辞翰妙絶一世东平刘氏藏之久矣绍熈癸丑腊月周某获观心目为之开明
　　陈大谏
　　右陈莹中词翰皆与刘斯立者曽孙无玷无欲实藏之以示周某敬题其后绍熈癸丑腊日
　　宋宣献吕汲公
　　刘忠肃公四世孙无玷无欲家藏宋次道吕微仲四帖绍熈癸丑腊日周某敬观
　　苏黄门
　　右苏文定公与刘忠肃公父子四帖绍熈癸丑腊日周某敬观
　　张芸叟
　　张浮休与刘忠肃五帖比寻常作字极不同盖加敬耳绍熈癸丑腊日周某谨题
　　刘忠肃公辨诬本末
　　刘子驹手书辨谤始末当与苏氏乌台诗案并行于世足以知权臣诬陷之惨而圣朝昭雪之公也绍熈癸丑腊日周某书
　　跋刘炳先家五贤帖
　　刘君光祖昭祖兄弟自庐陵徙家长沙两邦贤士如林王卢溪胡忠简公刘子驹张敬夫杨廷秀又两邦之乔木皆推其孝友或赋诗或作记或通问谆谆称道予来假守人无间言甚可嘉也出示前五贤真笔敬题其后绍熈癸丑腊日周某题
　　跋钱穆父帖
　　吴越钱氏子孙文章名世者无代无之穆父又以政事取知朝廷行谊见推善类尤可敬也此帖藏族孙长沙主簿选家绍熈癸丑腊日周某获观
　　跋折彦质燕祉亭诗
　　承平时长沙郡圃燕祉堂在大池中闻甚宏丽兵火不存绍兴三年二月帅龙图阁直学士折公始葺亭于旧基明年冬移镇桂林留六絶句一时脍炙人口后二十二年嵗在乙亥直秘阁陈璹大新斯堂稍复旧贯而亭与诗亡矣又三十九年某従公之子大理正知常得别本方伐石摹勒防防恩改豫章亟刻板掲堂上使来者得览观焉绍熈癸丑腊日郡守周某题



　　文忠集卷十九
　　钦定四库全书
　　文忠集巻二十【省斋文藳二十】
　　宋　周必大　撰
　　序训说附
　　皇朝百族谱序
　　君子之著书也有心于劝戒而无意于好恶然后可以施当今而传来裔昔者世系之学葢尝盛矣姓有苑官有谱氏族有志朝廷以是定流品士大夫以是通婚姻然行之一时其有不可胜言者何也好恶害之也是以进新门则退旧望右膏粱则左寒畯进而右者以为荣荣则夸夸则必侈退而左者以为辱辱则怒怒则必怨以侈临怨则生于其时者悉力以逞憾出乎其后者贪名以自欺此正论所以凿杜固义府所以陷不辜而无知如崇韬者所以流涕于尚父之墓而不耻也长沙丁公维皋宿学耆儒慨然以谱牒为任未有闻而不求求而不得得而不録也日裒月聚殆且百家而又推其源流条其别自微以至着由逺以及近防戚穷逹可指诸掌如尝従其父兄而友其子弟也如与之同乡党而接姻连也不亦博而知要也哉维皋不鄙谓予使序其首予曰书不待序也然维皋之意不可以不明葢世臣巨室则必书读者可以知先烈之有贻而思保其阀阅也方兴未艾则必书读者可以知将相之无种而思大其门闾也至于四姓小侯重茵叠衮则知无两汉败亡之祸勲臣劳旧传龟袭紫则知无三世道家之忌上以彰国朝人物之盛下以为子孙昭穆之辨向所谓有心于劝戒而无意于好恶者不在兹乎他日其得益多其编益详上之太史传之荐绅予亦将乞其副而寓目焉对千客而不犯一人之讳或可勉也绍熈二十八年十一月既望东里周某叙
　　葛亚卿庐陵诗序
　　崇宁初元诏凡置学州并选教授二员明年故大司成葛公次仲以道德文章首应新书分教于庐陵方新法之行吏狥时好凡答问稍与王氏殊者辄以异端坐之公独越去拘挛寓意篇什其美刺比兴深得诗人吟咏情性之防不但贯穿今古摹写物象而已时着録于学者几千人其承公讲画为文词者皆有可观故显谟阁直学士刘公才邵年甚少才最高公力荐进之学日成已而登优第掌内外制以歌诗名四方清婉有唐人风至今人皆乐道一时师弟子之美而未知公推贤扬善之必有后也隆兴甲申公子右朝奉大夫立象来守此邦于是耆老搢绅襍然称曰夫数穷六十美周必复向司成之在吾州也亦以甲申谓天非报施耶何嵗律之适同也某窃按魏刘馥为扬州刺史聚诸生立学校后其子靖守庐江诏曰卿父昔为彼州今卿复据此郡可谓克负荷者惟公贤父子传世济美事适相类州之士人思欲明于大君纪于防书而不可得又欲歌武公之缁衣咏召伯之甘棠而不可尽乃相与裒公旧所留古律诗得二十七篇告于教授林仲熊将刻之石而俾余为序夫诗固非待序而传也若公特立之操好贤之心积善之报总总章章某实以防氓与闻之隐而弗宣非人情也故为推本末而题其首十二月一日
　　送黄秀才序
　　宜春黄生景云学广而辞赡着诗文数万言意欲窥鲍谢之堂奥者国家举场一开屠贩胥商皆可提笔以入而生独皇皇焉望棘闱不得进是可悯也昔公冶长越石父皆在缧絏一遇圣贤或明其非罪或赎以左骖其后卒有闻于世今生虽尝为有司所诬幸防大赦名未尝丽丹书也特以不能赇吏抑厌至此嗟夫以生之才使其有过犹将推圣贤之心拂拭之况无过哉予诚怜生而力不足以振之生其归本郡郡守黄公贤者也予尝识靣焉仁必能哀生明必能直生或谓是当决之外台予曰转运朱公史公又贤之尤者也徃并为尚书郎予尝同朝焉其好士也心益切其直枉力愈大生而献生之文陈生之词其无以处生耶今年秋试吾必覩生姓名矣虽然预有以告生士之致逺先器识臣鼇之启龙标之诗勿作可也乾道元年三月九日
　　葛敏修圣功文集后序
　　糊名取士若弃实务华然主司贤矣自有以得人葢遣辞近古决非碌碌之士而纎啬浮艶者违道之文也欧阳文忠公知嘉祐贡举所放进士二三十年间多为名卿才大夫用此以取之与元祐三年东坡先生嗣典斯事即文观行所得为多是举也奉议郎葛公奏名第七学问文章抑可知已后八十年其従孙潨携家集相过使予一言昔我外祖给事中王公亦以古文论周秦强弱见知东坡置在前列已而廷试唱名第五政和中入掌书命专用西汉文体为用事者敲撼赖天子仁圣力保全之未几竟坐元祐学术斥去于公葢同年进士以道义言之又同门也则予与葛氏不为无契然而公之行实樱宁李公志之公之逸事杉溪刘公跋之其文则有澹庵胡公之序在振宣幽光三絶备矣复何言哉独一事偶阙特书宁徴荆轲者有待夏无且耶予尝观书太史氏按崇宁元年九月乙未诏书定元符末党五百四十有一人而公姓名在焉由此罢确山宰废于家越三年六月丁巳始出党籍人谓公久困当少折其诗乃云従今益勉为忠义一噎如何便废餐味公此言夫岂以利禄得防二其心者使天不夺之年得进为于世不负东坡审矣况肯负国乎此事与吾外祖相类皆所谓不易乎世者故表而出之复以其书归潨潨强学笃行为文有家法兴葛氏者其在斯人与乾道二年十月八日
　　胡彦英论语集解序
　　论语记夫子善言简易明白而褒贬劝戒实同春秋羣弟子总而述之特于称谓尤为有法凡门人问答率称子若夫子及对诸国君臣则称姓以别之如是者十八九独季氏一篇皆切责冉求之言毎章必称孔子无他絶之也此与春秋夷杞何异推类以求则行夏之时従周之文管仲之称仁昭公之知礼笔削微防皆行乎其中矣学林胡彦英辨博该贯泛通六艺诸子百家之书而以论语为宗古今注解自汉贾生杨子晋何氏唐韩栁氏周熈时子本朝邢氏刘原父欧阳子司马温公程正叔二苏谢显道数十家片言之相涉一说之可取如医储药贾居货惟患其不备所得既富则徐为折而以其先君子隐居口讲与夫従叔侍读公新说系之又为丛书二巻掇拾遗余集音二巻考证同异博观约取期明道而后止谓予使序巻首予闻圣人之言若近而其防甚逺仁者见之谓之仁智者见之谓之智虽大贤有不能尽况后学乎自汉以来乃始擅专门之业党同而伐异欲以一説尽圣人之蕴斯亦过矣惟胡氏世传春秋学彦英尤致意焉是书也集诸儒之说而以道为之权衡是非取舎不敢铢两轻重其心间有防虽殊而理通亦并存不废务使学者优柔而自求厌饫而自趋非深于春秋能如是乎其用心过汉儒逺矣予故乐为之书乾道六年四月一日
　　续中兴制草序
　　嘉祐中欧阳修建言学士所作文书皆系朝廷大事示于后世则为王者之谟训藏之有司乃是本朝之故实而景祐以后渐成散失于是以门类年次编为巻帙号学士院草録中经兵火文人故家仅传所谓玉堂集及大诏令者其全书不可得而见矣近嵗承防洪遵起建炎中兴迄绍兴内禅三纪之间得制草六十四巻序而藏之复十年于兹矣徃者初上太上皇帝太上皇后尊号乃希世之濶典圣朝所未行有司失于稽考不以表而以议且玉册中有嗣皇帝臣某之文识者非之逮乾道六年郊祀庆成再行盛礼而臣适以谀闻寓銮坡之直因援唐主制请主上率羣臣诣德夀宫上表陈请越十一月庚寅有防恭依又按顔真卿辟雀器之议旧録载顺宗之册凡表笺册文止当称皇帝臣某然后一代之制稍应古谊所谓文书系朝廷大事者其孰加于此乎乃命院吏裒隆兴以来旧藳继遵所编而以尊号表文为之首其余制诏等各従其类复増召试馆职防问合三十巻继今随事附益则巻秩将千万而未止在乎后之人不倦以续之而已八年嵗在壬辰上元日左朝散郎权尚书礼部侍郎兼侍讲兼同修国史兼实録院同修撰兼权中书舍人兼权直学士院臣周某谨序
　　玉元勃洋右史集序
　　文章以学为车以气为驭车不攻积中固败矣气不盛吾何以行之哉东牟王公之文吾能言之以六经为美材以子史为英华旁取骚人墨客之辞润泽之犹以为未也挟之以刚大之气行之乎忠信之涂仕可屈身不可屈食可馁道不可馁如是者积有年浩浩乎胸中滔滔乎笔端矣赋大礼则丽而法传死节则赡而劲铭记则高古粹美奏议则切直忠厚至于感今惜昔登高望逺忧思愉佚摹写戱笑一皆寓之于诗大篇短章充溢箱箧嗣子昌祖惧夫散轶而无传也厘为三十巻属某为之序昔叶少蕴尝问公刘贡父精于汉史以其谓杜诗功曹非复汉萧何为误用事信乎公曰高纪萧何为主吏计孟康注功曹也王定国犹知之诗史岂误哉少蕴叹服公之于学可谓不茍矣官太学时实代秦丞相而直道正辞亦摈弗用晚守鄱阳洪忠宣适获罪于秦无敢过其居者公独修舍葢故事坐是罢郡方势利之门大辟既不闯焉又従而偭之其气何如哉故因论公文章渊源而以二事实之庶几来者有考焉公讳洋字元勃宣和末登甲科绍兴初以右史赞善尝命直徽猷阁厯典三郡所至有异等效云淳熈元年十月一日
　　周茂振枢密海陵集序
　　本朝沿唐旧西掖掌外制北门掌内制谓之两制而非侍従近臣之通称也太宗时四方砥平人材辈出专以是处文学器识之士礼遇非他官比二府有缺率于此取之惟参知政事蜀人苏易简尤被眷奬其自两制入中书犹未强仕淳化二年御飞白书玉堂等四字以赐至今号为北门盛事炎祚中兴时则有吾宗枢密公茂振以隽明之才辨丽之文受知太上皇人皆以苏公遇太宗为比逾三十由馆阁兼掌书命其后超拜掖垣入翰林三迁为学士每一制辞学者争相传诵天子尝褒谕曰卿久掌内外制中外士大夫咸称得代言之体绍兴三十年复大书玉堂二字赐之其视淳化若合符节公先世亦蜀人也后徙海陵登科者踵相蹑所居号丛桂坊世有显人至公遂大用可谓盛矣公薨嗣子凖裒遗藳得二十三巻而内外制殆居其半葢久官于朝故其他诗文因事而作者少然温润精切鼎脔可知向使天假公年主盟斯文则述作之冨虽至于百巻可也凖数以为序为请予与公同宗同朝不得而辞公讳麟之茂振字也淳熈癸夘正月十日
　　苏魏公文集后序
　　至和嘉祐中文章尔雅议论正平本朝极盛时也一变而至熙宁元丰以经术相高以才能相尚回视前日不无醇疵之辨焉再变而至元祐虽辟专门之学开众正之路然议论不齐由兹而起又一变为绍圣元符则势有所激矣葢五六十年之间士风学术凡四变得于此必失于彼用于前必黜于后一时豪杰之士有不能免况余人乎若乃上为人主所信中不为用事者所疑下常见重于正论惟丞相苏公为然方仁宗右文公在馆阁者九年英公责实公首预监司省府之选神宗励精公则掌制尹京出藩入従眷奬尤渥厥后大用于宣仁垂帘之际荣归于泰陵亲政之日厯事四朝始终全德独为儒学之宗呜呼盛哉平生著述凡若干巻翰林汪公彦章为之序某尝得善本于丞相曽孙玭适显谟阁直学士张侯几仲出守当涂欣慕前哲欲刻之学宫布之四方使来者有所矜式其用心可谓广矣故以遗之而纪于后淳熈十二年十月一日东里周某谨记
　　张彦正文集序
　　有德之人其辞雅有才之人其辞丽兼是二者多贵而夀葢以德辅才天之所助而人之所重也丹阳章简张公秉懿好德所蕴者厚自其少年才名杰出英俊之上穷经必贯于道造行弗逾于矩发为文章实而不野华而不浮在西掖所下制书最号得体其论思献纳皆逹于理而切于事尤喜篇咏格律有唐人风非如儒生文士止有偏长而已厯事三朝功名冨贵曽无间言有以也夫某虽生晚绍兴丙子管库于朝尚及识公侍従执政时又因嘉禾闻人茂德従公子仲固游今复与公孙常平使者君量联事于湖湘始尽得公遗文读之回思三纪前观道德聴教诲如昨日也君量请记其后窃伏念祖宗盛际名公巨卿抱负众美遭时遇主躬备五福磊落相望至裕陵圣学高妙尤汲汲乎人才知元绛厚重而文擢参大政眷礼优渥年逾七十以资政殿学士归老吴中钖赉宠行士林荣之有子岐嶷致身馆阁不陨世美生保眉夀没谥章简文集传于世常恐中兴以来前辈遗风寂寥莫继今公被遇高皇出处官职始终待遇畧无少异若子若孙克世其家又过于彼易名一揆有司可谓公矣表而出之使学者想故国之乔木识衣冠之盛事云绍熈三年十二月十三日
　　晁百谷字序
　　晁氏子百谷生十年已有成人风去年秋袖书过予仪矩肃然音吐琅然予固不敢以童子待也明日以父命来求字请字之曰元归大传曰大川相间小川相属东流归海人之于道奚异于是自洒扫应对之末而逹之道德性命之理惟识其所归故也归与归与无迷其途有始有卒惟圣门是趋子夏之言焉可诬也
　　田爚名训
　　伯雨屡请更名父名既従木木实生火命之曰爚仍以伯雨为字古书爚电光也班孟坚张平子京都赋皆用之李善注一云光明貎一云有余光大指则同夫电而雷电而雨然后可以苏枯泽物爚乎勉防他日大田氏之门斯不负命名之意矣淳熈甲辰十一月十四日雪宴归醉中书
　　李叔轸载之字说
　　乾道乙酉万安李世南少虞携防过我于永和佳士也后七年承乏小宗伯引天下贤士李君在焉名则叔轸矣问其故曰梦而改也他日复问字改乎曰方之予曰轸之方也以象地也考工记虽有是言然方者实舆也轸实舆后横木耳举轸而不言舆得非车主于舆舆本于轸乎故一器而工聚焉者车为多车有六等之数而轸四尺为之首也大哉轸乎讵可专论其形之方而已乎宜推其义易字为载之自今以徃学问积于中声誉华其躬是谓材良而器攻夫然故可以载道而行逺可以载物而不败虽微王良造父为之御吾之力自不穷矣君屡请记斯语多故未遑暇也后二十年退居庐陵君复具本末固请乃追书之绍熈辛亥正月二十一日
　　徐大谦名训
　　旴江徐次张犹子大伦以族兄名同更曰大谦易序卦云有大而能谦必豫大哉谦乎三爻俱吉三爻俱利六十四卦中未有如是之美者盍思所以称其名哉绍熈辛亥十月一日省斋
　　循斋说
　　友人胡季怀之子柯字伯信名斋曰循求予一言予告之曰循者顺也若无甚难者然董仲舒在汉儒中号为知道其论君子自明于天性凡数节然后至于乐循理则循之为义不既大矣乎及其至也顔子叹夫子之道亦不过曰循循然善诱人伯信能因董生之言而求夫子之道思过半矣绍熈四年　月　日
　　金谿乡丁説
　　茶寇久未平数日前太学上舎魁刘尧夫纯叟来言抚州金谿县大姓邓氏傅氏各有乡丁数千以朱漆皮笠冐其首号红头子逺近颇畏之号邓傅二社傅氏已离析惟邓氏子雩者有二子【忘其名】长年三十余次年二十余皆武勇絶人名应科举其实假儒耳闻茶寇作即阅习丁壮自荐于州先是县别有陆氏尤豪于一乡顷年转运司命充都社邓傅皆焉近亦零落独族人某者行义颇着乡人议使世其职县亦视诸故府以为当然由是邓氏子意稍怠葢惧受制于陆则功不在已也然其家僮素轻防裒纸甲机毒矢善腾趠山谷间尚技痒思与贼角亦其风声气俗然也今官军数为贼因宜命抚守赵以礼追请谕委用之意乃借补校副尉名目聴自为一社母陆氏使径趋□吉间万一与大军遇亦勿使相临苐择郡县官一人公平有识畧者防其军并为之调粮饷破贼必矣或闻临川尉卢铸者常侍其父守英川御蛮有功且重厚可倚否则委赵自择其人可也尧夫之言似可信即以告执政明日执政于上前及之后数日某对上曰卿前日论抚州民兵甚好但虑所过扰人耳亦防辛弃疾诱贼戮之遂不复问姑记其大畧淳熙乙未闰月二日
　　文忠集巻二十
　　钦定四库全书
　　文忠集巻二十一【省斋文藁二十一】
　　宋　周必大　撰
　　启
　　权雩都尉回交代严县尉第启【绍兴二十二年】
　　伏审拜防北阙佐邑南州胶大舟于堂坳虽非得地始千里于足下是亦假涂拜荣问之有华激感悰而无艺伏惟某官浩养至大懿文在中早隐钓台不愧子陵之后晚言世务蔚居徐乐之先谓宜入校丙丁四部之书云胡出领东南一尉之任盖孔子尝为委吏而下恵不辞小官惟我老成素眀此道頋于职业何如耳岂以尊卑异乎哉伟绩茍闻峻除奚后某成家学浅试吏术疎昔仰坚髙阻山川之防履兹縁承摄烦糠粃之簸扬望见非遥瞻驰更切
　　贺沈相启【绍兴二十六年】
　　伏审诞布策书进持魁柄髙宗得説迪我后以康兆民尹躬暨汤享天心而有一德甄陶伊始老稚注观窃惟极治之时斯有非常之佐如风云之从龙虎势盖必然若手足之视腹心理难偏废猗与盛事属我煕朝盖惟某官道觉民先智周物表精微内蕴有移风易俗之心事业外彰皆尊主庇民之术蚤结圣神之眷徧扬严近之班宣劳再緫于十连注意弥隆于万乗吾不见贾俄兴宣室之思使果召参遂理舍人之橐促登文陛晋陟政涂上方虚已以仰成公则竭诚而入辅威名行逺蛮夷问裴度之年盛德在人朝野望扬公之相式符帝赉首冠台躔縂万几繁委之权宅佐揆辨章之任耻君不及尧舜昔闻仁义之谈致治庶几成康今展经纶之志廊庙增重华戎具依某击柝官微挈瓶智小当岩石维新之日亦帡幪受赐之人开孙阁以延贤知难簉迹扫齐门而求见庶遂执鞭欣幸交深编摩奚究
　　中博宏谢左相启【绍兴二十七年三月】
　　艺苑三年仅刻宋人之楮词源八月误乗汉客之槎脱铨曺守选之劳假防府谈论之任众以叨荣而指目心知逾分以兢惭窃惟宏博之科实待誉髦之士泰陵致治首举彛章寕考继眀率循故事逮圣皇之御极参唐制以正名昔旄头彗于紫薇尚勤博采兹东壁眀于秘府益慎详延试言虽附于春官拟制实关于睿览惟大册髙文之有体暨洽闻殚见以无遗乃能合程度之严或可备甄收之数如某者生而孤露长则蠢冥坦坦吁吁屡欲乞天孙之巧奇奇怪怪固尝送文鬼之穷幸承素业于百年早窃清朝之一第既迫渊眀之为米寕辞萧傅之抱关鹍化鹏飞絶望南溟之徙猿惊鹤怨空负北山之移鬓虽未防于吴霜梦已不生于春草嗟子厚方心之靡凿昧淳于曲突之告邻回禄祝融怅庐垣之黔赭孤臣孽子宜虑之危深繙旧书于防废之余辑冗语于荒芜之后但励疲马而自进其如粪朽之难镌未能知祭公谋父之诗况于补圣厯侍臣之賛滥巾隽轨整辔文塲刿目鉥心无钩章之间见汗顔血指愧巧匠之旁观两端既叩于鄙夫千虑遂殚于愚者谓占小善率以録容或得之若诸大夫皆曰贤盖无是也方笑黔驴之伎尽旋惊塞马之福来幸固自天防岂无地兹盖伏遇某官经邦哲辅命世真儒道德致君羙化渐摩于庶俗文章入相余波霑丐于羣材遂容凡下之资猥被作成之赐宠之所至惧亦难任载念衰宗夙叨雅契王父中庚辰之第拜先正于龙门严君登戊戌之科踵后尘于虎榜夫何小丑复玷大钧既祖孙三世以依归殆今昔一时之幸防某谨当深思忝冐益务进脩应义理之文敢继枚乘邹阳之作鸣国家之盛愿追李翺张籍之风过此以还未知所措
　　汤枢思退颂德
　　此盖伏遇某官道该皇极德冠伦魁紫枢资宥宻之谋黄屋厚弼谐之眷頋调鼎已臻于儒效而化成正借于人文俾多士之知归系宗工之是赖夫何小丑亦播大钧静思侥幸之来尽出作成之赐
　　陈枢诚之颂德
　　某官温良而刚毅广博而粹纯任专縂于枢机望兼隆于夷夏起千年之絶学羽翼圣经振一代之修名范模士类有如固陋亦预作成重念孤踪实深荣遇称韩门之弟子昔已玷于品题用鲁国之真儒今复归于陶冶某敢不仰衔防施増激懦
　　吏部刘尚书才邵颂德
　　某官学关百圣气盖诸公天官髙玉笋之班翰苑焕金莲之炬行跻政路参斡化钧每推毂于人才用主盟于吾道眷言小丑初乏寸长自王父之宦逰乐庐陵之风土桐乡民吏已兴朱邑之祠杨氏子孙遂占巴江之籍既获附诗人之桑梓因粗闻夫子之文章奏薄技于一时固无取者踵大名于三纪预有荣焉苐非吐鳯之词寕免续貂之诮某谨
</div>
    <div class="pagination">
<a href="文忠集（宋周必大）_page18.html">上一页</a><span>...</span><a href="文忠集（宋周必大）_page14.html">14</a><a href="文忠集（宋周必大）_page15.html">15</a><a href="文忠集（宋周必大）_page16.html">16</a><a href="文忠集（宋周必大）_page17.html">17</a><a href="文忠集（宋周必大）_page18.html">18</a><span class="current-page">19</span><a href="文忠集（宋周必大）_page20.html">20</a><a href="文忠集（宋周必大）_page21.html">21</a><a href="文忠集（宋周必大）_page22.html">22</a><a href="文忠集（宋周必大）_page23.html">23</a><a href="文忠集（宋周必大）_page24.html">24</a><span>...</span><a href="文忠集（宋周必大）_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
