<!DOCTYPE html>
<html>
<head>
    <meta charset="UTF-8">
    <title>公是集 - 第 29 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>公是集 - 第 29 页/共 44 页</h1>
    <div class="content">　　长江激水成飞电苍石横波起疾雷自觉心能仗忠信布帆无恙御风来
　　送张岳同年
　　长安道侧风尘里倾葢相逢许白头误在卢前已深愧莫随时态作沈浮
　　答刘同年寄青防术煎松汤并诗
　　自无金骨凌风相心愧仙翁度世方一听山中白云曲已如挥手谢华阳
　　遣思
　　淮上秋光凝客恨城头暮色滞斜晖独醒未必能胜醉逺望山来可当归
　　杨无敌庙【在古口北】
　　西流不返日滔滔陇上犹歌七尺刀恸哭应知贾谊意世人生死两鸿毛
　　雪中诣相国寺
　　西风巻雪白如沙索漠空林开白花病僧迎客兴不浅自启轩牕煎越茶
　　栁河
　　相望不容三日行多岐无奈百长亭欲知河栁春来绿正似山松雪后青
　　神山【在鹿儿峡北】
　　林立众峯俱到天传闻此地有神仙名山三在蛮夷国方土之书犹信然
　　早春野泊夀宁观
　　小径连村行几曲垂杨未绿草成蹊门前野水还如带恐是仙源使客迷
　　依韵奉和梅尧臣四首
　　阴云着地无精光细雨翳日看防茫千里江山在何处心怜社燕冲风翔
　　而今四海虽休兵犹有防秋在戌城征妇裁衣欲寄逺时将蚁子阴晴
　　春草更绿春林衰长安游客未成衣凄凄计欲变寒色一夜无语看灯辉
　　欲埽鹏翅还北溟欲引羲辔来东瀛从兹阴翳永絶灭康衢不使泥涂生
　　春草
　　春草緜緜不可名水边原上乱抽荣似嫌车马繁华处才入城门不见生
　　寄王閤使【十月十一日冀州相别十一月十一日闻过古北口】
　　忆醉离亭舞翠娥举觞同听渭城歌故人却出阳闗见愁问行云奈若何
　　兴化寺花
　　蟠桃浪占三千嵗琪树虚传十二城争似此花常在眼风吹日炙四时荣
　　古北口
　　自古北口即奚人地皆山居谷汲耕牧其中而无城郭疑此则春秋之山戎病燕者也齐桓公束马悬车涉辟耳之溪见登山之神取其戎菽冬葱布于诸侯盖近之矣口占一篇因以传疑
　　束马悬车北度燕乱山重复水潺湲本羞管仲令君霸无用俞儿走马前
　　直舍竹下残雪二首
　　阿阁三阶敌井干宫墙十仞逼云端故留残雪侵春事欲伴孤篁老嵗寒
　　重叠空阶委玉尘萧疎碧篠束浮筠池寒自称孤髙节不共阳林竞早春
　　十一月十五日朝拜章武殿雪中口占呈圣民学士
　　原庙衣冠月出游侍祠义比汉诸侯应有海神朝绛阙勿惊飞雪满昆丘
　　嵗暮雪中寄隠直前年季冬与隠直相防京师凡十余日
　　长安积雪深三尺穷巷相看共一樽物色嵗华还彷佛异方回首重消魂
　　秋夜见月
　　防风送雨江南去凉月衔云海上来暑气顿除秋暗入忽疑浮汉弄昭回
　　别彦文
　　兔园风物共追游直自霜秋到麦秋何故临岐犹有恨未曽携手上商丘
　　登新河桥诗【此河受三十六陂水】
　　朝阳破雾水浮空极目江湖一望中三十六陂冰雪解鱼龙鳞鬛动春风
　　小园
　　弱栁低花俱有意浅沙深竹总无尘从今不恨交游絶还倚东风作主人
　　雪霁行小园
　　力埽墙根通野径少留林下访初春魂翻眼看梅杏几处攀条辄误人
　　正月二日雪后到小园
　　新年已觉有春光宿雪无多映夕阳竹箭晴来依旧碧栁条暖去不胜黄
　　纳凉明教台呈太守
　　台下井泉冰冷滑城隅川色劒光铓多惭簿领相寛假全得南风一日凉
　　闻张隠直率范十九佑之游边寄之三首
　　莫怪黄河来积石又疑弱水隔昆仑若嫌古记难全信他日君归与细言
　　未甘海上乗桴去犹托隆中竟日眠努力英雄树功业鄙夫洗耳太平年
　　红旂白羽尚纷纷渭北洮河十万军厯览山川穷胜负朝廷肯弃奉春君【说髙祖料匈奴者】
　　题浄严观春波亭
　　满目烟芜蘸緑漪江淹遗恨楚江湄仁人四海皆兄弟何必东风怅别离
　　初雪
　　冥冥浓雪半空黑烈烈北风吹日回海水翻从九天落龙沙却渡五湖来
　　野人寄枸杞青蒿
　　烂蒸香荠白鱼肥碎防青蒿凉饼滑宿酒初消春睡起细履幽畦掇芳辣
　　答杜九重过东门船戏作
　　共醉江南日落春悲歌一曲思离人却寻陈迹愁先乱况复青青栁色新
　　牡丹三首
　　刻成红玉万枝香排出华灯四照光闻道阆风有琪树可能一二敌芬芳
　　宫女妆花不必匀浅红深紫自争新已能含笑惊愁眼枉是无言对暮春
　　密密芳华乱夕晖碧油幕下觉春迟何时谢絶人间事看尽东风烂漫时
　　题慧礼师双树院
　　双树婆娑三百年江南秀色上参天不知昔日谁来种正为道人开法缘【慧礼初露止此树下讲经论四众之今成屋五十余间佛事甚盛也】
　　扬州闻歌二首
　　淮南旧有于遮舞隋俗今传水调声白雪阳春长寡和著书愁絶郢中生
　　半夜暖风吹朔雪东城南陌晓来春郊光野气望不极栁意梅香愁向人
　　徧阅斋房题名独不见永叔戏作七言
　　十二楼居五碧城祠官多识汉名卿蓬莱仙客飞升早不向丹台稍刻名
　　自东门泛舟至竹西亭登昆丘入防谷戏题二首
　　泛泛扁舟春水平缘苹白芷欲齐生王孙自喜山中客莫唱淮南招隠声
　　万竿苍翠隔晴川寂寞芜城三百年此地重闻歌吹发扬州风物故依然
　　养鸡
　　耆旧漂零汉汝南长鸣独与古无慙萧萧风雨思君子欲倚空牕听尔谈
　　受诏俟代先遣家人南归发后一日寄内七言
　　年长渐难禁逺别宵长初信有相思天寒展转不得寐一夜风吹庭树枝
　　一百五多叶白牡丹答陈度支二首
　　玉色天香无与俦猝风暴雨判多愁君知大半春将过初识人间第一流
　　嵩少雨晴寒食时年年驿使按瑶墀尘埃落莫长安陌笑倚春风不自知
　　安福院二首
　　溪流婉转树防茏复阁虚廊小径通下马解鞍一长啸便疑身已出尘中
　　三十六陂秋水来龙蛇奔走起风雷老僧与置南轩地防是凭栏心目开【此院在郑门外三十六陂水出其下草树幽邃有溪山之赏予劝寺僧凿两墙为轩可以尽观览之胜也】
　　题新开花呈永叔
　　野客赏春怜物华不将手觞新开花且留林下引狂蝶看舞东风倾緑霞
　　东山【刺史独孤及所游】
　　独孤刺史提千骑飞葢驩游向此中髙岸如今已成谷还如岘首忆羊公
　　五色蔷薇
　　春来百花次第发红白无数竞芳菲解向人间占五色风流不尽是蔷薇
　　黄蔷薇
　　绿叶黄花相映深水边台畔结浮阴何人解赏倾城态一笑春风与万金
　　嶰林
　　已看秀色动髙林防见翛翛满翠岑不学渭川千亩富欲闻嶰谷凤凰音
　　杜鹘花
　　嫩红轻紫仙姿贵合是山中寂寞开九陌风尘肯相顾可怜空使下山来
</div>
    <div class="pagination">
<a href="公是集_page28.html">上一页</a><span>...</span><a href="公是集_page24.html">24</a><a href="公是集_page25.html">25</a><a href="公是集_page26.html">26</a><a href="公是集_page27.html">27</a><a href="公是集_page28.html">28</a><span class="current-page">29</span><a href="公是集_page30.html">30</a><a href="公是集_page31.html">31</a><a href="公是集_page32.html">32</a><a href="公是集_page33.html">33</a><a href="公是集_page34.html">34</a><span>...</span><a href="公是集_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
