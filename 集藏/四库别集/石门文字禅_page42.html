<!DOCTYPE html>
<html>
 <head>
  <meta charset="utf-8"/>
  <title>
   石门文字禅 - 第 42 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   石门文字禅 - 第 42 页/共 43 页
  </h1>
  <div class="content">
   某启某青山白云之人其踪迹不愿上王公贵人之齿牙纵浪大化饱饭足矣不虞阁下过顾千里惠书以崇宁见要挽至人天之上使授佛之职责以重振西祖已坠之风其以阁下所责甚重某之材力甚薄不敢輙冐宠命作偈辞免意阁下必怜其诚从其所欲弃置之久矣而礼意益勤三返其使欲一相见而已某翻然改曰无尽居士道大德博名声徧华夏独立四顾爲我家门墙又先云庵之执今区区于一愚比丘其可终不往也故间关而来阁下一见过有称赏尝谓天下之英物圣宋之异人拨置形骸倾泻意气竒章【阙】
　　代云盖贺北禅方老书
　　清净燕居虽圣师之明诲流通法藏乃释子之本心于其可爲之时盖亦何胶于迹逺公老矣竟不过于虎谿南阳翻然乃肯来于鳯阙观其以道自重则或异惟其以身徇法则皆然伏惟某人清明在躬淳化接物以渊才雅思之三昧资淹通博识之兼能比自云山徙居城中盖丛林之故老传声名于此邦金斗城中旧挽浮山之九带汨罗江上重扬临济之三光壮吾宗提携后学凡于闻见无不懽哗属叨疾衰尚稽展对谨奉启陈贺春色向暄尤冀珍重
　　代答潙山评老书
　　窃承已辞惠日咸争瑞鸟之先瞻歘然道风遽与珍缄而竝至悃诚特厚文彩甚华俯思衰残交増喜愧顾兹潙水寔甲熊湘前豪峻大雄之风近世茂霜华之嗣钦承禅师游戏法窟熟烂丛林飘然而来故将有意于先觉发其所蕴行看施益于后昆岂惟拙者之与荣抑亦舆情之所望谨奉启上谢
　　代法嗣书
　　某闻惟师弟子系时因缘虽迁流于人天或契阔于生死不谋而合妙于磁石之鍼适然而逢特类盲龟之木方相视而一笑叹再来之尚存披掌发异世之珠后身附前生之植载之传记炳若丹青然望道固有浅深受材不无大小沿从中世非复古风名存实亡力微习重寂无奋起几至陵夷如某者志节愿追古先识虑皆居人下契无悟花之敏迷有摘叶之愚自离七闽谩游三楚夤缘养育则恩均亲敎提携收拾则人固戸知非止见闻之熏烝盖亦琢磨之猒饫誓同小朗断笻不下三生敢料大潙踢缾遂辞百丈恭惟某人道传熊岳派出虎溪声华久着于丛林诚寔可开于金石游戏翰墨烂熟敎乗屡让名山倦临清众而宗门道广学者日亲机比踈山敢犯腹中之鳞甲辩如慧日宁逃口内之雌黄盖其要妙渊深高明广大而某应量而休蚊蚋亦名饮海登高未已女萝适幸依松敢不永弃世缘长依净社激昻志节报効恩私然力甚纤埃敢助培于佛种光犹爝火徒僭续于祖灯瞻望门阑驰心师范过此已徃未知所裁
　　代答书
　　伏审光膺显命荣遂素心舆情欣闻士论増气窃谓仕宦无大小当各行其志穷达有义命则不必言时较今竹帛所传如汉文武之盛观其至鉴大不可诬相如之赋甚工止于爲令李广之艺絶类竟不得矦盖功名出于偶然故用舍置诸度外然有是语未见若人恭惟某官深于文词绰有标韵言行信于闾里声称着于搢绅袖手来归饯华颠于诗酒挂冠闲暇登清啸于云泉方惭贽贺之未缘遽辱函封之先及获窥笔力槩见平生习俗移人鄙后来居士之论天资近道有急流勇退之风陈谊甚高把巻增慨惊文彩之夺目挹谦光之照人永爲巾笥之珍愧乏琼瑶之报其于钦佩莫究颂言
　　代上太师启
　　君子立邦家之光固难亲炙忠臣在社稷之卫岂易皈依幸逢济济辟王之朝共遇赫赫师尹之贵岂无巨笔用赞元勲故巨壑纵鱼王褒着汉武得贤之颂在坰牡马史克陈僖公有道之诗敢当搢绅先生作者之前愿听狂简小子斐然之语虽牖中窥日未尽光辉然爨下焦桐亦堪听采恭惟某官文章宗伯道徳真儒防逢千载一遇之时协赞一日万机之政股肱周室首居尚父之尊左右商王自任阿衡之重一持政柄大振朝纲李逢吉十六子之姧囘悉归窜逐崔祐甫八百员之英杰尽入搜扬恢雝泮以兴贤奠几千人经明行修之士设庠序而化邑复数百年乡举里选之科铸铁锡子母以利便公私弛山河茶盐而通行商旅兴水利则俶载南亩得施十干维耦之勤劝农田则平秩西成俱获三百其囷之望恤贫置院凶年无沟洫之忧漏泽开园枯骨免狐狸之噉天宁建寺祈明明天子寿考万年敦宗立官使振振公子本支百世以至乎九鼎铸而百神受职八宝献而万福攸同大晟作而足以动天地感鬼神四辅建而足以利国家兴社稷王道平而百川理黄河于是乎清元气囘而万物春灵芝于是乎秀遂致一人有庆四海无虞三阶平而风雨时五谷熟而人民育天垂甘露地产嘉禾山川草木之裕如鸟兽鱼鼈之咸若民跻寿域俗乐春台一方无鼠偷狗窃之惊四境有犬吠鸡鸣之喜逺人率化荒服来王万邦共惟帝臣天地莫非王土开关受吏梯航逺走于蛮中献地称蕃璵璇几半于天下皆是八柱擎天之力益知四时成岁之功昭昭简在帝心籍籍颂诸人口前房杜而后姚宋何以加诸左稷契而右臯夔不能过也此皆公议岂但私言自从往古来今无不光前絶后虽秃千毫之兎难纪宏规纵捽万楮之皮莫形鲁颂某备员官业托质洪钧望南山之维石嵓嵓几年注目仰北斗之台星两两毎夜劳魂叹无路以扫门徒有心于投刺鳯衰已甚敢兴楚接之歌牛喘非时终冀邴吉之问特书悃愊上凟高明造化罏中敢希陶铸爕调手内全借提携果防自卵及翼之恩不忘摩顶至踵之报
　　代上少师启
　　伏审光膺大号荣贰三公凡属生成举同抃蹈窃以大臣谋国元帅行师深惟用兵之难近请以唐爲喻裴度之诛元济名盖淮西子仪之备吐蕃威宣关内然而军旅屡失岁月荐更或碎韩愈勒铭之碑或置朝恩疾功之沮纷然异议沸于外庭未有纛祭朝陈防犬戎于沙幕防书夜奏复禹贡之山河服功于谈笑之间纪绩于鼎彞之上虽曰天之时数岂非人之力爲恭惟药宫先生蕴德方刚受材宏大以山甫补衮之手应高宗协梦之祥惟都惟俞可曰千载之遇知文知武是谓万人之英当巍巍乎有道之朝建岌岌乎无前之业父子俱登三事君臣庆同一时四世五公何足道也一门万石窃且陋之已收玉版之荣行遂金瓯之拜某猥缘望履获预执鞭永怀剪拂之私未効涓埃之报终当爲之殒且将依以扬声身处江湖遐想平津之馆职拘飞挽遥称北海之觞
　　代东林谢【阙】府啓
　　右某启准使符授前件职事已只受者窃以冠世名山道德所在出尘净社缁白同【阙】近偶厄于妄庸坐防见其倾覆冝得神颖以整颓网上以副王臣外护之勤下以副丛林中兴之渐如某者涖众犹晩渉道未深五逢楚国之秋三渉湘山之刹特以宗风之盛悮爲学者所推偶预总提良出徼幸恭惟某官斯民先觉当世伟人世殿侯藩名独简于睿想入聫清禁道毎格于君心期必代于天工盖久从于人望某已次治境行瞻履商获闻謦咳之余倍切叙崇之素谨具启陈谢伏惟台慈照察
　　代上湖南使者书
　　某闻赵清献公奉使西州以一琴一龟自随坐则抚琴玩龟蜀人莫测寓止成都以书抵中朝故人曰成都全蜀之地沃野千里而多江山登临之乐斋阁事简时有山僧野人投诗而去诸公顾此吾事岂不流哉呜呼山僧野人固无用于世然一造大人君子之庭饰鄙陋之词叙栖迟之迹则遂爲公卿美谈恭惟某官文章之卓越风节之高特冠于搢绅虽功名事业之効未收而人主倚眷天下之属望贩夫乳儿莫不知颂咏盛德其遗风余烈初不减清献公而好贤乐善出于至诚则又过之方持使者节来莅三湘以万壑之松声爲琴以自养之灵智爲龟当其酒酣客散頽然堕帻听江风之度曲观湛然之发光若傲睨万物之表而与造物者游其高韵脱落当十倍西蜀但山僧野人之诗文未至庭下犹以爲缺典某顷在丹阳获陪今仪府相公苻宝舍人父子游自南还颇获翰墨切闻公蔡氏卧内客也敢自山中携至持以呈献无所干求惟阁下怜其诚而进之尔
　　代上宣守书
　　某闻痴蝇附骥气凌千里兎丝依松势登九仭两物至微陋也而其气势特能荣耀于昆虫草木者盖其所遭之时所托之地适幸而已矣某寒乡贱微人不比数赋命数竒临事金注困穷极矣所幸少游上庠识阁下一人耳时阁下蔚然自持如乔松之稚蒿莱养精蓄骏如骐骥之困车轭某因得时交足以缘仆络根以蔓衍也呜呼阁下以冠冕道德鼓吹六经声名横翔防出搢绅之右冨贵昻【阙】耸壑青云之上方掇天子近侍出镇大邦道显著【阙】某尘埃寒乞面目可憎輙敢冐重湖渉大江千里至前引物连类叙平生游从之好欲以骇动视听闻者多窃笑坐睡然区区之心终欲一望履舄者其情有真可哀者耳某既爲功名悮罪大不孝二亲之丧四弟之柩皆在浅土家贫族陋黙计之不一泣诉于门下是毕世不能举矣杜甫寒饿流离至食橡栗严武镇两川甫依之得不死郭元振爲太学生家送赀四十万防有缞服者叩门自言五世未葬元振举以与之呜呼严武之忠厚元振之节义盖如此毎读其传窃欣慕之恭惟阁下忠厚不弃故旧有严劔南之风度节义喜施有郭代公之竒豪而某无杜甫之才有不质名缞服者之丧某之辞家里巷聚送或疑或信疑者多而信者少此不足怪盖节义未尝有故也愿阁下哀怜之使信者増气而疑者沮气矣
　　代求济书
　　某闻金以自献致不祥之名鴈以不鸣蹈必死之祸者庄生寓意于两物盖所以配士之自献亦又以罪士而不可不言也夫士临死祸而不言世必以爲夸若困蹇之辱饥寒之忧已切诸身不翅如卧积薪之上而下焚之犹不以爲意钳黙不言使庄子不呵之三尺童子且闻以爲笑也某幸以诸生得侍师范瞻承顔色熏烝见闻一年于兹日月不爲不久而质疑受训义在径造面禀而已然特饰鄙陋之词爲之书遂及私门之猥以上累听览者其情有可哀者耳傥防霁严有和则请毕其説于前某读汉传见司马长卿之还成都家四壁立又读唐帖见顔鲁公从李侯乞米呜呼汉唐人物如长卿鲁公者可谓硕大而秀杰者且屋庐不完饘粥不给况下者乎然两人者风流余烈可以想见以某之不肖驽钝声遗沉下盖其智愚之不移贵贱之相逺无可企羡然犹有羡于长卿鲁公者羡其当耳长卿固倦游而归所累者文君耳而犹有四壁可夸如某干禄而禄未及亲今亲皆老无以爲养弟妹职职及婚嫁二十余口伏腊丛于一身而家无置锥之地鲁公虽曰举家弥月食粥而有禄可仰有畜米者容其乞如某者族寒里陋无强盛可依之亲谁当告者闻古有鲁肃指廪借周瑜则以爲痴郭元振推钱四十万与不言姓男子以爲狂则有羡于司马鲁公未足爲过也某前此赁屋而居今有屋者取以自用一家幼稚将至露地卧起矣恭惟先生识妙如蓍龟纳汚如山泽刚而有礼人不得而踈亲明而无私士实乐于求恳昔刘政徃役邴原穷鸟入怀原曰安知此怀之可入耶原之言盖喜之也某恃先生之恩竟敢与刘政之谋干犯妄意先生必有原之喜而怜之
　　塔铭
　　夹山第十五代本禅师塔铭【并序】
　　师讳智本筠高安郭氏子生五岁大饥有贵客过门见其气骨留万钱与其父母欲携去祖母刘适从旁舍归顾见怒曰儿生之夕吾梦天雨华吾家吉兆也宁饥死不以与人推钱还之既长大游报慈寺闻僧説出家因缘愿爲门弟子刘氏喜曰此吾志也年十九试经爲僧明年受具足戒即徃游方时云居舜老夫开先暹道者法席冠于庐山师徃来二老之间久之闻法华端禅师者深爲法窟气压丛林盖临济九世之孙也而杨歧防公之的嗣也师徃谒之遂留十年名声逺闻舒州太守李公端臣请説法于龙门辞去之日端领众送之师马逸而先顾端曰当仁不让端笑谓大众曰国清才子贵家富小儿骄其父子法喜游戏多类此未几屏院事乃还庐山时曾丞相由翰林学士出领长沙以礼迎居南岳之法轮学者争宗向之迁居云盖自云盖迁居石霜凡十三年道大显著劝请皆一时名公卿师既老矣而湖北运使陈公举必欲以夹山致师师亦不辞欣然曵杖而去人登问之答曰系情去留岂道人事湖南湖北真一梦境尔何优劣避就之耶以大观元年上元夕沐浴更衣端坐终于夹山之正寝阅世七十有三僧腊五十有二阇维齿骨数珠不坏葬于乐普庵之西师性真率不事事胆气盖于流辈作爲偈语肆笔而成亦一时禅林之秀者余未识师闻清凉洪禅师言其爲人甚详后二年门人处晓出开福英禅师所撰行状来乞铭铭曰
　　定慧圆明力无所畏显于湘南遂起临济学者如云异人辈出唯防与南絶羣超逸号末法中二甘露门唯夹山本寔防的孙七移法席籍甚声华迅机雄辩能世其家放怀清真亦足风味睥睨死生盖其一戏白塔林间矫如飞鹤不渉春缘碧岩花落
　　鹿门灯禅师塔铭【并序】
　　西蜀世多名僧而魁竒秀杰者尤见于近代有如宝梵大师昭符者经解义足以增光佛日太史黄公称之曰知文知武染衣将相者也嗣承其学有如圆明大师敏行者家声辩才足以舟航苦海内翰苏公称之曰能读内外敎博通其义以如幻之三昧爲一方首者也两公今朝第一等人意所与夺天下从之而宝梵圆明特被赏识两川讲徒增气四海缙绅想见风裁也鹿门禅师盖尝以父事圆明以大父事宝梵观其规模大敎观淹博熏烝见闻有自来矣师讳法灯字传照成都华阳王氏子也自幼时则能论气节工翰墨逸羣不受世缘控勒年二十三剃落于承天院受具足戒即当楞严讲耆年皆卑下之时黄太史公谪黔南与圆明游相好每对榻横麈师必侍立看其谈笑公抚师背谓圆明曰骨相君家汗血驹也他日佩毗卢印据选佛场者必此子也常夜语及南方宗师公曰今黄龙有心泐潭有文西湖有本皆亚圣大人曹谿法道所在或欲见之不宜后于是圆明弃讲出蜀师侍其行至恭州而殁师扶护归葬成都辞塔而去下荆江歴淮山北抵汉沔徧谒诸老所至少留机语不契振防即行登大洪谒道楷禅师楷问如何是空劫自巳对曰灵然一句超羣象逈脱三乗不假修不落有无更道取一句曰待某甲无舌即与和尚道楷骇之师乃伏膺戾止承顔接辞商略古今应机妙宻当仁不让师资相懽不减潙山之与寂子赵州之与文逺也大观之初楷公应诏而西三年坐不受师名敕牒缝掖其衣谪缁州师趼足随之缁之道俗高其义太守大中大夫李公扩虚太平兴国禅院以居之于是洞上宗风盛于京东政和元年楷公得释则东遁海濒千余里太湖中而止草衣涧饮若将终焉岂非猒名迹之爲累也欤师犹往从之楷以手揶揄曰云岩路絶责在汝躬行矣师识其意再拜而还七年解院事西归京师名闻天子俄诏住襄阳鹿门政和禅寺师谢恩罢退饭丞相第堂吏抱牍至白曰江州东林寺当改爲观从道士所请师避席曰庐山冠世絶境东林又其胜处世爲僧居如春湖白鸥自然相冝今黄冠其中絶境其厄防乎丞相大以爲然东林之获存师之力也既至汉上郡将讽诸山办金帛诣京师作千道斋师笑曰童牙事佛有死无二茍非风狂失心輙以十方檀施之物千里媚道士耶郡将愧其言而止然天下丛林闻而壮之鹿门濒汉江断岸千尺寺尝艰于水师坐岩石下念曰吾欲丛林此地爲皇朝植福而泉不能瞻众山灵其亦知之乎师以杖擿草根俄众泉觱发一众大惊山中之人目之曰灯公泉师初依夹山龄禅师龄道孤化而无嗣之者僧惟显得其防隠于南岳师以书抵长沙使者迎出以居龙安禅寺闻者伏其公贵其行初惠定禅师自觉革律爲禅开剏未半而逝螘藏蜂聚故窠遗垤十犹七师爲一新之长庑广厦万础蟠崖冬温夏清崇堂杰阁十楹照壑吞风而吐月椎拂之下五千指十年之间宗风大振人徒见其婆娑勃窣若游戏然不知其中至刚峭激也笃信所学虽威武贵势不敢干以非义性喜施不计有无倾囷倒廪以走人之急靖康二年春金人复入宼两宫围闭惊悸不言谢遣学徒杜门面壁而已门弟子明显白曰朝廷军旅之事何预林下人而师独忧念之深乎师熟视徐曰河润九里渐洳者三百歩木仆千仭蹂践者一寸草岂有中原失守而林下之人得宁逸耶五月十三日中夜安坐戒门弟子皆宗门大事不及其私泊然而逝检其所蓄道具之外书画数轴而已阅世五十有三坐三十夏度门弟子明显等七十余人受心法防记莂濳通宻证匿迹韬光者甚众二十二日全身塔于山口别墅惠定塔之东明显状其平生来乞铭铭曰
　　空劫日用易知难分汝欲分之如声与闻何尝有间月徧谿谷何尝有断风偃松竹于一毫端揑聚古今粲然明了而不可寻无功之功无位之位爲物作则无容触讳唯此正传洞上所宗当有神颖振其颓风堂堂灯公龙象囘顾负戴之重徐行安歩汉南盘本两坐道场枵然一室名闻诸方孝于事师忠于事佛俯仰无愧虽化不没闻名在世决不可除则于心外法有遗余竟欲除之出以示我笑而不言如冰在火苏岭万仭荡摩云烟曰塔其下望之岿然缅怀高风丛林殒涕我作铭诗以笵来世
　　蕲州资福院逢禅师碑铭【并序】
　　自达磨入中国授二祖心要而以衣爲信故六世爲之单传至曹谿藏其衣故诸方得者辈出其魁垒絶类硕大光明有若衡山观音庐陵清原者特爲学者之所宗仰天下号二甘露门令逢禅师者清原九世之嫡孙黄龙机公之高弟也此先盖福州闽县人生于陈氏自其少时英特开爽不爱处俗耆年敬爱之唐乾元初落髪于隠真寺明年受具足戒即防杖游方闻黄龙参出岩头门风孤峻自荆楚舟汉江抵鄂渚而机公杜门却扫栈絶世路学者皆望崖而退师独扣其户俄闻疾呼曰击门者爲谁答曰令逢曰未来此间亦不失答曰若失争辞与麽来曰来底事作麽生答曰昨日亲自渡江黄龙于是开扉笑而器许之师从容游咏日闻智证虽不事接纳而户外之屦常满痛自韬晦而人间之誉益着以顺义癸未之秋辞黄龙北游戾止祁阳月峯之下剏爲茅茨一饭奉身跏趺终日学者追随而至川输云委前刺史竒章公拜谒受法要而请升座道俗懽呼谓一佛出世遂成丛林号南禅男子张宏甫施宅爲寺庄严之妙疑绛阙清都从空而堕也岁在戊子夏净髪更衣而坐谓门弟子曰吾委息后衣麻馔客号踊哭泣皆不可爲茍违吾言则非吾法侣于是以书徧辞檀信六月八日示微疾泊然而化阅世五十有一坐三十四夏塔于郡城之北太和中忽见梦于父老曰吾欲出塔大作佛事于是启塔而顔貌如生万众作礼龛而供事之自是则能指挥造化纵夺祸福使雨旸时若百谷茂遂民建寺其旁世以父子传器夜灯午梵自唐迨今不替政和之间禅林易之更两代荒残如逃亡人家宣和太守林公以嘉祐寺弥勒院僧择文主之从檀之请也文踈通解事材智有余道行信于邦人初至之夕适大雨九徙其牀一年而施者填门冠盖无虚日二年而修庑宻室绿踈青鎻三年而崇殿杰阁间见层出游僧过客摩肩仍袂已至者忘去方来者如归余尝与林敏功子仁过焉仁曰寺以律名而禅规不减诸方廪无余粟食堂日集千指非有以大过人何以臻此余曰昔临济北归仰山叹曰此人它日道行呉越但遇风则止潙山问有续之者乎对曰将此深心奉尘刹是则名爲报佛恩故世称念法华爲仰山后身庸讵知文非逢公邪子仁曰彼以荷担大法此方从事有爲仰山逢公若是班乎余曰昔普净禅师不务説法庵于王城之东日浴万众曰时机浅昧难提正令姑使善法流行足矣又安知逢公之意不出于此乎明年冬遣其徒来乞文又系之以辞曰
　　我怀岩头僧中之龙本无寔法但识纲宗干笑德山怒呵雪峯如师子吼香象失踪又如麒麟不可系覊罗山控勒明招追随逢则晩出天骨权竒振鬛长鸣万马不嘶清侯之上驻我巾瓶笑示死生洞开户庭意行出入不施鏁扄至今城北白塔亭亭宝铃和鸣上干层霄下有全身百神来朝劫火洞然大千焚烧而此坚固无有动摇咨尔邦民当加敬防盖此大士是汝福田如黄琳公如和褒禅刻此铭诗以寿山川
　　三角劼禅师寿塔铭【并序】
　　禅师道劼生谢氏邵武人也得法于洪州石门干禅师初住临川之景德寺后住长沙之角山道望着三湘学者至如归十余年遂爲终焉之所门弟子爲建寿塔于白云冲之阳甘露灭某宣和五年十月初二日过焉劼导余至塔所乃爲铭之铭曰
　　东林法道盛于石门在元祐间归者如云后三十年三角有闻石门嫡子东林诸孙道如平地世不举歩陟危值谷自爲险阻有来求者弗答弗顾但以此心一酬佛祖白云之冲卵塔已成如鱼千里时绕之行千岩月色万壑松声欣然而笑谁爲死生
　　岳麓海禅师塔铭【并序　代】
　　师名智海姓万氏吉州太和人也幼静专无适俗韵去事普觉道人楚金爲弟子年二十一剃髪受具辞金游方金出邓峯永公门父子道价逼亚东林总玉涧祐故师依玉涧东林最久然无所契悟晩抵仰山陆沉于众佛印元公独异之师方鋭于学喜翰墨元呵曰子本行道反从事语言笔画语言笔画借工于道何益矧未工乎师于是弃去经行湘南诸山依止大潙十年真如门风号称壁立学者皆望崖而退师独受印可辈流下之真如赴诏住上都相国寺师雅志不欲西首众衲于衡阳花药山分座説法元符己卯开法于城东之东明崇宁乙酉迁居于湘西之岳麓劝请皆一时名公卿明年正月八日麓火一夕而烬道俗惊嗟以死吊师笑曰梦幻成坏盖皆戏剧然吾恃愿力宫室未终废也于是就林缚屋单丁而住杂苍头厮养运瓦砾收烬余之材造牀榻板隔凡丛林器用所宜有者皆备曰栋宇即成器用未具是吾忧故先办之闻者窃笑而去师自若也未几月富者以金帛施贫者以力施匠者以巧施十年之间厦屋崇成盘崖万础飞楹层阁涂金间碧如化成梵释龙天之宫人徒见其经营之功日新而不知其出于闲暇谈笑宣和己亥七月九日以平生道具付侍者使集众估唱【阙】明漱盥罢坐丈室闻粥鼓命门弟子因叙出世本末祝以行道勿懈説偈爲别有智暹者进曰师独不能少留乎师以手摇去复周眴左右良久右脇而逝阅世六十有二坐四十有二夏又七日阇维收骨石塔于西崦舜塘之隂余官长沙始欵师虽其道眼无分别相而州里情亲若出自然故知其爲人惠敏有智略恤孤老赴急难常器人于覉贱中屡折不困其尊礼贤者乐于人爲善则其天性尝叩其论于宗门号饱参于敎观甚博而知要不见十日而以讣闻呜呼余闻论事易成事难舍生易处死难师皆返是岂无德而然耶南牧齐公状其平生乞铭于余因爲之铭曰
　　临济纲宗遇风则止昭忧其谶得念而喜湘南有圆汾阳之嗣遂兴其宗克肖前懿衲子方来归之如云南真两俊絶尘逸羣海公于真盖其的孙独敢袒肩荷担宗门天资慈祥一目贵贱幻出宝坊实依净愿冤亲赞毁初莫能辨及其将化则有明騐入死之难如登焚轮师独易之如臂屈伸塔曰无缝岂有新陈我作铭诗昭示学人
　　石塔铭【并序】
　　潙山空印禅师轼公与余登芙蓉谒长老从公于潮音堂同游东涧道人师粲法钦文显预焉空印使同游者以石絫塔于涧之曲从笑曰连日羣鹊翔鸣岂此胜缘之祥耶空印请甘露灭某铭曰
　　万峯之颠乃有流泉迸两石间雪涡囘旋崄于三峡下临玉渊上有危石其大如屋可坐百夫藓封苍玉同来六僧五七童仆妍鄙俱笑响答山谷唯大士轼约束长幼叠石爲塔团团层秀于一食顷谈笑而就其愿伊何天子万寿山禽何知羣飞和鸣物不虚应胜事克成咨尔东阿地祗山灵护持此塔使长听经
　　冯氏墓铭【并序】
　　洪州布衣高天倪弟冲赐紫沙门善机传法沙门善权以政和五年十月某日葬其母冯氏于幽谷山之阳附于皇考隠君之茔冲茹哀具书曰祸衅鏖罚不自殒灭上延慈侍冲尚忍言之先妣于正月三日弃诸孤于正寝享年七十有三愿请文以昭后世三反而不得辞乃叙曰夫人靖安冯氏年十六归同邑隠君子高广仲容入门和敬动履规矩懿淑而敏出于天姿媪御喜之与夺从之时皇舅春秋高癯而盲夫人行立必掖食必尝姑有风痹疾夫人视卧起进剂饵皆毕世不懈里闬称其孝仲容三弟稚幼夫人皆自栉沐缝纫之以至成立择师使授学典婚使纳妇有劳有恩夫人幼孤未尝学隠君好与禅衲游屏听其论而悦之遂能诵经晓字义隠君无经世意多往林墅屏处五子皆夫人敎之训严色庄衣冠取法焉初幼子善权俊发夫人曰此儿非仕林可致也施以从石门道人应干游以文学之美致高名于世第三子善机亦授笔与之俱丛林期以起东林之道长子天倪粹温而厚诚欵而文里巷徃来稀识其面第四子冲久游太学以能文举于礼部所与交皆一时伟人次子怛廓落有竒节不幸早世而孙楷学成而乡贡之夫人喜燕赏酒酣冲必利髻爲童子戏婆娑起舞皆中部节弟侄以次上寿观者欢哗夫人爲笑而罢率以爲常邑人慕之女一人适贡士刘杭孙九人皆嶷嶷争秀曾孙两人尚幼铭曰
　　俊发矫士母数责孟轲废学母断织凛然夫人嗣遗则子孙防绳诗与书名闻缙绅荣里闾何以训之孚威如下时闻裂缝掖颔之而笑无悋色衣冠三彦僧连璧死生亦大能了然诵经而化如蜕蝉我作铭诗骋其贤



　　石门文字禅巻二十九
　　钦定四库全书
　　石门文字禅巻三十　　　宋　释觉范　撰行状
　　云庵真净和尚行状
　　师讳克文黄龙南禅师之的嗣陜府阌乡郑氏子生而颖异在龆齓中气宇如神人与羣儿戏輙相问答语言竒怪闻者骇愕不能晓则复轩渠笑悦而去奕世缙绅既长喜观书不由师训自然通晓事后母至孝母嚚数困辱之亲旧不忍视其苦使游学四方旅次复州北塔寺长老归秀道价方重于时词辩无碍因侧聆坐下感悟流涕愿毁衣冠爲门弟子秀笑曰君妙年书生政当唾手取高第荣亲乃欲委迹寂寞岂亦计之未熟耶对曰心空及第岂止荣亲又将济之委迹寂寞非所同也秀竒其志而纳之服勤五年如一日年二十五岁试所习爲僧明年受具足戒即游京洛翺翔讲肆贤首慈恩性相二宗凡大经论咸造其微解帙捉麈词音朗润谈辩如云学者依以扬声燕居龙门山偶经行殿庑间见塑比丘像防首瞑目若在定者忽自失谓同学者曰我所负者如道子画人物虽曰妙尽终非活者既焚其防义包腰而南平易艰险安乐劳苦诸方大道场多所经歴自重其才以求师爲难尝至云居谒舜老夫机语不契不宿而去又至德山应禅师方夜参雌黄先逹有六祖不及云门之语失笑黎明发去闻云峯悦禅师之风兼程而往至湘乡悦已化去叹曰既无其人吾何适而不可山川虽佳未暇游也因此行寓居大潙夜闻僧诵云门语曰佛法如水中月是否云清波无透路豁然心开时南禅师已居积翠径造其庐南曰从什麽处来曰潙山南曰恰值老僧不在曰未审向什麽处去也南曰天台普请南岳云游曰若然者亦得自在去也南曰脚下鞋是甚处得来曰庐山七百钱唱得南曰何曾得自在师指曰何曾不自在耶南公大骇参依久之辞去至西山翠岩长老顺公与之夜语自失曰起临济者子也厚自爱而师亦神思豁然德其赏音及南公居黄龙复往省觐南公尝谓师曰适令侍者巻帘问渠巻起帘时如何侍者无语汝作麽生师曰和尚替侍者下湼槃堂始得南厉语曰关西人真无头脑乃顾旁僧师指之曰只这僧也未梦见在南公笑而已隆庆闲禅师与师友善方掌客闲问曰文首座何如在黄蘖时南公曰渠在黄蘖时用钱如粪土今如数世冨人一钱不虚用自是爲同时饱参者所服南公入灭学者归之如云所至成丛林熙宁五年住筠州大愚太守钱公弋来防怪禅者骤多众以师有道行奔随而至钱公即其室未有以竒之翌日命斋师方趋就席有犬逸出屏帷间师少避之钱公嘲之曰禅者固能伏虎反畏犬耶师应声曰易伏隈岩虎难降护宅龙钱公大喜愿日闻道乃虚圣寿寺命师居之师方饭于州民陈氏家使符至遁去钱公系同席数十人将僧吏求必得之而后已有见于新丰山寺者即奔徃陈氏因叩首泣下曰师不往吾党受苦矣师曰以我故累君軰如此因受之遂阐法焉未几移居洞山普和禅院元丰之末思爲东呉山水之游舍其居扁舟东下至钟山谒丞相舒王王素知其名阅谒喜甚留宿定林庵时公方病起乐闻空宗恨识师之晩谓师曰诸经皆首标时处圆觉经独不然何也师曰顿乗所谈直示众生日用现前不属今古只今老僧与相公同入大光明藏游戏三昧互爲賔主非关时处又曰经云一切众生皆证圆觉而圭峯易证爲具谓译者之讹其义如何师曰圆觉如可改则维摩亦可改也维摩岂不曰亦不灭受而取证夫不灭受蕴而取证与皆证圆觉之义同盖众生现行无明即是如来根本大智圭峯之言非是公大悦因舍第爲寺以延师爲开山第一祖又以神宗皇帝问安汤药之赐崇成之是谓报宁岁度僧买庄土以供学者而自撰请防有独受正传力排戏论之句者叙师语也又以其名请于朝赐紫方袍号真净大师金陵江淮大防学者至如稻麻粟苇寺以新革室宇不能容士大夫经游无虚日师未及嗽而户外之屦满矣殆不堪劳于是浩然思还高安即日渡江丞相留之不可遂卜老于九峯之下作投老庵绍圣之初御史黄公庆基出守南康虚归宗之席以迎师师曰今老病如此岂宜复刺首迎送爲我谢黄公乞死于此其徒哀告曰山穷食寡学者益众师德腊虽高而精神康强康山自总祐二大士之后丛林如死灰愿不忘祖宗赴舆情之望不得已乃行先是黄公尝望见师于丞相广坐中师既去丞相语公曰吾阅僧多矣未有如此老者故公尽礼力致之庐山诸刹素以奢侈相矜居者安輭暖师率以枯淡学者困于语言醉于平实师纵以无碍辩才呵其偏见未朞年翕然成风三年今丞相张公商英出镇洪府道由归宗见师于净名庵明年迎居石门崇宁元年十月示疾十六日中夜沐浴更衣趺坐众请説法师笑曰今年七十八四大相离别火风既分防临行休更説遗戒弟子皆宗门大事不及其私言卒而殁寿七十八腊五十二茶毗之日五色成焰白光上腾烟所及处舍利分布道俗千余人皆得之余者尚不可胜数塔于独秀峯之下师纯诚慈爱出于天性气韵迈徃超然竒逸见人无亲踈贵贱温顔輭语礼敬如一主持丛林法度甚严有犯令者必罚无赦以故五坐道场爲诸方所法得游戏三昧有乐説之辩词锋智刃斫伐邪林如堕云崩石开发正见光明显露如青天白日人人自以谓臻奥至于入室投机则如铜崖铁壁不可攀缘性喜施随有随与杖笠之外不置一钱行道説法五十余年布衣坏衲翛然自守于江西有大缘民信其化家家绘其像饮食必祠嗣法弟子自黄檗道全兜率从悦而下十人余此其平生大槩也至其道之精微皆非笔墨可能形容窃尝论之其弃儒冠而入道类丹霞奔经论之学而颖悟类南泉寻师之艰苦凛然不衰类雪峯説法纵横融通宗敎类大珠至于光明伟杰荷担宗敎类百丈此非某之言丛林学者之言也呜呼兼古宗师之美而全有之可谓集厥大成光于佛祖者欤崇宁二年十月十五日门人某谨状
　　泐潭凖禅师行状
　　公讳文凖兴元府唐固梁氏子生始幼见佛像輙笑张牙不喜闻酒胾金仙寺沙门虚普乞食至其家师譍门酬酢如老成时年八岁即辞父母愿从普归授以法华经伊吾即上口元丰僧检童子较所习以借名先后度师艺精坐年少不得奏名陜西经略范公过普庐普腊高应对领略师侍其旁申辩详明进止可喜范公欲携与俱西师辞曰登山求玉入海求珠人各有志本行学道世好非素心范公隂竒其语度以爲僧剔髪既往依梁山乗禅师呵曰驱乌未受戒敢学佛乗乎师捧手曰坛是戒耶三叠羯磨梵行行阿阇梨是戒耶乗大惊师笑曰虽然敢不受敎遂受具足戒于唐安律师徧游成都讲肆倡诸部纲目即弃去曰吾不求甚解大法师昙演佳其英特抚之曰汝法船也南方有亚圣大士有若潙山真如九峯真净者知之乎宜徃求之师拜受敎与同学志恭出诣潙山久之不契乃造九峯见真净于投老庵问曰什麽处来对曰兴元府曰近离何处曰大仰曰夏在什麽处曰潙山真净展手曰我手何似佛手师罔然左右视真净呵曰适来句句无丝毫差错灵明天真才説个佛手便成隔碍病在甚处师曰不防真净曰一切现成更教谁防师服膺就弟子之列余十年所至必随绍圣三年真净移居石门衲子益盛凡入室叩问必瞑目危坐无所示见来者必起从园丁壅菜率以爲常师每谓公曰老汉无意于法道乎莫能测也一日举杖决渠水溅衣因大悟方见老人平日用处走叙其事真净骂曰此中乃敢用磊苴耶自是迹愈晦而名声愈着自其东游淮淛所至衲子成丛林显谟阁待制李景直守洪州仰其风请开法于云岩未几殿中监范公帅南昌移居泐潭方是时禅林以饮食爲宗以輭暖爲嗜好以机缘爲戏论师悲叹之师槌拂之下常三百人而宿户外者又百余许求入室就学师难之乃谓之曰十方无壁落四面亦无门阇梨从什麽处入对皆不契每曰我只畜一条柱杖佛来也打祖来也打不将元字脚涴汝枯肠如此临济一宗不到冷落学者莫窥其奥然升堂説法辩如建瓴不留影迹一时公卿大夫宗向之以政和五年夏卧病侍者进药饵师泛然如无意诫湏忌食毒物师亦未尝从有问其故曰病有自性乎病无自性则毒物宁有心乎以空纳空吾未尝颠倒而汝軰欲吾昬迷耶七月二十二日更衣説偈而化阅世五十有五坐三十五夏阇维得舍利晶圆净光不坏道俗千余人皆得之门弟子等收塔于南山之阳呜呼云庵之神悟于南公之门超轶絶尘者也予毎疑嗣之者难及观师之风格殆所谓家名辩才气宇逸羣者耶谨状
　　花药英禅师行状【代】
　　临济九世之孙云庵真净之嗣师讳进英字拙叟出于罗氏其先吉州太和人幼孤母怜之性慧敏龆齓中日诵千余言通诗礼大义与羣儿嬉游侮玩之气出其上亲旧爱敬之使着缝掖爲书生輙病至于死邻母泣曰吾始娠梦有乗空而语曰而出家则疾有瘳矣于是击钟梵放誓于佛前乞以爲僧洞隆童子而借名于善集才年十八试所习得度受具戒即欲经行诸方以观道报劬劳之德其母有难色于是庵于母室之外名曰精进士大夫喜其爲人赋诗爲赠多佳句螺川父老迨今道之母殁心防三年修白业爲福即游淮海所至少留常时号明眼尊宿徧谒已虽未契而尝识多贤者晩谒云庵夜参闻贬剥诸方以黄檗接临济云门接洞山机缘爲入道之要擿其疑处以启问师恍然大悟如桶底脱佛印禅师丛林号大宗师有盛名慎许可独以师爲俊彦师有爽气喜暴所长以激后学三十年一节不移故佛印呼爲鐡喙初开法住长沙之开福十年之间殿阁崇成又五年弃之翩然北游五台徧览圣迹乃南还庵梁山天下衲子益追崇之政和甲午衡阳道俗迎住花药之天宁劝请皆一时名公卿师以敎外别传之宗授上根以沤和般若化道俗老益康强精进不替尝中夜礼佛作息饮食不肯与众背丛林信其诚民人化其敎得法而爲一方领袖者不可胜数捶拂之下尝二千指龙象杂遝方进而未艾也其激扬大事游泳语言备存三录曰报慈曰鴈峯游台盛行于世宣和三年冬谢事复庵梁山越明年腊月示疾蝉蜕呜呼若人已矣予窃爲桑门惜之参学禀淳一日泣诉于予以予知其师之深者欲干其状而求铭故爲书云耳长沙孙承之谨状
　　传
　　十世观音应身传【并赞】
　　唐大菩萨僧寛公出于益州孝水杨氏方其娠也母失常性却酒胾有慧辩及其生也无痛苦闻异香忽然在前即能言言我名慧寛有女兄信相亦神异年相聫于龆齓中终日论説听者一不能晓其父玮以符呪爲两川道俗所归而不知有佛经人录其所论百许纸时懐龙山防禅师闻其异至玮舍玮出示之防惊曰与佛经合不测人也俄有异比丘入火光三昧于净慧寺特召信相信相至曰此室皆火聚其可入哉曰以水灭之可入信相即作水观而入于是异比丘化其父母使出家父母曰许聘矣奈何乡里争出财赎之公因信相亦俱依慧空寺慎公避太祖御讳剃落焉公时年十三从防公授经律防畏之如神反从质疑天姿谦敬未尝怒怀龙众三干指皆躬力作公独闲适人以爲言防曰此吾先师也昔周灭吾法吾从昙相禅师隠于终南山及隋敎复兴吾辞而归蜀昙相嘱曰汝当领徒大作佛事有童子名慧寛者善视之此其后身众因不敢复言公年三十乃还绵竹庐于无爲山以神异化而全蜀争师事之如淮泗之僧伽七闽之定光公尝赴江陵大防朝发夕返荆州府前有拳石含五音天下闻之公取以归今置定身龛中什邡陈氏施园爲寺公以竹标其中曰以此爲基拔去竹泉然而出掘之得巨石石下有宝瓶舍利公作礼乃放光永徽四年夏六月二十有五日殁于净慧寺阅世七十坐五十五夏
　　赞曰予读无爲山广录公始发心日诵观世音名十万徧生五天十世爲居士生震旦十世爲比丘皆出杨氏又瞻其画像天骨秀特和敬之威望之肃然是所谓真比丘也
　　钟山道林真觉大师传
　　梁大菩萨僧宝公以宋元嘉中生于金陵之东阳民朱氏之妇上巳日闻儿啼鹰巢中梯树得之举以爲子面方莹彻如镜手足皆鸟爪七岁去依钟山大沙门僧俭爲童子俭名之曰宝志长而落髪专修禅观坐必越旬久之忽无定居多徃来山劒岭之下髪而徒跣着锦袍饮啖同于凡俗恒以镜铜剪刀镊属挂杖负之而趋经聚落儿童哗逐之或徴索酒殽或累日不食尝从食鲙者求鲙食者与而心笑之即起吐水中皆成鱼相传始惊异时时题诗初不可晓后皆有验建元间异迹甚着丞相高嵩爲武帝言之以礼自皖山迎至都舍于陈征虏之家輙自厘其面分披之出十二首观世音慈严妙丽倾都聚观欲争尊事之武帝念其惑众收付建康狱旦夕咸见游行市里既而检校犹在狱中其夜又语吏门外有两舆金鉢盛饭汝可取之果文惠太子竟陵王送供至建康令吕文显以事启帝帝迎至禁中俄有防屏除后宫爲家人宴公例常与众出已而犹见行道于景阳山比丘七軰从其后帝怒遣使至阍吏曰公久出在省中吏就视之身如涂墨然武帝闻之大惊陈显逹镇江州大司马叚齐之从行往辞公公无他语但引纸画鵶画毕授之曰缓急可用此显逹叛齐之遁去显逹大怒遣骑追之将及齐之窘甚见鵶林必非人所寄遂去齐之方悟公意也鄱阳忠烈王饭公于私第顾左右觅荆枝有折以献者则以安门上而去俄有防以王领荆州卫尉胡谐卧病以书哀诉幸以屈临庶几疾有瘳公题其书尾曰明屈翌日果卒僧法平欲以衣献公不知所寓遣使徧求之龙光罽賔两寺皆曰夜宿此黎明去矣又尝所厚善厉侯伯家侯伯曰公夜行道于此今睡未兴使人视之笑去公在华林园忽重着三布防亦不知自何得之俄而武帝崩文惠太子豫章文献王相继崩齐亦于此年【阙】矣灵味寺沙门宝亮欲以衲帔遗之未及有言公忽来牵帔而去蔡仲熊尝问仕何所至公不自答直解杖头左索绳掷与之莫之解仲熊果至尚书左丞永明中住东宫后堂平旦门中出入末年忽云门上血汚衣褰裳走过至郁林见害果以犊车载尸自此门舍故阉人徐龙驹宅而帝头血流于门限焉建武中明帝害诸王高士江泌忧念南康王子琳以访公问其祸福公覆香炉示之曰都尽无余后皆如其语徐陵儿时其父擕诣公公拊之曰天上石麒麟也陵果名誉显于世又文惠太子迎释僧惠至京师惠过公公拊其背曰亦龙子也慧终以辩才显闻其徒屯骑桑偃有不臣之心公见之防手诟曰若乃欲反耶奈斫头穴胸何偃汗下不敢仰视遁去梁武帝受禅尤深敬事前朝以超放动輙禁锢至是下诏释之尝问曰弟子烦惑未除何以治之答曰十二又问十二之防在何答曰书字时节刻漏中又问何时得净心修习答曰安乐禁之又问年祚逺近答曰元嘉元嘉帝欣然以爲享祚倍宋文之年天监五年冬旱雩祭备至而雨不降公谓左右曰吾病不差就官乞活傥不奏白官应得祸即上启愿于华光殿讲圣鬘经请雨帝即命沙门讲之终夕雨公又以刀横水盂良久又雨帝初繁刑公假以神力令见高祖受极苦于地下自是省刑诏画工张僧繇写公像藏禁中僧繇下笔輙不自定叩头哀恳公笑曰毗婆尸佛早留心直至而今不得妙帝偶与公临流纵望有物泝流而上公举杖引之随杖而至盖紫栴檀也诏供奉官俞绍雕公像顷刻而肖神情如生帝大悦命置内庭爲子孙世世福田法云寺云光师讲经天爲之雨华帝意其证圣夜于含光殿焚防命公云光僧俭傅大士齐翌日独云光不至公尝听法云讲妙法莲华经至假使黒风问风果有否答曰世故有第一义谛故无公曰若体是假有此亦可解耶法云黙然公则自爲主客辩难锋生一坐尽倾然莫有解者帝尝从容问国祚有留难否公但指喉示之侯景之乱尤追绎公言也有僧浮杯来谒帝帝方与客棊吟曰杀之棊罢命僧侍卫奏曰适防防已杀之矣帝嗟悼不已以问公公曰陛下前身蚯蚓也僧尝爲薙草者悮杀之今偿夙债耳天监十三年公移华林园金像置所居房帝闻之曰师将去我耶是岁十二月忽命奏丝竹彻昼夜至六日终于兴皇寺临亡然一烛以付后阁舍人吴庆以闻帝叹曰大师不复留矣烛者将以后事嘱我乎帝昔与公登钟山之定林指前冈独龙阜曰此爲隂宅则永其后帝曰谁当得之公曰光行者至是念公以此言以金二十万易其地以葬焉皇女永康公主薨尽施其妆奁建浮圗五层于其上置以无价宝珠仍建开善精舍勅陆倕制铭于冢内王筠勒碑于寺门处处传其遗像焉毕工驾御寺公忽现于云间万众欢呼声振山谷勅諡广济大师公显迹之着数可五六十许及终亦不老莫测其年有徐犍道者年九十三自言是公外舅弟小公四岁计其时九十七矣李氏有国日諡曰妙觉公作四柱记五公符十二时偈璧记心镜图数千言传于世本朝太平兴国七年舒州民柯蕚者遇异僧于岁山下以杖指松根令蕚镢之得瑞石一篆文皆防圣宋国祚无疆蕚进其石于京师太宗皇帝遣中使置斋于钟山诏自今不可以名斥以显尊异赐号道林真觉大师
　　祭文
　　祭云庵和尚文
　　我生九岁则知有师寤寐悦慕想见形仪识师新丰等父母慈欣然摩顶使执军持长游大梁薙髪而归省于九峯凛然德威霜雪雨露物以茂滋师成就我妙如四时紫霄之下泐水之湄前后七年龙起云随今古一律妬毁防挤爱怜收拾终不弃遗我昔出山师则有辞子幼英发终必有爲顾吾老矣见子无期指其二子借汝敎之谴呵皆可不可相离德音在耳星霜八移师成新塔我亦陈衰昔师既化品坐对啼佥遣本明逺乞铭诗事济而还僵仆于地山川隔阻久絶音题独携希祖千里来辞一酬夙心死无憾悲师之平生累德巍巍必兴其后在我无疑敢不激励上答恩私
　　祭昭黙禅师文
　　政和八年二月初六日甘露灭致以香羞之奠祭于佛寿灵源真归无生之塔宝觉以拳授法宗纲区别背触天非苍苍如履虎穽非愚则狂公少竒逸发硎剑铓横机试之切玉无伤体露情尽凡圣两忘潙仰机辩如珠走盘父喜自匿防子所长追还此风名闻诸方临济法道始于南昌大于汝颍盛于衡湘黄龙三关建无胜幢奕世护持不离觉场天魔愁怖走仆且僵剪拂流軰高师门墙庸有匪人卖公自扬骐驎种性自异犬羊狠触怒疾夫岂知量俨临清泉精严激昻如万星月如百谷王高明广大洞彻汪洋成就法器坚趐飞翔下视毒龙命将灭防划海爲两抟而取将老则移疾古寺闲房听万象説以黙自藏猿鸟厌见天下想望我初见公骏气腾骧溟涬弟之但加敬庄人以谤掩公慰愈光置麝溺器更増其香取而有之簏于药囊坐交时埋瓮于南荒零落苦李人弃路旁公犯世忌愈益称赏万人浮议冰消其汤既幸生还陆沉故乡岂不愿见恃公康强讣至失声事出仓皇中流欲济俄防楫航夜泪殷枕起喟失牀我忧禅学终背敎纲造论导之排斥否臧公闻乃曰彼自无疮以书敎诫欹倾数行至言吐鳯自然文章马鸣龙胜论著精详文字于道疑不相妨索珠层渊采玉崇冈人各有志咸酸异常但余此意拜未敢当嗟吁惜哉巍巍堂堂遂成千古丛林荒凉然观斗柄隂晴晦彰示有出没夫岂真亡
　　祭妙高仁禅师文
　　孤鳯两雏名著诸方我初识誉未识华光政和甲午还自南荒夜宿衡岳草屋路旁仆奴传呼妙高大方连璧而来惊喜失牀高谊照人笑语抵掌潇湘平逺烟雨孤芳举以赠我不秘箧箱追绎陈迹云更几霜去年中秋宿师云房爲留十日夜语琅琅曰我出吴游淮渉湘今三十年倦鸟忘翔偶如慧晓怀思故乡想见明越云泉苍茫已遣阿涌先渡钱塘不见半年岭谷想望讣至惊定泪落沾裳思归之念夫岂其祥呜呼师乎忠义激昻高风逸韵仁肝义肠缙绅相志逺公支郎此生逆旅已熟黄粮梦中呉楚宁能取将唯方广誉躬至影堂如我致辞而炷此香清净法身败槖脓囊光透毛孔不可掩藏昔日非在今未尝忘如水中乳莫逃鵞王则我与誉何用叹伤
　　祭觉林山主文
　　惟灵简易似放闲静似懒以法爲林滴水爲限夜归村落投枕再鼾灶黔无烟童仆啼饭而兄直视爲一笑莞然三十年事事成办我愚且鄙少去故乡岂不怀归路脩且长遂成永隔死生相忘念俱事师落髪游方如宿逆旅各梦同牀闻讣一年乃奠灵几触目凄恸语讫酸鼻嗟乎人生有恩有义荐此鉢饭泪堕如洗
　　祭幻住庵明师弟文
　　子少弃家从我游嬉三十一年如梦顷时于此梦境忧患半之我窜万里白骨重肉子卧一庵亦失双目心知余年再见不复敢料来归先馆子庐即视摸索认声惊呼我亦念子形神已枯百不如人谓当寿考心期恻然正尔难保如临崖树先自枯倒不见两月果以讣闻既通世契久同师门临终之语骨湏我焚携法兄祖疾驰三日瓦灯昼昏寂然空室相视以恸荐此鉢食
　　祭鹿门灯禅师文
　　维皇宋建炎元年歳次丁未五月庚寅朔二十日特叙复僧某谨以茗果之奠敢昭告于灯公禅师之灵明安宗风续佛寿命几絶而存至师大振芙蓉东去随至磻阳如道吾智而有石霜定惠既化迁住鹿门如青林防而继新丰虽牧万僧如数三四观其规模宝觉是似重和改元髪僧宫寺褦襶之师包羞惜死谄防之极遂拜黄冠师笑视之泚其面顔苏岭之下宝坊幻出何以致之盖其愿力既孝其师又悌其兄有光丛林不负佛恩凛然风神今成万古薄奠在盘泪落无所
　　祭五祖自老文
　　古人尚友不短千载茍曰气合何必面对﨑岖逺来侥幸爲防坐未欢然师不少待如人噬脐不及何悔掩泪莫陈意折心碎十方现前去来无碍师岂真亡觌露妙在
　　祭郭太尉文
　　公起徒歩丝絇入侍遂断国论危言谠议在妬忌中刚而有礼天子敬之爱等昆弟虽无知名民隂受赐如汉子房如唐陆贽人众胜天觉中妬忌公笑径去道固如是一斥不复而又早世奸邪色矜天下陨涕我初闻讣中夜而喟公之精神与天终始冝终功名冝身冨贵乃殁瘴乡又寓旅邸人之竒祸至此极矣唯德是辅殆虚语耳天定胜人果不容僞妬忌伎穷反自相噬邪正日分晓如泾渭今余十年归骨万里我昔观光混迹都市游公卿间如梁宝志公毎延礼忘其势位我亦径造必至卧内兵卫如云不敢呵止爱憎相夺有万赞毁坐尝厚善囚我棘寺几失头颅终御魑魅敢期白髪奠于湘水世相新竒习爲巧士敎训谄防钩取禄利貌虽光泽行可愧耻闻公之风面热颡泚吾闻隂德荣享必至不身尝之当在其子格言不欺果见伟器沐浴道德冠冕仁义定世其家行矣是似则公之生亦何尝死
　　祭朱承议文
　　吾闻明珠白璧石韬水藏山川草木被其容光临川之民共此盱上如湘老厐道德光华照映两邦吾侪微踪云浮四方眷此不去是亦故乡叹公杖履人羣轩昻忠信岂弟易亲难忘忽厌梦境高蹈八荒公有贤子如麟鳯凰王室柱石吾法垣墙终大公后公岂真亡想闻此语抵掌脱冠未忘世礼聊荐积香
　　祭许先之文
　　维公于国尽忠于家尽孝岂特天资亦学之効德冨才高川增岳秀荐登清华出缙绅右用舍进退有命有义一斥而终料岂及此圣恩不赀五日而至公独不沾阳城陆贽嗟余惷鄙于物多迕幸不终穷有公知遇屋归山丘舟逃夜壑寓词一觞心折涕落
　　祭赵君文
　　惟灵忠信恭敬耀于西州不爲无闻年余七十笑傲林丘不爲无寿生有令子派佛祖流不爲无庆有一于此足以忘忧而况三者兼有之耶兹山弗嗣麋鹿所游十年之间百废俱修凡以令子德义之优故也余闻之鸟巢南枝狐死首丘彼亦何知能思厥由矧轻势急道超然特立者乃肯爲之羞乎呜呼讣来万里物故越秋等视阎浮譬如一沤公之云亡非去非留薄奠告焉世礼则由虽神防竟无不知也尚能爲之歆不
　　瑫上人祭母文
　　我生顽钝雀息鸠视不归庸人亦幸而已矧堕三宝高出尘累俨临人天福田于世坐推其因何以至是皆吾母慈念极心碎我昔东游志亦勇鋭访道名山酬此恩尔身虽四方心挂漳水岂不怀归料岂及此三月甲寅讣来千里弃杖南犇露行草止天降荼毒乃不及已呼天泣血夺我母氏今何能爲中扄乱矣昔毎归省迎门笑喜堂今閴然瓦灯尘几慈和粹温竟作川逝抚柩长号泪迸如洗杯露罏香区区世礼天地有终此恨无既
　　祭通判夫人文【代】
　　窃闻汉王覇之室有智识而柔懿然子孝而不学夫虽贤而弗仕又闻唐王珪之母阅房杜而知子及珪身登三事则其母又已即世唯夫人之高风特有异于是二者矣夫有霸之贤而为熙丰之名臣子有珪之材而名冠缙绅寿阅诸孙而视听敏防孙能酌古而心醉六经盖功名之念如云之必雨冨贵之盛如川之方増寔清规之所训祭景慕之遐想懿德必光于史牒计夫人虽死其何憾乎
　　祭文七首【代】
　　我闻如来世尊将湼槃自披其胷紫磨黄金卍字之相出言告大众曰汝等各各瞻仰令足无生后悔及已掩棺迦叶后至又出双趺以示眷怜呜呼如来世尊正传法嗣覆防此邦三十余年凡在道俗上与清众下与奴若亲若踈若小若大皆受余庇今以入塔攀恋无已精明之温岂弟之容不可复见柔软之音慈诲之语不可复闻宗乗微论差别之义不可复解言念至此意折心摧呜呼禅师葬灵骨于九原想音容于万古雪云方惨兮悲风飘飖松声萧瑟兮哀声连朝陈微诚兮以荐薄奠望慈云兮其不可招呜呼哀哉
　　我来淮山寒暑九迁倾诚于师遂尔忘年比隣追随合并周旋每一防语莫不懽然法属之故无时造膝师尝顾我笑指坐席曰终当主我此丈室谓师爲戏不敢怒嗔今日何日果继后尘血指汗顔不善斧斤而师旁观敎之谆谆今既逝矣夫复何云先德遗训何敢不遵法侣现前聊荐溪苹礼虽不腆情无鲜陈因法相逢以法爲亲非子则侄绳绳诜诜倾囷倒廪不秘珠珍暖其孤寒赏其贱贫自师退居其德日新诸方竒衲川输云屯大法将頽谓必中兴不见一夕遂以讣闻如方欲渡遂迷要津中夜起喟弃牀失声慈和粹温永失依怙香羞在筵泪落无所
　　东山真子白云的孙迅机妙辩褒然逸羣黄河流天太山吐云无有穷极莫知津垠师罢住持其道益尊酣歌自乐昼常掩门世不得见言岂得闻槛撰积香罏焚室熏今既非去昔亦岂存此意昭然即曰全真道大德高名闻诸方禅林耆艾觉苑鳯凰三十余年化行此邦我軰晩生幸登觉场闻金石诲熏知见香譬如珠玉山韬水藏而其草木亦被余光今既云逝抚心悼伤呜呼师乎巍巍堂堂遂成千古天岂真亡念昔侍坐恭闻诲言辞亲出家是大因缘本出生死期离盖缠求师之难自古则然如芥子针如鸾胶弦我等何軰萃此法筵如海之大而防百川敎诲成就长养抚怜如物发生雨露无偏又霜雪之使其气全恩有四种报効当先百未一施师我弃捐师之道德如月在天誉月之明何以加焉恭陈薄奠俨如在前情断志讫泪落九泉
　　天姿旷逹纯素任真妙年出蜀泛爱亲仁淹通宗敎广见精闻我亦何幸早获相亲义爲朋友法爲弟昆于师父子两爲比隣周旋之久三十余年怀我宗伯宗门鳯麟不幸早逝殒此伟人谓师英气可续芳尘今又已矣抚泪沾巾呜呼禅师梦幻视身而视生死如夜与晨十方现前孰亡孰存我独何爲浪自酸辛无忘世礼薄奠聊陈
　　祭老黄龙谥号文【代】
　　崇宁四年四月某日住山某敢昭昔于南禅师之塔窃闻巢由穑者夷齐饿夫初若无求于一时终必有称于百世观其措虑深逺盖亦维持化风故知德泽之在民是乃声名之不舍又况荷担大法提携四生者乎恭惟禅师家于此山名落天下起临济于将仆传少室于无穷厥集大成有光先觉乃者明天子沛流殊恩大昭懿德特旌普觉之号用励后学之徒仰惟觉灵只此荣福呜呼春葩华于万物而不自以爲功日昭明于四方而不知以爲德凡所以歌咏和气襃赞高明者皆天下之至情然则禅师于此岂曰不然耶
　　崇仁知县赦后祭神文
　　唯三代之训夏至日恭祭地祗斯古先哲王之懿德礼也而歴世堙没不嗣今天子力举而行之致礼既毕竒祥荐兴欢声和气充塞天地犹以名山大川庙貌所在有功血食于民者未克躬至则以守令使告行吏其敢不肃防哉谨用某日特具牲酹以奠于祠下神之听之只此荣福
　　祈雨文
　　仍岁馑凶民之艰食亦以众矣而菜色喘沫者犹并首以望有秋如痿者之不忘起也春夏之交风雨时若方将奋跃似有生意而比日毒暑益炽四无云隂车鸦夜鸣田龟昼坼馑凶之忧恐在朝夕传曰亨牛而不咸败所成矣又曰行百里者半九十爲不克终岂神之赐昌其始而终夺之邪吏以不职上天降罚吏躬任之民其何辜而神亦坐视其病哉谨率丞佐羣趋并走致恭于祠下雀息以俟休答神其哀怜之
　　谢雨文
  </div>
  <div class="pagination">
   <a href="石门文字禅_page41.html">
    上一页
   </a>
   <span>
    ...
   </span>
   <a href="石门文字禅_page37.html">
    37
   </a>
   <a href="石门文字禅_page38.html">
    38
   </a>
   <a href="石门文字禅_page39.html">
    39
   </a>
   <a href="石门文字禅_page40.html">
    40
   </a>
   <a href="石门文字禅_page41.html">
    41
   </a>
   <span class="current-page">
    42
   </span>
   <a href="石门文字禅_page43.html">
    43
   </a>
   <a href="石门文字禅_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
