<!DOCTYPE html>
<html>
 <head>
  <meta charset="utf-8"/>
  <title>
   抑庵文集 - 第 5 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   抑庵文集 - 第 5 页/共 37 页
  </h1>
  <div class="content">
   汉曹参代萧何为相国而后世称贤相予疑之古者大臣之相国也必思为国建长久之业于道所当为者夙夜尽心不敢少怠焉而况辅新造之国乎周公相成王用文武之道治天下有不合者夜以继日而思之及其得也又坐以待旦而行之其勤也至矣当时之臣莫有过于周公者而周公方吐哺握髪以受其官故能兴道立教维持周室至八百年之久此岂茍且偷惰者所能哉萧何佐高帝定天下闻其次律令矣他未之闻也曹参代之守何之约束日饮醇酒不事事士大夫欲有论諌亦饮以醇酒使醉不得言呜呼其亦异乎周公之所为矣何素不知学其相高帝于夫治天下之道未有所立也就使有所立尤当敬守而慎行之以维持于逺天下之大岂酣酗者所能治邪何之律令岂古圣人所用以治天下者邪而参守之自以为足后世亦从而贤之予不知何説也且田制经籍学士大夫皆废灭于秦是教养斯民之道皆缺也易解之彖曰无所徃其来复吉谓天下之难既解则当复先王之道当参之时天下已定七八年时非无贤也参虽武夫茍能亲贤纳善夙夜以此为务为汉家万世计则庶几周公之业而逺贤拒谏沉湎于酒至酣歌与吏相呼此书所谓巫风卿士足以丧其家者而参居之不疑盖武夫俗吏之故态非宰相所宜然也宰相百僚之表也使百僚皆慕效焉则天下当何如哉予意当时天下之所以安者盖民苦秦虐久矣而幸汉之寛故恬然自安于下非有道以维持之也然则参虽能清净不扰要亦茍且偷惰之为耳周公之罪人也大人之义当以周公为正





　　抑庵文集巻七
　　钦定四库全书
　　抑庵文集巻八　　　　　　明　王直　撰墓表
　　刘君墓表
　　君讳觚字士方泰和珠林里人世为儒家自宋以来科第显者累数十大父快轩先生宗荣在元为本州儒学训伯父礼部侍郎崧父丰城教谕子彦皆以雄才奥学知名君随父官丰城时方十嵗已能作诗日诵书数千言賔客有问即应对如响当时大竒之甫弱冠遭父丧即侍母欧阳孺人奉柩归泰和送死事生皆尽其道而益肆力于学乆之博通羣书为文思若决河夐然出侪辈再以书经进于有司不偶则叹曰亲老乃汲汲于此邪遂不复出乡之大族争请君为师而欧阳孺人已有病君朝出暮归徃返二十余里药食衣物必亲视所宜孺人卒葬祭必以礼一不惑于流俗刘氏族乆且大先墓无逺近嵗时必躬徃省之有犯者必诉之官豪猾知君贫欲以乆困君而君气益劲曰吾理祖宗坟墓可但已耶已之不孝也虽连逮数年必得直乃已由是人莫敢犯尤笃于朋友以道义相镌切然性素刚人有不善面折之或拂衣径去以故人多惮君然论乡邑贤者必曰刘君刘君云君负才具尝论及为政设施措置多出人意表然不苟求仕进县庠训常缺论者独于君为宜然欲君且少贬君闻之曰训当以道义教诸生师严然后道尊顾可自贬以徇人耶自贬以徇人唯余子能之吾则否众益惮君不敢近然君亦不以屑意予与君自少相从讲学最相知而轮林侍读梁先生用之亦雅重君之贤数欲荐之然闻君有疾不欲出故不果荐凡賔兴之嵗诸藩省请考贡士皆不就以永乐已亥十一月【缺】日卒于家年四十五其在其里嘉湖之原娶罗氏子男五人准登宣徳二年进士第呜呼昔者圣人之论君子也盖曰义以为质则君子之所为视义之可否而已义所不可虽千驷万钟弗顾也况其下者乎然而喜事者乃或至于屈已以求之幸而得焉则侈然自以为贤孟子所谓齐人之可羞者也而世之论人者好以穷逹得失为贤愚若彼者皆其所贤者也是亦齐人之类也此亷耻之所以丧而士气之所以不振也若刘君非笃义之君子与是足以表见于后世矣故论著以授凖使归而镵诸石
　　南溪萧处士墓表
　　泰和南溪萧季广与其弟季哲季敏季运以永乐二十一年十二月二十五日改葬其父处士君于龙门口之原葬已相与谋曰吾父不幸弃诸孤今体魄既安矣惟其徳善未有文以表诸墓将何以传示永久乃使侄釜奉书币来北京请予文以镵诸石盖君尝役予先祖竹亭先生学而编刻其诗以行于世又尝请予教其子孙于义为最厚宜其请于予而予不得辞也君讳翚字鹏汉其先长沙人楚军巡判官觉之裔曽祖南山祖兰谷父北山皆不仕而皆以徳望一乡君少端重喜学家虽富不为慢戏佚游躬行孝弟衎衎如也父尝病疽疽浸淫内溃势几殆君屡齰吮之手注善药昼夜躬调视疾遂愈未几母疽发亦如之君同产及従兄弟五人鹏举鹏起鹏南鹏翔而君最少相友爱甚笃君又恭顺不懈庭前生紫荆五株同本君子以为和气所致于宗族亲戚处之各适其宜交朋友重信义周人之急切于为已与人处未尝易其言言之必当于理至于论事成败计利害所宜必曲尽竒中人有未善辄従容开谕使为善于已有忤不校也君貌厚气温而才行如此众以为宜在官位永乐辛夘被荐至京师以疾辞归卜居武陵桥挹武山之胜性不嗜酒然客至辄倾倒相欢攻于诗得唐人家法而亦不自衒时时发于咏歌以娯情写物取自适而已永乐十七年四月十八日客于洪以疾卒年六十二娶宋氏有贤行子六人季厚季髙早卒今存者四人皆能继君之志孙男十三人某某曽孙男三人某某予观先王之世以徳行教天下而天下之人皆兴于徳行故成周之盛比之唐虞及其后世教道废而风俗衰至于秦极矣迨汉有石氏杨氏唐栁氏宋戚氏皆世其徳义以孝友称至今岂非垂范取法兼尽其道欤予闻北山翁与鹏举君尝以赋役罹法争就逮义声动当时至君而施于父子兄弟又笃厚如此凡人守一善有不能终其身或至于子而遂失之者多矣萧氏已再世矣是固可法也使其子孙谨法而不渝一乡之人皆化焉则君之善岂不益大哉予故表而出之使揭于墓上
　　鲁府纪善梁先生墓表
　　鲁府纪善梁先生本之以宣徳九年七月一日卒于官年六十五其子泰和县学训栗与弟枢奉于其乡某山之原少傅兵部尚书兼华盖殿大学士杨先生铭其墓矣栗又请予文表诸墓上盖少傅公与予皆其姻家也义不可辞先生泰和栁溪人自少博学于经传靡不通始为端州府学训秩满陞溧阳教谕以外艰去服阕改纳溪蜀王闻其贤举为纪善丁内艰既除改鲁府纪善先生有英迈之气忠厚之资其勤于教诲谨于辅言行之善者盖多皆其职所当为不可得而备书也姑述其可以垂世励俗者盖先生事父畦乐母陈安人极孝敬凡所以养其口体顺适其志意者事无大小必尽其道至于禄俸余赀皆以归于亲一不为私蓄计事其兄翰林侍读用之怡怡恭顺未尝有所忤父没家政举归其兄尝自念惟一子而兄子四人田庐当均给诸子其兄则不欲有所轻重卒兄弟均分之其内皆化无彼此言者従弟泂内弟陈赏皆早孤先生皆教之有成赏一子异先生许妻以女赏出为广西按察佥事以卒异贫无赀产或谓先生于姻事将何如先生曰异虽无地其上独无天耶卒妻而厚抚之亲戚有以田质钱者乆之不能赎而贫益甚先生还其券俾得自资先生又有地迩曽氏曽氏僦而耕者数十年累纳僦直先生以其同业儒又连姻娅义不受且欲割以畀焉及曽氏孤且贫先生念欲振之曰斯地也吾心许乆矣即自书券徃授焉使食其利其在端州人有死而贫不能葬者辄出钱率众葬之穷民无告者辄周给之与人处能辅以义有所未至辄面斥其非人或不能堪不顾也及其复于善即相接怡然人是以乐亲之呜呼先生之徳如此古所谓治教之夲也而不究于用今已矣岂非可惜哉世之号美才者多矣其于书非不读也而行或异乎是盖有悖其父兄简其亲戚欺人之孤遗而长人之恶视人之死丧困急而恬不知省者其于仁义何如也夫风俗之所以厚贤才之所以兴起盖由贤者表励之也使先生老而归乡之良子弟有所视法而益劝于善则风俗之厚贤才之兴当益盛乃今不可作矣呜呼安得复有如先生者哉嵗月易迈流风余韵将乆而忘之故特书其可以垂世励俗者使归镵诸石以示来者
　　王处士墓表
　　泰和多故家南富王氏其一也其先太原人后徙庐陵之何山又徙安成之连岭至宋讳明逺始徙居泰和以诗礼名家宋末有为学谕曰仲鸿者生兴祖笃学而好义受知于信国文公公为书续槐精舍四字榜其居以励之世乱弗克有为学谕生廷珪廷珪生处士讳天迪字功迪少读书有大志新作一室揭信公所书朝夕勉焉欲有立于世其言必依于孝弟忠信而行亦如之值元季不果出时所在多盗起处士乃倾赀结客以保障乡里人赖之皇明混一可以行其志而处士老矣防诏下覈民田或诬处士失实尽没入其赀产处士不能自白则叹曰命也而未尝有怨尤惟训其子以徳义治身以勤俭治家而已乆之家复裕国初徴税一邑择一人有才行者摠徴以输于府众尽推处士任数年税以时入无纎毫过差贵贱贤良皆誉之其治已严重而临事寛平从容进退表然为乡之望其奉祭祀待賔客必以礼人有未善则容而教之尝与诬者相接不少见色辞人尤服其雅量洪武甲子闰十二月二十二日以疾卒距其生元大徳癸夘之嵗享年八十一娶郭氏子男二思齐思贤女一嫁【缺】　孙男五守一守训守贞守敬守恒曽孙男十有一纯经维统绘绪绂绚纁缉绯经开封府学教授维芜湖知县绂莱芜知县处士初其里之干溪后改葬万安县诚信乡湖口之莲花洲葬已五十年而墓石尚未有文至是维自芜湖来北京以前国子助教欧阳先生所述处士行状谒予曰维曽大父实有徳善乡邑罔不闻今前辈长老凋落殆尽而知者鲜矣非为文以刻诸石恐久遂湮泯敢以请于先生予谓先王之世君子之所务者义与命而已故曰君子义以为质又曰不知命无以为君子惟其务此是以于事之当为者勇为之横逆之来苟非其所自致者受之而不报以待夫天之自定也后之君子不明乎此于其所当为者或不为有所不得则尽其智术以逞于一时卒陷于不测而不悔此孟子所谓匹夫也若处士者其可谓安于义命之君子矣子孙之福至乆而益盛者天定故也若是有不可表耶故为书之使刻诸墓上
　　袁叔异墓表
　　安吉县学教谕袁君讳同字叔异洪武丙子卒于官明年二月归葬于泰和县西之几山不吉又以永乐【缺】年改葬于【缺】原又【缺】年其子范乃来求予文表之墓上按袁氏之先自金陵徙泰和世有显人至君之曽祖惠窓祖拙余父彦正皆不仕然皆有学行为人师君生而颖敏喜读书日记千百言稍长従乡先生陈心吾受易经入乡校为弟子员凡在学者皆莫能先君为文章宏肆竒伟而言论驰骋开合不穷语尝倾一座其事父母处亲戚朋友油然爱敬之施学成贡入太学由太学出奉使浙江藩府大臣皆称以为能嵗丁夘领应天府乡荐明年授安吉教谕能以所学教诸生其浮诡不法者君以一语折其心皆帖帖为善良故学者多所成就君之才通练足以有为其在安吉于庙堂学舍廨宇及器用小物靡不整齐完好人谓君小试乃如此使其大用可知而不幸已矣其卒时年才三十四呜呼天之于君何其若是哉自古大贤君子负杰出之才而不试于用者不少若君犹得为教官以少见其才而人之能如君者又少也盖其随俗变化夷髙以就下上无以教下无所承式然则如君者可胜惜哉使君尚在而当佐理之寄推其所施者而大施焉则人将无遗利矣而乃止于此岂非命邪虽然贤者必有后天之道然也故君之子范以才俊称于人今又为邑庠生将复进于显荣以食君之报而且汲汲以显其亲以予文之不美其何足以称孝子之心哉然不可辞故论次之而使镵诸石
　　都察院右佥都御史凌君墓表
　　宣徳九年八月十五日中顺大夫行在都察院右佥都御史凌君晏如以疾卒于官年五十三朝廷为遣舟归其丧于湖州归安县将葬于所居琅琊乡【缺】山之原其防子啓既请右都御史熊公铭其墓矣复来请予文表诸墓上曰啓之兄敬以养祖父不克来京师今归有期亦不能俟其来也故啓敢以请凌君尝入翰林与予接又同朝乆且相知义不可辞君讳安然字晏如自少力学问尤工书其楷书学晋小篆则师秦相早有名乡邑太宗皇帝锐意文艺必欲追配古人君优防馆阁益自励务欲称上意仁宗皇帝在东宫雅知之常令缮书以进今藏于秘府永乐十五年擢拜吏科给事中以恭慎举其职日侍上左右有所顾问敷奏详明同辈皆推服焉仁宗皇帝即位陞吏科都给事中益毖懋不懈人未尝见其过举今天子即位三年大正庶官以脩百度以君为右佥都御史盖是时持宪者多以贿闻由是用君其间君感上知遇确然自守不为众所惑思欲稍拯其弊事有不可即恳恳为其长言之多见聴从然犹胶箝牢宻君未及有所振举而以内艰去盖在任不二年君去而其长及凡相托者皆得罪矣服阕仍为右佥都御史兵部以武职贴黄乆不清请防官清理如故事上以命君君与翰林侍读苗君衷皆従事于此同力一心罔有漏失有顔镇抚既卒子孙当一人继乃复以一人冐官三十余年无觉者君阅其实乃奏罢一人又着令凡武官有靖难功而无子者不忍遽絶其禄得以壻或义儿一人继不再及也有张指挥者既以义儿继矣又欲冒及其子因有所调发托统帅以疾言豫以子代亦十余年矣君亦奏请罢之其临事用心不苟皆此类而不能乆于世岂非可惜哉曽祖【缺】祖徳皆不仕父彦能歴官至应天府通判坐累罢居均州仁宗亦知其为人因君为都给事中即命冠带造朝以都给事中致仕归湖州今加封右佥都御史君初娶周氏早卒有一子曰敬再娶唐氏四子曰啓肇敦敷于乎自古聪明才俊之士遭时奋身皆有志于功名以显当时传后世然而不至于大有建立而卒如君者何限盖莫非命也使君而得永年其所立岂小哉今虽不幸而其居官行事之善不可以泯也故表诸其墓
　　杨处士墓表
　　泰和杨处士从进以永乐十二年【缺】月【缺】日卒于家年【缺】十【缺】年【缺】月【缺】日千秋乡过路塘之山下后十八年其配郭氏孺人年八十亦卒祔于处士之墓又七年为正统二年其孤子珩子珹子佩相与谋曰父母之葬既有铭以纳于墓矣若又表其徳于墓上岂不益明显而延闻于世乃以书币来北京请予文将以刻诸石子珩予女兄之夫而子珹子佩皆有连予虽不得辞然縻于职务未有以复也乆之子佩又以书来速文曰子知吾亲宜无爱于言乃着其实俾揭焉杨氏故大家而族属最繁处士世居汝南坊号上园杨宅曽祖某祖某父某虽不仕然皆富而有文有元之季尽失其故业处士恭俭勤慎务不辱其先言行必由于礼义初娶东门刘氏贤而有妇道处士思再造其家实克相之刘孺人卒处士求同徳以成其志遂以郭孺人继焉郭氏世居县西之大溪孺人则栁溪之曽孙景宣之孙才卿之子也资禀端重色温而气和归处士尤谨于内助处士孝念其亲必尽诚相祀事其抚育孤侄则加之以恩亲賔徃来处士欵洽于外孺人治具于内必防以丰嵗时馈遗轻重疏数必适其宜抚异母子如已子衣服饮食必均所以训励之者亦无彼此之殊处士勤于治生产业日盛而孺人乐俭素未尝侈费一钱以故家益裕皆处士之志而孺人成之也处士既卒三子因其所遗各置别业于西乡孺人亦厌城市喜田园板舆迎奉极甘防之养乡人以孺人有福而其子能孝莫不誉叹焉处士三子子珩子珹刘孺人之子子佩郭孺人子也女八人皆有归孙男七人维继纶缨缜缄纯继领乡荐为河内县教谕今已卒孙女九人曽孙男三人宪懬懋呜呼元季兵乱以来大家世族之沦丧者多矣髙门大宅废而为丘墟子孙亦降为舆至或湮灭而无闻其能脩复旧观如上园杨氏者诚少盖由处士之孝不坠其世业而又有孺人之贤以为之助也生既同勤以成其家死又同以安其魄则皆表着其行而使同不朽焉岂不宜哉故为次第书之使后之人有则也
　　处士胡公墓表
　　处士胡公讳环字子岩泰和社溪里人社溪之胡分自黄漕盖南城丞笺之裔宋季有文可者従文丞相勤王卒死于其事文可子南叔以平溪洞劳得巡检南叔生建徳主簿履翁履翁生守良守良娶顔氏而生公公性孝友父母年皆八十公善事之得其懽心伯父守礼无子公事之如父父母没葬祭无违礼而哀慕乆不衰其同产惟一姊公极爱敬至割田以奉之又待其従姊如同产事族之长者以礼而处众人以和嵗时祭享及冠婚丧葬一皆尽其道其有不给者赒之祖业坟墓勤于展省非有故必自行于延师教子甚切毎出赀以倡族人内外属子弟有愿学者皆受之使学诸子所为稍涉非义即厉色训戒必改乃已赴人之急不啻为已人有假赀无不应或不能偿不责也待姻戚以义交朋友以信抚下人以恩接乡党以诚当时名士显人有过公者公敬礼尤至诸公亦甚爱公必相与懽洽倾倒然后去晚年付家政于子而放意山水间超然自乐也宣徳乙夘十月十三日以疾卒年七十五凡知公者皆哀惜之明年十月初五日其乡禾坑之原娶永新萧氏有妇道先卒子四重简重连重通重宣女三嫁严希龄萧镃萧建亮镃为翰林编脩孙男十人曽孙男二人编脩尝谓予言镃外父实有淳行而以隠终吾妻虑其善之不传知镃辱爱于先生属请文表其墓予未暇作今年重宣来北京申诸兄之言而泣拜以请因忆徃年过金台访予姻家严君诚仲公来顾予得拜焉观其容貌作止而聴其议论信所谓隐君子也夫一乡有君子则一乡之人皆兴于为善有以成贤才美风俗虽使乆生于世而不厌今公已矣岂独一乡之人惜之虽予亦深惜之也其为人如此岂可使无传哉况公贤子重宣以请于予而予之侄稪又重宣壻也谊不可辞故序其实使刻诸墓上
　　李处士墓表
　　处士李公字又新世居泰和文溪里与予家相距不百步而长予二十年最相好其卒已乆矣今年孙诚来北京奉其父懐庆太守湘之遗命谒予曰先人疾既弥留呼诚告曰尔祖墓石未有文吾深以为歉知其善者惟侍郎王公吾尝请表于墓上则既许诺矣我死尔以吾言为请而刻之则吾目瞑于地下今吾父虽没而言存敢以请拜且泣予为之恻然曰尔祖孝弟人也予知之不可使无传于后世宜尔父子之请于予也公曽祖仁可祖宗明父云龙皆不仕而皆为善人长者母萧氏前进士子上先生之姑贤而有家法公既受教于家外则从良师由是能善其身与予防时年已四十余矣而母尚在堂朝夕奉其起居承其顔色调其衣食寒暖之宜或有不豫则惕然以忧躬治汤药而敬进之不暂去左右勿药而后喜可知也兄可成惇厚乐易公事之无违礼凡言动不敢先均忧乐通有无于事当图议者则従容和顺唯兄命未尝有乖其诸所行必皆审于理不肯稍涉非义豪杰之徒相时射利舞文饰诈以陵人与凡摴蒱博奕俳谐聚醵之娯皆不与唯故人亲戚有急则必赴经营佐助曲尽其方殷勤笃厚之意非众人所能及尝作肆居善药戒诸子曰此非独为利亦以市义必平价以售有急而无赀者则贷之不责其必偿其所以治家训子孙无非理者湘従予逰县庠训励之尤切其事师亲友皆资给之使得如志以学故能有成立其行如此非所谓一乡之善士欤永乐癸巳正月十九日卒年五十六娶萧氏有妇道子六人曰湘懐庆知府曰浩固安教谕孙男二十人曽孙男九人公初葬里中窑背祖坟之次以其地不吉诸子孙又将以【缺】年【缺】月【缺】日迁于【缺】之原而树表墓上于乎人道莫大于孝弟盖所谓徳之本也世之人乃谓不足为惟逞志于所得为借耰取帚而狠戾之恶滋紾臂防墙而陵犯之风作如是而欲刑其家封植其子孙可得耶公敦行孝弟而又推以及人虽不至宠荣而诸子享其福此徳之应也懐庆至死犹不忘显亲之孝又有孙若诚者切切焉以成其志皆公之徳善实啓之以是而镵诸石足以垂耀于后且不独勉李氏之子孙使世继其美亦欲使观者有所兴起云
　　严氏两处士墓表
　　严氏两处士泰和人伯曰元龄仲曰元晏皆质直坦夷端厚周慎非其所当言者未尝出诸口非其所当行者未尝发诸身凡智术机巧众人夸诩以为能者未尝形于念虑至于聚博醵饮慢戱佚游之事亦未尝厠迹其间读书为善思不忝其世洪武初儒道浸盛元龄甫以所学施教于里中里中子弟多从之者有司闻其无害举为吏处士曰吾士人顾可为吏邪不就强抑之遂避去有司怒其忤已置名案牍中益求之不已处士益自閟不与世相闻稍稍出游四方乆之得免归乡里与亲戚故人相欵洽其言行不异于曩时勤俭自足无一毫外慕意盖嚣嚣然乐也永乐丁亥【缺】月【缺】日卒年【缺】十殡所居东之鱼池上元晏甫初与兄同居县西鴈塔巷后廼徙金台山中既攻儒书又喜治医术以济众与予先公笃谊如兄弟其制行又髙而言必顾行一乡之人服其教被其泽县令洪俊敬信之如蓍屡托以事无不当于理者隣邑民尝作乱朝廷遣襄城伯李公率兵讨之公亦知处士贤用其言良民免于俘弃而全其室家者不少平居赈穷恤匮解纷释难尤多永乐戊子十二月十七日卒年五十五葬五十一都方桥东冈之原严氏之先自金陵徙泰和世以宦学显而又以赀富有名宋元之乱尽失之惟儒业不废处士祖存忠不仕考尚徳万安县典史母胡氏两处士实同产元龄甫娶王氏直之姑生二男子敬仲仁仲一女子嫁刘士髙再娶刘氏生一子晚仲孙男一元晏甫娶胡氏母党也亦生二男子诚仲文仲二女嫁黄丕烈刘伯遡孙男六诚仲敬仲兄弟谋曰惟吾二父相友爱甚笃非他之为兄弟者比尝恨遭变故不得与同处今不幸已矣其可使终异耶乃举元龄甫之丧亦于方桥东冈之原同域盖欲其有以慰恱于地下则【缺】年【缺】月【缺】日也乡人过者皆曰此严氏两处士之墓必致礼而后去至是诚仲兄弟同以书来京俾直为文表诸墓直念防时常得侍左右听其言观其行凡所以教者必本于孝弟忠信盖用其所有者迪后辈蔼然古君子之风至于今不忘以直之愚其何能光昭令徳于乆逺哉然不敢辞也姑述其槩俾揭于墓上
　　刘氏归仁阡表
　　刘氏于寜都为大家其曰宗仁号静山者则其族之杰然者也静山之曽大父景新大父友贵父文福皆不仕而皆以忠厚闻乡里静山生而英伟喜读书未尝慢戱佚游乡先辈皆器重之长而才识益充善剸繁治剧公私诸事皆自任不以烦其亲朝夕敬养父母之心懽焉亲没祭无违礼课童奴治产业勤俭自持家日以裕性尤刚毅守礼法遇事必公其是非不曲随苟止亲宾过従论政务究物理语尝屈其座人人亦莫有间然者兄弟相与怡愉和乐尽友恭之义自以早年废学见幼弟本颖敏延名师教之遂以儒业闻缙绅间尝掌其乡粮赋及领千夫入湖湘伐大材输京师抚下有方人人乐从故不扰而事集晚读老子好清静闻武当山天下竒胜神人所栖止遂徃游焉徧歴诸岩洞兾有所得恍惚遇异人授以道要悟而归退居西涧之阿超然有出尘之想一日防疾诸子侍侧惟勉以孝弟不及其他语毕而终永乐廿二年五月十八日也享年五十九宣徳元年【缺】月【缺】日归仁里髙屋上之原配孺人王氏讳珤直之従姑也盖曽叔祖用则公于洪武初为寜都训因家焉生従祖子才娶嵇氏而生孺人柔慧淑善闲于女红父母爱之为择壻得静山遂以归焉时有姑在堂老而病孺人事之小心敬慎尝先意承志姑喜其孝称之六亲凡静山之事亲处兄弟睦宗族惠于乡党隣里皆能成其志王氏无主后坟墓孺人皆主之祭祀展省各以其时而哀慕加焉治家谨肃训诸子孙女妇皆有法内外秩然静山没后二十年素服终其身正统九年八月二十六日卒年七十八子男五读书循理克承其家女一孙男二十二人女十一人以【缺】年【缺】月【缺】日祔于静山墓右于是诸子谋曰吾父母皆有令徳宜表墓以昭来世庶几永垂不朽乃遣澄来北京以乡先生黎逹所述行状授直属为文直尝闻司训公家寜都而叹不得访其后前四十年直滥官翰林而静山实来京始得拜而问焉伤其再传而遂已然犹幸有姑在且静山笃谊君子也庶几坟墓有所托今皆不幸已矣岂特刘氏失其所以为望者而直之心亦安能不防然以悲而惘然自失邪为文表诸墓以彰其徳于无穷直安得辞作归仁阡表使刻焉
　　故礼部主事龙君墓表
　　龙氏居泰和甘溪为大家世有显者至君曽祖以传祖明逺父仁安皆不仕而皆以行谊称于乡君贵乃得赠父为承徳郎礼部祠祭主事母汤氏封安人君讳粲字叔粲端重颖敏喜读书为乡校弟子员夙夜不懈凡所著述务出新意朋辈皆推其能永乐甲午以诗经领乡荐然笃于养亲不果仕所居湫隘不足容众以父命作室先庐后日奉亲娱乐其中二亲没丧皆尽礼而与诸弟友爱尤笃赀产随所欲得皆让之无吝意乡族故旧有急赈之恐不至人有争辨不直者多求直于君防试不偶入太学甲寅有祠祭之命宣庙上宾奉行丧礼严慎无缺失人以为难今上初即位海外诸蕃国皆来朝事毕而归择廷臣知大体善抚驭者送之广东宴饯而遣之君奉命以行宣布天子徳意人人感悦已未调仪制主事当朝廷清明稽古右文君敬恭将事众以为善于其职礼部每防试天下士帘内外执事最切者必以命君壬戌试毕当出院君得风疾舆归治疗乆弗愈君叹曰吾年已六十而病如此岂可以不去吾其归哉即上章乞致事上许之既优防田里有以乐其心而无劳于其身疾稍间未尝一出至县城惟教子孙以读书为善兄弟相与恭爱隆然既而二弟叔昭叔铉相继卒君哀伤不置疾复作以正统丁夘十一月初五日卒年六十四初娶萧氏靖江长史用道之女封安人再娶曽氏翰林庶吉士与贤之女以子文贵封孺人皆有贤行子男二长熈次文皆萧氏出君在祠祭时文已取进士为中书舍人日与君同朝时人荣之既满举为吏部验封员外郎今熈亦举明经得泰和县学训归未至家而君卒矣女三嫁严晅杨者皆已卒其三适萧恢余未行孙男五曽孙男三文闻讣恸絶将归治丧诣予告曰文兄弟二人而文早窃禄京师兄熈今亦忝教职当先人疾亟时皆不得奉汤药既卒又不得视殡敛不孝之罪大矣惟其徳行之懿若不能表着于后世使永永不朽则其罪益大将无所容敢请文以表于墓上予与君婚姻家自游乡校时已竒君及官翰林贰礼部君之言行接于见闻无非予所爱者盖尝以逺大期之其后予知贡举君在试院实助予孰知由此而竟以病去呜呼今则已矣其可复得哉然君有令子汲汲以显扬为事此可见其徳之致故为序述而使镵诸石百世之下欲知君之贤其尚考于斯
　　先伯祖贑州府学教授王公墓表
　　王氏之先居金陵晋太傅之后南唐吉州刺史崇文始留家于言其従孙宋礼部侍郎贽又徙居泰和世以宦学为名家至君髙祖虹溪先生字叔可曽祖芳洲先生字本初祖天隐先生字性夫皆不仕而皆以文学徳谊重于时考西山先生字民则元季为贑州路先贤书院山长遂家于贑州尤以博学多才显名公其长子也讳在字子所天资粹美器宇宏深颖然出侪辈圣经贤传诸史百氏之书靡不读而皆能造其精微为雩都县学教谕兵乱学废国朝混一宇内首诏天下建学育才择贤师儒为教官贑守邹奕以公荐江西行省防诸郡邑所举百余人试之公为第一遣之京师吏部试在优等遂授贑州府学教授公端严以处已和易以接物其所为教因传以求经由体以达用究物理之妙穷治教之源隂阳鬼神之奥礼乐制作之文博极古今议论精到学者有所据依以成其业贑之人才彬彬辈出既满授登仕佐郎俾复任洪武甲子复开科取士公之弟子陆载许恒王本道严鹗皆以明经中其科明年取进士登朝籍人皆推公为善教而公老矣然犹诲人不倦士之贫者公常衣食之恩义兼尽他之为师弟子者莫及也贑大郡多才贤且交广所由道凡仕于贑与士大夫过贑者必谒公闻公言无不意满而去洪武庚午三月二十三日以疾卒年七十七娶周氏有贤徳子男一曰伯时女一嫁泰和彭原徳孙男一曰善学曽孙男五公卒后二年壬申贑城东望城岭其山已丙其向戍干呜呼公之考直之曽祖同母弟也故直于公为従孙忆四五嵗时公奉表诣京师归至泰和举祀先之礼拜跽登荐极其诚敬谒天隐公墓下涕泗交頥感慕之情不能自己直虽幼已慕公之孝见内外属子孙循循诱掖惟恐伤之教之以孝弟忠信礼义亷耻谆复之诲出于至诚复见公之慈亲戚故旧老者敬以待之少者谦以抚之闾阎细人拜公者必问所业加慰勉焉人人感悦又见公之従容中礼后稍有知可以受教于左右而公不可作矣及官翰林従今少师杨先生游先生常言公淳直无华言行一致尤恬于势利乐与人为善凛然古君子之风昔贑郡庠有彭生者家甚贫公毎赒给之使学后为御史请归搜辑熊氏故士卒势焰熏灼祸福予夺在其手一郡震动见公执礼甚谨思厚报公数请所欲为公知其必以此败谏沮之谢不与徃来未几果得竒祸又尝发防以女娲链五色石补天事为问诸生不能对请于公公曰圣神之事固非后人所可知然以吾意推之天岂待补哉调和五行之气弥纶天道之所不及使之确然有常而无间则人民育而品物蕃此易所谓裁成辅相之道也诸生何疑焉公之奥学卓识出于常情之所不及类如此直生也后窃尝慨叹不得闻先生长者之绪论是以寡昧闇劣无以绍前人而思公益深至是善学罢髙要丞归田里遣子锷来京师告直曰公之已五十余年而墓前之石未有文此诚善学之责亦尔之责也尔其图之呜呼直岂能究知公之万一哉姑取公门人兴安令周永所述与直之所见闻而次第书之使归而刻诸石
　　母舅欧阳公墓表
　　呜呼是为直之母舅欧阳公之墓公生元至正丁酉七月初九日以今正统癸丑十二月廿三日卒年八十七直于是不胜其哀忆四五嵗时先妣淑人弃背未防先尚书公以事去当时直几不能自立荷公之徳以克至于今思欲报公而未能如志今则已矣直之心何如其哀也直初従公时年十三公衣食而教之书常置诸左右随事训切之使必循礼蹈义以毋辱其先直服膺不忘后二年遂去公而归然所以趋善背恶不陷于恶者犹公之教也公之徳施于直大矣然无以报万一则直之慙负岂小邪欧阳氏世居泰和县治东公之祖复之有隐徳世称长者考日新先生为江都丞临淄知县其文学政事见直所为传公讳淮字子白外大父卒时年十二従直先祖竹亭先生先考侍郎公学天资絶出时辈罕比学成去为人师时庐陵永和陈徳星为女择贤壻得公而馆之故遂家永和永和之人争礼为子师其脩于身以孝弟忠信为本而亦以此教人凡受公教者皆循循为善良其所为文清新典雅师韩栁李杜诸大家尤工书得晋人楷法隐然名动一时四方士大夫过永和者必求教于公公俊爽不羣有治才而不乐仕进泰州学尝聘为训不就平生交游甚多惟少师杨公士竒侍读梁公用之最莫逆数欲荐公公力辞曰吾施教于乡教行即道行也奚必为政哉永和鳯冈精舍中祀圣人像毎朔望公与诸儒必只谒行礼毕进诸后辈相与讲学焉至于老不衰殿堂有毁壊者脩饰之或侵庙堧地必请于官尽复焉乃已永和儒风乆而犹盛者公与诸儒之力也郡太守嵗行乡饮必礼公为宾人皆望而敬之至是乃以疾终孺人陈氏孝敬顺祥于直有母徳焉幸无恙二子仪俶皆为士女六人萧原豫刘应魁徐荣昌于资介钟士元萧敏其壻也孙男三人性怡愉仪等以公卒之【缺】日奉葬于庐陵十一都南山之原自为志以纳诸墓而命直为文表诸墓上直既哭以受命哀伤之至言不能成章然不敢慢也昔秦康公送其舅氏晋文公至于渭阳而作诗序者谓康公之见舅氏盖如母之在焉直之心犹是也常恨相去之逺不得数见公毎一念之而思母之心益切盖不知涕泗之横流也今公已矣终不可一见矣欲报之徳亦无所自效矣则直之哀思有已耶盖抱痛以终其身而后已也用是表诸墓既以着公之徳亦以写直之哀云耳
　　杨处士墓表
　　翰林编脩杨鼎既丧其父处士君于长安塔坡乡之先茔六年矣今年来谒予告曰先人之葬少保江陵杨公铭其墓矣然未有文表诸墓上惧无以昭徳于乆逺敢请之先生予与鼎有斯文之契不得辞君讳森字徳甡其先华隂人后乃徙居长安乆之又占籍咸寜居郡城之永昌坊曽祖孝古祖伯安父惟敬皆不仕而皆以徳谊重乡邑惟敬娶李氏实生君刚直简静不苟合于人事父母尽孝道博观诸书而独邃于隂阳术数以生年月日时所值支干推衍之决休咎有竒验然与人言必依于孝弟忠信大要欲人趍善以求福不肯徇俗好所居襍植花卉以自娯富贵利逹不一动其意休闲无事婆娑独游或髙视逺览从容啸歌翛然有尘外之趣尝曰吾祖宗积徳累仁子孙当有兴者乃遣鼎为学官弟子所以教者无不至正统已未擢进士第二遂入官翰林士大夫皆称君之善教鼎之善学也是年十月初七日君以疾卒于家年六十六君初娶魏氏早卒无子继室刘氏生二子长即鼎次鼒女二人嫁王楠呉英古之君子不必皆贵且显也要亦有所自立今君虽不仕而善足以称于世昔淮南有处士征君以孝弟恭让闻乡里教其子取进士甲科荆国王文公以为一乡之善士作文以表其墓至今数百年人犹知有征君者以荆公之文在也若君之美固不让征君而鼎之贤所以显扬光大者盖未可量予文岂足以为君重哉姑为表其墓以俟
　　姚氏二亲墓表
　　桐庐姚君惟善以永乐丁酉四月廿五日卒于家年四十四殡于里之文化山下宣徳巳酉二月廿五日礼其乡寨鸡山之阳正统丙寅六月六日其配孺人申屠氏卒于北京其子吏科给事中防之官舍年六十七防兄弟奉柩归卜以【缺】年【缺】月【缺】日合葬惟善君之墓而自为状来请曰惟吾二亲实有令徳以保艾后人而先考乃早弃诸孤先妣劬躬尽节以教以育兹幸得禄可奉朝夕矣而弗克终养此防兄弟所以摧恸而不能已也今奉柩合葬庶少慰死者于地下惟其徳善恐乆遂沈冺愿先生表于墓道俾永永不朽为幸大矣予嘉其孝故不辞君讳善惟善其字也曽祖定祖鼎父伯华皆有隠徳君姿貌丰伟襟度夷旷虽不拘小节而行不违道事父母以孝闻养生送死皆中礼节处兄弟极友爱伯兄尝被役于官君请以身代虽劳不怨弟为太学生则厚资给之使学及令洛阳君逺嫌未尝一徃视好仁急义出于天性乡人杨甲父丧不能举为治棺衾之外女孙柴氏亲没无所依长育之使有归其他赈贫乏防患难施惠尤多与人言必依于忠信人有不平质于君则以理诲谕无不悦服皆称为长者卒之日不间疏戚愚良哭之皆哀孺人亦桐庐故家父文斋以行谊称而与其母【缺】氏皆早卒大父母以属冢妇俾善视之察其贤且才喜曰使此为男子当大吾门而惜其女也然不宜与凡子年十五为择壻遂以归君事舅姑孝敬婉顺能得其懽心祖母杨氏性严难事然独喜孺人毎举以励诸女妇事君能相其志闺门之内肃如也君卒孺人才三十六以贞静自守而俭约持其家君初在殡未克葬毎一念之辄哀恸欲絶逮乃已嵗时奉祭祀处内外属待乡隣宾客皆适其宜训诸子各务所业以不辱前人防最幼亲教之书遣入邑庠受学脱簮珥以为礼夜则秉烛以课励之见其与贤者逰则喜不然则咈然怒曰汝父积善以遗汝盖兾汝大有立而汝甘为不肖子邪防于是自勉以底于成及官近侍迎养来京师而犹子龙为刑部主事二子暮归侍左右询其职业随事训戒之皆合于理道在朝士大夫闻之莫不誉叹其贤孺人寡居三十载氷清而玉刚其善行逹识又如此不贤其能是乎五子女一孙男十三女四古之大贤君子卓然有立于世者皆本于父母之贤然使俱存则其成易矣不幸而失所怙为之母者盖有慈无威然亦能成其贤者虽母之善教实考之徳有以庇赖之也宋庐陵欧阳公是所谓大贤君子也表然为望于天下实由乎母之教而君子必归于其考之仁今观惟善君与孺人所以积于躬而兾望其子者不异于欧阳氏然彼之能乆而不冺以泷冈之表在也予言何足以拟之然防方盛年而进用未极其勉于徳以显扬乎亲者当益大安知他日无若欧阳公者以为不朽之托哉姑论次之使刻诸墓上
　　故郁林州同知张君墓表
　　张氏之先洛阳人五季之乱始徙家泰和宋熈寜中有兄弟二人同举进士曰汝贤为江淮发运使曰汝明为湖南观察使皆有盛名而家益大有谱牒至君之曽祖君瑞祖文良父子礼皆不仕文良长身玉立言行不妄乡称善人子礼则谨于事亲而勤以植家自少与翰林侍读梁先生友善及君则又与先生之子侯官令叔防尝同学有丽泽之益讳铎字振文自邑庠生充贡入太学友天下之贤而学益进谦恭自持谨于礼度歴事兵部礼部俱以谨慎得名歳丙辰有郁林之命郁林瓯越地自昔称僻陋之乡其人知力田务本而秀民亦颇好读书然风俗未尽淳君一以寛简为治而民安之乃兴学校申教条暇则躬诣明伦堂集诸生讲论丰其供给蠲其徭役以课励之由是诸生皆勉学以图仕进民有兄弟争讼者君谕以大义使退而自思徃徃不终而罢州南有废地弗治君教旁近民使垦耕而食之曰吾不与汝税也人知君意在利民凡废地皆垦耕郡中几无遗利于诸坛壝所以事神保民者皆治祭以时由是水旱疾疫祷之辄应而民受其福田州人争地相雠杀乆不决藩省大臣知君可任乃委君及诸司所遣官属徃平之宣布天子恩徳与不忍加兵之意按图志考故实俾各循其旧一毫馈赂不得行于是皆悦服而罢壬戌述职朝京师奏课在优等归至郡得疾惟第三子志在侧医药弗效志祷于神请以身代亦弗应疾革谓志曰尔幸领乡荐宜益勉于学以显亲扬名毋怠言讫而逝壬戌八月十五日也距其生洪武丙寅十一月五日年五十七初娶罗氏先卒继室旷氏子男四女四孙男八人志奉柩归兄弟卜于龙洲之南园以罗氏祔癸亥十二月廿二日也葬已九年志自太学选为南京刑部主事当之官来求文表墓上予与君同里尝同逰乡校而君少予七嵗见其端重乐易毎以逺大期之及述职来朝上其课心益为喜谓其福禄荣名盖未艾孰知去不乆而君已矣志之才器又有过人者今发轫仕途而即登郎署官六品天将以君之所余者申锡之使于扬名显亲而大发焉以成其志则君之徳善足有徴于后世矣故表诸其墓
　　铭
　　忠孝堂铭
　　国家之兴必有豪杰卓越之才达乎忠孝之大节者以翼昌运纉世功然后能享髙爵重禄以传于子孙而延之乆逺若太师英国张公其人也公之尊府河间忠武王昔事太宗皇帝于潜邱掌防卫兵其姿度雄爽知畧超迈而武勇絶人最为上所亲任及靖难兵起上毎授以成算战胜攻取无难者诸将皆敬让之时公亦提兵従王王尝语公曰吾受上恩思辅成大业以报殊遇尔当戮力一心庶几如吾志古人以事君不忠涖官不敬战陈无勇为非孝尔能尽忠乃所以为孝也公顿首受教奨率所部摧锋陷阵所向有功未防王薨太宗皇帝素竒公召而慰勉之俾以其兵自効曰尔毋忘尔父之志公感上之徳与先王之教益自奋励卒成大勲凡上有所命南征北伐无不尽其心竒畧伟绩载之信史功名富贵无出其右者迨事四圣小心寅畏前后四十年如一日公既受显爵位师臣王亦膺隆命配享太庙此忠孝之报也暨脩先朝实録公再为监脩今上皇帝缉熈圣学公实知经筵事敬恭朝夕従容进退凛乎儒者气象尝谓直曰先王以忠孝为训吾既奉以周旋不敢失坠虽幸而有立然今老矣惟列圣之大徳不敢忘于心而亦敢忘先王之旧训乎因揭以名堂将终勉之且使吾子孙登斯堂者亦思所以吾志日夜勉焉尽心于其职庶无负于国而亦不辱其先子宜为我铭直闻之忠孝臣子之大节天理之当然也诚能尽其道则必享福禄之荣而子孙保之昔者召穆公能嗣其祖康公之业有功于周宣王锡之圭瓉秬鬯以祀其先祖又锡之山川土田以传其子孙诗人歌之至今诵焉公嗣先王勲烈着于国家显荣褒大实有累朝之锡命诚无让于穆公而尤惓惓以忠孝自勉且以勉其后之人国家有亿万年之庆张氏之福亦岂有穷哉乃为之铭曰天生斯民赋厥衷为子必孝为臣忠惟师英公徳兼崇卓立宛有前贤风桓桓先王才且雄捧日直上扶桑东奄然驭气超鸿蒙只率遗训纉武功披云巻雾开晦防九霄奋跃攀飞龙宣威蛮貊靡不通明明列圣眷遇隆仁渐义洽恩丰彤纪勲旂常铭鼎钟王亦显祀升閟宫周家召虎庶其同孜孜夙夜懐谦冲揭以铭堂图始终朂尔后嗣蹑令踪事君奉先益敬恭国家万年福无穷
　　古朴子铭
　　云南右参政浦城陈君逊字必恭始自进士擢陜西道监察御史以绩最陞今官其言行皆法乎古于世俗纷华巧伪之习皆不渉于心人皆称其古朴必恭亦因以自号其乡友陈先生士希为予道之予嘉其志而欲其乆而不渝也乃为之铭曰维古之人循其自然不斵不雕而淳徳以全维后之士趋于巧伪愈肆愈偷而流俗以弊繄古朴子若此之惩维先民是程维大猷是经既不诡随亦不矫激其言其行维质维直柏台崇崇薇垣于于政罔不成民罔不孚嗟哉若人可以励俗敬慎不渝以终尔谷
　　着存堂铭
　　着存堂者少保户部尚书兼武英殿大学士永嘉黄公祀先之堂也初公之尊府少保公尝辟所居东偏之堂以祀四代祖祢而以着存名之祭酒胡先生为之记然局于地势祠堂之制未备其心盖慊然弗寜至是公购得邻壤乃大作祠堂奉安神主而祀焉前后四十年父子相继始克如其志盖可谓难也己夫君子之于其亲必有追逺之道焉亲也者身之所従出辟水木之本源也于此而不致其情则亦恶乎致哉是故亲之葬也则必反其神既祭以安之矣然而日以逺矣逺则忘之而孝子慈孙之心则未尝忘也时至则思思之则必有以将其诚而祭祀之礼行焉是所谓追逺之道也然古之祭者自诸侯大夫士皆有庙庶人无庙则祭于寝礼也后世以来庙非赐不得立而获受赐无几人故仕者虽有爵以荣其身而无庙以祀其亲君子惜之新安子朱氏乃损益就中而定祠堂之制自庶人以上皆得祀其四代之祖祢其制虽异于前而礼则隆于旧厚伦美化之意于戯盛矣然非笃孝之君子则亦莫之能为也公之为此既本于朱子至其奉祭又一用朱子之书内齐其心外备其物尽其敬而敬焉尽其爱而爱焉故肃然如有见僾然如有闻声音容色心志嗜欲不少须臾忘之恍惚神明之在其上此着存之义而诗所谓思成者也公之笃孝如此盖民之表也其俗之归厚可知矣公既以胡先生所为记刻诸左壁而以书来命直曰子宜为我铭之直之从公旧矣谊不可辞也乃为之铭曰名家肇庆古陆终祠堂翼翼居南东前作后继伟两公成此缔搆蔚穹崇美哉四室俨在中列祀祖考甚严恭秋霜春雨心为防笾豆簠簋防且饛牲既肥腯酒防丰孝孙祼献肃仪容精诚昭彻相流通神灵来享陟降同懽忻醉饱靡怨恫散为和气为祥风储休委祉纷叠重宜尔后嗣乆愈隆我作铭诗垂无穷
　　钟铭
　　钟之作官府以谨朝夕浮屠老子之宫以严祠祀而近世富室多置焉何居予既作祠堂以祀祖考诸子取严奉之意亦请置钟予则兼取谨朝夕之义欲以警昏惰故弗拒因推祖考示教子孙之心而为铭曰有钟在县声闻于天祠事则甚防然惟徳是先进脩之功夙夜当惓惓若沈酣于麯蘖之毒恣肆于袵席之安虽殷殷阗阗而聴之藐然迷天理之途溺人欲之渊昏惰而弗悛既不可谓孝亦岂曰能贤则神将厌之而何福之有焉嗟尔子孙警惕弗愆勉而有成百世之传
　　严氏钟铭
　　严氏于泰和为大家其先自金陵来后有笃行君子曰晏甫又徙居金台山中二子诚仲文仲皆能世其家乃作堂祀先而铸钟庭下以供祀事予与有世好故为铭之铭曰严氏之先来自金陵世有令徳肆乆弥兴金台之迁实晏甫孝友忠信不忝其祖二子克贤享祀益防乃作祠庭铸钟在县苾芬以荐朝夕具敬厥声喤喤祖考是听祖考来格无有怨恫右我孝孙福禄来同福禄来同孝孙有子永言保之聿配其始钟肇孔延震越山川相以铭诗百世之传
　　静学斋铭
　　予友夏君仲昭早有志学问以自立于世虽居市防之中而益敏于学用汉诸葛武侯之语名其斋曰静学取圣贤书读之求其脩已治人之道而服膺焉学成登进士第致通显扬歴中外三十余年以行其所学士大夫皆重之今进为太常少卿用其敬慎以交神明而其名益显皆静学之效也然好学不忘故学士沈先生尝为书静学斋三字由是揭于斋壁而日勉焉少师萧先生为作记而予与为铭铭曰惟古之人学以为已学之有要曰静而已理原于天而赋于人惟静则専乃积诸身汉之武侯静以成学知止有定企彼先觉不迩于邪不汨于私酬酢徃来大小其宜越至于今千有余载功业不忘徳音犹在猗与仲昭心焉靡防人之摇摇已则嚣嚣濓溪有训无欲故静岂但能贤亦可作圣始而寡欲驯至于无持敬不渝圣贤之徒


　　抑庵文集巻八
　　钦定四库全书
　　抑庵文集巻九　　　　　　明　王直　撰墓铭
　　刘先生墓志铭
　　先生讳镐字武性系出汉楚孝王嚣五季之末由金陵徙居泰和东门世为大家至先生又徙居龙泉五世祖天定宋理宗时取进士为著作郎出知寳庆府以卒髙祖崇甫岳阳军节度推官曽祖昌武以长子明叟贵赠同知吉安路总管事封彭城郡伯骑都尉祖坚叟广州路学正考允中洪武壬子领乡荐授安逺县学教谕以母丧不赴洪武甲子又举教官至京试诏书一道称防授翰林检阅辞以疾改广西慿祥巡检先生其次子也幼丧母哀慕如成人从尊府允中先生习举子业迥然出侪辈允中先生既没于慿祥慿祥在广西穷处与交趾接境风气既殊人迹罕及先生以不得归骨为恨毎一念之辄悲恸乡先生晏彦文知而怜之欲成其志乃言于广西藩宪大臣使聘为临桂县学训先生以疾辞职而徃授经焉因以其情告之郡博士陈廷器廷器为达于防议班公班公嘉其孝假以公事徃焉先生至慿祥求之客冢累累荆棘中莫可辨识允中先生在任时所养家僮刘四者既转入交趾而蛮夷殊俗莫有知其墓先生日夜环而哭几欲无生既数日忽刘四従暮来若有慿之者因得知其处啓视故衣衾宛然又刺血验之诚是遂负骨归然犹恨昔者不得躬侍疾营医药故乆而犹悲若先生庶防能永慕者矣先生得家学之懿于经史子集皆研穷其理而乐以教人门人弟子官太学登宪府仕州县者比比而先生亦頽然老矣永乐丁酉广西聘与考试人服其公性豁达好施赈人匮乏惟恐不及至有托其妻孥者则护视赒给如骨肉与人交未尝以盛衰易意其内行既充而施于外者类如此平生攻古文今有文集【缺】巻以永乐十六年二月廿二日卒享年六十四娶郭氏龙泉秀州郭徳宣之女有淑徳妇道母仪为宗族楷法先以永乐十五年十二月廿二日卒子一人曰滋读书为士人女二人长未行防适儒学生彭【缺】滋以某年某月某日奉葬其父母于某所而以状来求铭直之髙祖母则滋之髙祖姑也且允中先生之葬直先考琼州公实铭之则直何敢自爱其不腆之辞乎乃序次而为铭铭曰徳足以植身而笃于其亲学足以淑人而惠于困贫有蔚者声有炳者文昭以予铭愈久弥新
　　先考中宪大夫肇庆府迁葬志
　　呜呼直先考中宪公有重厚之资有奥博之学有淳懿之徳有宏伟之文有辨治之才有恢大之量其在乡则为名儒其仕为广东按察司佥事为工部主事为琼州知府则为名宦其所树立卓然在人耳目不可诬也葢自先曾祖则堂府君先祖竹亭先生世积忠厚故自先考发之而表表愈伟也其自琼州丁先祖母李氏夫人忧服阕赴北京改授肇庆知府有疾未行以永乐十四年七月初九日卒于万寳坊直所居之官舍享年七十五时直为翰林脩撰而兄信行敏行侍兄弟攀号五内分裂局天蹐地无所控诉乃奉柩南还以是年十一月廿三日礼于千秋乡新山大岭之文渊士大学士胡公广实铭于墓直兄弟不孝不谨不能择土地之宜致有润湿之害犹幸未及柩中乃以永乐十九年十二月十九日具棺衾衣物啓圹敬易之以是月【缺】日迁祔云亭乡聂家山七世祖妣胡孺人墓右呜呼直兄弟不孝不谨致兹迁易其罪深重不可容逭尚望灵魄永安于此以福利我后嗣先考姓王讳泰字伯贞别号止庵学者称为止庵先生敢明着之千万世之后陵谷迁易或有可徴俾勿壊第二子直泣血志盖时为翰林侍读丁继母萧夫人忧居家云奉议大夫浙江提刑按察司佥事契家生郭公绪填讳
　　彭学礼墓志铭
　　宣徳元年十二月初一日泰和桃源处士彭学礼以疾卒于家年五十四其子俊领广东乡荐防试于礼部讣闻惊恸几絶即日治任将归哭而告予曰俊不幸以科举自累而逺去吾亲然俊之来也吾亲实康强无恙其所以教俊者备至孰知去不二旬而祸变如此俊既不能躬医药亲殡敛若葬又不得铭以昭潜徳之光则不孝之罪益大矣敢以为请予与彭氏世有连不可辞处士讳【缺】学礼其字也自少能知孝弟大父直方父叔温笃爱之及壮至老益谨厚自持不肯为非礼人或以非礼加之亦隐忍不校然亦卒莫能胜也治家勤俭井然有条法常业之外不茍求妄取尝一防岭海青徐之间既归不复出曰逺游广览固丈夫之事然为一乡善人亦足矣日教其子使读书为学而与宗族乡党婆娑嬉游嚣嚣然自得也永乐癸夘俊游广东因领荐而归则告之曰汝始预荐书当益勤学不然不足以立身尔其慎之及俊赴春官教以事上取友之道尤切俊亦勉承其教未及成名而处士卒矣此俊之所以痛恨不能已也初娶同里任氏保冲之女甚有妇道生俊女一嫁曽迪先处士八年卒葬桃源所居之东今年【缺】月【缺】日啓封合窆焉再娶萧氏生杰孙男一曰镃忆予为童子时尝从先考琼州府君以嵗时过桃源拜其大父父皆质厚端确有古君子之风退而従处士兄弟游亦蔼然相亲也今四十三年而见彭氏三易世矣呜呼可胜悲哉铭曰彭氏之先以徳植家处士承之质而弗华孝弟俭勤宜显且遐今其已矣君子之嗟
　　康纪善墓志铭
　　宣徳四年六月廿二日梁王府纪善康君孔髙谢病归卒于临清年六十其子大理评事颒考绩来北京闻讣将归与其兄弟卜君而泣以请铭盖君之来也主于予既谢病欲归予谓君盍俟颒且及秋乃行君曰吾病宜去奚俟孰知去未一月而君已矣追念畴昔则君之墓予何可不铭君讳岳孔髙其字也自少秀伟喜学县大夫择为学官弟子与其朋友昼夜讲习従萧子尚先生受书经洪武丙子领乡荐明年防试得祈阳教谕祈阳学政乆废君至则谨绳墨教诸生有志者多乐従其不才者惮之诬以事调云南永乐初以母老陈情改零陵县取便道过家省焉适母病留侍九阅月有司逺问将寘之法太宗皇帝怜其孝宥之未几以忧去服除改景陵县所歴四学皆脩举废而教有成考满陞南阳教授学舍乆弊倡优戍卒稍侵其地诸生易冠衣与狎处无忌惮君一切驱除磨治学用以兴尝考试四川号称得士又九载赴吏部仁宗皇帝封建诸子择贤以辅之君被选为纪善数以经进讲甚见礼重居无何以风疾辞有司谓君学问老成不聴乃援例谒告归省墓比再来疾益笃始得免归颒遇于长芦不忍别君谓吾自视不即死尔速去毋后期呜呼而君竟死矣此颒之所以不能已于哀也君孝于父母而敬爱其兄凡家事惟兄命赘同里刘氏刘氏多故丧其长者君抚其诸孤既长然后归未尝私一钱在祈阳时有商人为同侣所弃病且死而君活之及教授南阳乡邑故人遇竒祸至覆宗幼子匿于所亲惧不免再遣依君君匿而教之卒免祸宗祀以不絶新淦杨氏子博客南阳困不能自存亦依君君衣食之而授以经博遂领乡荐得教职而君终无徳色其存心之仁如此君世居泰和平易坊其先盖有仕者至君祖仁安父徳昭皆不仕徳昭早孤母陈氏守节教育之徳昭能自立而母亦被旌表君妻刘氏先君十八年卒生四男长曰頥次曰颒以进士入官次曰顼季曰颙亦举乡贡女五嫁郭公伦辰州府学训陈禧孙男七人君达于政事其才足以有为而止于一教官至老又为所谓纪善者讫不得一施于用遂欲弛置自便因号遯庵竟以疾免而终其所为文必据于理有文集若干巻藏于家其以【缺】年【缺】月【缺】日其墓在【缺】原铭曰才足有为而又逢时讫不得施而止于斯维
　　徳在人有永其思我铭用昭千古弗隳
　　国子博士王君墓志铭
　　君王氏名复原字子福予泰和灉江人也祖惠轩父志徳皆不仕而皆为乡善人君少孤能自力学脱其妻簮珥为贽从庐陵谢子方先生受易经造其阃奥洪武丙子领乡荐后三年防试礼部得化州学正能以所学教诸生诸生多由科目进者以绩最陞北京国子监博士其所论著当时皆服其能太宗皇帝在位时和嵗丰祯祥毕至天下皆上表贺北京畿内文武诸司皆属笔于君六馆之士求为表文亦必于君君应之无难名益籍甚天子以为宜于其职给以七品禄俾仍为博士而君亦甚乐焉洪熈元年八月得风疾瘖不能言予徃问之君犹送迎嬉笑予意君当即愈而竟以此终时九月【缺】日也其生以【缺】　丙午【缺】月【缺】日得年六十娶【缺】氏子二人君质厚坦夷与人交不茍为异同任其真而已性尤俭约粗衣粝食不厌也初朝廷纂五经大全以嘉惠万世君与其间号能事及脩太宗皇帝实録精择能者俾执笔焉予论及君当事者以为宜未及用而君已矣呜呼惜哉君之柩归泰和二子将以某年某月某日葬君于某山之原而请予铭其墓予与君交乆矣亦为知君遂不辞而为铭铭曰质厚而志荘学笃而才良胡啬其年而施不长归于斯邱百世之藏
　　明威将军海南卫指挥佥事柴公墓志铭
　　明威将军海南卫指挥佥事柴公以永乐戊戌四月十日终于位年五十九冬十二月九日其孤瑄奉于琼州城西南之原而以公之故人王君仲迪所述事状因兵部员外郎陈君亢宗请予铭其墓盖予先公尝为琼州守实与公相好而予尝获见焉则何敢辞公讳英字仲实兖之曹县人大父讳清妣王氏父讳裕元季为安丰奕千户率众归太祖常从征伐积功至武节将军正千户洪武初守番昜卒焉而公年且长矣入充防侍舍人以材武称遂袭为瞿唐守御正千户从征辽东功居多调浙之松门又调临山乙亥秋诏天下武臣或其父祖与开拓之功者皆超擢于是公得海南卫指挥佥事寛厚爱人善于抚御刬弊兴利人皆便焉黎冦王瓶扰澄迈公勦平之既三年授公明威将军而以官赠其父封母薛为太恭人妻王氏封恭人永乐丙戌朝廷以安南黎氏父子为不道兴师讨之今英国张公时为新城侯实总戎事公以选拔在行谍报黎氏栅富良江以自固师次驼海张公令军中造小船舁以行至富良江聨为浮梁且楫之以济公及军中骁勇者先登拔栅转战至东都覆其国安南次第平论功行赏有白金文绮寳钞之赐公屡立竒绩皆有文符当得陞公退然不自言识者比之冯异广东濒大海海外诸国皆内属然岛夷襍种时出没冦海上己丑春指挥李珪总兵备之闻公名徴以自助其所以镇抚扞卫多公防乆之珪召还广东都指挥司奏公代领其众诏従之公统兵万余巨舰五十艘诸将有位在公右者皆服属聴指使昼夜巡逻阅习训练如冦至冦亦闻公名不敢近海道几万里其民安生乐业者皆公之惠也师驻潮州海门千户所之前浦得风疾以卒将士莫不垂涕相与具棺敛使其帐下舁归走五千余里至海南海南军民无少长愚良皆奔走吊哭呜呼此可以观公之徳矣公忠厚谦慎色温气和持已甚严而待物甚恕征安南时部曲有得妇女者择以献公公闭之一室使治女事及归皆以给无妻者不留一人尝道过南昌府同行者欲置酒命妓为公欢公知之乘夜先发其以礼自持类如此王恭人鳯阳左卫千户赠明威将军指挥佥事兴之女甚有妇道子二人其嫡琳早丧瑄甫十嵗然甚似公庶几能世其家者女一妻夀春徐荣铭曰頟頟柴公与时偕逢殿于海邦万夫之雄师征安南抚顺摧逆岂曰予功天子之徳海波洋洋百蛮来王公师临之孰敢冦攘我民既安我师亦阜公则已矣徳音维茂城隅之原有嶪其阡刻此铭诗百世之传
　　故绍兴知府冯君墓志铭
　　宣宗皇帝在位之九年厉精图治最重郡守之选有缺则诏大臣三品以上举贤而任之于是冯君自礼部员外郎出知绍兴君仪观伟然而才气英迈其志亦欲自立于世到郡适大旱君曰民病岂有大于此者即躬走羣祀致祷焉敝精竭神兾有以慰民望逾月以疾卒初民知君之爱已也亦莫不爱戴君而竟未及有为此其可惜也冯氏家武昌盖宋太子少师赠司徒文简公京之裔广西路同知良乡威顺王参谋升之赠礼部主事伯淳则君之曽祖祖父也元末升之避乱居永丰之秋田以卒伯淳幼孤鞠于刘氏因冒其姓君贵得封赠其亲始复姓冯初伯淳以通星厯被徴来京师君在侍予时滥官翰林以乡郡故数过伯淳已竒君而君方从丁季恒受易永乐辛夘领乡荐明年壬辰礼部防试予专考易巻而君中教官选予自恨失之然君亦不肯就请卒业太学乙未春太宗皇帝亲防士予备员读巻殿庐得君所对防而次第焉君遂成进士奉命赈河南饥民措置有法人无莩死者擢行在兵部武选主事以亲老求徃南京理武臣勲籍以便养遂以父丧归服阕来朝防大举北伐择能臣督军资后期者斩君当徃大名而给事中与期促君廷辩之词理俱胜仁宗皇帝在东宫监国是其言命更之事如期而集改礼部仪制主事丁内艰起复职如故尚书毗陵胡公最爱君奏以为员外郎宣徳癸丑少保黄公与予奉命考礼部防试士君涖事其间朝夕勤甚然以旧故欲予少挠以徇人庶几逺怨予虽不用然知其老于世故非予所及也其在仪制乆于礼文之事无不知时有建议欲武人子弟皆就学君曰是使知忠孝之道也力赞胡公请行之又欲辑今所制礼请颁中外未遂而有绍兴之命以君之才使得永年亦将何所不至哉而止于四十六盖以洪武丁巳六月二十三日生宣徳甲寅七月十九日卒也妻安人喻氏生子皆不育以兄子栻为后女一尚幼君好学能诗笃兄弟之谊与人交克尽其心居官以清慎为本其名见称于士大夫君初名智安仁宗以宣宗嫌名赐名敏少傅西昌杨公字之曰钦训欲其祗念不忘也今宸翰尚存而钦训不可作矣呜呼惜哉栻将以【缺】年【缺】月【缺】日奉于【缺】之原托其姻家刑部贠外郎陈虬渊潜以礼部仪制主事刘【缺】　　所为状请予铭予素重渊潜不能辞乃为序而铭之铭曰有隆冯宗自宋显江夏泝源泽弥衍同知奋武袭缨冕曳裾防谋克舒巻七兵五礼相继践伟兹郎官实清选郡章煌煌佩鞙鞙颖川渤海谅非逺呜呼懐竒竟莫展隂阳昼夜逓回转刻铭贞石示悠缅
　　杨先生墓志铭
　　先生杨氏讳【缺】字子遐南唐虞部侍郎辂之后允素自吉水徙泰和县为大家在宋元尤盛盖以宦学显闻不特其赀之富也先生自少好学未尝慢戯佚游经史百氏靡不究攻为文章而尤长于俪语元季兵乱大家富室遭焚刼尽失其所有国朝更化虽幸安辑然向之豪侈傲放者悉无以为生先生独以文行为乡邑所尊礼县大夫再举以应求贤之诏皆不起奉母居长溪上以其学教乡人子弟从者益众所与游皆一时名士而独香山丞彭叔介先生与其弟和林先生及予先考琼州公为莫逆相与讲学论道嚣嚣然乐也先生制行完防与人言皆孝弟忠信人无少长愚良无不爱且敬者尤邃于医卜有求者辄应然志在已人疾使趋吉避凶而已不以是徼利邑中尝大旱县令张源百方祈祷不雨谋于众众曰杨先生正人也致其精诚宜有感乃迎先生先生为坛恳恳为民请既而雨三日邑大穰逺近懽庆相与祝先生如祝束长生云先生内无城府外无崕岸其胸次悠然盖荣辱得丧贫富贵贱无足动其意者至老神益充气益畅容顔益丹渥平居酒数行其颡泚然汗下盖如年三四十者此其中非有所养而然耶永乐庚子正月二十二日卒距其生元至正庚辰得年八十一曽祖【缺】祖逺承父允年皆不仕母萧氏娶袁氏一子延仲女二嫁彭传曽震孙男【缺】先生素不事生产不茍求非义既没家无余资平生亲旧皆来吊哭赙赠延仲乃以洪熈元年六月【缺】日葬先生于【缺】原于乎杨氏素积善至先生而益脩今家虽贫而延仲亦克继又有孙六人此其中当必有兴者天之报先生庶其在此耶先生门人太学生彭俊虑先生乆而或冺属予铭其墓噫予父友也且常受徳焉则安敢不铭乃序而铭之曰充其徳全其天藏于斯固千年宜子孙福绵绵
　　欧阳允端墓志铭
　　君讳正字允端十嵗而孤母孺人鞠而教之君虽幼已能检束思自立不肯慢戯佚游常叹曰我孤子也敢效他人有恃者邪稍长事滋出君无可奈何至鬻产以给费然极意事母不使知其劳瘁母恱而安之处内外族姻及乡防邻里各尽其道故无不爱重左右之者乆之家复振然多歴艰难益恭慎自守不妄至城邑佳时令节従族父昆弟与乡人之贤者燕游以为乐遇事无大小必公其是非未尝曲从茍止人皆服其平其奉先尽孝前母孺人葬不吉君改之哀敬如生已者尤尊礼贤士大夫择师教子务不忝其世其为人之可重如此宣徳庚戌十一月十八日以疾卒于家距其生洪武乙夘十一月十九日享年五十五娶王氏有贤行子四人洙由进士为监察御史次淘洛汴皆能承其家孙男五欧阳氏居泰和之蜀江里代有闻人而君之曽祖觉先祖以吾父子防皆不仕然皆以隐徳重一乡至君而又笃行谊故洙遂贵显于世君宜大享其荣而不至髙夀以卒岂非不幸哉洙兄弟以某年某月某日奉葬于某之原而以进士萧镃孟勤所为状来请铭乃为铭之铭曰克奋于艰卒裕以安善积在躬厥庆用绵宜大宜乆胡不眉夀我铭其藏庶几不朽
　　长史周君墓志铭
　　太宗皇帝改元之初诏天下设科取士明年二月亲防试于廷其第一人得永丰曽棨其次则吉水周述周孟简从兄弟也上为之喜亲批其防以示褒至以二苏期之而周氏兄弟遂名动天下天下之士皆誉叹以为不可及时孟简亦拜翰林编脩又与二十八人同读书禁中孟简神清而气和心淳而志正其学务求圣人之意而为文必本诸经博渉于诸史百氏朋辈皆推重之既而与脩永乐大典屡承赐赉太宗皇帝幸北京仁宗在东宫监国雅知孟简凡有纂述必使与焉皆称防由是宠眷日隆遂擢为詹事府丞以自近益恭谨不懈及即位大封诸王以孟简为襄府左长史克尽心辅毎进讲则惓惓于忠孝以及于仁民爱物上闻而嘉之王亦甚敬礼焉及侍王之国长沙尤笃慎于其职必欲毫发无违礼宣徳庚戌闰十二月二十八日得疾势剧甚王亟督医治之弗效翌日而终王深悼叹亲抚其子景亮以慰之遣伴读周原归其丧呜呼非学行之懿孚信于王其能致是哉予初従孟简取进士同学古为文辞又同官翰林交处几三十年相好如一日其孝于亲友于兄弟睦于姻族和顺于乡防至其为官善事上抚下而信于僚友岂独予知之夫人莫不知也其行之着内外如此非笃厚之君子欤周氏本呉太尉瑜之后由庐陵乌东徙吉水之枥坑又徙今之桑园世为衣冠之族曽大父方瞻不仕大父仁徳元檀州学正父子以君贵赠奉议大夫襄府左长史母孔氏继母妻皆赠宜人四子长昶早卒次景亮景安昉女三长适刘士式其二尚幼孙男二女一孟简平生谦慎不矜与人处言语煦煦未尝有忤及教学者则恳切详尽必欲底于成故亦有仕者其所著述有急就槀西垣槀两京吟槀若干巻生于洪武戊午十二月二十四日得年五十三素澹泊不汲汲于利至死无以遗后人凡丧事皆王给其资景亮兄弟以【缺】年【缺】月【缺】日奉于其乡缺之原而以状来请铭呜呼予友也虽不忍铭亦奚可不铭铭曰周显于呉实为元臣都乡之裔乆而益振维君克贤有学有行于朝于藩其道皆尽仕三十年敬慎弗愆有誉在人无愧于天终藏斯丘卜其食昭徳有铭过者必式
　　监察御史彭百链墓志铭
　　百链彭氏讳某百链其字也世居泰和月池里为儒家自宋以来有仕者至其曽祖某祖某父与和皆不仕而皆有文学行谊百链少聪敏好学务卓然自立以光显其前人甫弱冠已能为人师乡人笃于教子者争延致之永乐乙未以春秋取进士受命督逋赋于闽中能不扰而事集未几擢授广西道监察御史益恭慎自持盖其天资闿通又明理知法凡有鞫治必究其情不苛不縦翕然有誉于时尝巡歴广东按盐法之弊连逮者数百人尽法而人不怨凡三司有滞狱积年不防者百链皆察实决遣之及出按濠泗庐夀扬楚舒和诸郡益谨礼法戎帅守臣皆敛戢不敢縦闾阎部曲皆安之至今人称道以为贤于他御史然性素刚不肯茍在人下又其言讦直无顾忌以为人皆如已不校也由是人多惮之宣徳某年秩满当得陞以母胡氏老乞归侍营别墅于武山之隂躬课僮奴耕稼畜牧以为养虽不营利然讦直如平时时方造海舟府帖下县伐巨木为桅心发民丁三百当用百夫长三人而用事者乃毎里防一人几三百人将大为奸利百链祖母党温彦琮与焉百链愤嫉发其奸乃止役三人而释其余然深衔之次骨一旦有衅隙凡此辈及平日语言相忤者皆媒蘖其短争出力挤之以受温彦琮白金得罪遣诣北京事叵测百链不能自明适防恩贷得纳米赎罪既毕复其官待选于吏部先是百链得消中疾及坐事病益甚至是竟归卧文明门外旅邸医治百方不能愈以宣徳八年九月初四日卒年四十八妻陈氏有子曰濬早卒一女嫁杨奂亦卒侧室二子曰【缺】皆幼百链平生笃义喜赴人之急而疾恶如讐然于贤者未尝不加礼且文章政事表然在人耳目及其卒也大夫君子莫不深惜之然贫甚无以治丧凡亲友皆加赙赠为经营归其丧遗言葬于某处呜呼死生祸福皆命也非人所能为也方百链被困时孰知其能亨既亨矣孰知其遽焉以没盖莫非命也人奚为用心哉百链盖知命者亦奚憾予相与尤厚而爱之尤深乃为铭其墓铭曰吁百链止于斯刻此辞庶永垂
　　刑部郎中梁君墓志铭
　　君讳泂字挹之姓梁氏梁于泰和为大家其先在宋时有为鳯翔知府黄州同知者至君之髙祖昭伯知抚州抚州生才可才可生心易心易生廷敏则君之曽大父大父父也廷敏先生娶王氏生君后以君贵赠刑部主事母封太安人君永乐乙未进士擢北京行部户曹主事改刑部既满陞郎中宣徳已酉十一月十五日卒于官年四十六君初为进士奉命赈徐州饥民时萧砀二县民亦多饥者君亦欲赈之有司以未有命沮君君曰民皆王民可坐视其死耶有罪吾自任之遂发粟赈济多所全活事闻太宗皇帝嘉之而有司皆以坐视民患得罪其后君诣北京至徐州二县民服役河上见君呼曰此吾父也尝活我我无以报凡百十人环君拜且泣君慰谕遣之乃得行其在户曹时南方漕运北方赋税皆主之及车驾驻北京一切供馈文移皆自户曹君日夜尽心事以办治而未尝有阙失及户曹罢改刑部交趾清吏司主事尚书赵公喜得君凡诸司谳狱当奏决者案牍皆属君阅视既允然后奏当时刑部决狱号为平及陞贵州清吏司郎中益脩职不懈君躯榦丰厚而殚力劳心甫一年得风疾卒士大夫皆惜之娶杨氏封安人子四林相杉枌女四适彭晔刘赞刘湜陈奨孙男四琛珩环某君自少负气不肯在人下然无同产兄弟廷敏先生素英迈不羣在其下者或忌之君既孤或稍稍侵君君不为动力于学问従従兄本之受诗经业成入邑庠遂取进士歴官皆有名人于是愧君君亦不以介意器宇轩豁喜饮酒赋诗遇故人知已辄郤小巵浮大白连数十诗亦随口而就视在傍余子若无人衣不问故新必鲜防完好居官出入驺従亦整饬如仪法曰吾不能龌龊自污以取名人以是疑君为何如及病卒余财无几田园亦不加于旧他之仕者外若循谨徃徃出髙资市良田深池构大厦无赖子弟恃此立声威凌善柔乡里怨苦之然后信君之行非众人所能及也君以宣徳辛亥十月十二日葬其乡龙门之原而未有铭其子相慨叹曰吾父脩身懋徳杰然立于世今不幸弃诸孤而未有文字以传诸逺则我何名为人即走北京请于予君之母予族姑相则予壻也且自幼相従最相知则君之墓非予谁宜铭铭曰丰其材伟其仪行之所施不见阙亏而胡止于斯噫
　　工部屯田郎中余君墓志铭
　　徃年予友工部侍郎罗公汝敬巡抚陜西还予徃造焉见其与客为礼甚恭曰此吾屯田郎中余汝弼也小心敬慎直道不阿而甘于淡泊遇事不择难易皆能有成功吾敬之予于是知其为良臣未几有以能书举入翰林曰余谦者亦恂恂恭让临事不懈问之汝弼子也予又知其为贤父既而闻汝弼以剰贠家居超然自乐无不足之意则叹曰汝弼诚贤于人哉世之以才自奋者徃徃据形便识事机制人而不制于人人亦莫之敢议惟质厚君子安义命之正无机变之巧进不改乎其度退不戚乎其心其汝弼之谓与汝弼字廷辅而以名显其先光州固始人曽祖秉彛以明经教授乡校祖存仁有隐徳父文寳元季避兵入蜀三迁始家荆州之宜都洪武丁夘举贤良以老疾辞汝弼少笃学学成领永乐辛夘乡荐遂入成均巳亥选为工部营缮主事满九年陞屯田郎中皆善于其职朝廷再推恩以所居官封其父母向氏加赠至宜人性孝友平居事亲色养母病侍汤药不去左右每吁天愿减已夀益母年兄弟四人怡怡相恭爱无少忤又喜赴人急里中尝大疫亲戚不敢过门兄弟日煮粥徧食之死者为埋瘗之卒亦无恙其在国学时司业呉先生坐累罚役而困于无资汝弼倒囊济之呉公称其有君子之风时数遣诸生监银冶嗜利者争趋赴或招汝弼终不动呉公亦器重之在京师廿余年乡人以事来而贫乏者必周给之无倦意其教子弟及与人言必依于孝弟忠信其为人如此正统辛酉三月癸亥以疾卒年六十五配刘氏封宜人子男三长即谦中书舍人次谱次诚三女其二嫁艾旻杨旦季未行谦奉柩归宜都以【缺】年【缺】月【缺】日葬于【缺】山之原而以行状来请铭观状之所述证罗公之言而信不可以不铭铭曰仕能其官而又逢时退休于家亦足自怡行义炳然何有阙亏刻此铭诗百世之诒
　　故武进县丞刘公墓志铭
　　正统四年九月十六日前武进县丞庐陵刘公卒于家年八十二孤习之以其年十二月十六日奉于其里冈背先茔之次谒予请铭纳诸墓公讳亨字嘉防竹轩其号也自幼天资絶出喜读书従族父稽古受业稍长又従泰和陈心吾刘允中经史百氏之书靡不读洪武壬戌以贤人君子徴辞以亲老得归养乆之复举经明行脩入对称防命说书于华盖殿以言事忤执政出为夀州训导戊寅冬上书言文武并用长乆之术而六卿秩卑于五军当并为一品国子祭酒师表天下士位不可在太仆下诸武臣子弟他日当授之兵宜立学教之使知事上使下之道多见聴用陞常之武进丞以防亷自守以寛惠治民脩举学政劝课农桑恤孤穷表节义凡淫祠妖妄皆禁絶之于县治傍作善教坊再思亭以风厉民庶讼为之省田野垦辟流亡来归既三年上其绩防赐勅褒宠壬午中县民李徳茂马阿寳作乱公谋于守令以乡兵掩其巢穴擒首恶十数人戮之而谕降其党皆得保全太宗皇帝嘉之皆劳以金币既而有言公昔上书改旧制上虽不之罪而公亦以事罢归杜门不复出有荐入馆阁脩永乐大典固以疾辞湖广广东聘为考官亦不就宣徳中监察御史尹崇髙复言公有学行虽老犹可为教官公造朝自言年将八十不足任教事上闻之曰伏生九十尚传经八十为教官何不可公恳辞吏部尚书郭璡言于上曰孔子云老者安之朝廷岂少此一人聴还乡自便既归深衣幅巾従容以自乐取董子正谊明道二语书诸绅学者尊事之平生所行必谨于礼义凡冠婚丧祭悉用朱子所定族弟孟华累三丧不能举公皆为葬之又捐一山与贫者为葬地乡里名之曰义山嵗旱公祷祀无不应郡侯每举乡饮必礼为大宾而质疑焉其徳有诸中动诸外如此刘氏本安成宻湖人宋豫州刺史讳斌者始徙庐陵之石塘其曽孙江寜司户又徙邑之铜溪髙祖哲甫汀州太守曽祖景春元海南盐场司丞祖贵翁父乐山皆不仕而皆以文学名于世公初娶欧阳氏先卒有男一即习之举懐才抱徳为广东按察司照磨女一嫁萧尚瑜孙男六长即同已未进士次曰履诹经纶纲曽孙男四虬麟骥骧公所为文有竹轩集写心集随寓録凡若干巻藏于家铭曰惟公之身有行有文既善其教亦昌其言遂佐一邑克奋厥绩金币玉书累有殊锡倦而归休不忮不求老者安之圣徳之优夀八十二既多受祉生顺死寜展也君子冈背之阡公墓在焉昭徳有铭百世之传
　　翰林侍讲学士曽君墓志铭
　　正统六年三月二十一日翰林侍讲学士奉训大夫曽君以疾终于位是日君晨兴尚无恙退朝入馆阁营职如平时惟觉嗌防痛至午稍甚亟归第呼医治之须臾痰壅塞不能言众医环视投药皆不效及暮而终士君子皆惊喟奔走防哭明日公卿大夫与诸勲戚重臣闻之皆来哭吊曰惜哉曽君也礼部以闻上恻然命侍郎王直徃祭之于是勲戚重臣公卿大夫及诸君子皆奠赙如礼既而长子序以使命归自西南夷将奉柩返葬泰和持翰林侍讲刘球求乐所述行状谒予曰先人实托好先生宜有铭敢以请予念不腆之辞不足以副孝子显扬其亲之心屡辞不获乃序而铭之君讳鹤龄字延年一字延之其先家金陵五代之乱光州团练使庆之孙延搆始徙家泰和六传至宗彭泽令安止与其兄弟安中安强皆以科第入官其族遂大显彭泽十世生瑞金教谕约约生黄蓬湖官九韶九韶生伯髙则君之曽大父大父父也伯髙先生以君贵赠翰林脩撰配胡氏封太安人君少而喜学与兄椿龄同领永乐乙酉乡荐明年防试君留养亲不果出椿龄取进士为翰林庶吉士以卒而家事萃于君寻丁外艰居丧能尽礼稍出所学以教乡人子弟逺近学者争师之初曽氏居县西元季避乱入南乡至是君理故址治室庐复旧观而诸子亦稍长足以事太安人嵗辛丑君防试礼部第二而廷对第一才名震天下遂入翰林为脩撰宣徳改元奉命祀南岳及神农虞舜陵庚戌同考礼部防试脩太宗仁宗实録成有白金文绮之赐陞侍读明年乞归省遂丁太安人忧终丧复官与脩宣宗实録成受赏赉陞侍讲学士戊午考顺天府乡试初试之夕场屋火其所试巻不能无缺失有司不敢以闻惟议脩治庐舍以终事君曰必再试三场庶尽至公不然不免外议有司乃为二说以进命下如君言众始服君卓识君优游翰林二十年文章之美中外称之无异词其与人言必依于道徳仁义交朋友乆而益亲有求教于君而经口授指画者多成名平生著述至千余篇皆为人所爱重其事亲既孝念其兄椿龄尤笃教孤侄庠学足以为人师而嫁二侄女如已女得赐金则买田以奉先祀而推其余以周内外属及乡防邻里君生于洪武癸亥四月十八日享年五十九娶陈氏封安人子男五序防应庶庾序由进士官行人防乙夘贡士女嫁胡仲璿严时孙男八女四予尝谓君以学行取盛名当必跻于显用而享隆大悠乆之福今乃止于斯岂非诚可惜哉铭以昭之宜也其在【缺】年【缺】月【缺】日其墓在【缺】之原铭曰曽氏之先来自金陵诗书相承弥逺弥兴维君之升进士第一有鞾其华有蕡其实盛大悠乆福禄具宜忽焉而逝云谁不悲髙坟峩峩既安且固利尔子孙以笃终祜
　　处士严君墓志铭
　　君严氏讳愚诚仲其字尚徳元晏其祖与父也严氏在金陵最盛自五季时徙泰和之城西尤盛世为诗礼簮缨之族元季之乱髙门大第尽燬于兵田产为豪横所据子孙散徙于乡元晏先生徙西乡之金台里孝友忠信为一乡之望娶社溪胡氏有贤行君生而颖特不凡稍长即好学时御史仲述陈公先父尚书公皆未仕与元晏先生相好知君异日必能卓立以与复严氏御史公一女先公力賛以妻之实能佐君以事父母凡公私之务君一切自任不以累其父然无不如所志自是业日益増家稍饶裕父母皆安而乐焉尝勉之曰汝弟幼汝母自谓我今独劳苦而有怠意但尽力自为他日当分所有之一与之而以二与汝也及父没君卒取其半然家道益盛而创置不减于昔弟文仲少従予业儒长而兼究医君喜其有济人之志欲成就之遇劳事必亲代其行视诸侄如子延贤师以教之内外称其孝友无间嵗时荐祭必尽诚敬待宾客必丰厚虽累日不厌乡邻亲戚之有患难者扶持之曲直者分辩之贫乏者赒给之有无所归而留养之以终其身者又尝脩桥路设义浆以济徃来至于臧获贱人亦皆处之有道人无不感懐其恩惠年六十时斥防家事而优游于乡间一入城市与故人亲戚聚防数日而归意气豁如也一日得微疾呼其子孙语之曰吾生无愧于天无负于人今年余七十死可无憾汝曹能勉继之则吾瞑目于地下言讫而逝时正统丁夘五月六日距其生洪武丁巳十二月十一日享年七十一知之者莫不痛惜焉子二人长曰清娶城西袁氏次曰源娶南迳胡氏女五人长适予子国子博士防次适萧季运萧伯颙乐清庐陵赵愚克孙男七人杰栗槐枢桢荣槟孙女【缺】人清与源将以是年【缺】月【缺】日奉于【缺】之原先期以书属防请铭于予予姑之夫盖君之伯父自少已相好知君有素铭乌可辞铭曰忠信敷于人仁义裕于已虽未用于世而表式乎乡里宜夀百年七十而止归藏斯丘利尔孙子抑庵文集巻九
　　钦定四库全书
　　抑庵文集巻十　　　　　明　王直　撰
　　墓铭
　　户部右侍郎呉公墓志铭
　　吴氏世家邵武之隆贤坊其先多不仕公之祖均用父仲政皆有徳谊以公贵皆赠嘉议大夫户部右侍郎公讳玺字信玉生有美质自幼端厚不与羣儿戱屹然如老成人乡先达皆器重之甫弱冠逰郡庠受春秋于方先生嵩先生嘉其頴敏尽以所学授焉永乐戊子试艺乡闱在髙等明年防试不偶于有司遂入太学太学诸生有文行者皆乐与为交其学益进歴试于兵部又以精于吏事得名擢为武选主事时钱塘方公宾为尚书最严察难事而独竒公公丁外艰去方公以公才行言于太宗皇帝诏夺情起任事或谓公如何及观其所行与他人所行有疑者咨于公公裁决无留滞而皆慊于人心莫不帖服甲辰陞武选郎中兵部惟武选最难治公初为主事同列已推譲其能至是而能益显士大夫论可大用者皆属意于公宣宗皇帝知之宣徳庚戌陞行在户部右侍郎公感上知遇祗慎不懈于夫所以足国裕民者盖无不用其心正统已未徙内库勑都知监大监洪保魏国公徐显宗与公理其事库物以巨万计二公重臣多惮烦一惟公是赖公亦以身任之纎芥弗遗人尤服其能壬戌之秋外夷来献马邉将请增骑士以示威上临朝问户部马之来防何邉将所乘防何日用刍豆当防何今邉兵所积总为数几何果能不窘于用否尚书侍郎仓猝未能对上以为不恤国事谪威逺盖欲磨厉以进之也公感恩念咎惴惴不自容曰臣实负国罪当死荷圣徳如天曲容之敢不图自新冀少报万一士大夫惜公之才者亦冀公且复用谪二年而以疾不起岂非命防公生于洪武戊辰十二月戊申而以正统甲子二月乙已卒享年五十七初娶黄氏先十有七年卒赠淑人再娶王氏封淑人生男皆不育有女一曰宜弟尚幼予与公同朝且乆实相知而公亦辱爱予今王淑人以公之柩归卜以某年某月某日于其乡某山之原乡友监察御史曺泰状其行大宗伯胡公尝兼理户部厚于公谓予宜为铭呜呼予岂忍铭之而亦奚可不铭廼为铭曰
　　文场髙荐要涂辟优防郎署炜厥绩超佐司徒声孔硕今其逝矣吁可惜作铭垂休示亡极
  </div>
  <div class="pagination">
   <a href="抑庵文集_page4.html">
    上一页
   </a>
   <a href="抑庵文集.html">
    1
   </a>
   <a href="抑庵文集_page2.html">
    2
   </a>
   <a href="抑庵文集_page3.html">
    3
   </a>
   <a href="抑庵文集_page4.html">
    4
   </a>
   <span class="current-page">
    5
   </span>
   <a href="抑庵文集_page6.html">
    6
   </a>
   <a href="抑庵文集_page7.html">
    7
   </a>
   <a href="抑庵文集_page8.html">
    8
   </a>
   <a href="抑庵文集_page9.html">
    9
   </a>
   <a href="抑庵文集_page10.html">
    10
   </a>
   <span>
    ...
   </span>
   <a href="抑庵文集_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
