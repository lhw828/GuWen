<!DOCTYPE html>
<html>
<head>
    <meta charset="UTF-8">
    <title>文庄集 - 第 3 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文庄集 - 第 3 页/共 19 页</h1>
    <div class="content">　　勑国家克谨铨筦澄鉴品流妙择时材分综羣务以尔具官郑某监司慰荐绰有政能具官沈某阀阅具存讫无痕累简自朕意俾圗尔劳往丞理官无替厥命可太常寺奉礼郎监濵州盐酒税务陈崇徳可大理评事余依旧制
　　勑某等素擅艺文早籍勲防并登仕路各着吏能勤劳有成考较惟允第加宠擢用示陟明勉称厥官以永休誉可
　　太常寺奉礼郎裴徳舆可大理评事制
　　勑某早承华绪式奉多仪爰考践扬颇彰劳効宜特陞于棘路俾共谳于丹书勉荷宠章无忘祗慎可
　　太常寺太祝董仲容可大理评事制
　　勑某承荣华绪效职曲台勤劳在公考课斯允宜备理官之属共详丹笔之文更务矜修以永休宠可
　　殿中丞熊自成可国子博士制
　　勑某等朕懋建庶官分乂九域简其勤劳急于劝赏孜孜旰食甚于臣下之求爵秩也以尔等属言治经各中科级当官厘务并有能称建礼迁曹上庠引籍陟明之典于是为优勉罄乃诚以副清选可
　　知饶州乐平县杨简除国子博士制
　　勑朕方崇长学校所以加惠诸生甚渥也则聮教事其间宜得名士尔简蚤有贤誉不求闻达徒劳县章益务持养是以不俟满嵗俾长胄子岂惟诸生又以为善类劝也可
　　诸王宫教授兼国子监説书制
　　勑某朕躬训宗枝幼皆向学思得儒者受之以经以尔备职均庠励精诵特陞荣于祝史俾善诱于缣缃宜竭乃诚以答休命可
　　新除秘书少监致仕胡旦男叔彩可试将作监主簿制
　　勅某乃父材名甚茂疾疹乆婴爰列奏封恳辞荣宠方遂奉身之请特丰延世之恩试吏起家尔当自勉可太府卿权西京留守御史台裴庄孙男令孙可将仕郎试将作监主簿制
　　勅某尔父官重月卿任分乌府适属均恩之际亟陈诒厥之诚宜升试吏之荣俾遂起家之志慎初之训尔其念之可
　　河东转运副使太常博士王平弟弁可将作监主簿制
　　勑某尔兄往临大卤实掌飞刍爰拜露章具陈友爱宜锡起家之命俾参试吏之荣当慎厥初以永休宠可故兵部郎中知应天府兼南京留守司王朂男太庙斋郎晦可将作监主簿制
　　勅具官某汝父挺生徳门艾服王政近付留籥往厘南都遽兹沦亡深用嗟悼特宜延赏式燕后昆勉励厥修以隆华绪可
　　故光禄卿沈继宗次男试将作监主簿惟恭可守将作监主簿制
　　勅某世济徳芬间借勲防乆参试吏方属均恩俾正职名更思兢慎可
　　堂后官主客员外郎提防五房公事刘明恕可朝请大夫加轻车都尉制
　　勅国家奉天尊祖祼鬯升禋继毕盛容诞均繁祉眷兹硕望宜霈渥恩具官某器度清和志尚冲粹博通儒训详练明经而自率职相庭兼荣郎位总辖尤重奉号令以无违勤旧有闻厯嵗时而滋乆矧在卜郊之始务严置蕝之仪书诏尤多礼文为盛尔并提纲领无爽规程时乃之功深用嘉赏贵勲荣级并示褒优勉罄乃诚永荷休宠可
　　堂后官大理寺丞张仁惠等可加轻车都尉制
　　勅某等国家荐寳号于帝真集上仪于郊庙诞推异渥式奨能臣以尔等清慎修身端和毓性该通庶务闲练旧章自恭事于槐庭常服勤于芝检详明率职尽瘁首公属兹均庆之辰并进书勲之籍荷兹奬饰更厉乃诚可
　　刑部员外郎兼侍御史知杂事呉夷简可朝奉郎加上轻车都尉制
　　勅国家荐灵宸之寳号奉真祖之鸿名登徽諡于太宫报繁禧于阳位休嘉总至庆赐方行况在能臣特隆异数具官某仪范清肃性尚淑均昭暎世之丰规萃髙门之积佑周旋徽序祗慎官箴慰荐之章交于公府敏学之誉溢于朝闺俾杂治于宪台实勤宣于令望侍祠之际率职兹恭宜进阶资仍迁勲级勉修懿徳以称朝荣可
　　枢宻直学士河北都转运使工部侍郎李士衡可中大夫上轻车都尉制
　　勅国家荐号宻都钦柴泰畤神欢洽茂大庆方行乃眷近臣特隆异数具官李士衡秉节髙亮资气淑均徳茂芝兰志懐霜雪竭心披艺奥赜以研几正色首公雍容而干事而自枢庭入直起部升华朔野而南荣河以北委之漕事克有风声经用羡饶庶吏清肃方均灵浸并锡徽章勉罄乃诚以答朝奬可
　　右千牛卫大将军致仕蒋文肃可加食邑制
　　勅某国家奉天尊祖祼鬯升禋诞霈鸿禧周于有位以尔等资性沉毅茂略渊深祗慎官箴频繁事任而能览止足之分敦避让之风致政公朝升荣近卫属此均禧之始宜推加赋之恩荷此宠灵勉自頥养可
　　大理评事杨俅可卫尉丞制
　　勅某早阶仕路各奉官常考绩攸司勤劳可纪升荣卿寺禄秩为优更务首公以答明赏可
　　大理评事唐均可卫尉寺丞余如故制
　　勅具官某等夙承勲绪乆践仕涂吏课有成朝赏斯举震维引借实拟于上台环卫陞荣最亲于中禁勉服休宠无怠厥官可
　　利州路转运使工部郎中吕言可刑部郎中余如故殿中丞同判邓州朱正基殿中丞知华州华隂县事杨政化并可国子博士余如故太子中舍知越州余姚县事韦觉可殿中丞余如故制
　　勅国家引一代之材布四方之政省録勤吏日简朕懐以尔某等性蹈谦雍治中寛猛徃监司于郡国或抚养于黎蒸咸能首公克底成绩建礼司刑之重东庠讲学之荣洎中御之属丞皆上台之清举第劳而授惟政是繄无替厥官以忝予命可
　　都官郎中知邢州严颖可职方郎中余如故荆湖南路转运使职方员外郎康孝基可祠部郎中余如故太常丞同判福州王渎可太常博士余如故太子中舍知郓州平隂县事陈保和可殿中丞余如故制
　　勅国家尊右文治重爱生民以台省之要官厘郡国之众务疾非甄善唯恐后焉以尔具官某等心识甚明材用尤备考其官阀各有事功宜举成科并増显秩尔其除烦就约徇公灭私免继前修无替朕命可
　　祠部郎中知宣州江嗣宗可度支郎中余如故屯田郎中知临江军熊同文可都官郎中余如故太常博士知岳州张稹可屯田员外郎余如故国子博士知荣州赵喻可虞部员外郎余如故殿中丞知富顺监朱良治可国子博士余如故太子中舍同判眉州文可观可殿中丞余如故制
　　勅郡国朝廷之屏翰牧守生民之父母教化所自选授惟艰劳之不圗吏将安劝以尔具官某等践履方格文劄详明或处千里之师或贰诸侯之治爰考官阀率如风謡宜即所居第进荣秩夫清约可以行已寛厚可以安人勉逮前良无替朕命可
　　金部郎中知洛州李文着可司勲郎中余如故太常博士同判苏州李意可屯田员外郎余如故殿中丞同判汾州马张可太常博士余如故殿中丞同判鼎州甄化基可国子博士余如故太子洗马知汝州襄城县事乘允恭可殿中丞余如故制
　　勅朕懋建郡吏分干中区赏以及劳爵以序徳以尔等矩度修絜文理精详考阀阅之积勤讫更痕殿量功次而差授并用甄陞勉圗后勲以永终誉可
　　唐南东路转运使司封员外郎李适可工部郎中职方员外郎知鄂州髙慎交可屯田郎中秘书丞知岳州临湘县事张惟谔可太常博士秘书丞知洪州丰城县事孟虚舟可太常博士太子中舍知信州上饶县事贾守文可殿中丞太子中舍同判信州张同文可殿中丞殿中丞知白州刘宗谅可国子博士大理寺丞知宣州宣城县事查庆之可太子中舍卫尉寺丞知湖州乌程县事方仲弓可大理寺丞制
　　勅国家敦厚治本重惜生民以台省要官长州县众职复柬良儁式备监司勤之可圗宠尔殊等具官某等志尚清约事任颇繁往干漕挽之权或分守宰之寄风謡载举善最有闻并书厥劳第増乃秩勉遵寛大之诏称兹褒异之恩思齐古人以永休誉可
　　殿中丞田庆余谭雍并可国子博士太子中舍毕从善可殿中丞太常博士同判扬州呉待问可屯田员外郎余如故太子中舍知汾州平遥县事李永世可殿中丞余如故卫尉寺丞知淄州淄川县事李庭坚卫尉寺丞监温州前仓镇茶盐酒税务向约并可大理寺丞余如故制
　　勅以禄诏爵以徳懋官顺考旧章无尚于此以尔具官某等政体勤晓风行防清宜録乃勲逓増尔秩式旌课最昭劝官师服此朝荣更当自竭可
　　屯田员外郎同判池州萧玠可都官员外郎余如故虞部员外郎知蔡州张用可比部员外郎余如故虞部员外郎知慈州刘余庆可比部员外郎余如故殿中丞同判镇戎军田士亨可国子博士制
　　勅国家顺天制官敷求民瘼量能授爵崇属时材具官某等吏事修明风迹沉厚允懐清约之节不持刻敝之文及此第劳所宜差赏勉圗堪副无忝朕恩可
　　国子博士知资州髙绘可虞部员外郎余如故太子中舍知福州吉田县事沈亢可殿中丞余如故制
　　勅具官某等庸蜀奥区瓯闽剧县往厘民政各奉官箴宜升建礼之曹式丞中御之府或旌美课以劝庶工可秘书丞同判延州刘讷可太常博士余如故太子中舍知扬州天长县事徐善寳可殿中丞余如故殿中丞楚继芳可国子博士权御史台推直官殿中丞戴融可太常博士余如故著作佐郎充北宅诸院教授王式可秘书丞余如故制
　　勅具官某等或详晓政经或兼该学术服勤官次第课可嘉进秩朝闺宠章斯允更圗来効以答茂恩可殿中丞同判单州窦处约可国子博士余如故太子中舍同判夔州李惟寅可殿中丞余如故制
　　勅具官某早引闺籍往贰郡条议法尚寛持心近厚特书课第并进官荣善抚蒸人以称朕意可
　　殿中丞新差同判鄂州令狐颂可国子博士余如故太子中舍新差通判沣州魏瓘可殿中丞余如故制
　　敕武昌江汉之冲沣阳边要之重今得闺彦往贰郡廷宜简前劳以劝来效具官令狐颂博文好古践履方廉具官魏瓘饰吏首公志尚清约并有名迹洽于风謡东庠儒雅之迁中御丞佐之选各钦厥职式副朝荣可殿中丞知河南府王屋县事吕荀可国子博士余如故太子中舍知青州千乘县事郭长吉可殿中丞余如故制
　　敕具官某等或引籍朝闺或飞荣储寀出为宰字善抚黎蒸防课当迁推恩颇厚勉懐清约无忝甄陞可李遵可洮州刺史充保顺军节度使制
　　敕临洮奥区河湟近服乆被朝化屏兹西陲乃眷忠臣俾分邦寄以尔某直方毓性英勇冠人倾金石之心仰尊于王略励雪霜之节屡效于忠规是用简自朕懐擢居戎阃槐庭视秩赐八柱之贵勲茅土防封峻三品之荣宠兼官宪府颁赋爰田便繁渥恩度越伦等罄竭诚信保宁塞垣勉守令名副兹旌赏可
　　侍卫亲军马军都虞侯桂州管内观察使桂州刺史郝荣可荆州刺史充安国军节度观察留后加食邑五百户食实封二百户制
　　敕节制兵戎廉察藩翰并司留务允谓隆恩以尔具官某早着事功乆司兵要威名克着功次当迁宜靡限于彛章俾特陞于显秩更宣忠力以副朝荣可
　　三司户部副使礼部郎中李及可吏部郎中充淮南转运使制
　　敕货食之府条政实繁乆贰厥官宜有加宠以尔某等雅尚冲邃茂学兼该各以时材称兹剧职勤劳斯乆甄序宜优俾超践于台郎仍分总于漕事勉思竭虑以答异恩可
　　转运使并加阶勲制
　　敇国家荐有帝之号奉尊祖之名絜祼玉于太宫展钦祡于阳位诞均纯赐以宠能官以尔具官某等性尚平夷器能秀峙或振缨学馆茂发于懿文或引籍朝闺勤宣于干力而自总司漕职恪守官箴慎罚以寛能体好生之徳笼材有道曽无刻下之烦庆赐方行阶勲第进无忘刺举以答宠甄可
　　右谏议大夫分司西京宋惟干等可中大夫进封开国伯加食邑制
　　敕国家荐号帝真展宷郊庙眷惟有位咸霈鸿恩具官某等亮节清规懿文茂学或早游清贯秩亚于地官或屡展干才任隆于谏省或正握兰之秩或居象月之崇或分务于西都或奉身于私第皆着老成之徳允昭静一之风属此均禧所宜防宠増劳勲品益赋圭田暨加驭贵之阶并示优贤之典钦兹朝命更励乃诚可故知古州向光瑨男守玢可银青光禄大夫国子祭酒兼监察御史武骑尉知古州军州事制
　　敕某汝世荷朝荣夙懐忠节特允边臣之请俾分列郡之权宠数有加国章斯重益输丹欵以答隆恩可殿中丞李周士可太常博士通判秦州军州事余依旧制
　　敕某官某朕申命攸司钩考羣治赏之小大必及于荣以尔清白承家儒雅饰吏厯年滋乆奏最居多奉常礼官汉唐重选以旌汝效足表异恩可
　　秘书丞张慎言可太常博士知房州制
　　敕某房陵旧区其地岩险授之以政尤在得人以尔学古効官懿文节政屡更年籥克守官箴善最居多考校惟允宜隆朝序俾奉藩条噫急吏缓民所至皆治正心洁已不令而从蚩蚩之氓皆朕赤子善加爱育无忝朝荣可
　　青州司马于祐之可青州长史制
　　敕某等早预官荣式贻公宪属兹寛宥咸与惟新勉膺迁予之恩更励省循之志可
　　钧容直制撰应奉文字孙渥可将仕郎守卫州参军依旧祗应制
　　敕某环卫之师实有武乐汝早为其属造彼优辞颇积嵗时未预官牒爰加散掾以赏厥劳更务竭心庸资献曲可
　　懐州武陟县尉张知至可光禄寺丞监西京洛河抽竹木务制
　　敕某朕得良弼参秉大钧宻议賛于帝谟清徳溢于民聴殊伦之宠予何吝焉宜从一尉之资擢预九卿之属仍移近任用表异恩可
　　陇州团练使知雄州髙继勲可连州防御使捧日天武四厢都指挥使知瀛州军州事及管内劝农使充髙阳闗驻泊兵马钤辖制
　　敕三军之重四貉是威妙柬忠勤总司管府以尔具官某频繁事任详练边机武节方严兵谋沉宻宜正防秋之任俾司扈跸之师更务训齐称兹选授可
　　澧州进士王宥孚可守本州助教制
　　敕某刻心文史励节邱樊积有嵗时达于闻聴宜遂起家之望用敦养素之风祗事郡廷无忝朝命可
　　唐晋国公裴度五代孙坦可郑州助教制
　　敕某在昔乃祖实相有唐殱厥凶渠尽力王室嵗月滋乆功名愈髙朕厯选忠良想见风采爰访枢近得其后昆特霈朝恩以劝来者可
　　河阳中州习学究朱允修可将仕郎守孟州教制
　　敕某等或学校诸生或乡闾着姓能散私廪赈彼饥民以财发身亦可嘉也具有赏典今举而行各荷宠荣无忘兢畏可
　　天雄军习三传王范可大名府文学制
　　敕某汝占籍侯藩潜心经业能以私廪佐于公家赈尔乡民济其艰食宜升郡塾以奬能诚更务矜修以永休宠可
　　故保平军节度使同中书门下平章事驸马都尉魏咸信可赠中书令制
　　敕国家褒崇宻戚伤悼茂功中铉聨荣乆参于眷倚西台正位早极于追旌具官某文武兼资箕裘济美受勲防于懐袵禀命畧于庭闱博通礼乐之原周知教化之本而自降嫔鲁馆推毂汉坛出总藩条入陪鼎席勤王之业纪在太常体国之忠书于甲令方全飨用之福遽兴慗遗之哀特加右相之崇用极惟亲之赠英魂不昧尚服宠灵可
　　故守司空兼门下侍郎平章事王钦若可赠太师中书令制
　　敕国有元老遂阶成勲天乎难谌曽不慗遗特稽殊等之礼用章亏体之哀故具官某峻极降神生民总秀逮事先帝乆服大僚勒封岱宗偃仆师节辅致鸿业格于皇穹肆予冲人灵承景命实頼尽防之力绍隆累盛之基及兹云亡深用哀悼尚父维师之重周官内史之崇并刻宻章以付幽穸死且不朽永贲忠魂可
　　故赠侍中楚昭辅赠中书令制
　　敕朕昨者荐玉真区观风近甸眷兴王之旧壤懐佐命之勲臣存则懋延赏之恩没则峻追荣之典具官某端介自守沈鸷有谋早事先朝罄输亮节尝总司夫枢务实备竭于忠防属兹均庆之辰宜霈漏泉之泽西台重地右相崇资允极哀荣永昭幽穸可
　　甘州外甥回纥汗王伊噜格勒可特进懐宁顺化汗王制
　　敇王者孝治万方盖重展亲之典恩加羣后务昭崇徳之防矧在吾甥乆绥逺略特举褒优之命用伸眷倚之懐具官某茂烈传家英威服众智虑深邃详练于武经志行直方克敦于臣节而自抚临西夏屏翰中原允彰保塞之勲特茂勤王之业仍逺修于职贡是愈见于忠诚实简朕心特隆朝奨进褒功之懿号兼驭贵之殊荣夐越等威用旌忠毅噫山河誓宠朕务在于推恩金石盟心尔无忘于报国终始一志以保令名可
　　西蕃首领帕克巴可银青光禄大夫检校国子祭酒兼监察御史武骑尉充本族军主制
　　勅某性禀忠纯志懐刚果来归徳化达朕听闻宜霈殊恩以竢忠效可


　　文庄集巻二
　　钦定四库全书
　　文庄集巻三　　　　　　宋　夏竦　撰
　　制
</div>
    <div class="pagination">
<a href="文庄集_page2.html">上一页</a><a href="文庄集.html">1</a><a href="文庄集_page2.html">2</a><span class="current-page">3</span><a href="文庄集_page4.html">4</a><a href="文庄集_page5.html">5</a><a href="文庄集_page6.html">6</a><a href="文庄集_page7.html">7</a><a href="文庄集_page8.html">8</a><span>...</span><a href="文庄集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
