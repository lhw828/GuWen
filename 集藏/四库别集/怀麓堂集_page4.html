<!DOCTYPE html>
<html>
<head>
    <meta charset="UTF-8">
    <title>怀麓堂集 - 第 4 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>怀麓堂集 - 第 4 页/共 74 页</h1>
    <div class="content">　　洪都山髙章水深五湖为帯江为襟临江郡城瞰空碧上有玉笥凌千寻下有渝川一道清彻底雕甍画栋光沉沉谁其居之傅岩后天遣山川毓灵秀四山幽鸟啼深春万防浓花乱晴昼吾尝挹羣芳披众皱蹑云根觇天窦书声出谷秋籁鸣璧彩穿林夜光漏樵童牧竖不敢溷迹乎其间独有仙风折长袖仙乎仙乎飞絶尘一住京华三十春蓬山弱水岂不乐望里乡闗天外身鸾书驿骑随车轮倐忽三尺如有神谪仙梦寐本为幻季卿图画元非真何如锦袍金帯佩双玉解使中原识凤麟君家兄弟如两谢犹有惠连居凤舍天涯去住各闗情虽涉江山不相借借君彩笔赋君诗仙乎早和凌云词琼林玉树逺在万里外谁道弟寒兄不知
　　孤鸿怨题东吴张节妇巻张自云飞鸿且不再匹况于人乎
　　翩翩天上鸿一死不再匹今人鸟不如有匹奚但一生为比翼死独栖宁忍孤飞过别枝养雏成翮老相似犹忆当年初奠时妾心独知人不识仰视飞鸿指白日
　　熨帛图
　　熨帛复熨帛一日能几匹贫家日短富日长同是一般辛苦力贫家莫叹熨帛劳犹胜家贫无帛熨

　　怀麓堂集巻三
　　钦定四库全书
　　怀麓堂集巻四
　　明　李东阳　撰
　　诗稿四
　　五言古诗
　　贞则堂诗
　　黄岩谢编修鸣治大母赵氏有贞德其媵严闺儿从之终身
　　忆昔归夫君君家妾乡邑所期在偕老中道百忧集男孤二女弱妾年未三十饥寒幸相保生死在呼吸衡门畏宵启行露被田隰危言动盈路俯仰身岌岌挥刀断我髪解槖散我粒本图絶窥觎亦用拯穷急肝肠向人尽磊磈不自戢皦若天日晶幽闻鬼神泣平生旧箕帚忍弃不再执圭玷尚可磨衣敝尚可缉委质自当年君门岂轻入一婢老相从白首供防汲艰难备万状不离扃与此曹岂解事居处视所习感激自不移畴能彊维絷民彛本同赋贵贱无等级男儿失所事俯首忍羞涩衣冠乃倾頽于此望何及天台中峯秀偃蹇众山立节妇孝子家髙风逺相揖请歌栢舟篇以继蓼莪什
　　答陆鼎仪诲言
　　少年被缨冠侧身羣贤后狂悖寡自持多言众所咎繁辞剧无益欲制已出口有时杂诙谐触冒遭诋诟虽言不为虐于德实云疚三复白圭篇令人重顔厚愧无请益辞负我直谅友陆君多雅怀指我以瑕垢翻然为起敬竦立敛双肘退之喜嘲狎籍諌终不受才髙使之然嗟我实未有书绅古人戒敢不佩左右感子期重陈终焉愧琼玖
　　题贺克恭给事家墨竹时贺谢病居辽
　　野竹生髙原青青不受寒嵗暮雪霜苦芳心宁独怜但恐朔风至孤根讵能安移来旧茅屋僻逺意自闲防以十丈篱缭以三重垣秀色常可保逍遥任吾年永怀不得见书札若为传相逢画图里一笑已无言
　　赠彭民望三首
　　庄子作诗苦饥肠无停回胸中锦绣字字字不轻裁君诗惊满座气与沧溟开酒酣疾伸纸下笔无嫌猜庄子壮君志君亦爱其才我居二子间形秽不自哀愿从双飞翼与相徘徊
　　其二
　　我屋虽萧条欣与子同居嘉辰与永夕觞咏得相俱而胡好出游十日九跨驴明月照万里停云在庭除入门坐我牀探我囊中书读之莞尔笑谓我兴有余我诗世不好见者掷道隅君情倘相契赠比双明珠
　　其三
　　我家水西涯性本爱幽僻与君数擕手兴至忘所适溪行缘萦纡野酌散愁寂倦来倚树坐举目见山色山色忽已改离别复几载移居在城南咫尺隔江海夜来春风至芳意思共采道逢旧邻人茅堂复何在
　　再赠三首用前韵
　　吾爱李太白金銮供奉回钓船坐明月宫锦赐新裁骑鲸忽不见怀抱向谁开举杯问青天恐被浮云猜明月千载恨谪仙千古才古风坐扫地此事亦堪哀我非能诗者君意莫徘徊
　　其二
　　吾怜贾浪仙寂寂长安居藜羮与粝饭婢仆日相俱出门寡俦侣独跨短尾驴年年祭诗巻忽忽嵗仍除浊醪不过墙故人但空书粱肉者谁子斯人食无余古来风流士弃置天一隅荆山有抱玉沧海有遗珠
　　其三
　　吾怜孟东野诗思老愈僻一吟双眉皱见者意不适偶逢韩昌黎倾倒慰孤寂君才不须猜而我有愧色我诗调屡改清苦近一载君诗十年前散落满湖海永怀苦雨夕聨句意可采三复鬬鸡篇斯人今安在
　　与刘时雍
　　客从方岩来戒我作诗疾君来索我诗谓我意所适深言中竒病二子皆我益还从适处得便向疾中释而我亦何心悠悠自朝夕
　　与姜用贞二首
　　丛兰絶低小隠约幽岩姿崇冈有髙松下影回薄之小大固异质托交乃其宜君本老成人我生良已迟情亲若兄弟年数两相遗相逢即倾葢久已不复疑我歌贫交行试问和者谁
　　其二
　　节过人事简驾言适我庐一茶啜未终童仆促回车揽之不肯住答我有所趋十朝不一见为我惜须臾昨夜梦君来相见但踌躇翻思梦中言展转一字无
　　春至
　　儿女喜春至竞为桃李顔主人坐中堂对食不能餐寡妻问何为良久方出言东邻不衣褐西舍无炊烟农家望春麦麦种不在田流离徧郊野骨肉不成怜嘉辰忽不见城市转萧然髙楼杂弦管此事十年前
　　读书
　　新嵗草木茂去陈茁其初人生天地间而与此类殊生年日已长问学日已疎扣之无所有安用七尺躯刘公笑欧九轼軰当何如况我所得者沧溟之一盂躬行圣所贵记诵乃繁芜自古识字人嗟嗟扬子云
　　土室
　　土室暗无光重闗闭深壁客来语始辨坐久自生白语毕各自还谁能问形迹朅来中宵梦坐我羲皇侧太羮及酒此味久已识古人戒屋漏所贵无愧色我心非槁木岂不念朝夕黙黙方自知多言竟何益
　　题陶知州所藏萱花图
　　嵗晏风雪至丛萱不能芳余馨不盈把系在罗襦裳萦回寸草心婉娈爱日光岂不念旧乡闗山各异方少壮逺游子此忧安可忘
　　九日柬敷五
　　九日忽相过胡不驾我车幽怀属有托苦无故人书林壑费跻厉城市多湫淤世事屡不适吾心恒郁纡城西有精舍旷野临通衢茂林对脩竹足以宁形躯君行倘未遂匹马不相呼
　　画禽二首
　　濯濯陇山鸟雕笼双翠襟欲以怀春意报此主人心哀哉寡俦和寂寂饮孤音
　　鸜鹆尔何烦形巧不及舌吾方怪其烦有喙莫敢説雝雝在何树此鸟众所悦
　　十一月二十七日夜梦楼居风雨中得句云巻帘看风树时亡妻亦在侧觉而有感续成一章
　　髙楼坐连牀遥碧俯平渚巻帘看风树叶落沙上雨飘飘轻襟散披厯层轩举寤寐平生欢咫尺得晤语相逢隔晨暮倐忽无定所积雪徧中庭钟情徒延伫
　　送李士常
　　岧岧居庸闗北望上谷城道路阻且长送子百里行肃肃朔风厉悠悠暮川平宵装枥马秣午饭村鸡鸣男儿志弧矢萍梗空纵横怀哉父母邦况此骨肉情相赠无长剑低头愧友生
　　其二
　　古人重友道君子慎其微难交乃终好茍合生祸机与君夙倾葢意气两不违但觉多畏惮愧无受益资终然出肺腑久矣不复疑我生寡知识视友如严师君今岂易得弃我忽若遗往哲谅可作来日犹当追与君各黾勉白首以为期
　　其三
　　防翁弃人世斯文似中絶虽无老成人典刑在羣哲吾宗本竒士少小负髙节势倾三军前慷慨气不折昂然借前驱逸驾谁敢掣侧足风尘间长途畏中跌所居亦孔逺觏止复言别从之不可得回首肝肺热
　　其四
　　圣贤日益逺载籍亦多门汉儒事训诂字义舛且繁考亭得真秘辞逹意已传跹跹场屋士战讼争纷纭遗言已糟粕况复扬其尘设科重经术此弊尚虚文谁能斡元化吹醨使其醇知君学古者肯效诸生颦虽居文艺场实究道义根斯人舍我去吾道竟谁论
　　其五
　　民彜日沦丧此事古所伤悲哉贾太傅举世其狂圣人重名教始自室与堂吾儒尚蔑弃况彼声利场遥遥闗塞隅见此邹鲁乡闺庭巡礼范伯仲同馨芳诗书起庠校戎马壮边疆由来忠孝门永耀竹帛光圣朝富勲业科防须贤良愿子出努力毋为久淹藏
　　呉原博修撰医俗亭
　　呉君天下士爱竹比良友平生益者交意岂在杯酒亭居众鞅絶林卧清风久十年别江南吟讽常在口嗟吾寡留玩性本厌尘垢愿招肩舆郎径造羲皇叟此物生已遐斯人亦希有托君多病躯借此鍼石手兹意予所投君当报琼玖
　　大雨有感
　　积雨盈我庭流水入我屋移牀就墙东岂为避烦溽瓶罂互杂遝出入泥汨汨我病不得眠喧呼恼童仆弱抱増百忧端居茧双足所思室岂逺咫尺限谿谷髙歌寡酬和曲罢意转促窻纸风萧萧虚檐度鸣竹柴门晩当闭日入坐秉烛
　　曲江韶石题广东黄瑛巻
　　曲江通长谿巨石平若掌浮云荡空寥野望豁疎莽崚嶒见孤髙寻丈得余广迹非禹凿后代出秦封上虞皇昔南巡旌斾息兹壤乾坤来清风丝竹振遗响凤仪方炳焕龙化惊惚恍江山无推迁人世同俯仰黄生好古流少小慕通傥穷幽极遐方况乃接乡党朅来幽燕客尚结江湖想文章借流传此志吾所赏平生怀古心踔厉非技痒髙歌未终曲深夜神独往送子天东南何时税归鞅
　　送朱博士还考亭得业字【文公十世孙也】
　　紫阳足苗裔乃在闽与歙建宁见诸孙歴世方十叶名从东曹荐谱自前朝牒温然大雅姿欲语还若怯士林羡翺翔再拜敛冠袷先公百世师髙步不可蹑后生亦何知颂美不容喋平生慕道心望海愁寸涉典刑在云仍既觏中所惬翻然愧相从内顾赪我颊崇儒实令典主器非浪摄荣名恐难居世美不自挟勗哉有明训无废六经业
　　送顾天锡员外审刑山西
　　圣人作元命所忧在黎元唯刑弼予教刑措教乃醇彤廷降明勅天语如春温谋谟内朝佐简命诸曹臣巡行徧幽侧书簿穷纷纭吾侪江东彦奉使山西藩夙兴念委托夕惕怀艰辛岂不羡甄择负重难为身人情与世故出入茫无端由来生死机乃在笔削间勗哉古人训明察生哀怜罪疑戒唯重观过斯知仁况奉钦恤诏正当蠲涤辰坐令日月光可以照覆盆锄禾去稂莠慎勿伤其根一夫或失平上与和气干周家衍灵运于氏兴髙门尔心谅勿贰孰谓天道惛平生重名义一饭皆君恩王事诚靡盬贤人羞素餐区区友朋谊感激倾肺肝轺车有期返离别安足论
　　予病中颇爱作诗舜咨以诗来戒者再未应也偶诵陶渊明止酒诗自与此癖相近因追和其韵断自今日为始成化丁酉春正月十日
　　平生抱诗癖虽病不能止还同嗜酒客枕藉糟丘里作铭示深戒厚意勤教子萧然百玩余此技差独喜如以酒醒酒愈醉不得起今将诗止诗无乃非物理应酬与吟咏何必分彼已虽无役志劳有玩斯丧矣狂澜去莫追来者方无涘拟学贾浪仙焚诗以为祀
　　入春絶不作诗清明后三日与鸣治师召游大徳观为二公所督甚苦得聨句四首已而悔之因用止诗韵以自咎先是诸同年皆有和章为説不一鸣治独持两可之说至是竟为所沮云
　　渊明爱酒翁晩嵗方暂止始知山水兴不在壶觞里后来不饮人效颦乃苏子吾诗亦何解似独有深喜一戒逾七旬此念灰不起羣公各雄辨未究同异理三占从两卜颇觉吾丧已惜哉九仭功一篑今已矣陶苏虽止酒所止皆有涘择例偶不精遗踪愧前祀
　　时用得诗见和似怪予破戒者用韵奉答
　　幽居观物化有始终必止人生亦气类出入枢机里偶落簪组间谁是巢居子笔札常绕身岂独性所喜愿为委地叶更逐狂飚起一攘本何心百步乃其理多言秪害道为仁竟由已绅书亦徒然脐噬嗟晚矣吾生尚多阙万壑此其涘勿厌箴规言鸡坛有明祀
　　初予止诗鼎仪有约同止予援张汝弼故事以只鸡斗酒为罚鼎仪固未尝止及予破戒乃和韵见索再叠前韵并鸡酒答之
　　与君同止诗拙者最先止至今鸡酒劵尚在诗筒里吟声日不絶负约常在子病中未遽往顾劵每自喜君方掩耳卧十撼九不起三缄偶一吷乃辄相料理多言竟无益宁使人负已我鸡固当擕我马今秣矣明晨自公出迟予金明涘愿托鹤林翁清风播来祀
　　予破戒时颇念鼎仪之约鸣治师召许为代罚既有成约再用韵邀三公同赴
　　人皆止我诗君意方止止词锋苦相督置我重围里平生鸡酒期吾愧金闺子【鼎仪号金闺逸臾】君同观棋法胜败俱可喜门首索鸡吏坚坐诃不起其辞虽未直颇亦持一理衅机自君发安得终彼已前言亦戏之吾意今决矣买鸡南市栅沽酒西桥涘且复醉兹辰是非付千祀曰川防诸同年用韩昌黎园林穷胜事钟鼓乐清时二句分韵得时字因效韩体
　　念我三同友夙多豪俊姿南宫同甲第翰署同文词功业复同志希臯慕龙防官曹有燕防亦以存箴规唯君与张子前后伤分睽归衢振天翮鹓凤已满池尔来又十载歘见星霜驰维春暮三月和风荡如饴髙堂敞楹戺列案堆盘匜觥筹逓交错墨巻开淋漓坐席各有序酒行不用辞中披见肝胆外枿无藩篱我怀久屈郁如以结就觽如鹰掣绦旋如骥辞衔羁又若万里冰流飚荡空澌经冬抱深癖不得窥檐楣咫尺乃如此况居天一涯开图见诸老云是先朝遗三杨二王軰风采犹当时我初敛容立已乃再拜之感今复怀旧欢乐无易兹君生在单阏我处一纪差佳儿胜冠帯字画解倔竒人言颇类我我书讵宜师渠自有父风外人那得知尔曹已少壮我岂犹童儿从此老铅椠虚名竟何施不如且饮酒我饮不满卮初心抱虚警筋力当及斯前贤勿复道恐为尔軰嗤
　　经筵闻讲中庸有述呈诸寅长【是日王学士讲戒谨恐惧章】
　　龙飞御八极虎殿开羣经礼乐焕明制冠裳粲充庭大哉中庸理纯粹复至精微言尽幽渺至治通神灵内存戒惧功外有位育能宋儒阐名义孔学昭仪刑煌煌精一传千嵗如日星黙契入化冲居澹聪明圣心仰熙缉吾道方施行微官窃臣从列侍随公卿恭闻圣贤训内顾惕若惊天顔不盈丈帝鉴无留形虽无献纳权恐有玷辱情古来致君术感格须至诚庶几涓埃力或使海岳増作诗戒同志敢谓此地荣
　　五月十三日山弟亡辰夜间不寐哭而有诗
　　今日复何日日永夜亦长夜长不得寐起坐心彷徨去年今嵗间倐忽异存亡生同为兄弟死独归山冈呢呢笑语声隠隠灯烛光开缄得遗稿理箧见故裳此物久已尘谁遣在我傍我病人废食万外中攒戕老亲不汝悲悲即恐我伤汝妇不敢啼呜呜咽空房我亦念衰老含悲茹肝肠谁无骨肉亲而独此祸殃三年四衰绖行路为酸伤难将百丈绳系此白日光白日有明灭我哀那可忘
　　鼎仪宅分韵送其兄武仪还昆山得倪字
　　君家好兄弟恩义两不睽岂唯举止似语笑皆天倪我本通家友三年负招擕留欢极酣乐饱德无嫌懠凉秋入庭树风露忽已凄昔作凤和鸣今为鴈分栖悠悠沧江上道路阻莫跻到门见桑梓登堂颂黄鲵人生重骨肉至乐谅不齐送君东城去蔓草青萋萋
　　拟古出塞七首
　　平明集帅府有令事西征官军二万众列骑分团营我身虽短小名次当先行征南竞投籍征北多埋名男儿在节义临难敢偷生本图报恩私功名何重轻
　　又
　　总戎戒行旅器仗贵坚完典衣买刀剑胡地多苦寒公家例颁与私债复相干儿出贫尚可亲老无盘餐灯前背面啼强语逹夜阑鸡鸣鼓角动上马各据鞍
　　又
　　潜行始出境面别情实难逢人语妻孥堂上有舅姑军行视旂旐闻向黄河曲相顾问姓名同伴为骨肉星分良乡防月傍井陉宿民贫苦供给县官告不足掾吏饱肥羊马饥奴无粟营门号令肃鸡狗不敢挶起居有常节幸得免笞辱
　　又
　　河曲二千里外险中广夷胡儿十万骑倐忽路无岐边军戒轻入壮士气不持帷幄计深宻功成在何时粮储日不继淹留惧愆期边疆古有患上将重兴师吾知荷戈祋生死长相随
　　又
　　逻骑朝出塞胡来屡冲突我军摧其锋杀气满川窟将骄闻裹疮战胜多白骨兵家贵万全岂足较毫髪千金买首功百金纪勲伐京军得先陞边卒长独没卑情思上达疎贱不得谒日暮独无言岧嶤见宫阙
　　又
</div>
    <div class="pagination">
<a href="怀麓堂集_page3.html">上一页</a><a href="怀麓堂集.html">1</a><a href="怀麓堂集_page2.html">2</a><a href="怀麓堂集_page3.html">3</a><span class="current-page">4</span><a href="怀麓堂集_page5.html">5</a><a href="怀麓堂集_page6.html">6</a><a href="怀麓堂集_page7.html">7</a><a href="怀麓堂集_page8.html">8</a><a href="怀麓堂集_page9.html">9</a><span>...</span><a href="怀麓堂集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
