<!DOCTYPE html>
<html>
<head>
    <meta charset="UTF-8">
    <title>阆风集 - 第 14 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阆风集 - 第 14 页/共 15 页</h1>
    <div class="content">　　万朶千枝满谷中合成谷口是墙东先生老向花中坐莫放东风落晚红
　　闻霰
　　巻幔江湖二十年青山兀坐学枯禅夜来雪急敲纸忽忆吴江听此眠
　　冬夜雪月交光忆少年见此烧烛观梅为之怅絶
　　衰病难禁月色寒何人更倚雪中栏少年妙事今浑忘折得梅花小阁看
　　题杏花翠羽
　　物色春来多入画赵昌片幅落吾家翠禽欲起还休去可是多情为杏花
　　元夕藏夜坐
　　冷火寒斋酒一樽黄柑分遗及诸孙菜园罗帛灯千眼説着承平暗断魂【平江灯最盛而菜园罗帛尤壮观】
　　花隠
　　谁识菊为花隠逸陶潜以后有濂翁落花别有尧夫爱此意与濓同不同
　　中秋风雨夜深见淡月起酌一杯
　　风卷浮云去复来月明惨澹半帘开人生乐事不可料万壑千岩共一杯
　　虞美人草
　　楚妆不入汉王宫宠爱如花悟色空世上女儿休笑我当年曾伴防山雄
　　借居夜闻水声
　　寒水泠泠出洞来月明静听转清哀无人与入琴丝冩流下前溪漾落梅
　　移苇
　　洗箨移来栗玉干翠禽相顾自依然从今风雨西外更忆吴江泊钓船
　　老猿
　　一笑已霜千丈髪三声应断九囘肠巴陵月暝林峦惨巫峡江空道路长
　　乱定复过西溪
　　不过西溪三十秋乱余重到泪双流黄蒿满地青烟少日暮驱车不敢防
　　观万堂村饮戯成
　　芋魁豆角乌槠子不用山翁举箸肥闻道细鳞长九寸夜来溪火急成围
　　代梅所戱答正仲用韵赠管城子二絶【有序】正仲和予七夕诗谓北方以中秋月眀为利用行师其说未知出于何人恐非是考汉书髙祖纪秋毫无所犯文頴曰毫至秋乃成世传此夕月眀则多兔感隂魄而生也此说近理故戏作此以正之
　　谁将明月作邉愁玉兎毫成是素秋缚取山中毛氏族盛行文教寝旄头
　　离离漠漠总牢愁仰面书空一幅秋比似羲皇元未画何须小楷作蝇头
　　九月初十日山房午睡恍见梅枝已吐白矣惊喜而作
　　生爱梅花是性情故园阻絶泪纵横梦中惊见南枝曝起绕山边水畔行
　　老梅
　　已经和靖吟半树又入花光畵折枝此语便经三百载此梅又阅景炎时
　　闺怨
　　一春心事许谁同金钥无声栁絮风怪得枕中黄鸟唤不知外海棠红
　　回廊曲径入荷花斜隠珠帘半面遮欲绣鸳鸯嫌未似且抛针线理琵琶
　　能把玉箫传逺意难将彩笔写秋光翠屏金鸭芙蓉冷梦短却嫌秋夜长
　　贮雪成酥饤玊盘劝郎抄取一匙餐金针指冷愁花冻侍婢添香却夜寒
　　春闺
　　有恨无人可话心闲吹栁絮度青林偶然省着前年事仰面听莺堕玊簮
　　赠渔者
　　本是浮生江海客持螯斫鲙酒家村一瓶说与长年道三日提鱼一到门
　　红蓼青芦媚一川夕阳偏丽晚秋天吹沙已老松鲈上日日江头望钓船
　　清明感旧
　　杨栁家家去下湖有歌有哭共闉阇新孀少妇深深拜却引新夫拜故夫【旧日都下风俗如此信亡国之徴也】
　　老渔
　　少妇提鱼入市防儿孙满眼不知年醉眠还伴沙头雁身在青天月满船
　　题赵大年小景
　　三株五株依岸栁一只两只钓鱼船水天鹎鸭斜飞去细草平沙兴然
　　题周梅所藏小景画巻
　　小鸭鸦乌烟栁坡防防属玉满晴莎恵崇不作大年死惆怅江湖春水多
　　燕嬉舟
　　西湖锦舫帘垂额越上乌篷铁簇头江堰不通人已老竹深荷浄且迟留
　　长林偶坐
　　乔木超然兀老苍一坡盘礴转崇冈山翁偶坐谈何事应赏江风一味凉
　　海上口占
　　独歩溪头冉冉风莫云当面失前峰近闻海戍移屯去渔火滩头万防红
　　渔父词
　　占断江鸥万里天不贪城市卖鱼钱前村酒熟不归舍枫叶芦花相伴眠
　　四月一日始闻莺
　　最是黄莺爱緑阴数声消遣别春心傍人只把莺花并不道花时却嬾吟
　　墨
　　谁传易水廷珪制缫借珍藏二百年进御近闻翁与叶琴形带逐时妍
　　萤
　　老来不用映书帷草上流光数防微却忆江村无月夜篮舆一路照人归
　　紫木笔花
　　簮笔侍臣辉荷槖丝纶郎省照薇花管城不任中书职咄咄书空蘸晚霞
　　无题
　　堕马乌云懒画眉博山宿火翠烟微緑不扫香尘防暖日青虫化蝶飞
　　谿草鸭头相间緑山榴雉颊一时红白鸥飞起无寻处衮入梨花栁絮中
　　緑树阴中春雨过乳鸦声里晓寒生纸衾木枕清如水暗想山城又杀更
　　清江似酒能迷客緑酒如江不醉人似酒似江俱莫问伤心最是艳阳春
　　寻花不问村逺近爱酒能论巷浅深江上几家官酿戸如今南北忘追寻
　　灶户炊秔香似乳山童切饼细如丝黄鹂衔得春愁句玊管吹成杨栁枝
　　白鸥沧海寻盟主黄鸟乔林命友生燕子不来人独自东风扶我趁花行
　　春风万里虞姬草夜月千村蜀帝花已矣莫论如许事菜畦黄蝶绕田家
　　雪村闻鹃
　　故国亡来身己非千年犹诉不如归参天古木魂迷路谁与黎侯赋式微
　　十五日月明凄然无况因忆方泳道挽拙斋诗有人哭台明界天昏水石村之句故用其语以叙伤感
　　月色清寒早闭门秋虫依旧语黄昏老人心事浑如此旧住芗岩水石村
　　雁
　　老鴈移屯百万回黄埃极目碛沙飞春风万里梅花路淼淼江南人未归












　　钦定四库全书
　　阆风集巻十　　　　　　宋　舒岳祥　撰序
　　刘士元诗序
　　诗贵成成贵专不惟诗为然虽百工商贾马医洒削占覆小数莫不皆然也今夫自一伎以上以身始终之其家虽丰且硕门巷不徙肆而标表不易识使来者目熟而即之者武相袭也问其所习必精于此者也若夫朝慕东隣之富而商之趋夕希西市之价而贾之坐厌小利而从大谩舍能事而务巧智若是者扰扰苟焉者也信矣不专则不成也诗者言之最精也而可以不专者能之乎予与刘君士元卿月居同里知其力于吟甚又其所作如平林逺水翳然幽蔚致有佳趣岂非专且成者乎往时荆溪公主斯文齐盟作匊田方元善诗序诵者琅琅一舌石城王与义公矩冰壑王惟明公猷阆风刘培之茂实南峡胡蜚英俊父交以诗进而君与弟湘亦以所作见宁海诗流殆无遗矣一日先生谓予曰二刘兄诗大者似尤胜也时萧中父道嵩在座就请为君着语先生颔之未几先生起帅湖南竟不果为君评惜哉先生下世十年而君以属予今又十二年矣君与予皆老矣有一不相待皆恨也此意岂可复虚也哉初薛沂叔泳从赵天乐游得唐人姚贾法晚归宁海为人铺说闻者心目鲜醒而匊田闭户覔句惟取其清声切响至于气初之精才外之思元善盖自得之而非有所授也于时俊父探元善之所以自得者亟用力焉乆而有忘筌之意耻名近律刻意侧体曰我盖来自韦苏州也君少与俊父讲明其说澹然冲守近又欲自蜕前骨务为恢张骎骎乎家步骤也呜呼摆落拘窘之习跌宕模拟之踪此志诚可尚也君前日之体成矣夫自六朝魏汉上至于骚雅学无穷而才有限君自知必审矣予故论其专且成者如此戊寅八月
　　俞宜民诗序
　　作诗难评诗尤难也必具真识而后评之当必全正气而后评之公故富贵者不能评贫贱者不足评少锐者不可评衰老者不敢评夫富贵者不能评固也而贫贱者亦莫之评何哉少锐者不可评固也而衰老者亦莫之评又何哉葢富贵者真识懵然夫以科举寸晷之长躐取显仕一生学问不出是矣安能剂量诗人之铢两也贫贱者正气索然酤边炊畔毁誉失实安能为人轩轻乎不特评之者之妄而求之者亦甚微薄矣少锐者真识未定新涉笔墨行间安知古人之要眇雏鸟习飞自谓己防鸿举矣肆口谈论固先生长者之所羞也衰老者正气已耗方畏人之议已而求所以自媚于后生者故立论多恕而拟人非伦故非有真识不能以知人非有正气易至于失已每见近时诸君喜以文人自任而辄以诗家予人往往不出四者之病窃悯其然予贫贱也衰老也方以自警安敢评人乎哉避地香岩马峯俞宜民数相过必为予出其所作请予评之予虽以前言自警而宜民与予游最乆欲黙不可也则语之曰君诗如幽岩乳窦时下涓滴疎蘂被人微闻香度虽然思尚逺而语尚近神贵藏而色贵茂试与君评之非敢评君也戊寅九月日
　　刘正仲和陶集序
</div>
    <div class="pagination">
<a href="阆风集_page13.html">上一页</a><span>...</span><a href="阆风集_page9.html">9</a><a href="阆风集_page10.html">10</a><a href="阆风集_page11.html">11</a><a href="阆风集_page12.html">12</a><a href="阆风集_page13.html">13</a><span class="current-page">14</span><a href="阆风集_page15.html">15</a><a href="阆风集_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
