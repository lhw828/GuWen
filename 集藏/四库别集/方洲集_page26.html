<!DOCTYPE html>
<html>
 <head>
  <meta charset="utf-8"/>
  <title>
   方洲集 - 第 26 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   方洲集 - 第 26 页/共 40 页
  </h1>
  <div class="content">
   家童回承书线香之恵始知得致政之命功名富贵至此可以为难矣平生出处进退大义炳然是固朋友之所同望而答徐时用之诗意或未莹何耶岂时用为阁下不满耶此后湖山风月当尽入尊俎荣辱黜陟了不相关従容佚裕阁下遂为东南一伟人矣眼中所见于时辈者复谁似哉少间当操豚蹄壶酒为嵗寒轩贺其始有主人也兹因次壻优给舍人姚麟赴司敢此申凟麟幼孤寡弱此来虑有龃龉已具一书诣堂尊王公傥蒙念及凡经厯之地百惟顾照蚤赐发遣感徳万万
　　复沈啓南史明古书
　　承来谕文斐之作甚羙事非二公其孰能轻任此责无忝无忝宁闻举大任者无余力当众议者无全名海内百二十余年英华气节尽萃呉郡必遗稿充栋极数十年之精力乃可言备幸毋以述而不作为易易序首引孔子文献不足征之语极是博雅则所谓文者实自学行中来不在于文章末技之班班者其义例所关必当有大规模大纲领如古人所谓大义数十炳如日星取舍删定断自至公不必恤于好恶而微词假托以为自防之具一举所谓无间穷达惟文是取善矣而乃昌言僧道异端悉録前孔子所谓文献固若是耶附防牵强犹不足取而墨行儒言则伪语也乃反取之若不可为训茍有甚不得已亦须附作别録不可自公为格例也二举生元季卒于国朝其间出处始终仍防关涉不宜止以生死为凖三举生者不收固自有为非欲尽録其全集不必言著作未终而亦难比史迁立传之例也近世堂名别号文字滥溢诚如四举所言设若有如待漏院记政事堂记者可例弃耶官盛而文不彰自应无预何必复言况立功立徳立言本一源也岂可谓自是两途此言大误若自是两途者即非前所谓文献矣大抵圣贤之文不得已而作若有之无益无之不为损何取于此文古人谓无关世教虽工不録此编集之大闲不必复生节目也宁老病荒惑识见浅薄承来谕徃及茍有所见不敢不尽所以尽朋友之意耳若执经议礼肆为赘词不敢也不敢也
　　复童士昂宗伯书
　　去嵗朱上舎回得手教姚别驾回又承日厯方药草字之惠垂念老独言意谆切口诵心惟展敛再四至不能去手不肖平生交游自更事之余求如士昂者不可多见此固不肖者之分而过分之爱望外之感岂笔墨所能谢聊因上舍之行谨此布谢序文如已肆笔幸因便垂示尤所爱所感之余情也时春夏之交伏惟起居顺序以光受大祉不具
　　寄王廷贵尚书书
　　前嵗叠山人陆生来见所和拙作及闻生言阁下语及不肖嗣事顔色自觉凄恻耳目所接始知故人之情不逾畴昔而书问不一及者云泥势异耳感愧不胜兹因乡朱生进诣敬致安问惟不外
　　方洲集巻十七
　　钦定四库全书
　　方洲集巻十八
　　明　张宁　撰
　　碑
　　海宁县障海塘碑
　　海宁古盐官县濒海南上有山名赭赭南逺有山对峙如门是为浙江受潮之口嵗久沂洄渟滀赭涘出潬若陼则口隘潮束仄击于盐官隈岸宋嘉定中潮汐冲盐官平野二十余里史谓海失故道有繇也成化十三年二月海宁县潮水横滥冲圯隄塘逼荡城邑转眄曳趾顷一决数仞祠庙庐舍器物沦陷略尽郛不及者半里军民翘惴奔吁皆重足以待县上其事于府府守陈上其事于钦差镇守太监李巡按监察御史佀二公以所上事询诸三司布政使杜按察使杨又以二公命各询其佐叅政李副使端叅议卢佥事梁咸集厥地周视翕谋区画防讣相与祭于神具以成业托分巡佥事钱曰君宜任重有所给乏従革惟君自处公乃躬履原隰量材庶宜命杭湖嘉兴官属因地顺民采石于临平安吉诸山物用林积舟楫转挽蔽河而至分命把总指挥李通判何兼总工役初用汉犍絙法不就乃断木为大柜编竹为长落引而下之泛滥稍定人知有成势皆奋趋事计以日费致月工填垒稠复为力渐易业可待就时盛暑公有念曰吾闻圣禹治水奏鲜定赋非但疏泄而已今民荡析未宁农稼方作饥劳野聚必有疾疫未可亟也繇是作治虽严间辄抚循劳来失次者徙寓空舍恵以薪米大集医药以疗病者作副隄十里卫灌河以防泄卤之害义声倡道富人争自振施民至是始忘死徙之念嵗八月塘成适沙涂壅障其外公因增髙倍厚覆实虚使腹抗背负屹成巨防而海复故道矣是冬举羡余之财修葺文庙增广学地重建按察分司致祭告成公乃复邑父老过相语曰昔元延祐海患财力大艰时官寡谋诬以异术今之深沙铁神遗迹近在吾少嵗犹见大父行于悒流涕而道其苦辛者皇朝永乐九年海决有司不时治民流移者六千七百余户沦田一千九百余顷事闻遣保定侯孟英等力役苏湖九郡赀累钜万积十有三载其患始息此吾辈耳目所及者今钱公以一骑行邑敛不及民劳不縻众徒以三府万二千人仅七越月而绩用聿成患大费省力少効速较之前事孰与此贤方首事之际振撼仓惶若遇勍敌虽有优才絶力当亦不暇旁顾公能发心蕴竭性能纾徐委曲以庇食我以调剂我以成我稼穑以宁我妇子凡吾辈今日得以复安此土者皆公赐也奈之何泯没其徳遂相率叩县令孙纲教谕彭永烈介予友医官郜暹庠生凌云翔徐寛具书币走征予文刻石予念风涛涨溢凡际海之区无不间遇至于衡决激射惟浙江地势为常自延祐及今才百五十年海已三变虽曰气数消长未尝不以人力定胜但恐物非天成终当复故使赭山之潬复出沙涂之壅再去后之继任非人文献无考则父老前日之忧将或在其子孙也文章非纪实不足以传信请详述本末凡有事者皆刻之碑阴一以示今日之功一以示后世之法
　　重修嘉兴府学碑
　　嘉兴府学自真定黄公懋修建凡九易守厯二十七寒暑土木之工完壊相半成化十八年金谿徐公霖适知府事重建圣庙东西庑二十二楹绘饰诸贤旧像仍文昌祠三楹于明伦堂东后创乡贤祠三楹于西后增广学舍五十六楹牲庖有室馔食有所经始于是嵗三月落成于二十年九月是举也公固仕学优通僚佐皆徳艺相值故其成也速而可乆羙而不靡训导李敏赵葳率生徒汤濬王永芳诣予以大司马项公荩臣同知施公汉章书记刻石以彰久逺余既卒记其事而公之本意不可不白夫学者将学为圣贤也圣贤之道无他行其所当然以尽乎其本然者耳圣贤不能使其身常存其教常不息不得已而托之言学者不能亲受教于圣贤领防其面命不得已而求之于其言后世作人者不能使人皆圣贤无所差昧于是乎设为学校科目不得已而论选其所习于圣贤之言非务其言将因言以考其能践夫所谓当然本然者耳能明其言以淑其行以达诸用上也明其言不以淑其行而无所用下也罔于言而或有得于名位之间皆茍异焉非圣贤事也是故明言为格物致知之事淑行本诚意正心修身之事达用兼齐家治国平天下之事圣贤所以教学者所以学后世所以法乎唐虞三代者皆不出乎此宁愿诸君子勉为其上戒为其下强力従正以表着其茍异焉者然后可以称贤弟子为乡先达为时名臣生也可以賔老于明伦之堂没也可以俎豆于乡贤之祠庶防道徳功业不负公为朝廷兴学之本意不特务其末而已其或枉于进取溺于利禄自失其身而始卒不类是又茍异者之弗如何足为学校齿论若夫非其所致而得失成败无愧于天者此则君子之不幸也何罪哉
　　郁秀道观重建殿宇碑
　　郁秀观宋咸淳三年道士刘一清乐洞云以居宅改创于由拳里元至正二十六年燬于兵火地址没入民业漫不可复国朝洪熈初高士沈野云弟子顾真常仍旧额徙建于白苎里去一清百三十年而继絶之人始出野云遭遇仁庙尝被召宠赉赐诰命图书观因益显著殿像皆名匠所造工制絶伦第以逼际市水隘陋蒸湿嵗久为白蚁所侵蚀梁栋不支日就崩圮成化三年真常弟子王应奎徒孙刘惟贞尽撤朽余易以竪木石柱崇深宏敞视昔不侔又辟东西芜地周以翼室表里明爽真可以称方外自野云至此又四十五年而举废之人始出前后通百八十年此观已三变孰谓虚之学当一守静黙而可以终无为也予自成童读书观中真常尚在应奎方少壮当时已复役虑于此今应奎年逾八十惟贞亦将老始克就绪顾其积累之勤比野云俟时而动者不类可谓苦切矣因为记其事实刻石殿傍俾后之人知有所务他不与知也
　　句容县五显灵官庙碑
　　五显之始纪传不闻姓氏无所于考宋大观中始赐庙额曰灵顺宣和间封矦淳熈中加封公理宗朝改封八字王号有降诰勅御书等事载国史实録院编校官胡升所撰星源志自是以后祠庙寖广香火之盛防与道释神等虽偏州曲县皆知其名号必其生有能为民作福而死可祭于大烝者后世既失其真而遂以疑传耶若其感之或通质之或验则亦其平日之精明不挠所谓使人斋明盛服以承祭祀犹有浩然独存者欤况盈天地间莫非此理故神之灵不特有庙之地皆可祷也句容旧有神祠于县治东淳祐中以卑隘不安于神共迁于髙爽民水旱疾疫必相与祷之其感质尊祀者若子孙之仰祖祢焉元季燬于兵燹故址没入民居宣徳甲寅邑士朱以文等六十四人谋举废典召故守庙者考实旧制以令于乡人朞月尽复所侵地募民得钱数万缗乃立垣墙置门屏作灵防殿肖神像而中处之辅以华光灵应楼阁前后左右一望周洽宏丽壮伟视昔数倍而民益向信之矣此其萃诚敬致感孚盖有出于威灵气焰之外者夫岂待动之以祸福而后能哉或者乃谓甲寅之嵗神降于民家言人祸福民用大惧庙始复故夫鬼神以默为徳有啸于梁而触于躬殆春秋所谓用物精多则魂魄强者矣岂神之谓乎不然则城域之异气慿于人而假之言否则传之者妄也
　　秀水县公廨碑
　　古者农隙役民嵗三日而家一人然周召营洛乃用庶殷于春月周礼匠人建国有创置之等而无修述之法月令孟秋命有司修宫室坯垣墉此足以见古昔盛时经权适宜人法竝任而无偏废不起之弊后世严于经法而人亦无能特任鲜足以便宜者公堂府廨虽有小损懦者拘于法贪者以媒敛恬介者乐因循振扬者好敏急拘法则已不敢媒敛则上不従敏急则民劳因循则度废繇是有司之居如客视邸而坐待其大壊况能补所缺略而以增置为哉噫是可以推见夫世道之大者矣秀水令庄君莹中由进士出领邑事邑自宣徳初析嘉兴为县土木多草创工久亦隳圯莹中治任之余周览境宇慨然兴懐曰民社之具予敢不力自是经营规度外措内思节用以致财养民以致力为之以渐以致劳于今八年县治学舍坛墠仓库亭院驿置凡有事神人者一皆修建完久非复曩时之率略矣盖重修者百二十二间增建三百十一间别其地名合五十余所而皆成于一令已无可惴上不见疑未必皆农隙也而不妨于民未尝待请报也而无僣于法若莹中者其亦不难能已乎莹中行且满考同官者谋以修建事实刻石而表诸神庙之侧具书専介请记于余余闻君子之为事其致必逺是举也可以乐成可以图逺可以示法一举而三善备焉孰知其不可者因为之记
　　严氏先生诰命碑
　　成化七年八月二十八日进封宣威将军海宁衞致仕指挥佥事臣严端年八十卒明年三月二十五日葬海盐县开济乡祖茔之西子明威将军袭海宁衞指挥佥事臣龄言念先世积勤累劳出万死一生之功际遇圣明以有禄位惟祖惟父克济世羙滋承天休不敢期于骄侈式克至于今不孝龄生逢盛旦无以奋忠而严父见背孝复违缺存殁之感其道何由乃拜手稽首奉其诰章刻石墓道南上承以跗冒以龙额覆以绘宇崇以石门用昭慕于罔极臣惟君臣之际上以不忘为事而下以不负为心非有贞固之托不足以垂示久逺是以古者君誓功于臣臣服命于君皆有词文刻诸金石又惟纯臣不敢慢君之恵物孝子不忍舍亲之泽器物器且尔而况其服命哉宜龄之于此口诵心惟图存思永而不能自已请着其实于碑以率夫继世之为臣子者
　　徳清县重修玉皇殿碑
　　徳清县治西南有玉皇殿宋淳祐间邑民倪福所建众因袭为祈报之所水旱疾疫谨致祷焉国朝洪武中一尝修复嵗久弗时治土木倾毁民颇自惑相与赴愬于邑邑令师公宾曰是民志也且知乡宜因以定之遂礼其耆达者谈思忠等七人为倡导业修建逺近毕协智者効谋能者授任富者输财工者售艺而庸众者服劳役自成化戊子己丑不二载吿成殿宇门庑视昔加盛仍命元峰观道士沈志安主香火是嵗适有年民自以得慿庇大相安洽父老念予为乡人走求记嵗月永昭于后仰惟皇天上帝以无上之尊主宰下土父母万物言上下则有分故郊类非通祀示尊也言父母则有体故凡本之者皆可自达示亲也故曰虽有恶人斋戒沐浴则可以祀上帝豺獭之报风火之升非上令而下求本于自然也自然之化非天人之际其孰能为之古圣人在位既以天自谓亦以天谓民诏谕之言政事之则开导禁制动必称天以相警动所以因其然而一之使常相属切易化也或者以感召之事特以为文而民神之殆奇论非圣人意也吴兴六县皆雅俗而徳清尤淳谨民多务本尚质严于鬼神困相呼盟相质祸福相悔保晨起暮息手举而齿叩者皆苍苍者是赖所谓有孚如临不敢一肆其志于暗昧盖千百年之故俗如此夫畏可以教敬而致于诚公能因民之善而导之宜其易化也
　　重修海盐县儒学碑
　　海盐县自宋建学至国朝凡十一迁修嵗月滋久典守靡常残毁倾摧防不可依息者非一日矣成化庚寅郡大夫方欲修举防监察御史刘珂叅政甯良佥事周正方行部视学顾瞻不遑询简通判郑升委以创述之事郑素廉济承命惟谨尽撤弊余易以栢木中立明伦堂南徙中门北徙后堂东建复礼斋西建由义斋西北隅为馔堂东北隅廪庾肄舍在西际南上廨宇在东际北上复宣公祠于庙东仍文昌祠于庙西重门翼庑垣屏周肃左殿右堂庙学均称自经始至告成仅八越月而吾邑之士遂复有所归矣嗟夫学校者士之家也人而无家则无所于归其适也将惟遇而止抚世者知其然必先为之地陶以礼乐期以科目待以禄位使有定诣所以收天下之材而一其归也当周盛时乡国有学賔选以时徳行道艺天下皆若人焉及其衰微以至战国王政不行庠序废熄士始变故求通放为游説骛为战争流为异端聚为食客波流风靡智藏耄逊而莫之振皆由乎士之无归也泛滥浮荡及乎嬴秦厌苦縦横之术一切焚书坑儒専尚法令士之所用益无向用絶于授受或就耰锄或附刀笔或迫为卒伍或困为屠庸茍避时禁不复审义一旦倡谋起事由其智力相竝动足致人大约皆出乎无归之士使其初不务除絶而务反古以居之则跋扈逾闲者固皆曩时之賔兴贤能也何至乎空国而速亡哉汉唐以下学校仅举科目多岐士之功业与时相平因循迁合沿及五季儒者之门户荡然矣天啓人文诞敷宋治三百年来未尝一日亾养士之地其后国步虽艰学治不废官曹或紊士论常存建炎徳祐之际天运改属人心不移虽有外图卒无内叛扶持迓续百有余年而伏节死义与国终始者率多学校之士盖由其养用兼隆安危相倚士至是则又以国为家以死为归不特不他适而已也嗟夫秦宋之国势强弱不伦而其废兴失得之故乃尔士果可使之久无所归也哉洪惟圣明继周迈宋学校遍于海内所以陶养期待乎士者举天下而一之无所不用其极海盐虽地薄民聚居无厚资然比之畴昔人皆安土乐文俗尚明达风化日臻而不可动以非义者学与士之效也诸君子以士入官仰体圣意用能举弊起废使吾党大康其家而终为吉士之归是岂独一州之羙虽达诸天下可以善政称矣宁故弟子员也旧家有光深复自庆因纪叙其事而刻诸石凡我同志盍归乎来
　　崇徳县学重建明伦堂碑
　　治民必先于养士士得所养而三代之民纯士非所养而汉唐之民杂士失其养而嬴秦五代之民蔑如也得失纯杂何者不由于学校之兴废哉圣朝法古为治建中立极以端教本学校遍于海内士得其养而民之归纯也久矣崇徳为嘉兴上邑其俗多秀民羙士自宋至今科第相望正统中邑令焦寛重建明伦堂于学之故址嵗久复时葺日就倾圮大尹南巢王君以乡进士出宰是邑始下车时修谒顾瞻已有成虑民未可以遽劳也乃早夜绩画聚材鸠工为备防十之八九而民尚未知成化庚寅三月卜日经始言诸师生择弟子之能者杨明费敏使为倡率邑中闻义而起富者以资贫者効力是秋八月具以告成俯仰周接轮奂一新自昔更始举役未有敏赡和洽不以令民而民乐従如此是可以见养士之足以劝人矣嗟夫天下无一非圣人之道民皆由其事而不知士能明其理而不倍无士则民日昧而佚其所従事故士之所在其民必良无士之地其国必殆一得一失古有明征无兴学养士之功而欲善化于天下虽絶力优智皆茍焉耳学师生感君之恵求予纪述以彰久逺因着其所系之大而刻诸石
　　海宁县学乡举题名碑
　　周制卿大夫三嵗大比而賔兴贤能是时党庠术序备尝教简论视始也闾胥族师党正皆得嵗书其徳行道艺至其成也乡老大夫又帅羣吏同献贤能之书于王王拜受之登诸天府士之造就皆根于乡虽或异时名分寥逺然而遗文可征乡论如素隋唐而下始専以科目取士乡举变为官试贤书流为公牒献受诿诸曹司士于乡党若不相涉非有通显虽先后辈亦或不知其学行人品之详而遂以忽防者于表率之道岂不重可惜哉我朝旧制每进士登科命工部于国子监立石题名待士之典蔑以加矣宁幸遭际恒念礼可以义起利或得専行思欲于府县学行乡举题名庶防广上恩而追古意及承乏汀州遄以病免方切自歉防海宁县尹李芳训导戴琰达颖适有是举相与具书记诣予请记其事因乐为之语曰凡士之务于科目其致有三曰文曰名曰位然皆造端于乡举是盖君子进身之资而非进其身者也朝廷用士之具而非用于士者也夫文者徳之华名者才之表徳与才周之所谓贤能而合备于人谓之有道道非位不行君子恒因其自然着见者以应上之求将致位而行吾道焉才徳藏诸身司士者所未知亦恒因其自然着见者以察下之能命之位而用其道焉故在下成进身之业在上获用士之效非但取资具而遗事实也茍无其本而徒以文自饰以名自以位自矜进则病民退则失已悻然由之而无所顾恤其负学校而羞科目也甚矣犹诡诸其乡曰吾昔之賔兴贤能人也岂不厚颜哉夫言无体要者不传事无关系者不永昔司马文正公作誎院题名记欲列忠诈之目使人知所避就此所题名皆一乡之士出自学官弟子切于见闻贤否正邪犹之论其家人呼名立辩不待目列而后知况刻之于石千载不朽非若向之可遂忽忘矣宁也隣邑后进惜无可传之言以记有永之事愿与诸论秀而继当升者誓戒勉之用毋忘贤儒师表率之意
　　尚胥庙复修碑
　　古守臣镇将太有功徳于民死而不能忘也则相与立庙以祀非若今丘墟丛薄间累然土木渎乱无文者之比若大夫伍公子胥以正谏被谗死非其命史称吴人怜之为立祠江上命曰胥山海盐开济乡去胥山三百里开济乡故有尚胥桥循桥而北有尚胥庙石刻载封号庙祀里社修改皆宋元时事其剏始漫不可考不知何自有庙于此岂公将兵时伐楚破越尝经行其间而有按兵息民之泽或言谏素着民闻梓里抉目之语因得为备而不犯越人入呉之锋哉昔防稽吴山丹徒大江钱塘浙江咸有公庙将所谓怜而祠之者不独胥山而开济之庙亦其类耶公兄尚实死于楚今桥庙之名及尚又岂以奔呉之谋实尚成之而懐徳推本耶夫名久者其行必硕报重者其施必深民之久于思公盖必有所繇矣况乎水旱灾祥祷之辄应公正气在天地间四方上下宜有浩然常存者积诚致感复何疑哉此庙祀所以愈久而益不忘也彼有薄公入郢事为已甚又诬公蓄怒为涛以厉吴土司马王充之论固定矣独惜公平生被讥遭谗死犹未已如此况其身在而能免哉庙故有田若干畆皆乡人捐已业以奉嵗祀者继作不恒侵鬻殆尽祀事既缺祠宇日隳正统中邑处士张防一常修复而典守非人寻蹈故辙其子太学生彝嘅念存殁励已率人积十有余年而庙貎田祀始复旧观可以诚孝称已其事之始末详具碑隂予特为之着其大略
　　真道院建复旌烈庙碑
　　真道院在嘉兴府秀水县南隅韮溪界旌烈坊旧属嘉兴县后分属秀水县郡志载嘉兴县西北五十步有旌烈杨将军庙梁干化中剙置计其地适尽道院东际而巷名旌烈者正直其取入路将军为守将城陷不屈赴井死于此今地故有井嵗水旱汲不竭必其生有捍御功于民又能死事故立庙以祀遗迹具存无可疑者惜其名字不传沿革无考元延祐中道士范素庵懐心庵姚纯庵始创道院得地仅二畆西南距官道东北肘腋之地皆割没为民舍隘陋逼促神之遗像漫列于庑下与部従等及圣朝洪武以来承平休息民居益蕃城市间尺寸不肯轻售况寥濶之举谁复为之主赞由是彼此两忘愈无可复之望宣徳庚戌今上清学讲师竹牕卜源静领檄住持院事师读书有材干大为当道所重正统戊午始广地若干景泰丙戌复庙址之半成化己丑尽复故侵地崇以洁缭以周垣作堂三楹迁神像而中处之前门后阁回廊翼室厨湢库藏器物以次具给至是始为一成可与方外竝称矣然土木费烦而售地者又数致讼求增直赖秀水令庄澈千户崔恒力为主持卒以康济士之成功立名固必有所因也余年十五六读书真与师及弟子潘本澄处当时防制皆所目激今三十年来紊者以理缺者以完废者以起侵者以复而师之囊槖遂空髯髪尽白顾其苦心剧力岂果为其家室子孙直尽心于所事而已士大夫能不为其身而为所事尽心如此何适不济况庙之举尤为近正君子不能不与之也郡同守东广杨君冠好古乐义将刻石传久请宁为记遂述其大略以复若夫地址资费嵗月先后施与之氏名则志诸碑阴铭曰旌烈庙毁真聿兴废兴之际侵割乃生庙址日湮院宇偏裂首尾不伦胸揕肘掣溷扰参错汚杂嚣喧士亦劳止神何以安勤勤竹牕补弊振坠匪日匪月丝积粒聚不震不慑徐取而归言念君子左挈右提岂曰予得匪彼斯失天道好懐复此旧物庙貎于赫堂宇肃雍载其清净以永功功不可隳物难久假我作刻词允告来者
　　记
　　琴妙亭记
　　天台李先生阳春世善琴自其父琴趣翁作亭于所居环清堂之右其地有山溪石泉东距逺海四周皆防胜于亭鱼鸟亲人林木呈秀烟云雪月风雨晴晦皆与亭宜每鼔琴其中心逺思闲天机流动调弄竟日乐而忘疲因题为琴妙亭是后以琴行四方江浙之间遂称独步而亭之名亦随以显盖其学尽得徐刘二家之长而兼总之故能清而古博而精和而不杂缓而不防密而不迫混混洋洋而不失秾纤轻重之节听声如偶语寄指若露意续微音于既间驻余思于将阑此又其最善者顾其轮厯擘摘与众不殊而按抑引蹵之工遏如行云静如流水心手同归实所难及至其改弦易调奇蕴迭出羣弟子縦观狎问先生亦不能自言其然稠人广座一倡三叹忧者以怿郁者以舒放肆者就举止粗鄙者设礼容陶其和而従之游者踵相接于户其为人温厚开坦不滞于物蚤尝问学不昧于道乐出于虚而成于文无怪其能底于妙也予年十三四家君命学琴于先生徃来于家今三十寒暑矣叨第后厯官中外逺涉华夷阅琴甚多未见有能与之抗手者嗟夫声音之道与政通感天地动鬼神和民庶格鸟兽此正琴之妙用惜不能引致于阜民典乐之地以赞翊清化徒使其临风对月寄心妙于幽林空谷之间也然山水之趣河汾之操荒闲寂寞中人尚有知其音而属和之者视彼独行无徒絶弦入海者犹胜斯亭之名自当与髙逸之风竝久也一世之士何足与论先生哉海宁衞抚军张公廷鸾素善先生遣武毅二子侍傅二十五曲因请予作琴妙亭记以赠夫学至无功而后谓之妙妙虽先生亦莫知为之矣况可以文字传耶敢复之曰不能记也是为记
　　怡松记
　　呉门有隠君子张姓而字廷肃者博雅好义志尚不羣尝植松于所居隙地爱防甚谨嵗久滋长燕居无事每相对坐忘意若与松防者因自号曰怡松客有过之者曰子之怡松良是风拂之其声可听雨润之其色可观花有臭子有味枝可采榦可材嵗晏不惊冬盛夏不知暑静抚醉哦不舍其故松之可喜者博矣奈之何不为松怡哉廷肃冁然曰客之言将怡其利耶凡天下之物足以怡人者皆足以戚人而声色财势其甚者吾方戒世之所怡而用其所不怡者以自怡客将谓松能以物怡我耶吾见世之悦柔屈也松劲直吾怡之吾见世之悦秾艳也松凝澹吾怡之吾见世之悦鋭发也松晚茂吾怡之吾见世之悦多变也松持久吾怡之庭立切切不挠不阿吾于是得处人之道根本茂固枝叶敷荣吾于是得保家之道氷雪岩泽气质愈奇吾于是得处身之道若此者吾率用之以自怡而松不吾意也诚若客言则将以利之将以利之则客之言未可以止也客谓风拂之声雨浥之色何不使我听歌而观舞客谓花有臭而子有味何不使我薰香而饫肥客谓枝可采榦可材何不使我以蜡代薪沉檀为屋茍无所于见不此之取而徒事于寒暑游逸之微弃人之所取取人之所弃吾岂若是之聋瞽而好恶与人大相逺者哉吾诚惧夫声色材势之将以戚人而柔屈秾艳鋭发多变之不可以乆也故寜取其所遗者以自怡客何诮吾之深耶客曰子之言髙古而近情可则也请笔之为记
　　松泉琴室记
　　松泉主人世善琴筑室于丰山松泉之间外门不饰内具甚修每鼓琴其中以自娱若与世隔人鲜识其蕴客有过之者主人欣然命琴弹关雎之风而更以鹿鸣之雅作止雍容情文周密若将有所待者客甚善其音而疑其迹问之曰吾闻乐本于人情而章于声故闻其声足以知徳听其言足以考行子去而堂奥忘而利势弃众人之所好尚而独居乎野树寒流之区髙介不羣希声太古吾固疑子为成连之亚伯牙之俦也何其见诸音节者犹复与与依依不忘于君臣夫妇之常吾诚非知音者子亦乌能与志山水者同归哉主人笑而不答呼其三子出侍谨谢曰客幸少休仆愿假晷刻入问老父当即至三子皆儒衣冠云自学宫还进退肃慎不敢与客当礼客乃俛而思仰而视爽然大悟曰先王之为乐所以正徳羙成以和翼治化不但声容而已主人其将兴诗立礼而庶防成乐者哉视彼絶人遗世能矜奇于弦调搂抺之间者真辟人也吾可以是致疑哉因亦不告而退归记其事于草堂主人姓顾字暲客乃方洲病叟张宁也
　　忠节堂记
　　浙江都阃崔公名其所居之堂为忠节请余作记曰昔在正统间闽浙盗起先公都阃以英才重寄移御金华与二弟澄清同日力战以死时母夫人李叔母郭贾年尚少郭既蚤亾二母痛姑老子防苦心事育三十余年皆相守以死兄弟死于忠娣姒死于节足以扶纲常振风化此堂之基址柱石也朝廷有祭赉表锡郡县有纪述颂羙足以光史册被弦歌正气鸿名流布下上焕焉与浙东西山水发祥增秀此堂之藻棁丹雘也居其室者男正度于外女谨节于内约而处者安素不滥达而仕者富贵不渝传子及孙百世不敢有忝其始此堂之阃阈整宻足以居正也过其门者非正人不入非良朋不坐虽有衷邪隠佞仰而视俯而思语而及之有弗动容愧志厌然自夺者寡矣此堂之阶戺明峻足以立防也嗟夫生死安危事势相去逺矣崔氏兄弟夫妇直使身涂草野命隣沟壑而后能成忠着节回视其舍生就死去安従危之际荼毒艰难盖有不可胜言者此所以旷世阅人通天下古今常不多见也顾其常不多见而萃见于一门在人则人胜在家则家胜在一国则一国胜随其名迹所至无弗称胜者也昔商容闾武王犹式焉崔氏之堂宜其为两浙士大夫敬所也是为记
　　李伯时画记
　　姻家张公子宗大以龙眠居士列画陶渊明图征予题识按巻中通十四图皆白描笔精微妙絶圆熟精密细巧而劲平引而长不傅染而顔采发越笔意俱到形神两全繇始及终行坐动静醉醒语默平疾壮老骨格不殊形气迭异所谓以镫取景各相乘除其间防睛落照精爽炯然俯仰顾瞻相对欲语断非世工笔墨所造疑有秘授也画史谓公麟兼善顾陆吴张之妙信矣但柴桑五栁浔阳三隠清风北牕可传之事犹多惜无全笔其第一图平生诗酒自适事非有履厯先后当次漉酒素琴之前不当引首蓝舆当在王接见之际留钱当在延之饮酌之余此皆旧藏脱误然亦无大关涉也嗟夫图画之原尚矣天地之奥鬼神之情人物之故非文字无以明其义非绘图无以着其像不可以则民于是乎山龙华虫之作必继之以出纳五言之命焉古者引裾鎻腰折槛江潭箕山诸画皆依文字而立足以表忠着节靖节蚤以亲老家贫一再为仕自刘氏録尚书后世事渐不可人意乃托寓去官屡召不起放情诗酒以清介自废外若遗落而其中则卓有定见虽老病瘠馁犹却拒时餽此其心果何如者史不原其心而直以隠逸名之是文字之传殆不如此图之详实也宗大妙絶鉴赏于是巻特甚珍重非有真识者不能昔杨少尹致仕归昌黎先生恐史氏不传又惜时无工画者为图靖节至末宋而卒志念防不白矣百世而下国史有传儒者有图诗文有刻古今髙其风致不已人患无可传者耳何患不传哉
　　画牛记
　　湖隄春牧图如汉英所制今为宗大公子家物图中牛二种共十有八牧竖十人皆出异无一事相类二防各引小犊肉骨疏缓得孳牝态一牯有雀上领肤间其行踯躅苦伤轭苦啄状一偃角者举蹄却顾势将下隄余六牛皆渡水浅者昂深者防抵陆者协登途者奋而进及坦者俛首受乘二犌厉角匿尾以鬬筋力尽见毛革皆起最逺四牛驳者者黄者犛者卧立升降逺近大小各极其妙二竖裸抟旁两人赴救隔水二人见鬬欹立牛背错愕指顾一人持角蹑牛首而上势甚仓猝若将前望鬬而后避抵焉者后二人各奋挺击犌距踊超蹶若与牛敌惟一竖防贯横笛调弄自如虽用笔粗简而静躁劳逸之状咄咄逼真其间岸栁汀芜水陆平逺殊有芳春意象不特画牛而已大抵写生状物与山水画不同山水物理幽微非精深未易识至如花木禽兽妍媸立见昔戴嵩与弟峯名擅画牛及作鬬牛图犹不能免扬尾之失况下此者乎此图布置经营情状兼至无一笔世工气习可嘉也宗大真知画哉
　　思补堂记
　　臣子之道一而君父之分殊故忠孝安全虽圣人不易得也古圣人自下位者舜禹汤文武周公孔子是已其于君臣父子一得一失或变或常非徳之不类事之不类也徳顺事逆而圣人之心必有不自安者于是乎有防防斋栗之敬伤父盖愆之勤来世口实之慙羑里之献牧野之陈避位东征之劳宋齐鲁卫之老于行然则所遇不齐虽圣人亦尝慎为其所未及况余人哉学圣人之学而识其大者吾于毕舜修见焉舜修之言曰吾始由进士知曲阳事以父老归养此玉时将効忠而为孝所迫甫及三载罹此大故寻以病免此玉未克全孝而忠复违心进退惟艰少壮不待兀然处兹覆载之间曷尝跬步忘吾君亲哉所念用舍不殊死生异时竭力致身末由也矣惟夙兴夜寐不忘所事以自讼于臣子之末故名所居为思补客有难之者曰思逺不益行志大不果成情达而事不従未见其能补也舜修悚然起谢曰凡天下之事既遂何思非缺何补玉诚未遂而多缺也蒙冒不韪妄意世之有家者皆赖于君人之有身者皆本于亲吾当齐吾家不敢违于君之法守吾身不敢背于亲之教植吾身家致劝于族属乡党使各保其家各守其身各无违于君亲日相趋于仁厚玉所谓豺獭之报乌鸟之情虽无匡弼显扬之伟烈庶防少自効于天地君亲之所不知以毕吾志念而已苐愧闵人不足而能推已以补之则易病已不足而欲资人以自补则难此玉所以自言竭力致身之末由将自讼于臣子之末耳岂暇计其能补与否而后为之也琴师李阳春来自淮致舜修书求为记且述其言如此此岂小丈夫之所能哉予故详记始末而首之以圣人之事







　　方洲集巻十八
　　钦定四库全书
　　方洲集巻十九
　　明　张宁　撰
　　记
　　环秀楼记
　　南昌舒氏为靖安之望其文章科第仕宦备见于草庐呉文正公墓表自双峯先生至嘉兴守谦益府君十世皆同业谦益仲子良玉在太学时即所居西偏创楼十余楹不改前度不侈后观不蓄竒玩藏双峰文藁及遗书数千帙而已楼前凿池结茆屋号渔乐亭客有至者或先息迹亭中而后登楼卑髙小大亦所以示升行之序北有长溪经舟楫三面皆山草木茂滋庐舍聨比平居顾瞻及目而止山水之竒未可以坐得至层楼特起牕几洞明驾空慿虚陵陟倒景俯仰四睇髙者逺者突者洼者隠伏蔽翳滙遡沿洄蒙泉奥区无所不见山如引帷水如萦带气驰翕而势防拔韩子所谓天作地藏遗乎其人者尽在几席之上若夫朝夕晦明温凉暑寒景与时防事与人宜又楼之余美也落成日适郡同知徐君至值雨信宿顾而乐之因题为环秀嗟夫舒氏之居自宋至今更歴已久至于山水竒观必待楼而尽繇所处髙明也君子置身之地其可一暂茍安使闻见日下不广逺哉良玉丞海宁致仕过访具道其故实因记之为舒氏子孙告
　　梅雪记
　　余友王均宗勳于所居之西偏搆小斋四周皆古梅树杂以丛薄其地既僻閴所陈设皆寒澹清净之具虽家人亦罕至用是斋益幽雅而竒秀晚出隆冬时梅始作花快雪纷至宗勲坐对竟日盖其心必有所自得而非众人之所共知者君出自右族遭时承平耳之所闻目之所见足以娯志意而恣佚游者未尝一日无也然秾艳柔脆朝见夕渝而感慨厌倦亦多矣及夫嵗晏林空百卉消歇犹之险阻艰难小丈夫委靡垫没时也何物偃蹇乃能凌厉嵗寒挺特不变其隠约穷年而生意自裕况乎门墙洒然上下一白而纯素可爱无复向之所闻见者风尘瞆中胡为乎形色于吾前者忽如此斯时也则必有去华就实弃垢归纯之心有坚白以终其身庶几无愧于物也此其人岂世俗之士哉又岂留连光景取快情事而无益于道者哉余与宗勲友善相知深因书其实为梅雪斋记他日归游斋中又当重为讲説也
　　梦草记
　　梦草刘公秉用故事寓懐兄弟之名也初公秉之父孟颙与伍宗序友善宗序无子指其女谓刘曰敢以后事累君刘解其意许以公秉往壻之曰吾不忍故人之穷也及成礼之日公秉行且泣持其兄公瑞曰父命有严手足伊阻天伦之乐可旦夕继乎公瑞慰而遣之自是而违羣别聚者余十年故思兄弟之恩则欲归归则恐伤于义念舅甥之义则欲止止则恐疎乎亲二者交于中而无以处之故思则必归归则必返返而后则思益至思益至则咨嗟咏叹不能自已则必形诸梦而有见也其去留之念往返之懐郁纡纠结而循环于中虽旬月必有防而无日不思也其处心积虑不亦可悲也夫虽然义之所在恩有时而夺公秉之事君子固有以处之也然而兄弟之爱古人所谓天合终不能因事而间故托梦草以自伤之鸣呼刘氏子弟自公瑞而下娶而有子者八冠而未娶者六未冠而成童者四盖十有八人焉率皆敦行孝弟继为文儒岂蒙以养正之功固本于父兄乎不然何其小大之相若也予托交于刘知之为深故能记其实赋梦草之诗者慎勿以池塘得句为事
　　衍庆堂记
　　台有彦士卢公泰者其先滑州人家乗为唐宰相懐慎之裔郑防守台时来访防经属县天台见山川壤土之美民风地利可以居子孙遂卜筑山口留不返事终老焉自是与滑人始不通问孑然以居澹然以适卢之族若不竞矣无何奂奕二子皆以经术致显官能修懐慎之业以延厥后乐善行义代不乏称而科第阀阅之隆亦既望于台矣盖自唐至今凡二十五传而至公泰清白相仍不少休坠是岂无説哉惜乎山口之居被灾略尽公泰复作堂故址之上名曰衍庆因僚友鲁君崇志求予记以勗之予尝惜古今名卿大夫方其势位峥嵘廪蓄无厌非不欲藩屏子孙衣食百世而一再传后荡然皆空今其所存十无一二何者徳薄而位浮也懐慎之相唐清慎俭约虽飞蝗害稼犹不忍扑杀之其仁爱所形果何如也而欲其不复理固有是哉吾知懐慎之享其徳者不于其身而于其子孙矣或者乃欲以斯须之膏泽而贯浃后人不应则委敝于天是诬之也其可乎因书为衍庆堂记
　　南庄野趣记
　　姑苏朱明仲甫常营别业于阊门之外题为南庄野趣其友呉兴张宁过而问曰夫荒落幽僻其地谓之野朴陋无文其人谓之野故贤俊在野则时忧野人未化则治病叟苏之望族闻人其末将大何乐乎野而自以为趣哉叟茫若不闻藐若无接莞而笑顷而言曰吾闻天地之道一而已矣圣人因地域民始有朝野之别因人立政始有君子野人之名固不以美恶分也故君子在朝则朝在野则野其道不相背其志不相夺伊尹传説吕望是三人者既出则商周之衡相尚父不出则野之耕筑钓夫耳曷甞留心于出处而自以朝野为穷达哉若巢父许由则固于野故其迹过髙而无实百里奚甯戚则急于朝故其事甚猥而可薄二者皆非中正之道吾闻神圣难继孤孽难全巢由当盛世焉知不自度其难继而反以为髙奚戚当乱世焉知不自度其难全而反以为通今圣明御极世防平康在朝者皆安于衡相在野者皆安于耕筑所谓过髙可薄者不闻而异时物色追求变名易姓之事销息吾闲居田野优防和平自少以老所以自得而无忧者皆朝之赐也吾岂有所能而敢自异哉古人有言无事此闲坐一日如两日若活七十年便是百四十吾诚以此为趣而耕凿养生盖其小者耳子未逹吾趣顾以荒落朴陋见鄙则今日之不在野者固皆文质彬彬者欤何子之犹似吾野也宁退而叹曰叟之为人惟无系于物故无累于心惟无慕于人故无悔于己言古行髙而不见其迹志洁见逺而不测其蕴将所谓有道君子宁忝与为友而犹不知则古今山林泽薮之下岂无可以大用而终无闻者哉彼三骋梦卜之事固非常举也
　　闲居画记
　　画事非士大夫所急而亦士大夫之佳致苐不可泥于形似与専艺者竞工曲耳予少常留情兹事薄宦后余二十年不复经手时见名笔亦徒想像经营黙识其位置歆艳其气韵于方寸间而已病卧丘壑今又十载年已半百乙未四月三日闲居无事昼永人间宿醒旋消午睡初足因登一笑山涉秀野园循清桧轩至雪夜归舟从容缓步自见山居入憇于清燕室中晷刻尚在未遂命山荆知文翰者出图籍一观披阅前辈所画不觉清兴顿发因呼小侍具四物于牡丹亭商确诗意援笔挥写至翌日图成通纸数幅为一巻虽意趣自如风致平逺所愧荒落之余笔不逮识目不副手又生纸常笔防缀不工动成渍沁皴汕枯澁圭角横生是犹靖节之素琴昌黎之画记舍其形声而求自适云耳
　　姜承祖孝思记
　　吾先师雪溪苏先生为姜承祖作思亲堂记词义简实得人子不死其亲之意承祖乞子言以广其意曰先父惟尊长相知深不肖亦惟尊长见爱愿作敎戒俾不防先父之所遗幸甚呜呼宁自束髪与承祖先府君文进家承祖生五月姆抱见诸堂中文进抱至予懐曰吾祖及考累世惟一子若世类相同则是儿终鲜兄弟幸其长能少知理道不坠门户提携之托敢以属吾靖之时承祖大父松庵翁殁未逾嵗文进每揽涕曰吾父奄弃痛极终身妻与子吾无切虑但母老于堂姊老于室异时傥不能尽报耳靖之何以敎我此吾所闻于文进而承祖失父时尚幼或未知之也顾其平生勤心苦力出一言作一事常如不及惟恐辱其先以为后人之累自承家以来盖末尝一日能自逸也其所谓知理道不坠门户承祖曾无思之乎太母老且死姑母尚存所谓未能尽报者承祖曾无思之乎思其父将以强为善以光大其门户可也思其父幸其尚存以庇荫其身而恣其逸乐不可也今余又将北上与文进墓庐违逺所自愧者不能朝夕训诲引翼扶持以偿故人提携之托曷胜顔厚继是以往庶几平生恩爱得以勉其思底于善地或可以补予之过也承祖其识之
　　涵碧亭记
　　侍御陈君文用由南台按浙访予方洲草堂授简曰烓世家闽之大义乡此地有文笔峯石鼔岩大义溪其间松径荷堂鱼鸟上下回环挹接真得山水之胜予家世不出乡不变士业疑亦有相协之故先君抑斋以侍讲宪副二伯父皆从仕大父年髙因不复事进取念无以娯乐大父凿一池屋后以资游适亟欲经营燕处未果而卒鄙懐常惕恻也成化丁未始命弟燫作屋三楹于池上名涵碧亭所以本先君凿池之意也亭为先君作则先君平生耳目意向所以游息于此亭者前后左右皆是忍弃置使不彰哉是用命题为文峰贡翠石鼓浮岚潮阁晨钟草溪夜笛松径秋声荷池晓色夕照鸢飞晚晴鱼跃凡八景将求善鸣者托之声诗以永先君之业予兄弟出则持诵斯文以系吾思归则休老此亭以毕吾事此余所以为是役也幸有以记之夫天下之事固有羣视而独见羣聴而独闻与众由之而独有所得者八景之在闽乡其声气色象于人非朝夕一再见者而独陈氏命之为景发之为诗聚之为孝思之所君子所居众人固不知也因述其言为记
　　一笑山雪夜归舟记
　　方洲草堂叠石为山山之上有苍玉峰东垣拄颊峯宿雨岩滴露岩归云洞兰雪坡茶烟岫咏月峤卓笔礐洗砚泉映山池皆镵石刻字周植小桧梅竹杂卉髙旷未满寻丈而欲拟诸大山可发一笑彼山之大者非己所有亦非草堂所能贮此山可贮而有以其能小也山虽小而气象景色生意毕具庶几一拳广大之意则亦自有可喜而笑者在名之曰一笑山其北有舍南向深仅及寻而横广以倍其上环竹为覆篷仰饰粉素牖户内外皆墁垩一色通明虚白恍若一舟寄泊于湖山风雪间自念平生薄游江海超然顺适者几二十年早以衰病还家休卧蓬室譬诸剡溪夜泛茍未及门而遽回则归兴当复不减名之曰雪夜归舟总七字而揭诸檐楣所以志余之自得也
　　寳善堂记
　　寳善堂吕山呉氏所居也呉系出梁驸马都尉僧永始居于竹坡堂作于栖云祖祢曾世善相寳皆能循守性本庆原服膺勿失犹虑其或忽也言防白圭之玷行慎执玉之坠不敢有违于忠信笃敬所学以席珍自待所养以韫璞自居不敢有忝于儒行游艺贵良贵如桓衮尊天爵如公卿甘道腴徳旨如鼎羞瓒酌安仁宅礼门如琼室珠户不敢芥愿乎外而玩易所固有乃若其情即使刀球琬琰陈于堂意亦无比善重者故其训辞谓徳惟主善善惟协一一之谓何无杂无息旅獒之训授受交戒所寳惟一周以永成白珩之对词正意伪所寳蔑如楚业斯匮是则是戒文不在兹敬永尔寳毋贰思继自今处斯堂者长幼同心出处同节疎戚同序敏拙同业登斯堂者言必取义利交必择庸矫毋纳异端毋比诡道以挠善成而混汨所寳谓予不信吕山为表夫善取诸身也易而人常寡于好寳致于物也难而人常力于得以难致力得之功守易取寡好之善而训迪精明何患不至哉予闻至善之着无往不达顺则于君君则锡之福全衷于天天则降之祥此呉氏子孙于是乎代受显禄而门户日昌也彼贵货贱徳之家虽有籝金椟玉富斯可矣天人之际曾是以为寳乎栖云嗣子汝晖甫故实请作记记犹志也不可以泛论因谨述之
　　旌功祠碑记
　　皇上纪元治之初仰体先朝徳意俯从致仕应天府尹于冕所请赠故少保兼兵部尚书于谦特进光禄大夫柱国太傅赐諡肃愍表祠曰旌功命有司春秋致祭时镇守藩臬郡县官属皆钦承不懈祠祀毕举冕瞻拜涕泗思报无日谨当刻石志感以宁素辱太傅知誉又尝承乏礼科宜书所见式昭久逺越惟自昔人臣才髙任重功大寃极劳生于艰危罔死于平治肃愍公百世一人重华协徳反正除邪彰不赏之功辩切肤之譛我圣朝千古一时也事之始末详实有谕祭文国史传旌功録天下士大夫吊慰之作亦既显赫流传无烦衍述矣窃念公平生忧勤中外遗致身家己巳之变誓死殉国守经行权无施弗济揆其要切莫重于掖留监国斥沮南迁烧散刍粮闭闗出敌坚絶和议决迓回銮计徙寓敌不撼虚报八者皆当时枢机闗键一得失则废兴所系少迟速则安危相倚惟公材器絶伦识度超越隠然以大司马兼统五卿之务动无牵制处断如流用是坐却强敌尊安社稷及边警解严六职仍旧更张建定各有専属而所司类以佥谋遂事托公镇重不知者固宜责备于公公亦未尝自辩顾以久总兵柄监往虞来过于严峻一时贪功习矫如石亨徐珵辈置不能行禁不得肆恣睢积怨伺甘心于公者殆非一人公亦未尝自恤夫责不辩则疑谤易乘怨不恤则祸难阴蓄卒致彼投变于安动险于顺媒孽附防诬云欲立外藩搆陷殊死事及公犹动止安详略无余言申解盖自任患以来常奉悬宋丞相文山画像于卧所其志念明逺操履坚定虽万不幸当亦无所移夺矣未几亨辈胁权肆奸窜殛相踵天道好还刑赏类应而公之忠枉夙荷知怜者今皆显被褒恤一命而复官再命而锡祀三命而有赠秩易名建祠専祀之典意肇于英皇事举于宪圣恩广于皇上于崇徳报功之间见继志述事之大非特一家之庆幸也昔周公避位居东蒙譛入楚虽君臣贤圣亦未能无无妄之祸及其末也亦惟因事显白而成王终无良悟之心禇遂良岳飞皆以忠死今皆秩祀于杭其始逺者百五十年近者六七十年更歴数朝依违忌沮渐加追重求如今日之离明干防速自宸衷而恩泽世洽者古无前闻宁故曰千古一时百世一人宜府尹君服膺兢惕汲汲图永以俟首丘于祠墓之傍可谓忠孝无忝矣于乎至哉
　　西塍小隠记
　　古杭有东西马塍地故多畎亩因畦埒得名居民至今犹巧于栽植境界河而中分东西西塍尤为静胜路隘曲度略彴不可以联骑竝趋从容缓散行蒙翳丛薄之中而回环以入始有佳处朱君彦明所居在焉初涉蹊径循垣篱望见其舍宇虽萧爽殊前行尚与村落无大迥异入门而流憇幽葩茂卉古梅竒石法书名画交罗于慈节堂梦椿室耕读轩把翠亭左右前后暑凉燠寒皆得所便时态良适出入纵观彻其区四顾秀逺通流旁达田有秔稻池有鱼鼈场圃有桃李桑竹橘杏桂茗樱桃杨梅石榴枇杷可以供祭养賔客之务举趾可以及湖山而游泛之客不至尽日可以再往返城市而阛阓之声不闻清谈雅集座常不虚而狭邪俗陋之人无留迹于阶庭者君子以其地互邑野事均显晦人兼质文彦明又方在求志达道之交不可谓之隠亦不可谓之非隠故名之曰西塍小隠予因为之作记
　　双穂场水浰碑记
　　瑞安县北四十五里有双穂场西达海安逺抵永嘉其地外海内河盐出于海田资于河咸淡异用表里不可以相通嵗五六月俗号梅天霖雨浸淫河海俱溢内外夹冲塘壕摧圯则海入于河耕植几废六七月雨不时降河水立涸则货殖絶行苖亦随槁河海之表里病民盖已久矣治五年春巡海宪副文公行部至邑农商相率以告公毅然为之措置规画具以成算授把总指挥陈道推官周珙督筑障塘使坚厚亘固以防潮汐内入之害开建陡门设闸啓闭潴泄内水以备灌溉之用内外不相混滥旱涝皆有所济田谷嵗熟商贾交通无复昔畴常患矣是举也役不縻众费不敛民从容语顾一转掌而兴除数百年之利害公之材力可因一知百矣昔苏子瞻论修钱塘西湖推其利济先于农功而及于课税公于瑞安盖两得而尤切宻者使后今继守得人则有备无患可永世存也招士处宜因众心感悦走求予文刻石近以表公之徳逺以示法于永久因乐记之
　　横谿别墅记
　　孙公頴自太学归求记横谿别墅其言曰杭去城四十里有独山山下有横谿谿两涯多田亩外家王公执中世居其间公死弟文中公以兄子妻鲁念鲁方俭晦以一夫之田从嫁于今二十年鲁頼以成业因搆为别墅幸为叙记其事夫君子之为学固自本于父兄师友敎养资成未必皆借乎外顾以推类之爱未遇之施于公頴出处实有所济古之仕不家于官然亦有为贫而仕者家于官则黩滥不饰贫而仕则卑薄取容未有始进之不淑而能淑其终退者由是患失縻禄保位不以贪斥必以耄放甚则无所于归而穷饿以尽多起于恒产不立艰难素尝有所顾虑不能自遂也昔先儒名卿于施敎任官常兼取于能治事有生业者其道良是公頴方在韦布已能自裕他日及仕而行成功而止居亷位显进退合时其心休休盖自壮有室时已然不俟及而后定矣事有疎而戚近而久小而大由其所系者重也横谿之恵公頴宜亦无防
　　説
　　善闲説
　　闲有数义为安为暇为散冗为空弃既治之谓安力余之谓暇可有可无之谓散冗无用无营之谓空弃空弃犹身之赘疣虽嫉之而不可以卒去散冗犹居之栏楯仅一取具而终无庸事有类乎是世将以妨正见废以伪饰见疎见废而疎焉往而不投闲也以是而得闲有志者非所愿矣是故君子之于天下必劳而后逸尧在位七十载既老而巽位舜在位二十有八载耄期倦勤而命禹总师复辟宅洛周公始有明农归老之告此圣贤所以合进退之宜顺壮老之节收其余力保其成功休休自适而澹乎其无为是谓之安暇其为闲也斯善三代而下有可以庶几焉者仅一二见而已嘉兴天宁有西源僧自号善闲即其所志宜无闲于空无寂灭矣乃不自是而歴求儒文盖必有独见出类之材者予故绎其文义列而为説使自择处焉
　　友兰説
　　金川佳士杨君体秀自号友兰其説曰吾少好交游然无所称借以取益于人闲居寡俦时行山谷间遇兰辄徘徊容与感眄咨息为之发蒙丛出芳洁欣然相忘凡古人所以有取于是者吾尝因之自况谨省厉焉惜吾力虚薄无九畹百亩以蕃其生时假笔研图冩形似彷佛楚人之遗迹独不意士大夫见而许可相与过顾衡茅吾以是得亲贤达饫闻同心之言而入善人之室皆是物之资益也故命之为友有反之者曰彼兰与子非偶未尝通言语达情事何知何闻而友之甚无谓也君难曰吾闻忠者不计施而报义者不放利而行尽其忠而已天地鬼神之于人茫漠若不相识而敬事之如父母者举万世本始之理存也言语情事之谓何古者执事有谏诗比兴有物工作草木之微皆足以取则资徳君子所不弃吾既有徳于兰从士大夫后报之无从也故声称之亦以尽吾衷而不防吾事之所自始虽事旷前闻意或近厚子以我为无谓视彼陶情取适呼橘为奴拜石为丈蓄琴为客邀明月为主賔招清风为故人者岂不尤相违哉嗟夫世之为朋友者方其事势隆洽有所依植感激契合相视如左右手及世路少更轩然背驰不复通问至诿人曰彼素无预我事姑与之聊相处耳噫亦独何心哉使推是心于君臣上下之间当无一可者余闻杨君之言心有所感也为着其説
　　恒斋説
　　恒以常久为义见于説闻着于易卦备见于经训其于事也彻上下大小当无所不用圣人甚言无恒之不可而下及于巫医则其上可见然医之于恒所以至其道非谓医道之本末在恒恒而不得其道虽常久无益神农皇帝岐伯俞跗以来名医甚众经方难诀疾病起瘉汤药鍼灼宜无所不精到説者犹谓素问出乎后世依托刺法亾佚伤寒论不及内伤小儿南北方不可通用脉诀卼臲鄙浅本草得失不一难经演甚失大义千金方独不知伤寒之数至谓子午经为赝作鍼能杀生不能救死取灸而不取鍼自古智创能述犹复不伦若此读其书者不可不深考其源流是非也暑类寒痿类瘵至虚有盛候太满有赢状生于柔弱而感疾于刚劲之乡禀于胚胎而发病于壮长之日或徴梦被祟如扁鹊语湔肠割肤如华陀事竒变不常如夏子益书形证不相得始末不通知医者之临病不可不力探其标本盈虚也易曰勿药有喜记曰有疾饮药盖古有不药之疾今则常有服药于未病之先者书曰若药不暝厥疾不瘳论语曰未达不敢尝古之药不过用以通滞却邪今则恃为补益之物妄试轻投秘禁其方品而不使人知矣周礼疾医以五色五气五声眡人死生先之以九变防之以九动养以五谷节以五味然后疗以五药今则舍闻望而専于脉切主草木而后于谷味櫽括所至斜曲自彰医之处方制剂又不可任情信手于损益寒凉之间也古之医不三世不服其药又言有病不治常得中医皆所以防医药不精之弊是故读书而不究其归其患也冗治病而不得其因其患也矫用药而不合其宜其患也贼有是三者而又以利欲自好之私乘之虽卒老于医忽不自喻其难乎有恒也所以君子之于道必先端其所从明于心而不惑习于事而不怠守于己而不失然后可以常久不斁而施诸人者有济犹之适国焉茍谬其所由虽终身行不止失道弥逺矣况医固多岐哉予谓恒所以至医之道非医道之本末在恒也郜君敬以医道鸣于浙西自其始祖号恒斋可谓至于其道者矣予故书此説质之
　　葵庵説
　　葵之种类甚多其名不一古称楚葵泽葵露葵诗所谓烹葵本草谓葵为百菜之主则葵皆菜之属也又谓花如木槿者曰蜀葵丛低于叶者曰饯葵花小而赤者曰锦葵尔雅菺茙葵蔠葵繁露皆言其形色所似则葵又皆花之属也然字説以其能揆日而向故训之曰揆则凡揆皆能揆日矣是以世之懐忠抱朴将自致于上者必有取于葵皆用是也闽之光泽丞马君叔京笃学慎行人也始以材徳被荐为郎时即号曰葵庵余闻而论之曰善用物者无弃物善致用者不自弃葵微矣而天必生之葵亦不自以为微而防其所向仰吾因是而知叔京之能定志也天之生物寔繁非固有心于葵葵之倾心向日日未尝回光而葵竟心向焉吾因是而知叔京之能安分也客有难余者曰长林大圃之中光天化日之下葵之倾阳宜尔也不幸而或生于阴崖寒谷此其时宜将何所向不几乎随风而靡纒蔓草而腐子言因是而有以定志安分未见其可也余复之曰客亦知夫指南之鍼乎其为物也承气于磁性常向午更地易处无间夷夏百试不易所指必南虽限以山海蔀以皮革寘诸濳防暗密之室无所辨于四方亦不肯转而他之此岂待南而后知向哉其性然耳君子之事上也或逺或近或用或不用身虽易而心不可易是犹阴崖寒谷能障葵之质而不能障葵之心吾又因是而知叔京之能处夷险也客谢曰子之言可矣予笑曰君子当使人称善不当使人称可当使人见重不当使人见矜客今将可予之言而矜叔京邪客少休吾将终葵之説以告客夫道有定体而无定在物有定材而无定用尽葵之美不特可以励仕也无所为而倾阳不变几于诚低垂下覆能护其本几于知叶圆而厚是以大圭终葵首取其仁生发有时失其候则不能致佳几于信体柔味良资于民用先王亦尝采之以备祀事义而不逺于礼叔京诚能观象取义以充其道而溥于周则无往而不获葵矣孔子曰禾垂穂向下不防本也物之有则圣人取之客何为者而所见若是哉客再拜曰乃今知善子之言而重叔京矣客退因书问答之语为説叔京姑苏人先尝任余姚丞今复之闽其庵未有定止所植葵亦未知若干本姑载其志念名义如此
  </div>
  <div class="pagination">
   <a href="方洲集_page25.html">
    上一页
   </a>
   <span>
    ...
   </span>
   <a href="方洲集_page21.html">
    21
   </a>
   <a href="方洲集_page22.html">
    22
   </a>
   <a href="方洲集_page23.html">
    23
   </a>
   <a href="方洲集_page24.html">
    24
   </a>
   <a href="方洲集_page25.html">
    25
   </a>
   <span class="current-page">
    26
   </span>
   <a href="方洲集_page27.html">
    27
   </a>
   <a href="方洲集_page28.html">
    28
   </a>
   <a href="方洲集_page29.html">
    29
   </a>
   <a href="方洲集_page30.html">
    30
   </a>
   <a href="方洲集_page31.html">
    31
   </a>
   <span>
    ...
   </span>
   <a href="方洲集_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
