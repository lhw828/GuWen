<!DOCTYPE html>
<html>
<head>
    <meta charset="UTF-8">
    <title>李遐叔文集 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李遐叔文集 - 第 1 页/共 4 页</h1>
    <div class="content">　　钦定四库全书　　　　　集部二
　　李遐叔文集　　　　　　别集类一【唐】
　　提要
　　【臣】等谨案李遐叔文集四巻唐李华撰华字遐叔赵州賛皇人累中进士宏辞科天宝中迁监察御史为权幸所疾徙右补阙安禄山反明皇入蜀华为贼所得伪署鳯阁舎人贼平贬杭州司戸军李岘表置幕府擢吏部员外郎以风痹去官卒新旧唐书俱载入文苑传中旧唐书又称华有文集十巻行于时而独孤及序则称自监察已前十巻号为前集其后二十巻为中集巻数颇不合马端临经籍考不列其目则南宋时原本已亡此本不知何人所编盖取唐文粹文苑英华诸书所载裒集类次而仍以及序冠之者故但有篇次而无巻目然铨叙颇备亦可以便观览故析为四巻着之于録华遭践危乱汚辱贼庭晚而自伤毎托之文章以见意如权臯铭云凟而不滓瑜而不瑕元徳秀铭云贞玉白华不缁不磷四皓铭云道不可屈南山采芝悚慕元风徘徊古词史并以为称道防婉然其志虽可悯而失节之愆终不能以自盖论者又未尝不深惜之至其文词緜丽精彩焕发实可追配古之作者萧頴士见所着含元殿赋而以为在景福之上灵光之下其品评庶几无愧当时因其才名逊于頴士遂谓其少宏杰气其实殊未尽然也集中原有卢坦杨烈妇二传检勘皆李翺之文今并从刋削焉乾隆四十四年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀

　　李遐叔文集原序
　　志非言不形言非文不彰是三者相为用亦犹涉川者假舟檝而后济自典谟缺雅颂寝王道陵夷文教下衰故作者往往先文字后比兴其风流荡而不返乃至有饰其词而遗其意者则润色愈工其实愈丧及其大壊也俪偶章句使枝对叶比以八病四声为梏拳拳守之如奉法令闻皋陶史克之作则呷然笑之天下雷同风驰云趋文不足言言不足志亦犹木兰为舟翠羽为檝翫之于陆而无涉川之用痛乎流俗之惑人也久矣帝唐以文德敷乂于下民被王风俗稍丕变至天后时陈子昻以雅易郑学者浸而向方天寳中公与兰陵萧茂挺长乐贾防几勃焉复起用三代文章律度当世公之作本乎王道大抵以五经为泉源抒情性以托讽然后有歌咏美教化献箴谏然后有赋颂悬权衡以辩天下公是非然后有论议至若记叙编録铭鼎刻石之作必采其行事以正褒贬非夫子之防不书故风雅之指归刑政之根本忠孝之大伦皆见于词然后中古之风复形于今于时文士驰骛飚扇波委二十年间学者稍厌折杨黄荂而窥咸韶之音者什五六识者谓之文章中兴公实啓之公名华字遐叔赵郡人安邑令府君第三子质直而和纯固而明旷逺而有节中行而能断孝敬忠廉根于天机执亲之丧哀达神明其任职厘务外若坦荡而内持正性谦而不犯见义乃勇举善惟惧不及务去恶如复讐与朋友交然诺着于天下其伟词丽藻则和气之余也学博而识有余才多而体愈迅每述作则笔端风生听者耳骇开元二十三年举进士天寳二年举博学宏词皆为科首由南和尉擢秘书省校书郎八载歴伊阙尉当斯时唐兴百三十余年天下一家朝廷尚文夫羿工乎中微拙于使人无已誉公才与时并故不近名而名彰时辈归望如鳞羽之于虬鸾也十一载拜监察御史防权臣窃政柄贪猾当路公入司方书出按二千石持斧所向列郡为肃为奸党所嫉不容于御史府除右补阙禄山之难方命圯族者蔽天聪明勇者不得奋明者不得谋公危行正词献纳以诚累陈诛凶渠完封疆之策阍犬迎吠故书留不下时继太夫人在邺初潼关败书闻或劝公走蜀诣行在所公曰奈方寸何间行问安否然后辇母安舆而逃谋未果为盗所获二京既复坐谪杭州司功太夫人弃敬养公自伤悼以事君故践危乱而不能安亲既受污非其疾而贻亲之忧及随牒愿终养而遭天不吊由是衔罔极之痛者三故虽除丧抱终身之戚焉谓志已厌息陈力之愿焉因屏居江淮间省躬遗名誓心自絶无何诏授左补阙又加尚书司封员外郎玺书连徴公卿已下倾首延伫至止之日将以司言处公公曰焉有隳节辱志者可以荷君之宠乎遂移疾请告故相国梁公岘之领选江南也表为从事加检校吏部郎明年遇风痹徙家于山阳疾痼贫甚课子弟力农圃赡衣服雅好修无生法以防寂思虑视爵禄形骸与遗土同惟吴楚之士君子譔家传修墓版及郡邑颂贤守宰功德者靡不赍货币越江湖求文于公得请者以为子孙荣公遇胜日时复缀録以应其求过是而往不复著书素所著者多散落人间自志学至校书郎以前八巻并舜山公主志文窦将军神道碑崔河南生祠碑礼部李侍郎碑安定三孝论哀旧逰诗韩防深避乱诗序祭王端员外沈起居兴宗裴员外腾文别元亘诗并杨骑曹集序玉常山碑并因乱失之名存而篇亡自监察御史以后迄至于今所著述者公长男羔字宗叙编而集之断自监察御史以前十巻号为前集其后二十巻颂赋诗歌碑表序论志记讃祭文且一百四十四篇为中集其中陈王业则无疆颂议世道则原卜论质文论主文而谲谏则言毉含元殿赋敦礼教则哀节妇赋二孝赞与外孙女二孩书表贤达盛德则元鲁山碣房太尉德铭崔宾客集序德先生诔权著作墓表李夫人传灵夫人颂一生死之间抒其交情则祭萧功曹刘评事张博士文吟咏情性达于事变则咏古诗辨卿大夫族姓则卢监神道碑思旧则三贤论自叙则别相里造范伦序诠佛教以要而防其异同则南泉真禅师左谿郎禅师碑其余虽比兴万变而未始不根于道德故览公之文知公之质不俟觌容貌听词气而后覩其行若使束带立于史臣之位且备献替足以润色王度正一代之训典天而病之国不幸也然遐叔身甚病而心甚壮文益赡而才不竭则前路逸气讵可度矣他日继于此而作者当为后集及常逰公之藩也久故録其述作之所以然着于篇独孤及序







　　钦定四库全书
　　李遐叔文集巻一
　　唐　李华　撰
　　望瀑泉赋
　　曙无云兮川无波泛余舟于空碧彼庐山浮重湖之上兮峨极天之峻壁凝黛色之深明噫林岭之岑寂何神造之杳冥跃腾泉于山脊孤流皎皎于苍梁翠淙千仭兮悬帛玉绳缒于寥天银河垂于广泽春风雷兮簁霜雪穿重云而下射白龙倒饮于平湖若天地之初辟委滔滔兮东迤讵知夫维今之在昔何倚髙帆而一望豁余心兮洒涤近古有雁门上德兮昭洗尘昏柴桑间士兮舍印推尊灵境殊象诠微究源人已古兮山在泉无心兮道存将黙贯于精极欲置之而不言
　　含元殿赋【并序】
　　宫殿之赋论者以灵光为宗然诸侯之遗事盖务恢张飞动而已自兹已降代有词杰播于声颂则无闻焉夫先王建都营室必相地形询卜筮考以农隙工以子来虞人献山林之干太史占日月之吉虽班张左思角立前代未能备也而曩之文士赋长笛洞箫怀握之细则广言山川之阻采伐之勤至于都邑宫室宏模廓度则畧而不云其体病矣至若隂阳惨舒之变宜于壮丽栋宇绳墨之间邻于政教岂前修不逮将俟圣德而啓臣心辄极思虑作含元殿赋陋百王之制度出羣子之胸臆非敢厚自夸耀以希名誉欲使后之观者知圣代有颂德之臣焉其词曰
　　维皇髙宗穆端命于元穹万有千嵗钟景祚于洪裔建北宫之尊严上取法于天帝乃图正殿之逌居规崇山而定制信神明幽赞而人谋袭契不然何前王旷此之雄丽也先是大司空帅其属执度而相之曰美哉川原骛乎其大亘坤灵兮配干刚坤顺干而为龙舒广衍兮走羣山纷却面而朝宗陵正阳之奕奕郁佳气之葱葱盖昊天之作而皇只授元圣获以造新宫也乃审于筮筮叶从太卜以告神人咸同皇曰钦哉是将宜于朕躬因以鸿称含元建名易乾坤之説曰含光大又曰元亨利贞括万象以为尊特巍巍乎上京则命征盘石之匠下荆扬之材操斧执斤者万人涉碛砾而登崔嵬择一干于千木规大壮于乔枚声坎坎于靑云若神踣而颠摧势动连崖拉风捽雷倒劲梢于穷谷斩巨柢于昭回时也山祗効灵波神作气为桴为筏羽疉鳞萃朝泛江汉夕出河渭云奔山横交积于作宫之地于是农事旣收灵台勿亟子来而就役者周邦畿而薄四海咸忘劳而献力乃张为广庭考正极星邦伯是经国工研精刬盘冈以为址太阶积而三重因博厚而顺髙明筑陵天之四墉四墉既列太阶如截下上相嵚崿以沈沈其始也星锤电交于万堵霜锯氷解于千寻拥栋为山攅扞如林乃卜日月之吉以成帝室虹梁劲于中极榱桷以砻宻折姑繇以为楹隳乔山以为礩飞重檐以切霞烱素壁以留日神标峻樀疉层楣髙卑迭作寻尺相持木从绳而后正栋操宇而不危阶莹氷级瓦敷鳞差荡晶景而升降歘睒眦以交辉耸大厦之奇杰势将顿而复飞爰诏有司练日推时征考室于周颂防公卿以落之丕赫哉如俯如跂若合若离踈森修邃以窅徼怳騀而岩巍谓冲飚激海兮漩奫沦以无底奔雷触山兮掉巚防而倾防石鲛拖首于堂庑状出云而撑鬐崇髙之制灵丘上盘隣斗极之光耀迩天汉之波澜察凿枘之吞吐吸山岩而水攅建升龙之大斾邈不不至于阶端峥嵘孱顔下视南山照烛无间七耀回环防欱赫以突兀摅闳以萧榝捧帝座于三辰冲天街之九达进而仰之骞龙首而张凤翼退而瞻之岌树巅而崪云末嶷兮峨峨巨鳌戴仙山而出沧波划兮煌煌烛龙坼穹穴而临北方排层城而廓帝居豁阊阖而面苍苍左翔鸾而右栖凤翘两阙而为翼环阿阁以周墀象龙行之曲直夹双壶以鸿洞啓重门之呀赫趋堂涂而未半望宸居而累息惟上圣之钦明爰听政而布德去雕玑与金玉绌汉京之文饰炽丹雘于抗重霄而竞色若乃紫微晨彤墀夜明云薄万拱风交四荣冬止其阳则释裘而燠夏休其隂则捐絺以淸旂猎风而振响叶坠露而成声悬栌骈凑竦柱奔列复槛罾缀髙景爇黭日翳而罘连曤天开而中絶形持神而欲离足偻步而将跌贮昭训之崇崇瞵光范之揭揭其南则丹凤啓途遐瞩荆吴十扇开闭隂阳睢盱容鼎九扃方驾五车示王者之无外不树屏于淸都望仙辟于巽维建福敞于坤隅偃朱旗而櫜甲屯仡仡之骁夫其后则深闱秘殿曼宇踈楹瑞木交隂墀砥平鲜风歴庑凌霰飘英防蔼武闉增华穆淸玉烛内融则嘉盛丰备太阳临照而天下文明古有六寝御兹一人今也三朝繇古是因布大命于宣政澹心于紫宸羲和弭节于通干望舒停景于观象宻勿旒扆臣人是仰左黄阁而右紫微命伊臯以为长其下则鹖冠鱼服良家茂族厉禁非宜金吾领之其前则置两石以防刑张三侯以兴武告善之旌登闻之鼓节晷漏于钟律架危楼之笋簴以辨内外之差以正东西之序天光流于紫庭倒景入于朱户腾祥云之郁霭映旭日之葱茏淸渠导于元气玉树生于景风夷坦数里徘徊无穷罗千乗与万骑曾不得半乎其中厥初经营天下旣乂文物未周孤其壮丽盖重施于劳非不懐也乃眷睿孙睿孙开元万防晏清而大和掩书契之所论既克广于崇搆声明备而益尊盖圣皇之孝也辉绰变化兮动揺乾坤其东于是文教而开馆对日华之淸阈盖左学之遗制恊前王之讲德其西于是延载笔之良史俯月华之峻扉集贤人于别殿朝命妇于中闱王风阐而成化隂敎备而不亏加以咏周诗而展亲睦鲁卫而敦叙因合族而来宴置更衣之丰宇至于殿内诸曹则左右有局通轩并庑物有恒司供无废举又有银珰珥貂寺人巷伯奉宣出纳之命更践宫中之役熊罴之旅董以龙武矛防森森材官羽林声破丘山气詟飞沈爪抉千钧跟腾百寻克壮皇威恊比其心其外则校人掌马天驷在闲以备顺逰放牧其间望我銮和陟彼髙山犹虑宪章或遗国容未备乃立掌匦之司舘通事之吏职在达下情于上天儆王言于有位堧通太极隥指龙池重门内注复道潜移幽峻肃以相属光彤融以熺熺悬象着明帝座维三皇居设位俯察仰参翼室正中游宫次南北起含元其容眈眈摠而言之如山之夀则曰蓬莱如日之升则曰大明自兹而北燕逰所经达于苑囿不可殚名周庐更呵匝以环卫南端百仭上极霄际却视防崟经途广深缭以层城黕为重隂至若时雨膏田九农恞畅云归山穴儵以昭旷白日丽于宫隅混晶光而益壮于是风师敛威纎不升頴絶揺芒叶无翻棱自中徂外镜洗川澄直闾阎井画沟塍靡迤秦山陂陁汉陵知稼穑之艰难见皇王之废兴及乎冥戒寒海神飞雪瑶城粉野琪树森列玉宇琁堦云门露关天华爽霁朗日朝彻赤旗降庭朱柱艳月仰白帝而金精开披河宫而银烛发其或蛮夷不至帝用兴戎降元帅于天上发神谋于禁中皇灵震耀殄厥渠凶矫矫武臣此焉献功效俘虏而陈噐械恢莫大之威容尔乃时殷仲冬日正南至上公奉斚羣后在位一人夀昌万国承赐式燕以乐欣欣且醉乃撞宫悬砯碣天地及乎献嵗元辰东风发春悬法象魏与人维新俨文物于王庭兼九伐而宿陈威仪之严山岳振振若太一披絪緼而俯百神既而咸造勿防防朝清明璿柄指寅寝闱发扃皇帝御衮龙之法服佩苍璧之纯精执镇圭导朱纮降辇登阶微闻玉声于是典礼之官賛王就位南面穆然至若甸侯采卫要荒闽貊输其方賮防不来格统以千官六卿二伯司仪叙进象胥重译肃肃委皮干干奠璧设以庭燎天烘地赫雷鼓殷殷朱干玉戚神簴如生熊罴愕眙危昂歇向歊烂歕射金根玉辂太常少帛火烈门旂霜交陛防乃进元元以观礼珿亿兆之增增金吾南首麾之以肱递攀援而耸仰齐屦企而冠腾太史来告卿云勃兴洒丰泽于生人答上之休征申命司冦缓刑冡卿降德秩山川而问耆老周雨露而均邦国华戎竭欢喜气填塞揭金鸡于太清炫晨阳于正色庆抃之声不逾辰而靁四域当斯时也驱周骤汉于廓焕烂王临于朝天地贞观灵宫岩岩上下交赞盖所以法乾道而遵帝度岂惟安体而明威者哉夫瑶台之靡不可以刑万国土阶之陋不可以仪天下奢不孙而俭固允执中于大位洪范曰皇建其有极富哉上圣之宏议也诗歌楚室颂美泮宫诸侯之事也云梦甘泉宴恢景福辟王之志也论诸侯曷若戴天子嘉辟王曷若尊圣人烈烈盛唐祖武宗文五帝赧德六王慙勲而政本乎慈用过乎俭夫苍生所奉者惟君所爱者惟亲寜有君亲宅体于卑室而臣子得安其身乎故有熊明庭帝姚总期从人欲也天垂定星易有大北君人者法焉圣朝犹斥其华而凭其质今是殿也者惟防石丹素无加饰焉身居妙心与万姓同亩之劳以是临众何众不賔以是享神何神不若其德欤虽欲宫昆仑而馆不周城八极而隍四海犹未足储鸿醇而俯丕耀岂咸镐一京之所在崇四渎之前式勅怀铅之小臣俾讐书于禁中正百代之遗文由是循环天造耳目维新敢颂成功告于神宗无媿斯干之什式昭圣德之容颂曰
　　帝作含元含元言言崒若日观呀为天门太阶三层逺法昆仑镇兹秦野揭以周原列文祖宗永锡孝孙孝孙有庆于以施令奄甸万姓受天休命歌之颂之管磬宜之穆穆皇君夀考无期既成斯文客有劝之上者对曰前王之光祥絶瑞乃圣朝之细事今休征已厌于聪明颂声亦饫于天意私歌窃抃乃臣子之本志又焉足以荐闻哉客曰不然今至尊明发不寐有怀先皇周文之孝也允恭克让光溢海外尧舜之谦也自即位以来上下之休嘉神人之咏歌歌于睿躬则固辞颂于宗庙则无斁今吾子之文明昭乎累圣之耿光羙于大君之孝德可进而退宜言而黙使雅颂之音巻而不舒犹坦荡其胸臆无乃过欤为人之下者有可达于君亲虽濵于死亦冐行之况宗庙啓其心哉臣华尝闻迁善之规愿附升歌之末
　　哀节妇赋【并序】
　　武康尉薄自牧尝谓余曰仆有贤女适江隂尉邹待征征亦良士仆志之矣邹子孤立时无古人谁复知之余常记其言及江左之乱待征解印窜匿其妻为盗所驱辱之妻宻以待征官告托付村媪寻待征付焉而后就死呜呼自防乱以来士女以贞烈殆毙者众余不尽知之若薄氏者与其父逰闻其声义动于江南又焉得不赋之命曰哀节妇赋云尔
　　昔嵗羣盗并起横行海浙江隂万戸化为凝血无兰不焚无玉不折峩峩薄媛渊然明节自牧之子待征之妻玉德兰姿女之英兮邹也避祸伏于榛莽婉如之嫔执为囚虏匍匐泥沙极望无睹出授官之告托垂白之姥姥感夫人爰达邹君兵解求尸宛在江濆哀风起为连波病气结为孤云鳬雁为之哀鸣日月为之防昏端表移景而恒直劲芳贯霜而独存知子莫若父诚哉长者言
　　赠礼部尚书孝公崔沔集序
　　文章本乎作者而哀乐系乎时本乎作者六经之志也系乎时者乐文武而哀幽厉也立身扬名有国有家化人成俗安危存亡于是乎观之宣于志者曰言饰而成之曰文有德之文信无徳之文诈臯陶之歌史克之颂信也子朝之告宰嚭之词诈也而士君子耻之夫子之文章偃商传焉偃商殁而孔伋孟轲作盖六经之遗也屈平宋玉哀而伤靡而不远六经之道遯矣论及后世力足者不能知之知之者力或不足则文义寖以微矣文顾行行顾文此其与于古欤夫帝唐文行臣太子賔客赠礼部尚书博陵孝公崔氏讳沔字善冲安平公恺之少子也世为德表门为上族振发纯英滋渐名训大包淑和髙厉遐清行先乎孝艺裕乎文资孝可以股肱王室揆文可以弼成邦教进士登第举贤良方正对策第一召见拜校书郎歴陆浑主簿朝廷以公直躬正词擢左补阙以公嫉邪忿佞除殿中侍御史文端武淑迁起居舎人学该典礼拜尚书祠部员外郎议事惟允迁给事中立言成训改中书舎人辞乞就养授虞部郎中节髙天下擢御史中丞刚亦不吐降著作郎道冠儒林迁秘书少监动为人范除左庶子宜均大政拜中书侍郎望尊地逼出为魏州刺史人惟求旧入为左散骑常侍贰东宫居守集贤院学士秘书监太子賔客兼怀州刺史罢州复职副守薨于位时开元二十四年冬仲月旬有七日春秋六十七赠礼部尚书海内冠带涕哀宗师公为御史缓输诚之囚持国属之罪为给事中拒贵幸怗恩之诏削大臣忤旨之刑为中丞数发太仓减上林禽鸟之给以赈艰食陜东之人仆而复起宦官犯法执以按劾权宠屏息朝章大行权贡举时得陆尚书景融李扬州瑱宋上党遥宋兵部鼎等佥为国噐在中书诏命之出上考天时下从人心异于斯者必替其否在魏州属雨水败稼乃弛禁便人先行后闻活者万计公自为常侍賔客恒任介正德播天下而不容于朝置之散地竟孤其道时乎初公与元兄御史浑齐名弱冠逰京师缙绅儒学之士皆曰崔氏伯仲必至台司旣而御史君夭殁公终于副守则向之所属遹为人恸哉公之侍疾也孝达于神祗居忧也哀贯乎天地防期有数而茹蔬终身慈不贷奸贞不肆直道胜而齐物德全而及人愽厚崇髙笃实有耀俦于古烈盖鲁卫之君子欤在魏州车驾东巡闗外诸侯公为上第由是分掌选署仕进之族知劝焉亲交隣里饥者待公而炊寒者待公而裘蒸尝之奠待公而后具故禄廪虽厚家未尝足开元中天下富穰车服过制公菲饮食卑宫室濯衣澣冠俾人瞻我而化其不化者亦惭乎心矣见天下之善如不及从而佐之见天下之不善如探汤从而诲之则卒蹈于中庸翻然于不廸已过半矣中朝议政或疑羣谋未允公援六经伸百氏覆于时事事举其中天下莫不讽诵焉文集经乱离多散逸今其存者二十九巻长子成甫进士擢第校书郎陜县尉知名当时不幸早世嗣子祐甫论譔先志一巻为第三十传祖祢之美合于礼经见公文章知公行事则人伦之叙治乱之源备矣岂唯比物谐声为文章而已乎奉诏修道德经疏藏于三阁行乎天下反魏晋之浮诞合言于世教其于道也至乎哉祐甫纯孝而文直清而和希公门者谓公存焉明发不寐泣次遗文以华北州隣壤婚姻之旧尝趋公门备阅家编祐甫代华为校书郎华以是味公之道也熟词则不敏有古之直焉
　　扬州功曹萧頴士文集序
　　开元天宝间词人以德行着于时者曰河南元君德秀赵郡李华为碣以文学着于时者曰兰陵萧頴士字茂挺梁国鄱阳忠烈王之后曽祖某官大父某官考讳某莒县丞咸有位不至尊君七岁能诵数经背碑覆局十岁以文章知名十五誉满天下十九进士擢第歴金坛尉桂州参军秘书正字河南参军辞官避地江左永王修书请君遁逃不与相见淮南连帅表君为扬州功曹相国诸道租庸使第五琦请君为介君以先世寄殡嵩濮因之迁祔终事至汝南而没春秋若干呜呼天下儒林为之顦顇君为金坛尉也防官不成为扬州参军也丁家难去官为正字亲故请君著书未终篇御史府以君为慢官离局奏谪罢职为河南参军寮属多嫉君才名上司以吏事责君君拂衣渡江遇天下有故其髙节深识皎皎如此君谓六经之后有屈原宋玉文甚雄壮而不能经厥后有贾谊文词最正近于理体枚乗司马相如亦瓌丽才士然而不近风雅扬雄用意颇深班彪识理张衡宏旷曹植豊赡王粲超逸稽康标举此外皆金相玉质所尚或殊不能备举左思诗赋有雅颂遗风干宝著论近乎王化根源此外皆夐絶无闻近日陈拾遗文体最正以此而言见君述作君以文章制度为已任时人咸以此许之不幸殁于旅次有文十巻行于世其篇目虽存章句遗逸古所谓有其义而无其词者也是后之为文者取以为法焉今海内至广人民至众求君之比不可复得难乎哉君有子一人曰存为苏州常熟县主簿雅有家风知名于世以华平生最深见托为叙力疾直书云尔
　　杨骑曹集序
　　开元天宝之间海内和平君子得从容于学以是词人材硕者众然将相屡非其人化流于茍进成俗故体道者寡矣夫子门人德行言语政事文学四者无人兼之虽德尊于艺亦难乎备也后之学者希慕先贤其着也亦名髙天下行修言道以文吾见其人矣农杨君讳极字齐物隋观德王之后祖正朞鲁王府谘议父珣永平令得进士举邦族髙之君防孤事继母以孝闻读书务尽其义为文务申其志义尽则君子之道矣志申则君子之言信矣举进士时刑部侍郎乐安孙公逖以文章之冠为考功员外郎精试羣材君以南阳张茂之京兆杜鸿渐琅邪顔真卿兰陵萧颖士河东栁芳天水赵骅顿丘李琚赵郡李防李倾南阳张阶常山阎防范阳张南容髙平郗昂等连年髙第华亦与焉既而丁艰礼足哀余名教称之外调补太子正字歴右骁骑卫曹参军求道于正禅师百千人中独受心要与清和张茂之房安禹钜鹿魏防卿为禅惠之交河南元德秀陆据崔器范阳卢治为道义之交大官荐贤使臣请介莫不推君为首以方外为意不之受也识者谠议以论道许之质纯气和动必由道谈笑中雅名理入所着文章多入中雅之才者也不幸婴风疾逝于京洛享年五十八向道之流闻之涕洟君及张房既没而边疆起衅残虐天下神祐善人安静其终始乎终始之理至矣逰方之内为哀逰方之外为道或固然欤永泰二年余旅疾延陵故人之孤更来余君子孤年十余一身奉亲孝敬和敏有先人风与余邻居昕夕相望余小间捧君之集十巻诗赋赞序颂记防凡一百七十五篇咨余为序眎之怆然且名之曰德元字之曰长宗昔许卫尉与徐孝穆友善卫尉孤善心年在童孺奉孝穆牋曲尽情礼孝穆怜之延誉当时况德元在羇旅之中集先人文拜乎床下求宣往烈余于孝穆之感不其倍乎乃如其篇第因举其行事以德元孤防不知先父之执故为备陈之
　　云母泉诗序
　　洞庭湖西石山俗谓之墨山山南有佛寺寺倚松岭松岭下有云母泉泉出石中引流分渠周遍庭宇发源如乳湩末派如淳浆烹茶淅蒸灌园潄齿皆用之大浸不盈大旱不耗自墨山西北至石门东南至东陵广轮二十里尽生云母墙阶道路烱烱如列星井泉溪涧色皆纯白乡人多夀考无癖痼疥搔之疾华深乐之颍川陈公天宝中与华同为谏官公性与道合忽于权利方挂冠投簮顾华以名山之契乾元初公贬清江丞移武陵丞华贬杭州司功恩复左补阙上元中俱奉诏征公自清江至武陵道路多虞制书不至华泝江而西次于岳阳江山延望日夕相顾属思与髙贤共饮云母之泉躬耕墨山之下敢违朝命以狥私欲秋风露寒洞庭防波一闻猿声不觉涕下况支离多病年齿始衰愿饵药扶夀以究无生之学事乖志负火爇予心寄懐此篇亦以书公之志也
　　晨登石岭岭上寒松声朗日风雨霁髙秋天地清山门开古寺石窦含纯精洞彻净金界夤缘流玉英泽药滋畦茂气染茶瓯馨饮液尽睂夀飡和皆体平琼浆驻容髪甘露莹心灵岱谷谢巧妙匡山徒有名愿言构蓬荜荷锸引泠泠访道出人世招贤依福庭此心不能已寤寐见吾兄曽结颍阳契穷年无所成东西同放逐虵豕尚纵横江汉阻擕手天涯万里情恩光起憔悴西上谒承明秋色变江树相思纷以盈猨啼巴丘戍月上武陵城共恨川路永无由防友生云泉不可忘何日遂躬耕
　　登头陁寺东楼诗序
　　侍御韦公延安威清江汉舅氏员外象名髙天下宾主相持贤乎哉王师雷行北举幽朔太尉公分麾下之旅付帷幄之宾与前相张洪州夹攻海冦方收东越夏首地当邮置吉语日闻喜气填塞于江湖生人鼓舞于王泽头陀古寺简栖遗文境胜可以澡濯心灵词髙可以继声金石二大夫防台寺之贤擕京华之旧十有余人灿如琼华辉动江甸涉金地登朱楼吾无住心酒亦随尽将以斗擞烦襟观身齐物日炤元气天清太空无有逺近皆如掌内辨衡巫于防黛指洞庭于片白古今横前江下茂树方黑春云一色曰屈平宋玉其文宏而靡则知楚都物象有以佐之舅氏谓华老于文德忘其琐劣使为诸公叙事不敢烦也词达而已矣
　　江州卧疾送李侍御序
　　侍御歴惣汉上湖阴江左之赋王府之入不匮爱人之颂有余前相国刘公居佐帝庭行恤人隐侍御时贤髙誉盛府旧僚传檄速驾江城风动当天心厌兵品物思理将束贪狼之口掩破骨之伤濡足而前化危为安此大丈夫悬弧四方之志与夫窜身渔钓山林枯槁异日论也天下有道贫且贱焉耻也今圣人在上防龙宣力而老夫甘心贫贱得非人生穷达固有分耶方理舟浔阳追迹幽人解缨网陵颢淳虽病痼齿衰而神王顦顇之中齐荣辱一视听是非哀乐无自入矣侍御忽告余行余知悒焉轸心岂纷累未涤将悲亦有道且以簮击茶瓯歌而饯之曰江沉沉兮雨凄凄洲渚没兮云低伤别心兮闻鼓鼙
　　送十三舅适越序
　　舅氏适越华拜送西阶之下俟命席端舅氏曰吾交侍御鲍君夫玉待琢者也知我者鲍君成我者鲍君是以如越求琢于鲍昔子路去鲁告顔生曰何以赠我夫赠人以言古之道也况背楚山凌浙河覩防稽之险掉镜水之波窥禹穴之防防仰秦望之峨峨如不诫我汝将若何华拜手曰柔而立咎繇所以成九德也寛而静师乙所以谐五声也文犀明珠之珍伏于掌握之间此君子所以恢令名也再拜稽首
　　送薛九逺逰序
　　士之舒羽毛宣声调不在髙位自有道竒王允晏发左思名盛当时价压百代薛都卿以夷澹养素以文章导志自浙右防湖左一句一韵遍于衣冠江山为之鲜润烟景以之明灭其余情性所得盖古人之俦欤南阳有畧兼有道之髙晏之道论其措意则王允左思岂其逺乎惠然访余告以行迈将棹溪吴越濡札江峤东南胜事落尔胷中况为诸侯上宾知大夫之官族古所贵勉之哉病叟李遐叔赠
　　送房七西逰梁宋序
　　君子既学之患不能行也河南房敬叔其行之者欤我思古人之道其房君哉安亲于羇旅之中讲道于茅茨之下不改其乐以文防之吾与房也顔子屡空曽参衣敝闻宋之君子落落有竒节竒节发于仁义者也以顔曾之行求仁义之均勉旃斯有望
　　送薄九自牧往义兴序
　　中明检而能旷年迈体衰而人罕知之阳羡山深水濶海隅幽阻而人罕知之以中明之姿黙识阳羡之清漪秀石人乎哉清乎哉之子所以为贵也诗者辅佐情懐其旧俗则泰伯之让德延陵之髙风因是而阻王孙縁物而兴之逺也夫
　　送张十五往吴中序
　　邯郸遐叔风病目疾家贫不能具药爰以言自医南阳张士容引防摄策晨告余曰虽耕楚田而无耰费相里杭州刑部郎李君以道教我以文博我将求飦粥于二贤可乎余谂之曰尝读大雅美张仲之德子其后乎欲而求仁愚以为可今贤士君子多在江淮之间吾见二丈夫必开馆拂席眕相如之玉声尽家之有无也不尔者人而不仁如礼何人而不仁如乐何息言息言此获麟之絶笔也
　　送观往吴中序
　　见观送兰州兄诗敬不逾节情而中礼是篇也得诗人之一端矣先王省方命太师陈诗以观人风固非逺峤之松雪清江之云月变也久矣将如之何观其勉之在昔兰陵府君髙平公柏仁懿公兄弟三人有重名于天下钜鹿兰陵之穆也故扬州孝公后之观之世父也髙平之嫡也吾后之宣城文昭公柏仁之嗣也故中丞苏州后之夫知卿大夫之族姓班位之髙下见贵春秋而此道将亡自族之不知况他人乎观于经感士匄郯子之祖德于史慕子长孟坚之自叙羇旅无书往吴中搜以备家传之遗阙附之于篇吾病矣老矣是行也慰我只命聿修之心永泰二年四月庚寅叔父华序
　　送何苌序
　　庐江何秀才棹流千里余柴门执弟子见师之礼余竦然自何德以堪之意者贤大夫贾庐州待余异等谈余过实是以致秀才神迈气专文词有调孤云超忽逈出秋江若防公卿间必成名然赤光湛卢拟物冰断其发也在磨砺而已用此申千里之报也何氏之先喆比干德通神明受策阜昌世为大官有勲有德遹追来孝亦以祝秀才也元老赵公华参畴年之欢夫贵与尊议功论德不究其涯秀才将奉郡之命宣方面之烈我思古人实获我心
　　卧疾舟中相里范二侍御先行赠别序
　　华与二贤早相得偕修君子之儒而独无成偕励人臣之道而独失节偕遇文明之运而独衰病天宝中奉诏廉军政北至朔垂驻车山阴辱司徒公太尉公一盼之恩先时为伊阙尉沗相公尚书约子孙之契不幸孤负所知亏顿受污流落江湖于今六年大明升于阳谷幽蛰附于光耀元恶扫除太阶如砥天下衣冠谓华为相府故人诏书屡下促华赴职稽首震惶恨无毛羽左司员外郎张公侍御史相里公殿中侍御史张公监察御史范公严公望髙职雄持斧登车江湖霜清道路风起华也潦倒龙钟百疾丛体衣无完帛器无兼蔬以妻子为童仆以笠履为车服并毂无由呻吟舟中大别之阳有焞龟之父揲蓍之老华请占命之厚薄乃裹龟囊蓍而言曰三灵人为宗则人过于蓍龟也耳目主于心则心过于视听也足下被儒者之服读先圣之书与身消息足知性命胡为而烦予予之二物不足占足下华病不能拜拳拳扣头敬承先生况服勤西方之教久齐生死之域言其外者则儒不成矣与匹夫同败名节矣与墨劓同既衰病矣与废疾同虽牵率危惫匍匐颠沛君父含宰政不遗适为朝廷之秽相府之羞也又安得恃为故人哉其内者则大师防防幸逰其藩甘露灌注于心源宝月照明于眼界无得之分可与进矣负薪之忧忍不为言江亭凭槛平视汉臯武昌栁暗湓城花发一荣一枯有懽有慼离别之念又焉得不悲乎四言诗雅之遗也以贶雅士盍以雅为赠乎则知车马佩玉之多反为末也病夫李华序
　　与表弟卢复书
　　八月八日外兄李华敬简卢十五弟则之处秋风渐髙路出泗上将诣职役如所料乎往返劳止当与时俱畅也华疹疾无聊贤姊与诸君寻常耳福卿渐减弟勿忧之与弟别来十余年比闻在代朔之地明时道举出身乃能上为寡姊下为孤甥求为雁门主簿束身戎马之间始终无过之地此一难也时方艰危动隔生死骨肉妻子寄在河朔一身万里省姊淮南此二难也丧乱以来时多茍且松贞玉粹亦变頺流唯弟卓然介立寒俗文词学问守正不移金石之声冷然在听此三难也五姓之中卢为峻茂根源上古歴世着明降及圣唐仁贤不絶外家陵替稍久弟其勉之卢氏有谌翁祭法又世以书闻华恨未见弟为广访求也南祖分于何祖帝师今有四房谁各承后弟为华具条流相报也顷撰军器舅神道碑后其房族由来意欲如军器之志广外家之美令万代闻见不复讨谱牒也华质性钝弱而慕汲黯卜式之直晚岁思夫子互乡之见林宗贾淑之后若悟此道仁在其中易坤元之説曰含光大品物咸亨大雅曰既明且哲德合天德老氏所夫子所述既自以为戒亦规弟持正也弟正直太过不能容纳时人是以相箴努力无忽近有郑五书信否四姊处得消息无怱怱不次华敬简
　　与弟莒书
　　三兄报汝吾疹疾一定汝忧吾疾今吾将息一一用汝语念汝知之且作判官事中丞叔父小心戒慎不离使司昔田仁任安俱大将军舍人卧马廐中无何诏大将军出征匈奴遣大夫赵禹选大将军官属舍人衣服鲜明二子冠带顦顇赵禹独与二子言论于禁中即日召见皆拜二千石汝有二子之实未遇赵公之举马廐髙眠古今一也又仲尼尝为委吏叹曰富贵如可求虽执鞭之士吾亦为之魏舒为郎官时属沙汰乃襆被而出自言曰当自我始大才当大用如时人不识何为叹愤哉先师曰不患无位患所以立汝能自修况事叔父吾之休废永无荣耀于伯仲之间自非深仁髙义长才厚德又焉肯惠于朽壤枯木哉莒省吾意当努力也不次三兄报
　　与外孙崔氏二孩书
　　八月十五日翁告崔氏之子两孩省吾出身入仕行四十年晚有汝母已养汝二人矣吾逮事裴氏郑氏崔氏诸姑于氏堂姑皆贤明淑哲为内外师范意欲与汝言之裴氏始恩慈见吾一善未尝不流涕祝吾成立见吾伯仲书题诲责疏畧话及旧事云无此例吾伯仲书题比今日中外书题其间疎宻不啻百十也吾小时犹省长幼每日两时栉盥起居尊行三时侍食饮食讫然后敢食犹责不如礼今者诸子日出髙眠争览盘器何曽有此仪可为叹息世教如此何得不乱妇人亦要读书解文字知今古情状事父母舅姑然可无咎诗序云哀窈窕思贤才而无伤善之心焉是关雎之义也易曰主中馈无攸遂妇人但当主酒食待宾客而巳其余无自专之礼诗云将翺将翔佩玉琼琚此奉舅姑助祭祀之仪也又曰将翺将翔弋鳬与雁此主酒食待宾客之仪也礼经所载汝其记之又妇人将嫁三月教于公宫祖庙既毁教于宗室嫁则庙见不见庙者不得为妇今此礼凌夷人从茍且妇人尊于丈夫羣阴制于太阳世教沦替一至于此可为堕泪汝等当学读诗礼论语孝经此最为要也吾小时南市防行见貂防多帷防少当时旧人已叹风俗中年至西京市防行乃无帷防貂防亦无男子衫袖防鼻妇人领巾覆头向有帷防羃离必为瓦石所及此乃妇人为丈夫之象丈夫为妇人之饰颠之倒之莫甚于此触类而长不可胜言举其一端告及汝耳勿谓幼小不遵训诫所见所闻頽风败俗故申明旧事不能一一也阿马来説汝诵得数十篇诗赋丽丽已能承顺十五姊顔色十七伯极钟念吾旅病乍闻甚慰意凡人不患尊行不慈训患身不能承顺耳汝承十五姊仁慈十七伯训诱又质性柔顺当不扶自直吾所告者括羽汝耳不次翁告崔氏二子省
　　无疆颂八首
　　臣华言伏以汉明帝时徼外蛮夷槃木白狼献诗歌德属事史官况臣自曽祖至臣备国家职员臣又逮事宗肃宗今以余年获事陛下官歴御史补阙尚书郎命薄多病不获奔赴阙庭恐先朝露同于泥尘若无歌诗颂德曽蛮夷不若也敢述列圣为无疆颂式昭皇家大庆无穷谨昧死稽首以闻
　　髙祖元颂一
　　昊昊旻天监于下甸兴有德行维随之杪时黩隂凝阳潜未登人思炤矣雷行龙兴荡濯雰慝文明乎万国垂仁蒸人载亲天监保我子孙巍巍皇皇后之皇丕承之
　　太宗烈颂二
　　髙祖受天命诞兴太宗承天之命帝炀昏逾黎民毒痛甚爇于炉甚溺于涂以号以呼呼天无辜髙祖谓太宗尔必有天下尔其訏谟太宗稽首恭受天命臣请涤除张我师抚征四国剪薙羣慝鼓一方三方震惊黙昭其灵随顾而平我负我乳我安我成以奉君父以临天下任忠孝文武建礼章乐舞我虽明德谏则纳汝时惟帝降佑之自古明后莫如我德我勋唐无疆天子之无疆本太宗休命
　　髙宗康颂三
　　肇为址为堂实勤实勚付俾厥裔丕承后帝思不忘神棐静康不耀而光不求而昌自中方外达夷瞻我大邦助祭在于庙执贡朝于王油油时云雨厥百谷漻漻景风扇彼嘉谷饴口饱腹以厌以足俾夀而福都阜成天人
　　中宗兴颂四
　　屏虿之毒舋而为蝮谋虐天之族天佑圣祚八柱将覆帝告五臣保翼朕躬赫赫彤彤日升云中百臣受命钺尔顽凶故曰再造我天下生人舞鼓既成矣又奉父母
　　睿宗德颂五
　　后戚之祸再兴有危兢兢庙祧震怒阴命圣子翼登圣父奋其神旅宵杖金斧殄殱逆乱大圣照临元元宅心归祚于有功有德于乎盛德
　　宗文颂六
　　丕铄宗之明克孝克仁允武允文宣祖宗之光垂于子孙盛礼毕举大乐毕成百蛮来宾元元阜殷戎或不宾遣师徂征罔不顿颡踣于雷霆在汉方昌用刑惨酷中都系考六万余人使者按録诛千万人其后贤王光武赫赫诛沛宾客以千以百孝明称贤楚狱连年坐死逮捕以万以千犹曰汉祚宜长越我祖宗不忍用刑至于宗哀彼鈇锧降为鞭抶诞告万国大为屋室医彼百疾追懐登遐止害禽畜旁为陂池养鳞介族既濡既渥昆虫草木享国五十年防县晏然逆臣犯天天念蒸人若曰宁我负耻不忍人战死乃告元子理兵朔鄙西幸蜀都命元子受图天下既定父尧子舜归于国都无不忻愉无不涕濡传圣自颐升灵太微呜呼上圣之道之纯不可度思
　　肃宗孝颂七
　　穆穆孝慈有如肃宗之诚达于神只爰训六师震登北陲陵陵雷驰西戎南蛮北狄东夷咸举其旂佐皇之威帝心如天无噬无欲防然丘岳破裂崖谷逆倾覆朝社大复届于海之外服以盥以濯以舞以跃帝在东宫孝如文王蒸蒸其心天地知其孝既收镐洛祀于陵庙奉迎上圣天日并照有防有孽将噬将齧我旂方设则已颠蹶如燂于雪尊严而仁仁覆而严大臣小臣莫不洁廉躬勤百度百度如其素
　　今上昭颂八
　　大邦之兴维天相之曷兴曷相有德继王昔殷王盘庚武丁绍登殷明矧我帝君丕承天命叠引其庆生我皇圣幼冲圣敬实左右肃宗开国御戎羣师禀教举则成功自西自东如霆如风荡涤元罔不率从既登大位于变时雍人咸曰上如太宗延亿兆斯年地博天崇罔不尔容宗元孙为宗烈文肃宗元子承肃宗孝理
　　平原公遗德颂
　　维上帝降灵为贤弼我大邦钧明説望协期陈谟仗钺出师丕赫厥勋大君以距岭縁湖八州之域天下震扰此邦全宁内辅宗师外饫军旅咽颐荆越钟以眷右乃命平原宾防东宫而尊大之师长邦宪肃清华夷朱旂畅谷平原戾止秋霜伊何视我直方春雨伊何我恺悌公张氏讳镐字从周河内儒家时贤荐让诏书徴起三年之间位登将相吉甫方叔平原兼之间岁临海往往顽覆浙左滔上饶灊皖冦徒戕害长吏潜逼钟陵宜春盗帅家兵遍山吏不敢问又愁苦之公黙麾偏师勿骇吾人无声无色羣枭夷下遂其顺上遂其仁咸曰不有平原遑恤吾身平原之政以类而举是邦胡寃公薨于镇八州文武吏人老幼途哭家祭不能举首夫山倾川竭未为成灾大臣盛德舍荣即哀灾之大者刻颂之义发乎心播乎声施事为教感哀为德公故吏侍御史博陵崔贲文明殿中侍御史昌黎韩洄幼深监察御史赵郡李惟岳谟道大理寺丞王士华子秀刑部尚书员外郎袁州刺史张澹惟清袁州别驾吴郡陆调牧臣及耆夀袁维清彭正运施希廷李开云百姓彭伋潘玉等一十二人咨余为颂抚石而泣故其词也哀皇矣明皇求公于埜官在谏省将锄悖凶谓公有勋庸授公肃宗纳为辅翼专征獯戎或蹇或通易简昭融帝命平原八州隄封深湖大江宣布睿德淳此下国荡除妖贼安其父子爰及家室峕万峕亿山川出云生此元臣献岁发春三灵化醇今则逝矣南方愁辛呜呼平原如其仁如其仁
　　润州丹阳县复练塘颂【并序】
　　大蜡之祭辞曰土反其宅水归其壑先王因流下而导之故曰九川涤源因迆滙而潴之故曰九泽既陂以疏天地之气以利元元之用崇伯汨五行而殛羽山台骀障大泽而封汾川洪范首之春秋载之地有广狭事无今古大江钜区惟润州其薮曰练湖幅员四十里菰蒲菱芡之多龟鱼鳖蜃之生厌饫江淮膏润数州其傍大族强家泄流为田专利上腴亩收倍钟富剧滛衍自丹阳延陵金坛环地三百里数合五万室旱则悬耜水则具舟人罹其害九十余祀凡经上司纷纭与予八十一断呜呼曲能掩直强者以得之老幼怨痛沉声无告永泰元年王师大剪西戎西戎既駾矣生人舒息诏公卿选贤良先除二千石以江南经用所资首任能者是岁十一月二十三日拜前常州刺史京兆韦公损为润州声如飚驰先诏而至吏人畏伏男女相贺即日上无贪刻下无寃愤公素知截湖闰壤灾甚螟蝥临事风生指期以复羣谤雷动山镇恬然中明独裁文之以礼乃白本道观察使兼御史中丞韦公元浦中丞抚掌惬心如公之谋且曰兴利除害待其人而后行非常之政敢归叔父公乃申戒县吏卒徒辟之人不俟召呼抃从役畚盖埜浚皋成蹊増理故塘缭而合之广湖为八十里像月之规俦金之固水复其所如鲸噀射汹汹隠地雷闻泉中先程三日若海之弥望灏灏如吞吐日月沉沉如韫蓄风雨所润者逺原隰皆春耕者饱忧者泰于是疏为斗门既杀其溢又支其泽沃塉均品河渠通流商悦奠价人勇输赋遐迩受利岂惟此州每岁萌阴乗阳二气相薄大雨时行羣潦奔流水势所入盈而无伤龙见方雱稼防其渥时前相国彭城公刘尚书晏统东方诸侯平其贡税闻而悦之白三事以闻诏书褒异焉彭城公宣命至江南捧诏授公公率元僚掾史令丞以下至于耆艾西向拜手忻戴皇明人心上感天降嘉泽如有神只昭协厥志公正直而和专静而断嫉恶宥过惠人察奸纯钧精坚百练不耗伐冰之贵降从士礼诗云靖恭尔位好是正直宜其享福也吏人入贺公拱而谢之曰尚书刘公观察韦公奉行王泽也鄙何力之有焉丹阳令杜孟寅秉公之清白延陵令李令从如公之爱人金坛令胡玘禀公之成规及丹阳耆夀周孝瓌百姓汤源等拜首而请曰兊为泽兊恱也水归于泽而泽恱于人百年浸塞而公啓之臣哉隣哉克谐帝休永代是式三县无灾若不碣而刻之则王命不扬于厥后后之人无以倚负也华尝学古见访为颂曰
　　望沄沄兮视防防鸟闲鱼乐葭菼生膏腴利倍起讼争斯人怨抑痛无声韦公正直动神灵百年游淀为漻清饥者饫兮病者宁诏书光宠恩濡荣划然眊矒复皎明追琢刻颂扬棻馨
　　四皓后赞
　　时浊代危贤人去之商洛深山鸾凤潜飞汉以霸兴皇王道衰玉帛虽至先生不归吾非固然可动而起厐眉皓髪来防太子至尊动容夺嫡心已四贤暂屈天下定矣返驾商山白云千里
　　隐者赞七首
　　严君平
　　先生防防隠于卜肆宗师老氏精究易义爰衣爰食止足非利垂帘燕居黙养真气诲人不倦人恱其风皦昧柔刚在我域中心与世逺事与人同不臣大君不友上公在贵反贱齐明若防辽哉逺哉微玅通弋者何为仰慕飞鸿
　　严子陵
　　五彩虽美玉不污质光武盛明子陵不屈羊裘鱼钓以此终日网罗遍埜乃致云鸿降尊申旧延卧禁中舒礼展肢加于帝躬星官告占天下闻风富春长往潄濯清江
　　申屠子龙
　　齐宣燕昭折节下贤羣儒毕至冠带森然天子尊崇盛于尧年爰及暴嬴书焚人坑东汉祖宗悉尚儒生生徒横议公府畏名肆其吻端以正钧衡物极变兴子龙遐征身全道髙惟智惟明
　　陈留老父
　　去危图安危则不陨竭而后汲力亦随尽麒麟遐步终日不踠逃刑诸生自脱何晩深乎智叟孤逰防逺
　　管幼安
　　我蚕我衣我耕我食推心而动神佐正直溟波是涉仗此之力岛夷卉服移吾淳德衡门栖迟台佐让职时非吾世语不如黙
　　留侯
</div>
    <div class="pagination">
<span class="current-page">1</span><a href="李遐叔文集_page2.html">2</a><a href="李遐叔文集_page3.html">3</a><a href="李遐叔文集_page4.html">4</a><a href="李遐叔文集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
