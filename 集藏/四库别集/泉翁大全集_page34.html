<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 34 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 34 页/共 256 页</h1>
    <div class="content">　　正德庚午孟冬，增城林君善长以乡荐士尹广西之马平。胡彦光、何汝中谓：「善长若有不怿然者，子盍释之？」湛子揖而告之曰：「善长才乎哉！诚可以托重而驭大也。今夫任职者与任担有异乎？」曰：「无异也。」「牧民者与牧牛有异乎？」曰：「无异也。」「今有人於此，力可以任百钧者，任之十钧，彼将怒之乎？」曰：「否。」「材可以牧千牛者，牧之十牛，彼将怒之乎？」曰：「否。」「人之乐其轻且小，情也。吾闻马平在柳之僻壤，其为里者十，里不能十夫者七，是十牛之类也。民寡则事简，地狭则赋轻，是十钧之类也。夫付之十钧十牛则不怒，而付之小邑轻任则不怿然焉。岂人情也哉？吾知善长必不然也。夫举十钧者，赴千里而弗蹶，牧十牛者，终朝而弗逸，天下鲜矣。善长勉乎哉！毋曰民寡，惟畏！毋曰任小，惟危！」 
　　
　　赠少保杨先生七十五寿诞诗序 
　　
　　正德五年十月十有一日，寔惟封少保杨公留?先生七十五初度之辰。翰林院编修湛若水、翟銮、徐缙、董，检讨孙绍先、张邦奇，曰：「今少傅阁老公文章道德系丝纶之寄，前已不得请归为寿，而其弟太常公亦以身典邦礼，和於上下神祗，又不得舍公事而遂私情。向者天子视问之医虽勤，而二公望云之念无穷，况寿诞之临乎！又况寿跻古稀之上乎！吾等游少傅之门，上交乎太常，盍图寓寿之？寿之，盍图所以颂之、祝之？」於是肃币者、尊者、牲者、册者，咸造於门。銮、缙以币入，立於堂左；、绍先以牲者、尊者入，立於币前；邦奇执册入，立於堂中；若水以醴，币前就位。咸拜致词曰：「昔者尝闻之吾友炅也，留?公以仁厚起家，以贻猷於后昆。惟仁斯寿！惟厚斯悠久！悠久而寿，自天之佑生也，用章福德，是颂是祝。」銮前拜曰：「惟公以易名家，得四圣之旨，以淑诸子，世济其美。宜颂之为公寿。」於是乎作间气篇。缙前拜曰：「公初筮仕，七载家食，不违其亲。发而复蓄，以后其福。斯公之福德，因以为公祝。」於是乎作岷岳。乃前拜曰：「惟公博学厚德，旧有令闻。是用显於督学，烨烨不泯，斯惟公之懿行。」於是乎颂之，作凤毛之什。绍先前拜曰：「惟公诸子若孙，乃公乃卿，乃俊且登。满而不盈，如日斯升，是惟福德之征。」故因以祝之，作荣寿。邦奇前拜，祝曰：「惟公胤德之光，荣於家邦。帝庸褒之，司徒少保，寿考无疆，受天永祥。」乃为之歌青鸟之章。若水手册前拜曰：「诸生祝词，咸有扬休，请书诸册，以侑寿觞，以介景福。」 
　　
　　桂林郑氏族谱序 
　　
　　乡进士郑君应文叔章故与甘泉子同学，相友善，因讲其世至顺德离而为二，曰桂林，曰伦教。且谓：「谱创於伦教，而我桂林未之遑修也。吾惧夫弗克训於我后之人，若有以待子者，岂有意惠训之乎？」甘泉子曰：「夫观谱者，可以知先王之教矣。谱非先王制也，然而有先王之遗意焉。宗法坏而爱敬之教亡，教亡然后谱作，故夫谱也者，宗法之遗意也。是故夫谱者，蔼然示人以爱矣，秩然示人以敬矣。故纵而观之，自吾身而达之吾考、而吾祖、而吾曾祖、而吾高祖，以及於始，一脉也。能勿敬乎？衡而观之，自吾身与吾之兄弟、与同祖之兄弟、与同曾高始祖之兄弟，以及於终，一气也。能勿爱乎？是故由子之考星南公推之，以至於桂林公、而奉议公、致政公、而将仕公，虽极於桓公友，一脉而已，而况於宣议公之始迁乎？是故可以教人孝矣。由子之桂林，兄弟之列，康明、文爽、应新、天佑、元之辈之於智伦乎！尚文、赐佑、志潮等也。由鲁卿、彦卿、仁卿、康福、鼎福诸公之於愚卿公之裔也，由桂林公之於珍宝、兰桂、智明诸公之后也，由奉议之於致政之嫡也，虽极於义门之派，一气而已。而奚择於伦教之始离乎？是故可以教人弟矣。」叔章曰：「然。」乃再拜而袭之，归以告诸族人，永以训於我后之人。正德六年六月日 
　　
　　送殷近夫尹靖江叙 
　　
　　往年殷子谢病而归，且博求群书，以治心病为事，访於甘泉子。甘泉子曰：「吾不知治心病，知治病心者尔。诸书宜束之高阁，三年然后发之。」盖恐其无本而丧志也。殷子别去六年矣，今殷子起用为靖江尹，方博求善政，以理人为事，复访於甘泉子。甘泉子曰：「吾不知理人，吾知理身尔。吾言不二，子盍反其初矣。」殷子曰：「虽然，愿子其申之。」甘泉子曰：「夫道，其静也浑，其动也神。夫学，其体也无为，其用也无方。立本以基之，精义以滋之，殆其庶矣。殷子能谅吾言乎？是故束之所以立本也，发之所以滋义也。本立而固，义滋而深，固而深则生，生则大，是故盛德起焉。大则变，变则化，是故大业生焉。君子得此者，以藏诸身而不可测，放诸物而不可御。是故令之而民信，动之而民从，赏之而民劝，罚之而民知惧。夫如是，虽达诸理国可也，而况於靖江乎？子盍反其初矣。吾复何言哉？昔吾友阳明子卧治庐陵，六月而四境大化，其必有所自乎！子盍持吾言往而质诸！」正德六年七月 
　　
　　太史张秀卿归省赠别 
　　
　　槎湖张子与甘泉子同守太史，相善。张子将归省，求赠言。湛子谓：「司封阳明王子曰：『夫赠言者，莫大乎讲学矣。』」张子曰：「学孰为大？」对曰：「辨为大。」曰：「辨孰为大？」对曰：「儒释为大。」曰：「孰为儒？」曰：「知释之所以为释，则知儒矣。」曰：「孰为释？」曰：「知儒之所以为儒，则知释矣。」曰：「请问所以。」曰：「儒有动静，释亦有动静。夫儒之静也体天，其动也以天，故寂感一矣。夫释之静也灭天，其动也违天，是故体用二矣。故圣人体天地万物而无我，释者外四体六根而自私。是故公私大小判矣。」张子曰：「然。」湛子曰：「然则可以别矣。」遂拜而别之。正德辛未八月 
　　
　　送大理司厅姜君实夫致仕归兰溪序 
　　
　　大理寺司务兰溪姜子实夫游枫山章先生之门，与湛子后先而未尝相识。一日，偶倾盖於黄司封所，对语莫逆矣。今年秋，姜子年未六十，即上疏致仕而归。时在大理温、潘诸彦凡十二人皆荣其归，而以刘、程二子来请赠言於甘泉子。甘泉子曰：「夫君子之去也三，其处也三。明义合道而去，上也；轻世信道而去，次也；年至知止而去，又其次也。修道而处，上也；恬退而处，次也；慕逸而处，又其次也。今实夫之去处，其必有所在矣。」或曰：「实夫昔在大理，所阅者案牍，所闻者讼声，所观者囚缧之状，所接者声利之事。今将谢案牍而事吟弄之权，远斗讼而闻涧泉山鸟之声，舍囚缧而观鹿豕之游，辞声利而接云山之伍，其去而处也将在是耶！」甘泉子曰：「是求於实夫浅矣。吾将使实夫由吟弄而阅天地浑沦之体，由泉鸟鹿豕而观万物自得之象，由云山而得夫静止淡泊之理，则实夫斯可以去而处，不知老之将至矣。」正德辛未八月 
　　
　　泉翁大全卷之十五 
　　
　　文集 
　　
　　门人江都沈珠等校刊 
　　
　　序 
　　
　　朱氏增修文公事迹叙 
　　
　　文公晦庵先生五十代孙翰林博士原厚，尝取提学宋君所集文公事迹而增之，以其弟上舍升原阶至京师，谒若水序之。若水拜读而兴叹曰：「夫伏羲而上，天下浑浑，不假文字而道自明。伏羲而下，天下谔谔，文辞愈多而道或窒。孔子曰：『予欲无言，四时行焉，百物生焉，天何言哉。』尧舜之书，精一执中之外，语道之言寡矣。其余则当时称赞之言焉尔，载事之言焉尔。孔子曰：『我欲托之空言，不若见之行事深切而著明也。』予观周、孔而降，未有文公先生精神之大者也，而用则过於周、孔。虽其体认天理，师傅宗指，反若未遑；而六籍百家，外道小说，以至道德性命，莫不详说备载，略无遗力。学者穷年莫能殚其绪，忽若亡羊於多岐，涉汗漫而无津。而先生诗谓『伊予昧前训，坐此枝叶烦』，感悟独得之妙，谁其信之？今原厚追述祖德，独能刊落语道之微言，而仅存行事之大概，其知道乎！是故观其状谱祭文之录，则载事之意也；观其赞述记议之录，则称赞之意也。学者於此道，能因迹以求其心，即用以达其体，则其所谓道者，可自得於文字辞说之外矣。正德辛未二月 
　　
　　赠陜州太守颜侯之任序 
　　
　　余读史，见鲁公之守平原有四备焉，曰完城、曰浚濠、曰料士、曰实廪。首倡二十四州已隤之气，以抗安贼方张之势，而唐以有赖，未尝不叹其忠义，想见其人，思以识其子孙，问其乡里，而不可得。公之二十八代孙如德侔者，知孝忠谋，能世其家。正德辛未，以乡进士，授陜州守，而其徒同乡庶吉士刘君应占，因中舍傅成卿征言於余。余慕鲁公而不可，见其子孙而与之语焉，可也，况能不坠其家者乎！(文)[又]况重之以刘君，因以得其所自者乎！夫古之善语人以守职者，未尝不本诸其祖，故君牙之命曰：「惟尔祖父，世笃忠贞，曰追配於前人。」文侯之命曰：「克昭乃显祖，追孝於前文人。」今德侔往守陜州，其职同，其地迩，而时亦不无事。夫守其职，当修其业；迩其地，当访其遗风；感其时，当思其患。思患谓之智，访遗谓之孝，修业谓之忠，全斯数者谓之三材。兼三材以修四备，斯可追孝以配前人矣。三材之不克，四备之不修，吾未知其能免尤也。非乃身之尤，亦乃祖之羞，侯其免之。辛未四月 
　　
　　赠太学生何公学叙 
　　
　　五羊何生公学罢会试，将省亲於华亭，诣予以征赠言曰：「予於子，通家子也。幸有以教予，毋予吝。昔予家君分教南昌，亦惟子言之征而弗获，毋俾予父子重有负也。」予曰：「古之赠言者，惟其益，弗惟其文。子弗有画，予虽欲吝，其敢负子？予苟自画，予虽弗吝，子则於予惟文具。子之家君鹤坡公乃予旧游，予知之曰：『和易而文雅。』子求诸家君焉，可也。进於乃家君，斯有获。子弗进於家君，惟子自画。予昔於乃家君，讲乃外祖亭秋公惟详，予慕之曰：『笃行而博学。』子求诸外祖焉可也。进於乃外祖，斯有获。子之弗进於外祖，惟子自画。是故古之君子，文雅以辉质，非以眩外也；和易以协衷，非以诡俗也；笃行以崇德，非以矫饰也；博学以明性，非以侈靡也。益诸己而已矣。今吾子之质，淑而清，端而确，足以进於是者，其勉之哉。子弗进於是，惟子自画。今夫履峻者弗举足，陟遐者弗即陆，不蹶则沮焉。故夫自画者，弃天之命，违亲之生，亏人之理，患莫大焉。子其勉之哉。辛未端阳 
　　
　　赠华州守刘元素叙 
　　
　　六年夏，刘君元素授华州守，其乡同年黄门闵正甫，为□□赠言於甘泉子。乃谓之曰：惟华州有华胥氏，□□ □有余风。越若稽古，政罔弗因於前。君陈之命，懋昭周公；曹参辅汉，画一是遵。是故因於前，乃罔弗济；弗因於前，政罔弗坠。仰惟先哲，尹厘兹土，则有若倪宽之惠，隽不疑之信，赵、张之明，陈龟之威，颜斐之清，崔隐甫之断，袁滋之简，崔戎之正，吕大防之宽，允哲十人，众美咸具。今元素之往，可无因於前乎？故法其惠则民遂，民遂然后善生；法其信则民协，民协然后令行；法其明则民不欺，不欺然后可使；法其威则民畏，民畏然后可禁；法其清则民服，民服然后不窃；法其断则民安，民安然后乐生；法其宽则民靖，民靖然后可守；法其简则民逸，民逸然后可劳；法其政则民理，民理然后可代。夫惟和之以□德，则众美浑浑，然后可升诸大猷。人皆将曰：「华州犹[有华胥]之治也。」元素贻可以吊其墓，瞻其遗风，而不腼□。辛未夏 
　　
　　表良诗序 
　　
　　曰若稽古景泰元载，皇帝制曰：特进光禄大夫左柱国太师英国公张辅，累朝良弼，其追封定兴王，谥曰忠烈。呜呼！崇德报功，可谓至矣。今惟正德六载辛未，惟伏羌伯毛公告於太史氏湛若水曰：「今太师英国公懋寔袭前爵，爰嗣官阶，后先重光，荣於家邦。义用显扬，惟子是职。」若水乃拜稽首历稽於前：「昔在太宗朝，公以公子从父迪有功，屡战屡克，四方底定，乃侯於新城。屡征交南，屡叛屡克。四夷来王，乃封英国。惟公之良，越在仁宗朝，嘉乃丕烈，伟乃器，壮乃才猷，多乃果毅，加之太师。惟公之良，逮於宣宗朝，庸有褒命。忠存於社稷，勋德多於时。惟公之良，厥在英宗朝，扈驾朔征，虏蹑於土木，愤怒扣马，手剑数人，就义以死。惟公之良，惟兹庶良，四朝一德，终始完懿，是曰无忝於休命，宜若昭於国家，纪於简册，匪惟后嗣子孙之程，亦乃勋戚之征。」毛公拜曰：「然。」乃俾公卿士夫歌之，庸备当代之雅。正德辛未九月 
　　
　　南园晓饯诗后序 
　　
　　惟六年，皇帝重守令之选，乃命工部郎中钟文俊：「敷尔庶能，守兹广州。」群哲赠言，饯於南郭。太史伦公既序卷首，佥曰：「后经终义，春秋有征。」乃委诸甘泉子终之曰：「吾於水部不私，知其清；於夙夜宣力，知其勤；於出纳不苛，知其惠；於不贷权势，知其严；於辞翰有章，知其文。」甘泉子曰：「审若是乎！於治广也何有！仰惟前哲，守广嘉迹，有若吴隐之之清，有若陶侃之勤，有若宋[璟]之惠，有若卢奂之威，有若章楶之文学。故法其清足以律贪，效其勤足以集事，推其惠足以安民，取其严足以怯奸，用其文学足以饰吏治。具兹众能，其理广也何有！」是故观诸赠言，若王夷陵、熊南阳、周建业、石岳池、钟大韶、王襄城、盛海阳、李莆田、李资元、刘[伯度、陈太]仆、刘廷麟之诗，曰：「致其清矣。」於刘临安、王滦江、杨[武陵、闵]任丘、李茂名、金江左、李莱阳、谢西蜀、异敬夫、林伯乔之诗曰：「勖其勤矣。」於张河东、许彦卿、潘金华、安汉嘉、朱公在、王仪封、涂丰城、柴昆山、吴后军、梁叔永、[卢]朝言、成太原、萧桂林、张景川、胡伯钟、钱道载、钟理夫、冯宗元、赵元默之诗曰：「扬其惠矣。」於朱华亭、田大梁、曾兴宁、林莆阳、蔡石冈、徐桂林、区文广、任思诚之诗，曰：「明其威矣。」於林汝敦、孟信易、郑内江、陈佑卿、黄子诚、钟景阳、林伯基、方叔贤、蒋湘源、黄秀卿之诗，曰：「昭其文学矣。」然则钟侯之治广也，文与献有足征焉，又况加之以庶能，政其有不举哉？用书卷末以俟。据嘉靖八年本补字 
　　
　　赠别应元忠吉士叙 
　　
　　斯丧而友义之废也久矣。自予抱此志以求於天下，天下非无爱予者，而独寡予助者也。正德丙寅，始得吾阳明王子者於京师，因以得曰仁徐子者。辛未，因阳明 得吾仙居应子者，又得吾武城王子，日夕相与论议於京邸。王子於吾言，无所不悦。应子者，忠信而笃学，其於吾与阳明也，始而疑，中而信以固，非苟信也。夫观道者如观星矣，一人指之，不若十人指之之明也。济道如济舟矣，一人操之，不若十人操之之易也。壬申春，予奉使南行，而应子归奔，乃与俱焉。过畏途，历艰险，忧悲愉佚，而予莫应子违。予登金山、泛太湖、临虎丘，访天平，而应子莫予弃。应子者实以自信而虚以相受，予间与论充塞流行之理，感通往来之机，乃略去支离，而一归统会。夫观穹天者以一隙，可谓之明而不可谓之天；观沧海者以一勺，可谓之水而不可谓之海。世固有独立物表，浑天地以为徒，包沧海以为量，以游於无穷者，此又何也？易曰：「仁者见之谓之仁，知者见之谓之知。」非明於道者，其孰能识之？中庸曰：「知者、贤者过之，愚者、不肖者不及也。」贤知，过用其心者也；愚不肖，小用其心者也。夫过用与小用其心之不足与於道，故必有用而不用之机，睹天地自然之体，勿忘勿助，然后可以得斯道之大全。应子曰：「然。」遂再拜而别。 
　　
　　叙谱 
　　
　　甘泉子曰：族谱之作，其起於中古乎！宗坏而后谱作，谱作而后分明，分明而后义生，义生而后礼行，礼行而后祖尊，故人伦正而风俗厚矣。是故正名分，兴礼义，莫大乎谱。广之卫氏自南宋由大名府而来，历三百余年，而十世孙守正纂之，又五世而庠生崧增修之，夫然后茶园之谱始备。自十二世孙纲纂之，通修之，崧也汇成之，而后沥之谱始备。由是沥之裔按谱而观之曰：「吾小宗某也由仲达而分也，某也由叔弘而分也，某也尊，某也卑，某也亲，某也疏。」茶园之裔按谱而观之，曰：「吾小宗由季衍而分也，亲疏尊卑之列，可纵衡而指也。」夫然后卫氏二派三宗之分明，由是三宗之裔聚而曰：「始吾三祖者，仲叔季兄弟尔，一体同气之分尔。自吾有斯谱，而三宗幸不至如途人矣。」夫然后卫氏之义生。崧乃号於众曰：「吾祖祠义斋之在东莞，建於赵宋，兵燹於元季，侵於官府者，按谱可考也。」倡其好义者修而复之。由是奠享有所，昭穆有序，讲学有斋。夫然后卫氏之礼可行，而人知尊祖敬宗之道矣。故卫氏自有斯谱，而四善悉举焉，其功岂小补哉？沥之裔通乃遣其侄应元天付，因崧而来请予书之，以冠於沥之谱云。 
　　
　　竹亭诗序 
　　
　　世多称好竹者，岂不知竹之直节乎？岂不知竹之中虚 乎？清风乎？繁荫乎？坚操乎？然而求其所以似竹者，则无有也。广东方伯胡君大声性好竹，初以进士授工部主事，榷木於荆南，为亭官署，植竹环列之。辽献王大书「竹亭清节」，而竹亭之号遂显。於斯之时，利不入於内，势不慑於外，似竹之直节而清者乎！为秋官，审狱於浙，竹亭之在浙也，疏节而不漏，密之而不为苛，於时似竹之繁荫乎！及为严州，参湖藩，竹亭於时为钓濑之长竿，为潇湘之高韵。迁广东右辖，位高而礼士愈下，年迈而所守益厉，於时似竹之虚中以有受，坚操於岁寒也。诗曰：「惟其有之，是以似之。」胡君其有之者与！古称竹为君子，胡君其君子也与！胡君曰：「吾非独寓玩好而已。吾随所往而置之，将视之若官寮焉，将视之若师友焉。是故见其直节，则有经德不回之心；观其中通，则有虚心受善之心；闻其声，则有清风播物之心；坐其繁荫，则有庥庇天下之心；高其坚操，则有老而益壮之心。是竹於吾有性情之益焉，将以达之於政也。」甘泉子闻而善之，遂为之记，而系之诗曰：「俗气熏青天，种种多尘氛。公方燕亭中，环坐揖此君。纵使食有肉，安可居无竹？以兹养夷旷，聊用清案牍。」 
　　
　　送郑君叔章尹庆元序 
　　
　　往年何子鱼尹庆元，问言於甘泉子，告之曰：「夫牧人者如牧牛矣。」子鱼政成召起。今郑叔章往继之，问言於甘泉子。告之曰：「夫保民者，如保子矣。夫牧也者，牧也，吾无功矣。保也者，保也，吾加惠矣。」「然则又奚择焉？」曰：「时。时，吾无与也，吾变而通之也。道有升降，政由俗异。古之治殷者，周公慎厥始，君陈和厥中，毕公成厥终。是故三皇而上，尚无为，三皇而下，贵有功；时也。昔子鱼之往，瑾恶方炽而毒未延也，犹厝火於薪而未及燎原也。民犹有衣，不必吾为之被也；民犹有食，不必吾为之饲也。吾故曰：『牧焉而已。』夫子之号也，曰『寒也』，思以衣之；子之号也，曰『饥也』，思以食之，保子者也。今时则然矣。瑾祸毒痡，四表具焚，犹火之原熄，而延?者方殷也。庆元之民日蹙於饥寒，非复子鱼之时矣。衣之、食之，保之若子，在叔章而已矣。民固望父母之来也。毋曰：『吾牧之，吾无为也。』曰：『吾牧之，吾无为也。』是徒守子鱼之说，而不能变而通之，协心以底於道也。进士梁日孚者，叔章之门人，闻吾说，请书以送之。赠言小叙天下赋税莫重於苏，而其品自多，一亩率入米五斗，或相差之，或相倍之，或倍差之，或倍之半，或倍之倍。田不 能出盈焉，贫者不能堪而田率归於大家，庶力可堪。田不能出盈焉，贫者既以田入佣於大家，终岁倍於勤，庶几出盈焉。勤倍於牛，终日伏卧田间，以手耘耔，故天下贫民之苦，莫甚於苏。廖君尚新殷任通判，主税赋，宜时登虎丘以望平畴，其亦有见乎困苦之状也乎！其亦有闻夫怨咨之声也乎！其亦有隐於心也乎！ 
　　
　　赠兵曹路君宾阳还南都序 
　　
　　古之为道也，浑浑尔也。今之为道也，龂龂尔也。夫道，天下之公，四达之逵也。今夫适道，自东至者，或以西至为非，而不知亦犹西之视东也，其可乎？自南至者，或以北至为非，而不知亦犹北之视南也。其可乎？夫自达观大道者，其至一尔。故言有殊立而无殊理，行有异入而无异至。古之学者，传而不议，行而致同。色相受也，意相传也，善相观也，和相饮也，德相化也，殊途而同归，百虑而一致。故曰浑浑尔。夫道，一而已矣。视听言动，皆心也。情性微显，同原也；内外动静，一理也。是故知而至之存乎智，默而成之存乎德，化而裁之存乎义，体而尽之存乎心，溥而通之存乎公，遁而无闷存乎蕴，诱而相之，正而不岐，存乎师友。故夫龂龂者各就其方，自其私见言之，未睹乎大道者也。吾友路君宾阳宦学於南都，志笃而行确，与甘泉子相遇於金台，今归而南也。南中多学者，然吾惧其龂龂，故有以赠宾阳，庶闻吾言者，龂龂之说或息。龂龂之说不息，浑浑之道不见。 
　　
　　叙别 
　　
　　甘泉生与友二人饮而别。其扬州推官郑子伯兴毅而和，黄州推官朱子守中通而正。毅则不诡，和则不苛，通则不陋，正则不乖，其於理狱也何有！夫诡者，事之贼也；苛者，祸之亟也；陋者，政之蔽也；乖者，患之至也。是故四恶生而万事隳矣。或曰：「二子之懿也，奚从焉？」甘泉生曰：「郑子崇孚於白沙，而莫逆於予；朱子莫逆於予，而学自阳明。阳明崇孚於白沙，白沙得之周、程。故告南川也，浑然其理，示人一矣；粲然其分，示人殊矣。郑子见之曰：『唯唯。』朱闻之曰：『唯唯。』故毅也，正也，骎骎乎致一矣；和也，通也，骎骎乎尽分矣。一致而分尽，分尽而政理，政理而化成，化成而刑措，刑措者，治之极也。夫立德者务本，树木者务根，本懋懋功，根懋懋叶，是以德积於中，形於身，发於事业，此之谓也。二子懋焉，夫何有於理狱也哉！ 
　　
　　赠言小序 
　　
　　陈君祖舜，忠信士也，今往判镇江，有今阁老介庵靳公贤也，冢宰邃庵杨公贤也。贤者去取必明且公，祖舜之[往，可不畏]哉？可不勉哉，夫冢宰曰「贤」，阁老亦曰「贤」，贤斯[举之]矣。敢不勉乎！阁老曰「否」，冢宰亦曰「否」，否斯退之矣。[敢不]畏乎，夫天下固有贤而不自见，否而幸免者地尔。[然则]祖舜之行，吾且为之喜也。亦且为之惧也。正德六[年辛]未据嘉靖八年本补字 
　　
　　郭氏[文献集序] 
　　
　　临淮郭氏有二侯，又皆有文。武定三代，有文献集，[与定]襄三代联珠集交相耀映，为圣代一门之雅。上即位之七年，寔今太保武定侯世臣袭封之五年，用公卿廷议，以公刚正，有服远之威，命辍三千营之任，来镇两广。武备既举，乃修文事。间尝手编先世遗文，其高祖驸马都尉公讳镇者，有亲贤稿、蜀藩诗。曾祖赠武定侯讳珍者，有芸阁稿。厥考袭武定侯讳良者，有宾[竹]稿。题之曰郭氏文献集，将寿梓以传。甘泉子将[命]安南，过五羊，遂谒为叙。甘泉子曰：夫言辞者，其精微[之]致乎！故达者观其辞气，斯过半矣。古之有国有家者，修德以致其辞，修辞以崇其德。德以基之，辞以文之，而国家可保也。是故家国理者其辞雅，家国戾者其辞淫，正人之辞严，吉人之辞谨，骚人之辞怨，清修者之辞约。其辞雅者其气和，其辞淫者其气乖，其辞严者其气[肃]， 其辞谨者其气昌，其辞怨以怒者其气郁、其声切，其辞约者其气纾、其声清以越。故曰：「达者观其辞气，斯过半矣。」今郭氏先世，在营国公有翊运之功，在都尉公有戚里之懿，在芸阁公有甥舅之亲，在宾竹公有世济之美。胤庆重光，家传文雅，故其蓄而为德，发而为辞章也，为[浚]明有家之音。予尝读亲贤稿，曰：「卓卓乎！其诗以自娱，礼以自度，其正人之辞乎！」读芸阁稿，曰：「蔼蔼乎！贵而能谦，直而能文，其吉人之辞乎！」读宾竹稿曰：「戛戛乎！其厄於健讼，屡兴屡踣，劳思忧悄，哀而不伤。其骚人之辞乎！其节而能甘，贫而能乐，清修之辞乎！」具是众美，萃於一门，发之为邦家之光，播之为治世之雅，非直郭氏文献而已也。诗曰「贻厥孙谋，以燕翼子」，其三公之谓乎！「无念尔祖，聿修厥德，」其太保公之谓乎！据嘉靖八年本补字 
　　
　　祷雨同声序 
　　
　　余姚骆侯元忠尹兹南海，越二年壬申，政修民康，庶士[用]钦。乃和气未畅，时雨弗降，草弗蕃庑，休征不至，政事[之咎]。侯寔忧之，贬己以从俗，假诚以萃志，迎浮屠於[大通寺]祷之，霖雨乃浃。侯乃作诗以寓忧喜，诸乡士夫欢[腾同]声，赓为诗歌，以忧侯之忧，喜侯之喜。既用成什，俾[史官]甘泉湛子叙之。湛子曰：「昔忧旱之诗，云汉是作。宰 正任鞠疚之责，诗人饰美刺之词，国史明得失之迹。今骆侯亦宰正也。祈吁神天，其犹昔宰正鞠疚之心矣乎！诸士夫，诗人也。赓歌联什，其犹昔仍叔之贤矣乎！(子)[予]忝国史也。虽征得失之鉴，犹承叙诗之职，又安可辞？」或曰：「桑林之祷，剪爪自责，至诚格天，用致霖雨。侯不此之图，乃假旁求耶？」应之曰：「乡人用傩，尼父亦礼；商俗信鬼，盘庚称之。是故民之所信则信之，民之讳则讳之。侯之心，凡欲以济民也，物凡可以假诚也，歌凡可以宣志也，美刺凡可以观政也。是故宣和感幽莫大乎诗歌，导民莫大乎从俗，变通莫大乎随时，设教莫大神道。济物之谓仁，通变之谓智，鼓之舞之，民莫知之之谓神，言格於天之谓雅。据嘉靖八年本补字 
　　
　　叙谱 
　　
　　昆山周子进忠言，谪怀远，甘泉子将之安南，道於广。周子言於甘泉子曰：「广也家故无谱，谱之昧其世，与伯子漙访之佛寺，征诸施牒，而高曾祖考之名斯得。广家故业农也。」甘泉子曰：「是其所以兴乎！周起於后稷，寔载农亩。充之承训厥考，起家为儒，由乡荐登俊造，尹於莆，尹於吉。采拔为御史，夙振风采，以大於厥家，其在斯乎！其在斯乎！」因讲其世始祖福三曰：「其寔始创周矣乎！惜其行之不足征也。」高祖安二曰：「其好善以裕，而守身以周乎！卓乎其贤矣。」曾祖子祥曰：「是为乡之耆，督税而死於难，其事上之恭乎！」祖海曰：「复父之雠而死於狱，妇也继而直之。其克子克妇乎！」考又曰：「好贤士，尚诗礼，以裕於后昆，涕出以与叔父之侵。其能父能子弟者乎！」周子曰：「然则广也愿有以训谱以诏於后之人。」甘泉子曰：「道远乎哉！夫所谓善族者五：守身也，忠上也，父子也，夫妇也，兄弟也。余观斯谱，若高祖之守身曰智，若曾祖之忠上曰恭、若皇祖之能子曰孝，若某氏之能妇曰烈，若显考之能父曰慈、能子弟曰让。后之子孙，其视诸谱，曰「智可以刑愚矣」，曰「恭可以戒弗终矣」，曰「孝可以戒忘亲矣」，曰「烈可以戒娇矣」，曰「慈可以戒不训矣」，曰「让可以戒争矣」。毋忝尔祖考之彝训，是故上上、下下、父父、子子、夫夫、妇妇、兄兄、弟弟，而家道正，家道正而宗益尊矣。」周子曰：「敢不拜嘉，以贻於后之人。」 
　　
　　应制观光诗序 
　　
　　应制观光者，增邑士夫以赠司训甘君镛之诗也。甘君秀出西广，领乡荐，分教事於增邑，增邑士夫称其文雅。陆年，以例赴试春官，中秋气爽，歌以饯之。佥曰：「序诗必得湛太史之文，子非能致太史者，致太史在万竹君。」万竹君致予文，予曰：「予固啬於言者。不敢啬於言，以万竹君，且因万竹君以致之甘君也。往者予为甘君作移养诗，昭其孝行。今观诸太夫作赠行诗，昭其文艺。夫君子者，文行而已。行以立本，本之不匮，文是用休。文以致用，用之不僭，行是用彰。行以基之，文以取之，吾知甘君之往，其有获也夫！」 
　　
　　送宪副程君赴湖广兵备序 
　　
</div>
    <div class="pagination">
<a href="泉翁大全集_page33.html">上一页</a><span>...</span><a href="泉翁大全集_page29.html">29</a><a href="泉翁大全集_page30.html">30</a><a href="泉翁大全集_page31.html">31</a><a href="泉翁大全集_page32.html">32</a><a href="泉翁大全集_page33.html">33</a><span class="current-page">34</span><a href="泉翁大全集_page35.html">35</a><a href="泉翁大全集_page36.html">36</a><a href="泉翁大全集_page37.html">37</a><a href="泉翁大全集_page38.html">38</a><a href="泉翁大全集_page39.html">39</a><span>...</span><a href="泉翁大全集_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
