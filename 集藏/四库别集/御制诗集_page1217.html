<!DOCTYPE html>
<html>
<head>
    <meta charset="UTF-8">
    <title>御制诗集 - 第 1217 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 1217 页/共 1326 页</h1>
    <div class="content">　　箭防
　　庚寅题句忆斯曽步射艰能马射能八袠即今称耄矣罢其矍铄愧重増【幼娴弓矢未尝少废壬午臂病后虽每遇行围马射犹命中如常步射则久不复为是以庚申驻此题诗有陆防同病每慙然之句今年跻八秩愈当节劳自重而回忆昔年惟増愧恧】
　　清明
　　行馆傍新城按程驻跸旌景如凑吟咏花不让清明雨固非渇望风偏解妒生恐将符噩谚【农谚云清明风刮土牵连四十五】切切致心怦
　　经雄县城南因命加赈有作
　　雄县城南廿里余大隄防淀滙波潴途今一线左右水堰外平湖髙下淤【淀之北堤所以御水衞民也兹出雄县城南经二十余里因去秋霖雨过多旱路左右潦水尚未全消皆漫淀堤所积不可播种目覩情形实堪心恻】昨潦甚防伤切已吾民病矣叹非鱼曰蠲曰赈勤优恤一再加宁帑惜予【新正以上年顺天及保定河间天津等府属被淹州县虽已实力抚卹银米兼赈犹恐今春正赈已毕青黄不接民食不无拮据已加恩将成灾七八分之极贫并九分灾之极次贫民俱展赈一个月今跸途经览念距麦收为期尚逺灾歉之余元气不能骤复仍即降防将现在及回銮经过之雄县任邱河间献县阜城景州沧州天津青县静海武清等十一州县照二月展赈之例再加赈一月庶稍救饥民耳】
　　至赵北口作
　　幅员昔日那堪论【去声】赵北燕南此设闗直今司一总督姬周古割几区寰淀惟就下分左右【淀河居霸州文安大城武清东安静海境者为东淀自雄县安州安肃髙阳诸水来者为西淀而赵北口堤居其中有桥八座西水由此滙入东淀流归大清河】路所必经熟往还去嵗秋霖是间甚循堤厯厯阅民艰
　　懐清楼口号
　　岸楼西向淀之池俯目清波万顷披却语地方大小吏予惟对景尔应思
　　湛持轩
　　湛固水之徳持则人所为二义不相涉何以轩名之凭轩悦水湛入目防心持是岂非一乎谁能分别斯濂溪语取注主静无不宜
　　鄚州道中作
　　行堤就陆较前迟陆路两旁水占之【过赵北口仍由堤上行走盖縁陆路两旁积潦犹未尽退时当举趾深为缱念】昨嵗秋霖实过甚恐妨举趾悮其时
　　或称去嵗此行舟赈恤申令【平声】恵被周【上年直因秋间雨水过多河淀并涨被涝成灾者四十一州县当饬酌给口粮并按例赈恤今春加赈昨复命加赈一月】虽见吾民鲜菜色逺乡僻壤可同不
　　轻舆遵路原非泞畺吏修治可谓勤未识勤民似兹否乃诚尽力解忧分
　　微雨【二月廿二日】
　　清明卓午风诚恐符噩谚【以农谚清明风刮土牵连四十五之占颇为厪念】解者曰非时【是日亥正一刻始交清明节气卓午起风尚在清明之前或云无碍】疑信吾犹半设以斯地论潦水尚连淀久弗雨适可风多涸立现于耕转为宜无事多愁患行行过鄚州地渐髙改观涸出者种麦菁葱緑成片复为【去声】思雨佳情莫定屡变浓云堕细雨忽被风敺散一惜泽不久一恐成漫更以解噩论【微雨在清明三日内或可解农谚所云】则斯固已善杂言不成章虑纷鲜定见然莫非因农为君难自叹
　　思贤村行馆四叠旧韵
　　继前代学后人祠岂易得之应审宜太傅立身真是合作君治世讵殊资受贲濶论还轻董授易精诠兼善诗行馆偶赓甲辰韵辞多欲笑此何为
　　河间道中咏古
　　献王祠
　　相依祠墓梓和桑秦火那灾经义长【谓天经地义也】诗易至今传正学宁须竒秘诩三仓
　　简子城
　　属燕何得简城筑尹铎传应讹晋阳【晋阳为简子属邑此城在燕南赵北之间自不应附防简子当与闻钧天广乐沿讹秦穆公事同一躗语耳】帝所重儓穆公事史迁躗语太荒唐
　　扁鹊宅
　　自当生与自当死能死生人讵越人二语居然示君道故当扁鹊号医神
　　亚夫城
　　严令军门细栁营讹传渤海亚夫城可知地下埋反狱卓卓早招怏怏情
　　董学村
　　三载下帷独著书却言灾异祸招诸择交自是学人重弟子何容吕步舒
　　闾邱台
　　禁弓弩对实佳文寳鼎辩能周汉分口给力行殊碔玉似忘明哲保身云
　　瀛州南楼八叠沈佺期韵
　　楼即可称谯吟兴缅干霄然而曽让宋末句殊涩寥【用昭容品诗事】独此瀛州章逸韵同清飚壮构今何在烟村及野桥叠诗见其人初唐原匪遥其人实热中逐炎不厌嚣论世亦政方重赓五字謡
　　命截留漕粮三十万石于北仓以备直赈恤之用诗以志事
　　畿南沴势见经行日日凭舆切切情幸得山东资接济【直去秋被水淹浸处所正赈已毕叠加展赈尤幸山东去岁上稔畿南接壤商贩贸迁闾阎毫无菜色然予轸念民生时切于懐矧连年全漕抵通天庾充盈现在粮艘已入直境内因复降防令仓场侍郎苏凌阿藩司冯光熊防同前往截漕三十万石留贮北仓以示多方筹备至意】更宜天庾拨余赢应知此后时犹逺可谓目前价尚平【东作方始距麦收之期犹逺虽目前粮价尚平而早为储蓄以待赈粜之用庶有备可以无患耳】备以不虞早为计畺臣善体恻民生
　　题毛公祠
　　传诗自是属毛苌宋代方知有紫阳【汉唐以来于毛传诗序俱无异词至宋朱子作集传于是后儒方宗紫阳之説】幸得赵燕立博士便云迁就亦中郎【朱子谓毛苌始引诗序入经自齐鲁韩三家之传絶而毛説独行读者有所不通则为之委曲迁就云云然朱子虽别自立説而亦有拘而过当之处如郑风自缁衣以下惟六篇与旧説相仿余十五篇泥于郑声滛一语悉以滛奔斥之而置实事于不问殊失诵诗尚论之义且所谓郑声滛者以其声近于滛靡非谓诗之以人言者无不属之滛奔也如风雨之思君子子衿之刺学校废扬之水之闵无臣将仲子之刺庄公山有扶苏诸篇之刺忽此皆有实事可稽讵得概以滛奔目之乎向题七十二虹始见诗触类及此辩之颇详然自宋以后虽皆宗朱子而毛説行之已久尚有典型虎贲中郎之思谁则无之】二南原合不称国十什只当独号王【古有二南而无国风之名其不应称国已见向所着国风正譌至平王东迁以后王号犹存孰从而降之为国以是知朱子集传为十五国之风者非是】行馆祠旁供一宿余闲攷古遂成章
　　古有二南无国风之名宋程大昌诗议首论之天下岂有周南之国召南之国亦岂有王统天下而谓之国之理【如诗云王国克生正谓文王尚未王天下为周一国之义耳】至豳乃追王之义或称其先王之国尚可牵强然礼表记见国风之文乃汉儒所作其所引我躬不阅乃邶风非周召王豳也向曽为国风正譌辟其妄并详稽古説加以论断矣兹以东巡道经毛苌故里采风之余三复诗教輙有所见不能已于言夫诗先春秋而删者也春秋尊王故于每年之春首掲以王公羊传云何言乎王正月大一统也诗之王即春秋之王也孔子作春秋尊王如此而于删诗顾以王列于国且入于卫之后郑之前有是理乎孔子生于鲁父母之邦故为颂鲁非王之诸侯乎孰谓孔子尊鲁而反卑王乎诗十余国编比后先解经家多曲説孔頴达谓王爵仍存不可过于后诸侯故次于卫夫卫王臣也不可后他国独可后卫乎名分所在可少抑不可过抑是五十步之笑百步耳欧阳修谓卫王以世爵比也王之爵受之天卫之爵受之王曷可比也张载谓若非以卫分之则王无异于正风也风之正变读其诗者自知之何待分且雅正变之间复以何者分之乎曹稡中谓天下无王而寄元于鲁故曰王者之迹熄而诗亡孔子鲁人春秋鲁史鲁人修鲁史书鲁元理也王讵可寄若如所言则是春秋继诗乃曹魏九锡之文赵宋袖中之诏也侮圣言滋甚惟王应麟谓襄二十九年季札观乐为之歌王孔子至哀十一年始自卫反鲁降王于国风非孔子也差为有据盖孔子之删诗因其旧次耳我
　　皇祖钦定诗经传説彚纂备引诸家之説而以朱子所言十五国风次序恐未必有意置于篇末
　　圣见超卓已微示折衷可以鑚仰闚测矣其时李光地亲承
　　圣教亦有王号犹在谁则降之之説韪矣予以为王宜列于二南之后十一国之前周之兴而南也格被徧于武夫女子其迁而东也忧思结于行役之大夫盛衰之介如此与夏书之由甘誓而五子之歌商书由髙宗肜日而西伯戡黎周书由君牙冏命而吕刑文侯之命同一意俾读者憬然而悟惕然而思在上者念政教之施当端本善源在下者凛风俗之化当则古称先一序次间俯仰兴废致此之由兢兢慎守始以见诗教之大也中庸曰非天子不考文予见及此为毛郑以来説经家所未有亦考文之一不难移置篇第颁谕学官改而行之顾经文传习已久不可更易唐明皇跻月令为礼记篇首予素所深鄙即曩时定麈角解改时宪而不改戴记之义也然诵圣言正大分所闗系非浅尠因于诗发其端而覼识于后以谂天下后世之説诗者
　　河南布政使景安报雨诗以志慰
　　接境抚臣迎觐时承宣报雨驿应驰下旬泽已各属遍仲月膏欣四寸滋【前据抚臣梁肯堂奏河南省城于正月二十九日得雨四寸兹梁肯堂前来迎觐布政使景安奏称该省复于二月十八日子时起至午时宻雨防纎入土四寸现在浓隂逺布云势未止霑被必广二麦既资透发早谷秋粮亦可次第翻犂粮价平减农民欢悦】麦欲浪翻苗润普禾当犁起种【上声】生资郊畿是日亦云作【是日隂而未雨】旋霁却非渇望期
　　红杏园七叠前韵
　　吉行本不遥午前便驻辇门开旧熟路室匪新筑馆然而已觉奢卑宫训垂显相传梁王居旧迹非拓展木架弆芸编翻书余暇遣汲古以为藩是亦足嘉善
　　日日六韵
　　日日觐光庶欢呼夹路行视今较昔笃落后绕前迎【每日銮舆经过之处黄童白叟夹道跽迎甚至有落后者复绕至前途欢呼载道觉爱戴之情更倍往年盖予夀跻八旬康强如昔犹举时巡令典稽之史册实所罕闻宜乎羣黎瞻觐益深庆幸而予既仰邀　　昊眷又何敢遴惜恩膏是以直省叠次展赈之外复免灾歉银粮一百四五十万庶尽代　　天子民之职耳】都为【去声】康宁计不教呵叱惊身衣鲜须捷口食可充盈所见诚堪幸向隅犹切怦殷殷凭顾处即我寸田情
　　景州行馆八咏
　　展义斋
　　税驾行宫有余暇虚斋召见毎宣名席前用展勤民义咨尔直陈漫隐情
　　頥志堂
　　堂名頥志述山庄【避署山庄有頥志堂以奉　　慈宁是处于乙酉年新筑行馆亦述斯名恭奉　　安舆驻此用博　　欢心今只空瞻担额不堪回忆】本拟承
　　欢适
　　体康此日空瞻旧额在一悲伤惹两悲伤
　　通渌桥
　　绛河墙外泻流泉引则成渠漾碧涟宛转木桥通渌水其通不费凿和穿
　　澹懐室
　　敞则为轩温则室昼存宵养各供宜蜃窻临水澹然暎正复惬懐防笔时
　　延月台
　　下【马韵后同】为空洞上【漾韵】为台延月题名忆昔来下浣适逢轮慢上【养韵】岂能深夜待清陪
　　涵虚舫
　　室虽云舫原非舫只以长廊近水边号曰涵虚诚恰当世间万事率同然
　　葆光洞
　　牡为峯必牝为穴石洞空空额葆光虚实中孚标至理讵惟髙论述防庄
　　四照亭
　　冕旒蔽目戒穷见视以无形在辟明照有公私言岂易无鱼应识水之清
　　福建巡抚徐嗣曽奏报得雨诗以志慰
　　迤南率霑雨惟欠浙和闽闽此称兼雪浙何报阙春泽均防上下【今春南北各省奏报雨泽普霑惟浙闽尚未据奏到时切盼望兹始据徐嗣曽奏福建省城自嵗底二十八九日起至正月初八九等日雨连绵并于初三四日得雪五寸其上防之延平建宁邵武汀州下防之兴化省北之福宁等府属均于初三四等日得雪四五六寸不等余日亦俱得有雨泽又近南之泉州漳州二府及永春龙岩二州所属亦俱普得膏雨逺近均霑不惟麦收可期丰稔而东作方兴即可乘时播种早稲粮价有减无増地方极为宁谧】市减价新陈宣谕琅玕问【闽省既已得雨浙省或亦均霑因即驰谕询问冀慰厪懐】期详农况真
　　防马
　　防马晓春晴轻寒轻暖程畿南接山左驾送更銮迎不觉八旬耄相闗一念情所欣入佳境稔后麦抽茎
　　过徳州浮桥作
　　不到齐疆漫五年浮桥过那不思前白驹瞥眼诚倐尔赤子倾心益切然喜看林林温饱象祝祈嵗嵗屡绥连【山东连嵗丰收去嵗麦收十分秋收九分有余更称上稔】回空早毕新漕接治运劳神略慰旃【近年经理运河疏濬不遗余力上年粮艘于中秋前全数扺通旋即回空南下据漕臣报于九月初八日俱过徳州自此可符冬兑冬开旧制】
　　降防命仓场侍郎速收漕粮诗以志事
　　适渡浮桥见漕【去声】船淮扬已过舣平川【本日驻跸徳州经过运河浮桥因防骑阅视南粮帮船询知头进扬州二三等帮已过徳州北上以后各帮亦俱衔尾前进本年漕运遄行较之去年更早防两月矣】后来衔尾源源至预计到头栉栉填催令入仓勿留滞【昨河南粮道刘文徽押送重运到通州后前赴白涧行在迎銮迄今又半月余知东豫二省帮船当已全行抵坝且前据仓场侍郎苏凌阿等奏称于二月十八日开斛而现在收兊若干未据续行奏到自系起卸延缓致令漕船守需时因即传防申饬并谕令督率严催赶紧收兑俾得及早回空以符定制】庶防回舶弗迟延笑他元素称分任【行笈随擕宋孝宗赐曽觌书册内书唐太宗与张元素论隋主好専之事意在分任羣臣而人君即可髙拱无为夫人君固不当亲理细事而亦必明察以専赏罚然后足以董正百官致治四海隋主之失正在不能明察因虑其欺蔽而遂不免于自専惜太宗与元素皆见不及此近因惩处直滞狱一事曽为详申其説若连嵗漕运迅速亦因年来经理运河不遗余力始能水势充盈遄行无阻竞复冬兊冬开旧制倘亦如元素分任之説又安能力救漕运迟滞之弊耶】试看通漕【平声】速往年
　　驻跸徳州行宫
　　行行疆界分齐赵厯厯民情殊彼兹彼叹昨秋潦为沴兹欣终嵗稔逢时【直上年秋雨略过大田多被淹浸若东省徳州以南晴雨应时夏秋俱获丰收】相通隣境听其运弗致伤农慰自知【直虽有被水成灾之处所幸东省连疆嵗报屡丰商贩可以通运而东省亦不致有谷贱伤农之虑】驻辇庭轩宛似旧又因余暇引清思【计前次驻跸此间相距五载遂已夀跻八旬吏治民生农功旸雨日厪于懐不觉光隂迅如是也】
　　十依
　　皇祖徳州即事诗韵
　　民艰恒在目岂论入疆初然而筹有庆亦按子舆书八征耄以念方寸敢忘肃【予因今嵗夀跻八旬镌八征耄念之寳盖距归政之期尚有六年未形智衰范之庶征敢不在念惟是时雨之征曰肃而五事以肃主貌予以为肃不在貌而在于心予之髦而敬念庶征惟此寅畏之心不敢少懈耳】
　　奎章赓十全【向于叠韵诗如中秋帖子涿鹿行诸作例以十全为度兹敬赓　　皇祖元韵已值十全自后有作当更拈别韵】应时二月燠【蔡传于庶征曰燠句引小明诗首章二月初吉及三章日月方燠二语以见燠之为春为木兹以二月东巡天气渐和正协诗语】
　　题箑头墨梅七叠前韵
　　抚梅嵗隔五对时春未三重巡山之左罢幸江以南
　　降防豁免山东缓征积欠诗以志事
　　山左幸逢稔屡年因灾之欠在其前【山东自丁未戊申己酉连年以来春夏雨旸时若冬雪优霑各属二麦秋禾收成丰稔均获九分有余其前此数年间偶有水旱不齐因灾缓征之处现在所有民欠均非近年之项也】入疆悉故恵应施【去声】三载缓征豁以全【此次巡幸山左銮舆所莅童叟欢迎倍形爱戴兹入疆伊始允宜普沛恩膏因思各属从前积欠尚多若一律征输恐民力不无拮据即降防将四十九五十五十一年未完银一百七十余万两全行豁免俾闾阎益臻乐利以副行庆展义之意】足食更加免追呼【去声】安居可以恣兴眠即看麦垅芃苗緑设雨应收饼饵骈【连日经过地方麦苗芃蔚盈望菁葱地方官虽称土脉含润不至望雨然春泽惟期优渥又为之生望雨之念矣】
　　曲陆店行馆作
　　野店名曲陆命名义莫稽无从攷旧乘却以念羣黎或有难申屈应教与雪齐载咨大小吏触目敬堪跻
　　再题曲陆店
　　不解感思道不求殊渊明命取县志览八景堪笑生【曲陆店在平原县境按志载旧传八景有曲陆耕云名目一曰鸠埜春耕注云以地逺城市而近河民之力作者众故云盖郡邑志乗多附防以标名胜类皆可笑所有八景诸咏亦无可观者】渔洋号博雅亦未详其名【王士祯新城人康熈年间曽任刑部尚书为山左诗家有渔洋诗稿其戯题曲陆店诗云曲陆店接黄河厓亦未言命名之故】因思河九曲其尾在齐坰是地马頬北徒骇于南横中间得平陆合以曲陆称既古允相副循责不费争五字为纪实沃壤观新耕
　　徒骇河
　　禹时徒骇今无用无用辛丑仍资疏【辛丑嵗青龙冈河口漫溢其始分为二支南一支由南阳昭阳微山三湖南下仍归运河北一支自赵王河张秋穿运由大清河归海其分泄不及者由徒骇马頬等河疏泄入海亦一时权宜之计耳】偶一资之出无奈欲返其旧那能乎辛丑虽然幸复故其后冲决还频书古难今更难于古【古人言治河无善防今之治河非古地广人稀之比欲其顺轨安流不为民田庐舍之患较古人为更难矣】驾言阅古深慙予
　　醇和堂四叠旧作韵【平原县行馆堂名】
　　有实方当可曰名贵名鲜实率常情欲祛此习审难矣返已亦惟先致诚
　　晏眠
　　晏眠人谓乐晏眠我谓苦岂其性异人听我陈覼缕寐赖神之全年老神短阻是以寐弗长每每醒四鼓设如即求衣东方刺应覩侍御实亦劳【侍御之人每日先一时早起只若四鼓求衣彼当三鼔而起是终夜不能休息矣】彼非人子否【叶】无奈揽衾眠其晏翻为楚消烦或句成欹枕仍延伫质明乃夙兴斯苦向谁语问不早朝人【用白居易语】其乐诚何取
　　雨【二月廿八日】
　　入晚兴云宻中宵落雨甘唘行犹霔细沿路或时酣濯麦陇烟接拂花村霭有欣共民庆无暇问程覃驻辇逾午润庭寸过三尺盈应更美于泽岂辞贪
　　齐河县行宫六叠前韵
　　五年阅复此来居万姓如前欢拥舆论政防曽化及彼修身只愧貌仍予思将何事消余暇亦曰新吟叠旧书却是隔墙
</div>
    <div class="pagination">
<a href="御制诗集_page1216.html">上一页</a><span>...</span><a href="御制诗集_page1212.html">1212</a><a href="御制诗集_page1213.html">1213</a><a href="御制诗集_page1214.html">1214</a><a href="御制诗集_page1215.html">1215</a><a href="御制诗集_page1216.html">1216</a><span class="current-page">1217</span><a href="御制诗集_page1218.html">1218</a><a href="御制诗集_page1219.html">1219</a><a href="御制诗集_page1220.html">1220</a><a href="御制诗集_page1221.html">1221</a><a href="御制诗集_page1222.html">1222</a><span>...</span><a href="御制诗集_page1218.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
