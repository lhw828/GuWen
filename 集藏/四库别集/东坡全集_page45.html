<!DOCTYPE html>
<html>
<head>
    <meta charset="UTF-8">
    <title>东坡全集 - 第 45 页/共 126 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东坡全集 - 第 45 页/共 126 页</h1>
    <div class="content">　　第五桥
　　白露凄风洗瘴烟梦回相对两凄然雀罗廷尉非当日鸠杖先生愈少年世事饱谙思缩手主恩未报耻归田谁怜第五桥东水独照台州老郑防
　　次韵完夫再赠之什某巳卜居毘陵与完夫有庐里之约云
　　栁絮飞时笋箨斑风流二老对开闗雪芽为我求阳羡乳水君应饷恵山竹簟水风眠昼永玉堂制草落人间应容缓急烦闾里桑柘聊同十畆闲
　　和林子中待制
　　两翁留滞各皤然人笑迂疎老更坚共把鵞儿【一作防夷】一樽酒相逢卵色五湖天江边遗爱啼斑白海上先声入管早晚渊明赋归去浩歌长笑老斜川
　　九日袁公济有诗次其韵
　　古来静治得清闲我愧真常也一班举酒东荣挹江海回樽落日劝湖山平生倾盖悲欢里早晚抽身簿领间笑指西南是归路倦飞弱羽乆知还
　　和吴安持使者迎驾
　　小雪疎烟杂瑞光清波寒引御沟长曈曈日色笼丹禁杳杳鞭声出建章鹓鹭偶叨陪下列天阍聊启望中央归来喜气倾新句满座疑闻锦绣香
　　鹿鸣宴
　　连骑怱怱画鼓喧喜君新夺锦标还金罍浮菊催开宴红蕊将春待入闗他日曽陪探禹穴白头重见赋南山何时共乐升平事风月笙箫一夜间
　　次韵张甥棠美昼眠
　　炎歊五月北牕凉更觉甘如饭稻粱宰我粪墙讥敢避孝先经笥谑兼忘忧虞心谢知时雁安稳身同挂角羊要识熈熈不争竞华胥别是一仙乡
　　真兴寺阁祷雨
　　太守亲从千骑祷神翁逺借一杯清云隂黯黯将嘘遍雨意昏昏欲醖成已觉微风吹袂冷不堪残日傍山明今年秋熟君知否应向江南饱食稉
　　恵州近城数小山类蜀道春与进士许毅野步防意处饮之且醉作诗以记适参寥专使欲归使持此以示西湖之上诸友庶使知余未尝一日忘湖山也
　　夕阳飞絮乱平芜万里春前一酒壶鐡化双鱼沉逺素劔分二岭隔中区花曽识面香仍好鸟不知名声自呼梦想平生消未尽满林烟月到西湖
　　送蜀僧去尘
　　十年读易费膏火尽日吟诗愁肺肝不解丹青追世好欲将芹芷荐君盘谁为善相宁嫌瘦复有知音可废弹拄杖挂经须倍道故乡春蕨已阑干
　　曽元恕游龙山吕穆仲不至
　　青春不觉老朱顔强半销磨簿领间愁客倦吟花以酒佳人休唱日衔山共知寒食明朝过且赴僧牕半日闲命驾吕安邀不至浴沂曽防暮方还
　　黄河
　　活活何人见混茫昆仑气脉本来黄浊流若解汚清济惊浪应须动太行帝假一源神禹迹世流三患梗尧乡灵槎果有仙家事试问青天路短长
　　壬寅重九不预防独游普门寺僧阁有懐子由
　　花开酒美盍不归来看南山冷翠微忆弟泪如云不散望乡心与雁南飞明年纵健人应老昨日追欢意正违不问秋风强吹帽秦人不笑楚人讥
　　小饮公瑾舟中
　　青泥赤日午相烘走访【一作扣】船牕柳影中辍我东坡无限睡赏君南浦不赀风坐观邸报谈迂叟闲说滁山忆醉翁此去澄江三万顷只应明月照还空【邓滁人也是日坐中观邸报云叟已押入门下省】
　　和子由次王巩韵如囊之句可为一噱
　　平生未省为人忙贫贱安闲气味长粗免趋时头似葆稍能忍事腹如囊简书见迫身今老樽酒闻呼首一昂欲挹天河聊自洗尘埃满面鬓眉黄
　　儋耳
　　霹雳收威莫雨开独凭栏槛倚崔嵬垂天雌霓云端下快意雄风海上来野老已歌丰嵗语除书欲放逐臣回残年饱饭东坡老一壑能专万事灰
　　荅李端叔
　　若人如马亦如班笑履壶头出玉闗已入西羌度沙碛又来东海看涛山识君小异千人里慰我长思十载间西省怜君【一作邻居】时邂逅相逢有味是偷闲
　　立春日病中邀安国仍请率禹功同来仆虽不能饮当请成伯主防某当杖策倚几于其间观诸公醉笑以拨滞闷也
　　孤灯照影夜漫漫拈得花枝不忍看白髪欹簪羞彩胜黄耆煮粥荐春盘东方烹狗阳初动南陌争牛卧作团老子从来兴不浅向隅谁有满堂欢
　　斋居卧病禁烟前辜负名花已一年此日使君不强喜新春风物为谁姸青衫公子家千里白首先生杖百钱曷不相将来问病巳敎呼取散花天
　　和参寥见寄
　　黄楼南畔马台宫云月娟娟正防空欲共幽人洗笔砚要传流水入丝桐且随侍者寻西谷莫学山僧老祝融待我西湖借君去一杯汤餠泼油防
　　东园
　　岑寂东园可散愁胶胶扰扰梦神州万竿苦竹旌旗巻一部鸣蛙鼓吹收雨后月前天欲冷身闲心逺地偏幽杜门谢客恐生谤且作人间鹏鷃游
　　奉和陈贤良
　　不学孙呉与六韬敢将驽马并英豪望穷海表天还逺倾尽葵心日愈髙身外浮名休琐琐梦中归思已滔滔三山旧是神仙地引手东来一钓鼇
　　秋兴三首
　　野鸟游鱼信徃还此身同寄水云间谁家晚吹残红叶一夜归心满旧山可慰摧頽仍健食此生通脱屡酡顔年华岂是催人老双鬓无端只自斑
　　故里依然一梦前相携重上钓鱼船尝陪大幙今陈迹谬忝承明愧昔年报国无成空白首退耕何处有名田黄鸡白酒云山约此计当时已浩然
　　浴鳯池边星斗光宴余香满上书囊楼前夜月低韦曲云里车声出未央去国何年双鬓雪黄花重见一枝霜伤心无限厌厌梦长似秋宵一倍长
　　夜直秘阁呈王敏甫
　　蓬瀛宫阙隔埃氛帝乐天香似许闻瓦弄寒蟾鸳卧月楼生晴霭鳯盘云共谁交臂论今古只有闲心对此君大隐本来无境界北山猿鹤谩移文
　　题永叔防老堂
　　三朝出处共雍容嵗晚交情见二公乘兴不辞千里逺放怀还喜一樽同嘉谋定国垂青史盛事传家有素风自顾缨尘犹未濯九霄终日羡防鸿
　　次韵参寥寄少游
　　岩栖木石已皤然交旧何人慰眼前素与昼公心印合每思秦子意珠圆当年步月来幽谷拄杖穿云冒夕烟台阁山林本无异故应文字不离禅
　　谢曹子方恵新茶
　　陈植文华斗石髙景公诗句复称豪数竒不得封龙额禄仕何妨有马曹囊简久藏科斗字铦锋新莹鸊鹈膏南州山水能为助更有英辞胜广骚
　　题潭州徐氏春晖亭
　　曈昽晓日上三竿客向东风竟倚栏穿竹鸟声惊步武入檐花影落杯盘勿嫌步月临圃冷笑乗槎向海滩胜槩直应吟不尽凭君寄与画圗看
　　赠仲勉子文
　　昏南浦曽相对雪满荆州喜再逢有子才如不羁马知君心似后凋松闲看书册应多味老傍人门想更慵何日晴轩观笔砚一杯相属更从容
　　讲武台南有感
　　山城九月冒朝寒讲武台南路屈盘驺子雨中乘马去村童烟外倚墙看鵶啼冡木秋风急鹭立渔船夜水干花似去年堪折赠挿花人去泪阑干
　　题宝鸡县斯飞阁
　　西南归路逺萧条倚槛魂飞不可招野阔牛羊同雁鹜天长草树接云霄昏昏水气浮山麓泛泛春风弄麦苖谁使爱官轻去国此身无计老渔樵
　　重游终南子由以诗见寄次韵
　　去年新栁报春回今日残花覆緑苔溪上有堂还独宿谁人无事肯重来古琴弹罢风吹座山阁醒时月照杯嬾不作诗君错料旧逋应许过时陪
　　次韵和子由欲得骊山沉泥砚
　　举世争称邺瓦坚一枚不换百金颁岂知好事王夫子自采临潼绣领山经火尚含泉脉暖吊秦应有泪痕澘封题寄去吾无用近日从戎拟学班
　　次韵子由弹琴
　　琴上遗声久不弹琴中古意本长存苦心欲记常逃旧信指如归自着痕应有仙人依树聴空教瘦鹤舞风骞谁知千里溪堂夜时引惊猿撼竹轩
　　和晁美叔
　　反观皆自直相诋竞谁谀事过始堪笑梦中今了无珍材尚空谷疲马正长途未识造化意茫然同一炉
　　再次前韵【系织锦图上回文】
　　春机满织回文锦粉涙挥残露井桐人逺寄情书字小栁丝低目晚庭空
　　红牋短写空深恨锦句新翻欲断肠风叶落残惊梦蝶戍边回雁寄情郎
　　羞云敛惨伤春暮细缕诗成织意深头伴枕屛山掩恨日昏尘暗玉牕琴
　　和人回文五首
　　红牕小泣低声怨永夕春寒斗帐空中酒落花飞絮乱晓莺啼破梦怱怱
　　同谁更倚闲牕绣落日红扉小院深东复西流分水岭恨无愁续断琴
　　寒信风飘霜叶黄冷灯残月照空牀看君寄意传文锦字字萦愁写断肠
　　前堂画烛夜凝泪半夜清香荔惹衾烟锁竹枝寒宿鸟水沉天色霁横参
　　蛾翠敛时闻燕语泪珠弹处见鸿归多情妾似风花乱薄幸郎如露草晞
　　次韵参寥咏雪
　　朝来处处白氊铺楼阁山川尽一如总是烂银幷白玉不知竒货有谁居
　　嵇绍似康【并引】
　　王凌谓贾充曰汝非贾梁道之子耶乃欲以国与人由此观之梁道之忠于魏也久矣司马景王既执凌而归过梁道庙凌大呼曰我大魏之忠臣也及司马景王病见凌与梁道守而杀之二人者可谓忠义之至精贯于幽明矣然梁道之灵独不能已其子充之奸至使首发成济之事此又理之不可晓者也故余尝戏作小诗云嵇绍似康为有子郗超叛鉴似无孙如今更恨贾梁道不杀公闾杀子元
　　移合浦郭功甫见寄
　　君恩浩荡似阳春合浦何如在海滨莫趂明珠防明月夜深无数采珠人
　　过太行【自过太行至闻潮阳吴子野出家共十九篇】
　　始余赴中山连日风埃未尝了了见太行也意颇以为恨今将适岭表过临城道中天气肃然西山草木皆可数忽悟笑曰余南迁其必返乎此退之衡山之祥也乃作小诗
　　逐客何人着眼看太行千里送征鞍未应愚谷能留栁可独衡山解识韩
　　恵州一絶
　　罗浮山下四时春卢橘杨梅次第新日啖荔枝三百颗不妨长作岭南人
　　送佛面杖与罗浮长老
　　十方三界世尊面都在东坡掌握中送与罗浮徳长老携归万窍总号风
　　过子忽出新意以山芋作玉糁羮色香味皆竒絶天上酥陀则不可知人间决无此味也
　　香似龙涎仍酽白味如牛乳更全清莫将北海金虀鲙轻比东坡玉糁羮
　　次韵功父观余画雪鹊有感二首
　　早知臭腐即神竒海北天南总是归九万里风安税驾云鹏今悔不卑飞
　　可怜倦鸟不知时空羡骑鲸得所归玉局西南天一角万人沙苑看孤飞
　　追忆郭功父观余旧画雪鹊复作二韵寄之时在恵州
</div>
    <div class="pagination">
<a href="东坡全集_page44.html">上一页</a><span>...</span><a href="东坡全集_page40.html">40</a><a href="东坡全集_page41.html">41</a><a href="东坡全集_page42.html">42</a><a href="东坡全集_page43.html">43</a><a href="东坡全集_page44.html">44</a><span class="current-page">45</span><a href="东坡全集_page46.html">46</a><a href="东坡全集_page47.html">47</a><a href="东坡全集_page48.html">48</a><a href="东坡全集_page49.html">49</a><a href="东坡全集_page50.html">50</a><span>...</span><a href="东坡全集_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
