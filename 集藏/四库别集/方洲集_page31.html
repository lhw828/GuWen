<!DOCTYPE html>
<html>
<head>
    <meta charset="UTF-8">
    <title>方洲集 - 第 31 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>方洲集 - 第 31 页/共 40 页</h1>
    <div class="content">






　　方洲集巻二十二
　　钦定四库全书
　　方洲集巻二十三
　　明　张宁　撰
　　祭文
　　汀州府学祭成告庙文
　　维成化二年岁在丙戌七月庚午朔越二十有九日敢祗告于先圣先师宁伏见文庙祭器残缺弗堪簿正有事率贷给民器渎滥匪彛礼文乖闇非所以致感孚而昭轨物于神庶也修谒后惶惧不敢自暇谨与僚属官儒稽古从制为铜爵百有四十簠簋七十有二髹竹木笾百有二十豆如之币篚九牷俎六解俎百有五十鈏尊三陶尊三有勺鈏香鼎八陶豋铏二十盘三帨椸三烛跗惟百灯篝架四十有一合八百事杌案盆盎庖濯燎瘗诸具不敢以陈经始于五月戊寅讫工于七月癸巳费不及民劳不縻众名物有章藏守有职不敢易也兹惟始衅敢以释奠告成用荐祀事【阙】













　　祭刘尚寳
　　维年月日致祭于故尚寳司丞刘君祐禧曰嗟乎祐禧止于此哉底绩中书超阶秘府事主沐受知顾问之恩交友获倾心向翼之美所歴如意动罔不谐此祐禧平生之事无或不利也内劲外和志髙气下与物无忤随寓输懐招之可来而来非有求挥之可去而去非有畏此祐禧平生之行无或不善也伟乎其躯干粹乎其容仪偘偘乎其辞语此祐禧平生之所禀亦无不厚也夫事多利则其成也必大行多善则其夀也必逺禀多厚则其衰也必后有其本而不获其应使君官止于六品年止于四十而遗荣弃飬于众人之先造化者果有心于人乎无心于人乎抑生生死死一随其然而漠不相系乎君之死病不逾旬闻讣皆以为诬既信则皆相为悼死而疑其诬足以见平日无致死之道既信而相悼足以见平昔非可恶之人胡为乎卜者未及授蓍医者未及授药匆匆而忽致于此极也嗟乎祐禧止于此哉日月流逝襄事式临追念匪及曷止于情薄陈清奠永诀幽明君女已嫁君子有成幸既终而复始庶虽死而犹生君其有知将悲将欣尚飨
　　祭崔惟正
　　维年月日某谨以清酌庶羞之奠致祭于卫矦崔公之墓呜呼公其不可复作时亦不可再得公矣寥寥海邑英华之气继之者谁欤昔余祖父托爱先公婚姻塟祭事无不从忘其巍巍情好莫逆垂四十年始终一日迨予小子爰自童稚荷公父子式克有济游艺于庠领荐于乡登科任职衣紫纡黄谨慎小心受知天子木强无补虚声满耳蔑徳有位其所伊何父师之外公恩孔多闻诸先民徳无不报予岂耋昏忘此告诏特以公家事业方新富贵方至子孙方殷名爵方霈夫势髙者絶援力大者难偶譬诸登山渡水公家固已上絶顶登平陆而我犹蹒跚于下麓浮沉于中流虽欲超踪而逆挽之顾力有所不能也此非公意予心则然虽不能报终不能谖公之始死予方縻禄疾不能问死不能哭公返而亡禴祀蒸甞非公懿亲可祭于堂及兹拜扫草宿木拱稽违之罪海濶山重公魄在地公爽在天敬陈一奠有泪如泉呜呼哀哉尚飨
　　祭卜源静文
　　维年月日谨以牲酒庶品哭奠于亡友竹牕道人卜公源静日与公定交今三十年自少以老情如骨肉贵贱裕乏疾病生死喜忧防丧皆婴其心公于朋友分当力极蹇薄浮湛百不酬一昔常相见慷慨夷愉近一二年慊却叹吁窃曾虑此少老常态岂谓无几便致危殆呜呼公迹虽异所学纲常言或过直而行孔良凡今之人鲜有公类拘溺自诬聋瞽一世呜呼余有所懐惟公则知公而去已行当告谁昔尝过从无间早暮今复云来谁问谁顾公所居止余身便安房榻户牖梦亦在焉公言在耳公貌在目奄忽不见伊何荼毒今夕何夕月冷灯孤对酒不举伤如之何伤如之何以旦以夜一别千秋老泪交下
　　祭姑蘓朱明仲文
　　予交公父子间几三十年仕途更迁婚丧疾厄公父子徃返过从情逾骨肉自予免疾闲居不相见者过半而书信之行志意之乆彼此固不少异不意公既失贤孙寻罹大故而良偶又复下世宁闻讣惊惶私念耿切欲遣吊则独孤欲自行则衰乏趦趄进却庶几病或少瘥终能侥幸一徃得以瞻恋茔坟使涕沾宿草不料荏苒因仍日复一日至今情素不伸泛若行路宁之得罪于公虽袒负不足以谢今自分老病日深卒不能复逺离门户敬具羊酒薄仪北望再拜谨烦公子宗逺为宁一奠墓下诵我情词以彰宁违礼薄义之咎犹惟素爱庶其享之
　　祭亡壻姚麟文
　　哀哉麟乎汝生六朞丧父内外多虞吾念汝父遗好以爱女许嫁汝于既孤以弱力扶汝家于既坠以外戚安汝门阀于众扰毖闭艰难斯亦良苦勤劳尽瘁十有五年始克致汝有官授室吾囊槖已空而顚髪亦种种矣内外萧疎老病无嫡汝忍自弃以絶汝世祀使老母无飬少妇无托呜呼天乎人哉吾不独汝尤也今当自东广起汝家应嗣人以其幼子令吾女母之以植汝后庶几侥幸图存使汝母妻有属人乎天哉未知其能遂成否兹将举柩涂殡墓所择日治三圹一成塟汝其二以待汝母汝妻以终百岁之事此汝妻之言天地鬼神实所共听汝其慰哉吾泪有尽而情无穷身渐老而悲弥盛也哀哉麟乎
　　祭张天常文
　　公少値艰危长登禄位从容进止皆克有济胡为乎既仕而犹匮乏优游而反劳瘁咄尔良朋嗟尔兄弟莫或有愆公则无悔疾之不瘳伊谁之戾予与公交余五十年朱顔白首一世周旋荣枯得丧苦乐矜怜力虽不及情罔或谖公在予偶公死予单岂曰无友久要惟艰公柩未塟二孺累然庶几遗德有永其传耄荒惕矣悠悠苍天
　　祭周时举词
　　蚤登胄监寻职泮水中虽偃抑晚不失已朋友之意亲戚之情犯而不校眞如平生我泪涟如我心耿若茫茫白首斯人不作
　　祭王本诚词
　　维年月日谨以酒菓酺醢别奠于亡友就兰王处士曰公则逝矣予年日衰哭不尽哀言不尽思空城旷海子其何之悲风夕阳惨其何时世无其人呜呼已而墓碑
　　荣禄大夫都督同知陈公神道碑铭
　　公名翼字良辅先世居湖州长兴县后迁广徳州考名兴字朝杰生元季才识不羣有声里社杨左丞辟除万户时天下已乱落落非所遇杖策归附太祖皇帝从征伐充伍队长进备宿卫洪武二年乙酉征虹螺山授骁骑前卫百戸辛酉征云南蛮洞力战死公在侍卫有普安曲靖盘江之役袭职行间特授济阳卫世袭千户戊辰征鱼儿海子庚午征以都山辛未征鸦寒山乙亥出击辽东野人累功特陞燕山右防卫世袭指挥佥事三十一年戊寅太宗皇帝举靖难之师公已借近属自安定门始事及渡江率甲四年环数千里大小二十四战略定二十余州图必取攻必破援必济师交必全胜未尝少挫己卯以白沟河济南功陞指挥同知庚辰以东平汶上功陞都指挥佥事是年六月平定京师陞镇国将军陜西都司都指挥同知寻命掌金吾右卫事盖不欲逺任公也明年赠祖考旺父骁骑百户兴皆如公官祖妣杨氏母丁氏皆夫人永乐己丑扈驾还北京进阶荣禄大夫中军都督府都督同知后二年数将神机营军马扈巡迤北至和林省逾土剌河追击北敌一时瓦剌人为气沮时论谓偃武之端实由此举后七年上素知公老臣可属大寄诏徃南京督府视事洪熙改元仁宗皇帝念公勳旧赐召还任北京未几有疾勅给医药调治乆之不能起宣徳三年卒夀六十有三上闻讣震悼辍视朝一日给丧具道里费勅有司即长兴祖茔治塟从一品制自袭敛至祥禫谕祭者四亲藩大臣百司庶士祭吊者相属于道先是公年少神观髙伟声如洪钟读书善骑射颇以才气自负及为将矜而不肆严而有恩又能先几倡勇制变履危耀兵整旅之间敌常不战而自却非独长驱锐进能用其死力而已战胜之日务以吊残防寡为事未尝妄杀一人故士卒乐附所向成功不让古名将初娶张氏生男钦早卒继袁氏生文二夫人皆合塟文初袭指挥同知官温州卫后征闽括有功陞浙江都司都指挥佥事博雅英毅敬事亢宗可谓文武忠孝未见其止者也文子五纲纪统缙绅皆美材纲尤可大之器古称兵凶战危忌为世将熟察其故将有天人之分陈氏两世当气运交代之交防力相屈势不能不有所裁制然其子孙益贤世以功业致显位岂非奉承天事而不以人力自逞所谓仁义成功者乎彼战国末世涂炭已极天方悔祸乃复以兵甲之术干时举世如孙吴起翦虽有无敌之能徇人违天无异乎祸及身而殄厥世也公墓故有碑文叙述弗彰不足以垂逺文既得美石将易刻于神道以御史赵琏所撰公状致书币来京求铭宁交文三十年有同亲之义每见文谈先公事熟悉如目激状又足征如此宁能辞遂因以为铭桓桓陈公韬略世传云龙风虎父子后先天启至人实生厥辅钺仗旄麾维帝所居羣夷猾夏四方未廷帝将天威是驱是征宗社有防牢鼎有雉帝奉天讨臣敢怠事外攘内安心力乆殚帝督不防世禄世官藩屏维才股肱维旧徃哉遄归在帝左右于室于家尔祖尔考百尔子孙前承后保带河砺山图阁铭台殊名伟烈生荣死哀丞丞孝子不迷不佚千秋万年仁义之泽
　　开济乡先茔附塟碑
　　附塟六穴皆宁侧室皆良宦家处子皆为继嗣而娶宁与先孺人墓南向居祖墓右际故六穴皆循右东向北上以象生序首河间罗氏次无锡许氏徳清谢氏此先考妣亲命孺人聘纳如妇礼渉歴忧患两更大丧协承馈祀者二十年于孺人有继续之道穴皆前近次同里周氏澉浦陈氏小林赵氏此又罗氏三人所为聘纳如其礼勤约愼静勉相资成于三人有长贰之分穴皆少后罗生女姚淑人谢孕而不育赵育而蚤殇此宁徳薄数竒迭相遭値非其道得之也顷见黄博士子妇有至节死无所归宁亟求其遗骸为敛塟已失一臂故六穴皆未死而预为圹宅所以虞不备皆未塟而先为表着所以备不虞不备不虞未死未塟事难竟言势难尽保宁岂耄僻至此盖亦自尽其心以听乎天而已呜呼虞书之嫔春秋之归文无异谓而叔姬一卒一塟圣人至以夫人礼书之经权大义固将因乎其人也区区愚夫陋妾何足与论窃独自揆情文本始实与率相接合嬖眤无伦者不类念惟平生屈抑今髪已变白宁逾迈之年亦既六十有三矣复敢泛虑却顾欲望人以厚而乃待人以薄哉事既毕工谨刻石以告于后
　　昭勇将军浙江都指挥佥事陈公神道碑
　　浙江都指挥佥事陈公故荣禄大夫都督同知良辅之仲子也都督公殁宣庙赐塟长兴祖茔世系事实具载碑志家乗都督初娶张氏长子钦蚤世继娶袁氏生公名文字彦章号朴庵更号半陶年十六袭授金吾右卫指挥同知调浙江温州卫正统间倭夷屡犯浙海东西边巡按藩臬奏举公把总海宁卫所景泰间勦捕瑞安处州贼有功陞今职加赐防段楮币天顺中提督定海诸卫海道寻选任军政还司成化丙戌总督两浙漕运赴京诰授昭勇将军赠封三世生母妻戴氏皆淑人是年以持正不挠忤权贵坐谪立功金山卫士论咸直之赦还总兵平江伯陈公素知公非罪仍奏理漕事戊戌上疏得请以子纲袭温州卫旧职未几纲卒嗣孙璠继袭公时犹在杭与乡贵士夫徜徉湖山结社为归荣防更日为欢镇巡三司使副诸公时相敬问徃返辛亥璠奉迎就禄飬还温与亲旧游从燕适以诗酒娯逸如钱塘故事后四年甲寅六月婴疾知不起召诸子诸孙至卧榻顾语曰生死常事勿多戚吾后事一遵晦庵家礼絶不许用浮屠乱我家政自起沐浴更衣索纸笔赋诗留别翛然归尽夀七十有五九月二十一日奉遗命塟温州吹乡宋万山之原子七纲纪统缙绅纳防女一孙十有五璠珪璋璵瑚琏璘璇防玭珑玑瓒琮瑞曾孙二镛钟公平生伟资仪雅言动善骑射读儒文洞达古兵法处官如家临下不刻事上不阿遇事不避难羣居和而不流待儒硕谨执如弟子笃故旧终其生扶顚持危几欲以身殉其诗平实学唐人行楷书皆不乏风致有朴庵归休稿数巻宁自少获公垂四十年彼此髪种种始终不见其有变态易志事今死犹坦厚如此谓非大丈夫哉彼世之武弁君子虽有聪明才辩自视无前少値得丧无不低昂立见于公何如耶塟后一年璠请言刻墓道之石宁虽情至无文然死生永别知者不铭乌为之铭因揽涕哽塞强叙而铭之曰丰城之劔渥洼之马千古一出厥类斯寡曾不得极用乆存而间见永化嗟夫
　　墓碣
　　云壑先生蘓公墓碣
　　先生讳正字秉贞号云壑宋大理评事世尧之后考顺庵府君姚呉氏世家海昌与其兄秉衡齐名人共称曰小蘓先生为人孝友敦行义克勤小物终其身无非礼事早从翰林修撰张洪习举子业中嵗尽弃去之专意古学诸经子史皆尝肆力以故发为文辞根据艺实丽则不靡古诗似汉魏律诗如盛唐著述之文体法西汉一时才名髙出两浙流闻四方尝教授海盐弟子甚众至今邑中多能言之士死之日自书铭旌撰墓志神气不少衰乱时年五十有九遗命塟于小桃源不食之原有自鸣集二十巻子渊懿雝能世其业呜呼先生学可传而材不见用德可乆而夀不甚逺盖其所能者人也所不能者命也能其所能而已焉者世也文章实关世运人岂能违之宁夙頼师承幸窃料第自叨职禁近以来去函丈者七年而先生之兄弟相继就木心丧日逺无能为役因合同门之士书其大略立石而表诸墓庶几平生恩义云
　　夀藏碣志
　　海盐崔祥念先茔獈狭乃自营墓地于祖垄之东崇土以象山叠石以为垣杂植松桧以防蔽内外引水为界以止蓄生气作庐舎置守者以谨伺不时中营二圹以俟已与室人之终四周广隙地以遗子孙他日序塟之次既毕工求予言立碣纪事予闻生必有死人之始终古人尝以不知死所为忧春秋已有乐丘树槚者汉唐以来赵岐张禹姚崇司空图皆不以预凶为嫌比之鱼腹马革不防沟壑者虽有幸不幸君子未尝不髙其一死生之情达始终之故也今世俗日下语及后事便为不祥至有老病待尽犹讳言棺椁富盛之家累世不作坟墓遭不肖子孙寄寓僧舎委诸水火生累万金死无寸土自障不亦可悲哉如祥者可谓胜俗矣因其请之勤为之作志
　　尚义潘公墓碣
　　翁姓潘讳瑛字公玠世居嘉兴海盐武原乡今属平湖髙祖富曾祖德卿祖谷宝考必甫妣髙氏世徳相承生公及兄玘夙聪慧孝友克干蛊玘初籍戍京师翁供馈不絶费累千金玘因是得冠带还遽以故储蓄田宅悉听兄处分即任治别业西园中黙如幼弟同姓有厚负官税者被楚辱困迫垂死时方大歉公私匮竭翁省岁食代偿之一里中尽下其义正统辛酉浙大水民饥出谷二千四百石资赈贷有诏表其宅为尚义劳以玺书景泰壬申自运米四百石实京储授冠带锡宴光禄寺乙亥益米三百石授七品散官服自后有司数举荒政又出谷累一千三百石至倾赀不厌视世之以身发财者何相违也晩年将谢事语其子侄曰惟勤可以起业惟俭可以保成自祖父至于今吾乡隣以奢惰覆家者多矣吾兄弟以勤俭幸存吾闻卉服耐澣藿食耐餐彼一徃难继之物不可长也道徳之华礼义之防惟勤与俭式克承之若等慎自勉也自是具以家业付子洞于所居西轩叠石为山环植兰菊别号翠岩日与兄觞咏自适可谓达老壮之节矣成化己丑闰六月二十八日无疾卒春秋六十有八古称富夀考宁好徳考终繇翁观之或庶几焉墓宜有所表也
　　墓表
　　李处士墓表
　　此飬拙处士李纲嗣宪之墓也其生达文切理敏直有为承累世之泽亲睦诸族而出其右用是有声于家平生无诡言陂行里中素下之及为亭老扶柔抑强克振幽枉令丞簿尉数听问所欲废举待以殊礼用是有声于乡以经艺训教诸子季云第进士天府登名书及父母兄弟用是有声于国先是其父被诬讼系京狱累歳不释处士冐险以死力赴愬卒直其枉而归戚里以为更生母欧阳氏丧明余二十年自分不复见天日处士旁求医药朝夕祷于神忧诚刺骨几不堪命一旦自忽开朗能视年八十有五一岁中夫妇齐夀以殁夫恒业可积乆而成竒节非至行不立处士之所以致声誉于乡党家国者人或可勉而为至其脱父难于终凶全母目于既涸非孝通神明鲜克与比凡天下后世所以纲维人道者将不用是耶家传载处士为唐西平忠武王晟之后代有显宦其祖尝尹建徳云今为海盐令天之开懋李氏之孝子慈孙者源逺而流未息宜表于墓以俟来者
　　李母曾氏墓表
　　故飬拙李处士妻曾氏既塟子云以进士试补海盐令具事行请予言表墓按母始年少时归飬拙雅有妇道善相其夫无何舅防凶讼姑目丧明家事日不造母克迪孝勤以底宁谧生数女无一男数劝飬拙曰妾闻子出多母君既孑立而又不蚤得嗣非所以重宗祀也飬拙因纳周氏连产三子母亦生二子抚教惟一皆能亢宗业其族遂大初飬拙无恙时常言母于李氏功贤并茂百岁后所有田宅无令霖雷霆得与震云竝母常笑颔之及疾革呼诸子前曰凡我夫之子皆吾子也汝父以吾故有厚言吾岂可自处其薄其所遗业须均分之呜呼古道既逺民行不兴世之伟丈夫招权固已拒人虽父子兄弟不能相通好者众矣况女妇而望其无私忌哉若母者方诸古贤淑何以加此母具行载于埋铭者不备予特表其尤着大者耳
　　王主事墓表
　　君名辅字时佐世居海盐曾祖俊卿祖文智皆有士行宣徳中父聪谪戍辽东广宁娶君母黄氏生君自幼有美质读书过目成诵长游卫庠治诗经天顺己夘山东乡试第三人成化丙戌罗伦榜二甲进士闻嫡母丧南归塟祭尽礼乡里为之感动服满授刑部陜西清吏司主事矜恤详慎人皆称平方将有进婴疾卒于京邸年三十有八临终语其妻吴氏子□曰慎勿之辽必归塟我于海盐祖茔遂扶柩还以次年十二月成塟如遗命□奉执友丘蘓州所撰埋铭求表墓因忆庚辰春予奉使朝鲜君适偕计见予永平驿舎及闻丧时防予自汀归相见甚慰知君素沈毅敦朴厚于本原方以重大望君而今已孤余望矣嗟夫世有舎丘陇离父母懐利树势家于官而不归者视君之言行得防有愧哉君之墓是宜有表
　　明故頥庵项公墓表
　　大司马项公荩臣命从孤子邑令纲从日照县学司训贺显之致词于予求表其弟頥庵之墓谨按显之状頥庵讳质字素臣世居嘉兴曾祖信仁处士祖吴江县丞景亮父用平两世皆赠左都御史祖母【阙】氏母翁氏继母邓氏皆夫人子纲纶纬纁绮孙男七夀六十有八塟于象贤乡新茔素臣美髯丰貌大类其兄而才行大闲亦略相似司马公自弟子员至有官渉歴中外遭险阻素臣无日不在行无事不谨节及官守大定乃归侍父母恱之终身亲安于家兄懋于国非素臣克惇孝弟得防少有不逮乎初景亮官禄仅止用平益谨奉清白素臣能勤俭以致裕朴素以成文卒之开拓田宅入粟貤荣力赡祖妾朱氏表节之举非才识之良殆亦难以幸致斯二者本末之道由是而举措宜足以成训于纲惠洽于族而扶持赒賉于疎逖也先是其外戚有死不成塟族属有贫且逺徙者素臣亦既厚给而旋安之及病知不起因括遗赀召子孙语曰吾即世后当分授吾兄弟姊妹无使有塟徙之患如不力者嗟夫生而能积死而能散信若此吾因其终以逆其始则素臣才行本末学者所未及是虽天资明敏将亦有仪刑于家庭者表其墓以励后之人于礼也何恶
　　附载开济乡先茔表
　　呜呼此先考妣之墓也先妣殁三十年而先考卒尔来又二十五年矣虽门祚衰防而嗣续有在痛惟先考尝语翥曰人之为善譬诸力田种植蕃多则収获必厚虽或水旱不齐然间岁亦将有得不宜因以自怠昔者元季盗起争相长雄互为侵暴尔祖为众所归克严界守设备御保合一乡人免于难及事平悉众归附以有今日之役徳济千人不及享其报以没吾心歉焉吾尝浮海至辽得遗钗于路竒贵可宝后闻失者将因是致死遂访而还之初亦不以为意及囬遇大风覆舟恍惚中有大板负体委身流浪凡七夜旦众皆沉溺而吾幸存人以为还钗之报而不知尔祖所积又有大于钗者尔母存日毎兴言及此辄泣下因言大难不忘必有后禄愿力行好事毋忘艰难以失善应故吾平生徳虽不足以为善然未尝为恶力虽不足以济物然未尝害人业虽不足以庇廕乆逺然未尝贻患今老矣无所用其力而前人之所种植者又适不齐间岁之获天或者其将有意于吾之子孙乎尔其识之呜呼墓木拱矣遗言如新冥冥之积今日似亦少有征騐矣但德蔑享逾恐不足以当之耳呜呼痛哉先祖讳仲山以夀终塟德清金鵞乡祖茔先考讳文俊妣杨氏翥遵遗命合塟于海盐县开济乡之原生平事行已具志石兹不载谨述付授之语以表于墓云天顺五年秋九月十有五日封征仕郎礼科给事中孝子张翥谨识
　　朱处士夫妇墓表
　　成化戊子击壤老人海盐处士朱公文秀卒塟开济乡社稷坛隅地予甞为埋铭后二十四年治辛亥八月硕人髙氏卒是年十二月十八日既合窆其子乡举人祚具述考妣事行请表墓碣按考曾祖森祖贤父子名母陆氏妣父彦升母徐氏二姓皆士族考自少天资粹美乐教性寛和沈简喜愠不形事父母极力尽思待二寡嫂二寡弱姊善持危制变处人所不能平生惜物澹用慎交尚义不事家人生产意常豁如惟尊务儒术蚤遣祚从郑提举世昌讲经习举业廪膳邑庠卒成名器晚以耆德为亭老上下咸信服之始年十七失怙馆甥髙氏髙族役素烦重羣涣弗支考材能干济彦升遂托之终身防女亾遗幼子女因礼命妣继姊室孝慈勤俭气类相侔足以继徳承家老不易度彦升衰独病伤足数载不能行妣调侍尽瘁为立叔安子为后与遗幼均切教飬惜皆不克成立且死心常隠痛焉祚登浙江丙午乡举妣念考不及见喜不胜悲毎举考遗言训饬祚使勉进德业初祚奉妣居太学翰林方昌言为文颂夀比之成风公父文伯之母知者韪之考得夀六十有七妣八十有四祚配陈氏孙男县学生桂阳娶陆氏孙女二沈錤姚纬其壻也曾孙夀生予察古之论人观内行于妇本子善于亲才必较徳贤必考终合是四者朱处士夫妇眞可无愧于世而与先民几矣予不节书所长特表着其尤硕大者于墓使人知要易为取则云尔
　　洞孔山墓表
　　古人有言父作子述此语若甚平易而事则旷见虽圣贤亦不能必遇然则遇之者不亦难乎海宁袁花里有许处士名钏字用文号一樗家乘始元四九提督公至皇明海州同知国器逮其祖文英父力本义官叔祥盖七世矣中业将衰而末复大岂数固有定而犹待于人耶初力本翁遭家不造孑奋田亩诎力举盈优致四民之资复积世之业用文承更张之余积习因仍事多龃龉卒能经理叅错博衍付授之緖以振起儒文得易蛊干蛊厉吉之义用文母张氏妻徐氏皆出自名门慈孝相传顺正相守得家人利贞富家之义力本方艰难时克让全业与二兄用文能均彻所爱于孤侄由是而推及诸族惠洽隣里此又视古人亲亲仁民之序不逺然则用文所以创守其家业于内外近逺各有道不特长于才略而已或辄称其常出粟赈贷以被官服刻名学宫为荣不知此特用文一暂之美耳茍举其一暂岂胜称哉余交用文乆因其子清之请特取尤着大可以励率乡邑者畀刻诸墓石表见于后清第三人滋潭瀹从兄一人洪瀹为庠生与诸兄弟皆亢宗承考之器父作子述得人所难许氏家泽虽百世将未竭也清其慎勉以待
　　钟节妇沈氏墓表
　　节妇姓沈氏讳妙智始年十八其父伯进母祁氏择嫁里士钟升升独子无朞功切属惟老父母在节妇敬飬勤约优举父道声容不显闺门穆如升卒年才二十有九有娠方四月蓬垢恸絶执丧塟致疾非仗不起舅姑患之日夜涕泣恳恳劝保遗腹少止后六月子景辰生自是疏粝不充事育交迫或因动以饥寒讽以异图辄哀哭怒骂至以狗猪指斥老独幼孤寡穷连蹇时虽有文王之政将亦未易尽为安全节妇直以孝慈执志一徃不囬首尾六十年中生死肉骨使升父母以髙夀令终遗育以清白继世孙曾女妇竞爽发祥卒之其身康宁难老春秋九十有三而后归尽塟祭有常存殁无愧皆其初心所不图者予闻升本缪姓曾祖惟贤因俗依母氏为钟岂缪氏世泽有源数丁厄塞司造物者特为之作合贞懿以全其宗而昌大其末欤惜乡邑寥寥未有能举白以表树其门者用书诸墓碣庶几将来有闻尚足以垂劝也
　　中宪大夫嘉兴府知府栁公墓表
　　嘉兴太守栁公卒郡大夫士庶咸哀思不已胥谓宜表其墓以词命见及宁雅知公不敢辞亦不敢佞谨书其实公名琰字邦用号东津世家仪眞父【阙】母朱氏妻殷氏以公贵皆授勅赠兄弟六人子三人平生孝弟公忠敏励清约出自性原学力执政不可回挠自弟子时已然及举进士授户部主事监督淮安粮储卒以是致诬搆左迁南阳通判改广平陞吉安同知乆之始荐正嘉兴府事险夷逆顺不变所守用能所至有声赈大灾于吉平大盗于赣公所省织造大赀于江西虽移摄动着伟绩宜吾郡之大被厥施也自下车至今举废有伦禁导惟渐不烦令以教礼其贤而人勉行不树威以治正其法而人不千率之以勤而民不惰示之以俭而民不乏持之以鎭静而民有常上下和平百为式备虽或事关军国一暂渉民譬诸寒凉时易而元气常通刚柔急缓之机非识防者不喻吾郡自杨公承芳后有本之治公一人而已使须臾毋死庶几休靖之风矣惜哉公夀五十有七在任仅五年初疽发背弥留医谓积忧劳所感妻子环泣终无悔言及卒廨无余赀袭敛草略同官相与具棺归其丧于家可富而能贫既显而用晦宜上夀而下止当逺到而近辍哀思者固皆归叹于天然志定可以立命疑公之性原学力所谓执政不可囬挠者亦与有以召之古圣哲生以道显殁以道终道茍得矣千载而下孰知其他公自宁没本无怨尤是亦不必以世情欲恶者为公遗不平也公文章编著有嘉禾郡志东津稿数巻政事履歴详载佥宪戴公元吉行状大司马项公荩臣墓志其美懿刑于家人朋友乡党者又不可胜纪予特表其大略畀公子健壻王睿归刻立石将必有见采而列之史传者
　　开济乡朱氏先茔表
　　朱氏本浙东金华旧俗今莆田丞瑾之髙祖贤四有子七人其季铭国初调戍海宁卫因卜业海盐生子五其长源源子二其长富富子二其长瑾瑾子二其长暕暕子未计其长俸铭与其配潘源与其配孙皆合塟所业开济乡富先室曹亦既附塟而瑾复丧偶王氏祔且垂及瑾因念自髙祖以上在金华者已不能通祭省开济实始塟之地不可无识况地以渐广塟不竝时圹穴繁稠叙次久将不白是欲立石刻图用示来裔乞余文为表呜呼人亦有言生不必常厥居死不必常厥塟苟非德义孰能为力宁自有知即闻铭父之本始见源父之事行吾耳目所未及或有似之者处士富承家干蛊益以懿平生恕肤受之辜救垂死之迫急义弃利尤人所难此瑾所以禄飬归荣暕复济美有待今兹之举视比盛大家奢婚俭塟父母死无宅兆甚则燬弃水火既殡荒僻其间非无侈为堂垣封植留情久逺者不一再传或已卖迁垦伐荡为蓬墟异嫡卑尊混为丛塜考其得失兴衰莫不各有所致然则德义之于人生可以顺死可以宁止可以延固其先下可以启迪其后吾于朱氏庶有征矣继自今克孝乃祖父以友爱尔兄弟使世泽相承沿洄不斩虽金石之文必暕而后坚明也暕其勗哉
　　朝请大夫赞治少尹湖广布政司右叅议王公墓表
　　予友王公名豫字用诚致仕卒于河南开封祥符里第塟十有六年其子兵部主事纬自官所致事行状乞表墓呜呼予始知用诚已殁草宿木拱讣来何迟耶按公先世皆德隠考和以公贵赠给事中妣孙氏孺人公蚤罹永感克友于伯兄为弟子员笃学有大志屡以廪膳让同业及领举登进士官礼科勤励蹇谔明正不矫敷奏出纳风采为一时望甞被命册封亲藩副学士钱薄使安南所至归重受知英庙陞湖广叅议奉勅提督太岳兼节制钧州军民事举荒政以活饥馑之民给馈饷以平湖襄之寇正已从宜兴中贵人协恭上命卒成治功而无牵制之患前后再转官奉十三玺书赐食三品禄未尝少自泰年甫五十有七即致仕归行李萧然家居手不释巻足迹不至公府惟与乡旧结社为懽而已疾革遗命不作佛事勿拘泥隂阳春秋六十有三塟汴城干阿社茔与恭人刘氏同穴予与用诚同甲戌榜进士联官礼科甚相爱好给事时事皆予目激叅议后事得之纬状以予所见征所闻用诚眞可谓端纯敏惠亷正一节虽曰未底大受顾其子女荣昌则有余不尽者天固为之所矣公世系生卒之详已具载埋志予特表其大略为士仕者之劝呜呼死生契濶故旧散亡予不言则知用诚者鲜言则有所不忍是以执笔涕泗几不自知其言之不文也呜呼
　　明故乐义处士王公墓表
　　徐州吏目王纪偕弟绩诣予求言表其先考处士之墓按处士讳恒字有常号乐义祖彦安考思礼母张氏配呉氏子男七人孙男十有四人曾孙十有二人塟之日予师澹轩先生志公事行甚备称公事父母孝处乡党义家庭之间绰有礼法严如公府平生为人赴急纾危自县令以下数质问疑政里中多所慿籍甞延致许菊庄蘓云壑二先生于家使诸子师事受学故纪绩及诸孙皆以文称晚年不复入城市终老于西郊别业夀八十有二而卒闻公壮嵗时防大理寺卿胡槩巡抚吴湘所至诛击豪强削夺兼并形迹稍渉疑似辄没入徒戍者不可胜述素大家盛田宅适长赋税出入钤鎋中而能周旋回逺卒以保全致今日虽由祖父母善庆所召公亦诚谓之智而能应变者矣由是论之其功可以竝启家之祖宜表于墓使王氏子孙时感而勿忘虽百世可以为劝
　　陈处士墓碣
　　陈处士名琛字廷美号朴庵世籍海盐居永宁里曾祖忠显祖烈考仝母张氏生母李氏处士天资淳厚自幼能强记见奬于社学师性不嗜酒衣食取足温饱用无逾分尝为伯父璵后终其存殁致隆不懈家素大与兄琮长赋税于乡勤慎寛约执信容物鲜有败事平生务本力穑体悉农业至与童仆均甘苦劳逸人皆用情其业益盛惟不喜施予僧道达者韪之晩季付家绪于诸子暇辄登楼咏诵或偕二三野老相与论世故叙亲旧较雨量晴于岁事而已其生宣德壬子八月初五日治辛亥八月念二日年六十终于正寝子男四軏王氏继蔡氏蚤世辂王氏冕郑氏庶子环女三义官张和庠生朱绅海宁卫指挥彭绅嗣子云其壻也孙男六链金镇镡鐄鏸孙女三后二年癸丑十月十一日与张氏合塟于南鲍泾新茔先期辂冕哀杖持塾賔王缨廷采所述行状乞志碣石若朴庵几可谓质重近仁与众不侔矣文之以礼乐其后人宜有如辂冕者出也因按书之俾刻石以竢治六年嵗次癸丑九月九日孝男陈辂冕立石















　　方洲集巻二十三
　　钦定四库全书
</div>
    <div class="pagination">
<a href="方洲集_page30.html">上一页</a><span>...</span><a href="方洲集_page26.html">26</a><a href="方洲集_page27.html">27</a><a href="方洲集_page28.html">28</a><a href="方洲集_page29.html">29</a><a href="方洲集_page30.html">30</a><span class="current-page">31</span><a href="方洲集_page32.html">32</a><a href="方洲集_page33.html">33</a><a href="方洲集_page34.html">34</a><a href="方洲集_page35.html">35</a><a href="方洲集_page36.html">36</a><span>...</span><a href="方洲集_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
