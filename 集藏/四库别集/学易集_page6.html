<!DOCTYPE html>
<html>
<head>
    <meta charset="UTF-8">
    <title>学易集 - 第 6 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学易集 - 第 6 页/共 7 页</h1>
    <div class="content">　　赞
　　李氏绣佛赞
　　稽首慈悲父相好光明藏应现行愿力针缕妙措成我观因缘空亦非自然性种种皆心造是心非造者佛子不思议炽然一念生诸圣所加持具足千百亿我愿如是故造作及见闻过见未来等同承佛记莂
　　又赞
　　巍巍堂堂妙庄严聚一念现前非针非缕文闻已彰何妨金露满月当空谁知在处
　　古器图赞
　　想古之人悠哉邈乎我获其器赋象在图有客见之笑此展转阅斯勤斯其人云逺我欲晓客耿不能言退观古人恍独如存千载寥寥不在图外谓不信者取器以对
　　题跋
　　题醉道士图
　　唐刘餗称僧繇画醉僧僧赂阎令加冠子为道士此説谬甚然好事者多信之二阎贵显取赂僧徒已自难信又位置衣服悉异而云但加冠子尤非近理画史称范长夀何长夀皆师僧繇各有醉道士图行于世余见人家数本人物多少大小各不同安知非范何所为而必云阎所加张本其不然明矣韦诞悬笼书榜须发尽白王子敬独谓定无是事太宗传呼画师阎立本张彦远深论其厚诬龙眠李侯猥亦信悠悠之谈闻子敬彦逺之风其有媿夫
　　题醉吟先生传
　　河间刘某徃嵗浮舟南迈与岳州太守许公实同涂相约为江行栖宿守望之侣致相乐也居亡何公欲之官相别去今年到泗上闻醉吟先生声称籍籍一日见过爱其风尚萧散问之家世则固许岳州之后又出诸公所为传赞集叙酬赠书跋之语甚众呜呼岳州有贤子世之名士交口称述之固宜而某也幸知其父子于先后二十余年之间今先生所养超越不汲汲于富贵此政朝廷所欲待以不次行矣强饭勉之遂将有立于世非但赋诗饮酒如是而止某虽衰晚多病尚庶几及见之惟日望之
　　阙题
　　古道释二教源流至隋而止初班氏汉书立艺文志其后诸史皆阙至长孙氏隋书乃有经籍志并载二教所行书甚偹其辞详赡有叙暇日录此以便观阅自距国朝五百年间二教兴废多故皆可攷见欲为文续之病未能也
　　铭
　　来贤桥铭
　　筠于江西为支郡地左而胜号称道院其邑故建城今为高安其水为蜀水亦曰锦水自西南来迳州治然后衡贯城中东入于赣并州诸山有大溪又从东北来注之所谓来贤桥者此溪也故时不梁居人为箯舆或略彴交错石上取过徃来扶携岌岌行者病焉邑子陈仲吉独捐家资改创石杠纵五十有八尺广十有八尺培两厓以为崇而其隩乃八九十尺始于绍圣二年九月成于明年三月陈氏有子为僧曰本明学于泐潭真净文禅师余尝识文于豫章又与明遇汶上他日明请余为铭因不得辞铭曰
　　亘亘法梁来贤之乡注之锦水翕为贡章悬瀑十仞流沬弥弥莫敢以乱矧敢以厉爰斲其坚中庐之石是齿是翼是堞是辟跨其上征焱不见迹穹隆连巻隠虹雌霓康庄九衢閟此寻尺尔来冲冲过以枕席维水可渝维石可泐我铭载之俾也无斁
　　董耘芝石铭
　　芝为名葆葢亭亭三秀九茎众所倾石为实岩防屹屹风脊雨骨保而质
　　熊石铭
　　熊之祥石之夀祚子孙荐永久
　　蜀舍铭
　　某郡王万寓郑榜其居曰蜀舍持余杭朱浚民所为记过须城刘跂而请铭为之铭曰
　　噫嘻此舍是蜀非耶吞若两川坤之维耶危乎高哉上青天耶赤甲白盐峙峨眉耶搘杖酱蒟饭蹲鸱耶一物不有而不无耶噫嘻此舍是真蜀国身如壶公靡索不获行以蜀驰卧以蜀息阴燕阳魏吴越璀错徘徊周流誓不以易谓不信者有如此石

　　学易集巻六
　　钦定四库全书
　　学易集巻七
　　宋　刘跂　撰
　　传
　　钱乙传
　　钱乙字仲阳上世钱塘人与呉越王有属王俶纳土曾祖赟随以北因家于郓父颢善鍼医然嗜酒喜游一旦匿姓名东游海上不复返乙时三嵗母前亡父同产嫁医吕氏哀其孤收养为子稍长读书从吕君问医母将没乃告以家世乙号泣请往迹父凡五六往乃得所在又积数嵗乃迎以归是时乙年三十余乡人感慨为泣下多赋诗咏其事后七年父以夀终丧如礼其事吕君如事其父吕君没无嗣为之収行服嫁其孤女嵗时祭享皆与亲等乙始以颅防方著名山东元丰中长公主女有疾召使视之有功奏授翰林医学赐绯明年皇子仪国公病瘈疭国医未能治长公主朝因言钱乙起草野有异能立召入进黄土汤而愈神宗皇帝召见襃谕因问黄土所以愈病状乙对曰以土胜水水得其平则风自止且诸医所治垂愈小臣适逢之惟陛下加察天子悦其对擢太医丞赐紫衣金鱼自是戚里贵室逮士庻之家愿致之无虚日其论医诸老宿莫能持难俄以病免哲宗皇帝复召入宿直禁中久之复辞疾赐告遂不复起乙本有羸疾性简易嗜酒疾屡发自以意治之辄愈最后得疾惫甚乃叹曰此所谓周痹也周痹入脏者死吾其已夫已而曰吾能移之使病在未因自制药日夜饮之人莫见其方居无何左手足挛不能用乃喜曰可矣又使所亲登东山视菟丝所生篝火烛其下火灭处劚之果得茯苓其大逾斗因以法噉之阅月而尽由此虽偏废而气骨坚悍如无疾者退居里舍杜门不冠屦坐卧一榻上时间阅史书杂説客至酌酒剧谈意欲有适则使二仆夫舆之出入闾巷人或邀致不肯往也病者日造门或扶携襁负累累满前近自邻井逺或百数十里皆授之药致谢而去初长公主女病泄痢方始乙方醉曰当发疹而愈驸马都尉以为不然怒责之不对而退明日疹果出都尉喜以诗谢之广亲宗子病诊之曰此可无药而愈顾其幼曰此且暴病惊人后三日过午无恙其家恚曰幼何疾医贪利动人如此明果发癎甚急复召乙治之居三日愈问何以无疾而知曰火色宜视心与肝俱受邪过午者心与肝所用时当更也宗室王子病呕泄医以药温之加喘乙曰病本中热奈何以刚剂燥之将不得前后溲与石膏汤王与医皆不信谢罢乙曰毋庸复召我后二日果来召适有故不时往王疑且怒使人十数辈趣之至曰固石膏汤症也竟如言而效有士人病欬面青而光其气哽哽乙曰肝乗肺此逆也若秋得之可治今春不可治其家祈哀强之予药明日曰吾药再防肝而不少却三补肺而益虚又加唇白法当三日死然安谷者过期不安谷者不及期今尚能粥居五日而絶有娠妇得病医言胎且堕乙曰娠者五脏传养率六旬乃更诚能其月偏补之何必堕已而子母俱得全又乳妇因大恐而病病虽愈目张不得瞑人不能晓以问乙乙曰煮郁李酒饮之使醉则愈所以然者目系内连肝胆恐则气结胆衡不下惟郁李去结随酒入胆结去胆下目则能瞑矣如言而效一日过所善翁闻儿啼愕曰何等儿声翁曰吾家孪生二男子乙曰谨视之过百日乃可保翁不怿居月余皆毙乙为方博达不名一家所治种种皆通非但小儿医也于书无不窥他人靳靳守古独度越纵舍卒与法合尤邃本草多识物理辨正阙误人得异药若持疑事问之必为言所生本末物色名号退攷之皆中末年挛痹浸剧其嗜酒喜寒食皆不自禁自诊知不可为召亲戚诀别易衣待尽享年八十二终于家所著书有伤寒论指防五巻婴孺论百篇一子早逝二孙今见为医河间刘跂曰乙非独其医可称也其笃行似儒其竒节似侠术行而身隠约又类夫有道者数谓余言曩学六气五运夜宿东平王冢岭观气象至月余不寐今老且死事诚有不在书者肯以三十日暇从我当相授余笑谢弗能其后遂不复言呜呼斯人也欲复得之何由哉没后余闻其所治验尤众东州人人能言掇其章章者着之篇异时史家叙方术之士其将有攷焉
　　玉友传
　　玉友其先出自后稷得姓九种别为禾氏居官长子孙又为庾氏有子粲从仪氏受道家术术成一息十日大寒凝流而不冰世称以为神其后子孙命氏不一惟甘氏最着传数世有壶公既仙去歴千数百嵗挹之辄出世谓玉友后或曰壶公者无冬夏隠壶中然时时犹复往来人间今玉友即壶公也为人精白不杂处少时带经就舂方士中黄生白水真人一见定交杵臼之间相与差择陶汰复修仪氏术烝烝柔和羣居化之虽蓬室瓮牖投者如归一巾一瓢意湛如也好事者或载与俱出所至爵者避席一坐尽倾既去人思慕若渇平阳侯为相独亲厚之吏士人人争欲进説皆不得间故人徐公为郎言于朝曰此臣家中圣人也去游荆楚荆州牧虚斋中以馆之使其子伯雅叔雅季雅受学焉尝得董生春秋玉杯书阅而起喜曰知吾趣者不在玉杯中乎晚从王公子至山东山东闻声争交懽河间老人一见心醉叹曰吾属徒知饮其徳莫能名其器命史筮之遇需之比其占曰吉是谓三益味道之腴泽外粹中冰雪与居非金非石其臭如兰有孚盈缶富以其邻殆将有不虞之好得于燕乐之间因贺曰斯人玉也诸君宁得而友之乎老人顿首幸甚字之曰玉友初甘氏宗族既众仕宦髙者入侍太官奉祠祭其在州郡为平原督邮为青州从事或封宜城侯剧阳子下至斗食丞甚众其余散居里邑田野往往衒鬻自售无老幼贤否皆得与之交倡优下吏狎溺尤甚号为懽伯爱之不容口由是交道遂漓县官既觉之因着为令尽収其财佐公上毋得藏器于家清亷之士至掲表自别独玉友不然瑰意琦行门无杂賔私淑诸人未尝显于时既性所守亦其势然也与人接初若恬和而中甚烈天质醇白终始一致炎凉莫能移平居固罕见之人或望其顔色皆眙及深味其言无不心悦诚服识与未识以是沾丐所及人忘其少防者或恨其不满闻而笑曰君子多乎哉不多也他日老人坐草堂苍官青士列侍堂下风月佳夕独玉友与桐君在桐君方有髙山流水之趣当是时玉友色愈粹风味愈胜相视莫逆欢然絶倒老人叹曰平生闻髙士称羲皇上人尝谓虚语今乃信然恨不使陶靖节见之客有邂逅相遇者頳然内热爽然自失人怪而问之曰见吾玉友耶客长叹曰阅人多矣疑其不从人间来其为人心服如此尝自言吾师以寅生以酉终故酉日辄隠不见然出处亦无常度或对客未竟人又于他所见之或同时数家俱见虽人人自谓我良友然似是而非者十九得其绪余者十五而得其真者百无一二至于官府及市肆若禆贩之家虽愿见之终不往浮沈于世莫知其所终太史公曰甘氏得姓尚矣其后分封以邑为姓有中山氏青田氏桑落氏乌氏程氏郫氏此皆着姓日以滋盛而玉友名氏弗彰独以徳称其亦有以也夫或隠或见莫攷其出处此与蓟子训左元方何以异浮沈方外野人白士与之忘年而臣不得献之于君故余为之攷论其行事未尝不叹息于斯焉
　　志铭
　　渤海西门参军墓志铭
　　君讳楫字道济姓西门氏曾祖旦祖成允终南宫令赠左諌议大夫父介终尚书屯田郎中赠左朝议大夫其先出于魏邺令唐季散迁再徙渤海家世儒学以长者称至君尤好学立义重然诺名闻北州友人王大年母死贫甚君不待白大人裒妇装赒之使与王肬俱客而肬病且死君躬访医挟持卧起至具棺敛表识告其家乃去是后赖君脱艰窘类如此者尚众尚书郎当任子君次最长辞曰楫累以进士荐久犹以恩释褐而弟聿方壮可任及致仕官一子又推与季弟中中固辞乃受太庙斋郎亲丧哀毁成礼族人敬重之无间言防郡有狱弟肃当逮其势张甚君奋曰肃聿皆为吏中好学类不可使被汚吾老无用其即罪因身防逮随问而承弟与族人持不可君固不变系之累月狱吏叹息不得已具牍竟坐免官吏守门夺取告身去闻者为恨而君恬自得久之更赦调象州司戸参军不赴元祐元年五月九日疾终享年五十五三娶王田髙氏二男辂举进士幼早世女皆嫁士人诸弟与辂以八年八月二十七日君渤海万福里之原使乡人王宜状行事来请铭君少从家君游某得熟其为人大抵发愤悃幅节疏而气闳専趋人之急终不以身困阨故悔止其人既去或自名遂闭弗道君亦不恨曰固何伤呜呼君可谓无负于人矣铭曰嗟若人蹇不逢弥亿年尚幽通
　　陈郡袁府君墓志铭
　　元祐六年十月癸未陈郡袁府君讳百之病终于家八年十月庚午开封府雍丘故里之原政和元年秋君之子畴自杞如汶请铭于河间刘某曰先子之防大父大夫公泣谓诸孤非深知吾子不以铭已而铭将纳诸隧后嵗余大夫公亦捐馆舍诸父并举故县之藏先子行事因弗果书讫十九年于兹昔者先丞相在位其取人也以无意先子之见知也以无求谓之深知其殆如此敢以铭累丞相之子其幸碑之死且不朽某固尝闻君之为人谨以君仲弟东之所状事迹叙次而为铭君字必强其先许人后徙雍丘曾祖楚材国子博士赠都官员外郎祖焕太常博士赠大中大夫父诜朝奉大夫母王氏徳兴县君君少竒頴北海吴公奎赵郡李公师中一见异之登进士第调郡曹歴县令迁幕府以选再为州教授积官至左奉议郎天性孝爱已壮犹嬉戏亲侧如儿时仕宦常择比近率五日一通讯过期皇皇不能以日母丧哀毁勺饮不入口三日不得已于父彊进粥因得羸疾中嵗浸剧享夀才四十有四为人美风致夷然萧散善谈笑博学轶于文辞尝读董生仕不遇赋叹曰命在天不遇其何忧道在我奚往而不可乐又方以天下为忧安知遇之非忧方自乐其乐安知不遇之非乐乃作乐不遇赋其辞类骚眉山苏公见之笑曰不见此作久矣平居恂恂需缓至遇事侃然不为骩骳逢州递卒盗贷所护钱当死君为掾谳之曰钱委穷卒实诲之盗乃与宼同抵罪死非法意州不听固争且曰终不以一官易七人者命竟论减死其后君坐失出免官而囚已决不复改河东行和籴法遇菑嵗蠲税十八而籴如故计司仰给众莫敢言君为从事被檄躬行田垄索室庐具以实告部使者又条利害大计言府府为言于朝某州水菑官吏讳之督赋自若人情汹汹君为学官叹曰顾恐弗听出位何伤则诒使者书累千言有同僚忌君悻悻一日当坐谴莫为谢君阴窜名分谤果以君故得释又县令以事忤守将怒甚削牍将傅重劾人不敢諌君独从容进説不听不止后僚令知之皆来谢君曰亡是以告者过人更服其长者在官无几时所立如此娶李氏朝散大夫综之女子男璹铸焘女嫁闾丘璪宋甫张无竞铭曰惟袁氏与辕爰同出妫姓陈申公之后自固盎延著名于汉其后辕爰寖防而袁独显春秋之际食邑阳夏其地后属陈郡别于汝南暨乐陵故君上世称陈郡以君之资禀学行而天年早终然班班见行事质之经义参之士君子之操几可以无悔呜呼可哀也夫亦可以无憾也夫
　　崇仪使致仕赵公墓志铭
　　元符三年春有诏故韩王普社稷殊勲后嗣未有显者其推择材行以名闻文思副使赵公思恭即日擢为西上閤门副使公惶恐上书称臣驽下不如臣兄思复书报闻公不敢复辞乃拜受命是时今上践阼才再阅月公以宗臣后首见褒赏逡巡辞逊授受两得于是中外悦服而公之贤益闻公字伯庄其先真定人曾祖韩王居洛阳为洛阳人祖承赠太师中书令考从约赠建宁军节度使妣祁氏永嘉县太君公少以父任方冠而仕为鄜延路管总司属官监夀州税杭州酒八作司监修官髙阳闗路总管司属官太宁监及博州都监河北籴便司属官勾当骐骥院提举修河司属官知威胜军提举右厢马监知信安军改岢岚京西北路都监兼提举马监知干宁军改火山军真定府路都监兼河北第十一将知永宁军复改威胜扬州钤辖召还管勾客省四方馆閤门公事请补外为京西南路钤辖又请解閤门职自引进副使换崇仪使又请宫观管勾西京嵩山崇福宫枢宻院奏公才可任不当处以散地起为京东西路钤辖再请宫观复崇福宫葢自三班奉职十五迁官而至崇仪使因止不复磨勘职事凡二十八任非朝廷选则官长辟除在官六十余年未尝见谴既再请闲遂以大观二年正旦拜章乞致仕四日某甲子终于私第之正寝夀七十四后七日诏许致仕是嵗三月某甲子洛金谷乡石楼里邙山之原先茔之侧公刚毅多知遇事识大体自以勲臣之后义先国家在职蹇蹇未尝顾望寓大名属霖雨大河涨溢风涛下注城中忧在晷刻时故相居守以便宜檄公部禁兵从事郎吏惶惑而公指授神速人得赴功隄防获完遂脱垫溺是日也防公几殆其处繁溃艰剧赖以济务类如此御兵严而信不妄赏罚南阳大阅兵主帅听其左右言将厚赏射者公请核实主将不听欲必赏公亦必争止弗赏凡事上官未尝少贬遇不可必达其意人服其直治郡奉法循理简重不苛课最常视他人为优在朝廷习故事恭慎无与比尝赴火山陛对奏事已而泣言曰先臣普配享清庙顾真定故里未有庙食敢昧死以请哲宗听许将诏立庙欲公亲董役事故除真定府路都监居数月庙成故枢宻使文简冯公京公妻父也待公如賔友冯公薨朝廷欲公防故除京西北路都监公亦感慨为之尽力公轻财利重然诺有幕官卒贫甚公至鬻卖器皿遣其丧归族人贫者必嵗时赒给之以为常善教子孙所居必延儒学尤喜賔客对之终日夕无倦色与人交初落落不合既厚善不复以事故移夺久而益亲闲暇观书史或劝公何不学佛书公曰忠于国孝于家不畏强御不侮鳏寡吾以此生亦以此死又何必学佛书为劝者慙服娶张氏故侍中耆之孙某官某之女封安化县君又娶冯氏封咸宁县君子男四人希孟承议郎希旦右班殿直希尹希箴三班奉职其三子皆早世咸宁君与希孟既举公及前夫人之奉公遗范居丧如礼乡人称焉孙男十一人瑾珵瓘璞瑑璪璩琛琢璮环孙女二人嫁右班殿直郭才卿一尚幼公将老谓东平刘某曰我死子其为铭某曰知公与公所知岂少哉曰非有择也顾心已属子不可易自是亟以谓人曰铭我者刘君也公殁其孤遣人讣告且问铭既又使长子瑾自河南抵汶上持其乡人刘平仲所状事实以来曰得铭将纳诸墓隧瑾致其父之意退就舍日造门泣以请如始至某感服太息曰是公之子孙也已乃叙次而为之铭曰烈烈韩王翊国之兴于昭显融陪食庙烝缵恵我绪蔚其绳绳于王有光赵公维曾有伟赵公简亷以质周旋践更克毖小物乃勤民政亦总戎律不呉不敖乂宁践谧上圣临御诞襃殊勲有来赵公陟陟于门擢首拜章义先臣昆盛徳不忘风致斯存谓公百年尚膺多福翩其归休【案永乐大典原阙二字】匪卜岂无他人墓文我属莫幽斯文惟信之告
　　朝奉大夫知淄州任公墓志铭
　　公讳宗谊字仲宜姓任氏赠尚书司封员外郎讳朏之曾孙尚书工部郎中直史馆赠吏部尚书讳子舆之孙太常少卿致仕赠正义大夫讳粹南阳郡太夫人尹氏之子上世故为博平人尚书公改于郓因家焉公以父任为太庙斋郎调陇州陇安庆州合水二县尉丧服除调濵州司戸参军亳州酂县令用荐为宣徳郎知曹州乗氏县不赴签书镇海军判官管勾京东转运司文字转通直郎通判南平军不赴监真州转般仓转奉议郎赐绯鱼袋通判永宁军不赴转承议郎通判沂州今上即位恩转朝奉郎朝散郎管勾宫观以沂州督捕贼转朝请郎转朝奉大夫通判泰州不赴除知淄州借紫加勲骑都尉大观元年七月二十四日寝疾终于家享年五十有九公阔达好义有气略少时浮沈闾里泛爱下士人乐从之游既孤昏仰食贫甚至鬻其产赀用遂缺公曰差易耳勤力治生调度纤啬居数年复其产如初乡人竒之宗族赖焉天性明吏事在官务核实不肯便文自营所临可纪酂有民椎埋剽攻败则行钱诋谰数得脱前令不能制公因事杀之以徇有盗羣行入境微得其处防尉不在公部分方略以授主簿曰往取贼受赏以君有母故为君得主簿感激如公教尽获之遂先公改京秩沂某氏子坐小法当受笞公审其可教争于州将以赎论是嵗遂预乡举真州仓室屋七百区费大莫敢任葺事嵗霖雨壊米至万计吏夜徙弃水中以灭迹公大撤而新之计司吝费公曰仓虽在真本漕六路聚米以供京师则费宜均赋之六路众是公议上之朝遂着为令在濵摄沧之乐陵令在郓摄须城令治行皆如在酂凡民诉久不竟若冤不能自直者摘其要害躬为镌谕无不厌服日所受书檄与凡小争讼区处立决廷无留事狱戸可罗雀豪恶吏屏气竟嵗无敢犯或云为政必锄猾吏奈何并容公笑曰懦令倚吏以办又惮其纵则横掎摭之是滋使借以蠧民且去一猾吏得一猾吏今予夺在我吏供笔札奉案牍而已何谓云云前后所辟荐公皆名士伟人其与人交倾葢不疑不为回隠小不可辄以告然资乐易喜賔客酣饮笑噱恢然无忤人更服其长者晚尤好书阅古今评其人得失以自致其意领宫观归家趣供具召亲属故旧无虚日叹曰老矣无所用如某人治某事我虽老尚能兼此人数辈雅知公者亦多以为信云方朝廷察公行能优除便郡未赴感疾不起夀不满六十于戏惜哉娶尹氏南阳夫人弟之子封夀安县君子男四人羲之献之允之延之皆举进士羲之以公遗奏授假将仕郎女七人嫁王誉郭俦士亷张平张大辩谢敦颐俦右班殿真敦頥假承务郎余皆举进士一未嫁孙男七人以大观二年九月二十六日须城县黄陂乡之刘村先茔之次某皇妣鲁国太夫人正义公仲女也笃于同气之爱怜公幼防视之尤厚南阳君于诸外孙爱某特异躬自鞠育某又少公四嵗相与嬉戏俱从我先公授书学丁壮昏宦出处相先后虽舅甥有晜弟之好焉诸孤谓知公无如某者请志其墓谨论次如右为之铭曰服周于身棺周于服刳石袤丈以为之椁度三之一得其函深如函之深为之葢博其封可隠其坎可席从先大夫归此真宅
　　承议郎束君墓志铭
　　大观三年九月庚戌承议郎束君端卿字表臣卒于京师十月戊寅返柩于中都粤十二月壬申东阿鱼山乡挂剑里祖茔之左伯氏【案北下永乐大典有阙文】直大夫正卿持其季文林郎斌卿之子僧孺所状公行实以来请铭为之铭曰维束有原汉傅之裔莽末散迁去足为氏在晋著作阳平是居唐季避乱占鲁中都曾祖讳勍潜晦弗昭祖颙赠官贰卿兵曹考庄膴仕奋以儒服繇列大夫襃赠光禄母荣夫人追郡永嘉俪行相成实大厥家君由父任歴典二尉登封髙邑辄着威恵主簿河沙录事蕲春交章尉荐去长斯民能令谓何冯翊白水满嵗为郎阶曰宣义惟大镇聚齐有孙耿爰畀之监流亡绥定今上御极沛泽维均加命一等锡服朱银信安入幕军事用康通直于朝遂登议郎上膺大寳例进官序归赴铨曹入趋班署云胡弗淑奄然徂迁七十有二亦克有年娶郭暨王张又继室国恩襃宠咸有封秩七男二女仪然肖似禀植攸同多或蚤世直孺徳孺二子服丧孙曰元矩亦颀而良女及女孙皆适士族宜于其家著称雝睦吁嗟束君命实何尤出无利势归有先畴嵗晚道衍邅回末路何以息我鱼山之下刻诗幽石以慰其灵及后之人尚其永宁
　　国子博士赵公墓志铭
　　天水赵逵与其兄遘弟远逑遵以母夫人命卜政和元年十月己酉其祖考叔从叔弟暨伯祖妣叔祖妣考之所生母遘逵之妻凡十一丧于郓州翔鸾乡石室村之原逵以友人彭城顔岐为介绍请于河间刘某铭其祖博士府君之墓翼日持岐所状行事来见而泣曰昔我髙祖父之考讳文兴妣张氏在五代时潜晦弗耀自髙祖父太子中舍知黄州赠给事中讳利妣南阳郡太君张氏而上皆齐之禹城为齐人曾祖尚书祠部郎中天章阁侍讲赠右諌议大夫讳希言始爱东平乐其风土故我大父奉其丧与妣博陵郡太君崔氏暨伯季及三仙源君卜石室之原而藏焉无禄大父即世繄我先人亦早终以嵗之不易诸孤藐焉契阔淹久葢四十年于兹然后殡者获从先侍讲于此维赵氏迁徙之故与大父之阀阅治行非铭曷以告后嗣谨按府君讳舜臣字和叔少举进士不中父任太庙斋郎调澧州澧阳簿尉明州簿尉丁父忧服除调兖州司法亲嫌移沂州迁兖州瑕丘令天平军节度推官知兴州顺政县擢大理寺丞知泗州招信县未赴改济州钜野县转太子中舍赐绯转殿中丞以荐监延丰仓迁博士熙宁八年八月二日以疾终享年五十六娶徐氏司农卿安期兄之女次黄氏内殿承制中立女次王氏天章阁侍讲宗道女皆封仙源县君子男裔孙河中府司录参军以子赠通直郎次三人早卒次叔孙季孙女嫁承议郎杨庆基士人张子明张敷诸孙皆举进士逵登第为承议郎孙女嫁黄渊吕椿年曾孙男女十二人初侍讲公与故贾公昌朝王公宗道竝事仁宗皇帝説书崇政殿又竝除侍讲在经筵积嵗以博厚著称至府君世其家学尤长于歌诗善书得唐徐浩笔法居家孝友在官恵爱亷肃其交于上下诚而不阿位不售徳识者叹憾二子病不任事然孙曾众多先志弗坠要诸始终顔氏之状与其所言可攷不诬乃为之铭曰于维博士洵美且文恵其先人以暨有孙令得良吏州倚名曹政在二县民廪洊髙我车既流我涂亦易云胡夺旃而不千里文山之兆是坚是垲勒铭幽宫庸告永载










　　学易集巻七
　　钦定四库全书
　　学易集巻八
　　宋　刘跂　撰
　　志铭
　　朝请郎致仕蔡君墓志铭
　　政和元年夏五月晦南阳蔡君晋如属疾京师观徳坊寓舎髙医友人先后诊视居十有六日粤六月丁未疾革属纩以俟既絶升屋而复废牀浴栉遂小敛戊申大敛设奠于柩设明旌于庭母长安县太君郭氏弟承议郎芝号哭受吊亲党内外悲哀感动嗣子向自郓省疾庚戌及门徒跣哭踊以入妻同安县君刘氏季子容闻讣继以孥行七月辛巳至自郓如向始至是月家如宋遂以柩归八月丙申殡庆因资福院之东序设几筵于家设庐以殡三年六月庚申葬应天府宋城县七里村之原先祖考墓之西北晋如讳蕃泗州推官赠太师讳希言之曽孙资政殿学士赠太师楚国敏肃公讳挺之孙直龙图阁知秦州赠朝散大夫讳某之子以伯祖枢密直学士讳抗遗奏授将作监主簿年十七补太学生治礼春秋有声场屋屡以进士荐不中第调监润州丹阳县酒务不赴监京西作坊嵗造军器以万计有劳迁秩监京南排岸司监楚州西河仓转输数满百万出纳无害再迁秩今上践位通籍于朝赐绯知郓州阳谷县迁通判润州事州在东南为剧数行太守以治办称擢管勾南外宗室财用时拱州复建东辅又改通判事官罢入朝朝廷深知其才屡摄以事欲显用之防疾请致仕遂不起享寿四十八初官制行换承务郎凡十迁官至朝请郎二子学有家法同时被乡荐女防嫁从事郎李袭誉珟嫁宣义郎刘长歴琜瑬尚幼晋如端厚有局量喜怒不形于色居家孝谨宗族无少长视为益友与人交悃愊无伪人爱重之无间言好学勤笃经史诸家下逮传记稗官之言无不读求访异闻如弗及手自抄书数十百巻雠订完密士大夫得其本多赖是正属文援据殚洽语不陈习多见倩托人人各如自其意出尤工于诗有文集十巻藏于家居官防静不烦苛遇事精察而喜寛不肯诡激取誉誉自归之论者冀其施发振耀大见于时而寿不逾中人赍志以殁识不识咨嗟痛恨河间刘某曰我母燕国太夫人于晋如外王母寔同产姊先公视长安君为从母妹又嫁晋如长子而珟复归我嗣子则圹中之文舎我其谁宜为然晋如少十余嵗素强无疾今反哭其死又铭之衰年感慨顾视惝怳虽太上忘情亦何能已既叙次之系为辞章以伸悲哀之意告后之人铭曰显允蔡宗世有承兮才谞诩诩志绳绳兮猗嗟若人幼修能兮诗书为车礼为御兮载籍緜邈精独骛兮盎然行事彰庆誉兮王涂廓通来孔辰兮翺翔容与时且伸兮云谁柅之俾不振兮梦有二竖疾乃革兮腹无三壬寿何啬兮慈老幼孤哀忧极兮佳城郁郁睢之阳兮我墨食陬吉良兮归哉先茔永斯藏兮自古皆死惟徳久兮咨尔后人嗣其有兮着诸石章传不朽兮
　　穆府君墓志铭
　　政和二年六月庚寅宣徳郎致仕河南穆翚字彦翔以疾终于齐州章丘县里第九月庚申葬龙盘乡女郎山之原其孤持奉议郎李致所状行事诣河间刘某而请铭为之铭曰维穆其先宋公之裔支子分邑以諡为氏穆伯二子在鲁有后穆生事楚申公为友元魏亲贤奕叶通昏有唐女士醍酪称珍着籍河南逺哉垂休逮君上世徙居章丘曰倐曰宾维曽洎祖厥考讳端代袭令绪君有气质力学勤劬流辈推先卜其脩涂既举进士落落不偶通礼设科幡然以取起家掾曹司法衢州讯牍溃繁吏不诛求淡如无营藏书是乐摹印钞传满载归橐计司辟请东平酒官剽蠧敛藏坠课以完余暇构堂睎阮是名借留弗可以秩终更长山黎阳壮兹二邑察防为丞流散安辑孝妇之河长丰之渠二邑大利君力以图畴或寇旃垂就而懈人固防泽赏则弗逮君才多有荐亦交章独屹自守弗能颉颃判官懐州将赴复止曰予休哉遂致其事歴阶幕府文儒二林陛对在前毅不少淹母霍继刘养以孝着娶夏及赵侃侃佽助子男四人涘滋潨防能读君书世泽其延女嫁唐诵我姑之媳来齿诸妇世我藿食二幼未行君疾以侵寿四十九天固难谌收旁亲嫁抚孤幼倾财赴急笃于故旧色厉言直悃愊无华孰不有美取数君多知君实详莫如我信勒铭幽宫以告无尽
　　定陶任颖士墓志铭
　　颖士讳之奇姓任氏赠吏部尚书讳晓陇西郡君李氏之曽孙赠司空讳颛荣国夫人王氏之孙殿中丞讳廙寿安县君李氏之子其先曹州定陶人后徙郓州家须城颖士以廕为太庙斋郎屡举进士不中调沧州司户未赴服考妣防既除为定陶主簿邑故多宗族人以仕为难然初官偘然已有称誉又为兖州仙源主簿用荐为通利军黎阳令始至官与守将争议蠲民租十八九罢瘵以苏朔部饥朝廷遣使赈捄条目纤悉他吏以违忤多得谴独晓然见法意烛其曲折奉行以毋害获伪为官文书印者宁不受赏寛其死罪颇采孝弟力田大指着为文数千言散揭田里训谕邑人逺近感劝治声流闻以通仕郎监南京麴院或发地得铜钟六验其欵识曰宋公成之防钟人莫能攷颖士叹曰当始基之邦获先世之器岂偶然哉着宋乐寳钟文一篇上之朝学者服其精博又监郓州酒务秩满当赴召对未行属疾政和四年四月乙酉终于家年六十二初颖士既孤事所生张夫人如事嫡援崇宁赦令年九十封福昌县太君与母弟之临相爱笃密从姊壻及甥壻困窭皆以孥来寓为之絶甘分少至其病防视之且死办后事常质衣周贫乡评许其好施上官荐其才行者先后数十人娶席氏秘书监平之女孝睦循法度室家宜之姻党称焉先頴士二十四年年三十八卒继室以其兄之女男女十有四人六年十一月壬寅葬须城卢泉乡望山南原先茔之次前夫人祔所着诗文二十巻藏于家乡人董大夫正度所状如此頴士与予同嵗而少数月以兄事予晚又女我弟之子知其为人尤详性静不妄交杜门读书寒暑不废善论事不甚臧否人物尤好养生凡丹经气诀方士之书类能涉其大略幼则得官而退居多于从事之日尝从容言生年在巳得亥时为冲月建戍得辰日为冲术家谓之破又自察形色非宦达者相以是随牒小官夷然自遂未尝戚戚人知与不知不以屑意澹无忮恨如是终身焉雅有士君子之度诸孤求为铭既叙次阀阅因备论之以遗其后人亦庻几吾友之志云铭曰嘻嗟頴士孝友靖共学优政殊夫岂不逢命则仇之啬其显融赍志永归维后之丰
　　堂邑县丞李正雅墓志铭
　　政和六年秋赵郡李正雅属疾东平崇仁坊里第粤十月辛酉朔九日己巳卒于适寝享年五十二乡人识与不识咨嗟相告语吾州名士当位于朝为显人奈何止于此其所善故人泣曰穷达之故死生之説吾友尝从事于斯庸何恨惟其神情夷澹不可亲疏今也未见其继而仲公雅氏自其疾犇走谒医入侍药扶持卧起皇皇废寝食既防哀戚甚祭奠殡葬尽礼无违朝晡号泣声不絶闻者为之流涕于是乡人益复相告语非是兄安有是弟呜呼正雅生世不售而名实在人乃如此是足以无憾殁后六十二日葬平隂县翔鸾乡天宫村之原正雅讳周南系出唐太尉弟徳修之后曾祖纬赠户部尚书祖师中天章阁待制父伉承务郎母乐安孙氏生而资警异幼未知事已知孝视亲顔色以为恱戚母夫人好施惠众以为难独委曲成就其意仲曰召南相爱笃密父同产嫁宋氏为将战殁朝廷録孤正雅方娶其女其家并壻列奏中命下矣辞不受白其父曰大人冒寒涉险逺防防以其孥归人将曰此特为周南计耳是时年甚少父竒之聴许宋氏移书趣十余返竟不受已而举进士中第为单州鱼台主簿令以罪闻州守疑之檄主簿问状正雅别白其诬令得以理去父丧除为济州司户参军嵗受民租每辨色入庾庭亲阅视输送如流吏莫能留难人无横费往往持余租归家异时移疾他官摄事民众诣州言不烦摄官宁宿邸以待疾愈后十余年父老犹诵咏其事为陈州録事参军领市事卖价平允所治不哗而办无抵罪者人徳之防以亲疾予告众遮泣久乃得去换通仕郎便亲监郓州盐场母丧服除调河南府军巡判官不赴改堂邑丞攷满归遂不复起所居在城东北地寛衍自天章公时艺松竹气象静深安居寡人事终嵗不造官府其为诗清约有髙致母亡布衣蔬食至终身四子硕颁颂铭曰薿薿李宗世获其耰遗我堂邑蔚为良畴遭时盛隆士以志合襃其盈廷治声奕奕去我堂邑行成于家退然誉处亦维国华天宫故原克有安宅亘百千祀式此封陌
　　士补之墓志铭
　　东平士补之讳衮其先自周适晋有子为理官以士命氏汉末燮尝为交阯太守隋末义总为侍郎家河内其后世遂家髙密而补之四世祖如玉以天平军判官卒贫不克归因又家东平故今为东平须城人天圣庆歴间山东大儒以髙行达学显于时仕尚书兵部员外郎讳建中者于补之为祖妣韩氏考郊社斋郎讳安亨妣李氏补之年四嵗失父知孝其母跬步不去侧年十五未尝出门巷既长以孝闻年三十五失母哀毁骨立杖乃能起兄才早世无嗣补之谨事寡嫂为之立后既壮又授之室嫂亡乃分赀产赡之尤爱其弟永自以既孤惟一弟视之如伤宁身不择利害惟弟之聴母有妺已嫁而卒贫无以补之力为营办乃克葬崇宁初被乡荐试礼部不中归处庠序益自励防诏举八行乡老故张公椿王公之明今束公正卿王公膴与乡人定计以补之孝友诸行皆应法当举方草具其事补之闻亟来见曰谁以此欺诸公事当核真伪况以诏誓不敢诸老度不可夺因姑止初母病寒厥医不能识补之痛恨遂学为方顷之稍以其术视人乡闾赖焉数嵗之后益明习近自里巷逺暨他邑来问者相踵大抵所治贵保养贱攻取善用刚剂充虚断下内固根本使贼邪自消非甚不得已不为瞑或困惫危惙人莫能如何补之辄愈东平部使者所防又仕者尤众凡疾不经补之不敢决以是延请无虚日而造门者黎明往伺见之已不逮则未昕而往犹屡返乃一遇或不得盥颒出对客然来者蝉聨遂不得休率常过午乃始饮食穷日之力以应接未尝倦人多欲厚餽之辞不受或求药草诸好用物以将意犹不肯尽取盖橐中空虚妻子日阙乏未尝防也喜称人善不言其短与在位者言未尝及公事识者以此尤贤之政和八年三月疾病自诊知不可为麾去药艾将终神爽不乱居七日以四月二日终于寝年四十八乡人惊怛出涕皇皇旬日娶李氏承议郎价女又娶李氏陈留丞侃女子男三人苹蘩一幼未名女五人嫁吴大受李昙李璆二未行五月四日东阿崇山原铭曰行修于家庭志行乎州里源逺其流长谁使涸也咫藐有栾者棘依止我悌弟盛徳诸孙曽尚振于永世
　　夫人张氏墓志铭
　　承事郎致仕北海王公景亮之夫人清河张氏世为济州钜野人曽祖澄祖永言尚书比部郎中父璧沂州临沂县尉母彭城刘氏夫人居家孝谨事舅姑尽礼膳服温凊先意承志夙夜不怠已而执丧奉几筵如事生少即失父既嫁失母有弟又不幸因泣曰吾亲之后乃如此何以生为景亮哀其意为偕往防其丧葬王氏墓之侧嵗时祭祀如礼景亮少以髙材博达称所与游皆知名士雅喜宾客客至趣供具无虚日又好施予不计家有无王氏本赡财繇此滋屈夫人移用应办至斥卖服珥未尝使乏事景亮得官不乐出仕宦端居二十余年泰然自遂夫人实相成之景亮读书时时为夫人诵説闻竒节异行死生之致必嗟叹感慨泣数行下有疑似则曰某是欤某非欤所造与景亮多合善教诸子与宗族怡怡如也晚得末疾元祐八年四月十五日终于淮阳军其子官舎春秋六十有九后十六年景亮亦终于家以政和元年夏四月己酉合葬于郓州须城县北庐泉乡先茔之原子男五人防通直郎恕志揲掖志早卒余举进士女五人长适歙州婺源县尉崔汝平次适进士吴勉余未嫁孙男三人待行役孙女五人长嫁承务郎刘锡老余尚幼铭曰汶山北原维洛之旁隠隠隆隆宅兆相望爰有大阡奠其中唐茂林防深王氏之藏于昭夫人徳名既光夫以材称子以孝彰归哉此竁可谓不亡尚利嗣人俾炽而昌
　　夫人李氏墓志铭
　　夫人李氏其先真定人后徙林【案此下永乐大典有阙文】父讳恩事仁宗皇帝于藩邸擢知永宁军陕西钤辖母太原王氏夫人年十九嫁为居士慕容君讳宗古之妻居士曽祖福超以战功显于祖宗朝终成州团练使子孙多仕宦独居士以奉亲不为进取计买田汶上躬治产勤俭孅啬亲养以给夫人为内助实预有劳居士殁夫人持门户纂组自力节逾厉不以贫故少贬使其子从事学问二子举进士数不利礼部无以当夫人意愧戚不自安夫人曰得失命也吾固知之奚慼为其子乃感服自安乡人称焉永宁之丧诸子不克至孙乃谋自汶上归柩林【案此下永乐大典有阙文】夫人欲与俱或曰年七十四方穷冬岂逺行时耶夫人曰同气独吾一人在且先亲客殡久今行不从吾死目不瞑竟往力任其事遂克遇事善区处必中礼宗族内外事无剧易多谘禀而后决平居寡嗜好惟诵佛书积久数以万计诸孙为録其数而藏之晚嵗更丁壮起居饮食如少者或问知其年髙皆惊嵗在单阏居士讳日具斋祭拜哭如仪已而退就次气少劣家人进药不受夜向晨趺坐而终实政和元年十二月二十七日享寿七十有七男弋次傅皆前卒次钟美幼未名卒女嫁刘禀赵庆之剧秉李琳陈彦先孙男八人曾孙女一人明年三月十五日开封祥符西阮村祔居士墓钟美以乡人文林郎张补之所状事实使中表兄张恽请予为铭余与居士族子朝奉郎将美游且久知夫人为详为之铭曰桓桓永宁矫矫成州俱载显劳遗泽以流有来夫人居士是同弗哜其腴在约而丰孰不寿考终也吉祥归哉幽宫监此铭章
　　席府君夫人杜氏墓志铭
　　通直郎席君讳延昌之夫人宋城杜氏庆歴宰相岐国正献公之曽孙大理评事讳诜之孙累赠朝议大夫讳振之子母曰永嘉县太君吕氏自唐杜封邑支分派别伯仕周卿赫食秦采建平以徳器显征南用筹略着代有台衮讫我岐国夫人幼孤鞠于从祖直秘阁防逡巡择对年十八归席氏遂以令望宜于华族沃盥授中馈食举案肃雍之则中表效之从夫有秩例当享封邑不幸遘积忧之疾茹未亡之痛家故为卿宗器莫备子独能养衣带不解金灶空遥税衣遽复以政和二年二月二十七日终于寝寿五十有六男三人彦回彦轲彦雄其季前卒女四人适太原府户曹参军杜缋进士王效士衡其幼未嫁拱木已閟佳哉滕公之城筮宅靡移善乎鲁人之祔是嵗五月初四日合郓州须城长山之阳孝嗣感桥梓之性懐屺岵之悲请以懿美传之文翰定陶任之奇状其行事请余为铭铭曰吁嗟夫人命矣何如府君是从安此幽居
　　朝散郎李公安人王氏墓志铭
　　朝散郎赞皇李公公车之安人王氏京兆长安人曽祖夷简尚书工部郎中直秘阁祖希哲尚书驾部郎中父宗愿尚书虞部郎中母金华县君水丘氏安人性端惠其亲钟爱之异他子然初无骄矜色母呼之必瞿然造前惟谨或问之对曰女当在母侧未闻待屡呼而后至亲族以其幼奇之及归李氏防朝散公将之官成昏不逾浃月而行众或忧其未能董家事已而随事区处蔚有条理若素习然门内厌服终嵗如一日亲族闻之益以为竒自是朝散公歴官尽心公家不以家为虑实安人有助云其事尊嫜尤谨饬烹饪缝纫非身为之不以进其待族属雍睦有礼意僮御未尝见其忿厉之色喜诵佛书持杀生戒甚严服饰有禽鱼诸物象为其伤之皆弗以服盖姻党内外众多咸视其举错为法以恩封崇徳县君崇宁三年十一月以疾终于襄阳县官舍享年五十有六其后朝廷定命妇封邑视夫人之秩当为安人子男翺迪功郎袭庆府嵫阳县主簿女嫁从政郎成州司戸曹事王珏孙男仲襄习进士举仲襃与一女皆幼政和二年五月初三日葬东平府东阿县鱼山乡崇梵原先茔之次前葬朝散公过同郡刘某而问铭某不敢以不能辞乃为之铭曰猗安人嫔茂家寿则啬维徳遐有幽新宫在梵原谁哭其窆夫子时哉归乎弥永年【案时字上有阙文今无从校补】
　　夫人庞氏墓志铭
　　居士陈君讳孝常之夫人姓庞氏世为东平人祖讳髙太子中舍父讳大同母韩氏夫人年三十归陈氏为居士继室维居士世儒者家以信义着闻皇考赠秘书监讳希古仕显于时治行尤笃厚天圣景祐间东平人论家法以陈氏为称首其后居士不仕伯兄仕以病免家孔贫夫人持已清约奉养勤而孝谨如故不少衰居士殁夫人所生一男子洵尚幼三女子皆前卒夫人哀疚感厉益以节自持抚视诸子孙曲有恩意亷靖不喜游适屏居寡言笑虽近亲希见其面诵佛书虽有故未尝释巻崇宁元年八月十二日以疾终享年七十七政和二年五月四日郓州须城卢泉县之原合祔居士墓初秘书公长女适刘氏是为我皇祖妣实生先丞相先人早孤秘书公爱之齿于诸舅故凡陈氏之先人实铭之有若居士之潜晦弗曜得以振显今夫人将见委论述某也曷云敢辞谨为之铭曰猗夫人嫔茂宗励徳操滋寿隆崇阜合幽宫弥亿年尚永终
　　行状
　　处士何君行状
　　君讳君平字少严世家处州龙泉曽祖睿祖维父咸皆不仕母鲍氏君少举进士不中然强学不勌自经史诸家皆手写为编至老成诵不忘兼究大义学者重其勤年三十余即罢不就举郊居豫章里诵佛书作歌诗以经学授其子叹曰未彊仕之年甘心山林非吾孰为之者遂不复出治人事率五七年若十年以故不得已乃一至城邑人髙其风士大夫往之道相望君亦雅善宾客饮酒无虚日生事付妻子不问惟趣供具虽贫甚意裕如也乡里以是称君长者君与人至欢而中泊然无系故久人尤亲之事虽隠必语人曰不以藏吾心燕居寡言笑有威重虽妻子莫际其喜怒出则里中避道观之所居室家人因旧将广焉君曰乃以旧厌之乎不可由此终居不敢改葺或讽君殖生为异日计君曰我有子不为患何忧异日盖君以是终身焉心无歉然者已而子登进士上第迎君之官乡里无贤不肖来贺且祖君郭门外留连咨慕相与称善人曰何君其效也君以元丰五年五月某日得疾卒于家享年六十七娶李氏子男二人执中亳州判官次执徳女一人嫁吴时中是年十月某日君某乡某里某与君之子游及识君乡人多能道君行事大槩如此攷之不诬谨论次如右前亳州教授刘某状
　　田明之行状
　　曽祖永孚故不仕祖均故不仕考亮故赠左中散大夫母永嘉县太君王氏本贯河南府姓田氏讳述古字明之田氏本居密州安丘家世儒者明之早孤游学京师甫冠补太学生事安定胡先生为弟子勤笃好问先生称之娶尹师鲁族家子河南县主簿仲甫之女遂徙家河南凡四次以乡荐不中第叹曰得失命也乃慨然发愤隠居讲诵积二十余年不复出哲宗嗣位搜访遗逸故孙温靖公居守西都以明之名闻诏除襄州司法参军曰老矣不任为吏然君命不敢辞乃即其家廷拜受诏而不出仕孙公守郑又奏以为州教授特诏从其请居顷之河阳学官以嫌求对易命既下故王公岩叟时守郑奏谓述古以处士起今新进后生援例徙非是且无以慰郑学者诏又聴终任未几除太学正改宣徳郎充广亲北宅教授秩满贫不能久留调签书通利军判官事转通直郎今上登极转奉议郎元符三年十二月六日以疾终享年七十夫人后五月亦卒子男处仁处讷处厚处恭处约女嫁进士张安石太庙斋郎温万石明之为人淳静简易不为表暴胸中坦无留阂与人交倾尽不疑既久益亲及其不合毅然去之莫能夺于书无不闚惟易中庸论语孟子老子乃其素所与申重复熟造其深防余不甚措意也邵先生二程先生皆居洛阳明之从之游司马温公居相邻因徒歩造门问经史大义语不及他事范翰林祖禹以编修资治通鉴日诣温公温公多召明之与之俱邵程司马公皆重望来者率巨公显人门无杂宾而明之独以白士羇旅其间合堂同席相视莫逆语必殚竭未尝少贬诸公以是敬爱之晚嵗独好易古今诸儒训诂得失歴歴别白常称曰道言之必可行行之必可言今学者泥章句不知妙在日用因自为注祁寒盛暑造次颠沛未尝废巻与宾客言不事剧谈惟论易则亹亹不倦日暮客欲去而明之谈益胜意益精明之所著书未就客欲索其书上之朝明之遂不肯出友人张云卿以累举恩当释褐贫欲毋行明之出钱为助乡人争助之乃得去既去其妻与子俱病妻竟死家无一钱明之日往防视又办丧事事竟然后归昌王薨假北宅教授官氏撰次行状以故事遗白金百两明之曰他人为文而我受其赐无是也使者屡反明之终不受通利并河一夕暴涨守将遽调急夫明之争曰曷不视水势今虽涨而平此将杀也吾民不可徒扰已而果无事当官不茍亦不为已甚居家亷俭衣不兼食不属裕如也乐道自信以是终身焉呜呼可谓吉徳君子也夫将以建中靖国元年某月于某所之原晋陵邹浩以明之语谓刘某曰我无称于时然贤公卿大夫多知我今皆亡晚乃得二人焉尚何恨独谓吾子与浩耳今其也其能无言耶其许诺居无何其孤自洛抵汶上持治命来赴果以文为请某外祖尹夫人鲁郡着姓与河南之尹宗族也故于明之有葭莩之好官于郑又尝同僚盖知之详熟于其来请谨叙次爵里阀阅及其学行大略以告邹子为之铭庶几乎明之之意而二人者亦以是自致焉
　　诔
　　王升之诔
　　维政和二年五月壬戌钜野王君升之卒于京师七月丙辰返柩于郓乡人所厚善皆防哭其孤儿孟博出临终书二纸遗余言嵎不幸病且死妻弱子幼恐此骨流落不得下从先人伏惟哀怜与诸贤经纪之书凡百余字语无错缪问其家言病甚棺敛皆能自营将絶付嘱后事情不悲哽既授书其子教以而达余状遂奄奄不能言余属皆哭尽哀因相与定计告其家以八月乙酉先墓之丙穴索槖中空无有卖屋未即售合凡赙赠得钱九万五千乃使斵石治穿买椽席灰苇诸下里物事皆前为之期如期而窆君黄州翰林公之孙寳文公之子少不羁既长学问尤防汉书效李长吉为诗有思致其亲至破产雅不喜孅啬又体羸多疾日事药饵因积贫窭得官未及赴疾亟寿止四十有一惟前人悲哀称述必着文字乃作诔以见意其词曰大钧无垠一播万殊靡生不遂条达纷敷孰戕尔根隆夏陨枯哀哀若人亦孔之辜伟君髙门一世楷橅遗烈言言休声吴吴爰及穆考养徳丰腴维君妙龄孔鸾将雏踵武前修建斾礼舆逢辰清明驾言驰驱畴或柅旃罔所适徂机心日灰骄色自耡名列士版身佚里闾优游卒嵗文史为娱毓草艺木畦苑踌躇良朋萃止肴设醴退察其私盎不宿储宁独贫攻亦复病拘萧然壁立副是形癯休文革带计月有余幼安絮巾当暑不除乳石断下糜粥充虚长为散人庻以全躯云胡逺行旅舍僒拘沈疴顿剧颠倒医巫东野后事孝权遗书岂无他人顾以属余呜呼哀哉壮心兮摧頽白日兮须臾永违兮昭代下沦兮幽墟大暮兮何晨冥行兮空居嫠妇兮嗷嗷幼子兮呱呱谁与兮晤歌獝狂兮防魖谓君兮非存君墨兮犹濡谓君兮非亡君屋兮谁庐折芳馨兮素华湛玉沥兮清酤况思君兮不见揽涕泪兮欷歔呜呼哀哉蹇物化之徂迁慨有生之迷途何神爽之泰定临惊惧而弗逾遵宁宅于先丘写幽愤于素旟庶无愆于遗托君亦不昧夫所如
　　祭文
　　祭蔡致之文
　　呜呼哀哉惟君行已莅官蔚有模楷庄重安和备于众事而欿焉若不足事机情刃纷其靡避兮端殖义以自赡谓深固之未易揺兮少偾而则折彼苍之不灵兮将人事之憾也君之志已乎莫申讵常僚之能知文史足用而华采不售色养维谨宗族称之而弱贫以遐遗恢然无畔不忍与物忤而怨者或瞰其私繄君生之不逢兮又无以善其死母安季子妻返外氏兮女病而无壮子惸然单柩魂愔愔而俱往兮卒无所止昔官守不祥遭故者实多羌改筑以即利兮意且如善人何曽迪君以祸福兮谓善不善者非耶呜呼哀哉君容恍如故兮音欬欻其未歇聨车骑衔杯酒之不可再兮独安取彼异域肴寒酒薄君其勿吐而餐之兮遂于此乎永诀
　　祭韩择之文
　　呜呼士之逢时贵植本原稽其遇合繄命之存公抱利器举无留难材誉籍甚师聴孔諠粤繇眷知茂对异恩襃语绸缪锡马既蕃辙自西征来骋东轩揽辔驻车剖剧拨烦豪猾逺屏民力用寛我馌是丰我褐是完谓兹趣装归侍禁垣典领事枢逸驾腾骞谁使奄忽中昼徂犇维帝识公公实自论誓不徒报捐躯丧元遇事感激前靡险艰失寝弃食力竭气殚尽瘁以殁此心如丹呜呼哀哉惟我衰宗早接世昏占籍封圻熟公话言苶然疾病枉驾在门视我砭艾情义益敦岂其翼朝朅为营魂客未就车食不终飱幼孺号呼泣血摧肝吏卒陨泪闾巷永叹百身可赎往叩天阍我独疲卧莫抚公棺肴觞申奠瞻涕汍澜呜呼哀哉
　　祭王彦祖文
　　惟公徳履沈茂践杨髙华服休五朝受社百嵗名臣之后风流顿还竚公来归永有瞻望数舍之隔倐然不留奄弃东维空号左毂呜呼哀哉凡我里社防润袭芳异声同悲寓此巵酒呜呼哀哉
　　祭贾正之文
　　嵗在敦牂识公于郑澹其相求交情以定周旋契阔十有六年每见逾厚意加于前晚以季女归我犹子载营莬裘共此州里公年长我雅多尝更侧闻道要又我所兄情均天伦义兼友益三日不谈舌本荆棘间尝谓言奈何捐书维扬老子同味其腴祁寒暑雨晤言不废欣然忘懐嵗月以逝公居有林尊俎累开我肴菲薄驾言肯来阙然浃日往叩公户胡恙之亟瞑卧不语呜呼哀哉死生夜旦有来必还公归不迷夫尚何言而独固陋知我益寡流水髙山谁当闻者迁骨于郑公则不亡神其下来歆此一觞
</div>
    <div class="pagination">
<a href="学易集_page5.html">上一页</a><a href="学易集.html">1</a><a href="学易集_page2.html">2</a><a href="学易集_page3.html">3</a><a href="学易集_page4.html">4</a><a href="学易集_page5.html">5</a><span class="current-page">6</span><a href="学易集_page7.html">7</a><a href="学易集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
