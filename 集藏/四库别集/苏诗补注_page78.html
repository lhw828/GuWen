<!DOCTYPE html>
<html>
<head>
    <meta charset="UTF-8">
    <title>苏诗补注 - 第 78 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 78 页/共 94 页</h1>
    <div class="content">　　前年家水东回首夕阳丽去年家水西湿面春雨细东西两无择缘尽我辄逝今年复东徙旧馆聊一憩已买白鹤峯规作终老计长江在北户雪浪舞吾砌青山满墙头防鬌几云髻虽惭抱朴子金鼎陋蝉蜕犹贤柳柳州庙俎荐丹荔吾生本无待俯仰了此世念念自成刼尘尘各有际下观生物息相吹等蚊蚋
　　水东【唐子西水东庙记吾始至惠州屏居南山之下北望西江之东林木有灯煴然里人曰此水东灵庙也】白鹤峯【罗浮记博罗县有罗浮乡皆山前后之地也灵迹多在浮山山有白鹤观今废名胜志白鹤峯在惠州东五里髙五丈本集先生白鹤新居上梁文鹅城万室端居二水之间鹤观一峯独立千岩之上危太朴东坡书院记白鹤峯在归善县北十余步下临大江逺瞰数百里惠之胜处也】和子由盆中石菖蒲忽生九花
　　春荑秋荚两须臾神药人间果有无无鼻何由识薝卜有花今始信菖蒲芳心未饱两蛱蝶寒意知鸣几蟪蛄记取明年十二节小儿休更籋霜须
　　附子由原作【栾城集题云石盆种菖蒲甚茂忽开八九花或言此花夀祥也逺因生日作颂亦为赋此】
　　石盆攒石养菖蒲沮洳沙泉薤叶铺世説花开难値遇天将夀考报动劬心中本有长生药根底暗添无限须更尔屈蟠增瘦硬他年老病要相扶渊明读山海经十三首其七皆仙语余读抱朴子有所感用韵赋之
　　今日天始霜众木敛以疎幽人掩闗【一作窻】卧明景翻空庐开心无良友寓眼得竒书建徳有遗民道逺我无车无粮食自足岂谓谷与蔬愧此稚川翁千载与我俱画我与渊明可作三士图学道虽恨晚赋诗岂不如抱朴子【晋书葛洪传所着子言黄白之事名曰内篇其余驳难通释名曰外篇大凡内外一百一十六篇自不足藏之名山且欲缄之金匮以示识者自号抱朴子因以名书】
　　稚川虽独善爱物均孔顔欲使蟪蛄流知有鹤年辛勤破封蛰【一作执】苦语剧移山博哉无穷利千载食此言苦语【抱朴子勤求篇昔之着道书者多矣莫不务广浮巧之言以崇虚之防未有究论长生之阶经箴砭为道之病痛如吾之勤勤者也实欲令迷者知反】
　　渊明虽中寿雅志仍丹丘逺矣无怀民超然邈无俦竒文出纩息岂复生死流我欲作九原异世为三游中寿【晋书陶潜传宋元嘉中卒时年六十三】
　　子政洵竒逸妙算穷隂阳淮南【一作仙】枕中诀养链嵗月长岂伊臭浊中争此顷刻光安知青藜火丈人非中黄枕中诀【抱朴子论仙篇作圣皆在神仙集中淮南王抄出以作鸿寳枕中书虽有其文然皆秘其要刘向父徳治淮南王狱狱中所得此书非有师授也】中黄【老子中经第十一仙中黄真人字黄裳子主辟谷云笈七籖中黄真经者九仙君撰中黄真人注抱朴子地真篇黄帝西见中黄子受九加之方○按中黄子古之真人也施氏原注所引抱朴子仙药篇乃石中之黄子与本文所用不合今为驳正】
　　乱离弃弱女破家割恩怜宁知效息三嵗号穷山长生定可学当信仲弓言支牀竟不死抱一无穷年息【云笈七籖鼈等摄气法东向坐仰头不息五息五通以舌撩口中沫满三七咽】抱一【老子载营魄抱一能无离乎】
　　二【一作三讹】山在咫尺灵药非草木芝生太元黄精出长谷仙都浩如海岂不供一浴何当从山火束緼分寸烛一浴【仙家沐浴身心经沐浴内净者虚心无垢外净者身垢尽除存念真一离诸色染】
　　蜀士李八百穴居吴山隂黙坐但形语从者纷如林其后有李寛鸡鹄非同音口耳固多伪识真要在心李八百【按神仙传李八百蜀人也歴世见之时人计其年八百因以为号又李阿亦蜀人别有传○慎按神仙传李八百李阿为两人而抱朴子则云李阿即李八百二书同出稚川翁手不知何以互异】鸡鹄【庄子奔蜂不能化藿蠋越鸡不能伏鹄卵其徳非不同也其材固有巨小也】
　　黄花冒【一作育讹】甘谷灵根固深长廖【一作葛讹】井窖丹砂红泉涌寻常二女戯口鼻【一作耳】松膏以为粮闻此不能寐起坐夜未央
　　廖井【抱朴子余祖鸿胪少卿曾为临沅令云此县廖氏家世夀考后徙去子孙转夭折他人居其故宅复如旧是宅井水殊赤试掘之得古埋丹砂数十斛砂汁因泉入井故饮而得夀也○慎按施氏原注删去抱朴子全文遂讹以廖井为葛井今为驳正】寻常【左传八尺曰寻倍寻曰常】
　　谈道鄙俗儒远自太史走仲尼实不死于圣亦何负紫文出吴宫丹雀本无有辽哉广桑君独显三季后紫文【八素经云灵文郁乎洞标紫字焕乎琼林又司马紫微天地宫府图序云琼简紫文方传代学】
　　金丹不可成安期渺云海谁谓黄门妻至道乃近在尸解竟不传化去空余悔丹【一作金】成亦安用御气本无待黄门妻【抱朴子黄白篇桓君山言汉黄门郎程伟好黄白术娶妻得知方家女伟按视枕中鸿寳作金不成妻乃往视出其囊中药少少投之食顷成银伟大惊曰道近在汝处而不早告我何也妻曰得之须有命者于是伟日夜説诱之犹不肯告伟乃谋挝髻伏之妻辄云道必当传得其人如非其人虽寸防支解道终不出也伟逼之妻乃发狂裸而走○慎按先生诗中所引乃抱朴子原文也施氏原注引真诰黄门作期门与诗不合事乂不详今为补注】
　　郑君故多方翁所亲指竒文二百篇了未出生死素书在黄石岂敢辞跪履万法等成壊金丹差可恃素书【困学纪闻素书一巻六章曰原始曰正徳曰本徳宗道曰求人之志曰遵义曰安道晁公武读书志谓其厐乱无统盖采诸书成之】黄石【抱朴子至理篇引孔安国秘记曰张良得黄石公不死之法不但兵法而己如安国之言则良为得仙也又黄石公记云黄石镇星之精也】
　　古强本庸妄蔡诞亦夸士曼都斥仙人谒帝轻举止学道未有得自欺谁不尔稚川亦隘人疏录此庸子东坡信畸人涉世真散材仇池有归路【公自注在颍州梦至一官居顾视堂上榜曰仇池觉而念之仇池武都氐故地杨难当所保余何为而居之明日以问客客有赵令畤者曰此乃福地小有洞天之附庸也杜子美盖云万古仇池穴潜通小有天】罗浮岂徒来践虵及茹蛊心空了无猜携手葛与陶归哉复归哉
　　慎按以上十三首不著作诗年月考之栾城集和子瞻和陶公读山海经诗编次盆中菖蒲花之后今据此置惠州巻中
　　附子由和一首【栾城集题云子瞻和陶公读山海经诗欲同作而未成梦中得数句觉而补之】
　　此心淡无着与物常欣然虚闲偶有见白云在空间爱之欲吐玩恐为时俗传逡巡自失去云散空长天永媿陶彭泽佳句如珠圆
　　两桥诗【并引】
　　惠州之东江溪合流有桥多废壊以小舟渡罗浮道士邓守安始作浮桥以四十舟为二十舫铁锁石碇随水涨落榜曰东新桥州西丰湖上有长桥屡作屡壊栖禅院僧希固筑进两岸为飞楼九间尽用石盐木坚若铁石榜曰西新桥皆以绍圣三年六月毕工作二诗落之
　　东新桥【一本无此三字】
　　羣鲸贯铁索背负横空霓首摇翻雪江尾揷崩云溪机牙任信缩涨落随髙低辘轳巻巨索【一作绠】青蛟挂长隄犇舟免狂触脱筏防撞挤一桥何足云讙传满【一作广】东西父老有不识喜笑争攀跻鱼龙亦惊逃雷电【一作雹】生马蹄嗟此病涉久公私困留稽奸民食此险出没如鳬鹥似卖失船壶如去登楼梯不知百年来几人陨沙泥岂知涛澜上安若堂与闺往来无晨夜醉病休扶携使君饮我言妙割无牛鸡不云二子劳叹我捐腰犀【公自注二子造桥予尝助施犀带】我亦夀使君一言听扶藜常当修未壊勿使后噬脐
　　横空霓【按前一首专属东新桥王氏旧注谓指两桥者讹】信缩【信字平声与伸同】
　　西新桥【一本无此三字】
　　昔桥木【一作本】千柱挂湖如防霓浮梁陷积淖破板随奔溪笑看远防没坐觉孤城低聊因三农隙稍进百步隄炎州无坚植【一作石】潦水轻推挤千年谁在者铁柱罗浮西独有石盐木白螘不敢跻似开铜驼峯如凿铁马蹄岌岌类鞭石山川非防稽嗟我久阁笔不书纸尾鹥萧然无尺棰欲构飞空梯百夫下一杙防此百尺泥【公自注桥柱石磉之下皆有坚木防入泥中丈余谓之顶桩】探囊赖故侯寳钱出金闺【公自注子由之妇史顷入内得赐黄金钱数千以助施】父老喜云集箪壶无空携三日饮不散杀尽西村鸡似闻百嵗前海近湖有犀【公自注桥下旧名鳄湖盖尝有鲛鳄之类】那知陵谷变枯渎生茭藜后来勿忘今冬涉水过脐
　　鳄湖【广东旧志鳄作鳄湖在惠州城西一里小而深黒相传中潜鳄鱼亦名鳄穴】
　　悼朝云【并引】
　　绍圣元年十一月戯作朝云诗三年七月五日朝云病亡于惠州葬之栖禅寺松林中东南直大圣墖予既铭其墓且和前诗以自解朝云始不识字晚忽学书粗有楷法盖尝从泗上比丘尼义冲学佛亦畧闻大义且死诵金刚经四句偈而絶
　　苗而不秀岂其天不使童乌与我驻景恨无千嵗药赠行惟有小乘禅伤心一念偿前债弹指三生防后缘归卧竹根无逺近夜灯勤礼墖中仙
　　朝云墓【本集先生志朝云墓云朝云字子霞姓王氏钱塘人事先生二十有三年绍圣三年七月壬辰卒于惠州葬之西湖之上栖禅山寺之东南】驻景【李商隠诗检与神方教驻景】纵笔
　　白头萧散满霜风小阁藤牀寄病容报道先生春睡美道人轻打五更钟
　　道人打钟【北齐书孝昭帝时邺中童谣曰中兴寺内有鳬翁四方侧听声雍雍道人闻之夜打钟】
　　慎按此诗施氏原本不载据王氏旧注此诗执政闻而怒之再贬儋耳云云当是惠州所作今从新刻续补下巻移编
　　丙子重九二首
　　三年瘴海上越峤真我家登山作重九蛮菊秋未花惟有黄茅浪堆垅生坳窊蜑酒糵【一作孽】众毒酸甜如梨樝何以侑一尊邻家餽鼃蛇亦复强取醉欢谣杂悲嗟今年吁恶嵗僵仆如乱麻此防我虽健狂风巻朝霞使我如霜月孤光挂天涯西湖不欲往暮【一作墓】树号寒鸦朝霞【借以言朝云也今年吁恶嵗以下八句专为朝云而发】
　　穷途不择友过眼如乱云余子谁复数坐间两使君共饮去年堂俯看秋水纹此水与此人相追两沄沄老去各休息造化嗟长勤佳哉此令节不惜与子分何以娱我客游鱼在清濆水师三百指铁网欲掩羣获多虽一快买放尤可欣此乐真不朽明年我归耘
　　两使君【詹范字器之方子容字南圭相继为惠州守皆见本传】沄沄【杜甫诗沄沄逆素浪韩愈诗浪波沄沄去】
　　次韵子由所居六咏
　　堂前种山丹错落马脑盘堂后种秋菊碎金收辟寒草木如有情慰此芳嵗阑幽人正独乐不知行路难
　　附子由原作
　　手植天随菊晨添苜蓿盘丛长怜夏苦花晚怯秋寒素食旧所媿长斋今未阑殷勤拾落蕋眼暗读书难
　　诗人故多感花发忆两京石榴有正色玉树真虚名粲粲秋菊花卓为霜中英茰槃照重九缬蕋两鲜明
　　附子由原作
　　山丹炫南土盈尺愧西京所至曾无比知非浪得名未须求别种尚欠剥繁英行复春风度天涯眼暂明
　　幽居有古意义井分西墙谁云【一作言】三伏热止须一杯凉先生坐忍渇羣嚣自披猖众散徐酌饮逡巡味尤长
　　附子由原作
　　邻家三畆竹萧散倚东墙谁谓非吾有时能惠我凉雪深闻毁折风作任披猖事过还依旧相看意愈长
　　先生饭土塯无物与刘义何以娱醉客时齅砌下花井水分西邻竹隂借东家萧然行脚僧一身寄天涯竹隂借东家【埤雅种竹法斸取东南引根于园西北角种之久久自当满园语云西家种竹东家治地】
　　附子由原作
　　弱榴生掩冉揷竹强支叉旋叠封根石能开着子花扶持物遂性缀缉我成家故国田园少何须恨海涯
　　东斋手植柏今复几尺长知有桓司马榛茅为遮藏近闻南台松新枝出余僵年来此怀抱岂复【一作敢】惊凡亡
　　附子由原作
　　大鸡如人立小鸡三寸长造化均付与危冠两昂藏出栏风易倒依草枯不僵后庭花草盛怜汝计兴亡
　　新居已覆瓦无复风雨忧桤栽与笼竹小诗亦可求尚欲烦贰师刺山出飞流应须凿百尺两绠载一牛【按是时先生新居白鹤峰将成尚未凿井故此诗云然】
　　附子由原作
　　西邻分半井十口无渇忧嵗旱百泉竭日供八家求艰难念生理沾足媿寒流比闻山田妇出汲争羣牛【自注山中涧谷枯竭汲者毎苦牛夺其水一人出汲辄数人持杖防之】
　　吴子野絶粒不睡过作诗戯之芝上人陆道人皆和予亦次韵
　　聊为不死五通仙终了无生一大缘独鹤有声知半夜老蚕不食己三眠怜君解比人间梦【公自注芝有梦斋子由作铭】许我时逃醉后禅防与江山成故事不妨诗酒乐新年吴子野【名复古注见前】芝上人【即昙秀注见前】陆道士【本集杂记陆道士名惟忠字子厚眉山人好丹药能诗久客江南无知之者吴逺游过彼遂与俱来惠州】五通仙【维摩经或现离媱欲为五通仙人注云佛具六通神仙众特五通而已五通则不死六通无死无生】一大缘【法华经诸佛菩萨以一大事因缘故出现于世】鹤知夜半【语出春秋繁露】
　　撷菜【并引】
　　吾借王参军地种菜不及半畆而吾与过子终年饱菜夜半饮醉无以解酒辄撷菜煮之味含土膏气饱风露虽粱肉不能及也人生须底物而更贪耶乃作四句
　　秋来霜露满东园芦菔生儿芥有孙我与何曾同一饱不知何苦食鸡豚
　　慎按此诗施氏原注载遗诗巻中今据寓惠集移编于此
　　十二月二十五日酒尽取米欲酿米亦竭时吴逺游陆道士皆客于余因读渊明嵗暮和张常侍诗亦以无酒为叹乃用其韵赠二子
　　我生有天禄膺流玉泉何事陶彭泽乏酒毎形言仙人与道士自养岂在繁但使荆棘除不忧梨枣愆我年六十一頺景薄西山嵗暮似有得稍觉散亡还有如千丈松常苦弱蔓纒养我嵗寒枝防有解脱年米尽初不知但怪饥鼠迁二子真我客不醉亦陶然
　　膺【黄庭内景经取津膺入明堂下溉咽喉神明通注云咽液之道必自膺下入喉咙一名重楼重楼之下为明堂洞房丹田身命以津气为主也】玉泉【黄庭内景经三十六咽玉池里开通百脉血液始注云口为玉池胆为中池胞为玉泉华池咽液入丹田所谓灌溉灵根也】陶然【陶潜诗傲然自得陶然自乐白居易诗共君一醉一陶然】
　　慎按诗中有我年六十一之句自是丙子冬作今从和陶巻中移编
　　海上道人传以神守气诀
　　但向起时作还于作处收蛟龙莫放睡雷雨直【石刻作却】须休要防【石刻作为有】无穷火尝观【石刻作资】不【一作未】尽油夜深人散后惟有【石刻作此】一灯留
　　以神守气【春秋繁露云养生之大者在受气间欲以平意平意以静神静神以养气孙真人养生门中第五篇云和神养气之道当得密室闭户安牀暖席枕髙二寸半正身偃仰瞑目守气于胸膈间以鸿毛着鼻上而不动经三百息耳无所闻目无所见心无所思如此则寒暑不能侵矣黄山谷题跋云东坡先生好道术闻辄行之但不久又弃去尝有海上道人评东坡云真蓬莱方丈中谪仙人也】慎按石刻先生自书此诗后丁丑正月十九日録示子野向尝论其详矣云云此诗施氏原本不载今据石刻年月从续补下巻移编于此
　　去嵗三月自水东嘉祐寺迁居合江楼迨今一年多病鲜【一作寡】欢颇懐水东之乐得归善县后隙地数畆父老云此古白鹤观也意欣然欲居之乃和此诗二首【以下丁丑年作】
　　昔我初来时水东有幽宅晨兴【一作与】鸦鹊朝暮与牛羊夕谁令迁近市日有造请役歌呼杂闾巷鼓角鸣枕席出门无所诣乐事非宿昔病瘦独弥年束薪与谁析洄潭转碕防我作江郊诗今为一防氓此邦【一作地】乃得之葺为无邪斋思我无所思古观废已久白鹤归何时我岂丁令威千嵗复还兹江山朝福地古人不我欺思无邪斋【在白鹤新居本集思无邪斋铭序云有思皆邪也无思则土木也吾何自得道其惟有思而无所思者乎】福地【司马永祯天地宫府图序太上曰七十二福地在大地名山之间上帝命真人治之杜甫诗置身福地何萧爽】
　　慎按以上二首和渊明移居诗韵当是丙子初春在惠州作今据寓惠集编此
　　白鹤峯新居欲成夜过西邻翟秀才二首
　　林行婆家初闭户翟夫子舍尚留闗连娟缺月黄昏后缥缈新居紫翠间系闷岂无罗带水割愁还有剑铓山【公自注韩退之云水作青罗带山如碧玉篸柳子厚云海上尖峯若剑铓秋来处处割愁肠皆岭南诗也】中原北望无归日邻火村舂自往还
　　白鹤新居【危太朴书院记绍圣四年二月白鹤峯新居成绍兴初防冦谢达陷惠州官舍焚荡无遗独存公故居烹羊致奠而去】行婆【老妪居家事佛者之通称司马温公集有张行婆传】翟夫子【名胜志翟夫子舍在白鹤峯侧宋邑人翟逢亨也天性至孝博洽羣书东坡诗翟夫子舍尚留闗即此】割愁【老学庵笔记柳子厚诗云海上尖山似剑铓秋来处处割愁肠东坡用之云割愁还有剑铓山或谓可言割愁肠不可但言割愁亡兄仲髙云晋张望诗云愁来不可割此割愁二字出处也○按苕溪渔隠丛话诗篇当有操纵不可拘用一律苏子瞻诗云林行婆家初闭戸翟夫子舍尚留闗始读殆不可测其意盖下有连娟缺月黄昬后四句则入头不怕放行宁伤初拙也然系闷罗带割愁剑铓大是险诨亦何可屡打也】
　　罋间毕卓防偷酒壁后匡衡不防灯待凿平江百尺井要分清署一壶氷佐卿恐是归来鹤次律宁非过去僧他日莫寻王粲宅梦中来往本何曾
　　慎按以上二首施氏原本讹编丙子重九诗后今改正
　　附子由次韵二首
　　老罢子卿还属国功成定逺恨阳闗漂流岂必风波际颠沛何妨枕席间伏腊便应随俚俗室庐闻似胜家山因缘宿世非今日赖有隂功许旋还山连上帝朱明府心是南宗无尽灯过此欹危空比梦年来瘴毒冷如氷图书一笑宁劳客音信频来尚有僧梨枣功夫三嵗办不缘忧患亦何曾丁丑二月十四日白鹤峯新居成自嘉祐寺迁入咏渊明时运诗云斯晨斯夕言息其庐似为余发也乃次其韵长子迈与余别三年矣挈携诸孙万里逺至老朽忧患之余不能无欣然
　　我卜我居居非一朝不吾欺食此江郊废井己塞乔木干霄昔人伊何谁其裔苗
　　长子迈【按迈字伯达东坡谪惠州迈方居宜兴明年授韶州仁化令后改河间县官至驾部员外子符髙宗朝仕至礼部尚书】食【左传臧昭伯如晋臧防窃其寳偻句以卜为信曰偻勾不吾欺也杜预注偻勾所出地名埤雅以墨画占其食否洛诰所谓惟洛食是也尔雅注今江东所谓左食者以甲卜审右庳者为右食甲形皆尔】塞井【柳子厚有塞废井文】
　　下有澄【施氏原注石刻作澄集本作碧】潭可饮可濯江山千里供我遐瞩木固无踁【一作胫】瓦岂有足陶匠自至歗歌相乐我视此邦如洙如沂邦人劝我老矣安归自我幽独倚门或挥岂无亲友云散莫追
　　如洙如沂【慎按诗意谓如在邹鲁之邦也】
　　旦朝丁丁谁欵我庐子孙远至笑语纷如剪防【施氏原注石刻作防集本作髪】垂髫覆此瓠壶三年一梦乃复见余
　　慎按以上四章施氏原本不载新刻本载和陶巻中合为一首今依陶诗分四章毎章八句考据年月分编于此
　　和东方有一士
　　瓶居本近危甑坠知不完梦求亡楚弓笑解适越冠忽然返自照识我本来顔归路在脚底殽潼失重闗屡从渊明游云山出毫端借君无琴寓我非指弹岂惟舞独鹤便可蹑飞鸾还将岭茅瘴一洗月阙寒【公自注此东方一士正渊明也不知从之游者谁乎若了得此一段我即渊明渊明即我也绍圣三年二月二十一日东坡居士饮醉食饱黙坐思无邪斋兀然如睡既觉写和渊明诗一首示儿子过】
　　无琴【见晋书陶潜本传】非指【庄子以指喻指之非指不若以非指喻指之非指也】慎按陶渊明东方有贫士一首即拟古第九首也集中重载此诗先生亦再和施氏原本不载新刻本载续补上巻今依别本补编
　　次韵惠循二守相防【一本题云次韵南圭使君与循州唱酬一首】
　　共惜相从一寸隂酒杯虽浅意殊深且同月下三人影莫作天涯万里心东岭近开松菊径南堂初絶斧斤音知君善颂如张老犹望携壶更一临
　　循州【元和郡县志汉南海郡之博罗县梁置梁化郡隋开皇十年置循州取循江为名舆地广记广南东路循州秦属南海郡隋平陈置循州南汉改为祯州而析北境又立循州○慎按祯州即惠州也循州后亦并入惠州】二守【方南圭字子容时守惠州周彦质字文之时守循州】
　　又次韵二守许过新居
　　数畆蓬蒿古县隂晓窻明【施氏原注墨迹作明集本作清】快夜堂深也知卜筑非真宅聊欲跏趺看此心闻道携壶问竒字更因登木助微【一本作振履出商】音相娱北户江千顷直下都无地可临
　　【慎按施氏原注旧载南圭和诗惜己脱落止存结句云应许衰翁领客临】
　　又次韵二守同访新居【施氏原注墨迹云次韵南圭文之二太守同过白鹤新居之什】
　　此生真欲老墙隂却扫都忘嵗月深拔薤已观贤守政折蔬聊慰故人心风流贺监常吴语憔悴钟仪独楚音治状两邦俱第一颍川归去肯重临
　　风流贺监【李白忆贺监诗四明有狂客风流贺季真】重临【刘梦得诗重临事异黄丞相】循守临行出小鬟复用前韵【石刻云请一呈文之便毁之切告切告防示二十一日别文之后佳句戯用元韵记别时事为一笑末又云虽为戯笑亦告不示人也】
</div>
    <div class="pagination">
<a href="苏诗补注_page77.html">上一页</a><span>...</span><a href="苏诗补注_page73.html">73</a><a href="苏诗补注_page74.html">74</a><a href="苏诗补注_page75.html">75</a><a href="苏诗补注_page76.html">76</a><a href="苏诗补注_page77.html">77</a><span class="current-page">78</span><a href="苏诗补注_page79.html">79</a><a href="苏诗补注_page80.html">80</a><a href="苏诗补注_page81.html">81</a><a href="苏诗补注_page82.html">82</a><a href="苏诗补注_page83.html">83</a><span>...</span><a href="苏诗补注_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
