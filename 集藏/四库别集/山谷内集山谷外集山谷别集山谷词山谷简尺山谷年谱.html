<!DOCTYPE html>
<html>
<head>
    <meta charset="UTF-8">
    <title>山谷内集山谷外集山谷别集山谷词山谷简尺山谷年谱 - 第 1 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山谷内集山谷外集山谷别集山谷词山谷简尺山谷年谱 - 第 1 页/共 104 页</h1>
    <div class="content">　　钦定四库全书　　　　　集部三
　　山谷集　　　　　　　　别集类二【宋】
　　提要
　　【臣】等谨案山谷集三十巻别集二十巻外集十四巻词一巻简尺二巻宋黄庭坚撰年谱三十巻庭坚之孙防撰庭坚字鲁直分宁人官著作佐郎坐党籍羁管宜州事迹具宋史文苑传防则朱子之门人也叶梦得避暑録话载黄元明之言曰鲁直旧有诗千余篇中嵗焚三之二存者无几故名焦尾集其后稍自喜以为可传故复名敝帚集晩嵗复刋定止三百八篇而不克成今传于世者尚几千篇云云然庭坚所自定者皆已不存其存者一曰内集庭坚之甥洪炎所编即庭坚手定之内篇所谓退聼堂本也一曰外集李彤所编即邱濬藏本也一曰别集即黄防所编所谓内阁抄出宋蜀人所献本也内集编于建炎二年别集编于淳熙九年黄防年谱则编于庆元五年盖外集继内集而编别集继内外两集而编年谱继别集而编独李彤之编外集未着年月然考外集第十四巻送邓慎思归长沙诗慎字空格注云今上御名是外集亦编于孝宗时三集皆合诗文同编后人注释则惟取其诗任渊所注之内集即洪炎所编史容所注之外集则与李彤所编次第已多有不同而李彤编外集之大意犹稍见于史注第一巻溪上吟题下惟史季温注之别集则与黄防所编别集大有搘拄此则原本与注本不可相无者矣又外集第十一巻以下四巻诗凡四百有竒皆庭坚晩年删去而李彤复载入者此则任史二注本皆未之有庭坚之诗得此而后全又其中有与年谱相应者黄防编年谱时皆一一分注某年某事之次而今但据三集捡其目则年谱有而本集无故此四巻尤不可废也黄防之谱专为考证诗文集而作故刻全集必当兼刻年谱而近日刻本则或删节年谱或删并巻次或移易分类以就各体或専刻一集而不及其全此本刻于明嘉靖中前有蜀人徐岱序尚为不失宋本之遗非外间他刻所及也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　山谷全书序
　　山谷者宋太史黄先生号也全书者后人萃其诗文以传而统名之也系以年谱传议者备考也附以伐檀集者原所自也序者书缺而复全宜有言也世传先生之文久矣曷为而有斯刻也先生宁人也文献于是乎征嗣于后者存手泽吏于土者重乡贤全书所由刻也刻久而磨灭弗修之可乎先生寓蜀之戎涪文墨甚富岱也居乡而説之薄游以来见夫刻者若诗集若刀笔若精华病其散漫弗具叨按兹土访全书于宁得故刻之半时建昌郡丞余子载仕摄宁事购元本补之新守乔子迁至乃竟厥工书凡若干巻请为序夫先生以文鸣于宋与东坡并称时人目曰苏黄苏亦荐曰文絶当世行配古人天下后世信之文也行也先生所以为贤也载诸史传諡议者可以想见其风范后之人盖亦难焉不独岿然元祐之杰而巳其生平之节虽流落穷荒终身自若非大贤而能尔耶或云文伤元气而直取其诗或云诗及婢妮而性类于禅浅乎其为知矣紫阳夫子东都事略之叹有以哉吾道千载不传之绪至周子而后得当时知其人品者惟山谷焉谓山谷未为知道不可也矧孝友忠信之徳本于天性不以险夷终始而渝圣贤之道宁外是与义学之尚或有所托耳岱也观风先生之乡邦表其行以励俗求其文以传世固职也未敢曰知焉于全书刻且序嘉靖丙戌季冬望日后学西蜀徐岱谨序







　　山谷集序
　　山谷全书序
　　巡按江西监察御史西蜀徐公以吾宁山谷先生罹史祸谪涪徙戎两川士从之游以名今日者有自哉不有宁也乃檄摄州盱佐余君载仕新守乔君迁梓其书以嘉惠吾人既自序矣乔君复侈其盛而征予言以再序之予惟山谷诗文散见宇宙者最多其全者则寡初与先兄南山先生求之琼山阁老丘公得豫章集三十有六巻讹脱未慊也最后因亡友潘南屏时用抄之内阁有正集外集别集词简年谱诸集凡九十七巻乃宋蜀人所献者或者其全而无遗也哉于是属之前守叶君天爵梓行忧去而寝板本两归残逸可恨也复抄之挟以游四方者垂二十年非其人不授适闻是得毋欣然而畀乎而可与其须也呜呼难得者机也易失者时也有是不授焉可乎哉沛然流布则自徐公始时哉机也而读者以先生生于宋而为宋人乎然其文其诗其行则非宋也王直方谓其文邈然有二汉之风陈无已谓其诗学杜甫而不为者苏子瞻谓其行追配古人余禹绩诸人谓其饥寒穷死无愧东都党锢是诚宋人也哉又宋儒黄伯起称其著作合周孔者居多而流于庄周者无几其语人曰读其书而不于其本心之正大不可泯者求之岂惟不足以知之恐亦自误予故述之以告人人不知以为何如其父亚夫伐檀集二巻句甚竒崛世所谓山魈水怪着薜荔之体真黄氏审言亦阁本附行校翻刻而一正之者庠生王朝宗查应元云嘉靖丁亥仲春之吉赐进士出身通议大夫南京刑部右侍郎致仕后学周季凤谨序





　　山谷集序
　　钦定四库全书
　　山谷集巻一
　　宋　黄庭坚　撰
　　赋十首
　　寄老庵赋【为孙莘老作】
　　生乎今兹兮见曩之人万物一家兮劵宇宙而无邻橐橡可以为泽兮鬓须苍然独奈何俯仰以是兮吾独立而不陈新彼族庖之技痒兮伐大觚以尝巧风悲郢人之宰木兮顾无所用吾斤澔澔汗汗兮黄川日夜流吾谁疎亲兮行天下以虚舟无地以受人之徽纆故超世而不避世槃礴于蜗牛之宫经行于羊豕之隧甓社以为罇兮举海门以为胾觞豆于无味之味从衲子以卒嵗傥然以寓其不得已是谓无累之累何用穷山幽谷为独安往而非寄寄吾老于簪绂岌髙位之疾顚春秋以旅力去矣奉腆禄而雕年寄吾老于孙息厌羣雏之嗸嗸眷火宅之无安宁执枯而俱焦寄吾老于友朋未沬平生之言人夀不能金石忽相望于鬼伯之阡伊汉上之厐禅空诸有以为宅沈货泉以弃责聊生涯于纬竹维衡岳之懒叟独金玉其言音踞烧木以燠寒投鼻涕而无寸隂相彼宛童寓于栢松自干青云束缚舎翁主人不承泽蝼蚁为宫薪者斧焉賔主祻同无意以为智维此意而夭夭申申从人以嬉寡妇之茨髙明之榱相与社而稷之讫无累于去来养生者讳盈术窍者天门不开此其是耶非乎穷于外者反于家困乎智者归愚伊未尝一用其智对万世而德不孤若人者其在斯乎托轩冕而鹑居无德色之可锄殆其肆志于江湖翁乎强为我著书无促驾青牛之车
　　休亭赋【并序】
　　吾友萧公饷济父往有声塲屋间数不利于有司归教子弟以宦学而老于清江之上开田以为嵗凿池灌园以为笾豆儿时艺木今憩其隂独立无邻自行其意筑亭髙原以望玉笥诸山用其所以斋心服形者名之曰休亭乞余言铭之将游居寝饭其下豫章黄庭坚为作休亭赋曰
　　槃礴一轨万物并驰西风木叶无有静时怀蠧在心必披其枝事时与黄涧同机世智与太行同巇饮羽于市门之下血刃于风波之上至于行尽而不休夫如是奚其不丧故曰众人休乎得所欲士休乎成名君子休乎命圣人休乎物莫之撄吾友济父居今而好古不与不取亦莫予敢侮将强学以见圣人而休乎万物之祖曩游于世也献璞玉而取刖图封侯而得黥骄色未鉏而物骇机心先见而鸥惊抚四方者倦矣廼归休于此亭濯缨于峡水之上游晞发于舞雩之乔木彼玉笥之隠君子惠我以生刍一束是谓不蓍而筮从无而吉卜
　　江西道院赋【并序】
　　江西之俗士大夫多秀而文其细民险而健以终讼为能由是玉石俱焚名曰珥笔之民虽有辩者不能自解免也惟筠为州独不嚚于讼故筠州太守号为守江西道院然与南康庐陵宜春三郡并防恶声元祐八年武陵栁侯子仪守筠之明年也乐其俗之美使为政者不勤乃新燕居之堂榜曰江西道院以鼓舞其国风且为髙安之父老雪耻焉秋九月遣使来告成于双井永思堂于是为之赋其词曰
　　勾吴之区维斗所直半入于楚终蚀于越有泰伯虞仲季子之风故处士有岩穴之雍容有屈原宋玉枚乘之笔故文章有江山之秀发吴越之君多好勇故其民乐鬭而轻死江汉之俗多禨鬼故其民尊巫而淫祀虽郡异而县不同其大畧不外是矣若乃髙安之域豫章之别虽风气之未逺亦美俗之可恱故栁侯下车解牛而不割未尝发硎初不折缺则喟然叹曰江西道院名不虚生爰作新堂合陈鼓笙有斐翰墨賔赞令丞作为诗歌接民颂声昔也忧民之忧今则乐民之乐懐僊伯之蜕蝉有勿翦之乔木制剑池之防萏以为裳酿丹井之清泠以为酌醉而起舞父老持足恐使君之僊去而鳏寡之长失职也吾闻风行于上而水波此天下之至文仁形于心而民服此天下之善化岂可多为令而病民慢自设险而病民诈耶九转丹砂铸铁成金两汉循吏铸顽成仁我简静则民肃我平易则民亲今使髙安之农养生于桁杨之外珥笔教讼者传问孝之章耳锁吭者深春耕之耒卖私鬬之刀剑以为牛羞淫祠之樽爼以养亲虽承平百年雨露渗漉非二千石所以牧人者乎虽然有一于此堂密有美枞而未闻处士之节岑蔚有于菟而不见墨客之文岂其藏而自畀蠖屈而不伸者耶公试酌樽中之渌谢山川之神为余问之
　　苏李画枯木道士赋
　　东坡先生佩玉而心若槁木立朝而意在东山其商略终古盖流俗不得而言其于文事补衮则华虫黼黻医国则卢扁和秦虎豹之有美不雕而常自然至于恢诡谲怪滑稽于秋兔之頴尤以酒而能神故其滴沥醉余颦申取诸造物之鑪锤尽用文章之斧斤寒烟淡墨权竒轮囷挟风霜而不栗听万物之皆春龙眠有隠君子见之曰商宇宙者朝彻于一指计褚中者心醉于九九言其不同识也胾鹏背而不蔕芥烹鼠肝而腹果然言其不同量也彼以睢睢盱盱我以踽踽凉凉则惧夫子之独立而矢来无乡乃作女萝施于木末婆娑成隂与世宴息于其槃根作黄冠师纳息于踵若新沐而晞促阮咸以赴节按万籁之同归昔阮仲容深识清浊酒沈于陆无一物可欲右琴瑟而左琵琶陶冶此族不溷不浊是谓竹林之曲彼道人者养苍竹之节以玩四时鸣槁梧之风以召众窍其鼻间栩栩然盖必有不可传之妙若予也寄栎社以神其拙顾白鸥之乐人深一行作吏此事便废怀稻梁以饴老就簪绂而成禽庄生曰去国期年见似之者而喜矣况予尘土之渴心
　　东坡居士墨戏赋
　　东坡居士逰戏于管成子楮先生之间作枯槎夀木丛篠断山笔力跌宕于风烟无人之境盖道人之所易而画工之所难如印印泥霜枝风叶先成于胷次者欤颦申奋迅六反震动草书三昧之苖裔者欤金石之友质已死而心在斲泥郢人之鼻运斤成风之手者欤夫惟天才逸羣心法无轨笔与心机释氷为水立之南荣视其胷中无有畦畛八窗玲珑者也吾闻斯人深入理窟椟研囊笔枯禅缚律恐此物辈不可复得公其缇衣十袭拂除蛛尘明窗棐几如见其人
　　别友赋送李次翁
　　曩闻义于孙李指尊选以见招惜予行之舒舒曰其夜以为朝予望道于垝垣见万物之富有恨逸驾之絶尘又骖予以四牡喟车后之无防其四方乎索友仰云飞而注弋俯渊靓之沈钩或一能之胜予忘日月之不予谋或登吞舟之鳞或下垂天之翼手予弓而不释恐斯道之或息维庐江之四季三隠约于龙眠维若人之仕蚤怀明月而丽川嵗庚午而会梁语闻道之大用吸江汉以为深累丘岳以自重尾击之而首应西犯之而东抗弃旗鼔而不逐俨其陈之堂堂伟道学之崇崛増懦夫之激昻观出日于东方虽食焉而不吝无肯綮以自试居自喜于余刃彼覆却于万方期斯言之犹信水浑浑而进舟风剡剡而侵裘恐事亲之不懽则惟是之同忧
　　白山茶赋
　　姨母文城君作白山茶赋兴寄髙逺盖以自况类楚人之橘颂感之作后白山茶赋
　　孔子曰岁寒然后知松栢之后凋也丽紫妖红争春而取宠然后知白山茶之韵胜也此木产于临川之崔嵬是为麻源第三谷仙圣所庐金堂琼榭故是花也禀金天之正气非木菓之匹亚乃得骨于昆阆非乞灵于施夏造物之手执丹青而无所用析薪之斤虽睥晲而幸见赦髙洁皓白清修闲暇徘徊氷雪之晨偃蹇霜月之夜彼细腰之子孙与庄生之物化方坯户以思温故无得而陵跨盖将与日月争光何苦与洛阳争价惟是当时而见尊显处于瑶台玉墀之上是以闭藏而无闷淡然于干枫枯栁之下江北则上徐庾江南则数鲍谢盖不能刻画常娥藩饰姑射谅无地以寄言故莫传于脍炙况乎见素抱朴难乎郢人故徐熈赵昌舐笔和铅而不敢画或谓山丹之皓质足以争长而更霸知我如此不几乎骂虽琼华明后土之祠白莲秀逺公之社皆声名籍甚俗态不舍挟脂粉之气而蕴兰麝与君周旋其避三舎
　　对青竹赋
　　余楚产也阅东南之竹多矣未尝闻对青竹者也嘉州僧从之包封见贻蓺之而成乃初识之惟范围之内有知之物一无穷无知之物一无穷一耳一目不能遍覧也况六合之外者乎感而赋之
　　竹之美于东南以节不以文也其在楚之西郁郁葱葱连山缭云也会稽之竒材任矢石蕲春之泽夏簟箫笛沅湘泪血卭崃髙节慈竹相守孝竹冬茁慈姥嶰谷笙竽笆篁长石之山一节可航犹未极其瑰怪不常也故呉楚无竹工非无竹工妇能织缉之器儿能鸡鹜之笼也今夫筥筐籯笄榱櫺翰藩巴船百丈下汉为笪贵之则律吕汗简贱之则箕帚蒸薪惟所逢遭尽于斧斤羙哉斯竹黄质墨章如出杼轴织文自当解甲税枯金碧其相嵗寒在躬又免斮烹彼其文章之种性不可致诘刳心而求之不可得匪人匪天有物有则惟其与蓬蒿共尽而无憾余亦不知白驹之过隙
　　煎茶赋
　　汹汹乎如涧松之发清吹皓皓乎如春空之行白云賔主欲眠而同味水茗相投而不浑苦口利病解胶涤昏未尝一日不放箸而防茗椀之勲者也余尝为嗣直瀹茗因録其涤烦破睡之功为之甲乙建溪如割双井如□日铸如防其余苦则辛螫甘则底滞呕酸寒胃令人失睡亦未足与议或曰无甚髙论敢问其次涪翁曰味江之罗山严道之防顶黔阳之都濡髙株泸川之纳溪梅岭夷陵之压甎临邛之火井不得已而去于三则六者亦可以酌褐之瓯瀹鱼眼之鼎者也或者又曰寒中瘠气莫甚于茶或济之盐勾贼破家滑窍走水又况鸡苏之与胡麻涪翁于是酌岐雷之醪醴参伊圣之汤液斮附子如博投以葛僊之垩去藙而用盐去橘而用姜不夺茗味而佐以草石之良所以固太仓而坚作强于是有胡桃松实庵摩鸭脚勃贺蘼芜水苏甘菊既加臭味亦厚賔客前四后四各用其一少则美多则恶挥其精神又益于咀嚼盖大匠无可弃之材太平非一士之略厥初贪味隽永速化汤饼乃至中夜不眠耿耿既作温齐殊可屡歃如以六经济三尺法虽有除治与人安乐賔至则煎去则就榻不游轩后之华胥则化庄周之蝴蝶
　　苦笋赋
　　道苦笋冠冕两川甘脆惬当小苦而反成味温润缜密多啖而不疾人盖苦而有味如忠谏之可活国多而不害如举士而皆得贤是其钟江山之秀气故能深雨露而避风烟食肴以之开道酒客为之流涎彼桂斑之梦汞又安得与之同年蜀人曰苦笋不可食食之动痼疾令人萎而瘠予亦未尝与之言盖上士不谈而喻中士进则若信退若焉下士信耳而不信目其顽不可镌李太白曰但得醉中趣勿为醒者传
　　楚词七首
　　龙眠操三章赠李元中
　　吾其行乎道渺渺兮骖弱石岩岩兮川横日月兮在上风吹雨兮昼冥吾其止乎曲者如几直者如矢我为直兮棘余趾我为曲兮不如其已吾耕石田兮为芝乃三嵗兮报我饥嗣兹穑兮则以稼从子于耜兮龙眠之下螳臂美兮当车蠏螯强兮鬬虎我观兮上下四方或锡予兮以大武金石兮水波松栢兮雨霜有时女兮不春我欲筮兮同牀筮告予以不好予与居兮甚娬秦人同炙兮徒欺予予和羮兮众吐之南山雾兮楚氛其在兹兮斗日月扬汤兮救暍从子休兮龙眠之樾
　　朝百牢兮九饭黎羮不糁兮共槃而笑狐白裘兮豹袪緼袍无里兮亦见春予何喜兮安乐此曰有嘉人兮遗予履发十袭兮示予与予武兮合度使羿兮隅立使离朱兮诏之若人兮无鹄离朱茫然兮羿韔弓牧牛兮于鼻牧羊兮不歧有若人兮可与归因子问涂兮龙眠之蹊
　　濂溪诗【并序】
　　舂陵周茂叔人品甚髙胷中洒落如光风霁月好读书雅意林壑初不为人窘束世故权舆仕籍不卑小官职思其忧论法常欲与民决讼得情而不喜其为少吏在江湖郡县盖十五年所至辄可传任司理防军运使以利变具狱茂叔争之不能得投告身欲去使者敛手聴之赵公悦道号称好贤人有恶茂叔者赵公以使者临之甚威茂叔处之超然其后廼寤曰周茂叔天下士也荐之于朝论之于士大夫终其身其为使者进退官吏得罪者自以不寃中嵗乞身老于湓城有水发源于莲花峯下洁清绀寒下合于湓江茂叔濯缨而乐之筑室于其上用其平生所安乐嫓水而成名曰濂溪与之游者曰溪名未足以对茂叔之美虽然茂叔短于取名而惠于求志薄于征福而厚于得民菲于奉身而燕及防嫠陋于希世而尚友千古闻茂叔之余风犹足以律贪则此溪之水配茂叔以永久所得多矣茂叔讳惇实避厚陵藩讳请名改惇頥二子夀焘皆好学承家求余作濂溪诗思咏潜徳茂叔虽仕宦三十年而平生之志终在丘壑故余诗词不及世故犹髣髴其音尘
　　溪毛秀兮水清可饭羮兮濯缨不渔民利兮又何有于名弦琴兮觞酒写溪声兮延五老以为夀蝉蜕尘埃兮玉雪自清聴潺湲兮鉴澄明激贪兮敦薄非青苹白鸥兮谁与同乐
　　津有舟兮荡有莲胜日兮与客就闲人闻挐音兮不知何处散发醉髙荷为盖兮倚芙蓉以当伎霜清水寒兮舟着平沙八方同宇兮云月为家怀连城兮佩明月鱼鸟亲人兮野老同社而争席白云防头兮与南山为伍非夫人攘臂兮谁余敢侮
　　王圣涂二亭歌【并序】
　　忠州太守王圣涂罢忠州春秋六十有六将告老于朝而休于营丘以书抵黔州告其同年生黄鲁直曰营丘有叟将自此归矣舎旁作二亭以休余日子为我名且归以夸父老鲁直名其一曰休休上言事下言徳也其一曰冥鸿言公自此去矰缴逺矣圣涂喜曰子盍为我歌
　　营丘之下有宅有田棃枣兮觞豆耘耔兮为年鸡栖埘兮羊豕在牧课儿子兮蓺松菊炙背兮墙东梦覆舟兮涛且风洋之回兮可以驾孙甥【一作男】扶舆兮父老同社洋之水兮可以舟入鸥鸟兮与之游一世兮蜉蚁桑榆兮憖可收从此休兮公谁黄发之休伟长松兮卧龙蛇阅千嵗兮不改其柯震雷不惊兮谁欲休之以蜩蛭下有锦石兮可用桮勺云月供帐兮万籁奏乐石子磊磊兮涧谷纵横春月桃李兮士女倾城时雨霖兮忽若海潦收无事兮我以观万物之情儿时所蓺兮桃李纎纎随世风波兮吹而北南昔去兮拱把今归兮与天参与古人兮合契树如此兮我何以堪鸿鴈嗸兮或在洲渚有心于粒兮弋者所取飞防防兮渺万里而絶去薮泽之罗者兮官予落羽【官一作观】
　　木之彬彬【并序】
　　曹公所礼三人孔融祢衡阳狂嫚侮操且疑且信故以衡假手于黄祖融晩乃覆巢独杨修材慧数解隠语又探其不言者发之最先得罪虽其父公雅故不足以贳死嗟乎修黄犊子有致逺材一怒其臂死于龙车之辙曾不知隰子之伐木耶田常与大夫隰子登台四望齐邑南向而蔽于隰子之乔木成子不言隰子归使人伐木斧斤离散创则止之相室曰变之亟也曰田子将成大事恶人知其微今不伐木未深忌也知人之所不言其忌深矣故曰知微者兵在其颈求福者褚藏其頴虽然隰子犹有所未立也与百里奚策虞公而去之岂可同年语哉感二三子行事作木之彬彬
　　木之彬彬非取异于人可宫室则斩则伐可笾豆则捋则撷草之茸茸非求显于世中刍牧则刈则鉏中医和则剥则枯非以其材故耶是非之歧利害薰蒸嗟人道之多患彼草木尚无情吾尝观于若人矣巧于辨人拙于自辨好动乎天机不周乎时变罪莫惨于徳有心祻莫深于心有见罪不在徳心其蟊贼祻不在心见其髠箝之人也皦皦自鲜行于众污之前峣峣不让立乎众埤之上积小不当是以亡其大当悲夫羿注矢以当物十尝中其七八引镆鎁以自残骇兕虎之窃发祸集于所忽怨栖于荣名易其言则害智用其智则害明为君子则奈何独见晓于冥冥
　　予欲金玉汝赠黄从善
　　江山复重兮朋友失长处幽篁兮隔离天日鸟声无人兮我友来即久矣不闻徳人之言兮为余发药嘉若人兮甚好修兰薰而时发兮水刚徳而用柔有璞连城方谟匠兮忍其与斗筲议之螫吾手而不砭兮举百体而弃之为民父母兮灼子之肤何能忍顾白日临辰兮臣何爱不与俱来古之人偿责言兮虽九死其犹未悔虹气贯斗牛兮岂用俗人之町畦予爱兰而莫与予佩兮曰斯其不情帝关九牡兮照下土孔明予将观东海兮蛙説予以坎井盍尝视吾宝兮兹有重于岑鼎予欲金玉汝兮汝既金玉掲日月以适四方兮殆而按剑以为戮鴈以不鸣烹木以材而斲天下皆羿兮矢来无乡惟应以无名之朴
　　明月篇赠张文潜
　　天地具美兮生此明月陞白虹兮贯朝日工师告余曰斯不可以为佩弃捐椟中兮三嵗不会霜露下兮百草休抱此耿耿兮与日星游山中人兮招招耕而食兮无卹榛艾蓁蓁前吾牛兮疻不可更扶浅耕兮病嵗深耕兮石婴耜登山兮临川雉得意兮鱼乐小风兮吹波从其友兮尾尾日下兮川逝射雉兮丧余一矢佳人兮洁齐怅何所兮行媒南山有葛兮葛有本我羞餔兮以君之鉏来
　　悲秋【为知命弟作】
　　有美一人兮临清秋而太息伤天形之缺然兮与有足者同堂而并席傥尝获罪于天兮使而至于斯极夫隂凝而阳化兮冲气饪而为和骈拇所以为少枝指所以为多谓天任汝以道兮曾是形畸而貌独天厌弃汝兮修汝徳而谓何中无所考此耿耿兮独遡风而浩歌歌曰父耶母耶人乎天乎才之为祥固不若不才之全乎非天地之私兮又非父母之愿也慨伏思而不得兮梦漂漂而行逺逆真人于轩台兮请端策而征衍遇水盈之坎坎兮得山麓而为蹇虽御良而马服兮犹往蹇而来连艮之初六来告休兮艮其趾而无咎如风日之过河兮人谓守水而为耗知水性之循环兮曾何损益之足道蚿百足之狂攘兮防踸踔以行地蛇虺蔓延不自好兮谓风蓬蓬而无似物怜物之无穷兮目尚为心之仆夫精于形器之表兮视四体百骸其在外予将执汝手兮游乎浩荡之会凭天津而濯发兮揽日月以为佩嗟不知去来之为我兮天下莫予之为对恐路逺而多岐兮聊赠汝以指南将雍容于胜日兮尝试为汝而妄谈






　　山谷集巻一
　　钦定四库全书
　　山谷集巻二
　　宋　黄庭坚　撰
　　古诗五十一首
　　赠别李次翁【四言】
　　利欲薰心随人翕张国好骏马尽为王良不有徳人俗无津梁徳人天游秋月寒江映彻万物玲珑六窗于爱欲泥如莲生塘处水超然出泥而香孔窍穿穴明冰其相维乃根华其本含光大雅次翁用心不忘日问月学旅人念乡能如斯莲汔可小康在俗行李宻宻堂堂观物慈哀涖民爱庄成功万年付之面墙草衣石质与世低昻
　　次韵答鼂无咎见赠【补之】
　　翕翕一日炎耽耽万年永四海仰首观顷复归根静时雨泻玉除潢流涨天井性不耐衣冠入门疎造请煮饼卧北窗保此已徼幸空余见贤心忍渇望梅岭
　　次韵答张文潜惠寄【耒】
　　裋褐不磷缁文章近楚辞未识想风采别去令人思斯文已战胜凯歌偃旍旂君行鱼上冰忽复燕哺儿学省得佳士催来费符移方观追金玉如许遽言归南山有君子握兰怀令姿但应洁斋俟勿咏无生诗
　　同钱志仲饭耤田钱孺文官舍【景祥】
　　帝耤开千畆农功先九州王孙守耒耜吏隠极风流永夏丰草木五云卫郊丘牛羊卧篱落賔客解衣裘汲井羞热啜挽溪供甘柔倒靫収莲的剖蚌煮鸿头野日草光合水风荷气浮稻畦下白鹭林樾应鸣鸠主人发清赏况复佳同游归扇障小真成一赐休
　　次韵子瞻赠王定国【巩】
　　逺志作小草鼃衣生陵屯但为居移气其实何足言名下难为人丑好随手翻百年炊未熟一垤蚁追奔夏日蓬山永戎葵茂墙藩王子吐佳句如蠒丝出盆风姿极洒落云气画罍樽属有补衮章自当宠频繁鄙夫无他能上车问寒温唯思穷山去抱犊长儿孙
　　次韵张訽斋中春晚
　　学古编简残怀人江湖永非无车马客心逺境亦静挽蔬夜雨畦煮茗寒泉井春去不窥园黄鹂颇三请立朝无物望补外傥天幸想乘沧浪船濯发晞翠岭【补外一作得邑又石本得邦】
</div>
    <div class="pagination">
<span class="current-page">1</span><a href="山谷内集山谷外集山谷别集山谷词山谷简尺山谷年谱_page2.html">2</a><a href="山谷内集山谷外集山谷别集山谷词山谷简尺山谷年谱_page3.html">3</a><a href="山谷内集山谷外集山谷别集山谷词山谷简尺山谷年谱_page4.html">4</a><a href="山谷内集山谷外集山谷别集山谷词山谷简尺山谷年谱_page5.html">5</a><a href="山谷内集山谷外集山谷别集山谷词山谷简尺山谷年谱_page6.html">6</a><span>...</span><a href="山谷内集山谷外集山谷别集山谷词山谷简尺山谷年谱_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
