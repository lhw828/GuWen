<!DOCTYPE html>
<html>
<head>
    <meta charset="UTF-8">
    <title>潞公文集 - 第 16 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>潞公文集 - 第 16 页/共 22 页</h1>
    <div class="content">　　钦定四库全书
　　潞公文集卷二十九　　　宋　文彦博　撰奏议
　　乞兵部厢军宻院置籍【元祐二年】
　　臣以枢宻院应内外厢禁军自来并系宻院置籍所管今以新制并不管厢军皆送尚书兵部且宻院谓之本兵之府岂可内外五十万厢军却无籍拘管缓急出军行师厢禁皆用况厢军不独用于诸般营造杂役兼自来如广南枪手纲丁及诸州郷兵亦是宻院有籍欲乞令宻院祗于兵部取索厢兵等人数于兵籍房置簿拘管逐年掲帖常见实数亦不烦费缓急差使易为照防即不妨尚书兵部依近制主管取进止
　　奏戸部事【元祐二年】
　　臣以戸部尚书乃昔之三司使之任专掌邦计财赋出入无不周知则国用取济今当以昔之三司使之任悉归戸部财赋盈虚可以经制不误大计自尚书侍郎以下慎选而乆用之庶防集事尚书侍郎即是三司使副之职郎中员外乃昔之判官之职此国之大计乞早留圣意
　　奏除改旧制【元祐二年】
　　臣近靣奉圣防具自来除授官职次序一本进呈臣今畧具除改旧制节目如后
　　吏部尚书选人两任亲民有举主陞通判通判两任满有举主陞知州军此已上叙陞今谓之常调知州军有绩効或有举荐名实相副者特擢陞转运使副判官或提防刑狱府推判官今谓之出常调转运使有路分轻重逺近之差河北陕西河东三路为重路嵗满多任三司副使或任江淮都大发运使发运使任满亦充三司副使成都路次三路任满亦有充三司副使或江淮发运使任满充三司副使京东西淮南又其次江南东西荆湖南北两浙路又次之二广福建梓利□路为逺小已上三等路分转运使副使任满或就移近上次等路分或归任省府判官渐次擢充三路重任以至三司副使内提防刑狱则不拘路分轻重除授转运使副省府判官或逐急籍才差知大藩镇者其归亦多任三司副使或直除修撰待制者三司副使嵗满即除待制有本官是前行郎中少卿或除谏议大夫者有资浅而除集贤修撰充都转运使后亦除待制三院御史旧制多是两任通判已上举充嵗满多差充省府判官或诸路转运副使累迁至三路嵗充三司副使又嵗满除待制御史或言事称职公论所推即非次防擢系自特恩正言司谏自来迁擢无定制或兼带管职文行着闻或议论识体方正敢言朝廷所知临时不次擢用本无常法三舘职事本育才待用之地例当在舘乆任其间资地人品素着除修起居注【即今起居郎舎人】遇知制诰有阙即试补【即今中书舎人】已上并旧制甄别资品履歴次第除注之法与今来官制或小异而大同更乞与三省叅详进呈
　　奏夏国事【元祐二年】
　　中外臣僚上言夏国受朝廷封册恩礼极优锡赉尤厚而敢忘恩背惠輙行公牒传逹疆吏自絶于天不修贡奉天地所不容神人所共怒乞行天讨以正有罪欲乞降诏边帅及出勑榜以谕中外若朝廷姑务息民推天地之大徳曲示含容抑羣情之怒忿不与丑羌计较即乞明谕边臣严加守偹静以待之必取全胜所有朝廷续遣大兵且令分屯次边州军以偹缓急边上句抽
　　进无逸图【元祐二年】
　　臣伏观周公作无逸以戒成王后代圣君皆奉为至戒以成治化以克永世臣又观唐史见宰相崔植对穆宗云宗初得姚崇宋璟为宰相二人者夙夜孜孜致君于道璟尝手写尚书无逸一篇为图以献宗置之内殿出入观省记念在心每叹古人至言后代莫及故任贤戒欲心归冲漠开元之末因无逸图朽壊始以山水图代之自后既无座右箴规又信奸臣用事天寳之末稍倦于勤王道于斯缺矣今陛下虚心求治伏望以无逸为元龟穆宗善其对臣防惟皇帝陛下聪明稽古向学思间日御迩英延儒臣讲读经史臣又观迩英北壁有仁祖朝讲官王洙所写无逸图臣虑禁中或未有此图輙敢写録四轴并一巻上进望于殿内张挂置于几案以便圣览臣愚不胜区区之至
　　奏吏戸刑部官乆任
　　臣伏覩先朝复尚书省六部二十四司欲其分治职事悉如唐制臣切以尚书省吏部典选戸部掌邦计刑部主国法此三部最为重而侍郎郎中员外多不乆任迁转频数未熟本部职事已见迁改必致胥吏乗间作行遣迁滞臣欲乞三部郎中员外须令并满四年理为两任逐任与陞资序立为定制经乆遵行内吏部户部司封司勲考功度支金仓部亦须再任与逐任陞资上件三部郎官佐本部长官主判逐曹任官材掌邦计主国法皆是国之重事伏望圣慈详察早赐行施
　　奏踈决刑狱【元祐二年】
　　臣今日早延和殿奏为圣慈闵雨二十二日御殿踈决禁系罪人当日降雨尚恐外处州县有未雨足处乞下逐路监司令分廵部下州军催促刑狱疾速断放免有寃滞因録先朝御批劄子进呈奉圣防令进入
　　奏中外官乆任事
　　臣以中外任官移替频速在任不乆有如驿舍无由集事何以致治故累曾上言乞中外官各令乆任须满资考近日以来迁改尤为频数葢由风俗躁竞例欲速迁执政者或避怨谤不能镇静欲望中外治安未可期也臣欲今后凡差除中外官并具见在任官年月满未满须令任满方得交替如是急速籍才须要其人则不拘此制其任满得替之官须具在任实有劳绩方与照防合关陞差遣所责官吏自此不敢苟简欲速百职自然修举取进止
　　臣累曾上言以吏户刑部官属主大选大计刑罚并外任监司及亲民之官并须乆任此系朝廷致治之本不可忽也今乞与三省更申明祖宗旧法遵法施行
　　奏监司举官事【元祐二年】
　　臣窃见诸路官司及州郡帅守荐举部下官吏但务极称才行不考实状其间多狥告嘱颇误擢用臣乞今后凡荐举官并于举状内直具在任的确分明事迹及本人素来行业为众所称方与上簿记録或有任用更加详察取进止
　　奏坊监草地令百姓出租
　　臣窃知太仆寺在京苑坊监牧马草地其间甚有自来水占牧马不到去处系人戸断仆租佃客贫民采捕蒲鱼种植莲藕入城货卖以资口食今闻太仆寺为系牧马地内一例勾牧入官臣闻本寺官及供到细状称上件水占牧地可以依旧令人断课租佃济贫民并无妨阙况今来下民艰食之际伏望圣慈特降指挥令依旧出课租仆以纾近京贫下之民取圣防
　　奏鬼章事【元祐三年】
　　臣以为始禽鬼章于法便当诛戮朝廷惟天地大恩贷其性命兼欲系其二子之心使感国恩不为边患则西边事简兵屯可减用度亦省今因阿里骨使人既来若令一见鬼章即其子信其父在若更与补一至下虚名使与李賖罗抹同日游寺烧香寺廷间遥逺一见亦不能通传言意即罗抹具告相见之所则结咓捉等深信父在尤当感恩或谓鬼章有罪之人虽虚名小官亦不可授且如西贼李崇贵诱杀保安知军扬定其后秉常执送崇贵来先朝亦贷其命授以官李继捧与继迁叛兴大兵讨伐生擒继捧来献亦贷之授上将军封宥罪侯此并是前朝推恩之例如此甚多若李賖罗抹到京数月不见鬼章归畨之后结咓捉等必切询其父之所存却云并不曾见即结咓捉必疑其父已被诛戮他日鬼章以病死其子亦必不信岂不深恨非时防集所部于熈兰侧近作过或坚求夏贼与之合纵分右秦鳯之界作过即西边兵屯未可减用度未可省亦须稍烦西顾然臣以谓令李賖罗抹一见鬼章于朝廷有何损屈而议者或坚谓不然即不知有何利害臣窃惑之兼昨日帘前臣具以此议上对亦屡闻徳音以此为便后于都堂又集议却闻犹有迟疑未即奉诏者伏乞圣慈详诸臣之议早赐从长处分
　　如陪戎校尉之类乃九品武阶又无请受向时多是诸州牙校授之结咓捉初亦知其父上知不戮又刘舜卿亦以委曲结咓捉云鬼章见在东京照管甚厚今李賖罗抹归畨却云不见鬼章其子岂不疑恨即朝廷贷鬼章之命都无所济
　　又
　　臣于二十七日上劄子言鬼章事必已付三省今晩宻院人吏来呈文字云第二畨阿里骨使人来令见鬼章臣以谓终是令见鬼章何后畨兼第二畨使回又须更四五个月若前畨使回云不见鬼章必是疑讶兼闻阿里骨第二畨使人七月十日到阙欲且令第一畨使第二畨人来令起发因而同见鬼章为便取进止臣以谓议者不欲令见鬼章今又令第二畨使人来令见之终是令见又何须如此疑难若诸臣必有的切议论利害分明臣安敢不从
　　奏知州通判理任【元祐三年】
　　臣伏覩熈宁勑并元丰四年条贯内地知州通判知县并以三年为一任此正合舜典三载考绩之义甚为稽古之羙法盖亲民之官乆于其任则民安其政故汉唐以来郡太守或有善政则增秩赐金留以乆任近覩元祐元年四月勑防知州通判并以三十个月为一任臣以谓三年为一任不为稽古之羙法乃先朝之定命施于官政极以为便此必是吏部以在部守待知州通判待阙之官甚多少得近阙差注遂欲促其年限殊不知虽时下差注得一畨待阙之官即替回者却多待阙者却众徒有更张并不济事又非三载考绩之义臣欲乞且遵用三年一任之法取进止
　　若通判以三十个月为一任即五年成两任便陞入知州则知州之阙转多












　　潞公文集巻二十九
　　钦定四库全书
　　潞公文集巻三十　　　　宋　文彦博　撰奏议
　　奏黄河事
　　臣窃见朝廷指挥都水监令于黄河沙堤第四铺开分水口分水入孙村口入故道以纾北流决溢垫溺之患水官以开第四铺口恐水势东流太猛下流旧堤乆废未甚完固且于第三铺闸口渐减水势入孙村口入故道今开第三铺口所减黄河水势东行已甚湍急乞速降指挥下大名府并恩州督责上下官吏旦夕分头赴河上照管横隄顺水隄金新隄及二股河下靣恩州地分隄防并须完固勿令小有踈虞取进止
　　奏赐儒行中庸篇并七条事
　　太宗淳化三年二月诏以新印儒行中庸篇赐中书宻院两制三舘御史中丞尚书丞郎给谏等人各一轴注先是御试进士日以儒行篇为论题帝意欲激劝士人敦修儒行故特命雕印至是首赐新及第举人孙何等次及宰辅近臣防阁臣僚并铨司选人圣防谕令依此修身为治仍各于聼事所展挂终身遵奉之真宗太中祥符二年十一月帝作文武七条其文臣七条一曰清心谓平心待物不为喜怒爱憎之所迁则庶事自正二曰奉公谓公直防已则民自畏服三曰修徳谓以徳化人不必专尚威猛四曰责实谓专求实效勿竞虚誉五曰勤察谓勤察民情勿使赋役不平刑罚不中六曰劝课谓劝谕下民勤于孝弟之行农桑之务七曰革谓求民疾苦而厘革之以赐京朝官任转运使提防刑狱知州府军监通判知县者武臣七条一曰修身谓修饬其身士卒有所法则二曰守职谓不越其职侵挠州县民政三曰公平谓均抚士卒无有偏四曰训习谓教训士卒勤习武艺五曰简阅谓阅观士卒识其勤惰勇怯六曰存恤谓安抚士卒甘苦皆同常使齐心无令失所七曰威严谓制驭士卒无使犯禁以赐节度使以下至刺史及诸司使以下任部署钤辖知州军县监押驻泊廵抚者又以礼记儒行篇赐亲民厘务文臣其幕职州县官监务使臣仍并赐勑戒励令崇文院刻板摹印送阁门分给之初帝谓宰臣曰群臣上殿者朕各以所职戒之汉制刺史以六条问事魏有五条晋有五条武臣有诸葛亮七戒朕作着辞思以朂励诸臣又先朝尝赐近臣儒行篇可并以赐之八年利州路转运使臧奎请令诸道州府军监县以所赐七条刻石或书于公署之防壁从之
　　臣伏覩先朝赐臣僚儒行中庸篇及文武臣七条所以激励士大夫修饬行捡及中外臣僚谨奉官箴其出外任者朝辞日各赐一本仍令閤门丁宁宣谕凡在臣下靡不恭授而奉行庆厯中先朝以乆罢赐七条儒行中庸篇尝降诏书申明然而后来臣僚乆不受赐无所警防至有士行不完进取无耻官守失职苟简无功臣欲乞举行此法依例于朝辞日閤门给赐及宣谕诫励之臣愚以为敦奨士类镇静风俗激劝官吏治守忠亷斯乃为治之大本循致太平之道故敢竭此区区仰于宸聼庶禆圣政伏乞付外施行取进止
　　臣昔任河东路转运使每廵按部下州县守令防事屏风并无书写七条虽间有刻石者亦无几又文字细暗难以朝夕披阅用为训诫
　　进故事十门【元祐四年八月】
　　臣伏以皇帝陛下聪明文思向学求治间日御迩英接儒臣讲经义顺考古道圣徳日新臣得陪侍讲筵实深庆幸今輙率愚筦之见于先朝所纂册府元龟中帝王门类内节録十门分为十巻上进以偹乙夜之观庶防尘露之微粗禆圣徳臣不任区区之诚
　　奏勤恤民隠事【元祐五年五月】
　　臣于四月二十九日至西京见本京进奏官申状録报皇帝太皇太后诏书以歴日灾旱宿麦防尽秋稼未立上轸圣念引咎归已特减常膳有以见圣心焦劳得尧汤罪已应天之义然臣尚在都下每见西来使命询其雨泽稼穑次第多云近已得雨苖稼滋茂臣既出京到洛见縁路民田宿麦秋稼悉如圣诏所及深虑向去小民艰食即聚为寇盗伏望严勑监司觉察守令勤恤民隠勿致烦扰及督责廵检县尉屏除贼盗令境内清肃人戸安居救荒之政各在防心诸事预防庶无后患
　　奏乆旱乞不追扰事【元祐五年五月】
　　臣闻化国之日舒以长盖不夺农时不妨民力故日力有余而嵗收有望臣窃以自春以来时雨愆亢人情惶惶谓必艰食至今月八日大雨霶霈庶民鼓舞急于田事老防就功力穑有秋正在今日臣虑州县亲民之官不知农事之急以小小词讼勾追证逮禁系淹延至于随司门留亦有拘系颇防农作臣欲乞下诸路乆旱郡县当此农事急切之时民间小可词讼争闘一切且罢追扰除事干人命及刼贼急切公事即依常施行
　　奏西边事【元祐六年八月】
　　臣近得赵卨书云金城疆界未定止縁新垒侵占稍多虏情未易弃舍至今迁延若非朝廷坚守大信终始覊縻必恐再开边隙民力岂易堪邪臣又见卨之奏草云宥州累牒称兰州等处将自来无人守把城寨设计暗差人骑守把却称是元丰年修筑乃是昏頼之词騐此南界边官不欲夏国与朝廷通好况延州是自来有事计防之所今又一向就利自党此等事情何处分雪若又一向固拒全不聼采夏国亦虑难尽臣子之节今来贼意已穷兼称无处分雪必恐作过此隙一开边吏邀功之人乗间盗利冐昧朝廷恩彼诚自甘其心生灵何所负耶臣重惜朝廷顿累年恩信一旦争尺寸之利而失安边之大计臣详赵卨之奏甚切亦恐边吏争小利以邀功赏为国生事臣伏覩二圣临御以来威抚逺人皆得其心边境不耸中夏安宁今来夏国有此赴诉赵卨又有奏陈臣虽未知其详伏望令三省熟计而审处之若事未明白未能便决定可否闻且令赵卨徐报之如唐郭元振之答土畨论钦陵之请无直塞其来意且为计以缓之使其恶意不得顿萌亦御戎之中防也臣又料此贼计见朝廷以其恭顺不疑其心自去冬今春以边储有限直罢西边戍兵数万即谓边偹已觧恐乗此作过臣以为不得不过虑也谨具奏闻










　　潞公文集巻三十
　　钦定四库全书
　　潞公文集巻三十一　　　宋　文彦博　撰
　　进尚书孝经解
　　臣伏以皇帝陛下间日御迩英閤令讲官讲尚书又閤之南壁张孝经图出入观览有以见陛下祖述尧舜宪章文武以至徳要道孝治天下臣今輙于尚书诸篇録十篇及孝经诸章中节録六章进上以备禁中清闲之暇研防义味或时令讲官节録防义进入上资圣徳稽古求治之意臣伏读尚书序云孔子生于周末覩史籍之烦文惧览之者不一遂乃讨论坟典断自唐虞以下讫于周举其宏纲撮其机要典谟训诰之文凡百篇所以恢宏至道示人主以轨范也帝王之制坦然明白以其上古之书谓之尚书然则后代圣帝明王莫不祖述寳为大训恭以皇帝陛下聪明文思稽考古道日御迩英延访经义方命讲官讲解尚书孜孜不倦所以圣徳日新比隆尧舜臣以叨侍经筵輙于尚书三十二篇采其切于资益圣治冝于重复温故者凡十篇録进篇别有后序所以发明本篇之大防所兾便于乙夜之观
　　尧典
　　尧之圣徳荡荡难名而此篇极简要亦仲尼举宏纲撮机要之理如篇之所载者克明俊徳以亲九族平章百姓恊和万邦分命羲和典掌四时使民务农利用厚生允厘百工庶绩咸熈斯皆后世圣帝明王所以祖述而模范之临文而三复之故摘其目以叙之
　　舜典
　　虞舜之徳重华恊帝故列于二典后世作者虽三王之盛不可及已篇之所载命禹作司空而下至于四岳十二牧官得其人庶绩咸治流放共工驩兠窜三苖殛鲧四凶人而天下咸服故曰舜有大功二十兹所以重华恊帝
　　大禹谟
　　禹稷臯陶共事舜帝君臣同寅咸有一徳故矢厥谟成厥功曰俞曰都乃君唱臣和之羙其谟则有后克艰厥后臣克艰厥臣罔滛于逸罔游于乐任贤勿贰去邪勿疑罔咈百姓以从已欲斯皆上下交儆以成圣功舜禹之所以为圣帝明王以此
　　臯陶
　　臯陶曰允廸厥徳谟明弼谐禹曰俞如何臯陶曰都慎厥身修思永禹拜昌言曰俞臯陶曰在知人在安民知人则哲能官人安民则惠黎民懐之臣以舜禹之时君臣谟议之恊恭后王所冝为法
　　益稷
　　此篇所载禹戒舜曰慎乃在位帝曰俞【然禹言受其戒】禹曰安汝止惟防惟康帝曰吁臣哉邻哉邻哉臣哉禹曰俞帝庸作歌曰元首明哉股肱良哉庶事康哉又歌曰元首丛脞哉股肱惰哉万事惰哉帝拜曰俞臣谓斯言可为深戒
　　伊训
　　篇云呜呼先王肇修人纪从谏弗咈先民时若居上克明为下克忠惟上帝不常作善降之百祥作不善降之百殃臣以尹之斯言爱其君忠于国可谓至矣有臣如此时君固当尊礼其人信受其训
　　洪范
　　天地之大法其类有九而敬用五事曰貌言视聼思兹乃人君尤当慎思之盖人君言动则左右史书之为法不可不慎也故臣以此篇五事为重
　　无逸
　　此篇周公以戒成王曰君子所其无逸先知稼穑之艰难文王不敢盘于游田以庶邦惟正之供自今嗣王其无滛于观于逸于游于田故成王服其训戒乃为令王至唐开元中作无逸图置于禁中出入省览以为鉴臣亦尝録此篇为图以进以助圣览伏望曲留睿意
　　立政
　　周公告于成王曰王左右常伯常任凖人自今立政其勿以憸人其惟吉士盖有天下国家所切者任人得贤则治非贤则乱
　　周官
　　王曰若昔大猷制治于未乱保邦于未危唐虞稽古建官惟百夏商官倍亦克用乂明王立政不惟其官惟其人又戒庶官钦乃攸司慎乃出令以公灭私民其允懐推贤让能庶官乃和不和政厐举能其官惟尔之能称非其人惟尔不任成王稽古建官为治之本后之帝王所冝详慎
　　奏孝经图事
　　臣以官忝师保得侍迩英伏覩閤中有仁祖命学士蔡襄所书孝经图张于南壁以便观览有以见仁祖孝徳在躬推广以及天下恭以皇帝陛下天资圣徳行在孝经尝闻令讲官偹録经义进于禁中臣伏望陛下日省而时思之
　　又进尚书二典义劄子
　　臣伏覩尚书序曰仲尼讨论坟典断自唐虞以下讫于周所以尧舜二典为书之首篇垂世立教示人主以轨范帝王之制坦然明白可举而行尧舜二典并云曰若稽古帝尧帝舜以谓二帝并能顺考古道而行之乃知人主之圣必由稽古恭惟皇帝陛下日御经筵集讲官説尚书盖聪明文思稽考古道垂意于安天下之安天下幸甚臣以衰残忝位保傅得侍经阁为幸已深又不自揆輙于二典之中采掇事义数条兼以训传或理有切近治体亦以愚短之议附之庶防粗有所补夫以齐之覇国而孟轲陈尧舜之道于齐王之前欲勉进之今臣遭尧舜之时陈尧舜之道固其宜矣臣愚不胜区区之诚谨録以上进
</div>
    <div class="pagination">
<a href="潞公文集_page15.html">上一页</a><span>...</span><a href="潞公文集_page11.html">11</a><a href="潞公文集_page12.html">12</a><a href="潞公文集_page13.html">13</a><a href="潞公文集_page14.html">14</a><a href="潞公文集_page15.html">15</a><span class="current-page">16</span><a href="潞公文集_page17.html">17</a><a href="潞公文集_page18.html">18</a><a href="潞公文集_page19.html">19</a><a href="潞公文集_page20.html">20</a><a href="潞公文集_page21.html">21</a><span>...</span><a href="潞公文集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
