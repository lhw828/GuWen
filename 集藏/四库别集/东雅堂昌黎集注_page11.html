<!DOCTYPE html>
<html>
 <head>
  <meta charset="utf-8"/>
  <title>
   东雅堂昌黎集注 - 第 11 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东雅堂昌黎集注 - 第 11 页/共 23 页
  </h1>
  <div class="content">
   原性【一作性原　今按原道原人原之例作原性为是又此五原篇目既同当是一时之作与兵部李侍郎书所谓旧文一巻扶树教道有所明白者疑即此诸篇也然则皆是江陵以前所作程子独以原性为少作恐其考之或未详　孟子言人性善荀子言恶扬子言善恶混公乃作原性取三者而折之以孔子之言其説有上中下之殊于是説者纷然李习之则置孟荀扬之论本中庸作复性书三篇皇甫持正则作孟荀言性论而谓孟子之言合经为多杜牧之则作三子言性辨而谓荀言人之性恶比二子荀得多其论不能相一至王荆公作原性则又曰太极者五行之所由生而五行非太极也性者五常之太极也而五常不可以谓之性此吾所以异于韩子太极生五行然后利害生焉性生情有情然后善恶形焉而性则不可以善恶言也此吾所以异于孟荀其论益相胜矣白云郭氏曰唐自韩愈之后言性者皆出其下李翺之言至论动静皆离寂然不动则异教矣皇甫湜之论谓孟荀扬殊趋而一致又为韩子三品之论皆无去取杜牧之言爱怒生而自能为性之根恶之端其荀氏徒欤本朝言性者四家司马公谓扬子兼之王荆公谓扬子之言似矣苏氏亦曰扬雄之论固巳近之亦多敝于雄之学独程氏言孟子性善乃极本穷原之理又谓荀扬不知性故舍扬不论郭氏之论尽矣】
　　性也者与生俱生也情也者接于物而生也性之品有三而其所以为性者五情之品有三而其所以为情者七【而其或皆无而字性者情者或并无者字皆非是】曰何也【或无曰字】曰性之品有上中下三上焉者善焉而巳矣中焉者可导而上下也下焉者恶焉而已矣其所以为性者五曰仁曰礼曰信曰义曰智【方从阁杭蜀本云礼信去仁为近诸本多作曰仁曰义曰礼曰智曰信　今按方本以五行相生之序而言诸本以四方相对一位居中而言理皆可通但窃意诸本语陈而韩公亦颇尚异恐方本或得之】上焉者之于五也主于一而行于四【行于方作行之】中焉者之于五也一不少有焉则少反焉其于四也混【不上诸本无一字乃从阁杭潮本作一也而并属下句云一谓仁也言不少存乎仁则少畔乎仁蜀本倒一也二字杭蜀反皆作及非也　今按也一二字当从蜀本而以也字属上句一字属下句方及诸本皆非也方以一为仁亦非是此但言中人之性于五者之中其一者或偏多或偏少其四者亦杂而不纯耳反字则方得之】下焉者之于五也反于一而悖于四【悖音佩】性之于情视其品情之品有上中下三其所以为情者七曰喜曰怒曰哀曰惧曰爱曰恶曰欲上焉者之于七也动而处其中【其中或作于中非是】中焉者之于七也有所甚有所亡然而求合其中者也下焉者之于七也亡与甚直情而行者也【亡与上或有无字非是】情之于性视其品孟子之言性曰人之性善荀子之言性曰人之性恶扬子之言性曰人之性善恶混夫始善而进恶与始恶而进善与始也混而今也善恶皆举其中而遗其上下者也得其一而失其二者也【与诸本多作欤善恶下又有欤字　今按二与字皆当读如字而为句首犹言及也作欤而为句絶者皆非左传夫弗及而忧与可忧而乐与忧而弗害皆取忧之道也语势亦相似】叔鱼之生也其母视之知其必以贿死【国语叔鱼生其母视之曰是虎目而豕啄鸢肩而牛腹谿壑可盈是不可餍也必以贿死】杨食我之生也叔向之母闻其号也知必灭其宗【昭二十八年左传叔向生子伯石叔向之母视之及堂闻其声而还曰是豺狼之声也狼子野心非是莫防羊舌氏矣至是果灭伯石食我字也食采于杨故号杨食我　旧本食我音异俄】越椒之生也子文以为大戚【或无大字】知若敖氏之不食也【宣四年左氏楚司马子良生子越椒子文曰必杀之是子也熊虎之状而豺狼之声弗杀必灭若敖氏矣子良不可子文以为大戚曰犹求食若敖氏之不其馁而】人之性果善乎后稷之生也其母无灾其始匍匐也则岐岐然嶷嶷然【见诗生民篇嶷鱼力切】文王之在母也母不忧【或无母字母不忧等事见国语】既生也傅不勤既学也师不烦人之性果恶乎尧之朱舜之均文王之管蔡习非不善也而卒为奸瞽叟之舜鲧之禹习非不恶也而卒为圣人之性善恶果混乎【圣下或有人字属上句】故曰三子之言性也举其中而遗其上下者也得其一而失其二者也曰然则性之上下者其终不可移乎【终上或无其字】曰上之性就学而愈明下之性畏威而寡罪是故上者可教而下者可制也【教或作学】其品则孔子谓不移也曰今之言性者异于此何也【性下或有情字】曰今之言者杂佛老而言也杂佛老而言也者奚言而不异【言也者或无也字　今按此篇之言过荀扬逺甚其言五性尤善但三品之説太拘又不知性之本善而其所以或善或恶者由其禀气之不同为未尽耳】
　　原毁【或作毁原説已见上】
　　古之君子其责巳也重以周其待人也轻以约【此孔子所谓躬自厚而薄责于人之意】重以周故不怠轻以约故人乐为善闻古之人有舜者其为人也仁义人也求其所以为舜者责于巳曰彼人也予人也彼能是而我乃不能是早夜以思去其不如舜者就其如舜者【顔渊曰舜何人也予何人也有为者亦若是文意盖本此　古之人或无人字下同早或作蚤】闻古之人有周公者其为人也多才与艺人也求其所以为周公者责于巳曰【方从阁本无求其所以四字只作责于巳为周公者　今按阁本不成文理而方从之误矣】彼人也予人也彼能是而我乃不能是早夜以思去其不如周公者就其如周公者【去其下十三字或从阁本作求其所以为周公者而为之】舜大圣人也后世无及焉周公大圣人也后世无及焉是人也乃曰不如舜不如周公吾之病也是不亦责于身者重以周乎【身或作巳】其于人也曰彼人也能有是是足为良人矣能善是是足为艺人矣【善或作有非是】取其一不责其二【责或作取】即其新不防其旧恐恐然惟惧其人之不得为善之利一善易修也一艺易能也其于人也乃曰能有是是亦足矣曰能善是是亦足矣【或无此八字非是】不亦待于人者轻以约乎【不上或有是字】今之君子则不然【或无则不然字】其责人也详其待已也廉详故人难于为善廉故自取也少已未有善曰我善是是亦足矣已未有能曰我能是是亦足矣外以欺于人内以欺于心未少有得而止矣不亦待其身者已廉乎【其身或作于已】其于人也曰彼虽能是其人不足称也彼虽善是其用不足称也举其一不计其十防其旧不图其新恐恐然惟惧其人之有闻也是不亦责于人者已详乎夫是之谓不以众人待其身而以圣人望于人吾未见其尊已也【是之或作如是或无之字】虽然为是者有本有原【原上或无有字】怠与忌之谓也怠者不能修而忌者畏人修吾常试之矣尝试语于众曰某良士某良士其应者必其人之与也不然则其所疎逺不与同其利者也不然则其畏也不若是强者必怒于言懦者必怒于色矣又尝语于众曰某非良士某非良士其不应者必其人之与也【不应下或无者字非是】不然则其所疎逺不与同其利者也不然则其畏也不若是强者必説于言懦者必説于色矣是故事修而谤兴德高而毁来呜呼士之处此世而望名誉之光道德之行难巳【此下或无世字非是巳或作矣】将有作于上者得吾説而存之其国家可几而理欤【作或作仕或作化欤或作也】
　　原人【或作仁】
　　形于上者谓之天形于下者谓之地命于其两闲者谓之人形于上日月星辰皆天也形于下草木山川皆地也命于其两闲夷狄禽兽皆人也曰然则吾谓禽兽人可乎曰非也【人可上或有曰字】指山而问焉曰山乎【指下或有南字非是】曰山可也山有草木禽兽皆举之矣指山之一草而问焉曰山乎曰山则不可【或无曰山乎三字】故天道乱而日月星辰不得其行【或无故字】地道乱而草木山川不得其平人道乱而夷狄禽兽不得其情天者日月星辰之主也地者草木山川之主也人者夷狄禽兽之主也主而暴之不得其为主之道矣是故圣人一视而同仁笃近而举逺【仁或作人非是】
　　原【李石曰退之作原与晋阮千里相表里至作罗池碑欲以威猲人是为子厚求食也送穷文虽出游戯皆自叛其説也退之以长庆四年寝疾帝遣神召之曰骨蕝国世与韩氏相欲同力讨之天帝之兵欲行隂诛乃更借人力乎当是退之数穷识乱为所乗不然平生强防至死无用】
　　有啸于梁【于梁于堂下一本各有者字】从而烛之无见也斯乎曰非也无声有立于堂从而视之无见也斯乎曰非也无形有触吾躬从而执之无得也斯乎曰非也无声与形安有气【无声与形上或有无气三字非是】曰无声也无形也无气也果无乎曰有形而无声者物有之矣土石是也有声而无形者物有之矣风霆是也有声与形者物有之矣人兽是也无声与形者物有之矣神是也【李石曰公子彭生托形于豕晋文公托声如牛韩子谓无声与形未尽也】曰然则有怪而与民物接者何也曰是有二有有物【有怪或作见怪二下或有説字或有説字而无有有物四字】漠然无形与声者之常也民有忤于天有违于民【上民字一作人下民字或作时】有爽于物逆于伦而感于气于是乎有形于形【有形或作有托】有凭于声以应之而下殃祸焉皆民之为之也【为下或无之字】其既也又反乎其常曰何谓物曰成于形与声者土石风霆人兽是也反乎无声与形者神是也【反乎或作反其非是】不能有形与声不不能无形与声者物怪是也【或无不能有形与声六字或无不能无形与声六字】故其作而接于民也无恒故有动于民而为祸亦有动于民而为福【本或先言为福按左氏国语周惠王十五年有神降于莘王问诸内史过对曰云云有得神以兴亦有以亡夏之兴也祝融降于崇山其亡也回禄信于聆隧商之兴也梼机次于丕山其亡也夷羊在牧周之兴也鸑鷟鸣于岐山其衰也杜伯射王于鄗动于民而为祸福其斯之谓欤】亦有动于民而莫之为祸福适丁民之有是时也作原【阁蜀粹无作字今按古书篇题多在后者如荀子诸赋正此类也但但此篇前巳有题不应复出故且从诸本存此字】行难【行下孟切　公与祠郚陆参员外书在贞元十八年此篇言参自越州召拜祠部员外郎岂在前欤参字公佐云】
　　或问行孰难曰舍我之矜从尔之称孰能之曰陆先生参何如【按李习之集参作傪】曰先生之贤闻天下是是而非非【闻下或有于字】贞元中自越州徴拜祠部员外郎京师之人日造焉闭门而拒之满街愈尝徃间客席【尝或作常间或作问客或作宾席下或有坐定二字】先生矜语其客曰某胥也某商也其生某任之其死某诔之某与某可人也【可或作何或从阁杭苑作可云可人见礼记郑注曰此人可也　今按据礼记是也然详下文韩公之语似以陆公虽尝任诔此人复自疑于有罪则颇有薄其门地之意而以荐引之力自多者恐须作何字语势乃协详之】任与诔也非罪欤皆曰然【也或作之罪一作过曰上或有应字】愈曰某之胥某之商其得任与诔也有由乎抑有罪不足任而诔之邪【任而诔或作诔而任而或作与】先生曰否吾恶其初【恶去声】不然任与诔也何尤愈曰茍如是先生之言过矣昔者管敬子取盗二人为大夫于公【礼记管仲遇盗取二人焉上以为公臣曰其所与由辟也可人也敬子仲之谥也】赵文子举管库之士七十有余家【礼记赵文子所举于晋国管库之士七十有余家】夫恶求其初　【恶音乌】先生曰不然彼之取者贤也愈曰先生之所谓贤者大贤欤抑贤于人之贤欤齐也晋也且有二与七十而可谓今之天下无其人邪【而可上或有焉字邪上或有也字】先生之选人也巳详先生曰然愈曰圣人不世出贤人不时出千百嵗之闲傥有焉【圣人贤人人或皆作之或并有人之二字世出或作世生百嵗或作百年】不幸而有出于胥商之族者先生之説传吾不忍赤子之不得乳于其母也先生曰然【乳于或无于字】他日又往坐焉【或无坐字】先生曰今之用人也不详位乎朝者吾取某与某而已在下者多于朝凡吾与者若干人愈曰先生之与者尽于此乎其皆贤乎抑犹有举其多而缺其少乎【或无其皆贤乎四字缺或作没少或作细或作一少下或有者字　今按此言人之才或不全备姑举其可取之多而略其可弃之少也】先生曰固然吾敢求其全【其或作于今按作其语意为近但陆公此句正不敢必求全才之意而下文韩公又以太详而不早责之殊不可晓当更考之】愈曰由宰相至百执事凡几位由一方至一州凡几位先生之得者无乃不足充其位邪【其位下或有也字】不早图之一朝而举焉今虽详其后用也必粗【举焉或作索之详下或有且微字非是　粗聪徂切】先生曰然子之言孟轲不如【文録作退语其人曰乃今吾见孟轲】对禹问【孟子万章问曰人有言至于禹而德衰不传于贤而传于子有诸孟子曰否不然也天与贤则与贤大与子则与子云云公乃设问而为之答且曰孟子之心以为圣人不茍私于其子以害天下求其説而不得从而为之辞大抵孟子之説主天命而公以人事言之尔具致一也】
　　或问曰尧舜传诸贤禹传诸子信乎曰然然则禹之贤不及于尧与舜也欤曰不然尧舜之传贤也欲天下之得其所也禹之传子也忧后世争之之乱也尧舜之利民也大禹之虑民也深【利一作虑】曰然则尧舜何以不忧后世曰舜如尧尧传之禹如舜舜传之得其人而传之尧舜也无其人虑其患而不传者禹也【无其人下或有而不传三字不传者或作不得如已者非是】舜不能以传禹尧为不知人禹不能以传子舜为不知人尧以传舜为忧后世禹以传子为虑后世曰禹之虑也则深矣【虑下或有民字】传之子而当不淑则奈何曰时益以难理传之人则争未前定也传之子则不争前定也前定虽不当贤犹可以守法不前定而不遇贤则争且乱天之生大圣也不数其生大恶也亦不数【音朔上同】传诸人得大圣然后人莫敢争【莫上或无人字】传诸子得大恶然后人受其乱【或作祸】禹之后四百年然后得桀亦四百年然后得汤与伊尹汤与伊尹不可待而传也【待或作得】与其传不得圣人而争且乱孰若传诸子虽不得贤犹可守法【诸或作之守法或从阁作法守非是】曰孟子之所谓天与贤则与贤天与子则与子者何也曰孟子之心以为圣人不茍私于其子以害天下求其説而不得从而为之辞
　　杂説四首【或作三首其一作题崔山君传】
　　龙嘘气成云【嘘上或有之字】云固弗灵于龙也然龙乗是气茫洋穷乎闲【茫上或有而字】薄日月伏光景感震电神变化水下土汩陵谷【汩音骨】云亦灵怪矣哉云龙之所能使为灵也【灵或从阁本作云非是】若龙之灵则非云之所能使为灵也然龙弗得云无以神其灵矣失其所凭依信不可欤【弗或作不或无信字非是】异哉其所凭依乃其所自为也易曰云从龙既曰龙云从之矣
　　善医者不视人之瘠肥【医下或有人字】察其脉之病否而已矣善计天下者不视天下之安危察其纪纲之理乱而巳矣【纲下或无之字理乱或作乱否】天下者人也安危者肥瘠也纪纲者脉也【纪纲或作纲纪】脉不病虽瘠不害脉病而肥者死矣通于此説者其知所以为天下乎【所以阁无以字】夏殷周之衰也诸侯作而战伐日行矣【作或作僣】传数十王而天下不倾者纪纲存焉耳秦之王天下也无分势于诸侯聚兵而焚之传二世而天下倾者纪纲亡焉耳【世或作帝】是故四支虽无故不足恃也脉而已矣四海虽无事【四海或作天下】不足矜也纪纲而已矣忧其所可恃惧其所可矜善医善计者谓之天扶与之【诸本或无天字扶或作持今按此句未详疑有误字】　易曰视履考祥善医善计者为之【善计或无善字】
　　谈生之为崔山君传【谈生者谈姓不知其名之或作云而无为字非是】称鹤言者岂不怪哉然吾观于人其能尽其性而不类于禽兽异物者希矣将愤世嫉邪长往而不来者之所为乎昔之圣者【圣者或作圣人或并有人者二字】其首有若牛者其形有若蛇者其喙有若鸟者【鸟阁作马或云尸子禹长颈鸟喙阁本讹也】其貎有若防倛者【荀子仲尼之状靣如蒙倛注云方相也其首蒙茸然故曰蒙倛　倛音欺】彼皆貎似而心不同焉可谓之非人邪即有平胁曼肤【楚词平胁曼肤何以肥之】顾如渥丹美而很者貎则人其心则禽兽又恶可谓之人邪【貎或作靣貌上或有其字禽下或无兽字邪或作也列子包牺女娲神农夏后氏蛇身人面牛尾虎鼻皆有非人之状而有大圣人之德夏桀殷纣鲁桓楚穆状貌七窍皆同而有禽兽之心公意亦如此耳】然则观貎之是非不若论其心与其行事之可否为不失也【或从阁杭无可否字非是】怪神之事孔子之徒不言余将特取其愤世嫉邪而作之故题之云尔
　　世有伯乐然后有千里马千里马常有而伯乐不常有【或无下千里字】故虽有名马秪辱于奴人之手【或无人字】骈死于槽枥之间不以千里称也马之千里者一食或尽粟一石食马者不知其能千里而食也是马也虽有千里之能食不饱力不足才美不外见且欲与常马等不可得安求其能千里也【食马上或有今之字而食下疑脱一石字马也或无也字且欲或无且字且或作而　今按且字恐当在等字下】策之不以其道食之不能尽其材鸣之而不能通其意执防而临之曰天下无马呜呼其真无马邪其真不知马也【二无字下诸本皆有良字阁杭本皆脱其真无马邪五字知或作识也字皆作邪】
　　读荀【下或有子字　荀卿名况赵人齐襄王时为稷下祭酒避谗适楚春申君以为兰陵令春申君死而荀卿废著书数万言而卒因葬兰陵茍子三十二篇其非十二子篇以子弓并仲尼谓子思孟轲略法先生而不知其统其性恶篇谓人之性恶礼义生于圣人之伪此其抵捂不合于道而公所欲削者欤】
　　始吾读孟轲书然后知孔子之道尊圣人之道易行王易王霸易霸也以为孔子之徒没尊圣人者孟氏而已晚得扬雄书益尊信孟氏因雄书而孟氏益尊则雄者亦圣人之徒欤【雄下或有也字】圣人之道不传于世周之衰好事者各以其説干时君【其下或有所能字】纷纷借借相乱六经与百家之説错杂然老师大儒犹在火于秦黄老于汉【或无黄字】其存而醇者孟轲氏而止耳扬雄氏而止耳【或作矣一无扬雄氏而止耳一句】及得荀氏书于是又知有荀氏者也考其辞时若不粹【时下或有有字不下或有醇字】要其归与孔子异者鲜矣抑犹在轲雄之闲乎【抑下或有其字】孔子删诗书笔削春秋合于道者着之离于道者黜去之故诗书春秋无疵【或无黜字去下或无之字】余欲削荀氏之不合者附于圣人之籍亦孔子之志欤孟氏醇乎醇者也荀与扬大醇而小疵【或从阁无乎醇字或无乎醇者三字而有如字皆非是扬或作雄非是伊川曰荀卿才髙而其言多过子云才短而其言多失然皆未免夫驳者也退之以大醇归之盖韩子待人以恕】
　　读鹖冠子【西汉艺文志有鹖冠子一篇其下笺云楚人居深山以鹖羽为冠而唐志云鹖冠子三巻岂汉时遗缺至唐而全耶汉唐皆以为道家者流公谓其辨施于国家功德岂少而栁子厚作辨鹖冠子则曰得其书而读之尽鄙浅言也二公所见不同如此鹖音曷】
　　鹖冠子十有九篇其词杂黄老刑名【九方作六云今鹖冠子自博选至武灵王问凡十九篇此只云十六篇未详　今按方盖不见或本已作九也或无杂字非是】其博选篇【博选鹖冠子第一篇】四稽五至之説当矣【博选篇云道有四稽一曰天二曰地三曰人四曰命人有五至一曰百已二曰什巳三曰若巳四曰斯役五曰徒至或作室】使其人遇时援其道而施于国家功德岂少哉【遇下或有其字功上或有其字】学问篇【学问鹖冠子第二篇】称贱生于无所用中流失船一壶千金者【壶或作瓠音义同】余三读其辞而悲之文子脱谬为之正三十有五字乙者三灭者二十有二注十有二字云【灭或作减注下或有者字】
　　读仪礼【仪礼十七篇周之旧典汉高堂隆生所传者也此外又有三十九篇河间王献之遭巫蛊仓卒之难竟不施行今亡矣唐明经有三科仪礼其一也今书具在凡十七篇】
　　余尝苦仪礼难读又其行于今者盖寡【其或作且】沿袭不同复之无由考之今诚无所用之【或作云】然文王周公之法制粗在于是孔子曰吾从周谓其文章之盛也古书之存者希矣百氏杂家尚有可取况圣人之制度邪【存上或无之字家或作説尚下或无有字】于是掇其大要竒辞奥防着于篇学者可观焉【或无学字】惜乎吾不及其时进退揖让于其间呜呼盛哉
　　读墨子【墨子名翟宋大夫汉艺文志云著书七十一篇今存者十二篇有节用兼爱尚贤明神非命尚同等诸篇明神在尚同篇中无别篇也世之学者因临川王氏诗有孔墨必相用自古宁有此之语意谓孟子排扬墨公排释老自比孟子不当有相用之説然学者必知孟子归斯受之之意然后识公读墨之防云伊川先生曰或问退之读墨一篇如何曰此一篇意亦甚好但言不谨严便有不是处至若言孔子尚同兼爱与墨子同则甚不可也】
　　儒讥墨以上同兼爱上贤明【上或皆作尚从阁本云考墨子本书及汉艺文志当作上】而孔子畏大人居是邦不非其大夫【荀子子路问鲁大夫练而牀礼欤子不答以告子贡子贡曰汝问非也君子居是邦不非其大夫】春秋讥专臣不上同哉孔子泛爱亲仁以博施济众为圣不兼爱哉孔子贤贤以四科进襃弟子疾殁世而名不称不上贤哉孔子祭如在讥祭如不祭者曰我祭则受福不明哉儒墨同是尧舜同非桀纣同修身正心以治天下国家奚不相悦如是哉余以为辩生于末学各务售其师之説非二师之道本然也孔子必用墨子墨子必用孔子不相用不足为孔墨【列子云孔丘墨翟无地而为君无官而为长古语云墨翟突不及黔孔丘席不及暖孟子以前皆以孔墨并称则墨亦大贤孟子特以其非中道其流不能无弊故辟之耳艺文志曰墨家者流盖出于清庙之守茅屋采椽是以贵俭养三老五更是以兼爱选士大射是以尚贤宗祀严父是以右顺四时而行是以非命以孝视天下是以尚同此其所长也退之读墨盖出于此庄孟荀卿之论皆斥其所短也又严有翼曰墨子之书孟子疾其兼爱无父力排而禽兽之其言曰扬墨之道不熄孔子之道不着能言距扬墨者圣人之徒也今退之谓孔子必用墨子墨子必用孔子抑何刺如是耶若以孔墨为必相用则孟子距之为非矣其与孟简书则又取孟子距扬墨之説以谓向无孟氏皆服左衽而言侏离矣故推尊孟子以为其功不在禹下意以已之排佛老可以比肩孟氏也殊不知已之先后自相矛盾可胜其说哉】















　　东雅堂昌黎集注巻十一
　　钦定四库全书
　　东雅堂昌黎集注巻十二
　　杂著
　　获麟解【尔雅曰麟麕身牛尾一角获麟事见春秋鲁哀公十四年元和七年麟见东川或疑公因此而作解然李翺尝书此文以赠陆傪曰韩愈非兹世之文古之文也其词与意适则孟轲既没亦不见其有过于斯者傪死于贞元十八年则此文非元和间作也今按此文有激而托意之词非必为元和获麟而作也】
　　麟之为灵昭昭也咏于诗书于春秋【书或作载】杂出于传记百家之书虽妇人小子皆知其为祥也然麟之为物不畜于家不恒有于天下其为形也不类非若马牛犬豕豺狼麋鹿然【马牛或作牛马鹿然或作鹿之状或无之字皆非是】然则虽有麟不可知其为麟也角者吾知其为牛鬛者吾知其为马犬豕豺狼麋鹿吾知其为犬豕豺狼麋鹿【下或有也字】惟麟也不可知则其谓之不祥也亦宜虽然麟之出必有圣人在乎位麟为圣人出也圣人者必知麟麟之果不为不祥也又曰麟之所以为麟者以德不以形【下或有也字】若麟之出不待圣人则谓之不祥也亦宜【下或有也字或有哉字　宋逺孙曰闗睢之应实无麟而若麟之瑞春秋之作实有麟而非麟之时】
　　师説【栁子厚答韦中立书云今之世不闻有师独韩愈不顾流俗犯笑侮收召后学作师説因杭顔为师愈以是得狂名又报严厚舆书云仆才能勇敢不如韩退之故不为人师人之所见有同异以以韩责我余观退之师説云弟子不必不如师师不必贤于弟子其言非好为人师者也学者不归子厚归退之故子厚有此説耳】
　　古之学者必有师师者所以传道受业解惑也人非生而知之者孰能无惑惑而不从师其为惑也终不解矣生乎吾前其闻道也固先乎吾吾从而师之【阁本无此五字非是】生乎吾后其闻道也亦先乎吾吾从而师之吾师道也夫庸知其年之先后生于吾乎【庸或从阁杭作岂或并有二字而无夫字皆非是】是故无贵无贱无长无少道之所存师之所存也【存一作资或无也字】嗟乎【嗟上或有咨字非是】师道之不传也久矣欲人之无惑也难矣古之圣人其出人也逺矣犹且从师而问焉今之众人其下圣人也亦逺矣而耻学于师【且或作已下或作去皆非是】是故圣益圣愚益愚圣人之所以为圣愚人之所以为愚其皆出于此乎【一作矣】爱其子择师而教之于其身也则耻师焉惑矣彼童子之师授之书而习其句读者非吾所谓传其道解其惑者也【非上或有也字方云读音豆周礼天官注徐邈读马融笛赋作句投徒鬬切何休公羊序失其句读不音山谷和黄冕仲诗只从如字】句读之不知惑之不解或师焉或不焉小学而大遗吾未见其明也巫医乐师百工之人不耻相师士大夫之族曰师曰弟子云者则羣聚而笑之问之则曰彼与彼年相若也道相似也【似一作类】位卑则足羞官盛则近谀【盛或作大按官盛语见中庸】呜呼师道之不复可知矣巫医乐师百工之人君子不齿【或作鄙之】今其智乃反不能及其可怪也欤【其可或无其字】圣人无常师孔子师郯子苌师襄老聃【句絶】郯子之徒其贤不及孔子【孔子至周问礼于老聃放乐于苌史记曰孔子学鼔琴于师襄子左氏传曰郯子来朝孔子问少昊氏以鸟名官之故　苌音长郯音谈国名也方无孔子师郯子五字而以苌师襄老聃六字连下句郯子之徒为句曰校本一云郯子下当有数子二字其上当存孔子师三字为是　今按孔子见郯子在适周见苌老聃之前而圣人无常师本杜氏注问官各语故此上句既叙孔子所师四人而再举郯子之徒则三子在其中矣方氏知当存孔子师字而不知当并存上郯子二字乃以下郯子二字属上句读之而疑郯子之下更有数子二字误矣】孔子曰三人行则必有我师【子下有曰字方从杭本云论语本无则字曰字似不当有】是故弟子不必不如师师不必贤于弟子【故上或无是字】闻道有先后术业有专攻如是而巳李氏子蟠年十七【蟠贞元十九年进士】好古文六艺经传皆通习之不拘于时学于余【学上或有请字无下余字】余嘉其能行古道作师説以贻之
　　进学解【进学解出于东方朔客难扬雄解嘲而公过之孙樵所谓韩文公以进学解穷者此也孙樵又与王霖书曰玉川子月蚀诗韩吏部进学解莫不抜地倚天句句欲活读之如赤手捕长蛇不施鞚勒骑生马急不得暇莫不捉搦据本传云再为国子博士既才高数黜官又下迁乃作进学解以自喻执政竒其才改比部郎中史馆修撰元和八年三月二十三日也】
　　国子先生晨入太学招诸生立馆下【招或作召】诲之曰业精于勤荒于嬉行成于思毁于随方今圣贤相逢治具毕张拔去凶邪登崇畯良【毕或作必畯或作俊古文尚书俊皆作畯公佗文石本多用畯字新旧史同上】占小善者率以録【占去声】名一艺者无不庸爬罗剔抉【爬或作把　爬蒲巴切抉于决切】刮垢磨光盖有幸而获选孰云多而不扬诸生业患不能精无患有司之不明【之不或作不能非是】行患不能成无患有司之不公言未既有笑于列者曰先生欺余哉弟子事先生于兹有年矣【年或作时云考旧史公时以职方下迁盖非久于博士　今按此文恐非职方左迁时作説见下三年博士注】先生口不絶吟于六艺之文【吟或作唫】手不停披于百家之编记事者必提其要【记或作纪】纂言者必钩其贪多务得细大不捐焚膏油以继晷【焚或作烧】恒兀兀以穷年【兀兀或作矻矻】先生之业可谓勤矣【之下或有于字】觝排异端攘斥佛老补苴罅漏张皇幽眇【衣弊不补履决不苴吕氏春秋语抗辞幽説闳意眇防见扬子云解难　罅呼讶切】寻坠绪之茫茫【或作芒芒】独旁搜而逺绍障百川而东之【障或作停礼记鲧鄣洪水音章】廻狂澜于既倒先生之于儒可谓有劳矣【或无有字】沈浸醲郁【醲或作酿】含英咀华【张子韶曰文字有眼目处当涵泳之使书味存于胷中则益矣韩子曰沈浸醲郁含英咀华正谓此　咀在吕切】作为文章其书满家上规姚姒【姚姒舜禹姓　姒徐里切】浑浑无涯【无或作亡或作之非是扬子曰虞夏之书浑浑尔　浑浑胡本切】周诰殷盘佶屈聱牙【聱广雅谓不入人语也佶屈聱牙皆艰澁貎　佶其乙切屈求勿切聱牛交切】春秋谨严左氏浮夸易竒而法诗正而葩下逮庄骚太史所録子云相如同工异曲先生之于文【一作德或作儒或作得非是】可谓闳其中而肆其外矣少始知学勇于敢为长通于方左右具宜【具或作其或作且】先生之于为人可谓成矣【或无为字】然而公不见信于人私不见助于友跋前踬后【踬多作防诗云载防其尾説文与防义通】动輙得咎暂为御史遂窜南夷【遂或作逐谓贞元十九年为监察御史谪阳山令也】三年博士冗不见治【年方作为谓贞元末为四门博士元和初为国子博士今复下迁诸本多作三年樊谓公元和元年六月为博士四年六月迁都官史谓三嵗为真盖三年也　今按洪谱则樊説为是当作三年唐本诗注行状皆有三年字何烦曲説乎然洪亦附三为之説则又误矣楚词虽过失犹弗治　治陈之切】命与仇谋取败几时【取或作其】冬暖而儿号寒年丰而妻啼饥【丰或作登】头童齿豁竟死何禆不知虑此而反教人为【或无而字】先生曰吁子来前夫大木为杗【尔雅杗廇谓之梁説文云杗屋大梁也　杗武方莫郎二切又音盲】细木为桷【诗松桷有梴左氏传子尾抽桷击屝注桷椽也　桷音角】欂栌侏儒【尔雅云欂柱也栌柱上跗欂一名枅栌一名楶侏儒一名棁字或作株檽　欂音薄栌音卢】椳闑扂楔【椳戸枢闑在地谓之臬注即门橜也扂闗牡也楔门両傍木并见尔雅广韵　椳乌回切闑鱼烈切扂徒防切楔音屑】各得其宜施以成室者匠氏之工也【或无冝字室下有屋字工作功淮南子曰贤主之用人也犹巧工之制木也大者以为舟航梁栋小者以为楫楔脩者以为栏榱短者以为朱儒枅栌无小大脩短皆得其所宜规矩方圆各有所施天下之物莫凶于鸡毒乌头也然而良医囊而藏之有所用也是故林莾之材犹不弃者而况于人乎公言盖祖此而宜施二字当为一节】玉札丹砂赤箭青芝牛溲马勃败鼓之皮俱收并畜待用无遗者医师之良也登明选公杂进巧拙纡余为妍卓荦为杰【卓荦或作荦荦　荦吕角切】校短量长惟器是适者【是一作所】宰相之方也昔者孟轲好辩孔道以明辙还天下卒老于行荀卿守正大论是【荀卿至是八字方从旧史如此又云文苑上文皆同惟是作以兴盖国初以讳避也阁本亦只作大论以正为王以论为伦自苑本也而新史又易守为宗其讹益甚矣】逃谗于楚废死兰陵【史记荀卿游于齐三为祭酒齐人或谗荀卿荀卿乃适楚春申君以为兰陵令春申死而荀卿因家兰陵】是二儒者吐辞为经举足为法絶类离伦优入圣域其遇于世何如也【遇或作进】今先生学虽勤而不繇其统言虽多而不要其中【要平声】文虽竒而不济于用行虽修而不显于众【显或作洎旧史四句皆无而字】犹且月费俸钱【俸或作奉】嵗靡廪粟【靡音縻】子不知耕妇不知织乗马从徒【从才用切或作而非是】安坐而食踵常途之促促【诸本多作役役促音龊公张署墓志抑首促促就食与此同史记申屠嘉娖娖廉谨娖与促音义通集韵龊下二字皆出】窥陈编以盗窃【编或作篇】然而圣主不加诛宰臣不见斥非其幸欤【或无其字或作此非其利哉】动而得谤名亦随之投闲置散乃分之宜若夫商财贿之有亡计班资之崇庳【庳下也吕氏春秋谓确乎其节之不庳也太元经亦曰山川福庳而祸高　庳音卑】忘巳量之所称【巳量或作量巳非是　称去声】指前人之瑕疵是所谓诘匠氏之不以杙为楹【庄子求狙猴之杙者斩杙橜也楹柱也杙小而楹大故公以杙自喻杙音弋】而訾医师以昌阳引年欲进其豨苓也【师下或有不字本草昌蒲一名昌阳作不以者非是楚人呼猪为豨豨苓乃猪苓也　訾音紫豨许岂切又音希】本政【周衰文弊老子之徒庄周唱为太古之説曰圣人不死大盗不止焚符破玺而民朴鄙剖斗折衡而民不争殚残天下之圣法而民始可与论议公亦原道篇既详辨而排之矣至是又作本政云】
　　周之政文既其弊也【其或作有或无其字　今按犹言既而弊矣既字又似及字】后世不知其承大敷古先遂一时之术以明示民【遂或作逐】民始惑敎百氏之説以兴其言曰天下可为也彼之政仁矣反于谊此之政敬矣戾于忠何居我其周从乎【何居或无何字或无居字我或作吾　今按何居准檀弓音姬大率此篇僻澁必其少作今或有所未通阙之可也】曰周不及殷其殷从乎曰夏曰虞曰陶唐曰三皇氏曰遂古之初暴孽情饰滛志【孽或作泰孽鱼列切】　枝辞琢正纷紊紏射以僻民和以导民乱呜呼道之去世其终不复矣乎长民者发一号施一令民莫不悱然非矣【或无然非二字　悱芳尾切】谓不可守遽变而从之譬将适千里及门而复后虽矻矻决不可暨【或无后字暨或作洎　矻苦骨反】原其始固有啓之者也闻于师曰古之君天下者化之不示其所以化之之道及其弊也易之不示其所以易之之道政以是得民以是淳其有作者知教化之所繇废抑诡怪而畅皇极【怪或作类】伏文貌而尚忠质茫乎天运窅尔神化道之行也其庶巳乎
　　守戒【唐自安史乱后河南河北地裂为七八蔡在当时最为近地成徳淄青连结为援所谓今之通都大邑介于屈强之间而不知为之备者此公守戒之所以作终之曰如之何而备之曰在得人及裴度平蔡而公之言验太和间杜牧作守论亦公遗意欤】
　　诗曰大邦维翰书曰以蕃王室诸侯之于天子不惟守土地奉职贡而巳固将有以翰蕃之也今人有宅于山者知猛兽之为害则必高其柴援而外施窞穽以待之【援或云篱也拦也字当从木　窞徒散切穽慈井切】宅于都者知穿窬之为盗则必峻其垣墙而内固扄鐍以防之【鐍音决】此野人鄙夫之所及非有过人之智而后能也今之通都大邑介于屈强之闲【屈或作倔　屈渠勿切强居亮切乂巨两切】而不知为之备噫亦惑矣野人鄙夫能之【野下或无人鄙二字】而王公大夫反不能焉岂材力为有不足欤【为下或有之而二字或只有之字　今详文势疑为字衍】盖以谓不足为而不为耳天下之祸莫大于不足为【句下或有而不为三字　今详文势疑下足字衍下文不足为者放此】材力不足者次之【足下或有为字非是】不足为者敌至而不知材力不足者先事而思则其于祸也有间矣彼之屈强者带甲荷戈不知其多少其緜地则千里而与我壤地相错【与上或无而字】无有丘陵江河洞庭孟门之闗【战国策三苖之居左彭蠡之波右洞庭之水殷纣之国左孟门而右漳滏】其闲又自知其不得与天下齿朝夕举踵引颈【或作领】冀天下之有事以乘吾之便此其暴于猛兽穿窬也甚矣呜呼胡知而不为之备乎哉贲育之不戒童子之不抗【蒯通曰孟贲之狐疑不如童子之必至贲育古之勇力士也孟贲生抜牛角夏肓卫人力举千钧　贲音奔】鲁鸡之不期蜀鸡之不支【尔雅鸡大者曰蜀庄子庚桑楚篇越鸡不能伏鹄卯鲁鸡固能之矣向氏注云越鸡小鸡也鲁鸡大鸡也今蜀鸡也　按公上下文考之蜀鸡当作越鸡】今夫鹿之于豹非不巍然大矣【于或作与非是】然而卒为之禽者爪牙之材不同猛怯之资殊也曰然则如之何而备之曰在得人圬者王承福传【圬或作杇圬音乌左传圬人以时塓馆宫室杜注圬人涂者题语正本此説不当用杇字　今按论语作杇】
　　圬之为技贱且劳者也有业之其色若自得者听其言约而尽问之王其姓承福其名世为京兆长安农夫【或无夫字】天寳之乱发人为兵持弓矢十三年有官勲弃之来归防其土田手镘衣食【镘杇具尔雅镘谓之杇　镘母官切】余三十年舍于市之主人而归其屋食之当焉【当谓所当之直】视时屋食之贵贱而上下其圬之佣以偿之有余则以与道路之废疾饿者焉又曰粟稼而生者也若布与帛必蚕绩而后成者也其他所以养生之具皆待人力而后完也吾皆頼之然人不可徧为宜乎各致其能以相生也故君者理我所以生者也【方从阁杭本如此诸本以生或作以出令　今按所以出令与原道意同似当从之然详上文有三生字故此言君者理我之所以生者正承上文而言也若作出令则与上下文意皆不协矣今当以方本为正】而百官者承君之化者也【或从阁杭无也字非是】任有小大惟其所能若器皿焉食焉而怠其事必有天殃故吾不敢一日舍镘以嬉【一日舍镘或作舍镘一日】夫镘易能可力焉又诚有功取其直虽劳无愧吾心安焉夫力易强而有功也心难强而有智也【智上或无有字】用力者使于人用心者使人亦其冝也吾特择其易为而无愧者取焉【特或作故孟子陈相见孟子道许行之言又彭更问士无事而食不可也二章孟子有食于人及食功之説公所言葢有合于此】嘻吾操镘以入贵富之家有年矣【入下或有于字】有一至者焉又往过之则为墟矣有再至三至者焉而往过之则为墟矣问之其邻【问下或无之字】或曰噫刑戮也或曰身旣死而其子孙不能有也或曰死而归之官也【死上或无曰字】吾以是观之非所谓食焉怠其事而得天殃者邪【焉下或有而字】非强心以智而不足不择其才之称否而冒之者邪非多行可愧知其不可而强为之者邪【知其不可下杭本有能字蜀本能上又有强字或从阁本作知已之不可能又无强字　今按此数本语意皆与上文不择其才之称否者相复又与本句多行可愧者不相承惟杭蜀本近是但能字亦未安而强字当在而字下耳今参取二本定为知其不可而强为之则其上下文之义皆畅矣】将贵富难守薄功而厚飨之者邪【或无之字】抑丰悴有时一去一来而不可常者邪吾之心悯焉是故择其力之可能者行焉乐富贵而悲贫贱我岂异于人哉又曰功大者其所以自奉也薄妻与子皆养于我者也吾能薄而功小不有之可也【我者阁作我类有之阁作有小皆非是】又吾所谓劳力者【下或有也字】若立吾家而力不足则心又劳也一身而二任焉虽圣者不可能也愈始闻而惑之又从而思之盖贤者也盖所谓独善其身者也然吾有讥焉谓其自为也过多其为人也过少其学扬朱之道者邪扬之道不肯拔我一毛而利天下【扬之上或有然字非】是而夫人以有家为劳心不肯一动其心以畜其妻子【畜或作蕃】其肯劳其心以为人乎哉虽然其贤于世之患不得而患失之者以济其生之欲贪邪而亡道以防其身者其亦逺矣【亡或作忘】又其言有可以警余者故余为之传而自鉴焉【鉴或作覧或作觉今疑自鉴或当作日□】
　　五箴五首【并序】
　　人患不知其过既知之不能改是无勇也【或无是字】余生三十有八年【三或作四或从阁杭蜀本云洪樊辨证详矣】发之短者日益白齿之揺者日益脱聪明不及于前时道德日负于初心【二于字或并作于】其不至于君子而卒为小人也昭昭矣作五箴以讼其恶云
　　游箴
　　余少之时将求多能蚤夜以孜孜余今之时既饱而嬉蚤夜以无为【余方从阁杭蜀本并作于云左传于民生之不易于胜之不可保杜注于曰也　今按方説不为无据然与所证之文初不相似况下文有呜呼余乎则此于字皆是余字明矣】呜呼余乎其无知乎【知下或无乎字】君子之弃而小人之归乎
　　言箴
　　不知言之人乌可与言【乌或作焉】知言之人黙焉而其意已传【焉或作然】幕中之辩人反以汝为叛【此谓佐董晋张建封于汴徐二州时】台中之评人反以汝为倾【此谓为监察御史坐论天旱人饥出为阳山令以汝方并作汝以　今按近世校本务为新竒多作倒语文乖字逆几类欧阳公所讥石公操作字之怪殊失韩公立言本意今悉正之不敢从也】汝不惩邪而呶呶以害其生邪【呶音铙】
　　行箴【行或作悔】
　　行与义乖言与法违后虽无害汝可以悔行也无邪言也无颇【普禾切】死而不死汝悔而何宜悔而休汝恶曷瘳宜休而悔汝善安在悔不可追【追诸本皆同而方从阁杭作止　今按草书追字近似止字二本偶以转写致误而方乃以好怪取之不复计其文义之通塞可一笑也】悔不可为思而斯得汝则弗思
　　好恶箴
　　无善而好【善方从杭蜀作悖　今按二本盖由下句而误方亦不顾文义而取之也】不观其道无悖而恶不详其故前之所好今见其尤从也为比舍也为雠前之所恶今见其臧从也为愧舍也为狂维雠维比维狂维愧于身不祥于德不义不义不祥维恶之大几如是为而不颠沛齿之尚少庸有不思今其老矣不慎胡为
　　知名箴
　　内不足者急于人知霈焉有余厥闻四驰【焉或作然闻去声】今日告汝知名之法勿病无闻病其晔晔昔者子路惟恐有闻赫然千载德誉愈尊矜汝文章负汝言语乗人不能揜以自取汝非其父汝非其师不请而教谁云不欺欺以贾憎【贾音古】揜以媒怨汝曽不寤以及于难小人在辱亦克知悔及其既宁【及其或作其及】终莫能戒既出汝心又铭汝前汝如不顾祸亦宜然【祸亦方作辱则】
　　后汉三贤赞三首【后汉王充王符仲长统三人者同传公为之賛各不满百言而叙事略无遗者】
　　王充者何防稽上虞本自元城爰来徙居【充字仲任其先魏郡元城人父诵徙居上虞】师事班彪家贫无书阅书于肆市肆是游一见诵忆遂通众流闭门潜思论衡以修【充归郷里屏居教授以为俗儒守文多失其言乃闭门潜思著论衡八十五篇】为州治中自免归欤同郡友人谢姓夷吾上书荐之待诏公车以病不行【刺史董勤辟兖从事转治中自免还家友人同郡谢夷吾上书荐充才学肃宗特诏公车徴以病不行】年七十余乃作养性一十六篇肃宗之时终于永元
　　王符节信安定临泾好学有志为乡人所轻【或无为字人或作里】愤世著论潜夫是名【符着潜夫论三十六篇以讥当时得失不欲章显其名故号曰潜夫论】述赦之篇以赦为贼良民之甚其防甚明【甚或作患王符述赦篇曰今日贼良民之甚者莫大于数赦公全具此语】皇甫度辽闻至乃惊衣不及带屣履出迎岂若鴈门问鴈呼卿【皇甫规解官归安定乡人有以货得鴈门守者谒规规卧不起既入而问卿前郡食鴈美乎有顷王符在门规素闻符名衣不及带屣履出迎时人为为之语曰徒见二千石不如一逢掖】不仕终家吁嗟先生
　　仲长统公理【仲长统字公理或无仲字】山阳高平谓高干有雄志而无雄才【谓上或有自字】其后果败【并州刺史高干素贵有名士多归附时统过干干访以当时之事统谓干曰君有雄志而无雄才未几干以并州叛卒至于败】以此有声俶傥敢言【俶或作倜或云俶与传合】语黙无常人以为狂生州郡防召称疾不就著论见情初举尚书郎【举下或有高第字　今按本传无高第字】后参丞相军事卒不至于荣论説古今发愤著书昌言是名【著论名曰昌言凡三十四篇】友人缪袭称其文章足继西京【文章或云考本传当作才章公三賛未尝私立一语】四十一终【一下或有而字】何其短邪呜呼先生讳辩【旧史公传云李贺父名晋肃不应进士而愈为贺作讳辩令举进士盖以是罪公而新史则书其事于贺传云以父名晋肃不肯举进士愈为作讳辩然亦卒不就举】
　　愈与李贺书【李上或有进士二字非是】劝贺举进士贺举进士有名与贺争名者毁之【此公自言尝劝李贺举进士而贺从已説举进士有名称故与之争名者毁之也今方氏乃从诸本删去名字而以有字属下句遂使复出四字为剩语而争名二字无所承故诸本亦有觉其误者而并删四字以从省虽若小胜方本然要为失韩公本指而不究毁者之情也方本又无之字亦非是方又云康骈剧谈録谓公此文因元稹而发董彦逺谓贺死元和中使稹为礼部亦不相及争名盖当时同试者】曰贺父名晋肃贺不举进士为是劝之举者为非听者不察也【或无也字】和而唱之同然一辞皇甫湜曰若不明白子与贺且得罪【或无若字】愈曰然律曰二名不偏讳释之者曰谓若言徴不称在言在不称徴是也律曰不讳嫌名释之者曰谓若禹与雨丘与蓲之类是也【蓲与丘同音乌蓲草名　或无此注字】今贺父名晋肃贺举进士为犯二名律乎为犯嫌名律乎父名晋肃子不得举进士若父名仁子不得为人乎【嫌名律乎下诸本皆有此二十字或从杭本去之非是】夫讳始于何时作法制以教天下者非周公孔子欤周公作诗不讳【若曰克昌厥后又曰骏发尔私谓文王名昌武王名发也　若字或作周公】孔子不偏讳二名【若曰宋不足徴又曰某在斯　若字或作孔子】春秋不讥不讳嫌名【若卫桓公名完本或无若字】康王钊之孙实为昭王【康王名钊钊音昭】曽参之父名
　　晳曽子不讳昔【若曰昔者吾友又曰褐裘而吊　若字或作曽子】周之时有骐期汉之时有杜度【期字度字下或并有者字董彦逺曰骐期以姓苑考之为朞又李涪谓杜操字伯度魏人以武帝讳谓杜度公误用也然张仲景方自有杜度公所用或出此】此其子宜如何讳将讳其嫌遂讳其姓乎将不讳其嫌者乎汉讳武帝名彻为通【谓彻候为通侯蒯彻为蒯通之类】不闻又讳车辙之辙为某字也讳吕后名雉为野鸡不闻又讳治天下之治为某字也【或无下又讳二字顔氏家训曰相公名白传有五皓之称厉王名长琴有脩短之目不闻谓布帛为布皓乎肾肠为肾脩公言盖有自也今按公言或与顔氏偶同未必用其语也】　今上章及诏不闻讳浒势秉饥也【以浒势秉饥为近太祖太宗世祖宗庙讳盖太祖名虎太宗名世民世祖名昞宗名隆基　浒呼古切】惟宦官宫妾乃不敢言谕及机以为触犯【以谕为近代宗庙讳以机为近宗庙讳代宗讳豫宗讳见上】士君子言语行事宜何所法守也【言语或作立言】今考之于经质之于律稽之于国家之典贺举进士为可邪为不可邪【或无举字为可下或无邪字或无邪为二字】凡事父母得如曽参可以无讥矣作人得如周公孔子亦可以止矣【矣或并作也或并作邪】今世之士不务行曽参周公孔子之行而讳亲之名则务胜于曽参周公孔子亦见其惑也夫周公孔子曾参卒不可胜胜周公孔子曾参乃比于宦者宫妾则是宦者宫妾之孝于其亲贤于周公孔子曾参者耶【宦者或并作宦官】
　　讼风伯【讼或作谗非是德宗贞元十九年正月不雨至七月甲戌公时为四门博士作此专以刺权臣裴延龄李齐运京兆尹李实之徒壅蔽聪明不顾旱饥专于诛求使人君思泽不得下流如风吹云而雨泽不得坠也是年冬公拜御史竟以言旱饥谪阳山云】
　　维兹之旱兮其谁之由【旱上或无之字】我知其端兮风伯是尤山升云兮泽上气雷鞭车兮电揺帜【天志切】雨濅濅兮将坠【濅濅或作侵侵将下或有欲字】风伯怒兮云不得止旸乌之仁兮念此下民閟其光兮不鬭其神嗟风伯兮其独谓何【独或作将】我于尔兮岂有其他求其时兮修祀事羊甚肥兮酒甚防食足饱兮饮足醉风伯之怒兮谁使云屏屏兮吹使醨之气将交兮吹使离之铄之使气不得化寒之使云不得施【气不或作云不云不或作气不】嗟尔风伯兮欲逃其罪又何辞【或无兮字乂上或有其字】上天孔明兮有纪有纲我今上讼兮其罪谁当【我今或作今我】天诛加兮不可悔风伯虽死兮人谁汝伤【虽或作之非是汝或作尔】
　　伯夷颂【王荆公伯夷论谓韩子之颂为不然曰伯夷尝与太公闻西伯善养老而往归焉当是之时欲夷纣者二人之心岂有异哉及武王一奋太公相之遂出元元于涂炭之中伯夷乃不与岂伯夷欲归西伯而志不遂乃死于北海邪抑来而死于道路耶抑其至文王之都而不足以及武王之世而死耶呜呼使伯夷之不死以及武王之时其烈岂下太公哉荆公之论与此颂相反学者其审之伊川曰伯夷颂只説得伯夷介处要説得伯夷心须是圣人语不念旧恶怨是用希】
　　士之特立独行适于义而已不顾人之是非皆豪杰之士信道笃而自知明者也一家非之力行而不惑者寡矣至于一国一州非之力行而不惑者盖天下一人而已矣若至于举世非之力行而不惑者则千百年乃一人而巳耳若伯夷者穷天地亘万世而不顾者也【举世非之下方从杭粹及范文正公写本无力行二字千下有五字云自周初至唐贞元末几二千年公言千五百年举其成也　今按此篇自一家一国以至举世非之而不惑者泛説有此三等人而伯夷之穷天地亘万世而不顾乂别是上一等人不可以此三者论也前三等人皆非有所指名故举世非之而不顾者亦难以年数之实论其有无而且以千百年言之盖其大约如此耳今方氏以伯夷当之巳失全篇之大指至于计其年数则又舍其几二千年全数之多而反促就千五百年竒数之少其误甚矣方説不通文理大率类此不可以不辨】昭乎日月不足为明崒乎泰山不足为高【崒音捽】巍乎天地不足为容也当殷之亡周之兴微子贤也抱祭器而去之【事见史记宋世家去下或无之字】武王周公圣也【圣下一有人字】从天下之贤士与天下之诸侯而往攻之【从或作率与或作从】未尝闻有非之者也彼伯夷叔齐者【伯夷姓墨名允字公信叔齐名智字公达孤竹君之二子伯长也叔少也夷齐谥也见春秋少阳篇】乃独以为不可殷既灭矣天下宗周彼二子乃独耻食其粟饿死而不顾繇是而言夫岂有求而为哉信道笃而自知明也【明下或有者字】今世之所谓士者【或无所字】一凡人誉之则自以为有余一凡人沮之则自以为不足【一凡人诸本两句皆作凡一人唯范本并作一凡人乃与下文非圣人者相发明诸本非是】彼独非圣人而自是如此夫圣人乃万世之标准也余故曰若伯夷者特立独行穷天地亘万世而不顾者也【准方作准　今按准字从水准声俗作准方本误也又按此篇之意所谓圣人正指武王周公而言也既曰圣人则是固为万世之标准矣而伯夷者乃独非之而自是如此是乃所以为穷天地亘万世而不顾者也与世之以一凡人之毁誉而遽为喜愠者有闻矣近世读者多误以伯夷为万世标准故因附见其説云】虽然微二子乱臣贼子接迹于后世矣












　　东雅堂昌黎集注巻十二
　　钦定四库全书
　　东雅堂昌黎集注巻十三
　　杂著
　　子产不毁乡校颂【左傅郑人游于乡校以论执政然明谓子产曰毁乡校何如子产曰何为夫其所善者吾则行之其所恶者吾则改之是吾师也若何毁之然明曰若果行此郑国实頼之仲尼闻之曰以是观之人谓子产不仁吾不信也】
　　我思古人伊郑之侨【国侨字子产郑大夫穆公之孙子国之子　侨音乔】以礼相国【相去声下同】人未安其教【安或作知云此以教叶侨与嚣车牵诗用韵如此】游于乡之校众口嚣嚣【许尧反】或谓子产毁乡校则止曰何患焉可以成美夫岂多言亦各其志善也吾行不善吾避维善维否【易否臧凶否音鄙】我于此视川不可防言不可弭【左传襄公三十一年子产不毁乡校曰我闻忠善以损怨不闻作威以防怨岂不遽止然犹防川大决所犯伤人必多吾不克救也不如小决使道不如吾闻而药之也】下塞上聋【文六年谷梁云上塞则下闇下闇则上聋】邦其倾矣既乡校不毁而郑国以理在周之兴养老乞言及其已衰谤耆使监【国语厉王虐国人谤王怒得卫巫使监谤者　监古衫反】成败之迹昭哉可观【哉或作然】维是子产执政之式维其不遇化止一国诚率是道相天下君交畅旁达施及无垠【君或作者交畅旁达或作旁畅交达非是达或作通】于虖四海所以不理有君无臣谁其嗣之我思古人【理下或有者字】
　　释言【此元和二年春作宰相郑絪翰林学士李吉甫中书舍人裴垍也国语云骊姬使奄楚以环释言注云以言解释也退之作释言取此】
　　元和元年六月十日【或无十日字】愈自江陵法曹诏拜国子博士始进见今相国郑公公赐之坐【或无下公字】且曰吾见子某诗吾时在翰林职亲而地禁不敢相闻今为我写子诗书为一通以来【我下或有尽字而无为一通以字或无为我字而有尽字一或作二】愈再拜谢退録诗书若干篇择日时以献【若干或作着于献下或有之字　今按着于篇虽古语然施之于此似不相入且公亦未必特用此语以为竒也】于后之数月有来谓愈者曰子献相国诗书乎曰然曰有为谗于相国之座者曰【或无为字】韩愈曰相国徴余文余不敢匿相国岂知我哉子其慎之【或无之字】愈应之曰愈为御史得罪德宗朝同迁于南者凡三人【三人谓公及张署李方叔也】独愈为先收用相国之赐大矣百官之进见相国者或立语以退而愈辱赐坐语相国之礼过矣【以或作巳】四海九州之人自百官已下欲以其业彻相国左右者多矣皆惮而莫之敢独愈辱先索相国之知至矣赐之大礼之过知之至是三者于敌以下受之宜以何报况在天子之宰乎【敌以或作敌已国语自敌以下则有雠注敌体也今人多用敌已字者非宰下或有相字】人莫不自知凡适于用之谓才堪其事之谓力愈于二者虽日勉焉而不近束带执笏立士大夫之行不见斥以不肖幸矣其何敢敖于言乎【或无乎字】夫敖虽凶德必有恃而敢行愈之族亲鲜少无扳联之势于今【扳音攀】不善交人无相先相死之友于朝【礼记儒有爵位相先患难相死】无宿资蓄货以钓声势【宿资蓄货或作宿货蓄资】弱于才而腐于力不能奔走乗机抵巇以要权利【巇许宜反要平声】夫何恃而敖若夫狂惑丧心之人蹈河而入火妄言而骂詈者则有之矣而愈人知其无是疾也虽有谗者百人相国将不信之矣愈何惧而慎欤【相国或作宰相或无欤字】既累月又有来谓愈曰有谗子于翰林舍人李公与裴公者子其慎欤愈曰二公者吾君朝夕访焉以为政于天下而阶太平之治【或作理】居则与天子为心膂出则与天子为股肱四海九州之人自百官已下其孰不愿忠而望赐【不下或有能字非是】愈也不狂不愚不蹈河而入火病风而妄骂不当有如谗者之说也虽有谗者百人二公将不信之矣愈何惧而慎既以语应客夜归私自尤曰咄【咄字见晋殷浩语当没切】市有虎而曾参杀人谗者之效也【市有虎见战国策厐葱语曾参杀人见史记甘茂语】诗曰取彼谗人投畀豺虎豺虎不食投畀有北有北不受投畀有昊【小雅巷伯诗】伤于谗疾而甚之之辞也又曰乱之初生僭始既涵乱之又生君子信谗【小雅巧言之诗云云】始疑而终信之之谓也孔子曰逺佞人夫佞人不能逺则有时而信之矣今我恃直而不戒祸其至哉徐又自解之曰市有虎听者庸也曾参杀人以爱惑聪也巷伯之伤乱世是逢也【聪或作聴非是乱世一作世乱】今三贤方与天子谋所以施政于天下而阶太平之治听聪而视明公正而敦大夫聪明则听视不惑【聴视或作视聴】公正则不迩谗邪敦大则有以容而思彼谗人者孰敢进而为谗哉【进而或作而进】虽进而为之亦莫之听矣我何惧而慎【或无而慎字】既累月上命李公相客谓愈曰子前被言于一相今李公又相子其危哉【或无哉字】愈曰前之谤我于宰相者翰林不知也后之谤我于翰林者宰相不知也今二公合处而会言若及愈必曰韩愈亦人耳彼敖宰相又敖翰林其将何求必不然吾乃今知免矣既而谗言果不行【宰相或皆作相国乃今或作今乃又无矣字既下或无而字】爱直赠李君房别【南阳公张建封也时为徐帅公佐其幕李君房张壻也贞元六年进士公此文十五年在徐作】
　　左右前后皆正人也欲其身之不正乌可得邪【乌或作焉】吾观李生在南阳公之侧有所不知知之未尝不为之思有所不疑疑之未尝不为之言勇不动于气义不陈乎色【乎或作于】南阳公举措施为不失其宜【公下或有之字】天下之所窥观称道洋洋者抑亦左右前后有其人乎【有其或作其有】凡在此趋公之庭【或无此字　今按此下疑当有而字】议公之事者吾既从而游矣言而公信之者谋而公从之者四方之人则既闻而知之矣李生南阳公之甥也人不知者将曰李生之托婚于贵富之家将以充其所求而止耳故吾乐为天下道其为人焉今之从事于彼也吾爲南阳公爱之【为南上或有能字】又未知人之举李生于彼者何辞【又或作且】彼之所以待李生者何道举不失辞待不失道虽失之此足爱惜而得之彼为欢忻于李生道犹若也举之不以吾所称待之不以吾所期李生之言不可出诸其口矣吾重为天下惜之【惜或作爱】
　　张中丞传后叙【欧阳文忠防张中丞传后云张巡许逺之事壮矣秉笔之士皆喜称述然以翰所纪考唐书列传及退之所书互冇得失而列传最为疎略虽云史家当记大节然其大小数百战智谋材力亦有过人可以示后者史家皆灭而不着甚可惜也翰之所书诚为太繁然广纪备言以俟史官之采也文忠所云唐书列传者谓旧传若新传则采翰及公所书并旧传为之矣】
　　元和二年四月十三日夜愈与呉郡张籍阅家中旧书【张籍字文昌公举荐进士】得李翰所为张巡传【巡上或无张字巡邓州南阳人】翰以文章自名为此传颇详宻然尚恨有阙者不为许逺立传【逺杭州盐官人敬宗曾孙】又不载雷万春事首尾逺虽材若不及巡者开门纳巡【开上或疑当有然字】位本在巡上授之柄而处其下无所疑忌竟与巡俱守死成功名城陷而虏与巡死先后异耳两家子弟材智下不能通知二父志以为巡死而逺就虏疑畏死而辞服于贼逺诚畏死何苦守尺寸之地食其所爱之肉【睢阳食尽巡出爱妾逺亦杀其奴以食士】以与贼抗而不降乎当其围守时外无蚍蜉蚁子之援【蚍蜉音毗浮】所欲忠者国与主耳而贼语以国亡主灭【贼将令狐潮闻宗已幸蜀以书招巡有大将六人白巡上存亡不可知不如降贼巡责以大义斩之士心益劝语或校作悟灭下或有悟之字　今按悟字无理且从诸本作语】逺见救援不至而贼来益众必以其言为信外无待而犹死守人相食且尽虽愚人亦能数日而知死处矣逺之不畏死亦明矣乌有城坏其徒俱死独防愧耻求活虽至愚者不忍为呜呼而谓逺之贤而为之邪【其徒上或有而字或又疑而字当在死字之下邪上或无之字】说者又谓逺与巡分城而守城之陷自逺所分始以此诟逺【诟或作语非是】此又与儿童之见无异人之将死其藏腑必有先受其病者引绳而絶之其絶必有处观者见其然从而尤之其亦不达于理矣小人之好议论不乐成人之美如是哉如巡逺之所成就如此卓卓犹不得免其他则又何说当二公之初守也宁能知人之卒不救【之卒或无之字】弃城而逆遁茍此不能守虽避之他处何益及其无救而且穷也将其创残饿羸之余【创平声】虽欲去必不达二公之贤其讲之精矣守一城捍天下以千百就尽之卒战百万日滋之师蔽遮江淮【温公曰唐人皆以全江淮为巡逺之功按睢阳虽当江淮之路城既被围若取江淮绕出其外睢阳岂能障之哉盖巡善用兵贼畏巡为后患不灭巡则不敢越过其南耳】沮遏其势天下之不亡其谁之功也【之不或无之字非是】当是时弃城而图存者不可一二数【所拒切】擅彊兵坐而观者相环也不追议此而责二公以死守亦见其自比于逆乱设淫辞而助之攻也【攻或作功非是】愈尝从事于汴徐二府屡道于两府间【府或作州】亲祭于其所谓双庙者【时诏赠巡扬州大都督逺荆州大都督皆立庙睢阳岁时致祭号双庙】其老人往往说巡逺时事云南霁云之乞救于贺兰也【或无之字】贺兰嫉巡逺之声威功绩出已上不肯出师救爱霁云之勇且壮不听其语彊留之具食与乐延霁云坐霁云慷慨语曰【慷上或无霁云字非是】云来时睢阳之人不食月余日矣云虽欲独食义不忍虽食且不下咽因拔所佩刀断一指血淋漓以示贺兰一座大惊皆感激为云泣下云知贺兰终无为云出师意即驰去将出城抽矢射佛寺浮图矢着其上甎半箭【或作笴】曰吾归破贼【归或作师非是】必灭贺兰此矢所以志也愈贞元中过泗州船上人犹指以相语城陷贼以刃胁降巡巡不屈即牵去将斩之又降霁云云未应【或无霁字】巡呼云曰南八男儿死耳不可为不义屈云笑曰欲将以有为也【欲将或疑衍一字】公有言云敢不死即不屈张籍曰有于嵩者少依于巡及巡起事嵩常在围中【及巡或作及其常或作尝】籍大厯中于和州乌江县见嵩嵩时年六十余矣【或无下嵩字】以巡初尝得临涣县尉【或无尝字】好学无所不读籍时尚小粗问巡逺事不能细也云巡长七尺余须髯若神尝见嵩读汉书谓嵩曰何为乆读此【乆或作又】嵩曰未熟也巡曰吾于书读不过三徧终身不忘也因诵嵩所读书尽巻不错一字嵩惊以为巡偶熟此巻因乱抽他帙以试无不尽然嵩又取架上诸书试以问巡巡应口诵无疑嵩从巡乆亦不见巡常读书也为文章操纸笔立书未尝起草【巡开元二十四年进士刘梦得嘉话载其谢加金吾表有云主辱臣死当臣致命之时恶稔罪盈是贼灭亡之日激励将士赋诗有云褁疮犹出阵饮血更登陴又夜闻笛声诗云营开星月近战苦阵云深观此则巡之文见矣起或作有】初守睢阳时士卒仅万人城中居人户亦且数万【或无户字】巡因一见问姓名其后无不识者巡怒须髯辄张及城陷贼防巡等数十人坐且将戮巡起旋其众见巡起或起或泣【或起或作犹起】巡曰汝勿怖死命也众泣不能仰视巡就戮时顔色不乱阳阳如平常逺寛厚长者貌如其心与巡同年生月日后于巡呼巡为兄死时年四十九【呼巡或作呼之】嵩贞元初死于亳宋间或传嵩有田在亳宋间武人夺而有之嵩将诣州讼理为所杀嵩无子张籍云【嵩将上或有而字为下或有其字皆非是】
　　河中府连理木颂【开元九年正月丙辰改蒲州为河中府孝经援神契曰王者德至草木则木连理公作此颂时年二十四犹未第也】
　　司空咸宁王【浑瑊也】尹蒲之七年木连理生于河之东邑野夫来告且曰吾不知古殆气之交畅也【殆或作始非是】维吾王之德交畅者有五是其应乎【或无五字非是】训戎奋威荡戮凶回举政宣和人则宁嘉入践台阶庶尹克司来帅熊罴四方作仪闵仁鳏寡不宁燕息【仁或作人非是】人乐王德祝年万亿府有羣吏王有从事异体同心【异体或作上下非是体或作事】归民于理天子是嘉俾锡劳王【劳去声】王拜稽首天子之光庶德昭融神斯降祥殊本连理之柯同荣异垄之禾【方云三馆本潮木之柯皆作枝柯仍与下文同荣为一句今本木作禾由枝字讹也　今按殊本连理之柯即今所颂之木也同荣异垄之禾即书所谓异亩同颖之嘉禾盖追为前日之预言而泛举其类耳司马相如所谓双觡共抵之兽其句法亦类此如方所定则理华语赘句分而韵不协失之逺矣】吾傒之产兹土也乆矣【或无之字　今按之字疑当作其】今欲明于大君【欲或作将】纪于策书王抑余也冶金伐石垂耀无极王余抑也【王余抑也或作余抑王也或依上文作王抑余也方从三本定此　今按抑余余抑盖互文以叶韵耳作余抑王固无理作王抑余亦重复无他奇当从方本为是】奋肆姁媮【上音吁下音俞】不知所如愿托颂词长言之于康衢颂曰
　　木何为兮此祥洵厥美兮在吾王【洵或作询非是】愿封植兮永固俾斯人兮不忘【斯或作其人或作民】
  </div>
  <div class="pagination">
   <a href="东雅堂昌黎集注_page10.html">
    上一页
   </a>
   <span>
    ...
   </span>
   <a href="东雅堂昌黎集注_page6.html">
    6
   </a>
   <a href="东雅堂昌黎集注_page7.html">
    7
   </a>
   <a href="东雅堂昌黎集注_page8.html">
    8
   </a>
   <a href="东雅堂昌黎集注_page9.html">
    9
   </a>
   <a href="东雅堂昌黎集注_page10.html">
    10
   </a>
   <span class="current-page">
    11
   </span>
   <a href="东雅堂昌黎集注_page12.html">
    12
   </a>
   <a href="东雅堂昌黎集注_page13.html">
    13
   </a>
   <a href="东雅堂昌黎集注_page14.html">
    14
   </a>
   <a href="东雅堂昌黎集注_page15.html">
    15
   </a>
   <a href="东雅堂昌黎集注_page16.html">
    16
   </a>
   <span>
    ...
   </span>
   <a href="东雅堂昌黎集注_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
