<!DOCTYPE html>
<html>
 <head>
  <meta charset="utf-8"/>
  <title>
   秋涧集 - 第 70 页/共 110 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   秋涧集 - 第 70 页/共 110 页
  </h1>
  <div class="content">
   元　王恽　撰
　　碑
　　浑源刘氏世徳碑铭【并序】
　　金源氏倔起海东当天防间方域甫定即设科取士急于得贤故文风振而人材軰出治具张而纪纲不紊有国虽余百年典章文物至比隆唐宋之盛若夫笃志力学扶艺应选首破天荒魁冠多士父子昆季相继擢第为名士夫作良牧守文行端雅门第清峻为金朝第一流者其惟浑源刘氏乎刘氏出彭城望族五季板荡播迁朔圡辽末逺祖讳用者居州顺圣县之耀武闗世业耕稼生子翰赠承徳郎配张氏追封彭城郡太君生防字仲谦即今监察御史邻之髙祖也始释耒耜习进士业当辽金革命扰攘际学未尝一日废天防二年肇辟科塲公以词赋第一人中选惟辽以科举为儒学极致文体厐杂萎苶视晚唐五代尤为卑下公励精种学文辞卓然天成妙絶当世一扫假贷剽窃牵合补缀之弊其后学者如孟宗献赵枢张景仁郑子耼皆取法焉金国一代词学精切得人为盛由公有以振而起之也释褐右拾遗转知大城阳曲懐仁三县擢大理正迁平阳府判官安东节度副使两贰大理寺出刺石州累官中大夫年六十三卒于位翰林学士张景仁碑其神道公性淳厚见义固执待物诚好诱掖后进三为理官议狱主恕不屈于权贵故多平反尤长于治民兴利除害若嗜欲然施设有条理简便可持乆所去见思图形奉事素爱浑原山水幽胜买田家焉晚号南山翁夫人浑源雷氏北京转运使思之女封彭城郡君生四子曰汲曰渭曰滂早世曰濬汲字伯深颖悟絶人早传家学与弟渭同擢天徳三年进士屡为州县有声累官朝散大夫应奉翰林文字西京路转运司都勾判官平生寡合不羁慕郭林宗黄叔度之为人晚节倦于游宦放浪山水间以遣兴读书为乐称西嵓子述夀藏记叙其行已甚悉卒年五十八郓王府文学陈讷铭其墓有西嵓集行于世屏山李之纯引其端娶曹氏追封彭城县君一子偘字稚川大定十年进士第积资奉直大夫丰王府文学兼记室叅军孙一从防字和卿奉职出身善作诗曽孙文祖渭字仲清少好学克绍箕裘既登第授承徳郎知秦州陇城寨事调隰州军事判官终朝列大夫岢岚州刺史号【阙】　老人一子价河水泊酒监曰濬廼邻之曾祖博学强记少有声场屋间既而用廕入仕至安逺大将军饶阳令配张氏封彭城县君生四子佖似俨俣佖字稚行宣武将军真定府军资库使三子从善字泽卿彰徳府酒监从臯字平卿从契字礼卿武义将军克胜军副都统孙五人曰郊武义将军曰郅等俱早世似字稚章孝敬友爱出于天性力学能文称其家声四试于庭不偶用恩赐第授承仕郎华州教授再仕承直郎主沂水县簿娶王氏封彭城郡太君夀五十五终于家遗文雄深简古有廼祖风尝训子孙曰为士当先行检如丝之洁将立其身慎无防汚汝佩吾言则无忝矣故屏山李纯甫表其竁曰善人刘公之墓其为士夫之纪盖可见矣一子从益字云卿自髫龀时已有成人度擢大安元年进士乙科调鄯阳丞长葛簿陈州防御判官皆有治绩投机应变措画出众意表进提举南京路榷货事丁沂水君忧起复拜监察御史君负材尚气资之以学欲使事业表表大见于世一旦职与志合所言朝廷纪纲时政利病竟与宰臣辩论得失不屈去职闲居淮阳与诸生讲明伊洛学乆之选令叶县至则锄强剔蠧豪族恶党噤不敢少肆请免逋租三万石致流民自归者口数千大起孔子庙既树教本集诸生肄习其中风化大行考课为河南最未几召入翰林为应奉不逾月而卒得年四十又四雷御史渊志其墓赵翰林秉文勒铭神道皆称其噐识明敏刚直敢言学可以辅政教材足以济时难赍志以没士论惜焉叶民至庙而祀之孔子称遗直遗爱者岂近是邪蓬门其自号也盖取南山翁诚子诗元自蓬蒿出门户莫教门户却蒿蓬之句有文集十卷粹而赡通而不流类其为人内子严氏封彭城县君子二祁郁祁字京叔少颖异为学能自刻励有竒童目弱冠举进士廷试失意即闭户读书务穷逺大涵滀锻淬一放意于古文间出古赋杂説数篇李屏山赵闲闲扬吏部雷御史王滹南诸公见之曰异才也皆倒屣出迎交口腾誉之及与御史公退居于陈相与讲明六经直探圣贤心学推于躬行践履自是振落英华收其真实文章议论粹然一出于正士论咸谓得斯文命脉之传壬辰北还郷里躬耕自给筑室牓曰归潜岁戊戌诏试儒人先生就试魁西京选山西东路攷试官后征南行防拈合公闻其名邀至相下待以賔友七年而没享年四十有八翰林学士王磐志其墓娶史氏洛阳名族一女适前监察田芝子文冕一男景山终国史院编修官孙一兴同有神川遁士集二十二卷处言四十三篇归潜志三卷行于世郁字文季亦名士中统元年肇建中省辟左右司都事出尹新河召拜监察御史能文辞工诗翰别号归愚卒年六十一娶赵氏前礼部尚书璜之女一子景嵓邺字伯震一子景峦俨字稚昻邻之袓也登承安二年进士第累官至中奉大夫秘书少监壬辰北渡痛宗国云亾蹈河而死配李氏封彭城郡夫人三子从禹字虞卿登至大七年辞赋第官至朝散大夫同州録判一子曰都从恺字舜卿自幼卓荦不羣稍长入郷校擅能赋声再举不契就廕补官授武义将军登封主簿已而综覈县务束湿吏曹人不敢以少年书生易之国初生聚稍集遴选贤能亟于抚字辟府君摄领韶州事继真授冝阳令县当兵后庶事草剏髙下【阙】　下车亷知其利病休戚斟酌而更易之凢科取差徭必验其等第俾均输焉暇则集俊秀于县庠讲明礼义美善风俗为政才朞月而颂声四达终更授河南府路经厯素精吏事防画恢恢刃游余地致六房无滞务公余与紫阳杨大西庵杨公九山李子徴薛庸斋微之觞咏于泉石间中统四年正月廿八日以疾卒于私居之正寝夀五十有五娶张氏宣徳望族贞静柔懿自在父母家已称纯孝及归于我事舅姑恭顺饮食服御非经其手不进也终于至元廿三年十月廿日享年七十有五合祔子男三人字君美平江路匠人提举至元三十一年十一月以疾殁得年五十有五配段氏享年四十有九鄗袁部场管勾邻才识警敏练达时务由省掾授承务郎工部主事次陞承直郎顺徳路总管府判官选充监察御史女二长适浑源州王氏次适应州元帅韩公之孙孙五绍祖江浙省宣使庆祖淀山廵检继祖胜童乞童从稷字贤卿终济南路儒学教授三子曰郇曰彬曰郛俣承奉班祗侯遂州酒监一子从周字文卿刘氏先垅始顺圣之耀武关南山翁徙祖茔于浑源县东北黄嵬卿御史君以世故流离起先茔于宛丘神川旅殡洹水归愚定窆燕山令邻奉大父中奉公衣冠及考妣柩安厝于河南北邙之原是为浑源刘氏洛阳新阡邻复欲彰先懿昭孝思图不朽谂不肖尝问学于神川先生知其家世颇详持张陈李赵雷王诸公铭志求述世徳碑以猥列后进年廹衰谢不能发越先贤事业且何敢秉笔于诸名胜之后坚辞者乆之邻复曰金亡士之北渡者百不二三今消磨已尽求接见先辈老于文辞而最知名者莫公若也今弗恵顾则先世之事将于何托不获已乃采掇诸公绪余及已之见闻而知者防归其极而系之铭铭曰
　　汉庭射策贡士遗风排斥百氏仲舒是崇唐文三变败北无从振起衰苶尊昌黎公两公杰出莫之比隆考其裔孰继芳踪大名难再气数竒穷金源立国网罗才雄首魁多士惟南山翁程文妙絶一世师宗当时景仰韩董攸同子孙克肖家学是攻巍科七决声华摩空故家文献泱泱大风蓬门卓尔世业克充言直行果节效匪躬支撑倾頽致时之雍赍志虽殁留名则鸿中奉矫矫职贰大蓬存亡惟义表我孤忠子孙昌炽为报则丰神川力学洞圣心胷明理贯道匪文奚工玉佩琼琚大振辞锋道家学之渊流防百川而朝东章甫适越惜不时逢隂相同气先志恢洪朱衣白简乗御史骢何刘氏之多贤试防绎其始终种徳植善无逾于农立志务学禄在其中忠义仁恕传嗣弥缝维人事之克尽见天理之昭融冝泽流浑水之源青蔚南山之峯北邙之原岿然新宫世故牵率匪忘祖封是惟金百年文宗之裔过者敬恭
　　大元故广威将军屯田万户聂公神道碑铭
　　皇元以神道戡定区宇翦金取宋保塞一军号称防胜帅阃堂堂节制于上亦由部曲宣力得其人故也况聂氏与蔡国张公奋迹布衣义同里闬依乗风云奕世竭节者哉公讳祯字正卿世为定兴沈陶井里人曾祖洎大父皆在野不仕父福坚资豪伟善骑射国初张公圑结乡义栅西山之东流埚选推为百夫长从定河朔取汴蔡有殊绩终襄县屯田总管母夫人段氏同里大家生四子公其长也防沉鸷寡笑言不作羣儿戏及长聪敏好学有谋略慷慨尚气节年十七嗣袭父职张公察其才武试以攻守之方为问条对洒洒有成算公愕然不复以向之吴下阿蒙为睐岁丁未率本部分功立杞城亳阨宋人出没以絶侵轶之患继攻泗州前后以功受赏有差已未扈世宗皇帝渡江攻鄂渚拔蝥弧先登陷东南城堞帝督战亲覩壮其勇酌酒饮赉以纪其功其年冬命领千兵迎援大帅乌兰哈达于长沙水陆转战备尝艰苦竟达汉阳由是陞总辖仍佩银符中统三年贼璮叛公摄千夫长分围厯城接战尝先诸道兵蒙赐镠马俾激士气璮平遂南城荆山至元六年真授千户易以金符是年朝廷进军襄樊公屯守鹿门甚力至元七年行台命公将番汉马步三千人取新兴寨公曰彼众而恃险我客而力不一惟当神速掩其不备可成功尔遂一战而克斩馘不胜计生擒者七十人赏楮币四千缗至元十二年分元帅博啰欢收连海淮安等州宋守将许安抚者陈艨艟五百艘以俟公帅麾下直捣之许少却水陆乗之彼军大壊杀死溺水者十七八尽获其战舰器伏帅府上功旨陞武节将军继攻下昭信泗州阶进宣武时孽宋已亡江西湖广皆内附独静江恃其险逺旅拒不下上以毫军素精鋭战必胜攻必取命摘全军进撃至则贼势披猖公率猛士深入殊死鬭首夺西南城堞众随之以进城陷防闻加授显武将军行军总管桂境虽平大兵后所在草冦窃发充斥山谷间为良民梗衡山茶陵尤称抢攘帅稔公威名烜赫摘诸翼兵千人往平之公穷竟窟穴夷抉根株其胁从污染者谕归田畆井邑安堵军无私焉所在老防拥马首泣拜曰非公活我吾四县遗民二十余万无噍类矣其戢祸乱威爱兼济有古良将风既而蒙古汉军都帅张侯以公部曲故家屡立骏功请于朝复备将佐十七年从张侯入觐进拜明威将军毫军副万户仍赐锦袍一袭旌宿劳也俾镇建康寻移维扬十九年选充江淮都转运使二十五年改任广威将军大都屯田万户一载间区尽营屯耕稼有法比前政收获为倍蓰二十六年更授右翼万户田旌闪闪有万屯晓唱之乐至元廿六年三月十六日以疾卒于官享年六十有二祖茔公资外严毅内廓如也孝于事亲忠于为国出天秉固然治军旅号令严明部伍整肃临阵抗敌挺身决战略无顾惜故每战有功声名烜赫暇则读书不辍左氏传通鉴战国策皆通大义古人良法美意竒计伟画涉猎融防多见诸行事方经略南服母夫人陈氏尚在堂公廼心王事不遑暇然遗亲之念未尝置顷刻也一旦心神内动泚流被面曰岂吾亲有故动于彼而应于此耶即请归觐比至太夫人防尚未敛公攀号屡絶痛其终之无所存活克襄大事郷里感叹为平昔孝诚所致夫人郭氏同县南王里人温纯恭谨奉事老姑怡顺进退不敢自专年逾四十夫贵子长应对门内事尚以名称姑病早暮侍养不少懈倦汤剂必尝而后进及亡朝夕庐祭者三周岁宗党号曰孝妇待妾媵有恩礼略无嫉妬子一十一人长曰惟义承父爵右翼屯田万户次曰惟谦峡州夷陵尹曰惟明閤门宣賛舍人曰惟孝惟爵未仕皆郭出也余防未名女四人俱适望族元贞建号之二载冬十一月惟义踵门来请曰自惟无所肖似尚赖先世遗泽嗣守绪业朝夕惴惴愧无光扬惟是鑚石纪铭表诸神门图报万一稔开翰学先生学古词达当代将相家皆有烦于下执事倘得铭则为不朽矣中建元余应召中省获识蔡国父子及提宪河朔郎山鸡水之间亦尝廵厯载惟畴昔杂次其件右而繋之以辞铭曰丈夫挺志无先外事况乎战陈圣所慎毖不有诸内孰形于外扩我秉彛克作其气惟燕南陲聂宗所系奋从云雷以功名熹侯不封万志焉罔遂报之后人福禄何既桓桓广威克昌再世晓畅戎机蔡国首噐发纵指兽俾展其翼横戈长江斩鳄苍海万灶同心雅歌奏凯长驱静江指顾摧败草砌虫如肆为民害玉石既分善良攸頼笳鼓归来旌斾扬彩酬功进爵大蒙天赉髙大门闳郷闾叹嘅不知其中大本有在子曾有言质而不碍笃孝惟移化而忠义公于臣子存没无愧巨川腾波郎峯耸翠片石干霄千古光配
　　大元奉圣州新建永昌观碑铭【并序】
　　奉圣本秦上谷郡地唐始立新州石晋割赂于辽更今名亡金陞武定军节度今虽为州当两都往来之冲其地望尤重于昔云山环抱川流交贯树艺茂盛有中土清淑之美风俗雄硕乐施而好善盖燕云习尚气义而然也据治城东南里许有道观曰永昌其初祖寂然子张志隠防世居河东之孟门县越自髫龀歆挹真风从平水景链师为全真学既长正一法箓亦称精究贞祐南迁所在俶扰闻长春丘公应聘龙庭师喟然叹曰天道在北吾将逺游云朔庶有遇合聿隆道纪至永兴之清乐郷爱其山水幽胜遂结茒而居凝神坐忘志趣叵测谒浆之家咸异之曰彼其中必有所得岂徒然哉由是风动一方日奉香火罗拜庵前闻有请必恍然开悟乃相与选胜得独山中水头地起建琳宇处师为上賔榜曰迎仙尊显之也师佩上清三洞灵章主盟武定者几廿载前后化度门人甚众惟吴张卢三法师得其要妙而吴在伯仲为最寂然谢世藏观南化台吴号通子气貎魁伟志行诚笃体含妙用动达机寂然师知为受道器常勉之曰汝举止异常言论卓荦通文辞知医药恐鸾翔鹤翥终非草野间物寂然既终行縁城市人或叅叩诵答如流有一鉢千家饭浑身百衲衣心如江月朗情似野云飞之句其胸懐洞彻如此加以符水疗疾隠痛随愈众惊异以有道目之达官豪右共来敬礼至有得望其丰采而为幸者阖境尊信法縁契合遂易亡金刘太监别墅为栖眞所中有亭崇台层檐为一境伟观即改亭为殿奉三清睟容下逮斋厨库廪以次修举署曰永昌与迎仙为上下院自是徒众云集檀越之家设醮筵而徼冥福求符药而济灾疢者憧憧而来曽无虚日钟磬之声隠然闻于市肆间永昌琳观为一方名胜道俗归依之所矣通仙去宁神于永昌之南以后事付上足弟子虞法师师行业修洁和光同尘心存济度多蒙药惠补治遗缺而观之规为始克完具以推择门道箓虞寂陪师侧其徒崔志善踵而增饰之崔没卢法师以道箓来住持焉传之门人李道素道素姿朴实惟恐遏逸前光内则起废寮舍外则增置田圃朝夕斋戒载勤颂祷望髙羽流擢判管内道门事廼惴惴不遑曰向上师眞刳心劳神披荆榛掇瓦砾铺敦教基吾辈何有坐享其安惟是刻石纪行俾见兴建本末庶垂不朽来丐铭予以道不同不相为谋牢让者再请益坚乃酌取大方家见于吾儒之纪载者论次而铭之后世所谓道家者流盖古隠逸清洁之士矣岩居而涧饮草衣而木食节欲以清心修己而应物不为轩裳所羁不为荣利所怵自放于方之外其髙情逺韵凌烟霞而薄云月诚有不可企及者自汉以降处士素隠方士诞夸飞升炼化之术祭醮禳禁之科皆属之道家稽之于古事亦多矣徇末以遗其本凌迟至于宣和极矣极则变于是全眞之敎兴焉渊静以修己和易而道行翕然从之实繁有徒其特达者各相启牖自名其家若寂然师弟衍博济教行北山是也耕田凿井自食其力垂慈接物以期善俗不知诞幻之説为何事敦纯朴素有古逸民之遗风焉而复畀授得人显扬斯在是可书定安之白云观卢法师建永兴之观张法师建与永昌同一法眷也铭曰
　　道之大原文五千慈俭不争清静自然辞固奋激至理无边修道为敎由是之焉全眞为学本乎善渊返纯还朴复太古天防其源委岂忘蹄筌寂然出世私淑其传云朔俗劲闻善易迁坐忘感化孰分后先倾心信向克兴大縁絶尘而下复得通化行城府重阐法筵一时景仰道履翩翩香火奔走先业昭宣燕处有室耕凿有田遗我后人基绪緜緜门人继承持守拳拳光扬有例刻铭瑶镌流光遗烈亿万斯年
　　大元故正议大夫浙西道宣慰使行工部尚书孙公神道碑铭【并序】
　　云西风土雄硕龙山峻极为之奠焉浑流交贯神川清淑资其润焉故士生其间有竒宏杰之称而刘雷为之冠焉然山川炳灵奚间今昔况河洛为帝王之里并汾多攀附之臣俪景风云依光日月者哉若乃始以才技有光世绪终则挺输忠荩作时名卿安荣福夀庆流后裔者谁乎故宣慰使工部尚书孙公其人也公讳公亮字继明世家浑源横山里曾祖讳伯大父讳庆文咸勤力务本不耀其光显祢讳威为人跅弛不羁早以功名自憙少有巧思肄函人业缮治坚宻出新意于法度之中方太祖皇帝圣武经略中夏总揽豪杰贮储戎具为急廼挟所业投献上赏其能应时需赐名伊克乌兰锡佩金符充诸路甲匠总管太宗朝从征秦晋恻民被屠戮屡以搜简工匠为言頼全活者众显妣杜氏主内务有纲纪尝辩雪工徒贸逆之诬因之脱死公生漠北年十许嵗总匠君挈之入觐太宗异其风骨曰此儿他日必大享用蒙赐御馔自是得出入禁闼矣及长资英明多艺能慷慨有大志练习国典通晓译语所交皆一时豪俊众亦以通材许之庚子嵗袭父职佩银符定宗朝换金符嵗进课精例赐锦币宪宗特赉貂裘仍勅继称父赐名世祖皇帝在潜邸上命嵗输百铠有中七矢而不贯者具坚完如此及南征果获用中统建元授都总管上北征驻苦没敦公出私财置甲胄六十袭以献
　　天顔喜甚钖银笏【阙】　　　　　忠甲【阙】　　　命领诸路杂色一【阙】奏【阙】　　四十妻工之鳏者歳支衣粮赡济不给【阙】局廪给自此始又考制度定程式作诸路恒法公自承嗣选材【阙】下招亡恤弱出私财以代公费【阙】　获而【阙】军兴【阙】蒙赏进秩可谓尽心所事克【阙】以人材抱负论之干将补衲寳鼎枝车未膺所用
　　有郁郁不能自己者至元改元朝廷清明治具毕张公上疏抗言冝设御史台肃正纪纲虽不能有符士论伟之五年宪府肇建特拜监察御史官忠翊校尉上谕大夫塔齐尔公曰他人则未之识如伊克乌兰朕熟其忠亷冝与汝共事时官僚极一时之选较夫多识朝廷故事洞达诸色情状材气足以投赴事机威望可以慑服豪猾在公无以逾此一日职与志惬思明目张胆鲠言无忌仰答防遇由是风生白笔气凌霜简论列无虚日时宿卫鹰房凭恃城社颇纵恣在他人弗措手者公优为之如上都济时门强夺民物东安州纵马駞齧食桑枣甚至砍伐为薪公痛绳之以法至豪强畏避上闻而以能目之三年考满宪长奏公自供职无防水私至絶【阙】　　饮风棱铦利刺督切中里行无出其右【阙】时选擢正为此尔可再任俾矜式新进者既而察【阙】
　　为外事【阙】还西川行者冒支楮币二万余定【阙】
　　之义为【阙】役兵士治第采薪至被虎【阙】
　　五十仍奏治其罪十年夏宣授金符
　　武徳将军佥山东东西道提刑按察司事至则务实用显效张皇宪度故材亷者必荐奸贪者必置于法州郡惴惴奉约束惟谨褰帷具瞻有风动百城之目东平路监尹出贵戚简重自居监司官至郡未尝相觌闻公来按部迎谒境上纠治豪纵不法者十数辈曾无一语护援及去复伸饯礼博徳髙唐耆老炷香于顶来迓曰自立宪司未覩称职如公者我辈获安田里受赐多矣其威望显著吏民畏服可知已十二年陞山北辽东道提刑按察副使辽东境土旷逺诸王营帐洎诸部种人杂处其间恃势相凌为申严法禁革去宿弊豪强敛迹小民气得少伸分司辽阳亲王近侍五人刼居民资用且殴撃之有司不敢防民来诉即械五人徇通衢王谕释其罪竟杖决之滦水濶而杂砂石自昔无津梁命造荆络贮碎石为柱以成桥仿此建者百所自尔辽右免病涉苦十三年进阶朝列十四年春陞授中顺大夫彰徳路总管分佩金虎符惟相当南北冲防民物繁伙自昔为河朔名郡然政务烦重视邻路为倍蓰公谙练政体材地有余当王事坌集讼牒交至泛应曲当不失时措之冝平生遇事有为一旦重膺民社廼防竟利病俾实惠及民以三事躬请于朝其一比嵗霖潦伤稼民多阙食准免逋税九千七百石其二诸郡输逓取道本路征发车牛越广平抵顺徳往还余五百里非惟偏倍恐民力不堪蒙以广平之磁州代焉其三本路税粟嵗输大名秦家渡由唐宋渡河东南行百五十里嵗晏寒沍车人告病听于唐宋仓输纳前政贷民资五百余定起新附军营舍至是亦给公帑邢民李闰六尝杀人累问弗伏干证余百人移公推宻亷其实遂伏辜余得释时以神明称终更相人懐思至琢石颂焉江浙平上谕中书省造作事重当选能者主之十六年冬授正议大夫浙西道宣慰使兼行工部事籍人匠四十二万立局院七十余所每嵗定造币缟弓矢甲胄等物十八年上命左丞相阿喽罕等征日本给办艨艟战具缮制坚完都将以闻上曰伊克乌兰岂有误耶二十年十月来朝大为上所奬谕赐宴于便殿二十二年授江西等处行工部尚书上章致仕间居清苑每风宪洎临民官来质疑必告以益国便民之方二十四年九月觐上于朝殿上念世臣之旧问年今几何居某处子孙几人奏对毕赐食俾坐于御榻之西上遣大府卿纳里忽问曰饮饫饱未复赐鹿羮白酒沾醉而出大徳元年子拱总尹大同奉公与夫人张氏还乡里时公及夫人夀俱髙日与亲友相饮宴乡人荣之改浑源西北山曰昼锦有司亦用名乡四年正月廿九日以疾薨于私居之正寝享年九十有九遗训子孙勉力忠考少不及私二月十四日归于浑源州西刘村先茔之次送者数千人哭声闻数里外盖平生感懐于人者如此夫人张氏梁氏皆出名家张氏终于四年秋夀八十有四梁氏先公没子三人拱资诚实材果纯考力学由工部侍郎陞授少中大夫火同路总管兼府尹本路诸军奥鲁总管管内劝农事擏武畧将军武备寺丞振忠翊校尉定海县尹女三长适安平县尹赵襄次适李氏刘氏孙男四谦袭世职从仕郎保定等路军器人匠提举次早世谐承直郎利器库提防谊进义副尉保定等路军器人匠提举孙女三适赵氏王氏次防曾孙男一防头曾孙女三长适李氏余防公仪观魁伟器量丰闳美须髯容色庄厉习时体译语阑翻杂以谈谑顾国种贵卿无以易其论列公朝集议竂属处正奉公词情剀切毫髪不假借善为钩距能得小人根株窟穴似夫古之能吏才大夫至于奉上忠事亲孝交友诚虽位望显赫循循谦让退然如无能为者齐家教子敦笃义方循尚礼法又似夫齐鲁质行之士生平疾恶由义激忠其心休休乐善成美出于天禀粹厚放良臧获百余人贷贫民子钱七万缗冝其三任风宪位正总尹丕张世守官簉六卿刚直有守允协士论忠勤无间简在帝心福夀绵延子孙众多家门隆盛虽曰依乗亦由平昔操履感召有以致然也可谓材徳具备勲名两全哀荣终始者矣嗣子拱以墓碑来请因忆至元戊辰宪台初立公与不肖同擢御史引见世祖皇帝在广寒殿自尔议事松防聫镳骢马义气交孚相得为甚懽后偕官于相迨嵗壬辰应聘北上复私觌保塞追叙契阔当时并峨豸冠今所存者独吾二人公又夺去仆虽耄忍无一言耶既叙梗槩仍系之铭铭曰
　　云龙奋飞西北天神武载造坤与干有来羣后旋戎轩所在戈甲相周旋孙侯挟技善达权赐名训徒畀任专函惟杆格贵弗穿函虽多样公发源犀兕七属光生烟上为嗟惜赏世延风云俪景同翩翩执艺誎请多活全臧孙有后理固然公其挺生钟世贤嗣兴遗绪心弥丹鲲化跃出天池渊豸冠执法班朝端宪纲未举为进言太防一夕光星躔朱衣白简相后先忠臣愤激同鹰鹯秋风博撃无空拳上目刚直由孤鶱青齐辽碣海岱连地广物众芽蘖间绣衣风采何翩翩积一铲摧邪奸耻令张赵出吾前煌煌金节临漳洹霜空霁严正春妍侯伯正位务固繁剸裁错节惊龙泉吏惟寛慢猛则残要本实惠苏民编上请三事民力殚转输省便逋赋蠲横敛追给公府钱去思有颂徳化宣江浙平一俗巧儇训授程课需世官共工汝贤常伯聨工局染院劳次铨歳时供亿物利坚圣皇眷顾称忠惓一朝上章遽引年功成身退名节完嗣侯亚卿请外迁作牧乡郡意所便锦衣荣养白昼鲜世期福夀方绵绵丘山零落馆舍捐停云苒苒横之巅时有白鹿驯其阡神游凄断招来篇自昔豪杰夸云燕乗时树立孰敢肩千年酆劔埋神川郁郁紫气冲斗边何以验之瑶有镌英声并与斯铭传




　　秋涧集卷五十八
　　钦定四库全书
　　秋涧集卷五十九
　　元　王恽　撰
　　碑
　　大元国卫辉路创建三皇庙碑铭【伏义神农黄帝旧为医家所奉】
　　卫之庙祀三皇权舆于国初医家者流因城隍祠右故坛屋而像之庸申嵗时瞻仰之恳然位置迫隘规制卑陋不足以安灵揭防为神明观府监尹达实特穆尔顾其如是蹶然于中私自念言当尊而侈大之心有所在而时则未遑也伏承登极诏条圣帝明王守吏致祭庙宇倾圮官为修葺至大徳庚子嵗夏仲祠部颁降三皇礼秩以春秋二时享献葢宗本医学拯恤元元也而昔构不称安能俨肃礼容光昭祀典哉侯乃咨谋于僚属曰明诏所当寅奉民力不可妨夺工匠不可徒役公帑不敢擅发也当首出俸稍以为倡率少尹帕克斯巴因判竂髙兴仁推官冯琚相与賛襄下逮属吏医师筮士从风皆靡聿来胥宇于是相治城北郭汲署故址爽朗方正奠敞神居经始于是嵗冬孟防手于明年季夏为礼殿三巨栋松桷旅楹奕奕梴舄望云就日俨若帝者之所其台门洎医学讲堂斋室以次修举其秋因常禋礼奉安神栖仪物肃备荐献通畅士民来观欢忻賛叹谋斵石纪迹传示方来持学正祁伯易事状以修建碑铭为请不肖念乡榆盛事其敢以衰耄辞夫德髙太上者宜垂不朽之名泽及万世者当享天下之祀鸿荒肇判为生民害者多矣三圣继作观象化民创物垂范如画八卦以通天地之情造书契以代结绳之政耒耜以资耕耨舟楫以济不通衣裳宫室既厚其生棺椁敛复防其死交货贿而易有无制弧矢以威强暴然后民得安居以粒食优游以卒嵗孔子系易叙太皥神农轩辕氏功德如此其见于医家说者谓神农氏一日嚼啮物毒七十余种轩岐论难本乎大道而究乎死生之奥故近代猥为主祀若以三圣人开天建极利生民而仁后世者论之特一事尔在泝流求源虽出于人心之至情而报本反始乃有国之令典按歴代祀秩曰皇曰帝惟唐尝置庙京师余虽举祭定于故都三年一祭而已我国家扫欃枪以清华夏防鳌足以立四极还淳返朴崇德尚功三年故都之祀亦尝举行迨圣天子当宁道嫓生成仁含动植秖严毖祠克作神主开建医学德洽好生故有司推广睿意俾同通祀致祠庙徧于天下其敬恭之典越至矣乎伊守土臣奉承唯谨规为有方不伤财不役民未及阅嵗而起百年伟观事神治人可谓能也已是宜铭铭曰
　　林林总总厥初民生理具画一七凿方萌干端坤倪轩豁露呈孰措其一底于和平聪明惟亶体用含三圣继作见天地情裁成功化以逸以寜跻民仁夀万世称仁德至孰迈道大难名功同元化防知中行推原报本任理攸应大德之政思治幽明在在通祀尊隆莫京惟守土吏恪于奉承载敞新庙閟安神灵圣灵在天与时降升云行雨施品物咸亨云何事神而瘠于氓翼翼礼殿有俨神庭民初不预吏亟经营维皇降止庶监严诚风雨时若嵗事屡登民浸福泽岂曰吏能谨夫嵗月爰勒斯铭事神治人绩用昭称煌煌丽石永垂颂声
　　碑隂先友记
　　曹居一字通甫北燕人有文章善谈议以谟画佐征南幕府官员外郎卒
　　刘祁字京叔浑源人资纯粹早以文章擅名有神川遯士集行于世弟郁以篆真行名家终监察御史牛天祥字国瑞上党人深天文武经学歴恒山公府讲议官应东诸侯聘客死聊城
　　孟道字伯达琅邪人性沉毅有机果威仪抑抑以学业显东海
　　赵澄字公靖共城人性纯古有儒行终卫州教授司之才字进道淇门人业词科有声塲屋间性峭直有口
　　卢武贤字叔贤燕人资雄俊憙谈兵以客卿游诸侯间王之纲字德柔汤隂人通世务以儒术縁吏事有盐鐡诸论传于相下
　　邢敏字公达秦人性公直明法令以亷自持用荐授左司员外郎终大名府判官
　　李贞字彦祥黎阳人先考同年吏员转尚书户部掾性温粹以善淑称
　　释朗秀廪延人行精严内典外五经子史无不究览逮耄期不倦示灭卫之仁化寺
　　杨果字正卿蒲隂人词赋第歴剧县皆有能声文采风流照映一世拜防知政事终懐孟路总管
　　董瀛字巨源亷台人精力有干局常从王滹南问学今为淮东按察使
　　董民誉字端卿阳夏人词赋第为人浑厚无圭角与时浮沈常防预江汉都督府事
　　刘方字元卿陵川人性清古善歌诗终卫辉路提学宰沂字鲁伯洛阳人才长气豪抱负竒节尝与中书杨维説降西山主帅时人壮之后为王府征士
　　张豸字义大相人性僻直数从事郡府少不合辄望望弃去
　　赵鹏字抟霄蒲隂人纯粹有耆旧风金词赋进士用辟举令泌阳以亷能称
　　持嘉德玉字君寳盖州人性至孝与人交剀悌笃信义尝与友共事恶其不直遂絶而不较
　　勾龙瀛字英孺河南人性方直在河南有诗声述姓谱行于世
　　乌库哩贞字正卿辽东人沈毅果敢用防任内侍官得幸北渡后薄显仕于去就不屑
　　周惠字德甫隰州人性慷慨有大志早贵幸乐与贤士夫逰终江淮都转运使
　　王昌龄字显之沧州人蕴借有经济才由叅议史忠武府知衞州有惠政
　　李瑞字天祥汲人性强果重义急难凛古人风达吏务有调议于先考执弟子礼终身焉仕至潞州判官王賛字子襄登封人性直谅生平游元刘间好诗学刘冲字进之太原人性刚克敦友义嗜学安贫乐道人善事与心防激节感慨有幽并豪杰气尤长于左氏春秋
　　马寅字致逺许州人性雅重嗜古学恬于仕进
　　丁居实字仲华锦州人用防以吏起身有亷德北渡后以前代掌故授礼部郎中致仕
　　马佐字佐之沧州人金明昌太学生有赋声
　　完顔孟阳字和之辽东人用门资起身为部掾北渡后不仕好古书家藏至千余卷
　　沈侃字和卿魏人资端方精律学严而疾恶由宪台司法调陵州倅致仕
　　张善渊字机道谯人少为黄冠师性机警有干局表表为门纲
　　王磐字文炳永年人经义第人品髙迈仪范一世文章精极理要临大节不可夺今为翰林学士承防
　　图克坦公履字云甫辽海人经义第学问该贯善持论世以通儒归之性纯孝乐诲人官至侍讲学士
　　陶谅字信之获吕人有吏干歴邑长着能称
　　程和字仲美武涉人长管库材以聚书教子为志竟莫遂而没哀哉
　　胡琏字国瑞武安人词赋第为人慈祥乐易风流伟德度子祗遹有俊材光大其先业
　　朱万龄字夀之云梦人生平以道学自负星厯占筮乃其所长
　　杨道字叔能淄川人气髙古不事举业磊落有大志文章极自得之趣有小亨集行于世
　　王信字信之南燕人少为律吏美丰仪嗜酒有气义李班字晋伯北燕人性介特以品官子补部掾
　　赵非熊字周卿安阳人贞祐间尝以材武选为春官卫率为人资严厚可任以重事
　　长乐阡表【并序】
　　汲郡王氏其先河南阳武县圈亭人避靖康之乱北渡河至汲乐其风土衍沃遂占籍为长乐乡西晋里人今墟落南原累累而阜者葢自肇迁以来丘垅也族衍代深法不可沟合率藁殡兆外时我曽祖府君以大宗子覩其然而叹曰礼当改卜新阡为王氏第二茔明灵其舎诸况责实在我乎于是择而东得地于第四疃清沟之北自祢而上三世合羣从凡厝者廿余竁其绍已絶而力弗逮者率棺衾毕具逺近聚观莫不钦其孝之至仁之厚也及夫嵗时墓祭先西后东传于今而不坠百年来墓栢蔚茂苍烟梨雪光动林陌识者谓君子之泽渊流而未央也时则泰和之末大安初年也迨我有元至元十五年戊寅不肖孙恽由翰林待制授朝列大夫充河北河南道提刑按察副使明年春三月按部而南过家上冢首从二坟以封以飨其东阡则缭以短垣周若干步武复欲发达幽光慨焉莫究访耆旧则商年俱尽考世德则旌纪寂寥因念天下之物未有无本而立舍祖而丰昵者也然逺则疏疏则不亲不亲则涂人此世俗之常情也今王氏二百载间丘墓移置者三始焉西晋里再卜白杨疃分白杨而祖西河乡势固有当然者彼子孙浸逺吾岂敢必其不源委泮涣枝叶扶疏者哉惟其泝流寻源推末求本明夫当然之理因不得亲其亲而丰于昵者矣后之来者能以吾言世守而不易虽百世可亲也而我祖建迁之义是不可不表见于后曽祖讳经字伯常读书不仕以仁厚庇一乡卫人至今以长者称铭曰
　　族萃蕃理则迁尊而祖获所安论本根不易存祭先河祖所遵致时祀首逺坟取此法裕后昆繄我曽寔古人仁之厚孝之纯西晋里长乐原忆墓栢锁苍烟郁相望见蝉嫣孰不曰王氏阡铭贞石表先德陵谷迁庶可识
　　管勾推公墓碣铭【并序】
　　公讳德字济之姓推氏其先相州隆虑人宋季有起身刀笔至州録事防军者以政尚严明不畏强御名大父暨兄金初避仇徙家卫之共城伯祖以掾补县吏不幸皆早世考复字永亨时在襁褓母李氏贫不能家提之再醮邑医杜氏及长就传其术遂以良医称公少颖异能绍其家学轩岐雷扁以来书浩博不易究悉研穷机要所得为甚多正大丁亥以方痬两科中选由医工补省司管勾公有蕴借以德艺为上官推重生平志存济物故其诠治疾症未尝以贫富易心理或未安归若芒刺在背隠不敢着席初贞佑大兵后比屋疫作与考谋曰今用厄如是我实司命可坐视不救遂大措汤剂厯饮闾里问其乏粥沈者复以米遗之全活甚众天兴初盗起西山约众东走汴中涂遇刼贼熟视为公遽放伏前谢曰推君父子向以药惠脱我辈命忍以非义加诸余亦获免壬辰秋归隠苏岭老者尊其德病者赖以安而少者访其学然神膏傅痬灵丸起癈医家者流正有定法而僻隠赘异等疾在方伎所无者公率能一望而知意料而决翕忽死生之变如程氏子得腹痛疾以食毒治而苦愈亟谒公状闻曰此脏疽也已无及矣程不应公曰后三日当有腐血下而絶及期果然晚节躭翫史籍酣适醪醴浮沈得丧一寓情杯酌间或劝焉曰吾方陶然逰太和之乡君可去毋呶竟以饮致疾终享年七十有二配桑氏乡进士彦周之女壸仪母道有承平故家风范生女子三人长适司候张显仲女钜家李氏季归王某后公五年卒夀八秩聓显等合古郭里栢门山南原殿士桑君茔西南隅实至元二年二月四日也后十五年春恽按部南下躬奠墓次然兴感纵羊昙之泪下沾襟时思防替终伯道之自遗伊戚为恨何如惟是鑚石纪铭昭告下泉庶几少有慰焉推为氏厯考姓书不见惟潜夫论载余推氏出楚之芉姓公岂其苗裔乎铭曰
　　轩岐有书是为内经洞达病机惟明克能于惟我公天禀粹灵灵丸起癈神膏续肱不主故常以意智行推本所自其源渊渟艺精多挟度货可居髙下其手类夫吏胥繄公处心德度愉愉拯溺救焚已焉是图相彼阳施宜嗣厥后本支颠兀理莫可究累累堂封栢山南元刻铭表公以慰下泉虽髙深兮易位尚知为乡先生推氏之阡
　　故将仕郎潞州襄垣县尹李公墓碣铭【并序】
　　世有风谊之士粹出天禀不俟激昂蔼乡曲之誉称于士大夫间者李公其人也公讳瑞字天祥其先潞州上党人系出唐昭武公抱玉之裔五代季逺祖以官家卫公为人慷慨有机警长身鋭目髯糢糊猬磔酒酣吐气抵掌谈话而英姿飒爽之余犹隠然溢眉睫间少为县吏録録无所见正大间恒山公僊提孤军宿汲连九公声援君时给事幕府叅军季公爱其武干委以赤白嚢事公感其知遇昼则荷戈捍侮于外夕则抱牍上军务于府殊赳赳然及宜津撤守跳大梁既而京城疫作纵饥民出公倡率流播救死扶羸归郡延撒吉似悉编为氓者千七百余口逮乙未春家府一见喜曰此跅弛士也教之当有用遂礲磨砥厉日致其详谨焉州召为吏主掾数不屑去壬子秋诏以卫六县为丞相忠武公采地参卿王公来主州治举能理剧署之典簿领聴其指纵跃如也巨细之务厘补肃叙效其用居多俄荐授録事参军兼汲邑长将顺拊循至有惠爱至元三年总尹陈公以材辟府从事六年积前后劳赤牒授潞州判官栖迟下位德及民为艰故寛简持大体谦让睦僚友聴共佐理中多裨益了不露已出至上敬下安惟恐秩竟而去之遽也九年夏予调官晋府过家上冢胙饮水濵话平生甚悉翼曰鸡一鸣送予逺郊外泣且言曰吾老矣不能为升斗禄走形势途第相见期邈未知复无恙否遂哽噎诀去余亦欷歔乆之且讶其遽如许也其秋以讣来告呜呼哀哉公事家府执弟子礼三十年始终
　　如一日一别终天弗逮送吊不及哀铭诔未彰有恨何如嗣子震既礲石墓道百拜来请铭曰无庸固所愿也公姿孝悌喜賔客赈贫继乏虽脱骖指囷略无难色至于排难解纷不自顾借犹焚溺之在已复能通下情知疾苦姁姁欵欵老安少懐与人接无贵贱礼夷故牛童马走防得其懽心生平备尝世故小心俭畏以省事为乐有讼来质成公温言理喻曰缓急人时有也其忍以小忿兴怨可退思自省既而偕谢曰公长者过不敢复闻又善营构事不为巧饰要以敦巩延百载上如卫之泮宫潞之储廪是也初农民发野冢市甓下令禁焉暴委之患遂絶士人牛国瑞闻公义托妻子东逰客死聊城为经纪其家又石其氏者坐事累猝不易辨明索之急投公匿焉竟赖以脱里有丧率匍匐救视孔懐之情逾于兄弟至贫不能举者棺衾坎圹楄柎之物必具乃已其周急趋难甚于已私类若此终饮徳不伐闲居灌凿树艺麄衣粝食与老农老圃为伍殆将终身焉噫衰俗頺波中矫矫然有古义士风出则智效于官处则行比一乡可谓不凡者矣士方以夀祉期公一旦暴偾不及中夀为惑岂气盛亟衰物刚易折推原本自理或亶然然观义之所在有不亡者存焉异时有带劔乔林读予文而兴起者未必不拜酹公坟俾配食于县社也公仕至将仕郎潞州襄垣县尹命已下卒春秋六十有四实九年壬申七月十九日也配张氏先卒女二人长曰阿丑女甥魏珍次未笄皆继公没嗣子震实主其丧汲县南唐津里清水之南源铭曰
　　太史著书游侠与侉不轨正理匪暴豪邪行而宜之义莫有加李公之先奋迹将家余烈有光流而义华故侠焉负巨先之气行焉佩仲由之猳家府与训化而柔嘉据理施惠如有等差趋人之难甚于已私孤不自存我衣食之贫不丧举我棺窆之野冢累累公助半之夷考其行匪义则那以之莅官敏而外和丝棼我理疮痍我摩方百里之命下俄舂者之不歌心则罔单其如命何念公平生涕泗滂沱番番良声公荣实多泉流西东太行嵯峨我铭刻石等于不磨













　　秋涧集卷五十九
　　钦定四库全书
　　秋涧集卷六十
　　元　王恽　撰
　　碣铭
　　大元国故尚书省左右司员外郎韩公神道碣铭【并序】
　　夫朝廷山林之士有徃而不返入而不能出者惟其勇于静退贞不絶俗是则为丈夫之事吾于乡先生韩公得之矣公讳仁字义和父显有融德不耀公甫冠而孤事母以至孝称好学强识闻一善事乐为而不厌正大间举孝亷辟为州孔目以能充元帅府令史方羽书交驰际公励精所事为上官推重畨译史安天合为相友善壬辰北渡隠居乡间澹黙无所营庚子嵗诏行台于燕开幕府选参佐得良能为亟用安侯荐首聘公充尚书省都事癸卯春以国计北觐上询以金粟川流萝图巩固将何策可济对者以十数独公敷陈详明简而得要有鉴古训用贤材之説上喜甚仍奏天下困穷者实繁有徒方发政施仁之秋宜子惠俾霑大赉允焉迄今贫子月给廪料葢自公伊始是年秋丁母梁氏忧寻夺哀起授左右司员外郎公早夜在公以吏务自任郎中李献卿才望重两朝亦许公和光解纷能就吾事又明年冬以祔母夫人得告南归既襄事偕内子张氏弃俗入道号逍遥子遂西逰太华终南诸山黄冠野服偃然阅世如老松卧云壑者逾三纪焉公资明淑生平与物无忤其荐贤周急有大过人者宗族借之通达者甚众尝买僮即约之曰汝等以世故不幸及此义则黾勉相从否则任渠所徃晚节专以方书济人为事闻一秘方竒诀求访百至易千金不恡嵗乆得益多如烟霞医林等集悉锓梓流布犹虞所传未畅择标治者遍书闾巷壁间京师物繁嵗多竒疾赖公起死者不胜纪例来谢辞不见曰吾庶几道念济苛苦而己余何计当时少傅窦公亦以医方谈客多猎神农经所载为用公则博采经验所谓海上方者録之无遗二公虽趣向不同于博施则一也故窦韩之名并传于世先是道人谢志贤等歆公进退有道心存济物殆非寻常所可及遂请主神寳修真二观余三十年奉公犹一日公有二侄长曰天祐泰盐提举次德旻由后卫从事充枢宻院令史德旻以公耄期迎至家庭与妻苑氏侍养送终礼无少憾士论贤之公以至元十九年十月望日考终牖下享年八十有四某月日将归窆汲县耿冈之新垅墓须铭以乡耆故来属笔其敢以无斐辞铭曰
　　显允韩公生有淑质陈力周行孝亷应辟移而为忠载扬厥职济物之心一何云亟汉署千官含香入侍经国之对允合眷思片言回春仁者之赐脱屣荣贵神武挂冠退身急流又人所难全真为教乐在一箪青囊集验救夫世癏旁搜博施一壶市间保合太和浩浩其天我錬我形我驻我顔较彼独善九鹏一鹯栖迟有窠逍遥有篇青山白云门老仙黄冈北原睠焉故山惟耿新垅繄公改迁魂兮来归谅先生之所安
　　大元故蒙溪先生张君墓碣铭【并序】
　　余官晋府者四年得进修之士一人曰蒙溪张君每暇与相徃来把酒论文最可尚者君无求于人人之有得于君殊冲然也私自念异时礼文兴举吾傥与当任渠责及承乏翰林君墓草已宿已未夏其子思敬来京师谒予以墓铭为请慰唁余为欷歔者久之言犹在耳其忍以不敏辞君讳着字仲明姓张氏世为襄陵县张相里人曽祖讳某雅重然诺顾义所在虽死生以之祖愿父彬皆潜德不仕读书治田子孙相传以为家法君少頴悟不待勉励卓然自志于学国初戊戌嵗设科取士君以词赋中选既而叹曰士当逺大自期雕虫篆刻将何为哉适贻溪麻先生洎前进士兊斋曹丈来主经局君喜且不寐曰今而后吾学有所正矣遂刮去故习沈潜伊洛诸书虽饥渴寒暑贫穷得失不易其初心所谓道之体用文之华实探涉其源流咀嚼其膏味积而为文词发而为事业不盈不矜介然家居以乐育诸生为业中统建元颐斋张公以直道清操宣抚河东亷君才行擢主潞城簿政亷能以畏爱称明年公见事龃龉不可为以亲老西归有司累辟不就至元乙酉用荐者授平阳路儒学教授于是众论大餍士风为一变先生年弥髙德弥邵学益博文益竒士友知所依向吏民咸有矜式秩竟不聴其去者逾再考厥后子思敬自南阳教官来省闻彼中风土乐焉曰名山大川平日所愿见遂命驾南逰以至元壬辰夏六月廿六日考终寓舎享年六十有九初娶陶寺里大家赵氏一子思敬二女长嫁同邑王黼次适洪洞梁龄继室曲沃靳氏孙男二曰世权世衡思敬以家学今充隆福宫宫教先生姿明亮色夷而气清为人诚厚寡欲不戚戚于贫贱与人交始若疎淡乆之愈敬而爱人百负之终不较望而知为雅德君子其成就后进为已任故晋人以文名而达者多出其门窃惟亡金百年来平阳号称多士毎嵗举子赴选大约数倍诸郡至有白首塲屋庶几一第余有不暇及者唯君年甫冠即能知所学所从拔出习俗潜心古道践履外诗文杂著曰蒙溪集者五百余篇何多矣哉晋绛诸人未之有也况一辞一藻典雅有法理明辞约以自得为主是可铭铭曰
  </div>
  <div class="pagination">
   <a href="秋涧集_page69.html">
    上一页
   </a>
   <span>
    ...
   </span>
   <a href="秋涧集_page65.html">
    65
   </a>
   <a href="秋涧集_page66.html">
    66
   </a>
   <a href="秋涧集_page67.html">
    67
   </a>
   <a href="秋涧集_page68.html">
    68
   </a>
   <a href="秋涧集_page69.html">
    69
   </a>
   <span class="current-page">
    70
   </span>
   <a href="秋涧集_page71.html">
    71
   </a>
   <a href="秋涧集_page72.html">
    72
   </a>
   <a href="秋涧集_page73.html">
    73
   </a>
   <a href="秋涧集_page74.html">
    74
   </a>
   <a href="秋涧集_page75.html">
    75
   </a>
   <span>
    ...
   </span>
   <a href="秋涧集_page71.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
