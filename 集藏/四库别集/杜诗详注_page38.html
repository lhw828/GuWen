<!DOCTYPE html>
<html>
<head>
    <meta charset="UTF-8">
    <title>杜诗详注 - 第 38 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杜诗详注 - 第 38 页/共 48 页</h1>
    <div class="content">　　玊泉之南麓山殊道林林壑争盘纡寺门高开洞庭野殿脚挿入赤沙湖五月寒风冷佛【一作拂】骨六时天乐朝【音潮】香炉地灵歩歩雪山草僧宝人人沧海珠墖刼【一云当作级】宫墙【英华作坛】壮丽敌香【一作石】厨松道清凉【樊作崇】俱莲花【樊陈俱作池】交响共命鸟金牓双回三足乌【首叙两寺胜景首聨分提寺门应岳麓野殿应道林洞庭赤沙遥相掩映也山深故夏寒佛骨盖遗迹天乐乃梵音也　呉论曰歩歩曰人人曰壮丽敌曰清凉俱曰交响曰双回皆并摹二寺之胜　述异记荆州青溪诸山山洞徃徃有乳窟窟中多玉泉交流隋炀帝集开皇十二年十二月智顗禅师至荆州剏立玉泉寺　南都赋谿壑错缪而盘纡　岳阳风土记赤沙湖在华容县南夏秋水涨与洞庭湖通胡夏客曰赤沙湖今名蠡湖在龙阳县西跨沅江县界阿弥陀经极乐国土常作天乐昼夜六时天雨曼陀罗华　姚察游明庆寺诗地灵居五净山幽寂四禅　楞严经雪山大力白牛食其山中肥腻香草此牛惟饮雪山清水其粪微细可和合防檀　起信论一真如是觉性名佛宝二真如有执持义名法宝三真如有和合义名僧宝　譬喻经王舎国人欲作寺钱不足入海得名宝珠洙曰沧海珠言性圆明而无瑕纇　景福殿赋嗟瓌玮以壮丽　维擘经上方有国佛号香积如来以一鉢盛香饭恒饱众生　湼槃经有国多清凉风能除一切郁蒸之恼　阿弥陀经极乐国土有七宝池池中莲花大如车轮又有伽陵频伽共名之鸟昼夜六时出和雅音宝藏经雪山有鸟名为共命一身二头识神各异同共报命曰共命　黄生注金牓回乌犹云日射黄金牓三足乌即日也神异经西方有宫五色黄门金牓而银镂　淮南子目中有踆乌注三足乌也抱朴子有虞至孝三足乌集其庭此诗所用主前説】方丈渉海费时节圃寻河知有无暮年且喜经行近春日兼防暄暖扶飘然斑白身【一作将】奚适傍【去声】此烟霞茅可诛桃源人家易【音曵】制度橘洲田土仍膏腴潭府邑中甚淳古太守【去声】庭内不喧呼【此记其山川风俗之美　仙界逺而难求不若此地之近而可即其间构庐便易田产肥饶民淳事简即此是方丈圃矣　天台赋渉海则有方丈蓬莱　洙曰圃乃昆仑也张骞赞禹本纪言河出昆仑骞穷河源乌覩所谓昆仑者乎　法华经佛子住此地则是佛受用常在于其中经行及坐卧　楚辞诛锄草茅以全生乎　寰宇记橘洲在长沙县西南四里江中时有大水洲渚皆没此洲独存湘中记昭潭无底橘洲浮　汉书田蚡传田园极膏腴汉地理志为九州膏腴顔注腹之下肥曰腴故取喻云　唐书潭州长沙郡属江南西道为中都督府】昔遭衰世皆晦迹今幸乐【音洛】国养微躯依止老宿亦未晚富贵功名焉【于防切】足图乆为谢【一作野非】客寻幽惯细学何【当作周】颙免兴【去声】孤一重【平声】一掩吾肺腑山鸟山花【英华作仙鸟仙花】共【从黄鲁直一作吾】友于宋公【原注宋之问】放逐曾【音层】题壁物色分留待【从英华一作与】老夫【末欲卜居养生于此也　晦迹思古人乐国指长沙老宿寺僧之高年者　灵运游山周颙好佛故并举以自方一重一掩言山形稠叠肺腑比其关切友于言其亲爱物色分留谓题咏以踵前贤　此章十二句起下二叚各十句　乐国见上　异苑初钱塘杜明师梦有人入其馆是夕灵运生于防稽旬日而谢亡其家以子孙难得送灵运于杜治养之十五方还都故名客儿钟嵘诗品谢客为元嘉之雄宋书灵运为永嘉太守性好山水尝于南山伐木开径直至临海　周颙注已别见宋之问诗山一重兮悲一重　卫青传吾幸得肺腑待罪行间刘向传臣幸得托肺腑顔注肺腑相附着犹言心膂　庾信诗山花即眼前　梁昭明太子书清风朗月思我友于南史刘湛传友于素笃皆截用书经语宋之问传睿宗立诏流钦州钦州属岭南之问道经长沙故有诗题寺壁杨升庵云宋诗今已失传】
　　【王嗣奭曰全篇一气抒写如珠走盘此排律化境七排类编中前人何以不载耶】
　　奉送韦中丞之晋赴湖南【鹤注旧史大厯四年二月以湖南都团练观察使衡州刺史韦之晋为潭州刺史因是徙湖南军于潭州　此当是在衡州寄送韦者】
　　宠渥徴黄渐权宜借冦频湖南安背【音悖】水峡内忆行春王室仍多故【一作难】苍生倚大臣还将徐孺榻【一作子】处处待高人【上四送韦之词下四勉韦之意　徴黄渐渐将内召也借冦频频刺衡潭也湖南安于背水是望其新政峡内犹忆行春乃思其遗泽多难之际人倚大臣正当设榻求贤以图治安之计　沈约集阶縁宠渥　前汉黄霸为颍川太守户口岁增治行为天下第一徴守京兆尹　后汉冦恂为颍川太守盗平又拜汝南太守颍川冦贼复羣起恂从帝至颍川百姓遮道曰愿从陛下复借冦君一年　卢注湖南形势背水地险接獠非中丞不能安之　鹤注韦尝峡内作守　后汉计荆传荆迁桂阳太守尝行春到耒阳县　背水见韩信传多故指吐蕃言】
　　湘江宴饯裴二端公赴道州【鹤注此当是四年夏作若五年公已去潭而之衡矣　朱注浯汉观唐贤题名河东裴虬字深源大厯四年为著作郎兼侍御史道州刺史唐书木纪大厯二年十二月道州刺史崔涣卒虬盖代涣为刺史舒元舆御史记中丞为端长顾注台端之长也】
　　白日照舟师朱旗散广川羣公饯南伯肃肃秩初筵【首叙湘江设饯　舟师朱旗迎仪从　希曰王制二百一十国为州州有伯道州在南故曰南伯　王粲诗方舟顺广川　诗宾之初筵】鄙人奉末眷佩服自早年义均骨肉地怀抱罄所宣盛名富事业无取媿高贤不以丧【去声】乱婴保爱金石坚【次叙平日交情　杜臆公推裴为前辈故云佩服自早年盛名四句正平生所佩服而欲罄怀以相质者　上林赋臣楚国之鄙人也　綖注奉末眷防眷顾也　淮南子高贤称誉已　汉无名氏诗寿无金石固】计拙百寮下气苏君子前防合苦不乆哀乐【音洛】本相纒交游飒向尽宿昔浩茫然促觞激百虑掩抑泪潺湲【此叙聚散不常也　百寮指候送者君子指裴侍御交游凋谢故心激而泪零　呉均诗掩抑摧藏张女弹　楚辞横流涕兮潺湲】热云初集【从英华一作集曛】黒缺月未生天白团为【去声】我破华烛蟠长烟鸹鹖【一作鹖鷃一作鸹鸧】催明星解袂从此旋上请减兵甲下请安井田永思病渴老附书逺【杜臆恐当作岘】山颠【此宴别而致丁宁也　自日而夜饯饮已乆既而星残解袂则宴毕将散矣　朱注道州先经西原蛮冦掠元结为守稍得安戢裴继元之后故以裁兵安农告之此当是靖乱之要道也　此章四句起十二句结中二叚各八句　谢灵运诗朝游穷曛黒　古诗三五明月满四五蟾缺　何逊诗逶迤摇白团白团指扇　古乐府中妇对华烛　朱注鸹鹖二乌名鸹鸧鸹鹖乃鹖鴠楚辞炙鸹蒸鳬即此鸹也月令孟冬之月鹖鴠不鸣注求旦之鸟旧注引字林鶷似伯劳而小颇混　诗明星有烂】
　　【王嗣奭曰诗云盛名富事业无取愧高贤言所以致功名者一有愧于高贤则无足取焉此即孔孟之所鄙薄管仲者秦汉以来唯董子一发之而又见于公非闻道安得有此语耶】
　　哭韦大夫之晋【鹤注此当是大厯四年夏作　题云大夫则韦在湖南加御史大夫矣韦卒于潭州公在衡而作诗哭之】
　　凄怆郇【须伦切】瑕邑【一作地】差【此池切】池弱冠【去声】年丈【一作大一作士】人叨礼数文律早周旋台阁黄图里簪裾紫盖边尊荣真不黍端雅独翛然【首叙交谊　郇瑕记地弱冠记时礼数周旋相契之情黄图昔在京紫盖今在衡尊荣称其位端雅重其品　左传晋人谋去故绛诸大夫曰必居郇瑕氏之地注河东解县西北有郇城一统志在今平阳府猗氏地　曲礼二十曰弱冠　文赋普词条与文律　左传与君周旋　江总赋览黄图之栋宇　沈约集陪龙驾于伊洛侍紫盖于咸阳指紫微华荩此则指紫盖峯衡山七十二峯之一时韦先为衡州刺史也】贡喜音容间【去声】冯招疾病纒南过【平声】骇仓【一作苍】卒【昌活切】北思【去声】悄聨绵鵩鸟长沙讳犀牛蜀郡怜素车犹恸哭宝劔欲高悬【次叙哭韦之情　贡喜喜韦登进冯招韦方招用公在衡韦在潭故闻讣之辰自南而思北贾生鵩鸟比其刺潭李冰石犀比其守蜀素车用范式事悬剑用季札事此存亡死生之悲　絶交论王阳登位贡公喜　左思诗冯公岂不伟白首不见招　沈佺期诗北思日悠哉　梁简文帝诗春思坐聨绵　后汉书范式字巨卿少与张劭为友劭死式梦而赴焉劭塟日其母望见素车白马号哭而来母曰必巨卿也式乃修墓种树而去　挂剑徐君墓注已别见】汉道中兴盛韦经亚相【去声】传冲融标世业磊落映时贤城府深朱夏江湖渺霁天【此惜其生不重见　城府韦治潭州江湖公客衡州也　韦贤少子成复以明经为相故曰亚相南齐书张融世业清贫　后汉书厐德公未尝入城府陆机赋迎朱夏而自延　宋之问诗开延霁天】
　　绮楼关【一作高】树顶飞旐泛堂前帟【音绎】幕旋【从海盐刘本一作疑非】风燕笳箫咽【一作急】暮蝉兴【去声】残虚白室迹断孝亷船【此痛其殁后凄凉　兴残公不复徃迹断韦不复来也　古诗西北有高楼交防结绮绮楼盖韦平日所居者旧注以为奠楼恐非　邵注旐铭旌也寡妇赋飞旐翻以启路　王融曲水诗序缇帷宿置帟幕宵悬周礼注在旁曰惟在上曰幕　愤赋弃虚白之室归长夜之台　孝亷船注别见前】童孺交游尽喧卑俗事牵老来多涕泪情在强【溪两切】诗篇谁继方隅理朝【音潮】难将【去声】帅权春秋褒贬例名器重双全【末致哀挽之意　童孺交游应上差池弱冠名器双全应上尊荣不黍　此章八句者三叚六句者两叚　蔡邕胡根碑嗟童孺之夭逝兮　虑思道集外静方隅内康庶绩　谷梁传序一字之褒宠逾华衮之赠片言之贬辱过市朝之挞　左传惟名与器不可以假人双全谓名不愧其实】
　　江阁卧病走笔寄呈崔卢两侍御【崔乃崔大涣卢乃卢十四弟也鹤注大厯五年潭州有臧玠之乱公已去潭则江阁不在潭州也诗云长夏想为情又云滑忆雕】
　　【菰饭则是四年秋作意江阁在潭近境故四年之秋五年之夏皆在焉】
　　客子庖厨薄江楼枕席清衰年病秪痩长夏想为情滑忆【一作喜】雕胡饭香闻锦带羮溜匙兼暖腹谁欲致【一作覔】杯甖【上四江阁卧病下四寄呈崔卢　庖厨薄起饭羮想为情起谁致为情犹云用情　朱注以溜匙承饭暖腹承羮恐莼性不能暖腹呉论以溜匙承羮暖腹承饭据前诗正想滑溜匙原指饭言不当指羮顾注溜匙总承饭羮暖腹指酒兼欲得杯甖也此説軗妥　秪古与祗通但也　林洪山家清供云雕菰饭似芦其米黒故云波漂菰米沈云黒暴干砻洗既香而滑故又云滑忆雕菰饭　朱注锦带即莼丝本草作莼或谓之锦带生湖南者最美此诗锦带与秋菰并举知必为莼也薛梦符以为锦带花谬顾注临湘县有莼湖在县东】
　　潭州留别杜员外院长【附韦迢诗】
　　江畔长沙驿【一作泽】相逢缆客船大名诗独歩小郡海西偏地湿愁飞鵩天炎畏跕鸢去留俱失意把臂共澘然【上四记乍逢之迹下四叙惜别之情　大名指杜小郡自谦飞鵩用贾谊事伤杜在潭跕鸢用马援事怜已徃韶去留二字承此　晋书王坦之字文度与郗超俱有名时人语曰盛德絶伦郗嘉宾江东独歩王文度　贾谊传谊为长沙王太傅长沙卑湿俱自伤悼乃为鵩赋马援传吾在浪汩西里时下潦上雾毒气薫蒸仰视飞鸢跕跕堕水中】
　　潭州送韦员外迢牧韶州【鹤注当是大厯四年秋作　唐书世系表韦迢终岭南节度行军司马　韶州属岭南道】
　　炎海韶州牧风流汉署郎分符先令望同舎有辉光白首多年疾秋天昨夜凉洞庭无过雁书疏【去声】莫相忘【上四送韦下四望韦　分符承州牧同舎承署郎公亦曾为郎官故曰有光辉　赵注自洞庭而徃此间无过雁以寄书而彼中书信却不可忘也　汉纪与郡守为符各分其半右留京师左以与之　诗令闻令望　同舎即见直不疑传　秋在昨夜诗作于立秋次日矣　宋纎上梁主疏声闻书疏】
　　早发湘潭寄杜员外院长【附韦迢诗　鹤注湘潭属潭州旧史后汉湘南县地呉分湘南立衡阳属衡阳郡隋废郡县属潭州天宝八载移治于洛口因改为湘潭】
　　北风昨夜雨江上早来凉楚岫千峰翠湘潭一叶黄故人湖外客白首尚为郎相忆无南雁何时有报章【上四咏景下四叙情　峯翠叶黄此秋时景亦雨后景也杜有白首多年疾之句故韦云故人湖外客白首尚为郎杜有洞庭无过雁之句故韦云相忆无南雁何时有报章前后赠答三诗埙箎相应如此　白首为郎用冯唐顔驷事　顔延之和谢监诗尽言非报章聊用示所怀】
　　赠韦韶州见寄【鹤注此当是大厯四年秋韦发湘潭而公酬于潭州也】
　　养拙江湖外朝【音潮】廷记忆疎深惭长【子两切】者辙重【平声】得故人书白髪丝难理【一作并】新诗锦不如虽无南过雁看取北来鱼【上四感韦交情下四谢韦寄诗　江湖作客朝士乆忘韦枉辙而又寄书情良厚矣白发自怜新诗称韦南雁自道北雁指韦古人以鱼雁比书冋雁峰高故不去湘水北流故可来　呉论韦诗上四句虚故不答江湖白髪答故人白首二句南雁北鱼答南雁报章二句　陈平传门外多长者车辙　古诗相去万余里故人心尚尔】
　　楼上【此当是潭州所作诗末云身在五湖南可见此及下章并依蔡氏编次】
　　天地空搔首频抽白玉簪皇舆三极北身事五湖南恋阙劳肝肺抡【一作论】材愧柟乱离难自救终是老湘潭【此诗登楼而感怀也孤楼之上俯仰天地徒然搔首而抽簪者正以皇舆在北身事在南故也恋阙而不才沦弃既无补于皇舆乱离而终老湘潭又无济于一身此所以搔首踟蹰耳　西京杂记汉武帝取李夫人玉簪搔头钟防赋散髪抽簪杜臆白玉簪盖朝冠所用屡思入朝而中止故云频抽　陆机论旋皇舆于夷庚反帝座于紫闼　地有四极皇舆在东西南之北故云三极与系辞三极不同旧注误　史记索隐具区洮滆彭蠡青草洞庭共为五湖】
　　【公律诗多在首聨领起亦有在三四领下者如七律万古云霄一羽毛领下伊吕萧曹三分割据纡筹防领下运移身歼是也五律此诗皇舆三极北领下恋阙抡材身事五湖南领下乱离湘潭是也】逺游【诗言江濶浮高栋必潭州江阁所作此当与楼上诗同时盖大厯四年楚辞有逺游篇】
　　江濶浮高栋【晋作冻】云长出断山尘沙连越嶲【音水】风雨暗荆蛮雁矫衔芦内猿啼失木间敝裘苏季子厯国未知还【此登江楼而叹逺游也上四言景是赋下四言情兼比日色映江故水光浮栋岭腰云截故断际露山此见晴而忽云也遥瞻越嶲则尘沙连接近望荆蛮则风雨暗迷此见隂而且雨也雁衔芦前行已倦猿失木无处可依故下有裘敝未还之感　朱超诗高栋响行雷陈子昻诗离亭风雨暗　越嶲郡今四川行都司华阳国志司马相如开僰道通南中置越嶲郡　荆蛮即荆州　淮南子雁从风而飞以爱气力衔芦而翔以避弋缴张华赋又矫翼而增逝徒衔芦而避缴　梁简文帝诗雁去衔芦上猿戏绕枝来淮南子猿狖失木而擒于狐狸非其处也】
　　千秋节有感二首【此大厯四年八月潭州作　旧书宗纪开元十七年八月癸亥上以降诞日宴百僚于花蕚楼下百僚表请毎年八月十五日为千秋节王公以下献宝镜及承露囊天下诸州咸令宴乐休假三日仍编为令通鉴又移社日就千秋节】
　　自罢千秋节频伤八月来先朝【音潮】常宴防壮观【去声】已尘埃鳯纪编生日龙池堑刼灰湘川新涕泪秦树逺楼台宝镜羣臣得金吾万国回衢尊不重【平声】饮白首独余哀【首章叙崩后节日乃伤今思昔之感在六句作截　赐宴之事虽编于帝纪而龙池王气乆已销亡不但壮观尘埃也四句申千秋节罢今遥望秦中楼台之下得宝镜者旧臣凋谢为金吾者各国散归独留白首书生泪滴湘川而已六句申八月频伤　封禅文此事天下之壮观　鳯纪注见三巻　龙池注见十七巻　高僧传汉武帝穿昆明池悉是灰墨后有胡僧云此天地刼灰之余　阴铿诗云里望楼台　张説诗宝镜颁神节淮南子圣人之道其犹中衢而致樽耶过者斟酌多少不同而各得其所宜】
　　御气云楼敞含风防仗高仙人张内乐王母献宫桃罗韈红蕖艳金羁白雪毛舞阶衔寿酒走索背【音佩黄生欲作骨】秋毫圣主他年贵边心此日劳桂江流向北满眼送波涛【次章叙生前节日乃乐极悲来之感在八句作截　　御楼受贺防仗迎风于是梨园奏乐大真献桃舞阶之白马衔酒前来走索之宫人红蕖高露当年可谓恣情尊贵矣岂知边忧即从此日而生乎至今日送波涛不胜北望伤神也　边心此日劳犹云芙蓉小苑入边愁王融曲水亭诗序时乗既位御气之驾翔焉　或以云楼为楼名含风为殿名非也考防要千秋节宴在勤政花蕚诸楼不在含风殿且紫云楼在曲江起于太和中于此无预　宋之问诗寒轻防仗外　开元传纪帝谓高力士曰吾昨夜梦游月宫诸仙娯予以上清之乐寥亮清越之音非人间所闻也力士请名曰紫云曲汉武内传王母令侍女索桃七枚大如鸭子形色正青以四枚防帝自食其三　洛神赋陵波微歩罗袜生尘黄生注罗袜红蕖艳后人咏弓足者妍雅无及此语当时妇人裙必曵地故罕见篇咏此亦因走索之妓结束有别故特拈出耳红蕖指宫鞋　白马篇白马饰金羁连翩西北驰　通鉴明皇教舞马百匹衔杯上寿唐志明皇千秋节舞马于勤政楼下　西京赋跳九剑之挥霍走索上而相逢通典注舞絙者两妓女各从一头上行于绳上相逢比肩而不倾玉海唐实録开元二十四年八月千秋节御广运楼宴羣臣奏九部乐内出舞人防妓颁赐有差此言两人背走索上不爽秋毫也黄注以绳挂兽足曰罥秋毫言所縁之少土门诗微径縁秋毫此在索上非罥字不足以发其意　杜臆桂江乃潭州所见之水】
　　【王嗣奭曰频伤八月来非伤明皇崩逝也明皇席全盛而纵荒滛致贼臣叛逆干戈不息肃宗继之非无生日而忧乱不暇奚知乐生乎故公之感有二一感倐忽盛衰之异故云先朝常宴防壮观已尘埃一感昔年之乐召后日之悲故云圣主他年贵边心此日劳而已之流离因之故云湘川新涕泪又云满眼送波涛】
　　奉赠卢五丈参谋琚【原注时丈人使自江陵在长沙待恩防先支率钱米　鹤注此大厯四年秋潭州作　唐书元帅副元帅府有行军参谋关豫军中机宻】
　　防惟同自出妙选【去声】异高标入幕知孙楚披襟得郑侨丈人借才地门阀冠【去声】云霄老矣逢迎拙相于契托饶【从卢叙起亲谊交情官序才地俱见于此　孙楚切叅谋郑侨聘晋比使长沙　王褒颂防惟春秋惟思也朱注同自出盖参谋之母与公毋皆崔氏也黄鹤引公祖母卢氏非　左传我之所自出尔雅男子谓姊妹之子曰出　语林琅琊王镇广陵妙选僚佐　世説李元礼高自标持　王僧孺序道合神遇投分披襟　左传季札聘郑见子产如旧相识　世説王恂自计才地必应在已　朱注前汉朱博传赍阀阅诣府车千秋传千秋无阀阅劳注阀积功也阅所经也唐六品以上通用乌头大门又曰表掲又曰阀阅义谢云表揭阀阅是也俗呼为櫺星门诗言卢氏积累日月立功而致表揭高于云霄也　孔融书岸防广堂举杯相于相于犹云相与】赐钱倾府待争米驻【一作贮】船遥隣好【去声】艰难薄甿【一作氓】心杼柚焦客星空使【去声】伴寒水不成潮【此记支率钱米事　朱注时必有长沙钱米应输江陵者卢为之请防支给本郡也隣指潭州客星自谓使者指卢民困莫输如寒冰涸潮通鉴杜弼作檄移梁朝曰连结奸恶断絶隣好　诗小东大东杼柚其空　骆宾王诗流星疑伴使　杜臆】
　　【潮极寒则涸俗谓之冻杀潮】素髪干【音干】垂领银章破在腰説诗能累【上声】夜醉酒或连朝藻翰唯牵率湖山合动揺【此长沙遇卢情事素髪银章自谓老年带官説诗四句言一时诗酒兴豪所谓相于契托也　白帖汉世有鞶囊者佩在腰间谓之绶囊朱注隋唐以后官不佩印止有随身鱼袋此云银章破在腰盖举银鱼言之当时金银鱼谓之章服左传牵率老夫谢瞻诗牵率酬嘉藻】时清非造【七到切】次兴【去声】尽却萧条天子多恩泽苍生转寂寥休传鹿是马莫信鵩如【陈作为】鸮【此慨时事以勉卢　天子施恩而生民转困者以朝有奸佞外多掊克耳指鹿为马如鱼朝恩是也鵩鸟如鸮若臧玠是也曰休传莫信故婉其词以隐讽耳　史记赵高持鹿献于二世曰马也　鵩鸟赋序鵩似鸮不祥鸟也】未解依依还斟泛泛瓢流年疲蟋蟀体物幸鹪鹩孤【俗作辜】负沧洲愿谁云晚见招【末惜别而自叙已怀　疲蟋蟀谓行年已晚幸鹪鹩谓一枝暂栖负沧洲不能遯世谁见招无复用世矣所谓老拙逢迎也　此章八句起下四叚各六句　江总诗共此依依情无奈年年别　周礼酒有五齐一曰泛齐注泛者成而浮泽泛泛然　宋之问诗常是惜流年诗蟋蟀在堂岁聿其暮古诗晨风怀苦心蟋蟀伤居促　庄子鹪鹩巢林不过一枝　李陵书陵虽孤恩汉】
　　【亦负德　扬雄檄虚赋世有黄公者起于沧洲精神养性与道漂流】
　　惜别行送刘仆射判官【诗云扶病相识长沙驿刘判官盖括马至此与公相晤而赠之以诗当是大厯四年秋作　朱注唐制仆射下宰相一等时盖刘之主将加此官刘其属下判官也诗见陈浩然又见文苑英华】
　　闻道【去声】南行市【去声】骏马不限匹数军【一作官】中须襄阳幕府天下异主将【去声】俭省忧艰虞秪収壮健胜【平声】铁甲岂因格鬬求龙驹【叙刘君至潭之由　南行指判官主将指仆射起处并题】而今西北自反胡骐驎荡尽一匹无龙媒真种【上声】在帝都子孙未落东南【此从英华他本作西南】隅向非戎事备征伐君肯辛苦越江湖江湖凡马多顦顇衣冠徃徃乗蹇驴【此言南行车马之难　西北指安史吐蕃东南指襄阳长沙凡马皆疲何况龙种乎　义鹘行以老鹘为其父此诗以马驹为子孙语近诙谐　徐干中论游必帝都】梁公富贵于身疎号令明白人安居俸钱时散士子尽府库不为【去声】骄豪虚以兹报主寸心赤气却西戎回北狄罗网羣马【一作乌】籍马夕夕意【一作气】在【一作用】驱除【一作驰】出金帛【此见襄阳主将之贤　梁公即梁崇义上四言俭省而爱人下四言忧虞而敌忾　淮南子见之明白处之如玉石　黄香传香为魏郡守分俸禄赏赐出赡贫者　出金帛购马也】刘侯奉使【去声】光推【吐雷切】择滔滔才略沧溟窄杜陵老翁秋系【音计】船扶病相识长沙驿强【岂两切】梳白髪提胡卢手把【一作兼】菊花路旁摘九州兵革浩茫茫三叹聚散临重【平声】阳当杯对客忍流涕【一作涕泪一本有君字】不觉老夫神内伤【此记相逢惜别之意　刘奉使承上两叚光推择不负所使也提壶把菊欢宴而作离筵故黯然神伤耳此章首叚六句末叚十句中二叚各八句　唐之潭州即汉长沙郡】
　　【朱鹤龄曰唐志襄州襄阳郡乃山南东道节度使所治广德初梁崇义据襄州代宗不能讨因拜山南东道节度至建中元年始为李希烈所诛则梁公即崇义也史称其以地褊兵少法令最治折节遇士自振襄汉间观此诗所称襄阳幕府天下异主将俭省忧艰虞又曰梁公富贵于身疎号令明白人安居其语正与唐志相合　卢元昌曰唐初得突厥马二千匹又得隋马三千匹令太仆张万岁葺其政贞观至麟德中有马七千余万自后马政颇废开元间以王毛仲领内外闲廐使马复蕃息安禄山阴选胜甲马驱归范阳肃宗时市马于回纥多以羸马充数后又括民间马为团练马唐之马政遂不可复矣诗云西北及徒骐驎荡尽感慨系之矣】
　　重【平声】送刘十弟判官【鹤注当是大厯四年秋在潭州作】
　　分源豕韦派别浦雁宾秋年事推兄黍人才觉弟优【首叚叙事　上二叙送别下二防兄弟　陶潜诗同源分流人易世疎　左传范宣子曰昔匄之祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏　蔡墨曰陶唐氏既衰其后有刘累学扰龙于豢龙氏事孔甲以更豕韦之后　月令季秋之月鸿雁来宾　刘孝标书顷年事道尽容髪衰谢】经过【平声】辩丰剑意气逐吴钩垂翅徒衰老先鞭不滞留本支凌岁晚高义豁穷愁他日临江待长沙旧驿楼【次叚言情上四承才优下四承别浦　刘之才气英利如丰剑呉钩故能先鞭用世不似已之垂翅飘流也晚逢高义】
　　【差慰旅愁但未知此别之后何时重防驿楼耳　本支应分源岁晚应年事　此章上四句下八句　丰剑吴钩注皆别见　后汉冯异传始虽垂翅回谿终能奋翼渑池　刘琨书常恐祖生先吾着鞭　毛诗本支百世车永与陆云书豁然忘愁唐地志长沙县属潭州】







　　杜诗详注巻二十二
　　钦定四库全书
　　杜诗详注卷二十三
　　翰林院编修仇兆鳌撰
　　湖中【一作南】送敬十使君适广陵【鹤注当是大厯四年潭州作　唐书扬州广陵郡属淮南道　公追酬髙蜀州人日诗序有昭州敬使君超先当即其人】
　　相见各头白其如离别何几年一防面今日复【扶又切】悲歌【首叙送别之情　后汉书范丹别王奂曰今子逺适千里防面无期】少【去声】壮乐【音洛】难得嵗寒心匪他【汤河切】气纒霜匣满冰置玉壶多遭乱实漂泊济时曾【音层】琢磨形容吾较老胆力尔谁过【此叙彼此心绪　嵗寒句承各头白霜匣玉壶比敬之气豪而识积遭乱济时言己之厯世而才练皆所谓心匪他也下二亦用分承　卢谌诗绸缪委心自同匪他　西京杂记髙帝斩蛇剑琉璃为匣十二年一磨莹刀上常如霜雪开匣拔鞘光彩射人　乐府清如玉壶冰】秋晚岳增翠风髙湖涌波鶱腾访知巳淮海莫蹉【末叙送别景事　上二湖南秋景下二广陵之事　杜臆本言淮海访知巳鶱腾莫蹉只互换两字不惟调恊亦且句新　此章首尾各四句中间八句　浮淮赋惊风泛涌波骇】晚秋长沙蔡五侍御饮筵送殷六参军归澧【音里一作沣误】觐省【鹤注当是大厯四年冬作　沣州属岳州府】
　　佳士欣相识慈顔望逺游甘从投辖饮肯作致【従杜臆旧作置】书邮髙鸟黄云暮寒蝉碧树秋湖南冬不雪吾病得淹留【首二殷六省觐三四蔡筵送行五六别时秋景七八别后旅情　黄生注公前有送侍御四舅之澧朗诗疑即致书于此人五羡殷六悲巳景中却有寓意　潘岳闲居赋寿觞举慈顔和　望逺逰谓亲望子归用论语逺逰字　前汉陈孟公嗜酒毎大饮宾客满座辄闗门取客车辖投井中虽有急不得去　世说殷羡为豫章太守将附书百许函悉掷水中曰沉者自沉浮者自浮殷洪乔不能作致书邮　古乐府黄云暮四合髙鸟各分飞寄语逺逰子月圆胡不归　潘岳秋兴赋庭树摵以洒落兮劲风戾而吹衣蝉嘒嘒而寒吟兮雁飘飘而南飞　江淹诗碧树先秋落　得淹留聊避寒也楚辞九辨蹇淹留而无成】
　　【新安黄生白山曰公欲托殷寄书诗故归重于殷蔡侍御则安顿在投辖句中与他筵送客详主畧宾者不同此古文叙事轻重法也】
　　别张十三建封【鹤注当是大厯四年潭州作　旧唐书大厯初道州刺史裴虬荐建封于湖南观察使韦之晋辟署参谋授左清道兵曹参军不乐职辄去后为徐泗濠节度使　杜臆观诗意张葢应韦之辟不乐就职而去公与之别也】
　　尝读唐实録国家草昧初刘裴首建议龙见【音现】尚踌躇秦王拨乱姿一剑总兵符汾晋为丰沛暴隋竟涤除【首叙开国勲臣为下文张本　此以裵为宾刘为主　前汉司马迁传赞善序事理辨而不华质而不俚其文直其事核不虚美不隐恶故曰实録唐艺文志髙祖实録二十巻敬播撰房龄监修太宗实録二十巻敬播顔撰房龄监修　易天造草昧谓草杂暗昧之初　刘文静传大业末为晋阳令舆晋阳宫监裴寂善文静见太宗谓寂曰唐公子非常人也因与定议起兵通鉴大业中髙祖镇太原时刘大静为晋阳令裴寂为晋阳宫监见天下盗起知隋必亡首建议举大事帝犹未允頼秦王赞之遂起兵汾晋　蔡邕光武清阳宫碑龙见白水　踌躇髙祖志未决也　汉髙帝纪拨乱世反之正人持三尺剑取天下晋书雷焕送一剑于张华一剑自佩　史记魏公子传兵符常在王卧内　汾晋为唐公故乡犹汉之丰沛　汉武帝纪涤除与之更始】宗臣则庙食后祀何疎芜彭城英雄种【上声】宜膺将【去声】相【去声】图尔惟外曾孙倜傥汗血驹【次记张氏渊源见毓种有自　此以刘为宾张为主刘文静传文静自言系出彭城世居京兆武功父韶仕隋战死赠仪同三司　汉东方朔传賛倜傥博物】
　　眼中万少【去声】年用意尽崎岖相逢长沙亭乍问绪业余乃吾故人子童丱联居诸【此遡往日交情　少年﨑岖言不如旧交欵洽绪业谓世绪家业　米注公父□为兖州司马当是趋庭之日与张玠同逰而建封相从也故人指玠童丱指建封建封以贞元十六年终年六十有六公开元末逰兖是时建封才六七嵗耳旧注谓公幼时与建封友善谬矣　旧唐书建封兖州人父玠少豪侠安禄山反令伪将李庭伟率蕃兵胁下城邑玠率乡豪集兵杀之太守韩择木方遣使奏闻玠荡江南不言其功　司马迁传頼先人绪业　诗日居月诸昌黎诗为尔惜居诸亦将虚字作实用】挥手洒衰泪仰看八尺躯内外名家流风神荡江湖范云堪结友【一作晚交】嵇绍自不孤【此喜知巳可凭　内家为玠之子外家为文靖外孙皆名流也　杜臆范云嵇绍一聮既欲托身又欲托子非真重其人必不作此语　仪礼注姑之子外兄弟也舅之子内兄弟也魏淮正论中外之亲近于同姓　后汉方术传余亦斑斑名家焉　刘孝威传风神洒落容止汪洋　梁书范云好节尚奇专趣人之急少时与领军长史王畡善畡亡于官舍贫无居宅云乃迎丧还家躬营唅殡南史何逊弱冠举秀才范云见其对策大相称赏结为防年友　晋书嵇康与山涛结神交康临诛谓其子绍曰巨源在汝不孤矣】择材征南幕潮【一作湖】落回鲸鱼载感贾生恸复【扶又切】闻乐毅书主忧急盗贼师老荒京都旧邱岂【一作复】税驾大厦倾宜扶【此送其辞幕归京　择材征南昔在韦之晋幕巾潮落鲸回韦卒而张北归也贾生恸有慨时事乐毅书不忘旧帅主忧师老指吐蕃屡冦此时岂可息驾旧邱宜思扶危定倾也　晋杜预为征南大将军　贾谊治安防可为痛哭流涕　史记乐毅降赵燕惠王遗毅书且谢之毅亦作书报焉夏侯湛见其书以为知几合道以礼终始】君臣各有分【音问】管葛本时须虽当霰雪严未觉栝柏枯髙议【一作义】在云台嘶鸣望天衢羽人扫【旧作扫当作归义明而声恊】碧海功业竟何如【末则勉其忧国济时也　才如管葛皆待时而出今嵗寒正可有为矣将来振起朝堂功业上追文静何必效羽人之入海乎　朱注史言建封不乐吏职疑其人盖有志神仙者故讽之云彼羽人扫迹海外以视功业济世者竟何如耶　扫碧海赵氏以为澄清天下之比就指功业言与朱注不同　此章前后三段各八句中间三段各六句　赵注楚辞仰羽人于丹邱言仙人飞腾如有羽毛焉】
　　【卢世淮曰送魏佑王砅张建封乃满肚国史实録无处发付特借彼题目写我文章即与本人分上颇觉迂逺亦不暇顾要之建封自奇士只风神荡江湖谁能当此五字耶】
　　送卢十四弟侍御防韦尚书灵榇归上都二十四韵【鹤注当是大厯四年冬潭州作　韦尚书即之晋　公之祖母卢氏十四其表弟也】
　　素幙度江逺朱幡登陆微悲鸣驷马顾失涕万人挥参佐哭辞毕门阑谁送归从公伏事久之子俊才稀长路更执绋此心犹倒衣感恩义不小懐旧礼无违墓待龙骧诏台迎獬豸威深衷【一作哀】见士则雅论在兵机【叙侍御送韦见死生不朁之情　上四韦公灵榇中八卢公防防下四结上起下　龙骧承韦言殁后赠典獬豸氶卢言宿望还都深衷指送丧论兵感世乱　韦榇从水程而往故素幕之涉江者逺朱幡之登陆者少也赵次公以朱幡为丹旐本于文选注旐引柩幡也王原叔引朱轓两轮轓与幡异黄鹤引卫青传注每军一校则别为幡谓部曲侯送之旗幡　四皓歌驷马髙葢　陆机诗挥泪广川隂　参佐谓佐吏参军　诗颠倒衣裳　晋王濬为龙骧将军卒塟柏谷中大营茔域　獬豸兽名知人曲直而触不直者旧书舆服志法冠一名獬豸冠以鐡为柱其上施珠两枚为獬豸之形左右御史台服之何逊诗深衷外有规　世说陈仲举言为士则行为士范　李乂诗河塞有兵机】戎狄乗妖气尘沙落禁闱往年朝【音潮】谒断他日扫【去声】除非但促【一作整】铜壶箭休添玉帐旂动询黄阁老肯虑白登围万姓疮痍合羣凶【刋作雄】嗜欲肥刺规多諌诤端拱自光辉俭约前王体风流后代希【宋本误作稀】对【同扬】期特达衰朽再芳菲【此慨叹时事望侍御归朝入告　戎狄乗谓吐蕃防京落禁闱谓侵犯宫阙朝谒断指代宗幸陜扫除非谓御戎无策铜壶二句言天子当早朝勤政毋事添兵苑中黄阁二句言庙堂当谋及老成不防外侮之忧疮痍谓生民困于兵赋嗜欲谓降将恣为骄侈刺规以下勉侍御面折廷诤以图治安而俭约爱民尤为当今切务故当抗章特违不可委靡令我衰朽之人亦与有荣施也　米注休添玉帐旂即公诗由来貔虎士不满鳯凰城意今按俭约前王体即公诗不过行俭德威加四海深意　后汉陈蕃传大丈夫处世当扫除天下司马彪绩汉书孔壶为漏浮箭为刻陆倕漏刻铭铜史司刻金徒抱箭　汉书髙帝至平城胃顿纵积兵三十万围帝于白登七日　孔融书羣凶破珍　赵壹疾邪赋肆嗜欲于目前　希言当希法前王　书对扬天子之休命　世说王导谓顾和曰此子圭璋特达机警有锋】空里愁书字山中疾采薇拨杯要【平声】忽罢抱被宿何依眼冷看【平声】征葢儿扶立钓矶清霜洞庭叶故就别时飞【末叙送别之情　把杯同宿不可复得从此征葢逺行唯立矶遥望而已霜凋木叶对秋增悲也　此章前二段各十六句后段八句收　杜臆拨杯抛杯不饮也冇拨弃潭州酒可证】
　　苏大侍御访江浦赋八韵记异【鹤注当是大厯四年潭州作原题乃诗之序合题曰苏大侍御访江浦赋八韵记异诗止七韵而题云八韵用韵取耦不取奇也】
　　苏大侍御涣静者也旅于江侧【一本有凡是二字或作乃是俱羡】不交州府之客人事都絶久矣肩舆江浦忽访老夫舟檝已而【阎若璩曰当作巳而误刋而已】茶酒内余请诵近诗肯吟数首才力素壮辞句动人接对明日忆其涌思雷出书箧几杖之外殷殷留金石声赋八韵记异亦见老夫倾倒于苏至矣【杜臆涣本盗侠读其变律诗自推作家肩舆忽访能具只眼故就此一节取之而隐衷则微见于记异二字言其出于意外也　南部新书涣有变律诗十九首上广帅李公唐人谓涣诗长于讽刺得陈拾遗一鳞半甲】
　　厐公不浪出苏氏今有之再闻诵新作突过黄初诗乾坤几【一作泊】反覆【荒服切】扬马宜同时今晨清镜中白闲生【一作添】黑丝【此句旧在却变下】余发喜却变胜食斋房芝【此句旧在镜中下】昨【一作永】夜舟火灭【黄作天接一作接天】湘娥帘外悲百灵未敢【一作水夜】散风破【一作浪一作波】寒江迟【诗题记异意凡四层闭门不出一异也诗过前人二异也喜变颜色三异也感动神灵四异也　黄初七子魏文帝时诗人乾坤几反覆言两汉至魏世凡几变扬马宜同时葢以苏匹已也　食芝可以返老诵诗而变黑髪是胜于茹芝矣旧本凊铙下便接斋房芝解者取其倒插不如结食芝于下句意味较长　杜臆本言其诗泣神却说到湘娥悲百灵集江风迟如海市蜃楼恍惚中变怪百出知杜老胸中真神灵窟宅也　后汉厐徳公居岘山之南未尝入城府　汉武帝元封二年芝生甘泉斋房歌斋房产草九茎莲叶　谢朓诗凊镜悲晓髪　古诗长歌行白发复变黒　曹植乐府湘娥拊琴瑟　宋书宗慤曰愿乗长风破万里浪】
　　【卢世防曰杜先请苏涣诵诗又赋诗赠涣真倾倒于苏至矣及考苏之为人起手结句几于龙蛇起陆又慨然作变律诗想见其无聊无忌子美既目为静者又目为白起绳尺原自井井然其不交州府而独肩舆访杜其人固卓诡而具心眼者子美所以记异也】
　　【洪容斋随笔曰子美赠苏涣诗序云涣静者也吟诗殷殷留金石声诗中云再闻诵新作突过黄初诗又有一篇寄裴道州寄呈苏涣云附书与裴因示苏此生已愧须人抉致君尧舜付公等早据要路思捐躯其褒重之如此唐艺文志有涣诗一巻云涣少喜剽盗善用白弩巴蜀商人苦之称白跖以比庄蹻后折节读书进士及第湖南崔瓘辟从事继走交广与哥舒晃反伏诛然则非所谓静隐者也涣在广州作变律诗十九首上广帅其一曰养蚕为素丝叶尽蚕亦老倾筐对空床此意自谁道一女不得织万夫受其寒一夬不得意四海行路难祸亦不在大福亦不在先世路险孟门吾侪当勉旃其二曰毒蜂一成窠髙挂恶木枝行人百步外目断魂为飞长安大道边挟弹谁家儿手持黄金丸引满无所疑一中纷下来势若风雨随身如万箭攅宛转迷所之徒有疾恶心奈何不知几读此二诗可以知其人矣杜赠涣诗名为记异语意不与他等厥有防哉】
　　暮秋枉裴道州手札率尔遣兴【去声】寄逓呈苏涣侍御【鹤注此当是大厯四年潭州作时公与苏同在潭州也】
　　久客多枉友朋书素书一月凡一束虚名但防寒暄【一作温】问泛爱不救沟壑辱齿落未是无心人舌存耻作穷途哭道州手札适复【扶又切】至纸长要自三过【平声】读盈把那须沧海珠入懐本倚昆山玉拨弃潭州百斛酒芜没潇【一作湘】岸千株菊使我昼立烦儿孙令【平声】我夜坐费灯烛【从道州手札叙起　上六借形下八指裴　朱注道州之书寳如珠玉故无心饮酒对菊而读之昼夜忘倦　烦儿孙立久须扶也　古诗中有尺素书　梅福书赐以一束之帛　晋书王献之尝与兄徽之操之请谢安二兄多言俗事献之寒温而巳既出安曰吉人辞寡　王符自叙发白齿落日月逾迈　史记张仪为楚相笞掠谓其妻曰视吾舌尚在否妻笑曰在仪曰足矣王筠传筠于书三过五抄　狄仁杰传阎立本谓曰君可谓沧海遗珠矣　古诗置书懐袖中三嵗字不灭世说毛曽与夏侯并坐时人谓蒹葭倚玉树　昆山片玉用晋郄诜语　世説阮步兵厨中贮酒数百斛荆州记长沙郡酃县有酃湖周回三里取湖水为酒极甘美元和郡国志晋武帝平呉荐酃酒于太庙】忆子初尉永嘉去红顔白面花映肉军符侯印取岂迟紫燕騄耳行甚速圣朝【音潮】尚飞战鬬尘济世宜引英俊人黎元愁痛会苏息戎狄跋扈徒逡巡授钺筑坛闻意防頽纲漏网期弥纶郭钦上【时掌切】书见大计刘毅答诏惊羣臣他日更【平声】仆语不浅明公论【平声】兵气益振【平声　此厯叙裴公位望　上四忆其既往下十冀其将来　军符侯印乃刺史所用者紫燕騄耳喻其得位之速提纲而息黎元见大足经邦授而驱戎狄见武能戡乱郭钦上书为吐蕃冦边而发刘毅答诏为代宗好货而发末二句用倒结谓听其平日语言长于论兵故知之也　公前有送裴二尉水嘉诗　紫燕汉文帝良马騄耳周穆王八骏之一　晋书汉魏故事遣将出征符节郎授节于明堂　筑坛见韩信传　贾谊传皆闻意防　陆机诸侯论六臣犯其弱纲七子冲其漏网　易传故能弥纶天地之道　晋书侍御史郭钦上疏曰戎狄强犷厯世为患宜及平呉之威渐徙内郡杂虏于边地峻四夷出入之防明先王荒服之制　又武帝尝问刘毅曰朕可方汉何主对曰桓灵帝曰何至于此对曰桓灵卖官钱入官库陛下卖官钱入私门以此言之殆不如也帝大笑曰桓灵之世不闻此言　记儒行孔子对鲁哀公曰遽数之不能终其物悉数之乃留更仆未可终也注仆太仆也君燕朝则正位掌傧相更之者为久将倦故使之更代也　后汉书皇甫嵩答董卓曰昔与明公俱为鸿鹄　左思诗酒酣气益振】倾壶箫管动【荆作动一作理一作黒】白发儛劒霜雪吹青春宴筵曽【音层】语苏季子后来杰出云孙比茅斋定王城郭门药物楚老渔商市市北肩舆每聨袂郭南抱瓮亦隠【去声】几无数将军西第成早作丞相【去声】东山起鸟雀苦肥秋粟菽蛟龙欲蛰寒沙水天下皷角何时休阵前部曲终日死【此记苏涣情事上八述其客潭之迹下六惜其抱才不用　倾壶儛剑指前此湘江之宴此时苏方在潭而曾称述之也卢】
　　【注苏卜斋定王郭门公卖药鱼商市上苏访公于市北则肩舆频至公访苏于郭南则隐几萧然此叙彼此往来之谊也公昔进三大礼赋表中有卖药都市句知此处药物楚老当属自谓　西第东山指当时滥叨将相者张逺注鸟雀苦肥蛟龙欲蛰即所谓侏儒饱欲死臣朔饥欲死也　皷角未休部曲死战见多事之秋非鸟雀庸才所能胜任而蛟龙奋起必不终困寒沙也赵注将此二句作起下之词据上段更仆论兵二语巳结裴公则此段鼔角部曲二语宜结苏君　霜雪指剑光徐穉传角立杰出　尔雅七世曰云孙　定王城渔商市皆在潭州　谢灵运诗楚老憎兰芳　又渔商岂安流　楚国先贤传诸阮居市北而富毎出肩与数十连袂牵裾饮酣自若　抱瓮见前汲井嵗搰搰　后汉马融传融为大将军西第颂颇为正直所羞　谢安传髙崧戏之曰卿累违朝防髙卧东山】附书与裴因示苏此生巳愧须人扶致君尧舜付公等早据要路思捐躯【末段交勉裴苏结出寄呈之意　杜臆裴本端人借此引苏欲使乱世奸雄转为治世能臣也　必致身方能致君故以捐躯告之未几苏以附叛见诛有负公之明训矣　此章前三段各十四句末段四句结　上二段分叙裴苏故此处一语双闗但直云与裴并示苏似诗注不是诗句颇嫌直率　须人扶谓扶持国家　平原君传公等碌碌　曹植表忧国防家捐躯济难】
　　【此诗用意错综有换意不换韵处有换韵不换意处公长篇古风往往变化莫测】
　　奉赠李八丈曛判官【鹤注当是大厯四年秋在潭州作】
　　我丈特【一作时】英特宗枝神尧后瑚市则无騄骥人得有早年见标格秀气冲【一作通】星【一作牛】斗事业富清机官曹贞【一作正】独守【首段称美李大是赠言　瑚騄骥比其贵重难得标格秀气言其才品不凡清机独守赞其有为有守　魏志司马懿少聪达多大畧崔琰谓其兄朗曰君弟聪亮明允刚断英特非子所及　神尧唐髙祖也　述异记郁林郡有瑚市海客市瑚处也　騄耳骐骥穆天子骏马　曹摅诗精义测神奥清机发妙理】顷来树佳【一作嘉】政皆巳传众口艰难体贵安冗长【去声】吾敢取【此茍切】区区犹厯试炯炯更持久【此承官曹贞独守　艰难之时安静而无繁冗此言其识治体区区一判厯试而心久持此言其有定力　陆机文赋固无取乎冗长赵曰凡物之剰者为冗长　东方朔答客难旷日持久】讨论【平声】实解颐操割纷应手箧书积讽諌宫阙限奔走入幕未展才【一作懐】秉钧孰为偶【此承清机富事业　解颐谓博通典故应手谓练达时务志存讽諌而身屈幕僚惜其大才小用也　匡衡传匡说诗解人颐　左传未能操割而使割也　庄子得之子心应之于手　诗子曰有奔走世説郄公可谓入幕之宾　诗秉国之钧】所亲问淹泊泛爱惜衰朽垂白辞【呉作辞英华作慕一作乱】南翁委身希北叟真成穷辙鲋或似丧【去声】家狗秋枯洞庭石风飒长沙柳髙兴【去声】激荆衡知音为【去声】回首【末叙赠李之意　所亲指李泛爱槩言辞南希北公将北归穷辙二句自伤淹泊秋枯二句借比衰朽髙歌声激即指此诗　此章八句起十句结中二段各六句　赵注泛爱出论语殷仲文诗广筵散泛爱遂以为朋友之呼矣　史记南公曰楚虽三户亡秦必楚真隐传南公为楚人而居国南鄙因公为号著书言隂阳事　委身谓脱身　马融传得北叟之后福赵注班固通幽赋北叟颇识其倚伏指塞上之翁为北叟也　隋炀帝诗真成遭个春　穷辙鲋见庄子　孔子世家累累如防家狗　赵注水落石出所以为枯　魏文帝与吴质书伯牙絶于钟期痛知音之难遇】
　　奉送魏六丈佑少【去声】府之交广【黄鹤编在大厯三年岳州今从朱氏编入四年冬潭州诗内　旧唐书武德五年改隋交趾郡为交州总管府后改安南都防府武徳四年置广州总管府后改中都督府】
　　贤豪赞经纶功成空名【一作名空】垂子孙不振耀【一云没不振】厯代皆有之郑公四叶孙长大常苦饥众中见毛骨犹是麒麟儿磊落贞观【去声】事致君朴直词家声葢六合行色何其微【从魏氏先世叙起　上四感盛衰靡常下八怜郑公之后　老子功成名遂　魏征传贞观七年进左光禄大夫郑国公　易林长大成就　世説王右军道祖士少风领毛骨恐没世不复见如此人　麒麟儿注见十巻　新唐书征犯顔正谏议者谓虽贲育不能过　庄子六合之内论而不议梁元帝纂要天地四方曰六合　庄子车马有行色】遇我苍梧隂【一作野】忽惊防面稀议论有余地公侯来未迟虚思黄金遗【去声一作责】自笑青云期长【子两切】卿久病渇武帝元同时季子黑貂敝得无妻嫂欺尚为诸侯客独屈州县卑南防炎海甸浩荡从此辞穷途仗神道世乱轻土宜解帆嵗云暮可与春风归【此承上行色微　上十伤其懐才落魄下八怜其胃险出逰议论有余可以上继直词公侯未迟可以重振家声乃长卿不过是青云无期矣季子空囊是黄金莫遗矣且卑官作客中路又复萧条仗神以庇轻去上乡亦不得巳而南逰耳冬往春归葢暂行而非宦迹也　消渴貂敝诸侯宾客他章皆自谓此则指魏佑旧注误涉自巳于上下文气不接得朱注正之　鹤注苍梧山在道州苍梧隂则潭岳也　古诗主称防面难　庄子其于防刃为有余地　魏志王粲曰人人欲为公侯　解嘲当涂者升青云　司马相如传武帝读子虚赋善之曰朕独不得与此人同时哉　国策苏秦说秦王不行黒貂之裘敝大困而归至家妻不下机嫂不为炊　后汉隗嚣传方望曰所谓神道设教求助人神者也　吴越春秋相五土之宜】出入朱门家华屋刻蛟螭玉食亚王者乐张游子悲侍婢艶倾城绡绮轻【一作烟】雾霏掌【郭作堂】中琥珀钟行酒双逶迤新欢继明烛梁栋星辰飞两情顾盻合珠碧赠于斯上贵见【去声】肝胆下贵不相【一作见】疑心事披写间气酣达【一作逺】所为错挥铁如意莫避瑚枝【此承上游炎海　上十广南宴防之盛下八少府意气之豪　宫室饮食声乐服饰寳器珍玩备言贵族之奢华张綖云交广逺于中国故其风俗如此自陆贾使南粤时巳然矣见肝胆则哀情尽露不相疑乃形迹无间两者微有深浅故分上下违所为一发其胸中磊落之气也　杜】
　　【臆上文言思黄金笑青云可见此行所望于地主者不小故纵谈其所想望而终致规讽焉　十洲记藏养生而侍朱门　世说司马徳操曰坐则华屋行则肥马书维辟玉食　庄子黄帝张咸池之乐　古诗一笑倾人城　洛神赋曳雾绡之轻裾　陈藏器曰琥珀出罽宾国　汉书注佐酒助行酒也　双逶迤指送酒佳人谢惠连雪赋燎薫炉兮炳明烛　星辰指梁上之灯古诗顾盻生光辉　谢朓诗心事俱巳矣　蔡邕传】
　　【输写肝胆　晋石崇传武帝尝以瑚树赐王恺髙二尺许世所罕比恺示崇崇便以铁如意撃之应手而碎恺既惋惜崇曰不足恨乃命左右悉取瑚树髙三四尺者六七株　碧珠瑚皆交广所出】始兼【一作无】逸迈兴【去声】终慎宾主仪戎马闇天宇呜呼生别离【末复丁寜致戒殷勤惜别之情并见于斯矣　赵注击碎瑚虽兴之豪迈然宾主威仪不可不慎此又勗之以义卢注魏此行将有新知之乐公送时则懐生别之悲耳　此章十二句起四句结中间二段各十八句　诗】
　　【敬慎威仪　楚辞悲莫悲兮生别离】
　　北风【黄鹤编在大厯三年今从朱氏编在四年秋潭州作　赵注自天寳十五年至此巳十二年矣此云十年举其大数耳】
　　北风破南极朱凤日威【一作低】垂洞庭秋欲雪鸿雁将安归十年杀气盛六合人烟稀吾慕汉楚老时清犹茹芝【上四比兴下四叙情　朱鳯低垂鸿雁无归喻已之流离失所此因乱离所致故有杀盛人稀之感四皓采芝时清犹隠今乱后将马适耶语意紧与上截相应　杜臆此系古风故不用沈韵　刘桢诗凤凰集南岳　公朱凤行潇湘之山衡山髙山巅朱凤声嗷嗷　赵汸注威垂无气象也　司马相如传六合之内注天地四方谓之六合】
　　【胡应麟曰此诗首尾俱四支韵中间两用五微葢古体通用非出韵也律诗出韵者玉山诗出芹字雨晴诗出农字排律出韵者赠王侍御契出勤字葢捡防少疎即作家或未能免耳】
　　幽人【朱注诗末有五湖浩荡语必居湖南时作草堂本编入潭州诗内今从之　易幽人贞吉陆机诗幽人在空谷】
　　孤云亦羣游神物有【一作识】所归灵【蔡作灵一作麟】凤在赤霄何当【一作尝】一来仪【首段托物比兴起下一段　朱注云得龙而自归况幽人之类聚凤翔霄而不下况幽人之髙举　孤云乃初起者羣游则四集矣云归神物即易云从龙之义　陶潜诗孤云独无依　蔡邕书势象鸿鹤羣防　易天生神物　米注赵次公引南史寳志见徐陵曰此天上石麒麟则麟亦可言在赤霄然不可云来仪当依梦弼作灵凤为是　毛苌诗传鳯灵鸟仁瑞也抱朴子灵凤巻翮以幽戢　张协七命挂归翮于赤霄之表　书凤凰来仪】往与惠询【一作旬】軰中年沧洲期天髙无消息弃我忽若遗内惧非道流幽人见【一作在】瑕疵【此想幽人而不可见应上灵凤何来仪　有期约而未果岂真人升天遂弃我乎祗恐身非有道不免见摘于幽人耳　朱注公有送惠二过东溪诗云空谷滞斯人又云黄绮未称臣与此诗中年沧洲期句合询或其名也杜臆惠询必非惠逺许询惠询亦不相配也　诗将安将乐弃于如遗郭泰机诗衣工秉刀尺弃我忽若遗　北山移文覈元元于道流　左传不女瑕疵】洪涛隠笑语【从樊本一作语笑】鼔枻蓬莱池崔嵬扶桑日照耀瑚枝风帆倚翠葢【一作巘】暮把东皇衣【此写幽人游仙之乐应上神物有所归　涉洪涛泛蓬莱至扶桑翠葢之下手把仙衣幽人意者在是耶　曹植诗泛舟越洪涛　谢安传笑语移日　孙楚赋舟人鼔枻而扬波张楫曰枻柁也音泄　山海经大荒之中旸谷上有扶桑十日所浴九日居下枝一日居上枝皆载乌　梁元帝诗照耀瑚鞭　韦诞景福殿赋龙舟兮翳翠葢　屈平九歌有东皇太一】咽潄元和津所思烟霞【一作雾】微知名未足称局趣【音促】商山芝五湖复【扶又切】浩荡嵗暮有余悲【末叹不得与之为侣也　欲效潄津之法托迹烟霞但为知名所误故望商山而局促耳今者嵗暮湖滨能无念幽人而悲感乎　此章四句起下三段各六句　黄庭经口为玉池太和官潄咽灵液灾不干口中液水为玉津中黄经但服元和除五谷必获寥天得真箓　服元和谓咽津液　汉武帝曰局促效辕下驹　张恊诗嵗暮怀百忧】
　　【钟惺曰此絶妙逰仙诗非唯无丹药瓢笠气亦并无云霞山泽气觉太白语出之犹滥而易　卢元昌曰此章大意是寓言起口四句况巳如孤云寡偶少徒又如灵凤非出其时也天髙无消息君门九重也弃予忽如遗退若坠渊也内惧非道流幽人见瑕疵信见疑忠见谤也洪涛隠笑语鼔枻蓬莱池忧谗畏讥思与人共济也崔嵬扶桑日照耀瑚枝游神于蓬莱宫阙青朝冠也风帆倚翠葢暮把东皇衣犹望翠华重过美人一晤也咽潄元和津所思烟霞微若将屏一切凝万虑翼阊阖之或通也知名未足称局促商山芝自悼修名不立进不能离尢退不能修初服也公为扈从臣亦商山羽翼之流五湖复浩荡嵗暮有余悲既不能为采芝四皓又不能为泛湖少伯曰有余悲情见乎词矣留青日札诠蓬莱如可到衰白问羣仙谓公恋恋不防朝廷冀衰老而犹得见君今于此篇亦然】
　　江汉【旧编在防州今依蔡氏入在湖南诗内与下首江汉山重阻为同时之作葢大厯四年秋也】
　　江汉思归客乾坤一腐儒片云天共逺永夜月同孤落日心犹壮秋风病欲苏【一作疎】古来存老马不必取长途【此身滞江汉而有感也上四言所处之穷下四言才犹可用　思归之旅客乃当世一腐儒自嘲亦复自负天共逺承江汉客月同孤承一腐儒心壮病苏见腐儒之智可用故以老马自方　周甸曰不必取长途取其智而不取其力　逺注全首是老骥伏志在千里烈士暮年壮心未巳意　易林久客无牀思归故乡　史记黥布传髙帝谓随何为腐儒为天下安用腐儒黄生注世不见用而心常忧国乾坤之内此腐儒能有几人杜臆楚邱先生对孟尝君曰决嫌疑定犹豫吾始壮矣何老之有即所云日暮而心犹壮也　老马之智可用出韩非子注巳别见陆冲诗命驾遂长途】
　　【赵汸曰中四句情景混合入化云天月夜落日秋风景也与天共逺与月同孤心视落日而犹壮病过秋风而欲苏情也他诗多以景对景情对情其以情对景者巳鲜若此之虚实一贯不可分别效之者尤鲜近惟汪古逸有句云年争飞鸟疾云共此生浮近此四句意　按东坡自岭外归次江晦叔诗云浮云时事改孤月此心明语意髙妙亦是善摹杜句者诗家作法虽多要在摹情写景各极其胜杜诗五律有景到之语如落雁浮寒水饥乌集戊楼星垂平野濶月涌大江流是也有情到之语如胜絶惊身老情防发兴奇一时今夕防万里故乡情是也有景中含情者如感时花溅涙恨别鸟惊心岸花飞送客樯燕语留人是也有情中寓景者如影着啼猿树魂飘结蜃楼正愁闻塞笛独立见江船是也有情景相融不能区别者如水流心不竞云在意俱迟片云天共逺永夜月同孤是也有一句说景一句説情者如悠悠照边塞悄悄忆京华是也有一句说情一句说景者如白首多年病秋天昨夜凉是也有一景一情两层叠叙者如野寺江天豁山扉花竹幽诗应有神助吾得及春游径石相萦带川云自去留禅防宿众鸟漂转暮归愁是也其隽语名句不胜枚举名家诗集中未冇如此之独胜者】
　　【古今诗话云杨大年不喜杜诗谓之村夫子有乡人以杜诗强大年大年不服因曰公试为我续江汉思归客一句大年亦为属对乡人曰乾坤一腐儒大年似少屈张潜曰大年所屈尚非杜佳句　黄生曰前辈有病此诗日月并见者不知落日乃借喻暮齿本属咏懐何病之有】
　　地隅【诗云年年非故物葢大厯三年出峡四年又往潭衡也又云处处是穷途即上水遣兴诗所谓异县虚往也蔡氏编入湖南诗中近之】
　　江汉山重【平声】阻风云地一隅年年非故物处处是穷途丧【去声】乱秦公子悲凉【一作秋】楚大夫平生心巳折行路日荒芜【此亦羁留江汉而作也上四客逰之迹下四漂泊之情　山重阻家不可见地一隅身不能归非故物迁流无定是穷途生计日艰此因防乱之余以致悲凉若此心折伤已往荒芜慨将来也　鹦鹉赋崎岖重阻　古诗各在天一隅　谢灵运拟魏公子邺中诗序王粲家本秦川贵公子孙遭乱流寓自伤情多　荀恱汉论郡国豪杰处处皆有　顔延之诗原隰多悲凉　屈原为三闾大夫】
　　【杜诗用江汉有二处未出峡以前所谓江汉者乃西汉之水注于涪江如江汉忽同流无由出江汉是也既出峡以后所谓江汉者乃东汉之水入于长江如江汉思归客江汉山重阻是也杨慎丹铅録引祝穆云天下之大川以汉名者二班固谓之西汉东汉而黎州之汉水源于飞越岭者不舆马固之所谓东汉则禹贡之导漾入江者是也西汉则苏代所谓汉中之甲轻舟出于巴乗夏水下汉四日而至五渚者其源出于西和州徼外迳阶沔与嘉陵水合俗谓之西汉又迳大安利劒果合与涪水合入于江是也】舟中夜雪有懐卢十四侍御弟【鹤注当是大厯四年冬作葢卢送韦大夫归塟公对雪而懐之也】
　　朔风吹桂水大【一作朔】雪夜纷纷暗度南楼月寒深北渚云烛斜初近见舟重竟无闻不识山隂道听【平声】鸡更忆君【黄生注此诗对雪懐人以雪起以人终　首纪地次防题三四逺景言岸上五六近景切舟中山隂应雪听鸡应夜全诗句句入细　月之暗雪暗之也云之寒雪寒之也烛斜初见在坐时舟重无闻在卧时　诗北风其凉雨雪其雱　谢大傅聨句白雪纷纷何所似撒盐空中差可拟　邵注谓南楼在武昌顾注谓南楼在岳阳卢注据柳子厚长沙驿前南楼感旧诗为证是南楼即在潭州　楚辞帝子降兮北渚乃湘江之北渚亦属潭州　舟重雪厚也　郭璞诗夜梦江山逺闻鸡更忆君更忆还忆也　黄生注七用王子猷访戴事八取郑风鸡鸣风雨意而皆反之用事忌熟惟翻案则无不可用之事矣】
　　【黄生曰三四不摹雪之状而写雪之神如初月则曰河汉不改色闗山空自寒喜雨则曰野径云俱黒江船火独明此皆意到笔随时来神助者也　今按咏雪则云烛斜初近见舟重竟无闻咏雨则云随风潜入夜润物细无声此画工所不能绘直是化工之笔】
　　【叶梦得诗话诗禁体物语此学诗者类能言之欧阳文忠公守汝隂尝与客赋雪于聚星堂举此令往往皆阁笔不能下然此亦定法若能者则出入纵横何可拘碍郑谷诗乱飘僧舍茶烟湿密洒歌楼酒力微非不去体物语而气格如此其卑苏子胆云冻合玉楼寒起粟光摇银海生花超然飞动何害其言玉楼银海韩退之两篇力欲去此虽冥搜竒谲亦不免有缟带银杯之句杜子美暗度南楼月寒生北渚云初不避云月宇若随风且闻叶带雨不成花则退之两篇工殆无以愈也】
　　对雪【此当与上章先后作诗曰长沙则在潭州矣】
　　北雪犯长沙胡云冷万家随风且闲【去声一作开】叶带雨不成花金错囊垂【一作从一作徒】罄银壶酒易【音异】赊无人竭浮蚁有待至昏鸦【上四雪中景下四雪中情　南方少雪故逺自北方而来雪飞叶落随风杂舞故曰闲雪有六花带雨而湿故不成有酒无朋此对雪凄凉之况　鲍照诗胡风吹朔雪千里度龙山　艺苑雌黄云张衡四愁诗美人赠我金错刀金错刀王莽所铸钱名莽变汉制以周钱有子母相权于是更造大钱径寸二分重十二铢文曰大钱五十又造契刀其环如大钱身形如刀长二寸文曰契刀五百错刀以黄金错其文曰一刀直五千舆五铢钱凡四品并行杜诗金错囊徒罄银壶酒易赊韩退之诗闻道松醪贱何须恡错刀皆谓是也　后汉刘盆子传吕母酿醉酒少来酤者皆赊与之又髙祖纪贳酒注赊酒也　庾信诗浮蚁对春开朱注旧本公自注何逊诗城隂度堑黒昏鸦接翅归按二语今何记室集不载公复愁诗钓艇收緍尽昏鸦】
　　【接翅归不应直用成句且昏鸦亦常语何独于此释之必出后人假托今流俗本所云公自注者多此类也】冬晚送长【子两切】孙渐舍人归州【梁权道编在大厯四年之冬】
　　参卿休坐幄荡子不归【一作还】乡南客潇湘外西戎鄠杜旁【从自叙说起　西戎旅冦故南客未还　晋书孙楚为石苞骠骑参军初至长揖曰天子命我参卿军事因此嫌隙遂成公初为参谋今巳罢去故曰休坐幄古诗云荡子行不归空牀难独守　汉宣帝纪尤乐鄠杜之间顔注鄠属扶风杜属京兆】衰年倾葢晚费日系【音计】舟长防面思来札销魂逐去樯云晴鸥更舞风逆雁无行【音杭】匣里雌雄剑吹毛任选将【此叙送别情事　来札期后日去樯惜临岐鸥雁自伤孤踪流落选剑欲舍人及锋而试也　此章上四句下八句　邹阳传倾益如故　别赋黯然销魂　列子鸥鸟舞而不下　诗两骖雁行　吹毛可断言剑锋之利将者佩之而行也】
　　暮冬送苏四郎徯兵曹适桂州【鹤注大厯四年十二月桂州人朱济反当是此时作　鹤注通典汉司隷属官有兵曹从事葢有军事则置唐三都督府上中下州皆有之】
　　飘飘苏季子六印佩何迟早作诸侯客兼工古体诗尔贤埋照久余病长年悲【此惜苏之遇蹇　贤而久埋与已之病弃者同悲矣　史记苏秦为从约长佩六国相印蔡邕释诲连衡者六印磊落　颜延之诗沉醉似埋照】卢绾须征日楼兰要斩时嵗阳初盛动王化久磷缁为入苍梧庙看【平声】云哭九疑【望其平桂州之乱也　卢绾比叛将楼兰比诸蛮磷锱叹朝令不行哭庙伤圣化不作　此章上下各六句　汉书髙祖使使征卢绾绾称病不行上怒曰绾果反使樊哙击之　斩楼兰注见七巻　赵注十二月二阳生而盛矣　有苗来格此舜平定南方之事故末及苍梧庙】
　　【卢元昌曰苏季子厯说诸侯合从伐秦佩六国相印公欲兵曹连结诸经畧节度并力讨贼如季子合従故起有六印句其后容管使王翊藤州刺史李晓庭义州刺史陈仁瓘结盟讨贼贼遂平】
　　客从【鹤注当是大厯四年作唐史是年三月遣御史税商钱诗故托珠以讽见徴敛及于商贾也】
</div>
    <div class="pagination">
<a href="杜诗详注_page37.html">上一页</a><span>...</span><a href="杜诗详注_page33.html">33</a><a href="杜诗详注_page34.html">34</a><a href="杜诗详注_page35.html">35</a><a href="杜诗详注_page36.html">36</a><a href="杜诗详注_page37.html">37</a><span class="current-page">38</span><a href="杜诗详注_page39.html">39</a><a href="杜诗详注_page40.html">40</a><a href="杜诗详注_page41.html">41</a><a href="杜诗详注_page42.html">42</a><a href="杜诗详注_page43.html">43</a><span>...</span><a href="杜诗详注_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
