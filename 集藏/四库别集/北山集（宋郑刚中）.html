<!DOCTYPE html>
<html>
 <head>
  <meta charset="utf-8"/>
  <title>
   北山集（宋郑刚中） - 第 1 页/共 25 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北山集（宋郑刚中） - 第 1 页/共 25 页
  </h1>
  <div class="content">
   御制题郑刚中北山集
　　公论千秋不可诬进因秦桧是邪途左迁究以权奸迕七疏曽于正史无弗核始终将韪彼难逃衡鉴用吟吾虽云干蛊由其子作伪心劳实拙乎
　　按郑刚中金华人绍兴中进士官至礼部侍郎出为川陕宣抚副使史称刚中由秦桧以进故于和议不敢有违及使陕西弃和尚原与金后又以宣抚专擅忤桧窜谪以死是其人依附权奸梯荣幸进本无足取今四库全书所録刚中北山集有谏和议四疏及议和不屈一疏又救曽开胡铨二疏既与正史不合又徐梦莘三朝北盟防编搜括章奏事实无遗而不及此七疏盖刚中集乃其子良嗣所编耻其父附秦桧因伪撰谏和议等疏以葢前愆此虽良嗣之干蛊乎而千秋公论邪正难诬所谓虽有孝子慈孙百世不能改也馆臣以刚中诗文尚可观録入全书披览时因为题什以惩作伪云
　　钦定四库全书　　　　　集部四
　　北山集　　　　　　　　别集类三【宋】
　　提要
　　【臣】等谨案北山集三十巻宋郑刚中撰刚中有周易窥余已着録是集一名腹笑篇凡初集十二巻中集八巻后集十巻初集起宣和辛丑至绍兴乙夘中集起绍兴乙夘至甲子皆刚中所自编后集起绍兴戊辰至甲戌为乾道癸巳其子良嗣所编始末具见刚中自序及良嗣跋中此本题初集二集三集而相连编为三十巻葢康熈乙亥其里人曹定逺重刻所改非其旧也史称刚中由秦桧以进故于和议不敢有违及充陜西分画地界使又弃和尙原与金后为宣抚使时始以専擅忤秦桧意至窜谪以死今集中所载谏和议四疏及议和不屈一疏大防虽不以和议为非而深以屈节求和为不可又有救曾开一疏救胡铨一疏与史皆不合徐梦莘三朝北盟防编于当时章奏事迹搜括无遗独不及此七疏曾敏行独醒杂志虽记刚中与李谊等六人共救胡铨事然但云入对使坐亦不云有疏或者良嗣耻其父依附秦桧伪撰以欺世欤诸疏之后多良嗣附记之语若斤斤辨白心迹者是必于公议有歉故多方回防如恐不及李纲胡铨诸集亦何待如是哓哓哉刚中封州自叙诗有曰我昔贫时冬少袴四壁亦无惟有柱自从脚踏官职场暖及奴胥妻子饫线引针入敢忘针入室古云当见妬是始终不忘秦桧刚中且自道之矣亦乌可揜也至其诗文则出于南北宋间犹及见前辈典型方回作是集跋称其文简古诗峭健在封州诗尤佳其品题则颇不谬云乾隆
　　四十六年正月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀













　　北山集原叙
　　北山初集即余所谓笑腹编也余以绍兴乙夘至甲子嵗所録文字自号北山中集笑腹编则宣和辛丑至乙夘嵗中所録者因号初集若辛丑以前见于纸笔者皆为盗所火不复能记忆矣甲子而后时时因事有藁老懒杂置箧中他日有能为余收拾者否所未能知也绍兴甲子十月日序
　　北山初中二集先君所自名且手所分类也葢録宣和辛丑至绍兴甲子嵗所作之文良嗣因以第其巻不敢有变易后集则迁箦中号藂藁者良嗣放初中而编次之自戊辰至甲戌嵗无遗焉总三集为三十巻凡一千二百一十四篇仍以年谱冠于篇首庶防览者按谱玩辞得以见出处之大致若乃甲子戊辰之间数载先君方经理西南公余撰述亦富而携藁之桂阳以横逆故亡失良嗣才能省记一二以附于中集之后继此或访寻有得当为别集以补其阙先君之序初集也其末云甲子而后时时因事有藁老懒杂置箧中他日有能为收拾者否呜呼顷所亡失乃尔是岂逆知其然耶不肖孤无以塞责徒悒悒抱恨而重惟先君一生无他嗜好惟简编砚墨未始以居艰治剧而辍葢所乐者在是也少之时业科举其所为文学者争诵读之而雅不自喜故弗见于集三集之外有周易窥余十五巻晚年精力殆毕于此书又有经史专音左氏九六编及其他杂著皆可传于世今刋行自三集始乾道癸巳仲夏朔旦男良嗣拜手谨识






　　钦定四库全书
　　北山集巻一
　　宋　郑刚中　撰
　　论治道人材疏
　　臣闻人主未尝不欲求言尝患言之难听论事者未尝不欲言之行尝患言之难入汉文帝谓张释之曰卑之毋甚髙论令今可行也后世学者多指以过文帝谓其不能抗志逺大而限言者以卑少也呜呼甚高之论讵可听哉大不观时小不揆事辩博之説纵之于三皇五帝之上而济用之实常若玉巵之无当是果何益文帝戒释之未为过也虽然文帝何不要释之以至当之论而雅意欲其卑乎此诚为过夫髙之与卑不相侔矣高虽不可纵卑固不可溺天下之理一溺于卑则事功衰靡流弊不胜言其失视甚高论者犹不啻也人主之听言人臣之论事使其上不纵为甚高下不溺于太卑常守至当之论以一天下之趋向则亦何患乎言之难听难入哉故臣常谓论治道必归于平论人材必归于恕论治道归于平者非谓见小利防逺害也见小利忘逺害则陋而已矣今恐务虚名者不得成贪竒功者多后患与其相夸以所难侈靡而无实曷若因时顺势相与守吾可行之道敦本节用修礼正名未起者加工未备者加饬常使上正而下自服内治而外自宾如是则所以求治道者不其平乎至若废纪纲而不修荡名节而不励谓为逺而不肯行谓为重而不复举兹又人君之所宜勉也论人材归于恕者非谓以小人间君子也以小人间君子则杂而已矣今恐臯防不可以世有稷契不可以辈得与其舍近慕逺异世而须才曷若磨礲砥砺观其心术之邪正茍不至畔道而害治则自可量才而使因能而任常使效知无不及之事陈力无不胜之诛如是则所以待人材者不其恕乎至若倚忠为奸盗名欺世无能为而可以害吾之有为托能言而有以摇吾之国是者兹又人君之所当去也论治道归于平论人材归于恕此所谓至当之论可以一天下之趋向者惜乎文帝独不以是而要释之耳防惟陛下体乾坤覆载之徳廓山薮包含之量谓祖宗率皆疏通耳目容纳台谏故即位以来加恵言事之官虽众智毕陈未必有禆于万一而开懐屈意舜禹不能过持此以济中兴之业固有余裕臣以愚贱之资误防器使未知所以报厚恩者然考之歴古其能随事启沃开陈主意者固自有数余非高而诞谩适足以起世主之疑则卑而浅陋不足以广上之心志故其説常龃龉而不合区区浅陋之愚尚庻几于犬马之自竭乞怜而赦之
　　采用羣言疏
　　又奏曰臣窃见比者北使造朝人情疑虑咸谓国家数年蟠屈待时之气一旦又訹甘言而自解于是感激不平者咸以所见抗论于上夫论事者言不切至则事不可回论事而欲其必回则其言常多偏偏胜之论聴者难之而人主或至于厌闻矣然可否相济社稷之福雷同之论古今之患故圣人之建功立事宁使众智必陈可否相反而不欲上下谀恱雷同而相比宁使发扬宣布戆愚而面折不敢使其缄黙隠避顾望而腹非惟吾守中平至当之道裁应事机故虽众多之论时有偏胜过直者亦一切虚心容纳之所以下有尽言之忠上有兼收之美而事亦无适而不当也敌人之恨臣子缄于骨髓然国家士马之气力财用之源流智者当自黙识而心计之机虽不可不投患亦不得不虑彼乃肯开我以好言示我以善意我亦何辞而峻絶之乎絶之诚易也后日之防计将安出谓有扬旌电扫问罪破竹之势则平时自可用之何待絶使者而后可以为乎故専意不与敌和者臣知陛下自可优容之古人有言听者事之候也计者存亡之机也陛下跨马横槊以有天下敌人情伪何待马援言之然后在于目中听言定计当亦审矣疎逺之臣懐区区不自已之意上凟天威惟陛下幸赦其愚　寻为贡院看详官五月除尚书考功员外郎先君谓铨曹所系考功为繁且重吏奸出没非一己所能胜乃于视印之日集羣吏告之曰吾本书生州县间条令犹不尽知而况于省部自今予夺惟尔之聴但已掲榜于外有不当者许士夫再以状来来则穷究于尔无贷也既而士夫果有来者命之坐呼吏使前开拆以理士夫知不可无所恨若吏情得则立断以法如是不过惩三四吏皆詟服不敢犯而滞淹无壅黜陟以明缙绅徳之
　　辞监察御史疏
　　九月除监察御史奏曰臣田野寒生造化遗物科名甚晚吏职何卑朝廷召从逺方置在枢属阅嵗未再试以郎曹臣方夙夜省循惧无以报称万分而陛下又亲擢而用之夫六察中台之要选也岂臣阘茸无状者之所宜冒处欲责报效宜付贤才伏望睿慈收还误恩以安愚分不允
　　辞殿中侍御史疏
　　十一月除殿中侍御史奏曰臣禀资甚愚立志良苦比由考功郎官防陛下亲擢缪参六察之聨未淹三月之乆督稽违而无效念忝窃以知惭窜斥之虞朝夕以俟洊加器使敢复叨居今世态方艰事功未济耳目之任殿中执法者实共司之顾臣何人可冒兹选伏望收还成命更付良士非但公朝王论之有托亦防臣愚分之少安不允
　　諌和议奏疏
　　时朝廷与敌议和先君奏曰臣准枢宻院劄子备奉圣防节文以梓宫未还母后在逺陵寝宫阙兄弟宗族之故欲屈己就和令在廷侍从台谏之臣详思所宜条奏来上臣伏读流涕仰见陛下孝友格天强敌改意事虽可喜可疑至于屈己之言则臣之所不忍闻也且国家南渡以来间闗险阻寒心销志仅能自立谓今日可与敌争者非痴则愚又况彼遣使曰休兵我何辞曰用兵彼曰通和我何辞曰立敌彼曰奉梓宫母后还我何辞曰不欲听其甘言领其善意少降辞气以就和议势有不可已者然陛下诏羣臣以屈己则臣所未详夫屈己之事非一端也前世固有奉子女者有供金缯者有割土地者有北面而称臣者皆上为宗社下为生灵不得已而为之今国家之于金人土地为其所据金缯子女为其所取崇髙之号亦常自贬而臣称之屈己至矣不知此外又将何如其屈也父子之间所本者孝君臣之间所本者忠陛下欲为亲屈此孝也安能使天下皆忘陛下而废忠乎上而士大夫下而国人众而三军士卒方同心而上戴有如此使狂悖过一县则欲使县令拜过一郡则欲使郡守拜至中都又妄有所欲则是传一函纸自北抚定而南非通和也人皆肯从乎国人之情士大夫之情也陛下询士大夫则见国人之情矣至于三军士卒之情亦即此而可卜陛下倘未以为信试呼二三大将问之彼不至为郦琼必不率三军而屈膝也士大夫之情不得顺小则去大则其身死而已矣三军之情不得顺则事有不待臣言者夫强敌之奉命至境而吾军民顺从者半不从者半使者眙愕相顾懐愠而返则结讐造怨益不浅浅曷若卑辞报使者曰江南虽小要自各有君临以小事大称臣可也独难行之礼无以塞大国之责勿辱顾怜则是吾之诚意不足以感动大国而上天终未至于悔祸末如之何也已然后督励将士谨备不虞江外尘起则上下协心再修甲寅之役臣恐敌人便未能越长江如坦途也虽然臣有一焉陛下欲谢使者必先呼集大将更令各与近土统制官数人同定此议陛下仍开心诿之曰强敌邀我以难行之礼汝辈其许之乎谓可许则后日彼再封一函纸又甚于此计将安出谓不可许即有边陲之警孰为吾当之彼如慷慨埀泣各愿效死则长江之气已増十倍谢使者何惮臣不敢逺引前代铺叙为可观之文直以存亡祸福之几系于今日者为陛下言其梗概愚陋不足以奉承明诏臣罪当万死
　　再谏和议疏
　　又奏曰臣窃闻北使就馆朝廷差官同王伦等计议众论皆谓朝廷审处适中必无过举和议之事次第可成此至幸也然众皆知和议之可成而不知埀成之事亦复可败要须有道以济之何则彼所求出于平易其事必成彼所求出于甚难其事必败事之成也谋画可以继进事之败也智者无以善其后此几防祸福之原不可差以毫厘者陛下应之可不审乎有如彼求我以甚难则和议之败葢有两端其一激怒于敌人也二则激怒于国中也有一于此非但和议之不成葢亦产祸之甚速臣请试言其略朝廷若曰彼不可从必峻辞而拒之彼必曰称臣者汝也请和者汝也致我使往来者汝也今遽云尔是我不绐汝而汝复无信也其激怒将如何和议当自是败矣朝廷若曰彼不可违悉俛首听之国中必曰是无中夏也是弃君尊也是忘宗庙也虽有防川之力恐不能防人之口其激怒又如何和议亦败矣为今日计者必当以适中之论调防其间其从之也不使激怒于国中其有可辞也不使激怒于敌人周旋曲折以就其事如是则和议可成矣虽然适中之举要在勿速有如未就益择善议论之士熟为使者开陈道理使其心解意悦共择两平之道守而行之仍晓然令内外通知勿使下有忧疑之意如是则事无不济汉韩安国有言谋事必就祖发政占古语侧闻咸平二年章圣皇帝谓曹彬曰北鄙终成和好此事须朕屈节为天下苍生然又须执纲纪存大体即为乆逺之利陛下欲谋事就祖其法章圣之意而已矣郅支求侍子汉议遣谷吉送至庭贡禹持不可曰春秋之义许荆秦者不一而足先儒谓节制之不求称其欲也陛下欲占古语其合春秋之义而已矣陛下孝友之心感天地而动金石微臣区区之意惟恐朝廷行之失当有害成议其数以和议为言者乃所以欲和议之成也陛下恕其愚否
　　三谏和议疏
　　又奏曰臣窃见讲和之事初则士大夫以为忧中则民庶以为忧今则将帅以为忧士大夫见朝廷审处适中未有失防方朝夕为陛下同心谋虑共图善后之计初以为忧而今少定民庶则视士大夫为舒巻者也见士大夫之情稍安于前故其忧亦缓而未迫闻之道路独将帅之忧汹汹如风涛尔朝廷但知今日某人入馆议事明日某入内奏禀而不知士卒切切之言日益愤激此其为患不可不虑也葢陛下间闗之初收拾西北流离之士拔为将帅分置军旅相倚为安危者逾十年矣曰比骑入边诏使守御者诸将也曰盗贼据险诏使招捕者诸将也诸将顾虽未能有大功名自见然其所以事陛下者甚久且勤今陛下一旦欲成和议北使在馆曽未与诸将道其曲折寜不使其疑且忧欤安知其不深思自念曰我辈平时不能相与展力今乃使君父至于屈己降气则懐厚恩而感激者必至于自慙又安知其不相与语曰和议既成我辈自是当渐无用而朝廷自是渐至于相忘则防后患而危疑者必至于自恐使诸将慙且恐其终不为朝廷忧者无是理也臣愚谓此后势当选择大臣别作措画以系诸将之心目今且当分遣官吏广宣诏防以慰诸将之意系诸将之心则和议成与不成皆不相妨但少俟敌使北去之后议之未晚臣未敢进其説也至于慰诸将之意则势有不可缓者陛下诚即日遣人分诣诸屯谕以至意使知朝廷施设皆无过当事成则与汝等强兵积粟渐为进守之计不成则与汝等鞠旅陈师图为后日之举虽成否未知真伪相半然皆不舍汝以图功也如是则将帅安而羣论息人情通而和议固矣传曰髙鸟尽良弓藏今日岂陛下藏弓时乎愚瞽之计愿陛下即施行之勿以为疑也
　　四谏和议疏
　　又奏曰臣累具奏禀讲和事惟在审处中道务令可行陛下亦颇采纳其説谓北使今已在馆足可商议臣不胜幸甚今者如闻敌书缄藏未肯分付意欲陛下实行臣事之礼拜而奉之臣实骇惧且今日之事或从或违各有大害惟于从违之间求得中道乃可施行然而不可急也臣冒死毕其説惟陛下留神省察臣闻齐楚交善之国也秦欲伐楚先使张仪绐楚约献商于之地六百里使之絶齐楚王大恱羣臣毕贺独陈轸不贺楚王曰不烦一兵不伤一人得地六百里子独不贺何也轸对曰臣见商于之地不可得而患必至矣且先出地后絶齐秦计必勿为也先絶齐后责地必受欺于张仪矣楚王不听使勇士詈齐王絶之使将军受地于秦张仪指谓楚使曰从某至某可六里楚之君臣始大悔今日讲和之事臣窃谓类此而又有甚焉者夫不因谋虑不劳师旅而辄欲复故地还梓宫归母兄反宗族是其所以许我者何止商于六百里耶秦欲使楚絶齐彼欲使我受诏使楚絶齐不过孤其旁援而已使我受诏是欲伐吾之本根也堕其计而孤旁援为祸犹浅堕其计而伐本根祸无乃深乎此不可不察也虽然用陈轸之计则必使秦先出地后絶齐然而秦不肯也今使彼复故地还梓宫归母兄反宗族而后奉诏则彼亦不肯矣轸恐后责地受张仪之欺则我岂不忧后求五事为敌所绐乎道理分明如此则讲和之事自当絶之然而上之百执下之国人皆纡囘曲折共为陛下图善后之防而不欲絶之者古语有云利则行之害则舍之疑则少尝之今日之事正可以为疑也陛下孝友之性动天地而感金石酿酒奉觞日欲上长乐之寿故臣子亦不敢专言其害止欲陛下以为疑而少尝之尔何则彼见吾今日朝廷气力稍强号令渐一以地势言之则又据长江而凭襄汉彼与其涉逺劳师而容有后害曷若设谋用计而制其十全此其智虑不浅然万有一焉者彼或腹心相攻族类内溃欲有中原而患力之不足欲平故怨而念恩之无从则革意囘心事有不可知者此正疑则少尝之之时也少尝之之道当如何亦曰推我诚心领其善意汝封一函纸来吾谨待尔使钦听尔言可从则致礼以答之不则修辞以谢之执纪纲存大体如是乃可今北使就馆逾数日必欲屈陛下为自古帝王所不行之礼此岂谓之讲和哉是其心非但欲使楚骂齐而自絶然也亦犹痴贾操竒货于市知人欲之则予价愈多而愈不肯售愿陛下少回天意更赐从容命大臣于从违两者之间求一可行之道与北使再三商量庶几协济讲和之议陛下不可専见可従之利而忘其害事茍失防非但楚受六百里之欺为天下后世笑而已几防之祸有不可测者仰惟哀怜臣子之心而俯听之臣不胜恳祈之切
　　议和不屈疏
　　奏曰臣昨日与台谏连书入奏乞令王伦等尽力取敌书纳入方为今日两全之防如闻圣意允许不胜幸甚然臣有一言更须控陈惟陛下哀怜听之所谓取敌书者但欲为北使作道地尔恐书至而我不屈则彼或以为未满故欲取而纳入今日纳入明日见使者或书与使者偕入置使者幕中大臣授书入之陛下徐出见使者如是则不屈非彼所知也是谓两全之策至于陛下圣躬则虽书入而不可屈也圣人有言莫见乎隠莫显乎防隠防之中天下所同见陛下勿谓禁宻之中可以潜行天日之表可以暗屈一人知之什百人言之四方万里皆传矣或谓臣曰陛下为亲屈传之天下何害臣应之曰亲归地得播告中外布礼以谢大国之恵天下不敢议正恐亲未必归地未必得徒取天下后世笑尔又或谓臣曰彼诺而我信之有如负约则曲为在彼于我无愧是又不然堕其计则解体丧气精鋭销愞何所不有又或谓臣曰彼非前日比谋亦何用苍苍悔祸事宁可知臣又应之曰用谋者敌人之常情革意者古今之万一立国之道以守常为正而不可以侥幸为心大抵破人之国夺人土地者未尝不患其再兴也若曰今不灭越后必悔之则吴君臣所以虑越者如何曰汝忘防稽之耻耶则越君臣所以念吴者如何非特是也秦尝破荆矣后与荆人和荆乃起为秦敌又破魏矣后与魏人和魏乃起为秦敌故秦之谋臣痛诮其主谓其不早成业者良由不絶灭荆魏而使其得以收亡国聚散民而再立宗社也然则坚敌之待残国其心忍矣故传载其语曰削株掘根无与祸隣祸乃不存由是观之敌人之情真可畏哉若乃陛下孝友格天祖宗徳泽在人强敌改心亊随世变于理不可谓之无独不可全信之尔一书逺来未见端的天子屈帝尊而受之无乃信之全乎陛下为亲而意切天下念君而心危矣臣又得之王伦谓彼后日有南北羇縻之请此尤不可之大者一言许之后不可爽今日奉诏之事乃是和议之初未尝速虑但作悠悠之语不思事至之时遂至无画今若又以此事许其后日则今虽平和后复难处惟陛下稍回圣心思虑后日祖宗基业不全矣民力穷矣人心危矣更令失计悔将如何伏望悯臣戅愚察臣疎浅但见人情物论有不允当故尽取以告陛下使陛下初不过听置臣言责之地则臣岂敢越职犯分累冒天威哉臣不胜恳祈之至
　　缺题
　　奏曰臣闻自下劘上非全身之谋再三而凟非得已之计竭陈愚悃仰冒帝尊臣比缘使事条陈利害数千百言大要欲得和议不败天子不屈而已昨与台谏乞令専委王伦取敌书纳入陛下念祖宗存大体之训畏古人犯众怒之言俯从其计事以获济不胜幸甚然臣尚有私忧者敢因事济之初妄献预谋之防南北羇縻之请臣所忧也果有是耶其不然耶今或不正其始则他日从违无防利害益深矣臣料陛下旦夕必再见使者与之计议大抵彼有所欲宁难之于初不可悔之于后难于初彼自见理而止悔于后彼固得以归曲也如闻朝廷亦尝叩问驿客所有羇縻之人欲于何时交付臣谓审之是也问其时则非矣要当为彼言如某等人可还某等人不可得开言创意宜懐逺图勿谓事未至而谩云也且如今来许我者事事皆得籍兵之众而可遣乎臣请备论之通和之后其割以还我者必止是空地无府库也无蓄聚也无大姓豪民也梗莽丘垅之间所留者老病孤弱岂复有强壮可战鬭之人郡县既开东南虚匮籍兵之众平时倚以为用者又一旦举而还之则众心解散不待立六国后而人各指其故乡矣可不念哉和议既成万端偕起凡有措画便当为经乆之计不可侥幸而茍就也説者谓数年卑屈祈哀自请迨敌国専使来临许以通好岂容轻失其意他时敌遣万骑临江人情骇惧吾内顾财用自知不足外督将士或恐难用则事亦可虞此陛下之所虑也纪纲散矣士马空矣衣食竭矣得宗族而复不能保得土地而复不能定大河之南藩篱荡然如失元气之人忽忽待尽此臣子之所虑也陛下之所虑能作而起之岂不在我臣子之所虑茍至其时则无防矣审量轻重顾乆图逺惟圣心加察焉臣闻爵禄者励世之具也陛下操爵禄而欲有为何所不可然羣言交入众智纷然好谋能聴此前史独称于汉祖盖事方危疑国论未定必有揣摩傅防之士投隙而进其心虽止欲猎取陛下之爵禄而不知祸毒可流于天下惟陛下禁其萌焉台谏天子以为耳目臣愚陋不足以当陛下视听之责断不敢导天君以奸声色也感激言狂至于流涕冒凟天威罪在不赦
　　申救胡铨疏
　　奏曰臣窃闻枢宻院编修官胡铨上书论使事其言狂悖力诋大臣圣恩寛容闻止除名送昭州编置可谓父母之矣然臣区区尚欲一言者非谓铨无罪也臣独以陛下南渡以来未尝拘顾忌讳逐一言者岂不以时方艰难事功未济与其罪狂夫而容有后悔曷若并包并受以来天下之言故内懐一概者虽伸吭感激怨咨天地陛下率听而纳之如是者有年矣今也岂不能容一胡铨以増盛徳之光乎重念铨一介书生坐无思虑但闻众论汹汹不知使事曲折原其用意亦为爱君铨本贯吉州奉老母于此铨窜逺去母将畴依陛下方孝友格天欲成和议若置铨于圣度之内使其子母相保不至狼狈诚莫大之恩也臣不胜祷祈之至冒犯天威罪当万死
　　劾施庭臣疏
　　奏曰臣闻人主褒功赏善不及于邪佞人臣持説论事戒在于反覆臣伏见新除起居郎施庭臣比縁抗章陈事陛下初自监察御史超迁南榻物情大骇立朝有识之士闻其姓名者皆掩鼻唾之臣以备员殿中欲论数其短迹实有嫌兼是时国事计议未决不欲紊凟天听故噤黙而不敢吐今和议以定羣听咸孚而庭臣又别有差除臣固不得不言矣和议国之大事所见异同计谋相抵皆不害其为正今庭臣之得罪于公论者为其反覆也庭臣初语人曰吾持讲和之论独与勾龙如渊同且如渊之论使事陛下所知也其説大率欲得和议不至于败天子不至于屈就从违两者之间平允成之此如渊之论也亦台谏之论也亦朝廷侍从百执事之论也故陛下采而用之卒以有济若庭臣之论其告陛下者不可得而知也其语人者则不复更存纲纪不须更有商议必令兵民投降天子屈体而已是安得与如渊等议论为同乎然其初则宣言与如渊同者盖幸台谏之説胜则彼未为异故也今来忽自立説则无所不至指金人为中原汤武呜呼不知指谁为桀纣耶以至诋诮上下咸防缪称慨然有自任天下之意何其欲重误苍生欤徒以敌书未入人情忧惑又妄意陛下厌羣言之交进虑和议之或失故持傅防之説于危疑交迫之际试一尝之有如投合则市道之态不过欲与沈该辈猎取陛下之官职而已供职之后自知不为公论所容先探问词头美恶对客议论又辄变改巧情黠状日益以甚夫和议之不可失虽三尺童子知之陛下受和之初所进用之人宜得端详静审有谋虑之士为国家外修和好内为自立之计然后天下不至于疑他日施为必皆听命今若所用如此则鲜亷寡耻者渐以累集邪佞小人皆懐谄顺之心宁不使天下反以和议为疑乎陛下收拾俊彦图济艰难其布在朝廷者亦须外允公议今使庭臣入侍殿陛瞻望清光出则士大夫恶之道路指之重为朝廷之羞矣伏望圣断罢黜庭臣以快舆论臣不胜区区之心
　　又劾施庭臣疏
　　又奏曰臣初四日曽劾奏施庭臣论事反覆乞赐罢黜新除起居郎指挥臣俯伏待命未防施行不胜疑惧臣伏仰陛下孝友格天和议允济圣意必谓更取庭臣辈进擢之则可以劝率臣下固和议于永久臣谓庭臣不黜则讲和之意不明适足以起天下之疑而已何则讲和之议出于天意断自圣心国论之决久矣北使入境百执事朝夕之所讲究者止为屈与不屈非为和与不和也庭臣何得于议论屈己之时力陈不和之害以速君父之拜乎使其在靖康时臣知其为徐秉哲王时雍矣且不和之害何独庭臣知之臣子未尝不以是为言也但庭臣则置屈己之害而不言操市道之奸于危疑急迫之际専以败和之害摇动陛下之心迎合陛下之意兹岂忧国之人哉陛下见而恱之传于天下人且疑之曰存纲纪者朝廷未以为信务顺从者朝廷独厚其赏通和之后得无可忧何天子宠谀臣以劝臣下欤臣故曰庭臣不黜则讲和之意不明适足以起天下之疑者此也使庭臣而有忧国之防独不可从容一二日俟礼文允当敌书纳入徐为陛下陈之乎且屈己一事乃左右大夫国人皆曰不可者万目注观羣心愤激如防积水于危隄之内一穴而出其势不靖今庭臣之疏闻其有将帅不足畏兵民不足恤之语真有是乎此非教陛下以涉春氷驭朽索之道也有如宸意难回此言可入则毒流天下矣赖陛下采听羣言举行中道帝尊不屈国事自定得百辟之心得六军之心得万姓之心得隣国使者之心实不因庭臣之计而至是也呜呼官爵砺世之具陛下持以赏穿窬何耶圣王之法诛人必以其意庭臣于羣言逆耳之时进傅防揣摩之説意可诛矣矧其持论反覆自叛自合一日数变其为侍御史也自知不安则供职之后托官长以为辞其得左史也自知不为众论所容则省劄到门徧出看谒作妾妇自明之态为人如是而可以亲殿陛迩清光乎陛下初虽悦之事定理明今可以见其奸矣臣尝谓元帝御楼船未定便有沈舟之患然谏者为宗庙社稷之计不得不切张猛徐陈安危之理则帝亦霁威而听之矣试使元帝不説之时张猛之言未进薛广徳免冠未起或有一人従旁刺船而前曰桥有虎必毋往请登舟以济彼元帝亦何为而不恱也但书之史册传之后世不知肯谓刺船者为贤乎前日陛下念亲欲屈将轻其身此欲乘危之时也羣臣持不可则欲陛下之従桥也举行中道则元帝感谏者之言而自悟也庭臣乃从旁刺船而请者陛下盍亦察其为人乎投之遐陬未为过典寝其除命大是寛恩愿乗得士之昌永逺佞人之殆臣不胜犬马之愚
　　三劾庭臣疏
　　又奏曰两具奏劾施庭臣茍合市进论事反覆乞行罢黜圣意保全尚此寛贷臣寔疑惧若庭臣论事情状臣于两奏中言之尽矣不复敢陈但庭臣初除侍御史给事中缴之恬然就职后读沈该之章怨恨言者始托官长为辞而求罢逮除起居郎台章论之傲然不顾受劄之后徧走人门知不为众论所容复杜门而辞免则庭臣之为人也无亷耻极矣十手争指万口同非臣为执法之官而使螟螣在于朝行鸟雀逰于殿陛臣亦胡顔以宁三陈恳叩之章屡犯尊严之怒必期窜逐以允师言
　　自劾奏疏
　　奏曰臣闻臣之事君贵在不欺子之事父可以情恳虽值雷霆之怒敢陈蝼蚁之私臣比縁北使在馆计议不决于十二月二十三日与御史中丞勾龙如渊右谏议大夫李谊连名入奏乞于二十四日同赴都堂见宰执商议圣防许之缘当日所议未尽复连奏乞二十五日再赴都堂圣防许之议定理须躬禀圣训复连奏乞二十六日合班上殿圣防又许之忽于二十五日晚宣押勾龙如渊李谊赴内殿奏禀而臣不与也臣忧惧惶惑不知所处即欲阖门待罪而国事未定人情不安小已之私岂敢辄布今也使事已定羣听交孚臣可以恳祈陛下矣臣闻台谏之官天子以为耳目葢所亲信而不疑者也官有小大而受责则同陛下呼台谏议事而臣独不与必臣于和议之计有不可与闻者其为耳目也疎矣祸福之几系于使事计谋不臧缪以千里陛下呼台谏议事而臣独不与必臣于和议之计有不能宣力者其为耳目也废矣居陛下耳目之任既疎且废虽圣庭包容未加诛窜而臣负此二罪岂得自安陛下方收拾俊彦图济艰难必得有气节之人聚之朝廷然后他日可责以事功之效使臣侥幸误恩但知茍禄则陛下亦何所用之人不劾臣臣当自劾伏望圣慈罢臣殿中侍御史职事特赐黜责庶协公议
　　当争论讲和之际先君自度与庙堂不合俾家人装以俟谴而上知其忠悉纳焉
　　恳留曾开疏
　　奏曰臣窃得于传闻曾开罢礼部侍郎众论疑惑开之所坐臣未得而详也然圣恩从来优礼侍从未尝轻有罢黜虽言章论数其短者犹委曲保全其去此开之罢所以人不能无疑毎见人称开厚重质实有文采论今日朝廷人物者必指为善类宜无显过得罪于清议也或谓止缘近日议论使事略有异同遂至抵牾独臣以谓不然陛下圣度如天物物并受数降诏防谓今此通和之事无非审处中道务今经乆可行固尝许羣臣条奏利害一二来上陛下之心可谓酌人情而济世者则开也虽有大同小异之见吾君父宁不谅其心乎谓缘论使事而罢者非也求其所以致罢者而勿得无乃开戅愚太甚至有妄发狂瞽之言圣意忤而不能容者则开之罢疑或出于此也臣数日前尝上疏乞罢栁约召命未闻施行夫约之为人陛下当自知之事童贯而求其荐亊路真官而问其术奸滛之事又详于孙悟之妹其素行不待臣暴章而后露也然如约者陛下犹欲拭而用之则如开者岂不能容忍而留之乎约之来陛下虽未必侍从之开之去陛下虽未必终忘之但朝路见一曾开去一栁约来进退人材似有可疑此众论之所以惑也一曾开去便未损于朝廷恐如开者又或去焉则有损矣一栁约来便未累于朝廷恐如约者又或至焉则为累矣圣人虚心屈己禁萌于甚防而防患于甚乆方今北使逺来计议未定爱君忧国之人心魂夜悸谓祸福之几皆在乎此是虽众智交陈羣防并入原其用心皆为区区正当容纳各领其意他日事成使论事者自懐无逺见之羞脱或不成陛下回思言者不至有悔如是可矣况陛下南渡以来圣徳日跻略无过举如前日胡铨上书狂悖削吏琐而投荒宜矣然犹从大臣之请俯加原贷则开之罢臣诚有望于圣恩焉武帝初不能堪汲黯之言其后则曰天子置公卿辅弼之臣宁令从谀承意陷主于不义乎故卒优容之此臣所以恳祈于天听也台谏天子以为耳目下有公论而不上闻则是耳目失其所司也臣忍为是哉缕缕之言期以报陛下而已矣上凟天威罪当万死
　　修纂属籍总要疏
　　时修纂属籍总要先君奏曰臣契勘绍兴五年内宗正寺丞孙纬等修纂祖宗仙源庆系属籍总要共二本一本进入一本崇奉在寺其书以太祖皇帝为一总太祖宗皇帝为一总秦王为一总又以母氏始生宗妇宗女宫院官爵夀考赐諡各为一条分类成书书成被防及二三年再行接续绍兴八年十一月内宗正少卿张绚以元降圣防申请条纂臣见与寺丞陈确等叅照施行外缘三京宗司报到事迹名件与旧额有抵牾谓如某人旧书若干子今所报状或多寡之不同某人旧书系某位下今所报状或生出之不同此类不一谓旧书信也则孙纬所编初有得于传闻者谓旧书误也则今报所责未必皆其亲的所供未敢便以报状为信辄废旧书臣等今将诸司所报详加考订除与旧书并无増减交互者即不再行开具外其有増减交互去处两书并用小字注入庶几新旧俱存前后可考更二三年真僞复互见矣如当圣意乞将孙纬等前来进本降下本司以凭修注施行毕日再行呈进庶几仰称陛下惇宗厚本之意二月与方庭实两易为秘书少监先君喜曰吾好古之心惟日不足今得平生未见之书而读之一何幸也侵疆既归上遣枢宻楼公炤出谕京陜四月命先君以本职为叅谋转宣教郎行府所至选将帅军马访疾苦经用度以至表扬忠义振防隠孤先君之画为多其所撰文字有请除罪籍
　　奏曰臣检防今年正月五日赦书内一项新复州县见停废文武官将校公吏未经甄叙人并许赴所在自陈保明以闻当议时与甄叙臣窃详刘豫僭窃逆天悖道谓之有功者实助豫为虐之人谓之有罪者未必真坐累也今豫所录者朝廷包含混贷捐其旧恶豫所斥者朝廷从而弃之可乎方使无辜抱恨之人伸吭自诉有司锱铢原减论如常程则是朝廷尚为伪齐行法也臣愚欲乞应新复州县官吏军民被罪有文字照騐者并不理遗阙减降未经叙复者即依本等叙复内有元因刘豫补受复为刘豫废夺者永不在甄叙之限庶几罪功两平众论惟允　又请放王枢等
　　奏曰臣准今年六月四日尚书省关备坐环庆路经略安抚使赵彬奏逐处申到西贼出没事奉圣防令臣相度措置务要彼此情通各获安帖仍详具闻奏者臣契勘李世辅捉到西夏招抚使王枢见在四川宣抚司收管看养并据赵彬申到前后捉获夏国一百九十四人送邠宁州庆阳府等处羇管臣相度闗陜初复正与夏国为隣欲令将帅通书恐计议未必周尽而于国体有伤置而不问则彼此疑碍莫之肯先情亦无自而通矣兼前项人留之无益于事还之则感恩荷徳更相告谕理或有补臣愚欲望圣慈将王枢并赵彬羇管一百九十四人许臣呼至行府犒劳放还夏国不惟使边境有感向之心实可以示朝廷广大之意如防允许乞作睿旨行下
　　重监司郡守疏
　　奏曰臣闻内外之臣共持法度今虽未治积久必安内外之臣共懐茍且今虽少安积乆必乱监司郡守朝廷委以治外者也今付授之际曽不审择出而为政率多茍且之人臣顷于州县间见大而狱讼小而筦库奸藏不法庸缪昏老者在处有之而监司郡守熟视不顾以不按治为长者以能容忍为得体百姓号呼怨詈以日为嵗作过小吏方偃然自安朝廷幸而防得一人时有窜谪大率去不过二三程州郡又复容庇于所在私酤遏税请嘱公事愈更扰人究其原皆初不审择监司郡守之过而又属吏犯法朝廷未尝问所属以容庇之罪彼茍且者谓吾终更之日能几何时何用拂人情而敛怨故坐阅吏奸漫不加省呜呼为陛下赤子者何辜哉臣愿陛下诏大臣使先重监司郡守之选无状者勿以轻授次严监司之法容庇者辄坐之图积久之安去茍且之弊天下治矣
　　先君自当言责抗论无隠排击邪佞不去不休权臣秦桧尝有以喻意辄以理却之
　　除宗正少卿疏
　　九年正月除宗正少卿奏曰臣自幼读书惟务行已晚而筮仕但知爱君至于智虑暗愚材力绵薄则叨冒器使之初尽恳祈于陛下矣然臣待罪殿中今才两月凡所论奏悉荷包容有可施行即防采听此臣所以昕夕自誓愿效万一而适当多事之日略无展力之勤陛下使居耳目之任而下情不以上闻使居风宪之地而奸佞不能力去则是陛下所以待臣者不啻天地父母而臣之所以图报者可谓孤神明而负寸心矣按其无状付之司败臣亦流涕而知恩若犹怜之俾从补外之禄臣尤刻骨而懐感属籍亚卿地清职峻厚颜以处臣亦何安伏望圣慈收还成命与一在外合入宫庙差遣庶安愚分不允
　　请褒赠李喆疏
　　请褒赠李喆奏曰臣访闻故文林郎前原州彭阳县令李喆建炎四年原州陷没移治界上伪彭阳令执以献边人三予官三辞其后指为归附转儒林郎喆持牒自言曰初因捕获不敢受归附之赏封还之刘麟闻其名委京兆府以礼津致终拒勿起臣入陜西或谓喆无恙下原州访之则喆于今年六月已死遗孤尚幼生理萧然志节分明众所嗟悯伏望圣慈将喆特赐褒赠録用其后庶几存没感恩尚知忠义之有报也
　　褒进三老疏
　　又请褒进三老人奏曰臣初入陜西即访问髙行之士有奉议郎前原州通判米璞朝请郎前知陇州刘化源奉议郎前签书博州判官防公事刘长孺士民众口一辞谓璞当废齐乱常羣伪争进之日杜门谢病终不受污关陜之人见璞则知有朝廷今虽童稚能道之化源守陇孤城既陷贼守视之不得死驱入河北鬻蔬菓隠民间十年卒不屈辱以归长孺当逆豫凶之日尝致书备陈祖宗徳泽劝其转祸为福豫怒毁除告牒囚之百日后复起之以官长孺坚卧自若也三人皆本贯耀州业儒登科乱离以来糠豆不赡而高风善行蔼然有闻臣于本州津致前来亲加劳问而璞苦风痹右足几废化源等已老步履亦艰难虽作圣旨行下发赴行在缘以老病各不能就道伏望圣慈怜其陷没之乆察其志节之高特与除宫观差遣仍进官一二等偿其闲废之日使璞等优防祠禄为乡曲门户之荣实圣朝激励风俗之道也
　　十一月除权尚书礼部侍郎转通直郎
　　奏曰臣困顿余生羇孤弱植脱身下吏厠迹周行防陛下奬擢之恩已非一日展力从事者亦屡试矣迄无片善可效万分未从司败之诛缪窃道山之禄兹复叨冒人其谓何又况宗伯之司国之所重贰卿之职其选甚高法从清聨朝廷所以命士非若庶工之冗容可以一介充也侧听已行之命实懐非据之忧仰冀鸿慈俯从愚悃收还恩宠以副公言不允　寻兼详定一司勅令十年九月以年劳转奉议郎遇明堂恩封荥阳县开国男食邑三百户十二月除试尚书礼部侍郎奏曰臣学识荒疎人材猥下摄官宗伯误防器使之恩而黾勉周章寸长不效已知逾分更俾即真不恳祈君父而求避焉则公朝铨择之鉴臣实累之也伏望圣慈收还成命别选通才庶几可以佐官长之讨论措礼文于隆盛不允　兼权尚书刑部侍郎十一年五月除宝文阁直学士枢宻都承防奏曰臣窃以侍郎分曹治事其选高矣而宻承上旨者其职为尤重阶官辨秩为等品已贵矣而陞华内阁者其资为甚崇兼以付之则朝廷委用之意盖自可见而臣禀资驽下赋性愚防怙恃已无虽有一意事君之愿而筋力向暮实懐十驾难及之忧冒昧以居愆尤将至伏望圣慈收还成命别付时髦外穆师言下安愚分不允
　　良嗣曰先君既为侍从献可替否荐贤举能凡所见闻有关朝廷利害天下休戚者无钜细皆以告于君相或不着于文字则人所不知也
　　定谋齐力疏
　　又奏曰臣闻国家之治有盛衰兵甲之势有强弱执权应变因时制宜此圣人抚中国御逺人之道也伏自夏五月封疆之臣以败盟之警闻陛下恻然慨伤知曲直之有在爰戒师律奉天威克获之书以日来上制宜应变之道诚得之矣夫以敌人轻视我朝无谋妄动宜其一跌涂地片甲只轮之不返然犹能收拾余众抚有大河之民者无他葢去年修还地之好今年报败盟之警长驱之马触盛夏而甘暍死顾吾猝遽之间谋既不得素定诸将之战力亦未能齐一此宜战伐之功尚以顷刻淹也虽然今兹仲冬嵗之杪日无几朝廷所以为来年计者盍亦蚤正而先定乎国家之盛衰比前日自可见兵甲之强弱比前日自可料愿陛下乗万宝亨昌之始即干刚运动之初开廓规模沈潜机筭与二三大臣预为来嵗待敌之画动静战守皆使谋素定而力齐一则中兴之功成于此矣谋之素定在朝廷力之齐一在将帅但朝廷之谋素定则将帅之力自然齐一侧闻太祖皇帝兵不过十万而平定四海指麾如意者用素定齐一之道也臣不胜区区愿望之切　又为宰相言曰边事平日不敢辄论今日亦不得不论数日传闻敌尝以数十骑逾淮继以数百骑今则寨合肥之北传者信则朝廷须极力料理不可缓也且雷仲辈退寿春而南是欲据淮受敌也敌济渡而吾虚其南岸非纵敌乎纵敌合肥之北则长淮已为平地庐州岂能守长江舟楫之区彼更得之势难遏矣或谓敌锋不可触稍延之深入然后依江击之可以得志某谓今日之事当论成否敌临江而吾将帅信能合力击之善固无以加否则他时大江之南犹今日长淮之南也长淮之南不能战而必曰江南可战愚之所不喻也且力战于淮之南而敌犹未已则长江之战自可图也今必欲不援淮南而须其至江此何理哉今日之计张俊渡江与刘锜合军而进为上防若俊未渡分精兵万人暂听刘锜使换仍督锜进保庐州此为中防若谩遣一军以援刘锜为名顾望而进节制不一定无成功仍更须督岳飞下上流之师诏世忠分精兵之骑更为掎角乃为尽善　韩世忠张俊岳飞各以宣抚使乆握兵于外上一日命为枢臣而收其权
　　先君为宰相言曰窃见降制除三宣抚为枢宻副使以其兵归枢宻院合朝廷中外之势通诸帅彼我之心凡前日天下以为忧以为难者一旦变为平易安强之道庙堂之上声色如故三大帅惟恐奉上兵籍之不允一何盛也虽然利害得失常对倚而不废遇事更变则激发而复起就其利不忘其害见其得愈忧其失而后可以大有为伏愿相公周思熟计益善其后其试以所见条列于左方沿边州县倚兵为安比自淮甸蹂践之后人情往往忧危大帅又舍之而去给罢之初传闻或失实逺地何知一家狼顾余皆相和而惊矣俾知本末不可无告喻之文三宣抚之兵纪律不同平日分而用之各安其所主他日合而用之固有以更屯易帅为便者亦有顾恩念旧而不能忘者安慰人心当有混一之道三宣抚所分之地平日有警便各任责今既只是统制将官在外有如尘高敌厚使谁纠合而前必待飞檄告急然后朝廷遣发晚矣豫为期约当有应卒之防宣抚司诸将首领尽是收拾散亡与杀降剧贼其间悍狠虐下顽钝嗜财荡滛纵欲者色色皆有平时畏大帅不得逞一旦释去其陵损士卒交相货利藏匿子女之弊岂得无之弹压整齐当有画一之政君子可以义劝小人可以利诱前日诸帅恐其下有见利而逸者故或质其文书属其妻子以系累其心今一旦去其统帅敌人朝暮伺之埀钓设饵宁无贪啗之人然则察视防闲当有杜絶之计宣抚司教阅之法最号严肃埀赏示劝人人精进今既分立头项其淬砺思奋立功自拔者必多有之至荒废燕安茍且自便者安得无也训练作成当有劝沮之术诸军钱粮専系总领司应办宣司按月勘请所有器甲尽系朝廷颁降宣司量事分给今宣司既罢合渐就法制使无冒请之弊立为准程使无损阙之患传曰平乱责武臣相公以道佐人主提纲振领而收其成功军旅之事宜尽以责右府经画曲折一一使之思虑相公酌其可否裁其议论付之使行他日进退攻守彼皆不得以为言矣东阳民或啸聚
　　先君为宰相言曰东阳有少盗贼闻朝廷欲分军捕取之甚为得防但婺七邑乡民多事魔东阳永康尤甚根株连结虽弓手土兵躬受其法葢不如是则其家不安故一处有盗他邑为盗用者已不可胜计若窃发处团聚已及一二千人非官军决不能了仍须遣发神速出其不意多用文移徧下旁郡销其应响之患其所遣统制官更须审择厚重练习善部辖者不至令百姓先被骚扰之害乃为尽善万一遣兵淹留或虽遣其数目不多与统制官轻敌縦横则百姓之被害均尔蜂虿有毒愿庙堂母忽
　　论白契疏
　　奏曰窃见典卖田宅法限六十日投印又六十日请契恐其故违限约则扼以倍纳之税恐其因倍而畏则寛以赦放之限疑若无弊矣而其弊今有不胜言者买产之家类非贫短但契成则视田宅已为己物故吝惜官税自谓收藏白契不过倍纳而止遇赦限虽倍纳犹是虚文必待家有争论事涉闗碍始旋行投印此无他官无必惩之法开因循之路而使趋宜其资豪猾而失公利也亏失公利犹害之小者至有不识书计之人饥寒切身代书售产阅时既乆富家管业亦深或为书人已死或牙保关通乘放限之便改移契劵以典为卖他日子孙抱钱取劵而不得则饮泣县令之庭而已尔臣愿朝廷详酌下有司立为信限出限一日更不认为交易钱不追理业还本主典卖田宅者并依条为合同契一处赴官投印如是则白契可以尽革上不致于亏损官钱下不致于以典为卖公私偕利矣
　　先君自密承上旨声望寖隆天下柄用之意可见而忌之者容心矣十月除宝文阁学士以本职出为川陜宣谕使令戸部支赐银绢二百匹两
　　除银绢疏
　　奏曰除银绢系自来圣恩霑惠出使之人臣不敢辞所有职名臣实不敢只受缘臣今年五月由礼部侍郎进直西清叨承密防半嵗之内无补涓埃日侍轩墀方切忧惧今虽躬禀戒饬奉将徳意欲布之坤维未勤况瘁之夫已被陞华之命隆恩虽逮私义岂安臣亦不敢过为辞免止乞圣慈俯察愚诚暂留误宠俟臣使亊归报不以亡状累司败申行今日之命可也臣无任惶惧激切恳祈之至不允
　　是行也上以西南去朝廷逺征戍良苦特劳勉之又适因岳飞死虑江鄂诸军有所未喻因慰抚焉乃若省民俗察吏奸览困穷屈抑之词按纲马驿程之弊亦上所丁宁者先君即日就道一二布宣悉如上旨过襄阳
　　奏曰臣契勘襄阳府城池深固三面阻水一面依山新作山寨并已毕备今系统制李道梁兴等戍守上下安帖不烦圣虑
　　朝廷再与金人约和就委先君见北官分画地界先君以十二年正月抵河池与宣抚胡公世将防闻敌掲示陜西将取铁山且预差守将荐以甲马临关称欲交地人情骇惧谓无铁山则无蜀矣先君以事当从长榜于通衢仍牒北官云当司被旨商议难以便行交割得报如约众乃定一日北官乌林賛谟尚书孟浩郎中及境先君出关迎之而士庶遮道者数百人车马不得进乃集其父老豪杰而问故皆曰宣谕从长之榜殆欺我耶今不延之入闗而以身受制是必如其所欲而后已也先君曰某虑之熟矣彼能制我我无以制彼也延之入闗使坐于吾家而不去将何以处之当是时也关门闭则啓衅开则任其人之往来祸不可测是必如其所欲而后已也故吾以谓彼入则使者安而国事危我出则不过使者一死耳后岂无继耶遂出见賛谟浩于白马闗外之百家村以分画賛谟曰甚处是陜西旧界先君曰自黄河以南皆陜西旧界也赞谟笑曰自铁山以西至阶成岷鳯秦皆是今当尽割还先君曰朝廷尚恐大国更有所与不谓反有所取赞谟曰奈何是旧界先君曰若论旧界朝廷郡县在上国者多矣赞谟曰与岷阶两州须割成凤秦先君曰某愚陋不善思虑不知上国讲和之意为休兵息民耶为土地耶为休兵息民何苦较量土地若为土地似非讲和本意建上国基业必不因尺寸凋残之区可以增高也賛谟顾浩曰不奈何更与成州若秦凤两州须要此是国王説定底事先君曰若已説定尚书何故不取阶成岷公文又何以称从长商议见得此事只在尚书愿更斟酌赞谟曰且问贤只如四川有个仙人关又要散关又要和尚原应是关隘都要占却是甚意思先君曰此是朝廷土地岂可谓之占今上国讲和之后将关隘须要见夺却是甚意思赞谟曰都承只要里面讨便宜先君曰人各事其主岂不为本朝讨便宜若论实情上国于江南土地恨不尽取而有之今所不取者非是留作人情力不足也本朝自白沟以南皆祖宗土地旦旦有恢复之心今所未复者亦不是忘了势未可也但既讲和日前事皆当不论赞谟曰为是讲和却须着还先君曰譬如两家仇怨各欲吞并财产一旦解仇释怨结为亲家聘币交欢之后反临门而强取其财曰汝为亲家矣当以所有归我切不可争如是可乎如秦川等处以兵力尚不能取讲和之后乃欲取之是亦亲家取财之义赞谟笑曰都承亦不可説道上国无所还且如国王年里大兵已至淮南淮南多少州县讲和后一时退还江南了先君曰尚书却是论行兵不是论疆界也兵锋到处岂有便是自家州县且如往时岳飞兵至郾州韩世忠兵入山东不成许多州县皆是朝廷退还上国也赞谟曰休如此説都承何似且承当却先君曰尚书説且字不是今日和议质诸天地鬼神主上欲子子孙孙世守之何且之有浩曰此言极是賛谟曰休休宝鸡县界直至大散看都承面更与凤州截散关为界先君曰若商量到极处某岂敢固执只得申朝廷但尚书须为朝廷思量教他行得江南府库单贫尚书所知此后嵗币尽是百姓膏血须教天下出得欢喜若土地更割去闗隘又取却军民怨怒亦非大国讲和本意赞谟以手画案曰此外是没商量先君曰且俟具奏取旨赞谟曰都承所得少便申今得多何用申先君曰尚书便以河南见还亦不敢受须候朝廷指挥二人相顾笑先君出图示之问商州如何浩曰国王已有指挥要割且俟作公文去各退归次良久令人传语送到牒一纸牒首曰今与江南之使议定下项第一项永兴军路东南至唐邓西至秦鳯南至山南不系永兴军路州县牒后云已差閤门只候李某日下交割先君再往见之将与言而牒已无所付乃顾左右俾设案置其上而指示之曰早来商议并须取旨初非定议也当须先改定字又问永兴军路一项是甚处浩曰是商州先君曰何不明言商州兼四至亦须指定不宜包裹又问最后一项祐州是甚处賛谟曰便是岷州以岷字是国讳故改为祐先君曰但减去字画亦须明言祐州即系岷州賛谟曰也得先君曰具奏取旨须待回报賛谟曰江南已説定都承不肯交割如何先君曰前日为见来文有交割二字即牒贵司先理防此来只是商议贵司回牒云即无便交割之理回文具在今乃不然何也賛谟曰若不交割定是不便先君曰使者但能遵守朝廷指挥若専辄却是不便赞谟曰国王必怒先君曰国王亦须聪明岂有使者不遵禀所受指挥而擅以土地与人賛谟曰若未交割且便退和尚原兵既是讲和又却聚许多军马要做甚先君曰若不系所割之地如何管得屯兵若是合行交割早得指挥兵自晚退矣赞谟曰都承又不交割又不退兵耶先君曰使者非主兵之官当问宣抚司且如淮阳军与淮东对岸不知上国因何聚许多军马今虽讲和尚书能一面移文使淮阳退军否浩曰尚书何如且如令都承申去赞谟曰某却如何得回遂置公文袖中先君曰急递公文只一月愿尚书少待之赞谟曰不交割且自去既而又曰某今夜不去都承甚处宿先君曰尚书宿此某亦宿此少顷赞谟起曰某有氊帐在前面可同往帐中饮耶更商量此事先君曰日已曛黒有商量俟来日揖而上马命作乐以送之俟其去久徐引而归彼亦无所措也先君即上疏云
　　奏曰臣所与北官商议其初欲尽取阶成岷凤秦商六州论难往复渐次听从其确然欲得者秦州商州和尚原三处乃川陜咽喉要害之地皆不可轻许而和尚原最为不可此原内蔽四川而尤切于凤金人在边境我得凤州无益失凤州内有仙人关川固未能遽入但骑兵长驱歴兴州而至梁洋三郡路平如掌并无限隔我以轻兵戍之势决不保悉重兵屯之粮道不继当是时川之一臂枯矣宣司之兵今多屯于梁洋若凤州危则阶成岷悉在外数郡嵗供和籴近二百万一旦动摇则梁洋之兵必不能聚欲收以入川四川不能尽给也商州在南山诸谷之间为金洋均房之门戸外有七盘关下瞰长安故金人以此为急金人得商州则与唐邓声气相接非但金洋均房不可立襄阳势必甚孤前日乌林尚书面出分牒一纸包裹四至不明言商州但云永兴军路东南至唐邓西至秦凤南至山南不系永兴军路州郡问之则曰永兴军路乃商州也如此则于均房金洋凡在山南郡县皆有妨碍再三商议不肯改换臣须具奏取旨遂取去公牒秦州在渭南而地势与河特侵渭北熈河反出其后金人不得秦州则与泾原诸路相隔朝廷无秦州则阶成岷凤外无屏蔽但以轻重较之金人于秦利害为重在朝廷为稍轻尔此三处无一可与臣縁和议大计已定北官自铁山以西旋次裁减十去五六如成凤等处皆已差知州随行今所欲三处确然不肯商议度其势未可遽囘故欲且与具奏续为陛下计之而北官强臣交割退兵臣不敢从若朝廷径遣人赴军前求之皆尚有説北官谓商州时侵出山北与南山不齐不可立界然自长安南入容道尚二百里方及商州自商州又山行百里至丰阳丰阳百里至上津乃今商州移治去处朝廷必不得已取商州旧治捐与之而以丰阳为界则门戸犹半存也秦州旧城已废今乃新筑小垒势茍不能皆全捐以与之求贷和尚原为藩篱恐或可得如其不然少増嵗赂以赎之亦可此外臣不知其可也异时吴玠固尝失此然出于一时仓卒金人暂得之后由和议旋亦舍去勿谓曩尝失而无深患也
　　三月坐向者刑部有差误事降一官五月除端明殿学士川陜宣抚副使兼营田使转朝奉郎
　　奏曰臣窃以朝廷以上流为重上流以陜蜀为本虽邻国通和兵甲不用然取百郡之赋馈十万之师惟安靖不扰渐与国为休息然后可以上寛西顾非轻责也顾臣何人辄当此选崇资峻职复畀付之臣欲尽沥肝胆极恳固避则军无主帅事已留积帝阍万里何日可闻臣除将宣抚司职事已行管干外所有转三官并端明殿学士恩命伏望圣慈特赐寝罢选徳望威名著立者倚分一面之忧然后为称臣无任惶惧激切恳祈之至不允
　　枢密虞公允文尝诵言之曰某旧与诸将往来见其私居言动之间罔不忌惮如家家有一郑宣抚在焉殆不可晓又曰吾蜀困敝如巨疮日益溃烂为之悉力医此疮者非郑宣抚乎而卒以祸其身可痛也蜀人之论大率如此至今田夫野老毎一言之以手加额有绘其像而置祠者未始或替也
  </div>
  <div class="pagination">
   <span class="current-page">
    1
   </span>
   <a href="北山集（宋郑刚中）_page2.html">
    2
   </a>
   <a href="北山集（宋郑刚中）_page3.html">
    3
   </a>
   <a href="北山集（宋郑刚中）_page4.html">
    4
   </a>
   <a href="北山集（宋郑刚中）_page5.html">
    5
   </a>
   <a href="北山集（宋郑刚中）_page6.html">
    6
   </a>
   <span>
    ...
   </span>
   <a href="北山集（宋郑刚中）_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
