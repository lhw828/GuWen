<!DOCTYPE html>
<html>
<head>
    <meta charset="UTF-8">
    <title>韩愈集 - 第 23 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>韩愈集 - 第 23 页/共 30 页</h1>
    <div class="content">　　皇帝曰：“惟天惟祖宗所以付任予者，庶其在此，予何敢不力。（天上或有夫字，非是。或无何字。）况一二臣同，不为无助。”（不上或有固字。）曰：“光颜，汝为陈、许帅，（元和九年十月，以陈州刺史李光颜为忠武节度使，忠武管陈、许二州。）维是河东、魏博、阳三军之在行者，汝皆将之。”（元和十年正月，命宣武等十六道进军讨元济，以光颜等分掌行营。二月，命神策军阳镇遏将索日进，以泾原兵六百人会李光颜。阳，左冯翊阳县。或作泾，非是。）曰：“重胤，汝故有河阳、怀，今益以汝，（元和九年闰八月，以河阳节度使乌重胤为汝州刺史，充河阳怀汝节度使，徙隶汝州。）维是朔方、义成、陕、益、凤翔、延、庆七军之在行者，汝皆将之。”（义成管郑滑二州。陕益即剑南东西川，延属坊丹延节度使，庆属宁节度使。延庆本或作“延宁庆”。）曰：“弘，汝以卒万二千属而子公武往讨之。”（元和十年九月，以宣武节度使韩弘为淮西诸军都统，弘请使子公武以兵万三千会蔡下，归财与粮，以济诸军。属下或有集字，或在公武下，皆非是。）曰：“文通，汝守寿，（元和十年二月，以左金吾大将军李文通为寿州团练使。）维是宣武、淮南、宣歙、浙西四军之行于寿者，汝皆将之。”（西下或有徐泗字。四或作五，皆非是。行上或有在字。）曰：“道古，汝其观察鄂岳。”（元和十一年，以黔州观察使李道古为鄂岳观察使。）曰：“，汝帅唐、邓、随，（元和十一年十二月，以太子詹事李为唐邓随节度使。）各以其兵进战。”曰：“度，汝长御史，其往视师。”（谓度为御史中丞，故云长。元和十年五月，上遣度诣行营宣慰，察用兵形势。）曰：“度，惟汝予同，（汝下一有与字。）汝遂相予，（元和十年六月，以度为中书侍郎同平章事。）以赏罚用命不用命。”曰：“弘，汝其以节都统诸军。”（节下或有度字。诸，方作讨。今按：前辈有引《左传》“讨其军实”为“讨军”之证者，恐未必然，若必作讨，则秦《之罘刻石》，自有“遂发讨师”之语，而《晋官》有“都督征讨诸军事”，皆足为证，不必引《左传》，却不相似也。但公所作《韩弘碑》，但云“都统诸军”，则作讨者，为误矣。不可以偶有旁证，而强引以从之也。）曰：“守谦，汝出入左右，汝惟近臣，共往抚师。”（元和十一年十一月，上命知枢密梁守谦宣慰，因留监其军。汝惟或作惟汝。）曰：“度，汝其往，衣服饮食予士，无寒无饥。（或无服饮字。或无服字，有饮字。或无衣服字。寒下或无无字。）以既厥事，遂生蔡人。赐汝节斧，通天御带，卫卒三百。（元和十二年八月，度赴淮西，诏以神策军三百人卫从，赐以犀带。）凡兹廷臣，汝择自从，惟其贤能，无惮大吏。（元和十二年七月，度以宰相出为淮西宣慰处置使，度奏刑部侍郎马总为副使，右庶子韩愈为行军司马判官书记。）庚申，予其临门送汝。”（度行，上御通化门送之。）曰：“御史，予闵士大夫战甚苦，自今以往，非郊庙祠祀，其无用乐。”（或无其字。）   
　　颜、胤、武，合攻其北，大战十六，得栅城县二十三，降人卒四万。（或无人字，此谓降其民与卒也，故下语皆不再出“人卒”字。今按：《庄子》云：人卒虽众。公语亦有自也。）道古，攻其东南，八战，降万三千，）再入申，破其外城。（元和十二年，道古攻申州，克其外郭。）文通，战其东，十余遇，降万二千。，入其西，得贼将，辄释不杀，（元和十二年五月，淮西骑将李率士卒刈麦于张柴村。李令厢虞候史用诚生擒以归，待以客礼。）用其策，战比有功。（比或作皆。）   
　　十二年八月，丞相度至师，（或作帅，非是。）都统弘责战益急，颜、胤、武合战益用命，元济尽并其众，洄曲以备。（四月，蔡人董昌龄以郾城降，李光颜引兵入据之。元济甚惧。时董重质将骡军守洄曲，元济悉发亲近及守城卒诣重质以拒之。洄或作回。今按：洄与史合。）十月壬申，用所得贼将，自文城因天大雪，疾驰百二十里，用夜半到蔡，破其门，取元济以献，尽得其属人卒。辛巳，丞相度入蔡，（度建彰义军节，将降卒万余人入城。）以皇帝命赦其人。淮西平，大飨赉功，师还之日，因以其食赐蔡人。凡蔡卒三万五千，其不乐为兵，愿归为农者十九，（或无归字。）悉纵之。斩元济京师。（济下或有于字。十一月丙戌朔，御兴安门，受淮西之俘，以元济徇两市，斩于一独柳树。）   
　　册功：弘加侍中；，为左仆射，帅山南东道；（制加检校尚书左仆射，襄州刺史，充山南东道节度、襄邓隋唐复郢均房观察使、凉国公。）颜、胤皆加司空；（李光颜、乌重胤并检校司空，光颜封武威郡公，重胤国公。）公武以散骑常侍，帅坊丹延；（以宣武军都虞候韩公武为检校左散骑常侍，州刺史，坊丹延节度使。）道古进大夫；文通加散骑常侍。（考之史及段文昌碑皆合。一本无“大夫文通加”五字，非是。道古时已为中丞，故不复言御史也。今按：道古墓志，亦可考。）丞相度朝京师，道封晋国公，（或无道字，或作进，或无国字。）进阶金紫光禄大夫，以旧官相，（度归京师，十二月，制加彰义军节度、申光蔡氵殷观察使，充淮西宣慰处置等使、朝议大夫、门下侍郎平章事，兼蔡州刺史、飞骑尉裴度金紫光禄大夫，依前门下侍郎弘文馆大学士，仍赐上柱国，封晋国公，食邑三千户。）而以其副总为工部尚书，领蔡任。（以蔡州留后马总检校工部尚书，为蔡州刺史，彰义节度使。）既还奏，群臣请纪圣功，被之金石。皇帝以命臣愈。（或无以字。）臣愈再拜稽首而献文曰：   
　　唐承天命，遂臣万邦。（或作方。）孰居近土，袭盗以狂。往在玄宗，（在，方作居，云：“唐人多以在为居，公《本政》曰：居我其周从是也。”今按：以在为居，亦草书之误，《本政》居字，已论于本篇，方说非是。）崇极而圮。河北悍骄，（安史既平，燕赵魏相继而起。）河南附起。（谓汴蔡之属，居河南者。）四圣不宥，（肃代德顺。）屡兴师征。有不能克，益戍以兵。夫耕不食，妇织不裳。输之以车，为卒赐粮。外多失朝，旷不岳狩。百隶怠官，事亡其旧。（“百隶怠官”，或作“百司隶官”。亡或作忘。）   
　　帝时继位，（宪宗。）顾瞻咨嗟。惟汝文武，孰恤予家。既斩吴蜀，旋取山东。（吴蜀或作蜀吴。取或作出。）魏将首义，六州降从。淮蔡不顺，自以为强。提兵叫欢，欲事故常。始命讨之，遂连奸邻。阴遣刺客，来贼相臣。（元和十年六月，宰相武元衡入朝，东平李师道遣刺客暗中突出射之。）方战未利，内惊京师。群公上言，（公或作臣。）莫若惠来。帝为不闻，与神为谋。乃相同德，（乃或作及，非是。）以讫天诛。   
　　乃敕颜胤，武古通，咸统于弘，（谓以韩弘为都统。）各奏汝功。（奏或作走，非是。）三方分攻，（三方，即上所言颜胤武攻其北，道古攻其东南，文通战其东也。）五万其师。大军北乘，厥数倍之。常兵时曲，（元和十年五月，光颜大破贼党于时曲。）军士蠢蠢。既翦陵云，（元和十一年九月，光颜奏拔陵云栅。）蔡卒大窘。胜之邵陵，（胜或作遂，又作翦。）郾城来降。自夏入秋，复屯相望。（入或作及。复或作礻复。）兵顿不励，告功不时。帝哀征夫，命相往厘。士饱而歌，马腾于槽。试之新城，贼遇败逃。尽抽其有，聚以防我。西师跃入，道无留者。   
　　蔡城，（《书》“罔昼夜。”注，肆恶无休息。与额同。）其千里。（或作疆。）既入而有，莫不顺俟。帝有恩言，相度来宣：诛止其魁，释其下人。（释其，或作释于。）蔡之卒夫，投甲呼舞；蔡之妇女，迎门笑语。蔡人告饥，船粟往哺；蔡人告寒，赐以缯布。（赐以，或作诏赐，非是。）始时蔡人，禁不往来；今相从戏，里门夜开。始时蔡人，进战退戮；今旰而起，左食右粥。（旰或作眠。食或作餐，旧本皆作食。今按：“还予授子之粲兮。”《传》云：“粲，餐也。”《史记》：“餐未及下咽，酒未及濡唇。”《汉书》：“令其裨将传餐。”则餐字亦有义。公《祭郑夫人文》：“念寒而衣，念饥而餐。”同以衣对餐也，或当作餐。）为之择人，以收余惫；（收或作牧。）选吏赐牛，教而不税。   
　　蔡人有言，始迷不知。今乃大觉，羞前之为。蔡人有言，天子明圣；不顺族诛，顺保性命。汝不吾信，视此蔡方；孰为不顺，往斧其吭。（古郎切。）凡叛有数，声势相倚；吾强不支，汝弱奚恃；其告而长，而父而兄；（或作“及汝父兄”。）奔走偕来，（或作来偕。同我太平。淮蔡为乱，天子伐之。既伐而饥，天子活之。   
　　始议伐蔡，卿士莫随。即伐四年，小大并疑。不赦不疑，由天子明。凡此蔡功，惟断乃成。既定淮蔡，（或作“淮蔡既定”。）四夷毕来。（力知切，至也，还也。《左氏》：“于思于思，弃甲复来。”）遂开明堂，坐以治之。   　    　          　    　 
●卷三十一·碑志八 
【南海神庙碑】 
　　（此碑石刻，其首云：“使持节袁州诸军事、守袁州刺史韩愈撰，使持节循州诸军事、守循州刺史陈谏书并篆额”。其后云：“元和十五年十月一日建。”欧阳公云：“《昌黎集》类多讹舛，惟《南海碑》不舛者，以石刻人家多有故也”。石刻与刊本异者，今注于下。苏内翰尝移书杨康公，使迁庙文登，因古庙而新之。杨不从，故苏诗云：“退之仙人也，游戏于斯文。笑谈出奇伟，鼓舞南海神。”神或作东。）   
　　海于天地间，为物最钜。自三代圣王，莫不祀事，考于传记，而南海神次最贵，在北东西三神、河伯之上，号为祝融。（太公《金匮》云：“南海之神曰祝融，东海之神曰勾芒，北海之神曰颛顼，西海之神曰蓐收。”今按：东海神名阿明，南海祝融，西海巨乘，北海禺强，亦见《养生杂书》。然公言“南海神次最贵”，则是据太公书矣。）天宝中，天子以为古爵莫贵于公侯，故海岳之祝，（或作祀。）牺币之数，放而依之，所以致崇极于大神。今王亦爵也，而礼海岳，尚循公侯之事，虚王仪而不用，非致崇极之意也。由是册尊南海神为广利王。（天宝十载正月，封东海广德王，南海广利王，西海广润王，北海广泽王。册，诏也。）祝号祭式，与次俱升；（或作升。武德、贞观之制：四海年别一祭，各以五郊迎气日祭之，祀官以当界都督刺史充。至是封王，分命卿监十三人，取三月十七日一时，备礼兼册制祭，其祭仪具《开元礼》。）因其故庙，易而新之，在今广州治之东南，海道八十里，扶胥之口，黄木之湾。常以立夏气至，命广州刺史行事祠下，事讫驿闻。而刺史常节度五岭诸军，仍观察其郡邑，（唐制：岭南为五府，而岭南节度使观察四府事。）于南方事，无所不统，地大以远，故常选用重人。既贵而富，且不习海事，又当祀时，海常多大风，将往皆忧戚。既进，观顾怖悸，故常以疾为解，（或作辞。）而委事于其副，其来已久。故明宫斋庐，上雨旁风，无所盖障；牲酒瘠酸，取具临时；水陆之品，狼藉笾豆。荐兴俯，不中仪式；吏滋不供，（滋或作兹。供，从石本作恭，误。）神不顾享。盲风怪雨。（或谓秘阁本盲作[B150]字，见《吕氏春秋》。考古本，只作盲。《月令》：“盲风至”。注：疾风也，《山海经》：“符阳之山，多怪雨，风云之所出也。”）发作无节，人蒙其害。   
　　元和十二年，始诏用前尚书右丞、国子祭酒鲁国孔公，为广州刺史兼御史大夫，以殿南服。（天宝十二载七月，以孔为岭南节度使。殿，定也。《诗》：“殿天子之邦。”按：《传》：“先是准诏祷南海神，多令从事代祠，每受诏，自犯风波而往。韩愈在潮州，作诗以美之。”《传》所谓“诗”岂公此作耶。殿，丁练切。）公正直方严，中心乐易，祗慎所职；治人以明，事神以诚；内外单尽，不为表衤暴。至州之明年，将夏，祝册自京师至，吏以时告，公乃斋祓视册，誓群有司曰：“册有皇帝名，乃上所自署，其文曰：‘嗣天子某，谨遣官某敬祭。’（唐制：岳渎以上祝版御署，附中使送往。其上或有具字，或作且字，官上或有某字。今按：其上宜有且宇，然石本无之，不欲增也。官上某字，石本无之，或以为用《左传》“其官臣偃”之语。）其恭且严如是，敢有不承！明日，吾将宿庙下，以供晨事。”明日，吏以风雨白，不听。于是州府文武吏士，凡百数，交谒更谏，皆揖而退。   
　　公遂升舟，风雨少弛，棹夫奏功，云阴解，日光穿漏，波伏不兴。省牲之夕，载载阴，将事之夜，天地开除，月星明既。（几利切，《说文》：稠也。《选》何晏《景福殿赋》：“既若幽星之{丽}连。”李善：“音古爱切。”蜀本作概，非是。）五鼓既作，牵牛正中，（《月令》：“季春之月，旦牵牛中。”上文言立夏行事，正此事也。）公乃盛服执笏以入。即事，文武宾属，俯首听位，各执其职；牲肥酒香，樽爵静洁，降登有数，神具醉饱。（具或作其。）海之百灵秘怪，慌惚毕出，蜿蜿也也，来享饮食。（慌或作恍。也或作蜒蜒。享或作慕。蜿音鸳，蜒音延。）阖庙旋舻，（音卢。）祥飚送风，（与帆同。）旗纛旌麾，飞扬ㄙ蔼，铙鼓嘲轰，高管敫噪，（音叫。）武夫奋棹，工师唱和，穹龟长鱼，踊跃后先，乾端坤倪，轩豁呈露。祀之之岁，（祀之，石本作祝。今按：祝当作祀，其理甚明，或疑误刻，今改从诸本。）风灾息灭，人厌鱼蟹，五谷胥热。明年祀归，（祀，诸本石本皆同，方作神，误。）又广庙宫而大之。治其庭坛，改作东西两序、斋庖之房，百用具修。明年其时，公又固往，不懈益虔，岁仍大和，耋艾歌咏。   
　　始公之至，君他名之税，罢衣食于官之可去者。四方之使，不以资交；以身为帅，燕享有时，赏与以节；公藏私畜，上下与足。于是免属州负逋之缗钱廿有四万，米三万二千斛。（廿有四万，或作十有八万。廿，方误，作二十。三，或作八。）赋金之州，耗金一岁八百，因不能偿，皆以丐之。（丐一作正。）加西南守长之俸，（西南或作四面。）诛其尤无良不听令者，由是皆自重慎法。人士之落南不能归者，与流徙之胄百廿八族，用其才良，而廪其无告者。其女子可嫁，与之钱财，令无失时。（嫁下方有者字，石本无，方误也。时或作所。）刑德并流，方地数千里，不识盗贼；山行海宿，不择处所；事神治人，其可谓备至耳矣。（或无其字，或无耳字。）咸愿刻庙石，以著厥美，而系以诗，乃作诗曰：   
　　南海阴墟，（阴或作之。）祝融之宅；即祀于旁，帝命南伯。吏惰不躬，正自今公；明用享锡，右我家邦。（右或作佑。）   
　　惟明天子，惟慎厥使；我公在官，神人致喜。海岭之陬，既足既濡；胡不均弘，俾执事枢。公行勿迟，公无遽归；匪我私公，神人具依。（今按：此文石本，今最易得，而方本失考者，凡五条。然则它云石本者，恐亦不能无谬也。）   
　　【处州孔子庙碑】   
　　（此篇方从石本。《碑记》，不载年月日，第云“朝散大夫国子祭酒赐紫金鱼袋韩愈撰”。公为祭酒，在元和十五年。）   
　　自天子至郡邑守长，通得祀而遍天下者，唯社稷与孔子为然。而社祭土，稷祭谷，（为或作焉，然字属下句。而社，方无而字。句上方有而字，皆非是。）句龙与弃，乃其佐享，非其专主，又其位所，不屋而坛；岂如孔子用王者事，巍然当座，以门人为配。（杜牧云：“称夫子之尊，莫如韩吏部。”盖公作此碑云：“社稷不屋而坛，孔子用王者事，巍然当坐，以门人为配也。”张文潜曰：“庙貌之设，起于后世，如祭天地，亦不屋而坛耳。开元二十七年八月，追谥孔子文宣王，南面而坐，以颜子配享。”）自天子而下，北面跪祭；（跪祭，或作“拜跪荐祭”。）进退诚敬，礼如亲弟子者。句龙、弃以功，孔子以德，固自有次第哉！自古多有以功德得其位者，不得常祀；句龙、弃、孔子，皆不得位，而得常祀；然其祀事，皆不如孔子之盛。（不如或作无如。）所谓生人以来，未有如孔子者。（人或作民，以或作已，孔或作夫。）其贤过于尧舜远者，此其效欤！（邵太史曰：欧阳公平生尊用韩退之，于其学无少异，然退之《处州孔子庙碑》云云，永叔作《谷城县夫子庙记》，乃云：“后之人徒见官为立祠，而州县莫不祭之，夫子之尊，由此为盛。甚者乃谓生虽不得位，而殁有所享，以为夫子荣，谓有德之报，虽尧舜莫若。何其谬论者欤？”是欧阳以退之为谬矣。虽然，韩与欧，其尊夫子之心，则一也。严氏曰：孟子之文。杜牧之云：“自古称夫子者多矣，称夫子之德，莫如孟子；称夫子之尊，莫如韩吏部。”）   
　　郡邑皆有孔子庙，或不能修事；虽设博士弟子，或役于有司，名存实亡，失其所业。独处州刺史邺侯李繁至官，（繁，邺侯泌之子，）能以为先。既新作孔子庙，又令工改为颜子至子夏十人像，（令或作命。颜子或作颜回。）其余六十子，（子上或有二字。）及后大儒公羊高、左丘明、孟轲、荀况、伏生、毛公、韩生、董生、高堂生、扬雄、郑玄等数十人，（贞观二十一年，诏左丘明、公羊高、毛苌、郑玄、伏胜、高堂生等二十二人，春秋行释奠之礼，而无孟轲、荀况、董生、扬雄等。伏生即伏胜，毛公即毛苌，韩生名婴，董生名仲舒，高堂生能言《礼》，见《汉书·儒林传》。）皆图之壁，雪士弟子，必皆其人。又为置讲堂，（又为字，或在其中字下。置或作设。）教之行礼，肄习其中。置本钱廪米，令可继处以守。庙成，躬率吏及博士弟子，入学行释菜礼。（菜或作奠。欧阳曰：释奠，菜祭之略者也。古者士之见师，以菜为挚，故始入学者，以释菜以礼其先师。其学官四时之祭，乃皆释菜。释奠，有乐无尸，而释菜无乐，则又其略也。）耆老叹嗟，其子弟皆兴于学。邺侯尚文，其于古记无不贯达，故其为政，知所先后，可歌也已，乃作诗曰：   
　　惟此庙学，邺侯所作。厥初庳下，（庳音卑，又音婢。）神不以宇；生师所处，（生或作先。）亦窘寒暑。乃新斯宫，神降其献；讲读有常，不诫用劝。揭揭元哲，（揭，居谒切，又音桀。又音羯。）有师之尊；群圣严严，大法以存。像图孔肖，咸在斯堂；以瞻以仪，俾不惑忘。（惑或作或。）后之君子，无废成美；琢词碑石，以赞攸始。   
　　【柳州罗池庙碑。】   
　　（此篇方从石本。罗池神，子厚也。其碑石本首云：“尚书吏部侍郎赐紫金鱼袋韩愈撰，中书舍人史馆修撰赐紫金鱼袋沈传师书。”其后云：“朝议郎桂管观察使试太常寺协律郎上柱国陈曾篆额；长庆元年正月十一日，桂管都防御先锋兵马使朝散大夫试左卫长史孙季雄建立。”欧阳《集古录》：《罗池碑后题》云：“长庆元年正月建。”按《穆宗实录》，长庆二年二月，传师为中书舍人史馆修撰，九月愈迁吏部。时愈未为吏部，沈亦未为舍人。当是长庆二年，则二君官正与此碑同。其“书元年正月”，盖传模者误。按《旧史》公传云：“南人妄以宗元为罗池神，而愈撰碑以实之。”盖以是罪公。而《新史》书其事于《子厚传》，无所褒贬。元七年六月，诏赐唐柳州刺史罗池神庙为“灵文之庙”，以郡人言其雨应祈故也，田表圣书其碑阴云：“子厚终于柳州，以精多魄强，为罗池之神？昌黎叙其事而铭之，大意谓子厚宏深之量，昭明之识，当为星辰，为岳渎，胡为在柳州之陋为神，其所以推尊甚大。石敏若此，世以公此文为语怪，非也。士有抱负不克施，遭流落以死，为明神烈鬼，巍峨庙食，理也。李卫公窜海上死矣，其精魄凛然，尚能使犬鼠余党破胆于梦中。不然，退之岂矫诬柳州以求异乎？”晁氏曰：“此亦铭罗池神之文，吊宗元之文也。”）   
　　罗池庙者，故刺史柳侯庙也。柳侯为州，（元和十年三月，以永州司马柳宗元为柳州刺史。）不鄙夷其民，动以礼法。三年，民各自矜奋，（下或有曰字。今按：宜有曰字。然石本无之，不欲补也。）“兹土虽远京师，吾等亦天氓，今天幸惠仁侯，若不化服，我则非人。”于是老少相教语，莫背侯令。凡有所为，于其乡闾，及于其家，皆曰：“吾侯闻之，得无不可于意否？”莫不忖度而后从事。凡令之期，民劝趋之，无有后先，必以其时。于是民业有经，公无负租；流逋四归，乐生兴事；宅有新屋，步有新船；（步或作涉。柳子厚《铁炉步志》曰：“江之浒，凡舟可縻而上下曰步。”今按：《孔志》亦有泊步字。）池园洁修，猪牛鸭鸡，肥大蕃息；子严父诏，妇顺夫指；嫁娶葬送，各有条法；出相弟长，入相慈孝。先时，民贫，以男女相质，久不得赎，尽没为隶。我侯之至，按国之故，以佣除本，悉夺归之。大修孔子庙，城郭巷道，皆治使端正，（巷道或作道巷。）树以名木。柳民既皆悦喜。   
　　尝与其部将魏忠、谢宁、欧阳翼，饮酒驿亭，（尝或作常。）谓曰：“吾弃于时，而寄于此，与若等好也。明年吾将死，死而为神。后三年，为庙祀我。”及期而死。（元和十四年十月，宗元卒。）三年孟秋辛卯，（长庆三年也。）侯降于州之后堂，欧阳翼等见而拜之。其夕，梦翼而告曰：“馆我于罗池。”其月景辰，庙成，大祭，过客李仪，醉酒，慢侮堂上，得疾，扶出庙门即死。明年春，魏忠、欧阳翼，使谢宁来京师，请书其事于石。   
　　余谓柳侯，生能泽其民，死能惊动福祸之，以食其土，（福祸或作祸福。）可谓灵也已。作《迎享送神诗》，遗柳民，俾歌以祀焉，而并刻之。柳侯，河东人，讳宗元，字子厚，贤而有文章，尝位于朝光显矣。已而摈不用。其辞曰：   
　　荔子丹兮蕉黄，（蕉下或有叶字，或有予字。）杂肴蔬兮进侯堂。侯之船兮两旗，度中流兮风泊之，待侯不来兮不知我悲。侯乘驹兮入庙，慰我民兮不以笑。鹅之山兮柳之水，桂树团团兮白石齿齿。侯朝出游兮暮来归，春与猿吟兮秋鹤与飞。（或作“秋与鹤飞”。今按：欧公以此句为石本之误。沈存中云：非也，倒用鹤、与两字，则语势愈健。如《楚辞》云“吉日辰良”也。但此石本“团团”字，初误刻作团圆，后镌改之，今尚可见，则亦石本不能无误之一证也。）北方之人兮为侯是非，千秋万岁兮侯无我违。福我兮寿我，驱厉鬼兮山之左。下无苦湿兮高无乾，亢余充羡兮（亢音庚。余，徒古切，又音土。）蛇蛟结蟠。我民报事兮无怠其始，自今兮钦于世世。   
　　【黄陵庙碑】   
　　（此篇方从石本。曾子开曰：“湘水出全，潇水出道，二水至永合而为一，以入洞庭。黄陵庙在潇湘之尾，洞庭之口。孙氏曰：“庙在潭州之湘阴县北八十里。或云在岳州。”首题云：“通议大夫守尚书兵部侍郎上柱国赐紫金鱼袋韩愈撰，正议大夫守潭州刺史兼御史中丞湖南都团练观察安抚使上柱国赐紫金鱼袋沈传师书。”今本多误。据欧阳公《集古录》云，当以碑为正。）湘旁有庙曰黄陵。（《笔墨闲录》云：《黄陵庙碑》首言“湘旁”，即《龟策传》言“江旁老人”也。）自前古以祠尧之二女，舜二妃者。庭有石碑。（石或作古，或无此字。）断裂分散在地，其文剥缺，考《图记》言：“汉荆州牧刘表景升之立。”（表字景升，东汉末，为荆州刺史。）题曰：“湘夫人碑。”今验其文，乃晋太康九年。又其额曰：“虞帝二妃之碑。”非景升立者。   
　　秦博士对始皇帝云：“湘君者，尧之二女，舜妃者也。”（事见《史记·秦始皇廿七年》。）刘向、郑玄，亦皆以二妃为湘君，而《离骚》、《九歌》，既有《湘君》，又有《湘夫人》。王逸之解，以为湘君者，自其水神，而谓湘夫人乃二妃也，从舜南征三苗不及，（或作返，据下文当作及。）道死沅湘之间。《山海经》曰：“洞庭之山，帝之二女居之。”郭璞疑二女者，帝舜之后，（石本书璞作朴，唐人多然，下文揭阳亦作曷阳。）不当降小水为其夫人，（小水或作小君，考《山海经》作小水是也。）因以二女为天帝之女。以余考之，璞与王逸俱失也。尧之长女娥皇，为舜正妃，故曰“君”；其二女女英，自宜降曰“夫人”也。故《九歌》辞谓娥皇为“君”，谓女英“帝子”。（帝上或有为字。）各以其盛者推言之也。《礼》有“小君君母”，明其正自得称君也。（或无“君母”二字。）《书》曰：“舜陟方乃死。”《传》为“舜道南方以死。”（或作升。）或又曰：“舜死葬苍梧，二妃从之不及，溺死沅湘之间。”余谓《竹书纪年》（《纪年》，书名。晋太康元年汲郡人发冢得之，起夏殷，至魏哀王，以竹简写之，故谓之《竹书》。）帝王之没皆曰“陟”。陟，升也，谓升天也。《书》曰：“殷礼陟配天。”，言以道终，其德协天也。《书》纪舜之没云“陟”者，与《竹书》、《周书》同文也。其下言“方乃死”者，所以释“陟”为“死”也。地之势，东南下，如言舜南巡而死，宜言“下方”，不得言“陟方”也。以此谓舜死葬苍梧，于时二妃从之不及而溺者，皆不可信。（溺下或有死字。）   
　　二妃既曰：以谋语舜，脱舜之厄，成舜之圣；尧死而舜有天下为天子，二妃之力。宜常为神，食民之祭。今之渡湖江者，莫敢不进礼庙下。（湖或作潮，非是。又或作湘。）   
　　元和十四年春，余以言事得罪，黜为潮州刺史。其地于汉为南海之揭阳，（《汉·地理志》：南海郡，有唐为潮州揭阳县。至石本揭作曷，音竭。）厉毒所聚，惧不得脱死，过庙而祷之。其冬，移袁州刺史。明年九月，拜国子祭酒。（元和十四年十月，以赦令量移袁州。明年九月，自袁州召为国子祭酒。）使以私钱十万抵岳州，愿易庙之圯桷腐瓦于刺史王堪。（“刺史王堪”上或有“州”字。）长庆元年，刺史张愉自京师往，与愉故善，（与上或有余字。今按：此合有余字，然石本无字，不欲补也。）谓曰：“丐我一碑石，载二妃庙事，且令后世知有子名。”愉曰：“诺。”既至州，报曰：“碑谨具。”遂篆其事，俾刻之。   
　　【唐故江南西道观察使中大夫洪州刺史兼御史中丞上柱国赐紫金鱼袋赠左散骑常侍太原王公神道碑铭】　（王仲舒为连州司户，公令连之阳山。仲舒观察江西，公为袁州刺史。公既为作《燕喜亭记》，《修滕王阁记》，今志其墓，又书《神道碑》，《新史》并取公《碑志》作《传》。）   
　　王氏皆王者之后，在太原为姬姓。（或无之字。周灵王太子晋，以直谏废为庶人，时人号曰王家，因此为氏。）春秋时，王子成父败狄有功，（《左氏》文十一年，叟阝瞒侵齐，王子成父获其弟曰荣如。）因赐氏，厥后世居太原。至东汉隐士烈，（烈字彦芳，《东汉》有传。）博士征不就，居祁县，（后汉征君霸始居太原，霸子殷，别居祁县。）因号所居乡为“君子”。（下或有乡字。）公其君子乡人也。魏晋涉隋，世有名人。国朝大王父玄柬，（古限切。）历御史属三院，止尚书郎；（三院，谓侍御史、殿中侍御史、监察御史。玄柬（终比部员外郎。）生景肃，守三郡，终傅凉王；生政，襄邓等州防御使，鄂州采访使，赠吏部尚书。   
　　公尚书之弟某子，公讳仲舒，字弘中。（蜀作“讳弘中，字某”，后墓志同。今按：上句已有公字，此不当再出，当删。然无别本可据，姑存之。）少孤，奉母夫人家江南。读书著文，其誉蔼郁，当时名公，皆折官位辈行，（下浪切，）愿为交。贞元初，射策拜左拾遗，（贞元十年十二月，仲舒中贤良方正直言极谏科，起拜拾遗。）与阳城合遏裴延龄不得为相。德宗初怏怏无奈，久而嘉之。（或无而字。之或作其，下又有直字，）其后入阁，德宗顾列谓宰相曰：“第几人必王某也。”果然。月余，特改右补阙。（或无右字。）迁礼部、考功、吏部三员外郎。在礼部奏议详雅，省中伏其能。（伏或作服。）在考功、吏部，提约明故，吏无以欺。同列有恃恩自得者，众皆媚承，公嫉其为人，不直视，（或无人字。）由此贬连州司户。（贞元十九年，王叔文用事，弘中自吏部员外郎责连州司户。）移夔州司马，又移荆南，因佐其节度事，（或无事字。）为参谋，（为荆南节度裴均参谋。）得五品服。放迹在外，积四年。   
　　元和初，收拾俊贤，征拜吏部员外郎。未几，为职方郎中、知制诰。友人得罪斥逐后，其家亲知过门缩颈不敢视，公独省问，为计度论议，直其冤，由是出为峡州刺史。（峡或作硖。友人杨凭也。）转庐州，未至，丁母夫人忧。服除，又为婺州。时疫旱甚，人死亡且尽，公至，多方救活，天遂雨，疫定。比数年，里闾完复。制使出巡，人填道迎显公德。（显或作颂。）事具闻，就加金紫。转苏州，变其屋居以绝火延，堤松江路，害绝阻滞。（火上或有其字。阻或作沮。）秋夏赋调，自为书与人以期，吏无及门而集，政成，为天下守之最。（政或作化。）   
　　天子曰：“王某之文可思，最宜为诰，有古风，岂可久以吏事役之？”复拜中书舍人。既至京师，侪流无在者，视同列皆邈然少年，益自悲，而谓人曰：“岂可复治笔砚于其间哉？上若未弃臣，宜用所长。在外久，周知俗之利病，（或无利字，非是）。俾使之，当不自愧。”宰相以闻，遂得观察江南西道。（元和十五年六月，除江西观察使。）奏罢榷酤钱九千万。（千或作十。）军息之无已，掌吏坏产犹不释，囚之。公至，脱械不问。人遭水旱，赋窘，公曰：“我且减燕乐，绝他用钱，可足乎？”遂以代之。（或无足字，代下无之字。）罢军之息钱，（息上或有日字，）禁浮屠诳诱，坏其舍以葺公宇。三年，法大成，钱余于库，粟余廪，（廪上或有于字。）人享于田庐，讴谣于道途。天子复思，且征以代，虚吏部左丞位以待之。长庆三年十一月十七日，薨于洪州，年六十二。上哀恸戬，赠左散骑常侍。某日，归葬于某处。（长庆四年二月，葬河南。葬下或无于字。）   
　　某既以公之德刻而藏之墓矣，子初又请诗以揭之。（仲舒七子，初、哲、贞、弘、泰、复、洄。既上或无某字。某或作愈。）词曰：   
　　生人之治，本无斯文。有事其末，而忘其源；切近昧陋，道由是堙。有志其本，而泥古陈；当用而迂，乖戾不伸。较是二者，其过也均。有美王公，志儒之本，达士之经。秩秩而积，涵涵而停。к为华英，（к为，诸本作к而，华英作英华。）不矜不盈；孰播其馨，孰发其明。介然而居，士友以倾。敷文帝阶，擢列侍从；以忠远名，有直有讽；辨遏坚恳，（或作圣邈。）巨邪不用。秀出班行，乃动帝目；帝省竭心，恩顾日渥。翔于郎署，て于禁密；发帝之令，简古而蔚。不比于权，以直友冤；敲撼挫揠，竟遭斥奔。久淹于外，历守大藩；所至极思，必悉利病。萎枯以膏，燠以醒。（或作。）坦之敞之，必绝其径；竣之澄之，使安其泳。帝思其文，复命掌诰；公潜谓人，此职宜少；岂无凋郡，庸以自效。上藉其实，（藉或作籍。）俾统于洪；逋滞攸除，奸讹革风；祛蔽于目，释负于躬。方乎所部，（乎或作平。）禁绝浮屠；风雨顺易，亢稻盈畴；人得其所，乃恬乃讴。（所或作饶。讴或作谣。）化成有代，思以息劳；虚位而，奄忽滔滔。（奄忽或作勿随。）维德维绩，志于斯石，日远弥高。（方云：此铭有美王公不用韵，末章三语分两韵，例又异也。今按：铭之卒章，绩、石二句，虽自叶韵，而末句高字，仍与劳、滔韵叶，非有异也。）   　    　          　    　 
●卷三十二·碑志九 
【司徒兼侍中中书令赠太尉许国公神道碑铭】 
　　（韩弘，《新史》有传，多取《碑》词，传间有误处，当以碑为正。盖淮西之役，弘为行营都统，公为行军司马，其知弘非一日也。）   
　　韩，姬姓，以国氏。（国下或有为字。今按：以国氏，《春秋传》语。《唐韵》云：“韩姓出自唐叔虞之后，曲沃桓叔之子万，食邑于韩，因以为氏。”）其先有自颍川徙阳夏者，（夏音假。）其地于今为陈之太康。（秦灭韩，以其地为颍川郡。阳夏，隋改为太康。）太康之韩，（《新旧史》皆言弘滑州匡城人。）其称盖久，然自公始大著。公讳弘。公之父曰海，为人魁伟沉塞，以武勇游仕许汴之间，寡言自可，不与人交，众推以为钜人长者。（交或作校，以上文自可言之，作“不与人交”为是。今以下文长者言之，又似作“不与人校”为是。更详之。钜上或无为字，或无“以钜人”三字，而为上有之字，或并无“以为钜人”四字。）官至游击将军，赠太师，娶乡邑刘氏女，生公，是为齐国太夫人。   
　　夫人之兄，曰司徒玄佐，（复出夫人字，或作齐国。）有功建中、贞元之间，（功下或有于字。）为宣武军帅，有汴宋亳颍四州之地，兵士十万人。公少依舅氏，读书习骑射，事亲孝谨，亻品亻品自将，（亻品亻品或作侃侃，侃与亻品同。）不纵为子弟华靡遨放事。（纵或作从。）出入敬恭，军中皆目之。尝一抵京师，就明经试。退曰：“此不足发名成业。”复去，从舅氏学，将兵数百人，（兵下或有将字。）悉识其材鄙怯勇，指付必堪其事。司徒叹奇之，士卒属心，（属，之欲切。）诸老将皆自以为不及。（或无皆字。）司徒卒，（贞元八年二月，玄佐卒，）去为宋南城将。（玄佐卒年四月，以其子士宁代为使。九年十二月，军乱，逐士宁，以副使李万荣为使。弘出为宋州南城将。）比六七岁，汴军连乱不定。贞元十五年，刘逸淮死，（九月，刘卒。）军中皆曰：“此军司徒所树，必择其骨肉为士卒所慕赖者付之。（肉下或有而字。）今见在人，莫如韩甥，且其功最大，而材又俊。”即柄授之，而请命于天子。天子以为然，遂自大理评事拜工部尚书，代逸淮为宣武军节度使，（弘事逸淮，为都知兵马使，逸淮死，汴军怀玄佐之惠，以弘长厚，共请为留后，环监军请表其事，朝廷许之。自试大理评事检校工部尚书，充宣武军节度副大使，知节度事。）悉有其舅司徒之兵与地。（其舅或作舅氏。）   
　　当此时，陈许帅曲环死，而吴少诚反，（或无而字。）自将围许，求援于逸淮，啖之以陈归汴，使数辈在馆，公悉驱出斩之。选卒三千人，会诸军击少诚许下，少诚失势以走，河南无事。公曰：“自吾舅殁，五乱于汴者，吾苗薅而发栉之几尽。（苗薅而发栉之，《淮南子》语。薅，呼豪切。）然不一扌前刈，不足令震戒。”（不下或无一字，戒或作骇。）命刘锷以其卒三百人，待命于门，数之以数与于乱，（上数上声，下数入声。与音预。）自以为功，并斩之以徇，血流破道。自是讫公之朝京师，廿有一年，莫敢有ん呶叫号于城郭者。（ん音欢。呶，尼交切。）   
　　李师古作言起事，（作或作诈。）屯兵于曹，以吓滑帅，且告假道。公使谓曰：“汝能越吾界而为盗邪？（盗上或无为字。）有以相待，无为空言。”滑师告急。（师或作帅。前滑帅字疑，亦当作师。急或作及。）公使谓曰：“吾在此，公无恐。”（无上或有安字。）或告曰：“翦棘夷道，兵且至矣，请备之！”公曰：“兵来不除道也。”不为应。（为下或有之字。）师古诈穷变索，迁延旋军。   
　　少诚以牛皮鞋材遗师古，师古以盐资少诚，潜过公界，觉，皆留输之库。曰：“此于法不得以私相馈。”田弘正之开魏博，（元和七年十月，以田弘正为魏博节度使，）李师道使来告曰：（元和元年闰六月，东平帅李师古卒。其弟师道代之。）“我代与田氏约相保援，今弘正非其族，（非其或作其非，非是。）又首变两河事，亦公之所恶，我将与成德合军讨之，敢告。”公谓其使曰：“我不知利害，知奉诏行事耳，若兵北过河，我即东兵以溶。”（兵以或作以兵，非是。）师道惧，不敢动，弘正以济。诛吴元济也，命公都统诸军，（元和十年九月，以弘充淮西行营都统使。）曰：“无自行以遏北寇！”公请使子公武以兵万三千人会讨蔡下，归财与粮，以济诸军，卒擒蔡奸。（三千，《淮西碑》作二千。）于是以公为侍中，而以公武为坊丹延节度使。（元和十二年十一月，录平淮西功，加弘检校司徒兼侍中，封许国公，罢都统。公武检校左散骑常侍，充节度使。）   
　　师道之诛，公以兵东下，进围考城，克之；遂进迫曹，曹寇乞降。郓部既平，公曰：“吾无事于此。”其朝京师，天子曰：“大臣不可以暑行，其秋之待。”公曰：“君为仁，臣为恭，可矣。”遂行，既至，献马三千匹，绢五十万匹，（五十或作七千。）他锦纨绮缬又三万，金银器千，而汴之库厩钱以贯数者，尚余百万，绢亦合百余万匹，马七千，粮三百万斛，兵械多至不可数。初公有汴，（初公下或有之字。）承五乱之后，掠赏之余，且敛且给，恒无宿储。（无上或无恒字。）至是，公私充塞，至于露积不垣。   
　　册拜司徒兼中书令，（弘三上章，坚辞戎务，愿留京师奉朝请。八月，守司徒兼中书令。）进见上殿，拜跪给扶，赞元经体，（元下或有老字，非是。）不治细微，天子敬之。元和十五年，今天子即位。公为冢宰，（元和十五年正月，穆宗即位，以弘摄冢宰。）又除河中节度使。（元和十五年六月，以本官为河中尹，河中缙绛节度观察等使。）在镇三年，以疾乞归；复拜司徒中书令，（长庆三年，请罢戎镇，三表从之。十月，依前守司徒兼中书令。）不能朝。以长庆二年十二月三日薨于永崇里第，年五十八。天子为之罢朝三日，（年五十八，或作年八十。考《新旧史》，定从今本。或无“天子为之”四字。）赠太尉，赐布粟，（或作布帛。按《旧史》实赐米千石。赐下或有之字。）其葬物有司官给之，京兆尹监护。明年七月某日，葬于万年县少陵原，京城东南三十里，楚国夫人翟氏。子男二人：长曰肃元，某官；次曰公武，某官。肃元早死。（或作殁。）公之将薨，公武暴病先卒，公哀伤之，月余遂薨。无子，以公武子孙绍宗为主后。   
　　汴之南则蔡，北则郓，二寇患公居间，为己不利，卑身佞辞，（卑或作毕。）求与公好。荐女请昏，使日月至。既不可得，则飞谋钓谤，以间染我。公先事候情，（至既或作既至，非是。不可下或无得字。钓或作钩。染或作谋。先事候情，或作先得事情。候或作后。）坏其机牙，奸不得发，王诛以成。最功定次，孰与高下。   
　　公子公武，与公一时俱授弓钺，处藩为将，疆土相望。公武以母忧去镇，公母弟充，自金吾代将渭北。（元和十二年十一月，以公武为渭北坊节度使。十四年十一月，以母忧去官。十五年正月，以弘弟充代公武镇渭北。）公以司徒中书令治蒲，于时，弟充自郑滑节度平宣武之乱，以司空居汴。（长庆二年七月，汴州逐节度李愿，立牙将李{山介}为留后，充自义成节度徙镇宣武。八月，汴州监军斩{山介}降，充入汴州，诏加充检校司空。）自唐以来，莫与为比。   
　　公之为治，严不为烦，止除害本，不多教条。与人必信，吏得其职，赋入无所漏失，人安乐之，在所以富。公与人有畛域，（畛或作轸，非是。）不为戏狎，人得一笑语，重于金帛之赐。其罪杀人，不发声色，问法何如，不自为轻重。（或无自为字，非是。）故无敢犯者。其铭曰：   
　　在贞元世，汴兵五犭制。（居例切，狂犬也。）将得其人，众乃一忄曷。（忄曷，息也，与憩同。《诗》：“不尚忄曷焉。”忄曷，丘例切。）其人为谁，韩姓许公；磔其枭狼，（磔，陟格切。）养以雨风；桑谷奋张，厥壤大丰。贞元元孙，（贞元皇帝之孙宪宗。）命正我宇；公为臣宗，处得地所。河流两ヂ，（ヂ，江河边地，《前汉》：“坐侵庙ヂ为宫”。（ヂ，而缘切。）盗连为群；雄唱雌和，首尾一身。公居其间，为帝督奸，察其呻，与其睨旬；（《淮南子》：“视焉为旬。”邪视也。睨音诣，旬音荀。）左顾失视，右顾而跽。（巨几切。）蔡先郓Θ，三年而墟；槁干四呼，终莫敢濡。常山幽都，（常山，成德军。幽都，幽州也。）孰陪孰扶。（陪或作悖，或作倚。）天施不留，其讨不逋；许公预焉，其赉何如。（赉或作赖。）悠悠四方，既广既长。无有外事，朝廷之治。许公来朝，车马干戈；相乎将乎，威仪之多。将则是矣，相则三公；释师十万，归居庙堂。上之宅忧，（上谓穆宗。）公让太宰；养安蒲坂，（元和十五年六月，出镇河中。）万邦绝等。有弟有子，提兵守藩；一时三侯，人莫敢扳。（《春秋传》：“扳引而立之。”扳，与攀同，又音班。）生莫与荣，殁莫与令。刻文此碑，以鸿厥庆。   
　　【柳子厚墓志铭】   
　　（此志作于袁州，公之志子厚详矣，其《祭文》推许尤厚。刘梦得序子厚集曰：“子厚之丧，昌黎韩退之志其墓，且以书来吊，曰：哀哉，若人之不淑，吾尝评其文，雄深雅健，似司马子长，崔蔡不足多也！安定皇甫于文章少推许，亦以退之之言为然。”）   
　　子厚讳宗元。七世祖庆，为拓跋魏侍中，（或无“拓跋”二字。）封济阴公。（庆字更兴，河东解人，仕周为宜州刺史，封平齐县公。）曾伯祖，为唐宰相，与褚遂良、韩瑗，俱得罪武后，死高宗朝。（高或作中。朝或作时。）皇考讳镇，以事母弃太常博士，求为县令江南。其后以不能媚权贵，失御史；（肃宗平贼，镇上书言事，擢左卫率府兵曹，佐郭子仪朔方府，三迁殿中侍御史。以事触窦参，贬夔州司马。）权贵人死，乃复拜侍御史，号为刚直，所与游皆当世名人。（游上或无与字。）   
　　子厚少精敏，无不通达。逮其父时，虽少年，已自成人，能取进士第，崭然见头角。（崭，士咸切，又士灭切。）众谓：“柳氏有子矣。”其后以博学宏词，授集贤殿正字。（或作授校书郎。《柳集》可考，或本非是。此下或有“蓝田尉”三字。今按：三字，下文已见，不当重出。）俊杰廉悍，议论证据今古，（或作古今。）出入经史百子，踔厉风发，（踔，敕角切。）率常屈其座人，名声大振，一时皆慕与之交。诸公要人，争欲令出我门下，交口荐誉之。   
　　贞元十九年，由蓝田尉拜监察御史。顺宗即位，拜礼部员外郎。遇用事者得罪，例出为剌史。（或作“贞元十九年拜监察御史，王叔文、韦执谊用事，拜尚书礼部员外郎，且将大用，遇叔文等败，例出为刺史”。今按：方本得婉微之体，它本则几乎骂矣。疑初本直书，后乃更定也。若从初本，则上文须补“蓝田尉”三字。）未至，又例贬州司马。（州上或有永字。永贞元年八月，宪宗即位，贬叔文渝州司户参军。九月，宗元与同辈七人，皆坐王叔文党同贬。宗元邵州刺史；十一月，道贬永州司马。）   
　　居闲，益自刻苦，务记览，为词章，汛滥停蓄，为深博无涯，而自肆于山水间。（水下或有之字。）元和中，尝例召至京师，又偕出为刺史，而子厚得柳州。（元和十年三月，以永州司马柳宗元为柳州刺史。）既至，叹曰：“是岂不足为政邪！”因其土俗，为设教禁，州人顺赖。其俗以男女质钱，约不时赎，子本相侔，则没为奴婢。子厚与设方计，悉令赎归。其尤贫力不能者，令书其佣，足相当，则使归其质。观察使下其法于他州，比一岁，免而归者且千人。衡湘以南为进士者，皆以子厚为师。其经承子厚口讲指画为文词者，悉有法度可观。（东坡至广州，《寄二子诗》云：“莫学柳仪曹，诗书教蛮獠。”事本于此。）   
　　其召至京师而复为刺史也，中山刘梦得禹锡亦在遣中，当诣播州。子厚泣曰：“播州非人所居，而梦得亲在堂。吾不忍梦得之穷，无辞以白其大人，且万无母子俱往理。”请于朝，将拜疏，愿以柳易播，虽重得罪死不恨。遇有以梦得事白上者，梦得于是改刺连州。（白上或作上白。改下或无刺字，）呜呼！士穷乃见节义。今夫平居里巷相慕悦，酒食游戏相征逐，诩诩强笑语以相取下，握手出肺肝相示，指天日涕泣，誓生死不相背负，真若可信；一旦临小利害，仅如毛发比，反眼若不相识；落陷井，不一引手救，反挤之，（救下或有而字。）又下石焉者，皆是也。此宜禽兽夷狄所不忍为，而其人自视以为得计，闻子厚之风，亦可以少愧矣！（少上或无以字。）   
　　子厚前时少年，勇于为人，不自贵重顾藉，谓功业可立就，故坐废退。既退，又无相知有气力得位者推挽，故卒死于穷裔。（死或作厄。）材不为世用，道不行于时也。（道上或有而字。）使子厚在台省时，自持其身已能如司马、刺史时，亦自不斥；斥时有人力能举之，且必复用不穷。（时有或作而有，能或作解，或能下复出解字，皆非是。）然子厚斥不久，穷不极，虽有出于人，其文学辞章，必不能自力以致必传于后如今无疑也。（力以或作以力，或作以力而无“致必”二字，皆非是。）虽使子厚得所愿，为将相于一时，以彼易此，孰得孰失，必有能辨之者。   
　　子厚以元和十四年十一月八日卒，年四十七。以十五年七月十日归葬万年先人墓侧。（十一月八日，或作十月五日。七月上或有秋字，或无十日字。）子厚有子男二人，长曰周六，始四岁；季曰周七，子厚卒乃生；（咸通四年，右常侍萧亻放知举，试《谦光赋》、《澄心如水诗》，中第者二十五人，柳告第三人，韩绾第八人。告即子厚之子，字用益。绾即退之之孙。）女子二人，皆幼。其得归葬也，费皆出观察使河东裴君行立。（费或作资。）行立有节概，立然诺，（下立字或作重。）与子厚结交，子厚亦为之尽，竟赖其力。葬子厚于万年之墓者，舅弟卢遵。遵，涿人，（涿或作可，或作为。）性谨慎，学问不厌。自子厚之斥，遵从而家焉，（或无焉字。）逮其死不去。既往葬子厚，又将经纪其家，庶几有始终者。铭曰：   
　　是惟子厚之室，既固既安，以利其嗣人。（下既字或作且。）   
　　【唐故昭武校尉守左金吾卫将军李公墓志铭】   
　　（李道古，曹成王皋之子。公尝铭《曹成王碑》，《新史》附皋传后，而载荐柳贲事，少加详焉。）   
　　公讳道古，字某，曹成王子。（成王三子：象古，道古，复古。）其先王明，以太宗子王曹，绝辄复封，五世而至成王。成王讳皋，（王讳上或无成字，非是。）有功建中、贞元间，以多才能，能行赏诛为名。至今追数当时内外文武大臣，成王必在其间。（或无成王字。数，所矩切。）   
　　公以进士举及第，（贞元五年登第。）献《文舆》三十卷，拜校书郎、集贤学士，四迁至宗正丞。宪宗即位，选擢宗室，迁尚书司门员外郎，以选为利随唐睦州刺史，迁少宗正。元和九年，以御史中丞持节镇黔中。（贞元八年十月，自宗正少卿出为黔中观察使。）十一年来朝，迁镇鄂州，（贞元十一年，鄂岳观察使柳公绰为飞谮，上闻。会道古自黔中来朝，即以为鄂岳沔蕲安黄团练观察使，代公绰。）以鄂岳道兵，会平淮西，以功加御史大夫。十三年，征拜宗正，转左金吾。   
　　上即位，以先朝时尝信妄人柳泌能烧水银为不死药荐之，（泌或作贲。经云，《新旧史》、《李干墓志》、石本皆作泌。）泌以故起闾阎氓为刺史，不效，贬循州司马。其年九月三日，（月下或有十字。）以疾卒于贬所，年五十三。长庆元年，诏曰：“左降而死者，还其官以葬。”遂以其年某月日葬于东都某县。（其年，或作某年，月上无某字。）   
　　公三娶，元配韦氏讳修，修生子，（修或并作循。）为进士学。（或作举。）女贡，嫁崔氏。夫人隋雍州牧郧公（郧音云。）叔裕五世孙，（叔裕字孝宽，京兆杜陵人，周大象二年十一月卒，赠雍州牧。）父士，（且缘切。）蓬山令。次配崔氏讳药，（白芷其叶谓之药。药，乙角切，又音约。）生绰、绍、绾。女会，嫁郑氏季毗。夫人父昭，尝为京兆尹。（大历三年五月，昭自左散骑常侍为尹。）今夫人韦氏，无子。父光宪，光禄卿。其葬用古今礼，以元配韦氏夫人而葬。次配崔氏夫人于其域异墓。（或无“用古今礼”至“而葬”十四字，非是。）   
　　公宗室子，生而贵富，（或无生字，非是。）能学问以中科取名，善自倾下，以交豪杰，身死卖宅以葬。铭曰：   
　　太支于今，其尚有封。（太或作本，非是。太谓太宗也。尚或作上。）当公弟兄，（或作兄弟。）未续又亡。其迁于南，年及始衰。谁黜不复，（谁或作虽。）而以丧归。海丰弥弥，万里于畿。载其始终，以哀表之。   
　　【唐故朝散大夫尚书库部郎中郑君墓志铭】   
　　（公在江陵，与郑群同官，诗有《郑群赠簟》，即其人，至是铭之。）   
　　君讳群，（君或作公。）字弘之，世为荥阳人。其祖于元魏时，有假封襄城公者，（郑伟字子直，西魏大统中，封襄城郡公。）子孙因称以自别。（此下或有“君其后也”四字。今按：下文有“君其季也”，此有则不应重出。）曾祖匡时，晋州霍邑令；祖千寻，彭州九陇丞；父迪，鄂州唐年令，娶河南独孤氏女，生二子，君其季也。   
　　以进士选（以上或有君字。）吏部，考功所试判为上等，授正字，自县尉拜监察御史，佐鄂岳使。（县，属京兆府。）裴均之为江陵，（贞元十九年五月，均自荆南行军司马为本军节度使。均字君齐，河东闻喜人。）以殿中侍御史佐其军。均之征也，（之征或作户征，非是。元和三年四月，召均为尚书左仆射。）迁虞部员外郎。均镇襄阳，复以君为襄府左司马、刑部员外郎，副其支度使事。均卒，李夷简代之，（元和六年四月，以夷简代均镇襄阳。五月，均卒。）因以故职留君。岁余，拜复州刺史，迁祠部郎中。（迁上或有方字，非是。）会衢州无刺史，方选人，君愿行，（或无会字。或无方字。“君愿行”作“行愿者”。）宰相即以君应诏。治衢五年，复入为库部郎中。行及扬州，遇疾，居月余，（或无居字。）以长庆元年八月二十四日卒，春秋六十。即以其年十一月二十二日，从葬于郑州广武原先人之墓次。   
　　君天性和乐，居家事人，与待交游，初持一心，未尝变节，有所缓急曲直薄厚疏数也。（数音朔。）不为翕翕热，亦不为崖岸斩绝之行。（热或作然。斩或作崭。）俸禄入门，与其所过逢，吹笙弹筝，饮酒舞歌，诙调醉呼，连日夜不厌，费尽不复顾问。（或无此上六字。）或分挈以去，一无所爱惜，不为后日毫发计留也。遇其空无时，客至，清坐相看，或竟日不能设食。（看或作对，看下或无或字。）客主各自引退，亦不为辞谢。与之游者，自少及老，未尝见其言色有若忧叹者，岂列御寇、庄周等所谓“近于道者”邪？其治官守身，又极谨慎，不挂于过差。去官，而人民思之；身死，而亲故无所怨议，哭之皆哀，又可尚也。   
　　初娶吏部侍郎京兆韦肇女。（肇，京兆人，大历中，为中书舍人。累上疏言得失，为元载所恶，左迁京兆少尹。载卒，除吏部侍郎卒。）生二女一男。长女嫁京兆韦词，次嫁兰陵萧亻赞。（词或作嗣宗。亻赞或作赞。）后娶河南少尹赵郡李则女，生一女二男。其余男二人，女四人，（四或作一。）皆幼。嗣子退思。韦氏生也。铭曰：   
　　再鸣以文进途辟，（再鸣，谓进士及书判拔萃也。）佐三府治蔼厥迹。（三府，谓鄂岳、江陵、襄府。）郎官郡守愈著白，（官或作中。）洞然浑朴绝瑕谪。（朴或作璞。）甲子一终反玄宅。   
　　【唐故朝散大夫越州刺史薛公墓志铭】   
　　（薛戎，元稹为神道碑，而公志其墓。公尝为河南，与薛为代，故志及之。）   
　　公讳戎，字元夫。（河中宝鼎人。）其上祖懿，为晋安西将军，实始居河东。公之四世祖嗣，汾阴公，讳德儒，（汾阴，河中县也，后名宝鼎。）为隋襄城郡书佐以卒。（隋上或无为字。）襄城有子二人皆贵，（二人，宝积、宝胤。）其后皆蕃以大，而其季尤盛，官至州刺史。州讳宝胤，有子九人，（续、纯、绚、绾、绘、、缙、绛、缣。）皆有名位，其最季讳缣，为河南令以卒。（缣或作谦，《世系表》作缣。）河南有子四人，其长讳同，卒官湖州长史，赠刑部尚书。尚书娶吴郡陆景融女，有子五人，（人，丹、戎、放、朗。）皆有名迹，其达者四人。（人，温州刺史；丹，庐州刺史；戎，浙东观察使；放，江西观察使。）   
　　公于伦次为中子，仁教慈爱，忠厚而好学，不应征举，沈浮闾巷间，不以事自累为贵。（戎少有学术，不求闻达，居于毗陵之阳羡山，年四十余，不易其操。）常州刺史李衡迁江西观察使，曰：（使下或有日字，无曰字。）“州客至多，莫贤元夫，吾得与之俱，足矣。”即署公府中职，公不辞让。（李衡为常州刺史，能以礼下戎。贞元八年二月，衡自湖南移镇江西，辟为从事，使者三返，乃应。）年四十余，始脱褐衣为吏。衡迁给事中，齐映自桂州以故相代衡为江西。公因留佐映治。（贞元八年六月，以桂管观察使故相齐映代衡镇江西，召衡为给事中，映表戎留之。桂或作睦，考《传》当作桂。治或作始，属下文，非是。）映卒，（贞元十一年七月，映卒，戎复归阳羡。）湖南使李巽、福建使柳冕，交表奏公自佐，诏以公与冕。（贞元十一年三月，以柳冕为福建观察使，表戎为判官。）在冕府，累迁殿中侍御史。冕使公摄泉州，冕文书所条下，有不可者，公辄正之。冕恶其异于己，怀之未发也。遇马总以郑滑府佐忤中贵人，贬为泉州别驾，冕意欲除总，附上意为事，使公按置其罪。公叹曰：“公乃以是待我，我始不愿仕者，正为此耳。”不许。冕遂大怒，囚公于浮图寺，而致总狱，事闻远近。值冕亦病且死，不得已，俱释之。冕死后，使至，奏公自副，（冕卒，阎济美代冕使福建，奏戎为团练副使。）又副使事于浙东府。（济美使浙东，戎又副之。）转侍御史。元和四年，征拜尚书刑部员外郎，（给事中穆质有直气，爱戎，称于朝，因拜刑部员外郎。）迁河南令，历衢湖常三州刺史，所至以廉贞宽大为称，朝廷嘉之。某年，拜越州刺史，兼御史中丞、浙东观察使。（某年，或作“元和十二年正月二十二日”。方云：前已云“元和四年”，此不当复出年号，它铭亦无书除授月日者。或本非是。史下方无兼字。）至则悉除去烦弊，俭出薄入，以致和富。部刺史得自为治，无所牵制，四境之内，竟岁无一事。公笃于恩义，尽用其禄，以周亲旧之急，有余，颁施之内外，亲无疏远，皆家归之。疾病去官，长庆元年九月庚申，至於苏州以卒，春秋七十五。（卒上或有病字。）奏至，（或无此二字。）天子为之罢朝，赠左散骑常侍，使临吊祭之，士大夫多相吊者。以其年十一月庚申，葬于河南偃师先人之兆次，以韦氏夫人。（其或作明。）公凡再娶，先夫人京兆韦氏，后夫人赵郡李氏，皆先卒。子男二人，曰沂、（或作氵斥，《世系表》作氵斥。）曰洽。长生九岁，而幼七岁矣。女四人，皆已嫁。愈既与公诸昆弟善，又尝代公令河南，（公尝令河南，与薛为代。）公之葬也，故公弟集贤殿学士尚书刑部侍郎放属余以铭。（故字疑当在上文公之字上。刑或作兵。）其文曰：   
　　薛氏近世，莫盛公门；公伦五人，咸有显闻。公之初志，不以事累；（或作不累以事。）黾勉以随，亦贵于位。无怨无恶，中以自宝；（或作“中人以自”。此文四句一韵，古音宝与寿叶，宝或作贵，或作实。）不能百年，曷足谓寿。公宜有后，有二稚子；其成之，公食庙祀。   　    　          　    　 
●卷三十三·碑志十 
【楚国夫人墓志铭】 
　　（夫人，许国公韩弘妻也。夫人之葬，以长庆二年三月，时公武尚执丧不变。许国以是年十二月薨，则公武已死矣。许国之志详焉。）   
　　楚国夫人，姓翟氏，故检校御史大夫宋州刺史良佐之女，今司徒兼中书令许国公之妻。（或无今字，）前坊节度使散骑常侍，兼御史大夫公武之母。（坊或作州，非是。音孚。）   
　　夫人在家，以孝友聪明，为父母所偏爱，选所宜归，以适韩氏。韩氏族大且贵，又太尉刘公甥，（刘玄佐之甥，又或作父，非是。公下或有之字。）内外尊显。夫人入门，上下莫不赞贺。（或作贤。）事皇姑齐国太夫人，（太夫人，弘母刘氏也。玄佐之妹。）肃恭诚至，奉养不怠。皇姑以夫人能尽妇道，称之六亲。（能上或有为字。）其事夫，义以顺；其教子，爱以公。司徒公曰：“我之能守贵富，不危溢者，楚国有助焉耳。”大夫领梁偏师，卒就蔡功，受节居藩，为邦家令人，父母之教然也。   
　　夫人以元和十四年十一月一日薨于之公府，春秋若干。大夫委节去位，奉丧以居东都。诏起之，（起上或有再字。）辞以羸毁，不任即命。又加喻勉，固不变。（固下或有守字。）天子嗟叹之。长庆二年三月某日，葬夫人于洛阳北山。夫人生二子，长曰肃元，为太子司议郎，以卒，赠尚书主客郎中。其次大夫公武也。铭曰：   
　　翟氏之先，盖出宗周。《（元和姓纂》云：“翟，黄帝之后居翟地，后为晋所灭。”）璜显于魏，（翟璜佐魏文侯。）以佐文侯。高陵相汉，（汉成帝时，翟方进封高陵侯。）义以家酬。（翟义也。）迁于南阳，始自郎苗。逮魏晋宋，代不绝史。以至夫人，太守之子，司徒之妻，大夫之母。公居河东，（公或作父，非是。）子在；（《史记》，秦文公梦黄蛇自天下属地，其口止于衍，于是作，祭白帝，今之州，盖取名于此。）为王屏翰，有壤千里。公曰姑止，以承我祀；子曰母兮，莫我抚己。（莫我或作莫慰。）文驷雕轩，往来有炜。莫尊于母，莫荣于妻。从古迄今，孰盛与夷！用昭厥裔，篆此铭诗。   
　　【唐故国子司业窦公墓志铭】   
　　（公尝有《送窦平从事序》，谓：“其族人殿中侍御史牟，合东都之交游能文者，赋诗以赠之。”必此司业公也。《序》称“殿中侍御史”，而《志》不载，若可疑焉。考《志》载其“两佐东都留守”，则《序》所谓“合东都之交游”，即司业明矣。）   
　　国子司业窦公，讳牟，字某。（京兆金城人。或作字贻周。）六代祖敬远，尝封西河公。大父同昌司马，比四代仍袭爵名。（代或作世。）同昌讳胤，生皇考讳叔向，官至左拾遗，溧水令，赠工部尚书。   
　　尚书于大历初名，能为诗文；及公为文，亦最长于诗。孝谨厚重，官举进士登第。（孝谨厚重，又作孝爱谨厚。贞元二年进士。）佐六府五公，八迁至检校虞部郎中。（或无虞部字。）元和五年，真拜尚书虞部郎中，转洛阳令、都官郎中、泽州刺史，以至司业。年七十四，（牟生于天宝八年。）长庆二年二月丙寅，以疾卒。其年八月某日，葬河南偃师先公尚书之兆次。   
　　初，公善事继母，家居未出，学问于江东，尚幼也；名声词章，行于京师，人迟其至。（迟音稚。义见一卷岐山下诗。）及公就进士，且试，其辈皆曰：“莫先窦生。”于时，公舅袁高为给事中。（高字公颐，沧州东光人，贞元初为给事中。）方有重名，爱且贤公，然实未尝以干有司。（尝下或有有字。）公一举成名而东，遇其党，必曰：“非我之才，维吾舅之私。”其佐昭义军也，遇其将死，（贞元二十年六月，昭义军节度使李长荣卒。）公权代领，以定其危。后将卢从史，（贞元二十年八月，以昭义兵马使卢从史为节度使。）重公不遣，奏进官职。公视从史益骄不逊，伪疾经年，归东都。（，舁车也。《吕氏春秋》：“下命封夏后之后于杞。”《前汉》：皇后驾。音预。）从史卒败死。（元和五年六月，从史为其都知兵马使乌重胤所缚，送京师，贬州司马卒。）公不以觉微避去，为贤告人。   
　　公始佐崔大夫纵，留守东都。（贞元二年九月，以吏部侍郎崔纵为东都留守，奏牟为府巡官。）后佐留守司徒余庆，（元和五年六月，以河南尹郑余庆为东都留守，奏牟为府判官。）历六府五公，（牟初为东都留守巡官，历河阳昭义从事，再为留守判官。）文武细粗不同，自始及终，于公无所悔望，有彼此言者。（或无者字。）六府从事，几且百人，有愿奸易险贤不肖不同，公一接以和与信，卒莫与公有怨嫌者。其为郎官，令守（令守，疑当作守令，谓守法令也。）慎法，宽惠不刻。教诲于国学也，严以有礼，扶善遏过，（遏或作盖。过或作恶。《汉·路温舒传》：“遏过者，谓之妖言。”）益明上下之分。（或无益字。）以躬先之，恂恂恺悌，得师之道。   
　　公一兄三弟，常、群、庠、巩。常，进士，（常字中行，大历十四年进士。）水部员外郎，朗夔江抚四州刺史；群，以处士征，（群字丹列，以处士隐居毗陵，贞元十六年十月，吏部侍郎韦夏卿为京兆尹，荐群，征拜左拾遗。）自吏部郎中拜御史中丞，（元和二年正月，以武元衡同平章事，举群代己，为御史中丞。）出帅黔容以卒；（元和三年十月，贬黔中观察使。八年四月，迁容管经略使。九年，召还，至衡州卒。）庠，三佐大府，（庠字胄卿，贞元二十一年五月，韩皋出镇武昌，奏庠为推官。元和三年二月，皋移镇浙西，以庠为副使，又为宣歙副使。）自奉先令为登州刺史；巩，亦进士，（巩字友封，元和二年登第。）以御史佐淄青府，（元和十四年三月，以薛平为平卢淄青节度使，表巩自副。）皆有材名。公子三人，长曰周余，好善学文，（或作好学善文，或作好古善文。）能谨谨致孝，述父之志，曲而不黩；次曰某，（下或有少字。）曰某，皆以进士贡。女子三人。   
</div>
    <div class="pagination">
<a href="韩愈集_page22.html">上一页</a><span>...</span><a href="韩愈集_page18.html">18</a><a href="韩愈集_page19.html">19</a><a href="韩愈集_page20.html">20</a><a href="韩愈集_page21.html">21</a><a href="韩愈集_page22.html">22</a><span class="current-page">23</span><a href="韩愈集_page24.html">24</a><a href="韩愈集_page25.html">25</a><a href="韩愈集_page26.html">26</a><a href="韩愈集_page27.html">27</a><a href="韩愈集_page28.html">28</a><span>...</span><a href="韩愈集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
