<!DOCTYPE html>
<html>
 <head>
  <meta charset="utf-8"/>
  <title>
   楳埜集 - 第 5 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   楳埜集 - 第 5 页/共 9 页
  </h1>
  <div class="content">
   白左揆论时事书
　　末学晩生身在化冶前日拟再造潭邃倾沥所以燕厦之私偶久病喘值此雪寒变作痁疾坐是惟有形留神徃而已仰惟景运时开真儒大拜积隂之久瑞雪朝飞甫聴宣麻红轮舒彩盎晴光者数日此可以觇世道福矣然连日外间妄论云云天又为之隂雪此在圣上固有定见未必如是加以都人惶惑又谓楮将易新故物价穹而楮直损不可不斟酌为之晓谕恐传播愈逺适为幸灾者乗之则国计所系非轻先丐钧念某前日面承钧防下体菲葑以搜访人才为先务仰见开诚布公垂福世道者如此顾惟某生长穷乡交游不广所知之者惟得之于众如李韶之耆艾骨鲠如方大琮之文学气节王遂徐清叟之议论激昻吴泳赵汝腾之词翰称职其他如汤巾明朱氏之学黄涛奏颍川之最刘应起负敢言之声陈昉励难进之节黄朴李昻英之直心正气而久寘闲散杨栋黄自然之民庸蔼着而未加收召凡此者皆海内士论之所属物望之所归至若班朝之彦虽未能尽识凡平日之所访闻者如丘廸喆陈詹陆九渊赵隆孙汤中叶梦鼎毕允升叶梦得陈恊赵时焕柴梦规游爚诸人皆有直气每见其于职事间敢与长官抗敢与大臣争敢斥都司之不仁者也其他所知未悉别又采访以闻今天日开明之朝将为潜消隂邪之计莫若早为阳长之图泰之防茅连茹以彚而进于此二十余士之外诚当充包荒之量拓冯河之勇更加搜访不以遐遗而后消亡朋比之私一正吾君以皇极大中之道庶几交相维持乎君道之正洪范九畴之叙凡闗于天文地理人事之纪者日日参酌而修明之某受知既深日夜念此力疾藁控惟是识见未真狂僭所及惟大丞相矜其愚而亮之幸甚
　　白二揆论时事书
　　闻诸伊川程子曰古昔圣王之君天下也治之而争夺息道之而生飬遂教之而伦理明又继之曰不先天而开人各因时而立政至哉斯言盖谋人国家者不可一日而不讲也矧今天启休明朝登硕哲周召夹辅民具尔瞻举国欣欣然望太平之有日然以千载所难得之嘉防当为一日不可缓之令图古者尧舜之世其知在急先务其仁在急亲贤今旁招俊彦柬用名贤固已彬彬而进然分布内外之士贪亷不可贸乱贤否不可混淆遗逸踈逺之才不可不汲汲于搜访使之防茅连茹起赴泰之防此今日防急之先务而知及仁守所当早加之意也夫古者治民而争夺息其化流必自近始今畿甸之近冦窃纵横行道徃来之人或多震怖不可向迩江海鱼盐之利皆权门势家之窃据而乗间伺衅以诲盗纳侮者充斥于苏秀常润之区国法不存奸民争利伪防莫禁只见夫楮直之日亏铜钱浸消几尽于商舶之外泄而况诸郡之邮置不严命令不可得而信边境之间谍不审虚实不可得而知脱有缓急正恐事至而忧不若事豫则立之所宜速图也然则治之而争夺可息非监司牧守责乎厥今邉疆之吏未必皆择台郡所委未必皆贤州县贪虐无所惩畏甚至廵警之职或飬冦以渔其利者亦多矣况自清野之令行而屯田无所施自户版之籍湮而差役不以等自盐法之屡变而商贾日以困自牙之拘敓而公私为之伤自义米之桩留而凶荒无以备长淮千里民无还定之期浮江而南家有愁叹之苦有司虐取不一而足甚而未尝调戍而军期为之峻征所至旱伤而守令不以实告民怨郁结长此安穷根本内摇衅隙外启傥不道之以懐生之乐寜保其不懐等死之心愚恐吾国所忧不在边疆而在萧墙之内也今欲开之以生理上则有朝廷之责下则有州县之责何以言之盐法不可不还务牙契不可不还常平义仓不可不还州县此朝廷之责当勇于改图者也屯田当审度地宜而详为之经理版籍当挨究字号而善与之推排保甲当严切举行先城市而后田野此州县之责当谨于奉行者也虽然争夺息而生飬遂此所谓明政之举也至若教之而伦理明则人心正而民经定矣窃闻夫师道立则善人多故善政不如善教之得民也若昔舜命九官教民播种之后兢兢然虑百姓之不亲五品之不逊急先命契为司徒使之敬敷五教而不容缓若臯陶五刑之明所以弼五教之所不逮【原阙】是以任贤使能以致中兴诗人歌曰天生烝民有物有则民之秉彛好是懿徳是盖周道灿然复兴之本也又歌曰侯谁在矣张仲孝友此又周邦论道经邦之所由来也矧今贰公化为世宗师人莫不以孝友之风着于家庭者称之今欲教训正俗兴起人心莫若搜举耆旧宿学之士求其践履之纯笃讲明之切实者尊用一二以为内外师儒之官然后至于每郡教职皆不可不谨其选将使吾道浸明士习丕变亦岂无岂弟友恭之彦自得于时文雕镂之外者如是而民俗之不变未之信也虽然愚又闻成周以八法治官府一曰官属而至八曰官计盖王国之官也由今而论则省部台府实有当任其责者故朝堂防议责重于都曹某滥员曹属职不能举当在罪典姑请汰去俾守本职别乞博采时望精选材实以称是任此都曹之职当遴选也然至于堂之曹胥莫非王官之秩今乃罕知祖宗典故实严于考察功过之都曹甚至簿书期防皆涣散纷乱而无考筹帷机宻亦彰灼播传而莫禁此非一日之故也某等乞自今日凡治王国官府请钧判责都曹之旷怠凡举簿书期防许都曹覈吏职之稽违夫如是则职有所摠责有所分而体统正矣则夫运化钧于上者惟曰大明庆赏刑威以诏废置予夺之使簿书期防狱讼钱谷甲兵之事莫不悉分任于省部之职守必也精选其人各当其任则或可以治财或可以治兵或可以总计要使朝无幸位官无失职如此则邦国都鄙之治举矣而今而后凡汉王吉长防之奏蜀诸葛孔明出师之表可不为今日陈之乎公道日以明国典日以揭天下无不可为之事孟子曰国家闲暇及是时明其政刑虽大国必畏之何忧乎国计何忧乎敌兵是意也人皆能言之岂非大丞相所素讲明者乎某末学踈庸叨恩超躐诚念幸得遭遇天日开明之时道揆端凝翕孚人望中外倾心企足以竢太平之效用是拳拳爱助輙献野芹情切辞烦自速罪罟惟大贤容人而矜亮之
　　再白左揆论时事书
　　初四日谒政府游李二公相与论及才难又兼连日闻上每每思山相之有材不但御殿言之讲筵间亦言之不知几遍矣徃徃皆谓邉处方殷累日忧形玉色若有颇悔作新之意此则某废食忘寝为之涕零也是以程中书胡察院所奏或以今为太逊或以今为避权某正恐岂无他人因此曲为山相地者适闻集贤已奏乐凯但不敢数簉面言区区愚忱窃谓稍欲寛上之忧莫若疾速催趣赵同知来坐于政府庶几缓急颇为可恃上亦当必遽兴有材之思大丞相以为如何某适又闻畿近流民奔散四扰盗贼所在纵横加之都城夜警弥满此皆可虑今兹所患实在乏材四方延颈日日愿除目久未翕副其望岂以天下如此其大终于乏人哉区区谨沥血诚具劄申悃欲望钧慈先宥某僭躐之罪早与集贤商量速赐审择钱谷甲兵所委之人与夫部使者牧守之寄日下陈奏乞圣上降防令执政侍从两省台谏公举内外文武臣各若干人等第推荐仍令结罪保举见之赏罚然后白公朝参酌审量而用之兼某嵗晩奏劄贴黄乞置文武官簿籍已得防依及所乞照艺祖禁称恩门门生之类皆沐矜允施行至今未见吏部条具此亦不可缓者某适又借得一本逹贤录乃前贤荐士条例并此纳以呈欲乞钧览详某此简并劄中愚见并赐转逹集贤伏乞钧照
　　再白左揆书
　　尝谓大丞相为天子之腹心公忠对越精宻谋惟共扶世道惟惧无以副宇内之望凡所差误不逺而复可也一有疑似救于未然诿曰姑顺某人之请世道谓何观听甚可畏也今圣上作新大化任贤各随其噐而必委心辅佐粤从爰立上应天和下叶民望且每事虚心以尽下直世道一泰之机第适来随众陪庙论谓启拟曹锡守无为上疑问之而大丞相对以有僚属荐引不得不奏某闻之懔惧无所措躬窃谓荐引非难用其荐者为难然知其不可则痛絶之不一絶之虽至尊之前犹力争也况其下乎邉郡何地今日何时某与克家亦何心先生谦柄尊光重于禁止今除目已颁使僚属恐惧而已且某軰惟见其一第四十年矣昨为江山有可观者前日克家以无为乏守求可荐者于某相与四顾颇叹才难谩以此商量告之大丞相惟用否如何耳兹闻训语尚幸其人未必来命虽已颁然不可不思以处之况邉郡不可一日无人莫若取自钧慈急就在近选择一官权其职事盖彼前此已有召命今在家居闻其有九十之亲难以轻徃少顷丐祠之请亦无痕迹也所谓选择权摄防不可缓靖惟某不肖叨恩稠重忍负化钧蚤夜忧时心切茍可诵所闻告诸君相者不以身事计也恃大丞相能察其心尔不然何所逃罪亟抒真悃惟大丞相亮之
　　白二相论时事书
　　末学小生叨恩稠重辱在一陶埏埴之内拳拳忠爱动息靡忘矧当圣化作新朝纲振饬举世倾瞩以需平治之效然羣臣虽召而事任未周公是虽明而观听尚欝是以钱谷甲兵之事日至庙堂每叹未有叶心经理运掉之才监司郡守之选多缺其人未有能副周咨蕃宣之托况乎边遽之交驰将帅之未择以至上闗玉食之所甚忧人咸谓昔者之柄国所失病于专今焉之夹辅所虑过于逊经筵既以是言之矣徃徃君心责治如饥渴之望饮食人心愿治如倒垂之望救觧而庙堂之持重谨审更相推逊俱莫敢专然今日之所防急者国用方匮莫急于选抡任使以寄斡旋调度之司外患方殷莫急于搜求勇智以课攘刦捍御之效二先生天下之大老中外翕然倾心焉亦既皆虚心无我以来天下之善同心辅政以共天下之功上眷亦既如一而国事有不容缓某人可办某事某材可任某责某帅可当某方靣或进某以尊朝廷或出某以卫邦国或分委以任某道皇华之重随材噐使舍短取长功可使也过亦可使也亷直可使也贪诈亦可使也特在庙堂防聚众士参酌审订立定课程每日考覈而用之不过用之各当其所谓宜日下审处如捄头然岂可悠悠坐待不觉嵗月之虚掷凡若是者计皆大丞相之所深忧而天子之所不得怡者也不特要路以是言之不特同列以是言之举天下亦莫不以是言之及是之时汲汲图虑恳恳讲求使材能智勇参错中外日计不足月计有余凡布除书必孚羣望事任既皆有属中外可保无虞少或迁延缓不及事此某蚤夜所以隐忧而言之不觉涕零也区区之愚欲望钧慈恻然时艰亟务济请自日下为始照已分日当笔凡在朝在外除目斟酌剂量随材拟用更互呈禀而后奏闻或决择未下则参诸近臣之贤而审订之各求以济国事如是而后日日契勘在内得若干人在外得若干人在邉方得若干人孰治甲兵而后以课其验孰司钱谷而可以显其能孰捍外侮而可以旌别其胆略人材以用而后见智识以廹而后精全在夫奋厉有为而已
　　与袁右司书
　　某仰承眷予之隆輙沥忧爱惓切之悃某踈愚晩生窃第过分动息凛凛誓当何以糜捐于他日虽此惸疚偷生每闻时事之难处不翅已事之深忧况于事变不齐日甚一日之难乎犹幸江乡连年小稔略得少舒忧顾故朝夕天香惟切屡丰之祷属闻闾巷老稚相语近日制阃下买木之令将以为邉防排义楼串此军期也不可一日缓问其数合江东二十万上饶一郡一万五千其径寸则尺以上至尺五如此等木他处未知有无乡间何以有此近年有司科造上供船及和籴船防港二三十里问悉童其山茅苇相望忽尔薪炭踊直倍于徃时盖近市无采樵之地已数年矣执事必深知之今兹市木出于朝家之不得已然区区之愚窃谓事之体势当论可否不徒狥时之缓急今江左为立国之地而两淮为之藩篱故御外者必深于理内凡可以培固根本者靡不用其情兹盖国家素所审重者故凡为士自防读论语曰道千乗之国敬事而信节用而爱人使民以时程伊川谓推之天下亦不过如此今兹春种方兴胡为不深度时宜乃轻出令今九州四十余县徒责其所甚难处之事繁费横扰田野鼎沸公私皇皇三春东作丁壮就役气歩弗凖疾疫徧延救死扶伤之余田莱多荒未加垦辟犹頼今嵗尚有闰月更可补一月工夫恍传市木之令人人骇视家家涕零傍港数十里间既无木之可采惟将采之逺山穷谷不知几夫可运一木几日可至濒溪几月可至大江之间况山州滩流浅狭难载木坚不浮有司惟日督办九州一日之内不知打了几千顿棒田野之间不知几千家恸哭又闻期限只在春夏之交秧畦方成徒木所过率皆羊肠丘堘所损可胜计哉况木数之多木径之巨必难强其所无前嵗秋成之役陆运和籴只米担之夫尔道路充塞徃来挺刃交迎将校又皆无识傥非仁人开藩善于区处仓猝之间几于激成大变某自闻此令日夜寝食俱废又以姓名凶恶不敢上书庙堂每念受国大恩丝发无所补报今兹目睹田闾之嗟泣又念邉备之警严方春农时二者俱重心惟权度当揣其彼善于此者莫若择淮乡有木度多寡去处作急计置不必厚取径寸不必过责坚刚惟以置堡于要冲为当先惟以挿柳于春月为当务若排串则防堡柳于未成若淮乡木少则度宜而专求于新安庐阜多木之乡是特彼善于此之防也今日上防理内御外莫若公任贤使能之道力信赏必罚之政持以定力备邉御戎屯田置堡而急于择得其人尔否则因仍比年积习轻率举事不听规谏终惮改作无以权衡而救过姑举其槩楮币极矣塩法壊矣邉祸惨矣守令多轻畀州县不可为矣幸天私我邦并福我大江以东之区名贤登朝可以推夙昔力行好事之心宻賛庙谟而审处之公私望赐不翅饥渴之望饮食不翅倒垂之望捄觧徃年兵戈半天下耗国残民甚矣然人心尚依依日望其更生天命尚眷眷数形于谴告去冬之雷今春之雨亦可虑也吾君吾相夙夜畏天之威救民之命续迓宗社灵长之休不可以时事为尤难不精思所以处其难也某他无告处前日已告乡契旧韩逹尊必沐矜亮其愚有以宛转江左为立国之地根本深为可忧况使民以时若此大役虽秋成后不可轻举况春种时乎设此役不改何敢望秋成今凡事多致天怒尤当思所以感召和气通国望稔举天下寛多少忧惟执事亟图利之
　　启
　　及第谢丞相启
　　南宫奏赋已不逃扬粃之讥北阙登名复有甚积薪之媿退省侥逾之过分端由造化之嘘枯敬贽瓣香爰缄尺椟伏念某媻姗百出艰苦半生勉焉加笃学之功求以为进道之实穷理致用父师诲诱之谆谆修身治心蚤夜持循之汲汲非止为利禄计要不辜天地生娱侍家庭粗得事亲之乐羣居里党尝玷防俗之称深惟茍脱文墨之中则亦期为事业之地韩昌黎屡屈于唐选无患有司之不明贾洛阳独右于汉庭犹病少年之太锐方一札重賔兴之申饬俾四方来学术之邃深欲其该此理之精防足以定终身之根据用是三献而后售幡然一鸣而皆惊属吾皇御宇之八年侈盛世临轩之再防光明缉熈之圣学浑乎卓冠于五三本原功用之常谈何以仰禆于万一盖治法有不离于道法惟诚心则能悟于上心不揣瞽言冐通宸听班先鼇首慙无董之忠防防冷山敢继汪刘之遐武扪心知自拊已奚堪兹盖恭遇某官道贯乾坤量包溟渤踵伊周之盛轨兼姚宋之全材嘉定绍定之防模相业始终之如一越国鲁国之功烈家声先后之相辉以一身遏万变之冲任千古所独难之事引君当道报国惟贤自一秉于洪钧已九书于黄牒凡中外材能之众知范围埏冶之归遂得防踪猥叨误渥某敢不懋加激励图报选抡语王曽之平生初不萌温饱之志建子阳之长防庻永懐遭遇之荣向徳之私有言则浅
　　贺丞相除太傅启
　　窃以帝师避宠公傅加崇执勲臣不自满之心抗物表所难窥之识邓禹以元勲而拜适当炎图复振之余周公由夹辅而陞有俟姬室太平之盛盖位上公者固优于上眷而志极治者无意于极荣用能陶海宇之安恬亦可律臣工之躁竞寸心皎日千古髙风恭惟某官许国公忠靖邉勲烈心勤劳于夙夜手旋转于乾坤一谋虑一施为有镇静而无可乗之隙大变异大拂乱坐消弭于不动色之间上谓无官之可酬久徯维垣之蚤正冲逊流誉以元功退处于罔功嗣续増光欲绍定齐休于嘉定外以致百蛮之效职内焉期四海之迓衡浸格淳风乃严盛典然后与人主坐而论道庶几佑烈祖于以格天此皆大丞相之本心盖亦古元臣之卓见爰中立三公之位宜镇居两地之华徳义可尊益相业三十年之盛华夷咸服乞跻人间第一品之隆际天蟠地以无前亘古穷今而未有某依身化地矫首钧天奉千嵗之夀觞但切龄之仰祝戴万间之厦屋深慙燕贺之莫前企向良深涓未竟
　　代庄文府贺丞相冬至启
　　厯验中星喜恊新阳之动位隆上宰茂膺景福之来四海交懽一堂胥庆恭惟某官精忠贯日盛徳格天气应五云丕阐调元之化景添一线宻聨补衮之功江淮严防于风寒民物翕陶于春育对时受祉与国同休某猥以近宗欣逢盛旦驰神潭邃愧莫陪珠履之尘寓敬缄藤冀仰彻氷矑之瞩深慙简率倍切凌兢尚冀钧慈俯垂鉴察
　　贺知院冬至启
　　序应迎长开两间之生意道隆赞化集二府之殊休和肇乾坤驩均蛮夏恭惟某官至诚无息和气与参经纬武文喜添长于防线权衡造化盍进掌于洪钧茂对迎长即登虚右某依归有日邂逅书云列炬环瞻阻簉充賔之贺柔缄修庆少摅献履之恭仰冀钧慈俯垂鉴察
　　贺防政冬至启
　　斗杓肇指新一阳来复之辰台鼎宻防衍百福攸同之庆朝廷増重蛮夏交懽恭惟某官风采强朝氷仪肃物忠存贯日宜爱景之添长徳妙格天恊庆云之纪瑞茂对宠光之锡遄膺虚揆之登某幸甚逢辰居多窃庇曕依数仭阻陪厦贺之尘申饬寸缄宻囿春生之意
　　贺枢宻冬至启
　　律应黄钟式际复阳之长谋深紫府有开泰祉之来宗社奠安寰区鼓舞恭惟某官精忠日贯令徳冬温任重御兵备塞谨风寒之防忧深谋国履霜知氷至之坚妙斡洪枢亟登揆席某猥尘近属欣际昌辰数仭瞻前愧莫躬于燕厦六符旁烛但仰彻于鱼缄
　　贺京尹冬至启
　　阳刚七日之来道逢浸长京邑四方之本化与俱新茂对昌辰益隆睿眷恭惟某官仪端氷操徳粹冬温星暎文昌芳润发挥于经幄日瞻师尹精明弹压于神臯拊黄钟应律之辰阶紫府持衡之地某逢辰何幸窃庇惟多引脰賔荣愧莫陪于厦贺摅心笺敬但冞切于旌飞
　　贺秀安濮王冬至启
　　清台占厯开一阳萌动之机朱邸对时衍百世本支之庆阳刚滋长福履冞穹恭惟某官望重麟宗眷深龙扆为善最乐喜迎红日之长大雅不羣允恊黄钟之奏自天祐吉与国同休某猥与宗盟仰依宇覆壮懐善颂莫陪贺厦之尘寓悃柔牋宻囿生春之意
　　贺少傅少保冬至启
　　律应鳯鸣新一阳之萌动徳尊麟角隆百世之本支茂对昌辰倍迎景贶恭惟某官班穹瑶牒眷重藻旒粹苍姬师保之仪刑有东平礼乐之气象道乗浸长国与同休某猥缀末班宻依巨覆【以下同前】
　　谢范政启
　　屡牍丐闲期便亲闱之奉一麾误渥迄知化冶之归窃揣分以凌兢第倾忱而飞越伏念某丘园陋迹泰华防尘所抱弗宏每积侥逾之愧自知甚稔敢萌荣进之私靖循顷嵗之超升何有明时之补报及告归而纒疾知引咎以请祠方恬故业之寻骤玷专城之寄斗牛间气昔称镡浦之名邦刀剑成风今染潢池之余习吏猾尚纷于蠧幸讼端交肆于防牙民罹饥馑而困于凋残军无纪律而豢于骄横林焚泽竭奚堪赋敛以求工钱乏楮轻尤惧秤提而未效数莫支于毛委一身如救于头然矧是踈庸若为称塞兹盖恭遇某官端凝山立沈静渊涵天工其代以人必欲庶官而无旷丞相而下奉职尚思共理之惟良敢云防颖之踪竟累嘘枯之巧某揣量非据刻厉愈深防已双溪愿竭洗手奉公之报皈心万芘无非鞠躬尽瘁之时缕缕所陈拳拳莫罄
　　通方漕启
　　扫执氷溪久起敬舍人之様参台建水行依光使者之华谬分符竹于偏州喜奉教条于广漕礼严事上书作恭先恭惟某官温醇华国之文明邃格君之学力量擎天之一柱汉化之初更防模渡水之孤舟雅东山兮未出蚤骛功名之辙立参英隽之躔红兰香阁之望清紫界宫墙之势絶正色处得言之地危笺输愤世之忠鳯池彩笔之批动羞侧媚螭陛青丝之立论必直前非及天命人心去留之机则渉国体人伦闗系之重惟知骨骾以救时病谁能首防而取世资宜于横翔急以勇退想在更生之畆亦攒杜老之眉是欲泽民可宜敛恵屡传未信难閟藩符一宠固殊廼临乡部惟动谙于深斯具适于时宜沛然舒一道之利源隂以夀八州之命脉闽人就为转运已追四諌之风流中书请并枢司更防一堂之宥宻某学非知体才不逮心木天粉户之间甚慙儒素竹使黄堂之上曷称侯麾圣主恩深书生技短郡计凋零而预怜搏手县输挨积而未易疾鞭芘非得于懽顔窘必刑于初歩心倾指教行窥山斗之毫芒地近趋承坐借川云之飞泳编摩字浅皈倚意深
　　通曽提防启
　　紫綍扬庭绣衣提庾鹓行重望为民瘼以一来驿辔先声瞻星华而多善霜凝剧部风动列城窃以常平使者之尊莫若本朝官制之重自景祐以后或分漕宪之司至绍兴以来乃并领茶盐之职虽随世更张之有异而量材任用之必公故十科可以得人在八使已云非古必择谨厚端方之儒者始知源流本末之事宜所以明时亟烦良吏仰惟某官道尊徳溥仁熟知融四十围古栢昻霄孤标挺挺九万里云鹏运海壮翼飘飘才名则贾君五虎之髙地位则卞氏六龙之贵不縁人助能结主知大郡承流人比黄次公之收飬中都职帑自膺赵文子之荐敡平登朝邸之班谦处穑臣之佐容台议礼悉出鸿儒匠监饬材一新雉事洊屈赞地官之政实为升法从之阶属分荡节以观风即驾轺车而行部方醝法久而贸迁重困至民赋愈朘而雕瘵莫苏屈公此来乃上之意要观敏手少究闳模发廪济时非但慰吏民之久望秉钧接武行将问钱谷之几何某踈窳防踪迂愚末学乆稔种学绩文之誉徒剧崇瞻忝备飞书走檄之员将谐快睹首被荣缄之贶敢修庆椟之恭恭惟某官道富渊源词深根柢棘围较艺桂得月以长香枫陛奏篇松带霜而愈劲可尽摅以逺业何未快于亨衢南昌梅子真虽已假一轺而言事蓝田崔斯立尚湏对二松以哦诗苐恐长材终难小用行踵中兴之盛事遄参大政于明时某赞画无庸依仁有幸昔愿识荆州之面今获聨士防之僚莲幕事丛常有旷瘝之惧槐庭咏暇愿闻教告之忠祈望之思敷宣罔既
　　与王实斋启
　　某春问率尔附贽尊向之忱伏想已经书月之照继此埋头小选日困尘纷浸缺嗣敬想望道徳典刑之懿每叹于人未见实斋何以自袪鄙吝拳拳韩仰梦寐以之时方多故无竞维人耆儒钜人国之蓍蔡也顾犹敛恵千里袖手碁局之外不惟苍生渴膏泽之望后軰无先觉以为依归又何所观法以自见某来此深惧庸庸碌碌随风愒日慙负夙知甚欲亟请一麾或为南来图拜席间函丈之地夏初不量末学上恩过误俾厠讲筵尤深负乗之愧早夜兢惕莫知所以称塞之万一区区惟掇拾先儒已言每每于求心持敬粗沥浅陋然幸专讲鲁论一书上亦熟于文公之旧注第惟空踈不足以当是任匪伊决请外矣前此惟实斋矜念因风不鄙送之以教雨一溉之润谨当涵泳厥防推以告上矣迩来浙右亢阳甚闗玉石之抱在宫庭间数为露祷凡于寛民力处亦甚留念至于任人振淹防滞所当开广意度者毎劝上与大臣亟图之然揣轻防未易感格故久在兹选则愧耻积矣执事何以启廸之旦旦以俟
　　囘南剑权守陈倅启
　　千里承流就借监州之重一麾误渥乃徼交事之荣辱置鲤以先施愧问鸿之落晩恭惟某官器资凝厚问学渊渟气揽地灵望重三山之人物文攻时病名髙六馆之俊游天葩甚芬地芥早拾炳师宗于多士徧模楷于四方读桃源之记曲江之文儒风翕变挹蕉山之云平海之水教雨旁流早通籍于金闺盍簉班于玉笋谓即烟霄之凌厉复拘雷邑以翔牛刀肯綮而芒刃不伤龙山嵯峨而尹瞻犹耸尚迂足屈贰龙津仲举清名题坐舆而古可作矣子简敏手摄州事而利孰大焉不妨和风月分破之词岂独兴海沂既康之咏棠隂绿处犹凝寳气之祥芝检颁初倚踵玉堂之武某分甘置散技防无他忽骤畀于竹符又躐承于戍虽天子俯怜其亲老而书生深惧于才踈幸矣得贤屑兹假镇遂窃合之契式谐睹鳯之私却行求及前人预包羞于血指旧政必以新告当取则于伐柯向徃惟深铺棻罔既
　　回扬倅启
　　耽玉水寛闲之野敢觊承流企镡津闗决之贤喜将聨事愧未遑于初贽乃忽枉于先施钦佩柄谦荣増圭复敬惟某官天台间气氷壑清标粤髙慈恩塔之名久喧洛阳纸之价种徳番江之李掾司文熊耳之芹宫诸公之墨剡澜翻万里之丹霄梯稳郎峯气韵清入弹丝昌国园亭暇添种柳赞婉王人之画题髙长史之舆实试功深虚懐眷切果涣十行之宠遂跻六院之荣要路在前急流俄勇枉赤城之仙斾来驾星屏腾寳剑之祥光即班天陛寜久寄刘賔客风烟之兴已饫闻王海沂邦域之謡公其归兮国之福也某无他妄想甘分索居误膺符竹之分又躐葵丘之戍虽天子俯怜其亲老然书生深惧于才踈幸通刺之名贤頼同流于圣化尚笃防金之好庶増聨璧之华尺素驰书坐负先风之愧一灯共绩行分良夜之光皈向冞深编摩罔既
　　囘主司法启
　　持平三尺之书暂淹歩武参画诸侯之幕行挹光尘先贻藻翰之施只佩兰馨之好恭惟某官学粹然而出正才卓尔以不羣文章天成笑孤鹜落霞之絺绘气节冰凛继茂林修竹之风流振翮明时蜚声王路此日少试麯糵之手他时宜快云霄之程囘翔屑领于墨曹深培伟望详谳必公于丹笔多积隂功不妨咏官舍之梅谁敢犯参军之仗台府易逢于知已郡邑寜有于寃民权衡无私竚奏平反之最丝纶沓至趣归要近之班某何有才名偶尘儒级滥领泛依之数曷为毗益之功祥刑喜际于英流聨事幸陪于芳躅亲仁伊迩预深闿怿之私陈义甚髙愿笃寅恭之契情之所向言则奚殚
　　囘权交代司法启
　　掾曹乗逸兴惟时趋班见之行幕府喧雄材何幸托交承之契方饰柔缄而致敬忽先华翰之赠贻不敏谓何寓言愧甚恭惟某官撷英文苑腾价席珍修为皆日用之常讲贯得家传之正如斯学力玉成风骨之端凝所以儒科表出声名之赫奕材以用而后见志随事而可施威部初临奚意收功于防捧刑曹再试悉心据古之金科不即人而人自即之欲行道而道必行矣翕尔见知于当路暂焉借重于元僚独精敏以蜚英稳荐敡之溢格金闺歩武少湏通籍之华玉峙丰仪竚劲立朝之节某受质弗頴渉道未涯于羣居素习之时尽学者当为之事偶尘误渥方将迟次以读书忽及戍期深惧鲜谋而旷职幸甚有同寅之便懽然叨交代之荣不彼教之其敢忽后尘之歩自此升矣尚庶几逸驾之攀矫首情深挥毫语拙
　　回頼主簿启
　　尧阶类对昔尝幸窥豹之斑毛檄衡文今始快翔鸾之睹赠言蔑称佩徳谓何恭惟某官秀出雩山珍储琼室蚤定文塲之光价茂扬艺圃之芳蕤其器大而信其道之所得深而见所诱之小收摘髭之科第如脱頴于锥囊名不论其低昂有异时之逺者官奚拘于小大顾行志之何如虽矮屋不堪擡头而当路翕为刮目况委吏当圣人之防计宜主书尽职守之勾稽贤辙兹来穷乡甚幸多士仰文星之莅止诸公叹书月之皎然为国得人宜受荐贤之上赏随事称职伫防防武于要津某藐尔孤惸寂然荣望方待尽于倚庐之日荷宠锡以衔袖之文褒扬既借于齿牙警诲又资于药石半夜六丁之来下恐难侈于珍藏终日七襄而不成愧莫旌于琼报其为铭罔既敷宣
　　回张宪干启
　　疏荣宸禁禆画宪轺叱驭戒涂万壑已増于秀气诹视篆七州交沸于懽声凡属帡幪实均庆忭恭惟某官噐涵粹玉文富良金门地髙华夐絶王谢风流之旧性天超迈沉潜董刘渊海之深想平时气槩之所期岂当世功名之难就才腾芳于仕路亟宣誉于朝绅初筮司闗已奏亷勤之最再劳渉笔益加种绩之工既操刀制锦于两县之间盍鸣玉曵履于九天之上尚循故事来佐穹台綉衣专诛击之威实资赞助丹笔致哀矜之意均頼平反虽舆情愿沐于深仁然伟士难淹于婉画况裒然举首常居数百人之先则进此鹏程必在九万里之上大用则可近豹尾鸡翘之竣叙迁亦宜陞鹓行鹭序之华想坐席之未温防除纶之已布某闻道最晩渉世尤疎折丹桂枝叹取名之过分依红莲沼愧试幕之无庸偶有机縁得承条束瑞云五朶猥蒙珍翰之颁大厦万间行侈欢顔之庇其为欣浣罔既敷宣
　　答黄南劔自然启
　　区区玩愒班行之踪入冬多病未遑扣便笺忱首沐华缄开诵忻沃如拱色辞顾惟踈愚滥厠经幄陈善闭邪粗守师言而已他无能禆于上心者前此瞽对剧惧浅疎然圣主英明纳约自牖又以渐开悟之最是赵克家以宗贤力维国是范文正以将顺而极正救之劳大势遂小回尔宣麻二相之旦瑞雪飞而红日旋吐连霁数日天意顺而人心颇悦学校举酒相庆士民亦如之但杜游二老未易轻出已遣朝行中一二人徃天台将防趣行然惓惓愚虑以为今日大势如操舟于海濵漂泊凑浅之余欹倾搀拨正矣却要前后制柁有交任责者与夫篙师棹卒之众一一呼集则渐入洪道相度风势节节要人同心共济可也否则未有诞先登岸之期每每告上如此至于收人望以回天意定国本以绵宗社使人心有所维系屡言之不一言之次第将有感动近日连得晴明上颇喜悦愚意恐其色动而惧心或寛前日直前陈礼又以贴黄为人材士心之计谩録拜呈幸不彼续有以教之乃荷乃荷
　　回王支盐启
　　擢熬波出素之司鹏抟伊始忝依水泛红之客鳯睹为先首被荣缄并修庆椟恭惟某官材雄时辈学懋家传门第髙华相续簪蝉之贵性天超诣率由矩矱之严自荐拜于宸纶盍横翔于朝路暂司卤务未穆师言筦库之士七十家即膺异举扶摇而上九万里行快修程某猥缀郡僚获聨官事先辱郇云之宠复欣乐雾之披谨衡石而记丰碑虽有慙于大手聚阙庭而建公议或可踵于后尘慰浣之私敷宣罔既
　　回刘府教启
　　阐道芹宫爰得戾西雝之俊充员莲幕行修请北靣之恭首被荣缄敢稽庆椟恭惟某官才由天赋业懋家传玩意周官説本孔门之正曵裾虞学名推防胄之先早登儒级之华小试民曹之剧果受知于上宰庸职教于名藩屈十洲三岛之神仙聊居领袖凡万壑千岩之秀异尽入范模先声蔼然后学喜甚第恐素孚于众望不容久遗于诸侯丹诏一封趣簉班于鹓鹭青云万里行快意于鹍鹏某黄巻穷年青衫试吏思迩礼乐诵之诲洗尽簿书狱讼之尘欣闻贤辙之临实出羣僚之幸诸公登而广文冷愿勿歌工部之愁师道立则善人多庶得与濓溪之乐拳拳粗列防防难周
　　回余姚王宰启
　　屈真才于制锦夙勤列宿之曕赞末画以泛莲遂快景星之睹輙修谢幅并叙懽悰恭惟某官学富家传望髙时辈诗书讲贯岂徒作纸上之陈言事业磨礲盖可展胷中之妙蕴甫升华于仕版亟喧誉于朝绅鹗荐交驰既通金籍才小试暂绾铜符迟潘岳于河阳花隂长昼借渊明于彭泽柳色生春自涓视篆之辰俱是鸣琴之日吏民耸动父老欣愉伫观声逹于尧天未许惠私于舜邑丝纶一下促归玉笋之班衣鉢再传大振金瓯之业某闻道最晩渉世尤疎折防诜枝叹取名之过分依王俭府慙佐幕之无庸已欣宿雾之披尤幸余波之润遣督邮而至县讵敢诒束带之烦覩君子之爱人犹得与闻弦之笑其为欣幸罔既敷宣
　　回鈆山赵宰寄梅花赋为饯启
　　廵檐冷蘂方思造和靖之居寄驿一枝过厪作广平之赋胷中勘破其魂骨笔下描尽其精神壮吾启行为渠言谢恭惟某官制行两龚之洁为政伯夷之清月落参横雅奏已成于玉轸影疎香暗防吟不假于金樽悟无极至太极之始形谓此花非他花之可比穷探根本侈见形容欲使埜邉之癯翁顿入陇头之清梦某丐兹馥郁感甚慇懃防君桃李塲中賸传满县春风之信着我松竹林下愿坚三友嵗寒之盟
　　谢留耕王右史特荐启
　　偏州误宠方増防侍之荣都省荐人忽被衮褒之赐况以未及门之小子胡然荷推毂于钜贤得自不求感当奚若窃以举才未易知已尤难识吴下阿防之竒殆非一日擕堂上鬷明之手亦因片言似此游扬出于交际曽谓无半靣之雅不翅如平生之驩特借誉于齿牙谅潜孚于意气古犹罕见今乃亲逢伏念某赋性平凡学殖荒落叨尘科级敢期动色于君王歴渉名途尤匪识时之俊杰粤游册府至摄郎闱毎思章句之小儒屡玷朝廷之清选顷告归而缠疾屡引咎以请祠置散投闲乃其所志承流宣化拙矣奚堪政慙侥冐于丝毫况敢跻攀于分寸素无介绍骤入搜罗不忍弃之道旁必欲出于门下无洙泗之学乌知崇徳之要端谓尧舜其君尽在积诚之数语要挈尘埃之吏俾跻宻勿之聨不亦过乎何修得此种成桃李兼收三士之长防若菲葑亦预一人之数靖言此举不知从来兹盖伏遇某官徳盛而量洪人今而心古养气以直夙充孟轲氏之刚时来则为自任伊保衡之重况属时之多事难袖手以旁观进不隐贤忠于报主推择所可推之士佥谓至公识防所不识之人尤凛髙谊至令谫薄亦被品题某敢不痛自揣摩誓坚操守观以所主顿増踈逺之华学其为人敢负生成之造谢丹所控染素难周
　　钦定四库全书
　　楳埜集巻九　　　　　　宋　徐元杰　撰启
　　与淛东程帅启
　　鉴湖五月凉风肃帅垣之地昆仑羣玉府星聫延阁之班敢图躬备数于僚幕之间将禆日呈身于牙纛之下企崇严而有请控忱悃以肃陈恭惟某官恪亮古心精详世用学殖政经之错综民庸朝绩之后先含香握兰足以羽仪于表着分符剖竹充然襦袴之讴吟爰诞播于十行俾载驰于四牡举十二荒政公积仓敛散之权阅三千属刑胜揽辔澄清之任开制阃以肃海道入省闼而赞庙谋助和台鼎之功多腾熠月卿之望重图书光璧府地严文物之邃清山河壮帝居天借精神而弹压风流犹有存者气象尚能言之卓然才大而用宏允矣曲髙而和寡以民数制国用内都农扈之司出君命为王人外重饷台之寄方欲翩然而拂袖其如简在于凝旒俾之率东方之诸侯宛若重西京之三辅昔建台于此具敡使节之光华今分阃而居重囿福星之分野深父母入人之爱副京师防福之謡防奉丹诏书快渉一江而求觐遂持紫荷槖旋跻两地以承休行且见之非敢佞也某赋资甚下抗志徒髙读先王有用之书尽学者当为之事猥遭逢于圣主偶幸躐于误恩方将迟次而益懋讲明乃逼戍期而徒深惕栗顾小子成之有造幸大贤何所不容某敢不指天誓心临渊持已副昭代所以搜罗之意味前辈不在温饱之言奉以周旋罔敢失坠至于鞭羸而策蹇俾之息劓以补黥敢有顽鑛之踪纳之炉锤之内学而仕仕而学虽剽闻入徳之方明则诚诚则明愿授以过庭之训心旌欲竚汗简奚殚
　　通福帅徐意一启
　　蓬山非据求为三径之谋镡水承流幸窃十连之芘亟只恩命徃见吏民吉蠲奏记之仪斋肃奉尊之敬恭惟某官天才瑰伟风范端凝横榻霜防百倍击弹之精采起曹版部独髙献纳之谋猷遽厌承明之庐出建藩宣之阃山隂如镜三辅政成海水无波羣蛮迹熄今驱驰于六辔就镇抚于七闽转烦郤縠之诗书陶作召南之风教为父为母未容私于三山难弟难兄即见比肩于两地某学非知体材不逮心追省壬辰滥魁南省投忱般斧重加斵垩之功备数孔门亦滥铸金之列兹分符于千里复防覆于二天若为偏城三考之图尽在上阃一陶之内技能何有预知鼯防之穷绳束稍寛庶策疲驽之钝皈依方切濡染难周
　　回郭帅唘
　　仰元帅之賔僚于焉养望试近畿之幕画行矣依仁先沭华施益钦雅好恭惟某官分辉戚畹挺秀名门冨贵不骄罔越邓隂之礼法典型有度未夸王谢之风流三仕为依泛之流防载振馨香之誉便应腾健翮以陵碧汉何乃循熟路而驾轻车欲寻胜于鉴湖特搴华于玉帐賸有嘲风咏月之乐谅无飞书走檄之劳万壑千岩宁久淹于步武九迁三接即入侍于禁严某何有才名偶尘儒级猥賛藩宣之治获依芳润之光承顔接辞行快倾瞻之意推襟送抱尚祈崇笃之情闿泽惟深敷宣罔既
　　贺湖北岳漕除帅启
　　汉节畴庸楚都宅牧班联玉笋载陞九扈农正之华畧倚金城式重十乘元戎之望眷隆旒冕喜动绅緌维是荆州素称督府控三流之上孙刘之所必争踞二长之中吴蜀之所胥防岂特襟带咽喉之自昔尤为堂奥心腹之在今总百万兵甲而指踪由之环十五郡国而生齿系是要必得嵩华终南镇时之望庶克副洞庭彭蠡徯之情恭惟某官名阀甘棠中原乔木説礼崇诗之雅尚牧人御众之长才斯民望为福星未夸洓水百子骏之誉万物得以吐气逺迈舂陵十元结之思学术障百川澜而东之事业抟万里风斯下矣公车通籍便宜登清要之津邉徼扬鞭乃益厉忠孝之节自沸袴襦于侯国即烦领防于筹帷国有人焉藜藿为之不采谁可使者原隰遂以有光舂容鄼侯给饟之规修举中丞平籴之政有条井井余地恢恢属陜以东陜以西寄欲分于周召谓洛之南洛之北効已试于石温遂跻鹓鹭之行同防熊罴之旅山川草木熟知万国之威名鼓角旌旗重见孔明之营垒第恐紫皇香案之注想靡容太乙玉帐之久劳不俟突黔即须绨緑某箕裘谩学樗栎散材辱防茅尝以其彚征愧析薪弗克于负荷赘之幕底顾童子何知焉援以阶升微公赐不及此感懐惟旧闻命载新驽骀方息于长涂贺燕亟鸣于广厦前茅后劲愿承晏御之驱驰小桷大杗尚借郢斤之斵削
　　代京西漕谢蜀帅启
　　一麾乘障甫试外庸双节行邉误将上指周览隰原之伊始顾瞻参井之匪遥推毂有由修函敢缓伏念某志虽狥国材愧承家越从幕府之依人少冀疆陲之宣力一亲月柝十听霜砧爼豆尝闻岂知军旅之事干戈余暇相为袯襫之图手披荆棘之防茸身歴烟芜之苍莽特因人而成事敢积日以计资俄而兰锜之晋丞乃以蕃方而賛阃穹庐咫尺幸无牧马以弯弓阡陌东西正愿买牛而卖剑曾乏刺史中和之颂骤膺使臣礼乐之华道家蓬莱之山猥联清切方城汉水之壤俾究驱驰顾转输敛散之未能况参佐蕃宣之仍领为之地者端有人焉恭惟某官五桂家声三槐人物两朝之仪榘九牧之老成忠定之治似诸葛公今复见神明之政清献之名过萧太傅士知化亷介之风况能持力量之坚凝运精神于静定雪山玉垒果安旧俗之蚕鳬汤池金城足制新疆之蛇豕伫命圭之赏度即公衮之相周何幸么防亦叨奬防迹带舂陵之白水心驰蜀道之青天国事一家固属素孚于肝胆封圻千里庶防获托于辅车
　　谢荆帅启
　　服勤玉帐政犹小草之相依承乏铜章乃有甘棠之尚在轮囷越分坱圠知恩虽前乎趋承之日匪长而今亦覆帱之天不逺属新易次敢后修辞眷惟三岘之附庸实号五方之杂处簿书期防虽无中州繁剧之难保障茧丝则有并塞驱驰之责稽诸徃谍类畀名贤必利举歳丰始克继刘道寳之碣非政修害去岂无愧傅子成之碑盍观寥寥乎中兴百载以来其间赫赫者先生一人而已自时厥后固不乏材然岂图庸钝之踪而乃望声华之峻如某者絶无拆线姑学为裘只冝荷彭泽之篮舆偶获作步兵之厨吏清秋落防风流虽不逮于孟嘉落日登楼人物乃得陪于王粲初心择木大喜依枝自谓朝夕于斯不过朞月可矣代庖越爼实无一日之善取诸人制锦操刀敢谓千室之邑使为宰顾选坑未能脱足而县债先已埋头幕下芙蓉徒缅懐于緑水堂前杨柳犹有頼于春风顾小邑何以得斯防大赐所不及此恭惟某官诗书元帅道徳宗工韩吏部之泰山独步唐人之三变郢中人之白雪载赓楚调之九歌方将由青油幕以奏功秉紫荷囊而入侍胷中云梦虽涯涘之莫窥皮里阳秋任妍媸而莫别知某于十数歳丱角婉娈之际念某于三千里鞅掌栖迟之余遂使执鞭亦叨推毂某敢不氷霜自厉风雨不渝燕离巢鹰离韝虽惜暂暌于左右衣为裳莞为席尚祈勿替于始终
　　代上别帅启
　　望诗书之元帅旧识荆州陪学校之诸生今依苏部久矣霄尘之阔絶幸焉阃翰之昭临敛版而前弹冠自喜属趋风之伊始讵奏记之敢稽眷右文莫重于朝家凡分教莫严于郡国盖以为四方朋友之地岂徒作诸侯賔客之官受业解惑后进所宗讲古穷辞前贤且惧况巴陵之胜槩近岳麓之士乡老师宿儒犹习渊源之正骚人墨客争传文字之香不有当家此非子座伏以某寒哉骨相老矣头颅蜡鞭屡试于虚挥防璞卒成于误售犹漆园叟之蓬鷃分固适于低飞若纪渻子之木鸡气浸销于疾视勉续箕裘之家世偶联冠带于桥门铁炉步之故名毎虞将絶荐福碑之微分意谓终轰不期寸进尺退之余年仅以季考月书而成事猥升前庑叨赐末科谬陈泮水之游逺役洞庭之壤官何独冷虀盐固博士之谙志不在温粱肉岂广文之羡特以有二十年知已之当道故勿逺数千里投公而此来虽范模慙一日之长頼厦屋有二天之托梦回风雨知防绕于岘山路辟云霄喜重游于蓬岛非恃此以无恐将其谁而与归恭惟某官大雅不羣英标自立肯綮妙郢斤之运韬蔵推荆玉之竒擅贞元吏部之名太山其重听下里巴人之曲白雪何髙自巍级之摘髭即华途之策足蜚书草檄十年賛幕府之筹持节典州九陛頼金汤之力忠孝靡分于二致险夷不间于一心继登太防之星盍近长安之日属时外阃图任先朝遂分北门钥之保厘有若中流柱之屹立澄之不清挠之不浊诸公孰测其津涯用之则行舍之则藏四海视为之轻重有为王而留者欲用臣而如前父老爱棠方叹贤侯之轻去儿童骑竹果欣慈母之重来是冝寛旒冕之顾忧禠毡裘之气魄晋陞邃阁益重长城对席上之青毡精神如故挥帐中之白羽勋业方新伫清中原钟簴之尘即听东山衮舄之赋小人何幸大造焉依某敢不思展初心愿殚末技効鸢鱼之飞跃酬鳞翼之附攀带剑而谒胜之虽愧不疑之宿学登楼而依刘表冀收王粲之孤踪
　　代上尤帅启
　　髙维岳以于蕃夙愿展互乡之敬陟彼冈而偕役欣聆玷下幕之陈矧方依万间芘士之恩讵可弃千里投公之便輙忘夷等用彻氏名熏平日之瓣香参斯文之正印维昔师儒之立教于人兄弟之用心茍可以作之而使成未尝不引之而俱进或同辱知于庐陵先生之鍳或皆受业于濓溪夫子之门蔚然先哲之典刑邈甚后来之伦拟天其有造世岂无人恭帷某官吾道津梁诸儒山斗虽心所自得一贯之理犹手不停披百家之书扫场屋之陈言早取元祐正人之则习防阁之故事俨存淳熙法从之风发挥棠笏之清芬表倡英华之逸驾椒兰蕙茝不随流俗以荒芜酥酪醍醐俱得古人之隽永羣谓渡江以南簮缨之最盛蔚为淛水以西模范之所宗方泉涌云兴羣听举为之辟易逮水落石出一真尤见于从容比圣化之更新为苍生而特起调梅佐鼎借着前筹出胷中之竒而才方绪余了天下之事而立见刃解朝游緑野夕命碧油抑知江湖忧国之素心爰借樽爼折冲之妙畧飞艘漕玉得鄼侯餽饷之规模小队攅花付老子甲兵之谈笑顾中原之在望久当宁之属心汉五单于之争以开渭上钟鼔之盛唐一裴度之用伫成蔡州櫜鞬之迎指期风鹤之效灵不日云龙之亨防勒铭彛鼎正位钧衡某朴庸姿棘槐坠绪雏燕未成于羽翼沐猴强任以衣冠暁日听衙敢诡痴儿之了秋风鼓箧尚随举子之忙正兹守先人之故庐将以待防官之逺戍鸰原际幸虎帐前趋求有余师喜虽形于披雾不遑将母念已动于顾云傥容在下风而上之则是有大造于西也取履可教执鞭亦为伯吹埙仲吹篪舍此复归于何地大为杗细为桷庶防不出于他门
　　通淮西杨制帅启
　　制阃殿邦新元戎之风采帅藩列屏备下士之使令以曩焉尝奉于教条而兹复宻依于统部夤縁甚巧芘覆有归顾就列之云初岂修辞之敢后恭惟某官岷峨间气沂泗正传声华海宇之宗工人物庙堂之仪榘洽闻博物盛谈西汉之文章俭徳清名大振晩唐之风俗由摘髭于巍级即策足于要津发轫芹宫賛筹莲幕径趋周行之武爰膺故籍之司锦制昼帘姑民庸之自诡柝沉夜观倚邉画以居多舂容骥足之暂驰赫奕隼旟之再驾沧浪千里既腾管钥之勋蜀道一方兼总襟喉之重谈笑独当于方面简知益注于上心戎监勾稽将俾近长安之日庾防询度乃仍防楚塞之风方兹披南北之版图开荆襄之幕府属时右阃尤重中权访叔子于岘山虽幸晋风流之复见走老瞒于赤壁实为吴形势之上防以易地则皆然斯自天之有命峻陞寳阁増重金城果而新号令于临淮立见沸欢声于魏博中原在望邉敌奚忧柳雅韩碑伫纪功于清庙房谋杜断即正位于泰阶某素不如人何能为役艰难之鬓早雪少壮之心已灰江汉未归忧忽纒于风木丘园退屏梦不到于烟芜昔尝令防府之充员已力乞公朝而许免出于劵外兹在选中穷猿奚择木之栖驽马实恋轩而至二天独有一介何虞持平日之瓣香喜遂私心之附丽轸昔时之履愿毋大造之弃捐
　　通江陵别制帅启
　　拥元帅之旌旗尽防荆州之地缀冗员于藩翰复依冀部之天夤縁特异于他人造化将开其终恵属方只役敢后修辞惟武昌素重于上流而人物旧多于名胜若庾翼为士衡之佐尚存西门柳外之流风如殷浩从元规之行犹想南楼月邉之雅兴矧兹统部兼有江淮将俾賛于藩条且与闻于阃画非材轻畀有腼前修如某者无以逾人何能为役万里身亲于絶塞十年客走于诸侯寸挽尺推间举手而援者数竒分薄輙交臂而失之虽戍期将观濠上之鱼而归梦正忆华亭之鹤属入陈于兵事乃误玷于周行曽未息肩俄而易命言念不遑于将母此身何可以许人夜观灯前徒愧郾城之时隽秋风防底幸依荆渚之主人贪寻巢燕之重栖勉策磨牛之故步骈足枝手曽何适于驱驰血指汗顔恐必贻于讥诮非前茅之在望顾小草之何依昧于此来恃以亡恐恭惟某官诗书宿望文武全才清风周雅之遗音白雪巴歌之寡和洛涯曰温洛涯曰石早空处士之羣军中有范军中有韩久负方伯之畧越问津于江汉亟振策于云霄出幕持麾草木皆知夫名誉登车揽辔隰原逺被乎光华险夷一致之备更忠孝两端之俱尽出处进退了不介于胷中安危重轻常有关于天下属时多事轸上深忧谢安其如东山用烦特起申伯式是南国畴与保厘遂繇督府之訏谟爰建制垣之节度甫升粉署载晋寳储继即宠以除戎乃峻登于论譔风采如故营垒麾帜之不更日月防何城郭人民之若此整顿奕枰之壊局调胹药笼之良方启蚡冒之山林载鸠楚境剪驹支之荆棘尽狝戎庭自兹了勲绩于鼎彞运枢机于廊庙侥逾旧依附下风某敢不益励驽疲恪共奔走楚璞虽慙于再献郢斤正待于一挥傥念李蹊未忍彼夷于官道少回别眼尚期自见于师墙
　　通江陵别帅启
　　乌幕礼贤尝获剡荐书之墨阮厨设属且将吹賔席之竽念辱知辱眷虽阅于有年而受察受容始遂于今日方当只役敢后修辞眷惟荆楚之钜邦自昔人材之防府龙山落防孟嘉之蕴借犹存漳水登楼王粲之文章具在况今帅阃尤重礼罗虽防而麯蘖之司亦俾在樽爼之列匪求英异曷副选抡如某者窥管材防挈瓶智小少也箕裘之粗习壮而鈆椠之就荒万里驰驱仅济艰难于父稼一官漫浪未能负荷于子薪偶当路之垂怜存公车之交辟赘员油幕只成画饼之羞列掾茗防徒有取囷之媿适捧毛义便亲之檄已弃终军入关之襦列剡笺天虽浮图之既合计资积日犹累土之尚亏嗟鹊枝方夜月之依俄燕垒有春风之托杯倾竹叶岂徒赓进酒之歌角听梅花且遂赋从军之乐采葑过望据蒺増慙恭惟某官郢水钟神荆山孕秀人物玉壶之氷贮风姿金掌之露凝白雪阳春絶世想清髙之羡大羮元酒存心皆淡泊之真惟力量大斯有大规模惟议论正斯有正施设自登巍级立上要津继陪湖南賔客之游卓冠冀北士卒之选飞书走檄十年賛辕帐之筹出幕持旌千里沸袴襦之咏忠孝靡容于二致险夷不间于一心歌皇华遣使臣爰揽周原之辔作中军谋元帅载分晋幄之弓遂由月寺之丞峻陟星郎之位旋晋东璧图书之直益隆西门鎻钥之权长城屹屹而地耸四维大江沄沄而山立一柱忧顾已顿寛于九陛威名将尽防于三邉铭彞鼎铭旂常伫书勲于盟府作盐梅作舟楫行正位于宰廷何幸么防获奉奔走某敢不恪恭厥职勉励乃心奉上官而无失名宁恃昔经于题品傥痴儿之不了事尚期终赐之帡幪
　　通京湖贾制帅启
　　制阃上流分天子旌旗之半典州西峤在王人版籍之中拜手缄藤通名籖恭惟某官禀天间气为国世臣包罗宇宙之襟懐叱咤风雷之手段兵有百万之在胷腹中外之所竦闻年未四十而秉钺旄古今曽不多见盖自建宣室治安之策已共期云台将相之才盘错徧更声华益茂众且骇浪惊涛之凛若公犹光风霁月以临之鹦鹉洲前但见赋诗而酾酒貔貅灶底自令腐粟以流钱既儒效之翕闻斯上心之愈眷爰自长江之门户遂开大府之藩垣号令甫更皆谓过汾阳之精采规模既定孰非服叔子之威名匪由允文允武之兼资安得足食足兵之如是慨懐荆渚宻迩中原西州江水之相通南岘烟沙之在望临风举扇能无忠武之思落日登楼应动景升之恨奉玉斧整齐之画收金瓯玷缺之区启蚡冒之山林载鸠楚境翦驹支之荆棘尽狝戎庭匪公其谁举世所望酬先正欲酬之大志了诸公未了之竒勲龙作纳言已正舜庭之喉舌虎拜稽首当为周室之股肱某牢落壮心蹒跚蹇步平生防屐疲疆场以何之卒歳一裘老田园而足矣误荷上恩之收拭俾分南服之蕃宣冐然一来凛甚百谪念结习久从于先世而揄扬每及于孤踪兹以小邦幸事大国烟深五瘴秖虞病骨之支离星焕六符正仰英躔之临照
　　通沿江别制帅启
　　任隆汉钥新元帅之碧油礼重燕防取棘人于素韠登龙门而虽早趋燕幙以再春徳厚肺膺感深涕泗若时钜镇繄古秣陵乃江左之陪京为人材之防府见诸史牒往在晋朝茂佐兴复之初则首招顾荣贺循以收南土之望防度任征讨之际亦惟得桓伊牢之以賛西淝之功故能新亭把酒慷慨以折楚囚之悲别墅赌棊谈笑以致秦军之却岂徒天险抑亦众谋向非得若而人岂不误乃公事矧惟今日尤重昔时防数处风之寒仅一带水之隔投鞭淮浦马常欲于饮江荷担石头鸿奚安于遵渚虽千里舳舻之在望而三边牖户之浸防防于虢虞唇齿之可忧或者杞鲁瘠肥之犹忍髙谈者孰知问东米之价逺虑者未见精北府之兵求文武材能张吾军者凡防论中外事不如人意者尚多公于此时上以相属将为根本之计正在筹画之间仰稽前修孰称末议如某者笔花不润檄草甚芜一官遡上水之船防两费平生之屐鸥心舞而不下莫适天机马力尽而犹求徒为人驭栖迟歳月剥落风霜一麾俾试于民庸三釡拟酧于亲养雨桑方彻风木不停礼甫毕于松楸分永沦于沟壑讵期陶冶未弃防尘念其小雅蓼莪之悲起以春秋衰绖之典总丱突弁记童子之从游敝盖旧帷归主人之拂拭遂叨涣渥俾赞壮犹二水三山恍对洲前之白鹭十年一梦惊回枕上之黄粱自顶至踵厥有生成以口语心慙无称塞恭惟某官国之元气学者泰山抗髙节于忠孝之门折遐冲于诗书之府于蕃南国屡腾申伯之勲分正东郊爰任君陈之讨壮虎踞龙盘之王气清鳌呿鲸掷之惊波营垒之精采顿新已竦闻于威令山河之风景不异方坐应于事机自兹障狂澜于百川何啻闲长城于万里建大勲业未夸陜右之范韩在小朝廷宜得洛涯之温石顾居人后亦立客间某敢不收百念于已灰持丹心而如日后狐丘之一死答鸿造以终身宁饮建邺水不食武昌鱼苐惧有疑于避就但入玉门关不望酒泉郡所祈终赐之生全
　　通湖北章帅启
　　佐元戎之幕久瞻名阀之簮缨司步兵之厨幸托賔筵之领袖不谓小人之奔走今惟夫子之步趋事长惟新修辞敢后恭惟某官搢绅模楷防阁羽仪文章皆尔雅之辞学问在中庸之奥故国非谓乔木犹有典刑此笏乃今甘棠具存风烈犹芝草鳯凰而人知其瑞如瑚騄駬而世固所希粤策足于要津即流声于上国文书佐聘肤使其犹劣诸廪庾攸司委吏曰当而已逮雷封之奏最由月驾以陞华谓召贾谊于席前奚乃屈栾鍼于戎右公虽亷取上岂久淹夜观成吟姑继荆州仲宣之赋昕庭览奏已知大名强至之文凡此时幕谋檄笔之游皆指日从槖卿珪之选眉黄行见诏紫立颁某壮齿渐骎童心犹騃父稼漫勤劳之袭子薪犹负荷之羞夜雨挑灯叹书痴之未熟秋风落防顾酒圣以何知不图乌府之过怜乃以黄垆而分属材非刈楚忧甚据藜兹焉冐昧以敢前頼有帡幪之在上介石之不俟终日虽慙莫赞于机筹揉木而尚迟朞年敢冀曲成于规矩
　　代通兴元丁帅启
　　双节观风蜀部玷辔丝之选十连作牧汉关专鎻钥之雄官涂何异径之分国事有同舟之幸不腆邑敝敢致邦交恭惟某官盖代英名昂霄伟志得天地正直之气为社稷中兴而生四十围溜雨霜皮凛持劲操九万里抟风云翼蚤入壮懐不辞州县之劳已有庙廊之器道徳流于璧水教条着于苏台接武郎闱多士出权衡之当疏荣匠监百工称技巧之精绩用既彰柬知益懋谓画江以东不足以究中流击楫之志而分陜以西粗可以成髙屋建瓴之形及究观防上真人经营栈道之区又自昔隆中宰相指麾斜谷之地丘墟之陆沈在望山河之风景不殊播一韩之謡遂开大阃下三秦之檄已动中原适罹小雅蓼莪之悲爰用春秋墨绖之典一致忠孝斯世重轻书殿陞华位望已登于紫槖政途锡命姓名行覆于金瓯某久矣游邉晩而泝峡念刑狱之寄已重而钱谷之问方殷幸窃富隣宻依广厦纬不遑恤谁其念妇之忧药俾有廖庶或借良医之恵
　　代通泸南漕帅启
　　咏太白上蜀之难误将绣节诵孔明渡泸之表幸托碧幢虽九天趣驾之莫留而一日同舟之亦幸在礼有贽不文何辞恭惟某官相国参之规摹陈思植之藻翰文字五千巻胷中浩有于江河材名三十年学者指为之山斗巍科角立要路鼓行金闺焜耀于声华璧水周流于道徳访沙洲之鹦鹉雪泛千艘听云安之杜鹃月分别乘爰拟伊川之易传乃持子产之刑书徳星移驻于遂州益隆台节爱日均孚于涪部大启辕门扇以羽而蛮人自伏于孟降檄不草而父老皆谕于汉防西门之钥固矣东山之衮归兮公之此行登仙上且爰立作相某早为邉役晩效蜀游问决狱之防何曰防计而已矣殊无拆线曷理乱丝君去我来眼喜谢公之墩在事繁交冷心随工部之舟归有以教之抑又幸甚
　　代通泸南杨帅启
　　脩门筮仕久擅文昌八座之尊涪部祥刑幸托元帅十连之重信夤縁之厚矣岂际防之偶然恭惟某官学问儒宗礼乐王佐岷峨之山防千丈与雪俱清坡颍之文二百年遗风再见不事州县鴈鹜行之问即跻朝廷鹓鹭序之联槐省蓬莱屡更清要粉闱兰锜洊着声华遂陈犴狴之箴爰直螭坳之史典舜五礼继持槖于甘泉位周六官方防书于东观上思命相如之檄以谕蜀公乃抗诸葛之表以渡泸繻传登朝若水以同州推官而去锦衣过里魏公以武康节度而还坐寛九重殿西之忧抑使六诏云南之服苐虞银信促正鼎司某自揣谫材缪将臬寄甫抵司存之所决狱防何偶因王事而来防计而已正惧中流之罔济喜聆外阃之方新瞻彼帐辕但窃听尚书之履芘之厦屋庶防安使者之车
　　上荆湖陈制帅启
  </div>
  <div class="pagination">
   <a href="楳埜集_page4.html">
    上一页
   </a>
   <a href="楳埜集.html">
    1
   </a>
   <a href="楳埜集_page2.html">
    2
   </a>
   <a href="楳埜集_page3.html">
    3
   </a>
   <a href="楳埜集_page4.html">
    4
   </a>
   <span class="current-page">
    5
   </span>
   <a href="楳埜集_page6.html">
    6
   </a>
   <a href="楳埜集_page7.html">
    7
   </a>
   <a href="楳埜集_page8.html">
    8
   </a>
   <a href="楳埜集_page9.html">
    9
   </a>
   <a href="楳埜集_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
