<!DOCTYPE html>
<html>
 <head>
  <meta charset="utf-8"/>
  <title>
   两溪文集 - 第 2 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   两溪文集 - 第 2 页/共 12 页
  </h1>
  <div class="content">
   景星赋（有序）
　　臣闻人以徳感天以祥应此理之自然古今之所同也近覩景星见西北天门之上稽之载籍谓必四气和而天子孝徳治功与天同大而后景星出惟昔黄帝尧舜之世有是祥焉洪惟皇上内笃至孝之徳外宏至治之功合气化于太和与天心而恊一是以天出景星以彰皇上之功徳以兆国家亿万年隆平之庆也天人感应之理为甚昭矣臣目覩旷世所无之祥不可无词以奉扬于万一谨拜手稽首而献赋曰
　　癸丑之秋闰月初旬有星丽天光彩絶伦明日而客有问于国之老人曰畴昔之夜瑞霭絪缊瞻彼星象髙丽天门皎若鉴之出匣烱如月之满轮辉映乎七曜势拱乎三垣烛龙不敢以张炬奎画未足为有文囿率土兮不夜耀普天兮若晨人皆知其为景星矣而莫悉其瑞之所由臻焉惟子傅前闻习旧史明天道究人纪格事物之至微知休征之自始幸开愚之愤发愚之悱告之以瑞应之由使明知夫天人相与之理国老曰大哉瑞应逺且有征盖必世有盛治而后天有景星昔者三皇之道莫俻于轩辕而是星有摄提之见五帝之徳莫盛于尧舜而是星有翼房之呈爰考瑞图之所载旁搜占书之所称谓必四气合至和之极天子笃至孝之诚贤能尽任使之道海内有欢悦之声制作合乎天意法令顺乎人情徳至八表高与天并斯天垂眷而景星昭明焉今天下广大天子圣睿体元居正法天出治四序顺行二仪由位炳玉烛之辉煌穹亭毒之功遂四气可谓和而无沴矣内奉慈闱之养上虔祖庙之祀数问候以承欢善继志而述事其孝也可谓极其至矣崇锡命用奬已用之贤歌招隐以来未用之士则任使务在得人而贤能皆乐于仕矣颁廵抚之条而人乐其业下寛恤之诏而家蒙其利则四海之内无不欢且慰矣乐由阳成礼由阴制声律克谐典章焕俻则制作可谓合乎天意矣禁必公行法无私置爵人所好刑人所忌则法令有以顺乎民志矣徳化之周洽仁恩之溥施穷寰宇之广而毕濡若元气之流而无滞则徳至于八表而与上天为无异矣故能动太虚感重玄嘉祥集景星悬莹然璧拱灿然珠连溥八埏而朗照倍五纬以昭宣使符皇道之瑞复流辉于今日而应帝徳之祥不专美于昔年播皇风之浩浩开皇庆之绵绵感之也自人应之也在天天人之际夫何间然客曰瑞应若此复何加焉国老曰今天子笃烈之心茂无涯量昨进羣臣示以天象曰臻兹庆祥莱尔辅相尚悉乃心燮调寅亮毋谓绩着而可惰毋谓效成而可放尚慎弼予昭荅天贶茍徳不加修而职随以旷虽有嘉征亦奚足仗羣臣皆再拜稽首而言曰陛下盛徳召此祯祥顾予臣僚之力万无有于锱铢愿毖厥终一如其初用迓百休用恢鸿谟虽臣才之不逮敢不孳孳思效其愚于是上下交懋化育宏敷岂以得瑞应为已足而谓政可不必图与客乃喜曰问一得四既闻天人之相与又闻上有诫下之训下有讽上之语欲经纶乎斯世使比隆乎三五亦何幸乎生逄其辰而事得其主哉国老曰虽然吾且有诗四章以形容乎景星之盛瑞而歌咏乎圣朝之雍熈举以授子共祝国禧客闻而跃曰盛哉斯诗尽乎华封三事之祝详乎虞廷赓歌之词足以流皇朝之徳美而赞皇庆于穷期请播之朝野使人人得而颂之其一章曰景星辉兮天西北晃六合兮周万国夜如旦兮昭瑞色谁所召兮圣皇徳其二章曰景星灿兮天门上溥天下兮毕融朗皇徳茂兮天所贶兆时雍兮显有象其三章曰覩景星兮众忻忭天子恭兮饬臣献各共职兮荅天眷庆大来兮国永奠其四章曰仰景星兮物焕遂肃百僚兮钦圣制熈洪猷兮迈百世皇寿隆兮万亿岁
　　瑞应麒麟赋（有序）
　　天启皇明亿万年景运皇上以至仁盛徳缵四圣之绪为天下生民主寔当亨嘉之期肆即阼以来笃任硕辅简擢庶寮省去冗务侈费以仁育万方迄今四载内安外服西殱阿台之众北来瓦剌之使东南番夷职贡骈臻榜葛剌国复航万里海道来献麒麟诸方物夫麟仁兽也必王者有徳而后至今也出自逺国献至阙廷非天贶有徳之明验欤惟成周盛时越裳氏来献瑞雉成王周公受而益修厥徳遂隆庆祚于无穷皇上召兹嘉瑞而承之以徳国家盛大悠久之庆宜嫓隆于周也臣沗职词垣何幸身亲覩之爰竭愚能为麒麟赋以进其词曰
　　繄大钧之造物兮为毛羣者三百有六独麟之为形兮卓不类乎其族等膺臆于鳯鸾兮象体貌于麕鹿耸昂昂之狼额兮立亭亭之骥足蔚文彩之缤纷兮俨容止之雍肃其为音也中律兮虽有角也不触动则惟义是由兮静则惟仁是育为四灵之称首兮亦百兽之所伏肆称徳于礼兮且咏歌于诗诚非常之灵贶兮实间世之祯祺觌之也不偶兮得之也尤竒盖天之秘其祥兮必覧徳而归之维皇徳之高厚兮上配穹昊克承天眷兮嗣履大寳逺效法于神祖兮近继志于圣考鋭缉熈于圣学兮频询徳于耋老允庶士之是任兮溥赤子之皆保既文教之覃敷兮乃武艺之继计徳旣迈于从前兮功且垂扵以后囿羣生于太和兮跻一世于熈皥故致此灵物兮出彼海隅纷逺夷之不敢有兮谓此中国之祥符从之以方物兮载之以穹舻海若跄以効役兮风伯翔以启途倏发迹于西洋兮忽至止于蓟都廓阊阖之既辟兮熈晨光之欲曙昉俻献于大廷兮屡惠顾于当宁六龙为之回旋兮百辟欣而快覩瑞彩溢乎神州兮颂声遍乎寰宇豁宸量之广大兮与化育而同流覩祥麟之在囿兮如瑞雉之于周岂侈夫休征之来兮而忘于吾徳之修将愈笃于敬兮用昭荅于天庥惟宅心之翼翼兮宜集庆之优优巩皇图之万亿兮与周徳而匹休
　　拟万国咸宁颂（有序）
　　易曰万国咸宁盖言圣人在上与干元配徳而万物莫不安其所也伏覩皇明自太祖开业垂统太宗仁宗继宏功徳益逺益隆传至皇帝陛下尤勤于任贤急于劝职以恢鸿图以致环海内外悉乂悉和旁洽百夷遐荒莫不宾来易所谓万国咸宁诚惟今日为然也然昔周之盛其臣皆能歌颂其休列之经集传之无穷臣虽愚不肖然幸生太平之世故敢竭无用之才为万国咸宁颂一首思効播盛美于万一其词曰
　　于维皇明显有天位尊无以加圣以继圣爰自神祖戡涤乱秽总挈干纲峻命顾系赫赫文宗绍绪都冀朝贡道均乐谐礼制穰穰秩秩仁考覃惠博赉广封缓刑省税三后委庆于明天子天子临御惟贤思致乃诏曰咨百尔卿士各恭乃职殚尔攸思用左右朕成先后志穹爵令秩予加尔赐卿士曰俞陛下智睿武而有文寛而能毅体干宅中先圣是类体我羣臣不遗巨细敢不夙夜求称所畀惟上克任惟下弗贰明良交欢越兹五祀仁化之流风行水渍义令之昭日临月莅搜无伏慝举无遗坠故自郊畿徂邉暨鄙大郡小邑错若棊置四民百姓辐辏鳞萃女务蚕织男勤树艺服温食饱长慈少悌外户长开夜犬不吠施及海隅穷陬遐裔凿齿雕题衣卉服■〈糹罽〉色不一方名不尽记各从厥译各修厥贽山梯而来川航而至奉词称藩俯伏廷陛普天率土靡有遗弃均濡化育均陶和气国不殊风家不异议人无弗安物得自遂易曰咸宁惟今为尔殷周莫踰汉唐敢跂臻兹大康从古不易维皇明徳累积有自高昭宏容与天相似天眷皇明时雨时霁旱雹不兴祥飙清睟凡厥所覆靡不康济维皇明功世集弗替深厚广逺足以配地地为皇明效灵兴利百榖岁登百川无沴凡厥所载靡不底乂维皇明泽世克溥施洋溢盛大无人不被人服皇明如指从臂咸乐其乐咸事其事凡厥有生各得其止是宜皇明久安长治是宜皇上茀禄毕俻愚臣何幸生此明世稽首陈词雅颂是次
　　瑞雪颂（有序）
　　宣徳五年冬多霁十有二月戊寅驾南狩还明夕大雨雪中外欢庆皇上乃制为诗以昭荅天贶臣因考春秋书六月雨以为僖公忧勤格天所致洪惟皇上绍统绥民事天无失致天眷鉴祥庆每臻故兹隆冬瑞雪且降销毒沴于既尽兆豊稔于将来盖与六月之雨同一感通之妙应也臣躬覩竒祥不自揆其词语鄙陋輙为颂一首以进颂曰
　　明明圣皇嘉谟令徳足绍先皇居中建极国无遐迩罔不视则物无巨细咸濡厥泽人以和应天以和格惟是年冬雪不降白驾南狩还曰维明夕不风不霰地乃积雪万象同辉六合一色京畿千里皎若锦幎阊阖九重莹若玉饰彤廷丹陛铺琼堆璧垢不得飞玼不容匿旦日俄霁同云涣释林灿瑶蕊泽流玉液豊年有征沴气潜涤戴白垂髫同情恊怿拜手贺曰瑞雪其硕利我来牟宜我黍稷我何忧虞伏腊衣食致此休征我皇之力圣皇让曰予心惕惕悯尔众庶劬弗遑息顺理燮调尚赖百职天之降祥岂专予绩乃发为诗昭天令锡中外欣传口诵心忆于维圣皇秉心渊塞尊事上天莫敢或斁天用眷临不违咫尺欲风风从欲雨雨得甘露祥云凡所欲获莫不顺应丝毫弗忒宜兹雪瑞昭垂典策臣愿圣皇永有万国臣愿圣皇寿年万亿祥庆之来源源不息
　　黄鹦鹉颂（有序）
　　宣徳七年春西土有以黄鹦鹉进者钦蒙皇上赐与羣臣观之臣切惟鹦鹉能人言而黄乃土徳以能人言之禽而禀此土徳之正色不类其羣性复慧于物则国家土地之愈大皇上寿年之无疆莫不有其兆矣臣躬承恩遇目覩殊祥用竭芜陋之才为黄鹦鹉颂一首以献其词曰
　　于昭圣皇诞绥厥宇至和所昭百祥来聚乃者西陲献瑞鹦鹉不类其羣不緑其羽厥色为黄于徳属土得气之正盖天所赋朱喙苍尾绛趾碧距目灿玭珠衣眩金缕质不凡庸貌甚容与好其音声能人言语信巧且都益辩而悟脱迹山林致身囿籞栖以雕笼纡以柔组令言则言令舞则舞惟人所使莫之敢忤朝之公卿大夫士庶共承恩命拜观廷庑莫不曰吁睹所未睹瑞物之来岂无其故惟我圣皇克文克武敬事帝祗祇承考祖以临其民民皆顺序以育乎物物各得所治隆化洽超越曩古天用贶祥以笃厥祜威鳯之仪白雉之举同符恊应昭徳宏溥愚臣献词是愿是慕皇庆骈臻皇图永固皇上万年为生灵主
　　两溪文集巻三
　　●钦定四库全书
　　两溪文集巻四
　　（眀）刘球 撰
　　○记
　　谒少陵杜先生草堂记
　　至是方固欲询是方之俗亦不可不求是方先贤徃哲之流光遗润以博其见闻増益其所未逮故登西山而想伯夷之风临湘流而诵屈原之赋过殷墟而绎箕子之畴必将有得于心至使命于蜀则少陵杜先生草堂不可无其迹逰迹草堂亦岂无所得哉盖先生之文辞冠于唐超越于六朝两汉卓然成一家于三百篇之后凡习为诗者皆知其然至其处溷世能不污其行隳其髙其清类伯夷无日不懐其君忧于国其忠类屈原闵人穷伦圮汲汲欲拯而叙之以复古初其虑世类箕子有是道而未遇知当朝复更世变未及施诸用穷亦至矣惟其穷故其道施于文者愈光成都浣花溪草堂其守道固穷之地也距先生六百余年而幸造焉求其所谓万里桥百花潭雪峰锦里之胜槩固在而先生不可作无由观道徳而聆教诲然徘徊沧浪之涘桤林笼竹之间阅景物而诵其诗玩其雅澹之音而得其类伯夷者亦足以劝已亷沉潜其忧愤感激之词而得其类屈原者亦足以隆君敬探其陈古讽今之意而得其类箕子者亦足以资民治一行而三得者谒草堂之谓也草堂作于唐者毁于唐复于宋元者毁于宋元今茅茨如旧而益以享室憇亭门庑垣藩者昔献王王蜀兴其废而大于前也时谒草堂者永康侯合肥徐公安兵部侍郎钱塘柴公交车也陪谒者行人司行人闽南杨永钦天监五官挈壶正屯留申九寜士人祥符齐钦也欲徃谒而尼以事者工部郎中广徳谈信也谒退而记于石者礼部主事安成刘球也
　　张忠定公画像记
　　古之君子身没而烈与光岳俱存者其浩然之气足致乎逺也善养是气如乖崖先生张忠定公盖尤古人中名寔之著者乎公之贤于人者非有所外倚也能不动心而已夫名人所欲争也魁士举以先有徳而不居公之心岂名可动乎色人所好也纳二处子劝懐归者以娶而不御公之心岂色可动乎仓卒之变人所难处也遇众乱卒拥拜嵩呼亦下马望京师呼拜以息其哗公之心岂仓卒之变可动乎推其志之所操精神之所存虽坚如层城不足言固众如三军不足言勇巨如九鼎不足言重故身遏蜀乱廷抑丁谓之奸略无一毫难色者心有定而浩然充极其体者为之也气足有为故其政之严者恕平者果敏者详恵者信无施不宜亦其作于心者不能害之尔公于淳化咸平中两治蜀蜀人始而畏之中而安之终而思之及闻其没也拥其像哭之又为祠祀之乆而不衰岂惟蜀哉至今天下有志于古之士犹皆仰其风公之光及后世而不冺得非其浩然者所致欤公濮州人讳咏字复之仕至工部尚书其事迹具史其传诵在士大夫球素慕公为人及使蜀谒公与秦守李氷汉守文翁所合为三公庙者退得公像于公同姓生諌不知为公家藏本耶抑其授蜀人者耶然考公手讃及赵翰林孟俯拜观书足信为当时所传遂命工书善绘者临摹上石期与世之景先哲者共观仰焉乃记而系以诗曰于粲我公宣烈于世有定者心无馁者气惟心克一厥气是充施徳徳茂施业业崇既文而武亦严而循推来遡往如公几人公立朝廷憸谀敛迹公来蜀方坐殄乱畧蜀人懐公如懐考妣汉秦二守罔克专美愿被余休四海一词树兹穷誉公寔我师我秩蜀礼拜公寝堂载考厥像玄冠褐裳翼翼有容晔晔有讃浩然气象越世想见欲廸来观爰寿于石系之以辞永昭令德
　　游玉泉记
　　玉泉之游非佚游也词林诸寮欲为编修萧君孟勤尽一日之观以壮其荣归之行也适上已之辰编修与俭安简主静邀孟勤会予与修撰中规检讨廷器偕行以编修元玉未至候乆之意其必有所妨遂发骑従西城出行六七里犹皆以缺元玉为念俄扵广源闸见二骑立水北乃元玉得武臣导従别径至为之大喜沿流行十数里抵西湖湖中蒲荇郁郁皆春禽鸟虾鱼飞濳自得湖上草木方萌拆而竒峰秀嶂蔚然翠黛交辉水畴亦有耕者且行且观尽湖东涯至昭应庙下马憇松栢下出茶饼啖之北行渡青龙桥有老人年八十余家桥西迎入奉蜜汤因即其地置酒各尽数酌西折而达大功徳寺寺前有古台三乆不屋矣而廉隅尚整相传为金元主幸故所谓护圣寺时更衣处也寺门内有碑穹然乃宣宗皇帝御制始建今寺文众聚观之僧右觉义雪峰率徒来候且导入殿阁门庑皆极壮丽肃至方丈具素膳为礼甚恭既别之玉泉泉涌出池中而注之湖其清可掬其温可濯其甘可饮其上有亭可风乃环池取水以自洁升坐亭上柔风四来余垢尽涤僧复携茗来献茗毕张具余七人以次酌孟勤孟勤酬亦如之众复相酬因取诗来逰来歌以矢其音八字为韵分以赋诗虽无流觞曲水然临清序坐以觞以咏懐亦甚畅自玉泉遵湖西涯行一里余将折而南归遥望灵应观栋宇隠隠出树林中皆欲造焉独孟勤引骑行不顾众皆挽之辞曰吾醉矣姑留此再逰以相乐也即为之罢归途过普光寺僧羣然出迎亦不能为之留至城门已阖半扉抵家夕矣因坐而思京畿之盛在西湖西湖之盛在玉泉湖之作本于泉而为利于畿内也有自来矣自唐失驭是方遂为战鬬之场五代以后中更辽金南北隔絶者将百年矣孰敢一投足其间以覧其胜耶元虽一天下而士大夫得为玉泉逰者犹未几人今其山川景物乃得数蒙衣冠骈集而宠临者不偶然也圣朝之赐也虽然予前六年尝为是逰当时馆阁同行者十人今为孟勤徃则向十人中独予一人与焉余皆不在职矣岂惟予哉诸君逰亦出于再而亦多非故侣则吾侪之足迹得再及于玉泉之境者亦不偶也斯文之幸也合二不偶而揆之其大小虽异其有感于予心一尔已而诸君録所赋诗且嘱予记因述其实而附以所感期与诸君无忘是逰焉
　　苍山隠处记
　　以时会经以年攻髙吟缓酌而笑语従容则隠于苍山者其为乐益无穷也夫山以苍名岂徒取于色之苍然而已哉盖苍之为言仓也物成而藏之于其中者仓之谓也隠君虑周宻而行慎重在少壮时尝有为于世有声称于人中以事连走京师而夷险备渉今既老而思前日之迹有若浮沤之在波游尘之飘风漠然靡有所定乃归隠于苍山可谓得藏之道矣彼世之能进而不能退者闻隠君之风得毋愧于已动于心而思有所藏哉隠君名髙字同升为彭族之长球彭氏出也且尝授举业于其所砺子贯故得记其隠处云
　　黔江县学记
　　蜀川多僻县黔又僻之尤者界在重庆东南万山中道崖石披草莱行数日始可达其南接施乡施古夜郎之境皆夷獠所居故黔之民半夷元宋以前虽郡县之犹未建学立教官皇眀疆天下并其地于彭水置黔江千户所于故县西北二十里寻复县治于所城之西而学庙则建于城内黔之有学自兹始民蒙圣徳翕然欲革其故习以即新亦有学成而仕者矣以不时遭良有司作起之故学政多弛而学地为强暴所侵千户孙文徙置于县治东北惟文庙占地爽垲为屋崇坚其它学舎在庙之东皆下湿而卑隘积为雨潦所沈圯戺隳垣发础而欹柱师生讲诵游息举不得其所正统元年春吾安成谢君谦牧由进士擢为其邑令聴政之暇数与诸生讲艺学宫常悯其陋而欲更之越二年政得其理民安其恵与诸生谋以学地易庙南射圃先建眀伦堂次则二斋次则门廊廪库次则师生之舎庖湢之所未数月悉告事成由是学与庙前后相属其规模宏丽有加于昔数倍眀年谢君会朝京师奏缺学官请择硕儒为之使诸生得有所従以肄业其中且属予记夫儒者之政必欲以教化为先教化行而民知所向则强者不得恃其横狡者不得逞其奸诈者不得肆其欺愚者不得不求通懦者不得不立志彝伦之斁为可叙风俗之漓为可敦教化之移人也不亦逺哉不先于教化而徒峻法严禁以威其民是未得乎为政之道也昔范忠宣公令襄城大兴学校而择贤以教之又亲劝诱焉民被其化以兴扵善也既多其后公之功名徳业满天下其发迹盖亦自襄始襄犹中土易化之地非若黔之僻在邉鄙而为教之难也谢君乃能兴学立教如此其勤其知以忠宣之心为心者乎意其化之所渐必有人能佩诗书服仁义兴起于幽逺之乡以出而与中州衣冠礼义之士并驾于正直之途齐声于圣眀之世君之发闻进阶亦必始于此特记诸学壁为黔子弟劝且见君之为政能不失所先云
　　春草图记
　　画草数百千本或翳崇坂或被夷陆或沿清湍皆若得其生生之性遂其长育之天而无枯槁零悴之色是盖河南叅政孙元贞先生为礼部郎中时所蓄春草图也其草之芽者茁条者抽叶者方荣葩者已秀蔓引者绵延而丛翳者菌覆萋萋芊芊竞芳而骋媚于楮翰之间覧阅指顾之下四时之草盖莫不有而独谓之春草者以万物之生始于春春者天地之仁候也礼部于古为春官体天地生物之仁以出政者春官之职也先生効职春官凡教化之赞其施典章之议其设莫非仁政之流行其必观于是图有以探夫天地生物之仁也今之于河南则位尊于礼部而政不可不仁于礼部茍汴洛伊颍百郡县之民家被春阳徳泽以相安于无冻馁之地则是图也不但有功于礼部而且有功于河南矣先生饶之徳兴人由进士官礼部二十余年亷而有文以尚书洁庵胡公荐而为河南人不知先生者观于是图亦可知其自处约而处物仁矣予复记以为之赠
　　西庄记
　　得寛闲爽垲之所而饰以栋宇门垣庭径之制使尼山拱其后清溪经其前其它冈阜源泉杂然列其左右树林蔬圃良田深池错置其傍此邓君汝述之营其庄为甚美也邓之先自传芳隠君以瓜畬之族蕃而地隘徙居清陂四传至汝述复隘清陂而有西庄之营以是庄在清陂之西仅五里故名以西又曰西之为言栖也宜吾晩节之栖迟莫是庄若吾是以名焉濵州彭学正懐美里人也为予道乡故隠居之乐于京师必及西庄且谓汝述之营是庄也有善道者三置其故庐以广族人之居而别创业以开家异于乡人兄弟阋墙以相争也有让之道焉虽徙而不出其乡得以奉先人之坟墓便宗族之徃来异于乡人之逺逰而忘其亲索居而离其羣也有孝之道焉安居以为常优游而自得忧不维其心谗莫指其迹异于乡人之营营于外逐逐于利以自辱其身而累其徳也有狷介之道焉余谓汝述既得美庄又有三善道茍行之而有终充之以弘其徳流其泽以及其后人也深且逺安知西庄之后不蕃于清陂瓜畬欤懐美曰固未可量也然汝述尝请记是庄矣愿无靳焉庶乎其后人知是庄之所自始遂不辞而记之
　　遂贞堂记
　　呉巨室居洞庭山者多取山水景物之胜名其庐独金氏之堂以遂贞名者士大夫表其母周氏之节与其子公晋之善养也修撰施君宗铭与金氏有姻邻之好尝以公晋谒予退而与予言周归金未数年年仅二十其良人客死于京公晋犹未脱襁有劝之易节者周輙拒之惟劳心早夜自力衣食存其嬴余无非欲资训育以成其子之徳公晋既长内勤稼圃外游江湖入不遑息出不忘归无非欲丰于养以康其母之懐今周年垂六十公晋亦几四十岁时升堂甘旨前罗杯酌序进爱其色承敬有礼将婉愉交臻忧思夐屏蔼然自得其乐此遂贞之名所自立也予谓贞者女妇之恒徳古今人之所同尚也易曰従一而终礼曰一与之齐终身不改诗曰之死矢靡他是皆贞妇之道也世之贤于妇者既失所天则惟贞节是守岂特养有令子而后志不迁然有善哭其夫以无可倚之子遂抱痛以自沉如杞梁之妻苦亦甚焉又有子能笃尽孝道而母不安其室如卫之七子徒兴凯风之怨欲遂其贞可得乎然则母子得相亲爱于嫠居之下孤遗之余如周氏克免梁妻之苦公晋不必为七子之怨其为乐也不为不至矣其堂以遂贞名也亦宜矣修撰曰诚如斯言也他日公晋闻之来请书予二人之言归寘堂中以为其母寿予以其事足为世教也故不辞而书之堂在洞庭东山之阳云
　　逸斋记
　　永丰伍朂崇勉作居县城之东俯其前则恩江流碧顾其后则瓛峯叠翠虽迩阛阓而廛嚣不来虽逺林壑而竹树森遶不失其为幽人处士之居也崇勉朝游暮息其中习古篆籀之法无所事乎他因名之曰逸斋誓欲终身栖迟乎此人劝之仕则曰吾诸父为之矣吾弟又为之矣吾何用逐其迹耶终不一出及闻天子御经筵日进儒臣讲求古圣贤之道思复唐虞三代之治乃幡然曰吾幸沐清化为太平民独可不求効报于万一乎即用古篆法书无逸一篇以进冀圣心永永弗倦以措天下于乆安上嘉其意命礼部试用之崇勉复曰非吾志也恳乞罢归以终逸斋之乐或谓崇勉欲自逸而冀其上之无逸何言之背其行耶予素知崇勉因为辩之曰隠居之士与有国家者势位不同故其逸与无逸不能不相背也彼优游世外心无所累迹无所维宠辱所不及毁誉所不知分固宜于逸非逸则将驰骛于外矣逸其隠者之髙行欤故孔子独称伯夷之徒为逸民而世之富贵利达者不与焉尊居人上则庶政之理乱百官之黜陟四海之安危莫不繋之分所不宜逸逸则败事而隳职矣逸其有国家者之凶徳欤故周公戒成王以无逸而不在其位者不必与焉然则崇勉之以逸处已而以无逸望上者能安扵守身而忠于为国也岂可谓其言与行背耶或人不能难已而崇勉来别予行因述所言以遗之俾归而书之斋壁
　　南思堂记
　　予家食时族人希敏为言交址之叛也其妇翁彭友直以古费典史持郡牒抚谕叛冦着绩升新安主簿未数月病没没时归道已梗其子威因费民之懐之也藁塟费之杜社寺后意及冦平发以归未几交址境土悉为冦陷威伏围城中乆之赖朝廷宏天地之徳宥冦罪冦亦惧诛悉遣中国人之留其境者归威在遣中逼迫就道顾势不得归亲丧以属其亲所娶交址妇使竢所生子丑奴长而告之遂行抵家言于其兄诚诚恸其亲体魄寄葬万里外竟遭兵尘流离斩然限为异域不得复通道路徃而收以附先茔哀号攀慕之情弗克胜乃名堂于所居之西十里曰南思兄弟五人朝夕引领南向必穷神于海濵天涯而后已托希敏来请记值予赴京期迫未复之其后诚数至京每至輙三四诣予请不倦予念其悲深而意笃不可以不记夫交址壤地逺在禹服之外其得与失固不足为中国重轻然先朝既平其乱而郡县之矣使为牧守者能训耕桒寛赋徭渐以礼义之教如锡光之励于致理彼将率众来归必不乐于叛既而四野多垒使为元帅者能出竒设备仗天威以讨逆如马伏波之良于用兵彼将授首不暇亦不难于平其叛皆不能然以致中国冠带之士委骨荒徼不得归塟故土故予于友直不能不为之悲也况其子乎虽然当时吾邑仕交址者三人有欧阳典史坚者与友直俱授牒抚寇为寇所执死炎火中有谢县丞子方者与威同道归威亲见其舟碎海中举家八人溺水死皆不得塟独友直塟得地且有所托视彼二子为犹愈也诚兄弟之悲于此其亦可少慰乎
　　棠溪王氏先祠记
　　棠溪南于书台八十里王氏家棠踰百年祠则王氏为柳城贰尹名斐字如献所作贰尹既作祠祀其曽大父仁甫大父维新父九龄祔以従大父成都教授静观従子临桂教谕文振与凡仁甫所出子孙矣勤勤属予记问其经始之意则曰自吾兄弟而上至吾曽祖凡四世惟吾一人存自吾子若孙而下至吾兄弟子若孙凡数十人惟吾一人长祀先之责萃于吾身祠故不得不自吾作也问其所祀何为不及髙祖则曰吾族居棠自曽祖始非继髙祖之宗也故不敢祀问其栖神之宇致孝申虔之仪物何如则曰为屋四楹重门周垣固其外韬椟龛帘饰其内享祀时举牲醴称家丰俭设大率皆以朱氏家礼为凖也嗟乎贰尹之作是祠其得报本之道欤人非祖不生祖者身之所本也本之于人大矣可不知所报哉没报之以祭犹生报之以养也是以先王制礼逹乎诸侯大夫士皆得庙祀其先祭义亦曰筑为宫室设为宗祧以别亲疎逺迩教民反本复始不忘其所由生所以使人知报本也其后礼教衰庙制废世家祀礼茍焉无定规愚下之流遂至倾赀以礼浮屠老子冀为其先资福冥昧中惑亦甚矣是岂报本之意哉其弊盖自礼教不兴所致也至紫阳朱子述家礼首定祠堂之制为上下通行之则有先王教民报本之遗意焉皇朝崇礼以化天下朱氏之礼遂盛行由是大夫士家稍克有祠为奉先之所贰尹由国学生治柳城有绩效当迁秩恳乞谢事归故乡能推是礼以敬事其先予故谓其得报本之道焉王氏子孙周旋祠下覩礼文之盛景世徳之光仁孝之心固随以兴岂得不思前人创祠之意而嗣报之乎宜文于石以昭是祠之作不惟足以隆先祀抑又有以开其后也
　　思全记
　　有老成人姓宋名瑭字茂英会稽日铸人也代父兄役京师以能医见重于公卿贵人得免夫坚鋭之荷勤劳之供又得上名于朝将有向用之路矣而其心无日不在故乡故常以思全自号或问之曰世之君子得君而事之则思所以全其忠得民而理之则思所以全其恵得道而行之则思所以全其名凡所欲全者皆有其道不知子之所欲全者道安在耶茂英曰吾之所欲全者岂无故哉吾宋氏自廸功府君开家垂庆积十五世至先君月杵翁生瑭兄弟六人而二亲继下世先兄茂衡自戎行中用荐拔擢上林监録事谢官归田里以没瑭服其役十六年年垂七十矣幸诸弟之在乡者无故虽先世所遗土田庐舎及丹崖青壁五松聴泉槐西梅东诸书院多弃失頺圯然青山白云残书破砚尚有存者茍得以衰老之身生还其间相率子弟理而复之以乐余年用保首领没塟于先茔之次其为全也孰大哉此吾所以日夜思之不能忘也若子之所谓全者则非吾之所得与焉或又曰子之所思得孔子全而归之之谓乎吾无容议也他日茂英得代归有日矣以荅或人之言为予诵之且请予记予以人受其体于亲以生百骸五性无一不具能保而全之以不为亲辱斯所谓孝茂英足迹乆于外而念虑切于乡者无非欲复先业以保全其亲之遗体孝斯在矣卒于迟暮之岁而得南还之期十数年思全之念于是亦可以自慰也因备録其言以奬其孝
　　友竹轩记
　　竹人所同爱也爱而友之其工部侍郎周公之嗣子仁俊欤仁俊莳竹于庐陵之山前积有年多至万竿乃临以轩而名之曰友竹顷荷国恩表其发廪赈荒之义来京谒谢道遇考功主事夏仲昭得其墨竹一帙又佳或疎而垂或老而劲或嫩而舒或箨未觧或与石俱其为状也不齐然与其轩之所临者无不类焉仁俊常取以自随曰吾今而后行藏作息庶乎得与吾友偕矣间出示予且告其托交于竹之故为甚详予间与客诵之客曰庐陵名贤多天下侍郎公门客皆才良犹未足充仁俊之交欤顾乃友于植物耶予曰子未闻友之道乎友也者友其徳也徳之所在即友之所在请语子以竹之为徳其効瑞于汉宫也小大相附若子之弗违其亲然故以孝名其承眷护于唐苑也根盘而丛宻若兄弟之相亲然故以义名其发秀于淇澳也既美且盛若有文貌而又固于节故诗人以君子拟之仁俊亲具庆而又显贵欲祗顺容止以供子职取于孝竹有得焉兄弟竞爽欲隆爱而笃敬以极同气之欢取之义竹有得焉其才与志俱超乎等夷欲讲学自修以外文其业而内美其行取诸君子之竹有得焉则凡森森而立猗猗而盛者莫非仁俊益友也何可谓植物不足与友耶客曰是非愚所及也仁俊闻予与客之言谓深契其心遂谒予赋周雅巧言之四章乞记其事故记之
　　槐阴文会记
　　翰林学士李公有圃林在都城西隅完颜金故城之下正统五年八月公因广东佥事彭君毓敬来考绩约予暨编修呉君与俭以暇日俱徃逰焉至期公肩舆先发其子艮邀其同门友五人偕徃比至圃舍公见诸生仪观并雅又与其子游欲以文字课其所能而励其所未至圃傍有张老人者探知其意即具几席肃迎至家公顾其庭有古槐二株皆大数围柯叶繁盛垂阴茂宻指谓诸生曰兹非尔曹踏槐之兆耶乃布席坐其下课以四书讲义予三人继至则诸生文已就篇公复命佥宪发经论策题使备三场之作诸生得题又欣然构思予三人侍公行圃中一周还坐槐阴以临之老人亦时出茗菓以助诸生之勤逮日过午公遂设筵觞予三人以诸生执笔不得离次分筵就之而杯酌通行上下交欢诸生且饮且思未卒宴而巻已毕呈惟艮一人习书经而文最先公意其有宿构更其题至是亦成合诸巻而程之皆蔚然有章而不谬于理公喜且朂之曰由是而进不已何患文不中时选学不与古期耶其勉毋懈诸生亦皆自快如得意场屋中然私相语曰今日之会盛会也不可以无述因各赋诗一篇眀日以呈公冠其题曰槐阴文会予惟古之学者所以进业易而成才速者何也为老成长徳者奬掖之有其方激励之有其术无一会聚之间而非讲学较能课徳劝善之地是以当世之士皆深于道而文蔼如也去古逺而士大夫之会非酗于酒即云云于势利文何有哉公为是会惓惓欲程诗书义理之文于宴游之际得古人作起后学之道矣诸生岂得不承公意以力于学耶学弸于中而显荣之声誉盛大之事业将自至然后知是会有功于诸生也不少因笔其始末以为斯文他日美谈
　　滁溪山水间记
　　有山自武功东来至邑城之西二十里横为迭嶂出嶂下又数里峯耸谷回盘为夷坂水萦之流者数折而后去其前有岭曰金船洞曰桃花潭曰紫石溪曰泸溪溪上有泸南处士书台其后有灵湫能出云发雨其四面诸峯耸者笔立横者屏张其傍水畴陆壤皆良于树艺然未有人能知其胜而择以为居者永乐中今翰林侍读李公时勉以庶吉士乡居时与其里戴隐君诚辩及其兄前督府断事诚问游至其地徘徊乆之同声叹曰是诚山水佳处不可弃而不居乃营书舎其中以其环列皆山而山依于水有似乎滁也因名曰滁溪及侍读官于朝滁遂归于诚辩于是刳剔污淖寔以燥壤厥中为堂掲佥宪黄公大书山水间于楣以肃宾客厥西为塾棂豁几眀图书庋列以尊师儒训廸子姓厥东为轩饬以名画面以层台深池竒花异石以悦心目蔬畦菓林各适土宜水杵池渔足逸人劳跨山为墉濵水设扄广庭修径益邃益清遂使山溪増胜云树阴连禽鱼交乐湍籁谐声环滁佳境又皆其家兄弟所宅无日不相与叙天伦为文会其间由是滁中山水之乐尽有于戴氏矣嗟夫山水之胜固出于天之所造地之所成亦待夫人之好乐而品题之然后胜愈胜而名可传之无穷是故滁之为郡非不古也必欧阳子至而后酿泉之甘琅琊丰山之秀得临之以亭台文之以词翰使天下后世晓然同知其胜今吾邑之滁始名于翰林终归于诚辩安知其山水之胜他日不与滁郡并称于世乎为戴氏后人其积累以竢之姑记其槩以见其得名所由始焉
　　崇顺堂记
　　顺则昌不顺则亡古今人莫不以为然也或问之予曰今有人焉躭殖务蓄而靳于厚其亲之养好争欲得而慢其长弗克恭専私其产以穷饿其兄弟之遗孤子而弗恤由是其财贿日以増其土地日以广其势力又足眩惑其乡之人以致其相尊慕使拘拘以顺行何能致如此之丰哉抑有人焉寜不有其身而惟亲之是奉寜不私其家而惟长之是従寜薄于自取以厚其兄弟之遗孤子由是其赀日以销而产日以削又无势力以要人之尊慕使为不顺或者不至其约也则将由于顺乎由于不顺乎余曰尔何见之不宏且逺也夫行之顺不顺而其人之贤不肖固可知矣况天道好还顺焉未尝不荅之以顺不顺焉未尝不荅之以不顺顺不顺之报不啻如种之必获也不啻如卜之必应也不啻如薫莸之必有其臭也是故以蒯瞶之不父其父而有輙也为之子以楚虔之贼其兄之嗣而有司马弃疾为之弟以孟恵叔之善事其诸父而有蔑也为之従子然则宗祀之绵蹙家声之振坠又莫不繋乎人为之顺不顺焉何可以一时之丰约非其顺而是其不顺哉问者赧然改容跃然起而谢曰鄙人寡识言出而戻乎道幸正之君子亦庶几其知従于顺而违其不顺矣里有慕上之俊姓刘字徽育早岁失怙养其母甚孝尊事其季兄徽贤也不敢违思总率其羣従子弟皆归于徳让礼度之内以光其先以昌其家以流泽其后人因名其聚处之堂曰崇顺常従予学闻其荅或人之辞也曰斯言也足以发吾名堂之意愿记之屏间使吾族人朝夕诵而知顺之当崇不顺之当去余于刘氏以姻连而亲若族兄弟因嘉徽育之能顺于家而笃信予之言也故不辞而记之
　　水云轩记
　　余既奉恩命来荣其乡里得时省先庐墓于茨山泸水之间友人刘君汉广宾之厥考子瞻水云轩中従容言曰为轩与水云友者先人也持靖节名能文辞而与先人善者莫遯逰若也学遯逰之学与吾又最善者子也善吾先人者尝记是轩矣善于吾者独可嘿乎辞不可嗣为之记夫穿地以走者水浮空而游扬者云然水之气积而云生之云与水固相因矣方其静时渟而为渊敛而在山鉴涵而练澈峯竒而秀出肖乎隠者之无为宜隠者乐之及其动而蔽塞六合流通江河鼓风雷下雨泽濳鱼龙而走舟桴沃槁壤而蘓枯枿又若仕者之能泽乎物故仕者乐之若子瞻之脱迹州尘市閧之下退与水云相交接于山溪间而世之荣名利禄介然不得入于其中殆所谓隠者矣至于寄身水云间以穷经力学为工用世显亲为志将起而与天下业同而艺合者争先骋快于较胜负之场如汉广非志于仕者乎隠者既与水云同一无为志于仕者又将与水云同施其利泽则水云之趣尽得于刘氏父子矣刘氏之轩世名以水云亦宜矣然子瞻之友水云其愿已遂其迹已陈其咏歌于士大夫已备将増多其能思出与水云同恵泽乎物在汉广正宜勉之余不得乆于家日夕徃来水云之侧与汉广讲经议时务谨识其壁以竢之出而握手青云之上
　　续晩圃记
　　客有见主人名圃于龙溪而仍其先人之旧曰晩圃因问曰世之为圃者蔬欲其早茹菓欲其早实木欲其早材凡所生植之物莫不欲其早荣而早遂何子之圃再世一以晩名主人曰吾之圃不蔬不菓不产夫木不宜于他生植之物所植者惟菊夫菊之茂盛不易其为花又最后当春融物畅葩者夸其妍叶者侈其媚卉者竞其芳纷纷然出以争时光邀物赏而菊乃敛华匿美隠然不见其可好逮凛秋气肃向之夸妍侈媚而竞芳者皆凋没靡余菊始出其花献其美増辉乎就荒之径照耀乎傲霜之篱视众物之早荣而先萎者孰得孰失比于人也亦然方其少时达者掀轰其声富者动荡于利莫不振竦一时骇人闻于遐迩其性迟钝不欲速者方沉晦却避无能闻于世犹众物荣华于春而菊独无可爱也继而年与力俱衰向之掀轰动荡于声利者皆影灭响息独性迟钝不欲速者遗形骸于穹壤留暮景于桑榆得倍食于土之利岂不犹众物零悴于秋而菊犹占其芳欤今吾之圃既多菊而吾与吾先人在世又皆乆于时之人故再名是圃以晩焉客乃歌曰羣芳息兮菊乃花仁者寿兮与菊同葩主人和之曰鋭不寿兮钝不殀菊后花兮与钝者耦客去主人戒厥子为余诵其客主之辞请为续晩圃记予曰是足记晩圃矣主人姓曹名庭桂客之姓名不可详或曰予同举萧君不敏庭桂子琏従之业进士云
　　两溪文集巻四
　　●钦定四库全书
　　两溪文集巻五
　　（眀）刘球 撰
　　○记
　　成都县学増修文庙记
　　凢为郡县必有学学必有庙以祀夫子自皇明一天下其制已然増益润色至永乐宣徳中虽武卫夷荒亦诏置学视郡县之制而成都学庙圯弗治日削其址入十二姓卫丁家乖厥制矣宣徳七年春教谕郑永安始率诸生诣使司具以其状告且曰今不复无以杜后侵布政甄公寔叅议李公斁允之明日谒宪司告如使司亷使刘公洵副使朱公与言佥事顾公侃允之又明日诣都司告如宪司都指挥佥事前兵部侍郎张公信允之三司羣执政遂会御史李公寔议复所侵不若悉求其所与更之既得所召十二姓谕之曰惟尔侵先圣庙地大不顺姑释弗尔经购兹美宅为尔家易尔所居以广先圣祠尔子若孙亦永利十二姓得美宅乐输其有而去之益地倍其旧者六乃俾知县童文敛材度址命吉属工悉撤其旧而新之不七月庙成不五月重门两庑成不三月肖像成涂甓之工丹漆藻缋之饰各以次毕扩规制倍其旧者十学官诸生周旋其间顾昔也如彼隘今也如此宏昔也如彼陋今也如此丽上乐于教下竞于学咸希永厥传夫二帝三王之迹逺而天下知笃彝伦重礼信贱利而贵义贤正直而否诐邪者夫子明道之功也夫子之道兼二帝三王之道行之万世无弊然常与治化为升降两汉唐宋皆乂安百数十年人趋诗书礼乐之化恐弗先则大牢肈享封号祀壤寖加其道炳如也秦晋宋齐梁陈隋五季不一二传而干戈相寻簒敓之祸接踵其礼夫子者亦阙然无闻今列圣崇儒术羣执政由儒入仕推儒化陶育全蜀之民使皆知徳而兴行用彰圣眀之治宏吾夫子之道泰乃其时也而尤一心于成都学庙之广者以成都为蜀首县成都之学庙崇人知修夫子之道去邪说则环蜀百郡县将风闻而震起盖臂运不患其指不应故用心必自成都始昔汉尊孔氏其臣文翁寔先广其化于蜀迄今犹为美谈羣执政克宣上徳如文翁宜载诸石以増蜀故事是举也御史蒋公彦俊袁公鋭郎中谈公信后至都督同知徐公甫副使阮公存叅议彭公谦石公坚佥事茅公惟扬自外归皆有力焉用附书之
　　礼部藏器及书记
　　宣徳六年夏五月行在礼部成上命臣某用六月戊申総僚属入莅事秋七月戊寅赐凢宜用之器恩莫大焉某既饬僚属惟勤惟恭图效万一之报复第所赐器为百六十二号别刻礼部公用四字其阴置诸堂颁诸属司用昭圣天子殊贶已而南京礼部复祈所藏古今书百十二部総二千八百本以寔新部咸惧其无所稽也遂籍器之号书之目用传示乆逺复命工镂石如籍之所载树堂之阴俾永永不磨因题其下曰器可代用也不可私于家也书可公覧阅也不可掩为一人之有也书离器敝可谋合而修之也不可慢而弗顾与虽顾而弗思复其旧也是盖某之所存心冀自今而后九官礼部者咸有是心庶上不没朝廷盛徳下亦为礼部光焉
　　菊庄记
　　垦地一区植佳菊数百本限以崇藩面以邃轩邻以清沚带以翠筠夐然清出吾安福西城之外是为楚山鲍先生菊庄也先生以召命去是庄而复归也命球以记夫菊为花殿众芳而不避寒露凛霜之摧抑有似遗士退寮不当时居要路者之违众独髙故凢不当时居要路者莫不好之其以好菊名天下闻后世又莫陶元亮若元亮之弃彭泽令去种菊柴桑里又似乎先生今日之不失菊庄则先生归而望就荒之径抚犹存之花岂无归去来兮之欢如元亮之怡然自得其懐耶呼长挈幼以溉以耘以游以玩以悦其心懐遣其俗虑岂无忘忧违世之咏如元亮之终不以一毫自外来者隳其髙耶揽其芳而薫其馥端巾屹坐以弹琴而读书则风以次来月以时至岂不自拟于羲农上人如元亮之下视今古耶虽然先生尝由士科出典袁瑞贑吉四郡教屡司文鉴徳与齿并为时所尊又有肖子列春官侍庭砌进退交能致其养亦何慕效于元亮哉惟其出处与元亮相似故其所好之物不能不似逮见菊庄之居室衣冠山川景物与柴桑并列之丹青形之诗歌而传之逺乆矣但不知为郡县者亦有好贤乐义能如白衣送酒以与先生共酬重九之节共倾倒东篱之下否然先生善教人邑之升俊造者多其弟子士之相传録者多其文章其造菊庄讯业而考则者必无日无之又未知元亮之庐彼时亦有其人耶球尝従先生游今当试用愿就正于有道不能不以先生之弃去为惜然有子若弟暨其朋徒家居而业未卒者多放而失所归又不能不以得先生归而裁之为幸也特记菊庄以与先生别何时足迹乡园尚当就菊庄采花酌酒以为先生寿
　　贞寿堂记
　　妇行以贞为良而福则以寿为先昔者七子之母不康其室而凯风之怨兴弗贞故也皋鱼之亲早世而风木之悲苦弗寿故也贞且寿如庐陵萧氏母刘氏二十而哭夫七十而在世嫠居四十余年而惟子是従则思敬兄弟可免夫七子之怨皋鱼之悲宜乎名堂以荣其贞介其寿致其庆奉其安也思敬常至京师求缙绅先生诗文颂其母节矣今复因监察御史王君体艮求余记余列春官表贞节而恤髙年以励风化乃所职也其可以记辞因为之记其堂在郡城之南堂之中有酒可以为寿有珍羞旨味可以为养有怡声婉容爱情敬色可以致其欢有逸老怡神之具可以节其倦有药物可以去其疾而叱谇之语悖逆骄慢之形无有焉故不待树萱而忧可忘不待负粟百里而养可尽不待服斑衣为儿啼常欣欣然有喜为子者既乐有贤母为母者亦乐有令子子母相乐而世之为人母为人子者亦可劝于慈劝于孝矣特记以表之
　　致爱堂记
　　治堂于宜兴之廨内而名之曰致爱是为邑宰永嘉章君惟诚奉母之所也惟诚受天子命宰宜兴之眀年蠧以眀而剔利以勤而兴民用服其政信其令乃迎其母于斯堂以便于起居之候欢愉之承饮膳之侍服用之供疾病药物之调非但荣之以官食之以禄去其忧懐之思而已则惟诚之爱其母也亦尽矣堂之以致爱名也宜矣今年夏其邑学生孙侗贡京师诵惟诚之徳于所交兵部主事王君守正礼部主事潘君有贞以属余记余以为人皆有此爱之理而亲尤爱之所当先也不及其亲而能及民者爱之悖其施也及其亲而不及于民者爱施之偏也悖且偏皆未尽乎爱之道必推爱亲之心以及于民而后爱之理得今惟诚得候其母之起居矣岂不思其民皆欲其亲之安乎得承其母之欢愉矣岂不思其民皆欲其亲之乐乎得侍其母之饮膳矣岂不思其民皆欲其亲之有养乎得供其母之服用矣岂不思其民皆欲其亲之不寒乎得亲其母之药物矣岂不思其民皆欲去其亲之疾病乎由是下慈祥之政流恺悌之泽使民皆兴于孝而仁风厚俗日以茂则爱不独及其亲而有以及其邑人之亲矣宜兴之民岂不有赖哉他日循良声着而穹官大任有所归则爱之施益广又不独及其邑人之亲而将及于大众人之亲焉诗曰孝子不匮永锡尔类其是之谓欤盖惟诚之为人孝且恕予故推极事亲之意以记其堂以广其所爱以期望之于未涯焉
　　清乐轩记
　　饰栋宇于金陵都会之区甲第之内而置文学之具其中树花卉其前以迎送风月于无穷是为驸马都尉沐公某清乐轩也夫幽逺之士脱迹尘俗栖迟林壑与泉石为侣云霞鱼鸟相追逐其为乐也清矣然多得之幽人处士殆非贵戚宦逰所能有今沐公以黔寜昭靖王能子太傅黔国公名弟尚太宗文皇帝公主为今皇上所亲之臣富贵优于人臣风采想于天下岂若彼幽逺之士徒乐其一丘壑之清哉惟三垂无烽烟之警海宇澄澈而民物各得其安跻治化以底于清公所乐也不系虑于货入之无有宠遇之得失所欲施于家者顺所欲尽于国者忠慎操履以极其清公所乐也使人皆诵其徳而称其善闻其馨而仰其光扬名誉以极其清公所乐也是以日逰斯轩以弹琴而读书挥毫而赋诗取徳礼以为佩服结缙绅以为朋曹逺以采乎古之道近以弃絶乎世浊游心乎髙眀之境尚何一毫愧怍乎俛仰之间哉则鲜纨重锦之被体而公未始以为华羣珍异玩之杂前而公未始以为美惟清化洽于时清节立于已清名垂于世乃其志所在而心所悦焉其为乐也固与幽人处士之所得者异亦岂彼溺志于利达者所得而与哉盖所谓富贵不能滛乐善而不倦者公有之也公既得缙绅先生诗文形容其清乐矣余辱与公素善复记于诸作之后焉
　　上田旧业记
　　安福四境之田多良其上游将百里为田尤良旱无槁壤涝无渰稼蝗蝻螟螣不为灾其播种之时芸耨之力虽等于他境而榖粟之登视他境则常丰厚而完好故其地以上田名上田去武功又近灵山所拱仙泉所会故草木秀焉禽鱼聚焉人谓其景物之良殆与其田称着姓李氏世家焉尝闻邑之老人曰李氏自宋迄元专有其土之利逾三百年遭元季之乱弃之徙乡之恰田国家治平既乆李氏有贤隠君始用其父遗命复家上田作居西于故址一里许由是连阡累陌移为他族所有者今则复为其家树艺之地如昔者之资用有余矣髙门广径为榛莽所塞者今则复有宾客徃来以笃交会如昔日之衣冠相望矣其山水景物之趣为樵童牧监所狎视而弃委者今皆效竒于窓户之下献秀于指顾之间足可复乎昔者游观之乐矣然李氏能复其旧物于海田变故之余者岂偶然哉自非其先世累徳之深后人继志之善不足以致此予曰理固然也然闻李氏之先儒其业其以儒术决科取仕者累累有人不知今日文雅风流尚如昔日之盛否老人曰见其诸子皆秀朗嗜学隠君又急于择师以训之意必有能出而袭书香续宦谱者试少待之予退而叹曰礼所谓不忘本书所谓率乃祖攸行者隠君之谓欤其贤于人也逺矣后数年隠君遣其中子尚来京请为上田旧业记问其家则益盛矣问其兄弟所学则多有成矣老人之言于是乎验遂书以复其请隠君名操字志节云
　　清白轩记
　　为之先者其道良于垂后法为之后者其志笃于守先训所谓善有余庆而世济厥美者予于杨氏清白轩见之矣夫太尉公自处公亷尝却暮夜之金而约子孙蔬食歩行不得为富贵态人劝之遗以赀产则曰使后世称为清白吏子孙足矣其为法于后也不已良乎今县尹君懐忠出太尉公后千有余年不知几迁而家吾邑之横砻犹辟一轩面以碧山临以清池荫以修篁茂树名之曰清白以为藏修之所示不忘乎先也及君起家升太学擢尹景陵有民社之寄矣凢饮食衣服所以自奉之具悉未有加于其初惟常忧民之不给而不愿已之有余清白之操始终一致其景先徳之志盖不为不笃矣嗟乎士君子之立身处世其道固当清且白也岂为其后有所承先有所开而后为之哉惟仕而甘为污墨之行者恒孳孳于货贿之入土田居室之广珍寳之聚希富与贵长有于家以为其子孙百世不贫之计卒不获戾于身则贻祸其子孙或者幸而免之则所以孳孳而得之者亦将如蜃气之过目曽未几而悉丧焉然后见杨氏清白世守而不失足为士君子之景慕而乐闻也故为之记使杨氏后人无忘其世守且为世之仕而无亷者警
　　义储记
　　吟溪陈氏庐陵望族也有喜为善之士曰谦字朂让者隠君致广之子知寜国府事子将之孙也当乙卯岁俭尝出私廪二千斛助有司赈其乡民朝廷义之下勅旌异焉朂让以是感激为义益励以向所发二千斛者不过一时之恵未足施乆复出千斛储之乡岁以贷人而不收其息来请予记其言曰储以义名者示其为乡人所共利非一家所可私也其计则主于谦之家者虑有侵挠之弊也其管钥暨量则附人以掌之者欲其有所司也乡人岁乏而仰贷者百数十家大率欲视其所乏之缓急而髙下其贷凶丧疾病者有加恒产足以周岁计者不得与也其偿也斛加三升以为耗死徙不能偿者取储下田租以补之使无失其常数约乡人贷不过五月偿不过八月过八月不入者罚其息斛二斗乡人信之其入未有过八月者谦自以为是法也可为吾乡人永利虑后人不能如吾志而壊之愿记以为之戒因问其族人何以不得沾是利则曰储为乡人之贫者设不敢以待吾族若吾族人有贫不给者则别有储以资之并其息本不收焉予以朂让是举有厚之道三能不自有其利而举以利其乡人有不私已之心也散敛以时经画有制无非欲周不足而不以继有余有矜贫之意也不以待其乡人者待其族人而别资之不外其所亲也其为事也有次第其施恵也可悠乆岂茍然为名而不求寔者之比哉世之富人巨室厚积聚不以恵其乡里之贫人则亦已矣又従而朘削其锱铢之利以益其栋宇器玩之饰车服之光华使之不能自存而心犹未之厌视朂让之所为则其存心厚不厚何如哉为陈氏子弟者宜守其家法至于乆而不易慎毋惑志于彼也若人之善不善而子孙隆替系之是固必然之理奚待予言
　　黄州广恵堂记
　　黄为濵江富郡遭旱涝饥馑之余民不得其理也乆矣舒城钱君志学以大理评事用荐为之守而救荒有备训畊有时征敛有度制用有节由是冻饿者温饱大新黉舎留意经艺之讲以嘉人之能矜人之未至由是游侠者皆弦诵蠧虽宿而必剔奸无隠而不发由是武断者不得为民病未三年而野夫田叟以至州县之吏莫不服其化诵其贤部使者累累称其治行为郡守中最教授尹行逊先生因名其退休之堂曰广恵且致书其所交刘球曰太守所以致理效得人誉如此其速者有所由来也洪武永乐间太守之先君时用尝为郡之黄梅令能施公平仁恕之政以恵其民民懐其徳至于乆而不衰太守之至也能取县令君之政増损而润色之以施于郡由是一州七县之民徳太守之徳犹黄梅人徳令尹君之徳焉以故其效易臻而誉易起也因一邑之民安其政以推而达之于一郡而一郡之民无不安之太守之所以广其先君之恵也不亦至哉传曰善继人之志太守有焉故敢以广恵名其堂不可无文以彰之予太守同年友也愿为之记夫为守令而能有徳恵及民者皆吏之循也然古之循守莫过于龚黄未闻有父开之于前古之循令莫过于卓鲁未闻有子继之于后今钱氏则父为循令子为循守又先后相继仕于黄之一郡其父子之世美也乆而愈光矣黄之人民世蒙钱氏之恵亦岂偶然之故哉宜记其事以为黄之美谈于无穷
　　正心堂记
　　治退休之堂于常熟县署之侧而名以正心者其丞分宜李君子亷也子亷之言曰昔杨文节公之丞零陵也张忠献公勉以诚意正心之说文节退而名其斋曰诚以奉教命零陵人卒赖之其贤名盛业亦因以显当朝垂休至今吾虽愚不知学然素慕焉故敢拾其遗留所谓正心者以名斯堂将朝夕是顾以谋其政而恵乎常熟之人幸茍有所益亦二公遗泽所被也予闻而嘉之及其来京也问之曰闻子以正心名堂于常熟有诸夫心学未可以小言也大学之为目有八而正心寔修齐治平之本岂丞一邑所能尽其用哉吾为子举其槩可乎子亷曰固愿有所闻焉遂告之曰以方寸之微而能主乎一身管辖乎百理酬酢经纶乎万事者人心也心未始有不正其不正者所禀危之所欲倾之耳是故不待正而自正者圣人之心也反之于正而正者君子之心也昧然随其正不正而不知所择者众人之心也陷之以邪慝梏之以巧伪恶其正而乐其不正者小人之心也圣人不易及小人不可为惟拔乎众人之羣则可成乎君子之徳至于君子则希圣之途坦如矣其功惟在于正心正心之功岂难且逺哉惟愽于穷其理使具于吾心者无一而不眀约于诚其意使发于吾心者无一而不寔则是心也静而不偏动而无过不及之谬身得其所修矣虽施之家推之国达之天下且无不可理一邑乃其余事耳子能勉之何患前人不可及乎子廉曰知所教矣请书而归以置诸屏遂书之
　　止庵记
　　丰城游君世温以进士起家授兵部武选主事改重庆通判复调荆州丁外艰服除来京浩然有退休之志因以止庵自号人问其欲止之故则曰和之仕也无非欲致其亲荣也曩在武选荣亲之命可指期而得矣不幸为非辜所累致有重庆之迁犹自以为可树立以慰吾亲意故益勤于政弗敢怠复其民之流者五万繋累其敢死冦将百焉部使者欲上其功会郡守缺耆耋连疏请以和为郡守竟以事阻调荆州方欲有为而吾亲讣已至和之不得荣其亲生前非命也耶命不和与固可止也况和年未耄而疾痛之在身者不时作若犹仆仆仕途于义不已乖耶义弗宜于行亦可止也故和足迹虽至京师而精神念虑在于田野之间山林之下非一日矣此其所以有止庵之号焉人遂以世温无复有意仕进矣独其同年友刘球曰今世极隆平四方英杰莫不欲致身以効其用而显其名世温岂无是心耶人之止也不过顺于命适于义暂焉假息而已耳使其道与时逢则起而再仕也又岂不可乎盖尝观易之艮止也而其为卦后乎震而先乎渐震主动而渐主进动为之前而进为之后何也诚以物之止也虽因动之极而亦有进之兆也世温厯仕中外十有余年其动也不为不极矣宜乎有今日之止也止而徳益修誉益起又安知他日无进用之期哉世温幸无因其止也而遂止焉吾知其进有可必矣世温闻而喜曰得吾心也予故书以与之别
　　敬慎轩记
　　袁之南吉之北其山溪之最秀者防里也里中旧族世有阀阅衣冠者欧阳氏也欧阳氏以文学才行翘出其夷等者俊质也俊质所居花卉秀内图书连庋律已有箴肃客有位凢俗人损友与非礼之物举不得入乎其中者敬慎轩也夫名轩以敬慎岂徒以耸人之聴观哉盖将游焉息焉専致其功以为理心检身之凖则且心専于一之谓敬而慎则敬之所由存也礼曰毋不敬而言礼者以慎节文为礼之教敬固不能不资于慎大学曰慎独曰慎徳而言大学者以敬为成始成终慎亦不能外于敬敬慎之道一而有志于学者皆欲致力焉存养于闲居独处省察于言行交际惟恐其出于理而入于欲出于正而入于邪不敢以一息之顷一事之细而离外之则敬慎之功至而髙可以探圣域次亦不失为有徳之君子然敬慎岂可以声求而色取哉盖必有其寔焉俊质通古今之学袭故家文献之规蔵修于一轩之内而知名袁吉二郡间盖必有敬慎之寔矣其家子弟又皆嗜学笃行不敢放佚其亦敬慎之化有以及之欤予于欧阳氏世通家故不辞而为之记云
　　湖东翰墨记
　　总记序箴跋并五七言诗为一帙题其面曰湖东翰墨是为邑庠友张行汝輗辑厥祖景初厥考澧陵司训如旭厥兄汝轮与平昔所得士大夫文辞也汝輗间以示予请记予观周隠君景昌所论陶渊明读书台而知景初笃于好古观刘司训尚敬杨征君嗣庆呉府教孟勤胡翰林光大所称颂夫书冈芸者而知如旭之学专力乎其本观张中书昌龄述贫乐而知汝轮能处分不外慕观周佥宪子治发挥自得斋之意而知汝輗尚信而行将无不达及诵诸名贤咏歌其绘画水陆动植之物又知张氏世尚清洒有髙趣则是帙固足为其家文献之征也盖自古贤哲齿没而迹沦肉与骨相继以朽独其名寔在世不亡者所赖乎翰墨相传殆非富贵势力所得预也是知翰墨为重富贵势力为轻矣然世之人徃徃重富贵势力而轻翰墨甘于身死而名不闻亦何其不知所择哉若汝輗之辑是帙以遗其后可谓能轻世人之所重不以其所冝重者轻矣故为记之
　　郭氏静轩记
　　葛陂之东西郭犹陈留之南北阮或以富甲于乡或以学鸣于时举其族为庐陵望则交有济也其以西郭之殷思兼东郭之所有如南窓翁之光风固可尚矣至是其子宜英以出粟助赈感蒙玺书旌异之恩谒谢墀下退即携乡先进着其静轩之文谒予请曰某幸二亲皆年踰中寿无恙然巨细家政晨夕奉养其责偹于某身故不敢以仕为意然父母爱子无不欲其学以是辟兹轩外弛嚣喧内置百书籍取其余稍事诵习以规分寸之益因名以静盖取孔明所谓学湏静也之意但未得进为之方故年已迈而功无成愿有以教之使得归而识诸壁间以自励予既嘉其言益重翁有能子克绍其富不忘学之志足可大其家也得不推眀圣贤义理之学以助其进哉夫静之为说不一其寔未尝不一礼曰人生而静者性之初也孔子曰静而后能安学之进也周茂叔曰定之以中正仁义而主静者道之立也性之初也虽至静而凿于形气既汨之后非学无以复之道之立也虽主静而昧于私欲未去之前非学无以明之学也者复性眀道之具也其功初不外乎静焉故孔眀戒子必欲其静以成学意固有在宜英师其意以名轩可谓有志于学矣其为学也果欲致力于性道乎致力性道者圣贤之事求其说则在诗书求其途则在仁义求其行之所先必自亲始故事亲则推之于长而敬存焉达之于君而忠尽焉施之于友而信立焉凡有所为无不得其正者也其端惟在于学其学必本乎静静之所致宏矣哉宜英归而充极其义以深其学以隆其孝以全其性道之天则圣贤之域即此而在岂待求之逺哉幸加勉焉予将翘首以望道徳之光
　　乔林清趣记
　　逸者路君颙业读书尚友不荣于仕进庐于泸水之上背孤山之阴得乔林焉耸拂天苍邃迷野緑厯代年摧雪冻而其苍然者不衰又有激湍峻岭丹崕白石流峙起伏以环其左右而嘉葩异卉効竒而骋秀争妍而竞美者狼籍无算因曰乔林清趣而语人曰乔林之趣吾得之吾能言之盖纡紫腰金罗侍従于庙堂与天子宣力治百姓贵吾之欲也而赋命贱故不敢希乘肥衣轻连壤地于阡陌与公卿抗衡立当时富吾之欲也而赋命薄故不能有彼二者既不可得故寜偃息于乔林间负阻僻以自遂探旷寂以息喧任疎散以适情并舌力而畊通士庶而友圭窦土阶客至则焚香啜茗披清风抹皓月弹一局棊相与校古评今阅诗书而讲道徳及时明境闲四顾无聊则束韦蹑屦陟■〈山赞〉岏穷幽奥以拾山芝而采野蔌与云霞相追逐溪鸥野鹤共徃还执热则憇繁阴以自濯触污则掬清流以涤洁遇樵唱农谈则相与量晴测雨占旱涝以卜凶稔昕而作晡而息呌嚣不入耳忧懥不集心毁誉不饶舌刑赏不加躬饥餐倦卧行吟坐诵无徃而不自得故尝盻庭柯为执戟耳林籁为歌钟锦绣蓝缕甘旨藜藿以视彼之逐逐于荣耀之途汨汨于利诱之郷者其忧乐劳逸为何如哉此乔林之趣所以得之于吾而能言之也时两溪刘球觧褐归田里待用闻其言也愀然不怿泚然汗出以惶已而改然叹曰乐终身之散者不愿乎九锡之加贪一枕之安者将忘乎千金之赠非其故自为异也志不同也遂次第其言为乔林清趣记
　　竹溪清处记
　　去书台南将半舎有竹森如有水迂如有周垣迭宇列其中也整如是为竹溪清处乃友人管榖厚所居也盖其泽润根深波澄而影映荡日光以上层竿洗涤烦埃于既尽则竹得溪而益清也宻筱覆流积翠拂砥涂潦消于根底丛响而助其潺湲之声则溪得竹而益清也至其轩豁几张画展在壁书床棋局错置左右宾有容主有礼坐于垂阴之下面洄流以娯神涤虑诵说诗书则清响足以助其吟笑翠华足以涤其俗态又不知竹溪遭人而清欤人得竹溪而清欤且清者违乎浊之称人之所难致也故伯夷以道清严光周党以节清晋时士大夫以言清皆见异于人皆得流名于后世榖厚欲取竹溪之清以自附于古清者之俦固能违外世浊不依徇乎流俗矣况有子能力学思显其亲则其名岂不足传哉余尝造竹溪得其清处故为之记
　　石溪新隠记
　　石溪在邑上游三十里其石错布溪中昻若柱立蹲若龟伏巨若息舟细若列碁莫不随溪消长以为隠显濵溪多芳洲稼壤连山奥谷是盖天遗佳境以俟乎人也有达时变之士呉与粟氏宅阛阓间不乐交接之烦图得闲旷之区以自息遂受石溪于前真定守芹寓彭先生之胤乃列宇其上辟扄饰径以莅之杂植茂树森篁以周环之于是巉岩磊落布在中流者皆得献其竒湍激鬬喧波洄相荡皆得杂乎吟诵之声虾鱼鳬鹭出没窍穴涛浪之间者皆得与人同其乐幽葩异卉封苔漾藻杂然生于水陆者皆得以悦人情皓月柔风光霞暝霭之徃来无穷者皆得以发人之妙思商帆鱼艇欣以归儒冠士屦乐以游则石溪因居与粟而胜益増美益彰矣使与粟之负器藏道果如石之重溪之深坚所守而洁所行果如石之磨不磷溪之淆不浊基徳衍庆以贻其后之人也果如石之盘以固溪之流不息则其有石溪又岂不足砥其操濯其行哉昔者辋川名显于摩诘徳秀道就于陆浑地之与人交相赞也余于是既庆与粟之得石溪且庆石溪之遭与粟焉遂为之记
　　两溪文集巻五
　　
●钦定四库全书
  </div>
  <div class="pagination">
   <a href="两溪文集.html">
    上一页
   </a>
   <a href="两溪文集.html">
    1
   </a>
   <span class="current-page">
    2
   </span>
   <a href="两溪文集_page3.html">
    3
   </a>
   <a href="两溪文集_page4.html">
    4
   </a>
   <a href="两溪文集_page5.html">
    5
   </a>
   <a href="两溪文集_page6.html">
    6
   </a>
   <a href="两溪文集_page7.html">
    7
   </a>
   <span>
    ...
   </span>
   <a href="两溪文集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
