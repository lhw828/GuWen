<!DOCTYPE html>
<html>
<head>
    <meta charset="UTF-8">
    <title>梅溪集 - 第 50 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梅溪集 - 第 50 页/共 57 页</h1>
    <div class="content">　　凌晨饱饭渡秦溪【饭溪一名秦楼】要上青山九级梯不使瓯闽隔人世头陁力与五丁齐
　　千里归涂险更长眼中深喜见天王従今渐入平安境旧路艰辛未敢忘
　　我如倦鸟欲栖林喜见禅僧栖处深家在梅花小溪上一枝聊慰北归心
　　宿五峯院
　　万法由来总是空五峯名在本无峯我来遥作庐山想隠约夕阳开处逢【饶州芝山有五峯亭望见庐山峯范文正公诗云五老夕阳开】
　　赠亮首坐
　　雪顶厐眉八十余五峯深处结精庐阅人老眼能青白赠我严公一轴书
　　王成之太博寄诗病中未能和谩书二十字以酬
　　老病欲纳禄君恩许奉祠已为三径计误辱广文诗
　　司理叔文和过万桥诗复用前韵
　　少年一夕九起嗟家贫亲老无生涯河东先生独青眼慨然许我修通家三十年间同转首王谢依然作甥舅时人咸笑孺子贫杜老惟防丈人厚罢官闽峤初归来登堂又荷倾金罍诗诵白圭感前事情钟我辈衔余哀定向清朝力求退呼賔剰设严冬鲙従公杖屦鹿岩前明月清风赵欧会
　　挽令人
　　知汝莫如我伤心不尽谈忍贫犹好施见得可曾贪水陆同艰险糟糠共苦甘和鸣三十载一梦断闽南之子有贤叔鲰生误受知恩防夫子妻事类白圭诗黄巻悲吟夜青灯照绩时竟孤偕隠愿徒切悼亡思我欲志诸墓有言何敢私如賔最相敬无妬似知诗孝合従姑葬贤宜举郡悲明朝是重九忍看菊花枝梅溪草堂新辟缺少花木效少陵故事覔之以诗
　　小小园中十八香主人游宦遂荒凉名园草木多奇品分我余根种草堂
　　闲中那得买花钱孤负桃红李白天拈出向来花疏目招邀春色上诗篇
　　梦龄弟生日十一月二十二日
　　周正犹余八荚蓂昴星下应一阳生貌和冬岭松俱秀神与梅花溪共清定享百龄如卫武预开三径学渊明弟兄此去皆华发无惜更相荐夀觥
　　可公禅老住泉之九日山二十年矣予临罢官求去甚力复为后政所留寄诗詶以一絶
　　泉山好处称延福白发禅僧去复回且与晋松为隠侣莫同英石便飞来【可以英石见寄号飞来峯】
　　黄伯厚得蒲墨折而为三以书来易戏成二絶
　　不谓一子墨忽成三客卿君家好兄弟鼎立并驰名好去文房寳坚刚宜自持吾家藏有尽黄子翫无时
　　姚宰行可和诗索墨詶以元韵
　　武城民事暇著述似虞卿手握陈辈磨成不朽名人生几丸墨老病厌操持好与贤明宰研磨共救时
　　松笔
　　我有文房宝莫如毛頴清来从丹桂窟封以五夫城辈行惟彤管宗盟是墨卿湘东谩三品无此歳寒名
　　题净名院二絶
　　净名却见老维摩【谓长老颜公】道眼相看语不多我待衣冠挂神武杖藜来此老岩阿
　　谷中有月露蛾睂水织珠帘更絶奇满目峯峦观未尽有僧携纸覔题诗







　　梅溪后集巻二十
　　钦定四库全书
　　梅溪后集巻二十一
　　宋　王十朋　撰
　　表状
　　饶州到任谢表
　　遭时遇主协五百世之昌期共理分符叨二千石之重寄试之民事简在帝心【中谢】伏念臣奋身诸生业太学上皇亲防擢居多士之先陛下误知眷出羣臣之右方御天之十日畀近地之一麾旋防召还屡辱赐对魏徴之蕴几展尽贾谊之言畧施行曾未阅于三时已徧更于数职遽従宪府擢贰天官人言遭际之非常臣惧宠荣之过分力辝成命果获俞音荣聨书殿之名假守便藩之郡身获全于进退恩不替于初终况此楚东之故邦实为江左之奥壤顔真卿英风如在范仲淹遗爱犹存臣实何人可预兹选兹盖伏遇皇帝陛下法舜受禅体尧宅天广收众正而首及滞淹乐聴谠言而不罪狂直遴选朝廷之士畴咨岳牧之臣虽地分内外之殊而心蔑轻重之异知臣本出乎白屋谓臣可牧夫细民札命十行忧分千里臣敢不仰奉徳意力宣教条虽才非太公不能五月报政然忠犹杜甫未尝一饭忘君
　　防州到任谢表
　　地易防门难敢辞于蜀道心倾尧日逺尤甚于长安祗拜训词惟深感涕【中谢】臣顷由御史出守番昜任甫及于期年报蔑闻于五月慕言言之烈于顔鲁国学优优之治于范仲淹扰切戒于庸人第务近民之易罪或得于巨室方知为政之难比因有疾而丐祠不谓误恩而分阃况鱼复素称岩邑在坤维实为要冲苟非文武之长才曷副蕃宣之重寄岂臣庸缪可称使令兹葢伏遇皇帝陛下徳方日新仁若天覆悯鸟道乌蛮之险有刀耕火种之劳非善治不可以懐柔谓防臣或勤于抚字録其寸效畀以雄藩臣敢不究疾苦于闾阃布教条于州郡观武侯八阵居安未免于忧边诵杜甫百篇有志不忘于爱主
　　除敷文阁待制谢表
　　官自外迁既滥中权之寄恩由上出复叨次对之除抗章弗俞拜命增愓【中谢】窃念臣才惟樗栎业本韲盐偶逢神圣之作兴妄意风云之际会立螭簮笔方近清光冠豸乗骢遽违丹阙俯怅忠懐之莫尽仰知天眷之未衰繇列郡而擢居帅垣自集英而超跻华阁易任误防于增秩抚躬深愧于罔功清议靡容牢辝不获兹盖伏遇皇帝陛下至仁接下大度包荒谓臣如汲长孺之愚言多妄发知臣有苏世长之短心不敢邪荣畀重藩许连从槖臣敢不益坚素守誓竭孤忠共理分符何以副西清之选拾遗补过可能无北阙之书
　　湖州到任谢表
　　逺障承流乏循良之善政近藩改命仰覆载之隆私只服训词弥増感涕伏念臣五年去国两地分符饶俗浩穰有难调之巨室防疆瘠卤介絶险之乌蛮但思治已以先人岂忍夺民而生事故田里安其不扰而狱讼由之稍稀敢曰懐归实縁多病輙控祠庭之请屡干旒扆之严既寛斧钺之重诛复畀股肱之佳郡瞻清光于便殿展素蕴之忠言谓能防民防天语之见奨徙以自近佩圣恩其敢忘岂期衰迟有此遭际兹盖伏遇皇帝陛下至仁兼被大智难名怜臣守志弗欺共理犹知于惠飬悯臣奉躬匪懈事君或尽于勤劳故此异除华于朽质臣敢不持循宪度効法京师咏灵沼于真卿深体好生之徳恢儒宫于安定益陶善教之风
　　泉州到任谢表
　　五年三郡蔑酬天覆之恩一札十行又拜春温之诏方奉祠而窃禄遽共理以分符隆睠不忘孤忠益励【中谢】窃念臣少不学古晚方入官论事则意广而才踈为郡则心劳而政拙惟民是防虽误蒙金口之褒其毁乃来终莫夺簧言之巧松菊方寻于三径江湖复把于一麾非神圣素察其衷岂臣下可得而荐辞避不获颠跻是忧况闽为负山带海遐僻之乡而泉乃富商大贾往来之会讵容庸缪可备使令兹盖伏遇皇帝陛下尧仁宅天舜智察物知臣无剥下益上之罪恕臣有抑强扶弱之偏悟即墨之浮言畀清源之善地臣敢不清白奉巳循良牧民富而可求第守不贪之寳老之将至尚懐有犯之忠
　　除敷文阁直学士谢表
　　任南国守臣之寄治效蔑闻缀西清学士之班圣恩误及牢辝弗获下拜有慙【中谢】窃念臣学术空疎性资愚蠢蚤躬耕飬妄懐干禄之心晚窃科名誓竭事君之节许身自比于稷契得时况过于唐虞上皇亲擢之于布韦陛下又置之于台省徒屡膺于任使竟莫报于涓埃去国八年分符四郡觉年龄之云暮致疾病之交攻药百试而莫痊祠三乞而不允心劳政拙仅同下考之阳城金赐秩増有愧能名之黄覇揣分宜黜防恩若惊兹盖伏遇皇帝陛下仁覆迩遐赏従忠厚与人不求其备嘉善而矜不能谓臣虽不达于时宜知臣或稍谙于民事宠升侯蕃之重超陞庭阁之荣臣敢不仰务分忧俯当尽瘁拾遗补过虽良臣之愿莫詶宣化承流庶循吏之风可继
　　除太子詹事赐衣带谢表
　　归依故里首叨宫尹之除趋对便朝猥被章身之锡省循何幸俯偻难胜伏念臣有不移之忠无适用之器袭布韦而自荐綉鞶帨以奚为分三服之珍方曳裾而自媿拜九环之重觉委佩之有光夫何衰病之躯仰冒便蕃之宠兹盖伏遇皇帝陛下教子以义方之训好贤如缁衣之诗借以光华欲其賛翼惟少成若性但知敛袵之恭而非礼勿言敢后书绅之戒誓殚绵力少荅殊施
　　慰皇后上仙表
　　坤元资万物之生賛成乾道慈母弃敷天之养痛摧子心仙驭益遐宸衷尤切恭以大行安恭皇后樛木逮下葛覃俭躬嫔外邸以称贤位中宫而配圣数岂有定年胡不长恭惟皇帝陛下道尽人伦治賛阴敎谅圣情之攸系眷懿范以难忘功配九人迹可稽于彤管神游八极燕永阻于瑶池然而上奉两宫下临九有愿上寛于悲悼庶无爽于和宁
　　贺皇太子牋
　　廷扬大号位正前星肆赦以重承祧临轩而备典礼庆延宗社欢洽华夷恭惟皇太子殿下挺岐嶷之姿蕴寛大之徳佩礼乐诗书之丕训明君臣父子之大纲孝友行乎宫中仁智闻乎天下睿主义方而能教法不抗于伯禽嗣君嫡长而又贤防奚烦于四皓某官守巴徼神驰帝乡仰日月山海之攸重喜匕鬯粢盛之有守愚衷敢献愿日近于正人圣学益修当愈明于上性
　　慰皇太子表
　　人心所系方闻出震之音天道难知遽陨前星之曜讣闻率土痛切舆情恭以皇太子殿下挺岐嶷之姿秉温恭之徳喜愠不形于色其心有容仁谊以饬其躬有仪可象护不烦于四皓断自出于一人福善难慿降年何促恭惟皇帝陛下爱钟子圣仁笃父慈泽虽沛于金鸡药不灵于扁鹊谅旰食宵衣之际兴问安视膳之思然脩短皆系乎天虽圣贤莫逃于数昭明有学宜为梁室之储子晋已仙愿释周王之念
　　辞起居舎人状
　　窃以起居之职言动是司君无举而不书事有闻而必奏于清光为最近在直笔而尤难非得名儒曷称妙选臣学术浅陋性资狂愚上皇防之于布衣误被亲擢陛下识之于潜邸首膺召除方居列宿之聨辄贰司成之教防书史馆进説经筵皆学者之至荣岂臣愚之敢望蔑有寸效遽叨峻迁必致可畏之言以速不才之咎仰祈睿眷追寝异恩俾愚分之获安庶舆论之惟允所有恩命未敢祗受谨録奏闻伏候勅防
　　辝免兼侍讲状
　　臣伏准勅防除臣兼侍讲者臣闻命惊震罔知所措窃以歳輙屡迁者古人之所深戒身兼数职者通才犹不克堪臣近被召还滥官执秩与史馆编摩之选叨露门讲説之聨每拜命而若惊尝力辝而不获辰未再浃而遽贰左学朔才五易而躐陞右螭惧弗称于一官可更兼于两职况讲读方执经而入侍而记注常执笔而在旁各有攸司若何可摄将物议之不免谓圣恩之或私敢望睿慈追寝成命遴选硕学讲圣人所亲作之经庶俾愚臣专天子不自观之史
　　辞免侍御史状【亡】
　　辞免第二状【亡】
　　辞免权吏部侍郎状
　　臣今月十二日伏准省劄奉圣防除臣权吏部侍郎日下供职者臣縁今早上殿自劾不合力賛陛下恢复及委任张浚事乞罢臣侍御史之职仍赐窜谪今来得防除臣上件职是求罪而得迁何以塞羣议臣不敢供职所赐省劄已缴纳尚书省臣今居家待罪欲乞睿断降出臣自劾之章使中外晓然咸知臣罪速正典刑以为臣子之戒
　　辞免第二状【亡】
　　辞免除集英殿修撰状【亡】
　　饶州乞祠状【亡】
　　辞免知防州状【亡】








　　梅溪后集巻二十一
　　钦定四库全书
　　梅溪后集巻二十二
　　宋　王十朋　撰
　　启
　　及第谢宰相
　　地借玉阶恭上万言之对名登虎榜滥居千佛之先揣分逾涯抚躬知愧窃以奏言试功者尧舜遗意临轩取士者祖宗令规一新熙宁之科备见神庙之志谓三题不足发子大夫平日之蕴蓄而羣防可以陈我国家时政之阙遗着为永彛以幸多士夫何首当时之选者无切直之论遂使拟进士之对者有阿谀之讥既波荡以相承致源流之寖失近代尤甚浇风益滋大臣多忌而动有嫌疑学者懐愤而莫伸梗槩物极必变道开始公申严宻之禁而务在令行防壅蔽之害而悉闗圣览求忠谠则丁宁有诏第髙下则宠褒有辞既当清明不讳之朝宜得瑰伟非凡之士如某草茅贱子庠序鲰生由行艺以进升厠英髦而旅试俯惭俗学防无可取之二三仰惧天威事去欲陈之五六念交浅言深犹或不可非主圣臣贤其能有容龙匪怒其婴鳞龟偶居于前列上自亲擢受知不减于孙言略施行悟意有逾于贾谊静惟侥冒抑有夤缘兹盖伏遇仆射相公以道事君无私应物蚤羽仪于法従茂着忠嘉今掌握于化钧亟图康济披露封章之请益开宸聴之聪奨励进言得裴宏中之大体深衘讥政戒李吉甫之褊心盖将植太平之基岂独为诸生之赐某敢不益坚儒业恪守官箴勉来事之可为慕古人而有作不负天子惟殚精白之心愿为良臣冀奉周旋之诲过此以往未知所裁
　　张防政【纲】
　　某官厚徳镇浮宏材防萃为一时之耆彦耸百辟之表仪明以保身揖高风于赤松子任而共政断前列于曲江公欲振起斯文于委靡之余遂将顺其美于聴纳之际
　　陈枢宻【诚之】
　　某官禀纯粹清明之姿富博洽宏深之学茂明大对擢桂林之一枝践歴要途抟鹏程之万里夙膺宸眷进握兵权材兼文武而夷夏耸观荣冠古今而缙绅景慕惟昔渐阳公之徳化窃尝闻夫子之文章方惭不肖其范模何意克传其衣鉢
　　杨侍郎【椿】
　　某官学极羣书文优四杰纚纚议论有眉山先生之流风籍籍声称继闗西夫子之遗懿允矣儒林之冠仪乎从槖之班承师槐市而既被作成奏对枫宸而复膺推奨
　　李侍郎【琳】
　　某官模楷士流羽仪朝着分符便郡循良逺过于龚黄持槖従班儒雅同称于班马比膺诏綍亲职文衡革委靡而振士风进忠谠以当上意
　　贺侍郎允中
　　某官为世儒宗握持文柄寘杜牧于高第本崔郾之公心号李白为谪仙见季真之雅识为盛代而开公道賛吾君而求直言遂致缪庸首膺选擢
　　刘侍郎【才邵】
　　某官学校旧人文章大手仁为己任典刑备着于老成道与时行徳业兼全其乆大峻班行于笔槖演诰命于丝纶主张斯文提撕后进
　　王侍郎【俣】
</div>
    <div class="pagination">
<a href="梅溪集_page49.html">上一页</a><span>...</span><a href="梅溪集_page45.html">45</a><a href="梅溪集_page46.html">46</a><a href="梅溪集_page47.html">47</a><a href="梅溪集_page48.html">48</a><a href="梅溪集_page49.html">49</a><span class="current-page">50</span><a href="梅溪集_page51.html">51</a><a href="梅溪集_page52.html">52</a><a href="梅溪集_page53.html">53</a><a href="梅溪集_page54.html">54</a><a href="梅溪集_page55.html">55</a><span>...</span><a href="梅溪集_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
