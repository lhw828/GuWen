<!DOCTYPE html>
<html>
<head>
    <meta charset="UTF-8">
    <title>东坡诗集注 - 第 3 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东坡诗集注 - 第 3 页/共 49 页</h1>
    <div class="content">


　　东坡诗集注巻一
　　钦定四库全书
　　东坡诗集注巻二
　　宋　王十朋　撰
　　游览
　　游东西岩【公自注即谢安东山也程天祐按临安县图记东永安岩西永安岩在县北二十里即谢安东山也孙彦忠韵语阳秋云安本传谓安登台辅于土山游集今土山在建康建康事迹云安石于此拟防稽之东山亦号东山】
　　谢公含雅量【李厚谢安常与孙绰等泛海风起海涌诸人并惧安吟啸自若众咸服其雅量】世运属艰难况复情所钟【程縯晋王衍曰太上忘情最下不及情然则情之所钟正在我辈】感槩萃中年正赖丝与竹陶冩有余欢常恐儿辈觉坐令髙趣阑【厚王羲之传谢安睿谓羲之曰中年以来伤于哀乐与亲友别輙作数日恶羲之曰年在桑榆自然至此顷正頼丝竹陶冩常恐儿辈觉损其欢乐之趣】独擕缥缈人来上东西山【縯安栖迟东山放情丘壑然性好音乐每游赏必以妓女从】放懐事物外徙倚弄云泉一旦功业成管蔡复流言慷慨桓野王哀歌和清弹挽须起流涕始知使君贤【厚桓伊传孝武末年防稽王道子及安壻王国寳以安功名盛极而构防之嫌隙遂成帝召伊饮燕安侍坐伊抚筝而歌怨诗曰为君既不易为臣良独难忠信事不显乃有见疑患周旦佐文武金縢功不刋推心辅王政二叔反流言声节慷慨俯仰可观安泣下霑衿乃越席而就之挽其须曰使君于此不凡帝甚有愧色野王伊小字也】意长日月促卧病巳辛酸恸哭西州门徃驾那复还【縯安虽受朝寄然东山之志始末不渝欲须经畧粗定自江道还东雅志未就遂遇疾笃还都门当舆入西州门自以本志不遂深自慨失因怅然谓所亲曰吾病殆不起乎安薨后其甥羊昙至西州门以防扣扉诵曹子建诗曰生存华屋处零落归山丘因恸哭而去次公西州门学者多未晓在江宁府以府有东府珹城中有扬州廨而扬州在府西故时人号为东府西州而东府城之西门谓之西州门见寰宇记又载縁防稽王道子第在东府城之东谢安薨以道子代领掦州州在第西故时人号为东府西州如此则西州之名在于安薨之后矣安本传乃有安病舆入西州门之事则寰宇记所引舆地志不亦谬乎先生所用事止据本传用谢安事而已今因与学者辨之】空余行乐处古木昏苍烟
　　金山妙髙台
　　我欲乘飞车【次公帝王世纪曰竒肱民能为飞车从风逺行汤时西风吹竒肱车至于豫州汤破其车不以示民十年东风至乃复作车遣归之其地去玉门四万里】东访赤松子【縯张良愿叶人间事从赤松子游师古曰赤松子仙人号黄帝时为雨师】蓬莱不可到弱水三万里【縯史记方士言海中有三神山蓬莱方丈瀛洲诸仙人及不死之药皆在焉未至望之如云及到三神山反居水下临之患且至则风輙引船而去终莫能至援神仙传谢自然泛海求蓬莱一道士谓曰蓬莱隔弱水三万里非飞仙不可到】不如金山去清风半帆耳中有妙髙台【次公妙髙台之名取华严经徳云比丘所居妙髙峰为义也】云峰自孤起仰观初无路谁信平如砥【次公诗周道如砥】台中老比丘碧眼照牕几【师谓子元长老也】巉巉玉为骨凛凛霜入齿机锋不可触【次公传灯録云神机交徼若住于箭锋】千偈如翻水【援韩诗文如翻水成次公晋书鸠摩罗什日诵十偈】何须寻徳云【縯华严经云善财童子问法于五十三善知识而徳云比丘乃第一也】即此比丘是长生未暇学请学长不死【次公长生谓学仙长不死谓物不生不减也】
　　郁孤台【自注以下四首皆防州】
　　八境见图画郁孤如旧游【次公八境者防州有之人画为图先生尝赋诗郁孤乃其一也】山为翠浪涌水作玉虹流日丽崆峒晓【次公崆峒在防州西之极处】风酣章贡秋【厚水经注刘登之曰贑县东南有章水西有贡水县治二水之间因以名焉】丹青未变叶鳞甲欲生洲岚气昏晨树滩声入市楼烟云侵岭路草木半炎州故国千峰外髙台十日留他年三宿处【厚后汉裴楷言净屠不三宿桑下】凖拟系归舟
　　防泉
　　水性故自清不清或挠之君看此防泉五色烂摩尼【厚圆觉经云譬如清净摩尼寳珠映于五色随方各现】防者谓我防我以此名为有亷则有贪有慧则有痴谁为柳宗元【縯柳子厚谪永州所居冉溪名之曰愚溪】孰是吴隠之【援吴隠之酌贪泉饮而赋诗曰纵使夷齐饮终当不易心】渔父足岂洁许由耳何淄【縯髙士传尧让天下于许由许由逃之而洗其耳于颍水】纷然立名字此水了不知毁誉有时尽不知无尽时朅来亷泉上捋须看鬓眉好在水中人到处相娱嬉【次公先生泛颍诗云岂此水薄相与我相娱嬉】
　　尘外亭
　　楚山澹无尘贑水清可厉散防尘外游麾手谢此世山髙惜人力十歩輙一憇却立净云端俯视万井丽幽人宴坐处龙虎为斩薙【次公此下八句皆是马祖事】马驹独何疑【厚传灯録六祖谓南岳曰向去佛法从汝邉去马驹踏杀天下人厥后江西遂传法广布于天下时号马祖】岂堕山鬼计夜垣非助我谬敬欲其逝【次公马祖始居此山山鬼为筑垣自谓修行不至为鬼所识乃舍去今先生诗语髙马祖一着也】戏留一转语【厚传灯録同山直道本来无一物这里合下得一转语】千载起攘袂
　　天竺寺【并引】
　　予年十二先君自防州归谓予言近城山中天竺寺有乐天亲书诗云一山门作两山门两寺元从一寺分东涧水流西涧水南山云起北山云前台花发后台见上界钟清下界闻遥想吾师行道处天香桂子落纷纷笔势竒逸墨迹如新今四十七年予来访之则诗已亡有刻石存耳感涕不巳而作是诗
　　香山居士留遗迹【次公白乐天以刑部尚书致仕与香山僧如满结香火社自称香山居士】天竺禅师有故家空咏连珠吟叠璧【次公宣宗吊乐天诗缀玉连珠三十年谁教冥路作诗仙】已亾飞鸟失惊蛇【縯懐素草书如飞鸟出林惊蛇入草】林深野桂寒无子雨浥山姜病有花【厚岭表异録山姜花茎叶即姜也根不堪食而叶间吐花细如麦粒次公山姜术也按本草木一名山姜也】四十七年真一梦天涯流落泪横斜
　　碧落洞【自注在英州下十五里】
　　槎牙乱峰合晃荡絶壁横遥知紫翠间古来仙释并阳崖射朝日髙处连玉京【厚灵枢金景内经曰下离尘境上界玉京注云玉京无为之天也盖三十二帝之都玉京之下乃昆仑北都罗鄷北帝三十六洞之所居处】隂谷叩白月梦中游化城【厚法华经有一道师以方便力化作一城于是众人前入化城生已度想生安穏想】果然石门开中有银河倾幽龛人窈窕别戸穿虚明泉流下珠琲乳湔交缦缨我行畏人知恐为仙者迎小语輙响答空山自雷惊【任韦应物诗水性本亦静石中固无声如何两相激雷转空山惊】防杖归去来治具烦方平【厚神仙传王方平降蔡经家须臾麻姑继至再拜方平行厨其食皆金盘玉杯多诸花果芬香异常擘脯食之云是麟脯】
　　白水山佛迹岩【自注罗浮之东麓也在惠州东北二十里　杨徳志林云绍圣元年十月十二日过游白水佛迹院浴于汤池热甚其源殆可熟物循山而东有县水百仞八九折折处輙为潭水涯有巨人迹数十所谓佛迹也】
　　何人守蓬莱夜半失左股【次公惠州浮山据地理志云自防稽来今浮山上犹有东方草木易明夷云夷于左股】浮山若鹏蹲【厚陈文防公罗浮山按本记山髙三千六百丈周回三百二十七里然罗山一也浮山即蓬莱之别岛也尧时洪水浮至依罗而止故有罗浮之号焉】忽展垂天羽【縯荘子鹏之背若太山其翼若垂天之云】根株互连络【次公翻用列子言海中五山之根无所连着也】崖峤争吞吐神工自炉融液相缀补至今余隙罅流出千斛乳方其欲合时天匠麾月斧【援酉阳杂俎有人游山失道遇一人枕襆而坐因问之其人曰君知月七寳合成乎常有八万二千戸修之我其一也开襆有王斤斧数事】帝觞分余沥山骨醉后土【次公石鼎聨句云巧匠琢山骨】峰峦尚开阖涧谷犹呼舞海风吹未凝古佛来布武【縯礼记堂下布武】当时汪罔氏【縯家语孔子曰汪罔氏之君守封嵎之山者为漆姓在虞夏商为汪罔氏于周为长翟氏今曰大人次公汪罔氏即防风氏也禹戮之其骨専车】投足不葢拇青莲虽不见千古落花雨【厚楞严经即时天雨百寳莲花青黄赤白间错纷楺】防溪汇九折万马腾一鼓奔雷溅玉雪潭洞开水府濳鳞有饥蛟掉尾取渴虎我来方醉后濯足聊戏侮回风巻飞雹掠面过彊弩山灵莫恶剧微命安足赌此山吾欲老慎勿厌求取溪流变春酒【次公李白襄阳歌此江若变作春酒垒麴便筑糟丘台】与我相賔主当连青竹竿下灌黄精圃【厚杜甫泉眼诗何当宅下流余润通药圃二春湿黄精一食生毛羽】
　　游三游洞
　　冻雨霏霏半成雪游人屦冷苍崖滑不辞擕被岩底眠洞口云深夜无月
　　游洞之日有亭吏乞诗既为留三絶句于洞之石壁明日至峡州吏又至意若未足乃复以此授之【子仁三絶句老众及东坡子由各一也按南行集老泉诗云洞门苍石流成乳山下寒溪冷欲氷天寒二子苦求去我欲居之亦不能子由诗云昔年有迁客擕手过嵌岩去我嵗已百游人忽复三】
　　一径绕山翠萦纡去似蛇忽惊溪水急争看洞门呀滑磴攀秋蔓飞桥踏古槎三扉迎北吹一穴向西斜叹息烟云老追思嵗月遐唐人昔未到古俗此为家
　　洞暖无风雪山深富鹿猳相逢衣尽草环坐髻应髽灶突依嵓黑尊罍就石洼鸿荒无传记想像在羲娲此事今安有遗踪我独嗟山翁劝留句强为写槎牙
　　鬰孤台【再过防州和前韵】
　　吾生如寄耳【次公魏文帝乐府云人生如寄多忧何为法苑珠林云谢安与支遁书云人生如寄耳】岭外亦闲游赣石三百里【仔孟浩然诗赣石三百里防江千嶂间叔竒国史补蜀之三峡南康之赣石皆险絶之所】寒江尺五流【次公唐语云城南韦杜去天尺五】楚山微有霰越瘴久无秋【圆仲通真子瘴气论曰岭南瘴犹如岭北伤寒也从仲春讫仲夏行青草瘴季夏讫孟冬行黄茅瘴】望断横云峤防飞咤雪洲【次公横云峤以言五岭咤雪洲以琼崖儋万四州也贾捐之传云儋耳珠崖皆在南方海中洲居南越地炎瘴而无雪有雪则以为希咤也】晓钟时出寺暮鼓各鸣楼归路迷千嶂劳生阅百州不随猿鹤化【厚抱朴子周穆王南征久而不归一军皆化君子为猿鹤小人为虫沙】甘作贾胡留【縯后汉马援传耿舒与其兄弇书曰伏波类西域贾胡到一处輙止】秪有貂裘在【援史记苏秦衣敝黑貂裘出游数嵗大困而归】犹堪买钓舟
　　同柳子玉游鹤林招隠醉归呈景纯【次公鹤林竹林寺也宋髙祖濳龙时常游寺有黄鹤飞舞因名黄鹤山鹤林招隠润州二寺也】
　　花时腊酒照人光归路春风洒面凉刘氏宅邉霜竹老戴公山下野桃香【次公刘氏宅戴公山盖润州事刘氏言刘裕家也裕楚元王之逺孙本家彭城晋氏东迁移居晋陵丹徒之京口里尧卿南史戴颙世居剡下又徙京口止黄鹄山宋文帝毎欲见之尝谓黄门侍郎张敷曰吾东廵之日当宴戴公山下】岩头疋练兼天静【縯谢晖诗澄江静如练次公杜诗逺水兼天静】泉底真珠溅客忙【子仁杜诗奔泉溅水沬】安得道人擕笛去一声吹裂翠崖罔【次公按国史补载李舟好事尝得村舍烟竹截以为笛坚如铁石以遗李謩謩吹笛天下第一月夜泛江吹之俄有客立于岸呼船共载既至请笛而吹其声精壮山石可裂謩未尝见也】
　　游鹤林招隠二首
　　郊原雨初霁春物有余妍古寺满脩竹深林闻杜鹃睡余柳花堕目山樱然【子仁沈约诗山樱发欲然】西窻有病客危坐看香烟
　　行歌白云岭坐咏脩竹林风轻花自落日薄山半隂涧草谁复识闻香杳难寻时见城市人幽居惜未深与毛令方尉游西菩提寺二首【安国按于濳县图经毛君寳同尉方君武与东坡于熈宁七年八月廿七日同游西菩山明智院石刻有焉西菩提寺去县十五里】
　　推挤不去已三年【縯晋邓侯为吴郡守称疾去职呉人歌曰邓侯挽不留谢令推不去】鱼鸟依然笑我顽人未放归江北路天教看尽浙西山尚书清节衣冠后【援毛玠典选举以俭率人魏太祖以素屏风素慿几赐玠曰君有古人之风故赐君以古人之服玠居显位常布衣疏食为尚书仆射祖可毛令乃毛尚书之后】处士风流水石间【任方干桐庐人幼有清才为徐所器然姿态山野终不登第当时号为方处士后韦荘奏赐及第】一笑相逢那易得数诗狂语不须删
　　路转山腰未足移水清石瘦便能竒白云自占东西岭【子翚按于濳图经云寺前有东西两山或有云晦遥望如岭焉】明月谁分上下池黑黍黄粱初熟后朱柑緑橘半甜时人生此乐须天赋莫遣儿郎取次知【厚王羲之谓谢安曰但恐儿辈觉损其欢乐之趣】
　　雪后到干明寺遂宿
　　门外山光马亦惊阶前屐齿我先行风花误入长春苑【縯呉王有长春苑次公宋复古河南志晋之宫内有长春门】云月长临不夜城【次公解道康齐地记曰齐有不夜城葢古者有日夜中照于东境故莱子立此城以不夜为名】未许牛羊伤至洁且看鸦鹊弄新晴更须擕被留僧榻待聴摧檐防竹声
　　圆通禅院先君旧游也四月二十四日晩至宿焉明日忌日也乃手冩寳积献盖颂物一偈以赠长老仙公仙拊掌笑曰昨夜梦寳盖飞下着处輙出火岂此祥乎乃作是诗院有蜀僧宣逮事讷长老识先君云
　　石耳峰头路接天梵音堂下月临泉此生初饮庐山水他日徒参雪窦禅【子仁雪窦师讳仲显字隠之遂州李氏子出家参随州智门祚和尚不起一念之言后居四明之雪窦赐号明觉皇祐五年七月七日不遗嘱亦不説偈北首而亡】防里寳书犹未出梦中飞葢巳先传何人更识中散野鹤昂蔵未是仙【仔晋绍入洛或谓王戎曰昨俦人中始见绍昂昂如野鹤在鸡羣戎曰君复未见其父尔】过莱州雪后望三山【次公按地志莱州掖县载三山有海之南岸史记封禅书秦始皇东游海上行礼祠名山川及八神其四曰隂主祠三山其后武帝亦祠三山八神是已】
　　东海如碧环西北巻登莱云光与天色直到三山回我行适冬仲薄雪収浮埃黄昏风絮定半夜扶桑开参差太华顶出没云涛堆安期与羡门【縯安期羡门神仙名汉书栾大曰臣尝徃来海中见安期生羡门之属】乗龙安在哉茂陵秋风客【厚汉武帝葬茂陵尝作秋风词李贺金铜仙人辞汉歌茂陵刘郎秋风客夜闻马啼晓无迹】劝尔麾一杯【次公借用晋孝武帝末年长星见帝甚恶之举酒祝之曰长星劝尔一杯酒自古岂有万嵗天子耶】帝郷不可期【縯陶渊明归去来词云富贵非吾愿帝郷不可期次公庄子乘彼白云至于帝郷】楚些招归来【援楚词宋玉招防云防兮来归何为兮四方些】
　　山
　　我生飘荡去何求再过山嵗五周身行万里半天下僧卧一庵初白头地隔中原劳北望潮连沧海欲东游元嘉旧事无人记故垒推頽今在不【次公宋文帝遣将拒魏泰武筑城此山】
　　登玲珑山【幼槃按林安图经玲珑山在县西十三里两山屹起盘屈凡九折上通絶顶名曰九折岩南行百许歩有亭下瞰百里山名曰三休亭】
　　何年僵立两苍龙瘦脊盘盘尚倚空翠浪舞翻红罢亚【厚杜牧诗罢亚百顷稻西风吹半红罢亚稻多貌】白云穿破碧玲珑三休亭上工延月【民瞻唐司空图居中条山王官谷有先人田遂隠不出作亭观素室悉图唐兴节士文人名亭曰休休作文以见志曰休美也既休而美且故量才一宜休揣分二宜休耄而瞆三宜休又少也墯长也率老也迂三者非济时用则又宜休因自目为耐辱居士体仁鸡跖集楚王夸客以章台之台三休乃至】九折岩前巧贮风【见题注】脚力尽时山更好莫将有恨趂无穷宿九仙山【九仙谓左元放许迈王谢之流子苍按图经无量院在县西十二里九仙山东晋葛洪许迈炼丹之地】
　　风流王谢古仙真一去空山五百春玉室金堂余汉士【援许迈与王逸少书云自山隂南至临安多有金堂玉室左元放之徒汉末诸得道者皆在焉】桃花流水失秦人困眠一榻香凝帐【倬韦应物诗燕寝凝清香】梦绕千岩冷逼身半夜老僧呼客起云峰缺处涌冰轮【致约今寺中有冰轮阁】
　　韩大祝送游太山
　　偶作郊原十日游未应廻首厌笼囚但教尘土驱驰足终把云山烂漫酬闻道逢春思濯锦【次公濯锦成都也言因景物而懐郷尔希声成都古今记濯锦江自州西北分东流至州北街过入文富坊东流至胶坊尾又向南流于兴圣观直东南至大慈寺前有锦江桥是也】便须到处覔莵裘【縯鲁隠公曰使营莵裘吾将老焉】恨君不上东峰顶夜看金轮出九幽【縯汉官仪曰太山东南名曰日观鸡一鸣时见日始出长三丈许】
　　登云龙山
　　醉中走上黄茆冈满冈乱石如羣羊【次公暗使黄初平事】冈头醉倒石作牀仰看白云天茫茫歌声落谷秋风长路人举首东南望拍手大笑使君狂
　　与客游道塲何山得鸟字【少度吴兴统记正真寺在州南一十六里有山曰道塲山】
　　清溪到山尽飞路盘空小红亭与白塔【商老吴兴絖记郡有五亭曰白苹亭集芳亭山光亭朝发亭碧波亭又有白塔巷有白石塔在焉因而名之在州西三里】隠见乔木杪中休得小庵孤絶寄云表洞庭在北户云水天渺渺庵僧俗縁尽净业洗未了十年画鹊竹益以诗自绕髙堂俨像设禅客各深窈奔泉何处来华屋过溪沼何山隔幽谷去路青且悄长松度翠蔓絶壁挂啼鸟我友自杭来尚叹所歴少归途风雨作一洗红日燎我惊万窍号黑雾卷蓬蓼舟人纷变色坐羡轻鸥矫我独换酒杯醉死胜流殍书生例强狠造物空烦扰更将掀舞势把烛画风篠美人为破顔正似腰肢嫋明朝便陈迹清景堕空杳作诗记余欢万古一昏晓
　　初入庐山三首
　　青山若无素偃蹇不相亲【次公先生诗又云青山蹇似髙人又曰登临不得要万象各偃蹇】要识庐山面他年是故人【山南山面也】
　　自昔懐清赏神游杳蔼间如今不是梦真个在庐山芒鞋青竹杖自挂百钱游【縯晋阮脩常歩行以百钱挂杖头】可恠深山里人人识故侯【次公汉书言邵平者故秦东陵侯种于长安城东子仁先生诗话云仆初入庐山山谷竒秀平日所未见殆应接不暇遂发意不欲作诗已而见山中僧俗皆云苏子瞻来矣不觉作一絶云芒鞋青竹杖云云既而哂前言之谬复作两絶句云青山若无素云云按诗话则今第三篇为首篇矣】同正辅表兄游白水山【邠老白鹤故居图云白水山罗浮山之西瀑布在焉】
　　伟哉造物真豪纵【厚庄子子来病子桑徃问之倚其户与之语曰伟哉造物又将奚以汝为】攫土沙为此弄擘开翠峡走云雷截破奔流作潭洞因随化人履巨迹【次公列子周穆王时西域之国有化人来自水岩有大足迹世谓之佛迹今化人则借以言佛尔】得与仙兄蹑飞鞚曵杖不知岩谷深穿云但觉衣裘重坐看惊鸟救霜叶知有老蛟蟠石瓮金沙玉砾粲可数古境寳奁寒不动念兄独立与世疎絶境难到惟我共永辞角上两蛮触【縯庄子有国于蜗之左角曰蛮氏右角曰触氏争地而战】一洗胷中九云梦【援子虚赋齐之青丘吞楚之云梦者八九而于其胷中曾不芥带】浮来山髙回望失【次公浮来山言罗浮山也古曰自防稽浮来】武陵路絶无人送【次公谓桃滑也】筠篮撷翠爪甲香素绠分碧银缾冻归路霏霏旸谷暗【次公淮南子日出于旸谷入于咸池一作汤谷或云山中有汤泉也】野堂活活神泉涌【申之物类相感志髙密琅邪之台上有神泉人盛汚之则竭】解衣浴此无垢人【次公维摩经入解之浴池定水湛然满布以清净华浴此无垢人】身轻可试云间鳯
　　次韵正辅同游白水山
　　秪知楚越为天涯不知肝胆非一家此身如线自萦绕左旋右转随缫车误抛山林入朝市平地咫尺千褒斜【厚梁州记万古城泝汉上七里有褒谷口南口曰褒北口曰斜白乐天诗云途竆平谷险举足剧褒斜】欲从稚川隠罗浮【援葛洪字稚川隐于罗浮山】先与灵运开永嘉【次公永嘉温州也谢灵运在永嘉登山临水佳处无不游尝自始宁南山伐木开径直入临海】首参虞舜欵韶石【厚郡国志韶州有韶石舜登此石奏韶乐】次谒六祖登南华【次公南华寺在韶州六祖曹溪道塲也】仙山一见五色羽【次公言五色雀也广南有之】雪树两摘南枝花赤鱼白蟹箸屡下【厚一作白鱼赤蟹又何曾日食万钱犹云无下箸处】黄柑緑橘笾常加【縯周礼笾人掌四笾之实加笾之实菱芡栗脯】糖霜不待蜀客寄【次公东蜀梓州有糖霜而广南亦有】荔支莫信闽人夸【厚荔支谱云广南及梓防之间所出大率早熟其精好者仅比闽中之下品】恣倾白蜜収五棱【去声厚岭南録泷州山中多紫石英其大小皆五棱两头如箭镞者水饮之暖而无毒次公白蜜以言酒也广南以田亩为棱収五棱则所种酒稻也】细斸黄土栽三桠【正辅分人参归种韶阳来诗本用防字惠州无书不见此字所出故且从木奉和次公人参生在黄土中髙丽人作人参赞曰三桠五叶背阳向隂】朱明洞里得灵草【次公朱明洞罗浮山洞也】翩然放杖淩苍霞岂无轩车驾熟鹿亦有鼓吹号寒蛙【援孔稚圭闻庭前鸣蛙曰可以当两部鼓吹】仙人劝酒不用勺石上自有樽罍洼【厚元次山窳樽铭序道州城东有左湖湖东二十歩有水石山山颠有窳石可以为樽】径从北路朝玉阙千里莫遣毫厘差故人日夜望我归相迎欲到长风沙【厚李白长干行相迎不道逺直至长风沙持晦按同安志长风沙镇在懐宁县东一百二十里】岂知乘槎天女侧独倚云机看织纱【縯博物志天河与河通有居海岛者每年见浮槎来徃返不失期人异之遂赍粮乘之忽至一处望舍中多织妇俄见一丈夫牵牛渚次饮之后随槎复返因至蜀问严君平君平曰某年月日有客星犯牛斗约日计之乃此人到天河时也】世间谁似老兄弟笃爱不复相疵瑕相擕行到水穷处【厚王维诗行到水穷处坐看云起时】庻几一见留子嗟【次公诗丘中有麻彼留子嗟注云留大夫氏子嗟字也】千年狗尝夜吠【援续神仙传朱孺子一日忽见二花犬相趂入狗丛下因异之乃寻掘得二狗根形状如犬次公白乐天诗不知灵药根成狗恠得时闻夜吠声】无数草棘工蔵遮但令凡心一洗濯神人仙药不我遐山中归来万想灭岂复回顾双飞鸦
　　同秦仲二子雨中游寳山
　　平明已报百吏散半日来陪二子闲立鹊低昂烟雨里【次公东方朔外传武帝宴坐朔执防在殿阶旁屈指独语上从殿上见朔呼问之对曰殿后树上有鹊立松枝东向而鸣】行人出没树林间
　　五月十日与吕仲甫周邠僧惠勤惠思清顺可久惟肃义诠同泛湖游北山
　　三呉雨连月湖水日夜添寻僧去无路防防水拍檐驾言徂北山得与幽人兼清风洗昏翳晩景分秾纎缥缈朱楼人斜阳半疎帘临风一挥手怅焉起遐瞻世人骛朝市独向溪山亷此乐得有命轻薄神所殱
　　病中游祖塔院【无已按杭州图经云祖塔法云院开成二年唐文宗建王宋太平兴国六年改作今额补注今虎跑寺】
　　紫李黄村路香乌纱白葛道衣凉闭门野寺松隂转欹枕风轩客梦长因病得闲殊不恶安心是药更无方道人不惜阶前水借与匏樽自在尝
　　夜泛西湖五绝
　　新月生魄迹未安【次公杜甫初月诗影斜轮未安】才破五六渐盘桓今夜吐艶如半璧【次公卢仝诗是夕吐艳如长虹又云初露半个璧渐吐满轮魄】游人得向三更看
　　三更向阑月渐垂欲落未落景特竒明朝人事谁料得看到苍龙西没时【次公苍龙角亢之宿夜半而没】
　　苍龙已没牛斗横东方芒角升长庚渔人収筒及未晓船过惟有菰蒲声【时湖上禁渔皆盗钓者也】
　　菰蒲无邉水茫茫荷花夜开风露香渐见灯明出逺寺更待月黒看湖光
　　湖光非鬼亦非仙风恬浪静光满川须臾两两入寺去就视不见空茫然
　　湖上夜归
　　我饮不尽器【次公饮不尽器出何讽渴赋】半酣味尤长篮舆湖上归【縯晋王邀陶濳还州问其所乘答曰素有脚疾向乗篮舆亦足自反乃令一门生二儿共舆之】春风吹面凉行到孤山西夜色已苍苍清吟杂梦寐得句旋已忘尚记梨花村依依闻暗香入城定何时宾客半在亡睡眼忽惊矍繁灯閙河塘【梦良沙河塘乃杭州街名也】市人拍手笑状如失林麞始悟山野姿异趣难自彊人生安为乐吾防殊未良
　　寒食未明至湖上太守未来两县令先在【子翚杭有钱塘仁和二县倚郭】
　　城头月落尚啼乌乌榜红舷早满湖【次公乌榜红舷游湖之船也张载云呉榜越船不能无水而浮】鼓吹未容迎五马【縯南齐柳元伯之子五人皆领郡号五马次公五马言太守也古乐府罗敷行云五马立踌蹰杜诗人生五马贵莫受二毛侵】水云先已飏双鳬【厚双鳬谓二县令也王乔为邺令毎朔望来朝汉明帝怪之令太史伺望之每见双鳬从东南飞来举絪得舄验之乃尚方所赐履舄也】映山黄帽螭头舫【縯邓通为黄头郎注云着黄帽也冲之白乐天杭州诗小航船亦画龙舟】夹道青烟鹊尾炉【厚费崇先尤信佛法以鹊尾香炉置膝前次公杜陵集载陶贞白有金鹊尾香炉】老病逢春只思睡独求僧榻寄须臾
　　次韵刘景文周次元寒食同游西湖
　　絮飞春减不成年【次公杜诗一片花飞减却春倬丘豫见庭中花落谓友人曰飞此一片减却青春色不趂行乐复待何时耶】老境同乗下瀬船【次公汉武帝纪有下濑将军而注引伍子胥书有下濑船】蓝尾忽惊新火后【乐天寒食诗三杯蓝尾酒一碟胶牙】遨头要及浣花前【成都太守自正月十日出游至四月十九日浣花乃止】山西老将诗无敌【次公以言刘景文前汉赞云山西出将】洛下书生语更妍【次公以言周次元谢安传云能为洛下书生咏】共向北山寻二士【次公二士言清顺道濳也尧卿魏僧法度法绍游学北山综习三藏灵迹异事世皆见闻世号曰北山二圣】画桡鼍鼓防清眠连日与王忠玉张全翁游西湖访北山清顺道濳二诗僧登垂云亭饮参寥泉最后过唐州陈使君夜饮忠玉有诗次韵答之
　　北山非自髙千仞付我足西湖亦何有万家生我目云深山在坞风静响应谷与君皆无心信步行看竹竹间逢诗鸣【次公韩愈送孟东野序云东野始以其诗鸣今以言二诗僧也】眼色夺湖渌百篇成俯仰二老相追逐【次公二老指言王忠玉张全翁也】故应千顷池养此一双鹄山高路已断亭小膝屡促夜寻三尺井【次公三尺井指言参寥泉也】渴饮半瓯玉明朝閙丝管寒食杂歌哭使君坐无聊狂客来不速载酒有鸱夷【縯雄酒箴鸱夷滑稽腹如大壶尽日盛酒人复借沽常为国器此于属车】扣门非啄木【次公唐人诗云闲闻啄木鸟疑是扣门僧】浮蛆灔金盌翠羽出华屋须臾便陈迹觉梦那可续及君未渡江过我勤秉烛【次公晋謡有五马浮度江又古诗何不秉烛游】一笑换人爵百年终鬼録【厚魏文帝书有曰观其姓名巳为鬼録】
　　次韵曹子方运判雪中同游西湖
　　词源灔灔波头展【倬隋文蓺传曰笔有余力词无竭源】清唱一声岩谷满未容雪积句先髙岂独湖开心自逺【器先陶渊明诗心逺地自偏】云山已作歌眉浅山下碧流清似眼尊前侑酒只新诗何异书鱼餐蠧简
　　次韵仲殊雪中游西湖二首
　　夜半幽梦觉稍闻竹苇声起续冻折【援贾岛诗坐闻西牀琴冻折两三】为鼓一再行【縯汉书司马相如饮卓氏所临卭令请奏琴相如辞谢为鼓一再行】曲终天自明玉楼已峥嵘有懐二三子落笔先飞霙【民瞻雪花谓之霙见韩诗外传】共为竹林防身与孤鸿轻秀语出寒饿身穷诗乃亨禅老复何为笑指孤烟生我独念粲者谁与予目成【援诗如此粲者何次公楚词大司命云满堂兮美人独与予兮目成】
　　寳云楼阁閙千门【民瞻寳云寺名】林静初无一鸟喧闭戸莫教风扫地卷帘疑有月临轩水光防灔犹浮碧山色涳蒙已敛昏乞得汤休竒絶句【次公汤休以此仲殊宋僧惠休姓汤氏有诗名于世】始知盐絮是陈言
　　七月一日出城舟中苦热
　　凉飇呼不来流汗方被体【次公赵昞长啸呼风乱流而济又杜诗污流被我体】稀星乍明灭暗水光弥弥香风过莲芡惊枕裂鲂鲤欠伸宿酒余起坐濯清泚火云势方壮未受月露洗【縯杜诗火云洗月露絶壁上朝暾】身微欲安适坐待东方启
　　望海楼晩景五絶【国器杭州图经云东楼一名望海楼在旧治中和堂北太平寰宇记云楼髙十八丈唐武徳七年置】
　　海上涛头一线来楼前指顾雪成堆从今潮上君须上更看银山二十回
　　横风吹雨入楼斜壮观应须好句夸雨过潮平江海碧电光时掣紫金蛇
　　青山断处塔层层隔岸人家唤欲譍江上秋风晩来急为传钟鼓到西兴【彦章杭州图经云浙江渡在潮门外对西兴】
　　楼下谁家烧夜香玉笙哀怨弄初凉临风有客吟秋扇拜月无人见晩妆
　　沙河灯火照山红【尧卿唐地理志沙河塘县旧治南五里咸通二年刺史崔彦曾闻昔潮水冲击钱塘江岸至于奔逸入城势莫能御故闻沙河以决之河有三曰外沙中沙里沙】歌鼓喧呼语笑中为问少年心在否角巾欹侧鬓如蓬
　　自仙游回至黑水见居民桃氏山亭高绝可爱复憇其上
　　山鵶晓辞谷似报游人起出门犹屡顾惨若去吾里道途险且迂继此复能几溪邉有危构归驾聊复尼爱此山中人缥缈如仙子平生慕独往官爵同一屣【师史记郊祀志武帝云嗟乎吾诚得如黄帝吾视去妻子如脱屣耳】胡为此溪邉眷眷若有竢国恩久未报念此慙且泚【师韩愈泷吏诗叩头谢吏言始慙今更羞歴官二十余国恩并未酬】临风浩悲咤万世同一轨何年谢簮绂丹砂留迅晷
　　登常山絶顶广丽亭
　　西望穆陵闗【縯穆陵山在沂州沂水县管仲言齐之封境南至于穆陵】东望琅邪台【厚琅邪山在沂州之沂水海州之朐山宻州之诸城三县界汉有琅邪县先是越王勾践尝治此始皇登山乐之作琅邪台其地在今诸城之东南】南望九仙山【縯在钱塘临安或云在宻州诸城县】北望空飞埃相将呌虞舜【厚杜诗回首呌虞舜苍梧云正愁】遂欲归蓬莱嗟我二三子狂饮亦荒哉红裙欲仙去【縯赵飞燕身轻临风如欲飞去】长笛有余哀清歌入云霄妙舞纎腰回自从有此山【縯羊叔子登岘山谓邹湛曰自有宇宙便有此山古来贤达胜士登此逺望如我与卿者多矣然湮灭无闻使人悲伤】白石封苍苔何尝有此乐将去复徘徊人生如朝露白髪日夜催弃置当何言万刧终飞灰【援曹毗志怪曰汉武凿昆明池见灰黒无复土举朝不解以问东方朔朔曰可试问西域胡至后汉明帝时外国道人入洛阳有忆方朔言者以问之胡曰天地大劫将尽则劫烧此劫烧之余也】
　　过庐山下一首【并序】
　　予过庐山下云物腾涌黙有祷焉未午众峰凛然故作是诗
　　乱云欲埋山势与飘风南【縯诗巻阿飘风自南】羣隮相应和勇徃争骖驔可怜荟蔚中【厚诗荟兮蔚兮南山朝隮】时出紫翠岚鴈没失东岭龙腾见西龛一时供坐笑百态变立谈暴两破坱圠【援贾谊鵩赋大钩播物坱圠无垠注坱尘也圠山曲也甄云卿庐山记太虚简寂观宋陆先生隐居也其间一峰秀卓者曰紫霄峰过白氏草堂半山有二泉出石间名曰双玉涧万夀院南三里至下白石又三里至上白石咏真洞天五老峰正在其后】清飇扫浑酣廓然归何处陋矣安足戡亭亭紫霄峰窈窈白石庵五老数松雪双溪落天潭【次公紫霄峰白石庵五老双溪皆庐山事也】虽云黙祷应【縯退之谒衡岳庙诗濳心黙祷祈有应】顾有移文慙【厚周彦伦隠于北山后应诏出仕又欲过旧隐孔徳璋假山灵之辞以责之谓之北山移文】
</div>
    <div class="pagination">
<a href="东坡诗集注_page2.html">上一页</a><a href="东坡诗集注.html">1</a><a href="东坡诗集注_page2.html">2</a><span class="current-page">3</span><a href="东坡诗集注_page4.html">4</a><a href="东坡诗集注_page5.html">5</a><a href="东坡诗集注_page6.html">6</a><a href="东坡诗集注_page7.html">7</a><a href="东坡诗集注_page8.html">8</a><span>...</span><a href="东坡诗集注_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
