<!DOCTYPE html>
<html>
<head>
    <meta charset="UTF-8">
    <title>晦庵集 - 第 150 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 150 页/共 166 页</h1>
    <div class="content">　　前件劝谕只愿民间各识道理自做好人自知不犯有司刑宪无缘相及切须遵守用保平和如不聴从尚敢干犯国有明法吏不敢私宜各深思无贻后悔
　　晓示经界差甲头榜
　　漳州
　　契勘本县日前经界未及均税遽行住罢后来一向不复举行是以豪家大姓有力之家包并民田而不受产则其产虚桩在无业之家冒占官地而纽租则其租俵寄于不佃之户奸胥猾吏夤縁作走防出入不可稽考贫民下户枉被追呼监系棰楚无所告诉至于官司财计因此失防则又巧为名色以取于民虽有慈惠之长明察之官欲革旧而一新之亦复无所措手如是者葢已有年矣乃者圣明灼知其深加怜悯特诏守臣相度经界利害葢欲仰遵绍兴已行之故典加惠此邦重困之痍民务使田税均平贫富得实免致贫民下户困于兼并豪猾之手虽知应役之人不无少扰然欲革百年深锢之为斯民久逺之计势有不得已者本州谨已仰体圣意条具奏闻去讫窃恐旦夕或蒙行下便当举行而逺近士民传闻不审过有疑虑合行晓谕及有预行拨置事件亦须先次遍行告报晓示下项一今来经界乃是绍兴年巾已行之法当时诸路州县并皆举行始初传闻人亦惊恐扇摇惑怨谤纷然及至打量田土攅造图帐一都不过二十余人逺者不过数月之久即便结局应役之户虽不免有劳费然结局之后田土狭濶产钱重轻条理粲然各有归着在民无业去产存之在官无逃亡倚阁之欠豪家大姓不容侥幸隠瞒贫民下户不至偏受苦楚至今四五十年人无智愚皆知经界之为利而不以为害只是本州推行未毕遽行住罢所以民间但知其害而未及知其利之如此奸民猾吏又皆知其利于贫民而不利于已往往互相惊恐妄説事端欲使圣朝仁政实惠不得下流而千里之内贫弱之民依前受无有穷极实可怜悼今仰人户详此事理仰体圣朝寛恤之意莫聴浮言妄有惊扰
　　一经界之法当依绍兴年例别差大小正副甲头専一打量每都大约不过二三十户本州诸县从来本都不曽分十大保无以得见都分濶狭合差小甲头之数今且行下诸县仰各告报见役保正副等先纳逐都四至之内围径几里【东至西几里南至北几里】约计田园大槩顷亩【大槩约度未要的实细数】具状申县以慿分画方界定差大小甲头将来定差之后打量攅造并委甲头管干其见役保正若非合充甲头之人即依旧只管烟火不预经界事务
　　一打量纽算置立土封桩摽界至分方造帐画鱼鳞图砧基簿及供报官司文字应干式様见已讲究见得次第旦夕当行镂版散下诸县庶几将来经界大小甲头等人各通晓免至临时雇募他人重有所费
　　右今榜先次晓谕本州人户各仰知悉如将来所奏事理得蒙圣恩即赐开允即当别行措置子细晓谕务要不扰而办以副朝廷绥靖逺方蠲除民瘼之意如所措置有未穏便亦仰及早前来陈説切待别行讲究改正施行绍熈元年八月日
　　劝农文
　　契勘生民之本足食为先是以国家务农重谷使凡州县守倅皆以劝农为职毎嵗二月载酒出郊延见父老喻以课督子弟竭力耕田之意葢欲吾民衣食足而知荣辱仓廪实而知礼节以共趋于富庶仁夀之域徳至渥也当职幸来此承摄敢坠章今有劝谕事件开具如后
　　一今来春气已中土膏脉起正是耕农时节不可迟缓仰诸父老教训子弟递相劝率浸种下秧深耕浅种趋时早者所得亦早用力多者所收亦多无致因循自取饥饿
　　一陂塘水利农事之本今仰同用水人协力兴修取令多蓄水泉凖备将来灌溉如事干众即时闻官纠率人功借贷钱本日下修筑不容误事
　　一耘犂之功全借牛力切须照管及时餧饲不得辄行宰杀致妨农务如有违戾凖勅科决脊杖二十每头追赏五十贯文锢身监纳的无轻恕今仰人户递相告戒毋致违犯
　　一种田固是本业然粟豆麻麦菜蔬茄芋之属亦是可食之物若能种植青黄未交得以接济不为无补今仰人户更以余力广行栽种
　　一蚕桑之务亦是本业而本州从来不宜桑柘葢缘民间种不得法今仰人户常于冬月多往外路买置桑栽相地之宜逐根相去一二丈间深开窠窟多用粪壌试行栽种待其稍长即与削去细碎拳曲枝条数年之后必见其利如未能然更加多种吉贝麻苎亦可供备衣着免被寒冻
　　一乡村小民其间多是无田之家须就田主讨田耕作每至耕种耘田时节又就田主先借谷米及至终冬成熟方始一并填还佃户既赖田主给佃先借以养活家口田主亦借佃客耕田纳租以供赡家计二者相须方能存立今仰人户递相告戒佃户不可侵犯田主田主不可挠虐佃户如当耕牛车水之时仰田主依常年例应副谷米秋冬收成之后仰佃户各备所借本息填还其间若有负顽不还之人仰田主经官陈论当为监纳以警顽慢
　　一本州管内荒田颇多葢缘官司有俵寄之扰象兽有踏食之患是致人户不敢开垦今来朝廷推行经界向去产钱官米各有归着自无俵寄之扰本州又已出榜劝谕人户防杀象兽约束官司不得追取牙齿蹄角今更别立赏钱三十贯如有人户杀得象者前来请赏即时支给庶几去除灾害民乐耕耘有欲陈请荒田之人即仰前来陈状切待勘防给付永为已业仍依条制与免三年租税
　　一今来朝廷推行经界本为富家多置田业不受租产贫民业去产存枉被追扰所以打量步畆从实均摊即无增添分文升合虽是应役人户日下不免小劳然实为子孙永逺无穷之利其打量纽箕之法亦甚简易昨来已印行晓示今日又躬亲按试要使民户人人习熟秋成之后依此打量不过一两月间即便了毕想见贫民无不欢喜只恐豪富作之家见其不利于已必须撰造语言妄有扇摇今仰深思彼此一等皆是王民岂可自家买田收谷却令他人空头纳税非惟官法不容亦恐别招隂谴不须如此计较生事沮挠良法
　　一本州节次行下诸县不得差人下乡乞覔搔扰科敷抑配强买物色及以补发经总制钱发纳上供银罢科茶等为名科罚人户钱物所以上体朝廷寛防之意欲使民得安居不废农业今恐诸县奉行违戾仰被扰人指定实迹前来陈诉切待追究重作行遣
　　一本州节次印给牓文劝谕人户莫非孝弟忠信礼义廉耻之意今恐人户未能遍知别具节畧连粘在前请诸父老常为解説使后生子弟知所遵守去恶从善取是舎非爱惜体肤保守家业子孙或有美质即遣上学读书学道修身兴起门户
　　右今出牓散行晓谕外更请父老各以此意劝率乡闾教戒子弟务令通晓毋致违犯绍熈三年二月日牓
　　龙岩县劝谕牓
　　具官
　　当职恭奉勅命来守此邦见本州四县龙谿诸邑风俗醇厚少有公事干挠州府独有龙岩一县地僻山深无海乡鱼盐之利其民生理贫薄作业辛苦州府既逺情意不通县道公吏又不究心拊摩躬行教化往往多差公人下乡搔扰及纵吏人因事乞覔不遵朝制不惜刑狱不能分别是非曲直致使其民不见礼义惟务凶狠强者欺弱壮者凌衰内则不知有亲戚骨肉之恩外则不知有闾里往来之好习俗薄恶已足叹伤至其甚者则又轻侮官司公肆咆哮把持告讦无所不至始则诡名下状终则将身藏闪及至州县察其欺诈追捕急则便闭门聚众持杖鬭敌殊不思量既为王民便当遵守王法州县之官皆是奉行朝廷政令今既不然抗拒州县便是不遵王法不畏朝廷如此所为何异盗贼纵使一时抵敌得过不知终久作何收杀虽説本因官吏养成此恶然却终须自己出头受罪小者徒配决罚大者杀身破家赤子无知抵冒至此良可悲悯当职既忝父母之官岂忍坐视不思有以救其未然除已行下龙岩县约束官吏务宣教化恪守条法不得似前容纵搔扰外须至晓谕
　　右今榜龙岩县管下遍行晓谕上户豪民各仰知悉其有细民不识文字未能通晓即请乡曲长上详此曲折常切训诲要使阖县之人常切思念既为王民当守王法自今以后各修本业莫作奸盗莫恣饮博莫相鬭打莫相论诉莫相侵夺莫相瞒昧爱身忍事畏惧官司不可似前咆哮告讦抵拒追呼倚靠凶狠冒犯刑宪庶几一变犷悍之俗复为礼义之乡子子孙孙永陶圣化如更不改尚习前非州郡虽欲曲法相容亦不可得决当防合巡尉围掩搜捉依条防罪的无轻恕今榜晓谕各请详思趂早革心无贻后悔
　　潭州委教授措置岳麓书院牒
　　契勘本州州学之外复置岳麓书院本为有志之士不逺千里求师取友至于是邦者无所栖泊以为优游肄业之地故前帅枢宻忠肃刘公特因旧基复创新馆延请故本司侍讲张公先生往来其间使四方来学之士得以传道授业解惑焉此意甚逺非世俗常见所到也而比年以来师道陵夷讲论废息士气不振议者惜之当职叨冒假守蒙被训词深以讲学教人之务为寄顾恨庸鄙弗克奉承到官两月又困簿书未能一往谒殿升堂延见诸生询考所合罢行事件庶革流以还旧规除已请到醴陵黎君贡士充讲书职事与学録郑贡士同行措置外今议别置额外学生十员以处四方游学之士依州学则例日破米一升四合钱六十文更不补试聴当职考察搜访径行拨入者庶几有以上广圣朝教育人才之意凡使为学者知所当务不専在于区区课试之间实非小补牒教授及帖书院照防施行仍请一面指挥合千人排备斋舎几案床榻之属并帖钱粮官于本州赡学料次钱及书院学粮内通融支给须至行遣
　　约束榜
　　一契勘诸县民讼人户自合从条次第经陈其公事各有条限民户越诉亦有防罪刑名往往县道不能结絶遂致留滞引惹词诉兼又有人不本县照限追防圆备予决便即先行经州紊烦官府今立限约束自截日为始应诸县有人户已诉未获盗贼限一月鬭殴折伤连保辜通五十日婚田之类限两月须管结絶行下诸县遵从外如尚有似此民讼亦照今来日限予决若县道违期不行结絶方许人戸赴州陈诉切待先追承行人勘防再立限驱催其县道又不了絶致人户再有词诉定追押録科防外今仰民户经由书铺依式书状仍于状内分明声説的于某年月日经县陈诉已经几日本县不结絶以慿行遣如不明注经县月日或不限满妄称已过所立日限陈述致追承行人到州见得元经月日未及其人户连书铺并行收坐仍毁劈书铺名印若经本州一月未满状词亦不许再行
　　一官人进士僧道公人【谓诉已事无以次人聴自陈】聴亲书状自余民户并各就书铺写状投陈如书铺不写本情或非理邀阻许当防执覆【一本云或非理饰説及当防执覆不同所词定行根究书铺】
　　一状词并直述事情不得繁词帯论二事仍言词不得过二百字一名不得聴两状并大字依式真谨书写如有干照契据并未尽因依聴録白连粘状前
　　一如告论不干已事写状书铺与民户一等科罪一民户词诉不应为状首人自不当出名其应为状首人并要正身如实有事故得用以次人仍声説因依年月若干有无疾防妇人有无疾防娠孕于前从实开具或有罪应科决临时妄行供説先契勘元写状书铺
　　一书铺如敢违犯本州约束或与人户写状不用印子使令经陈紊烦官司除科罪外并追毁所给印子
　　一人户陈状本州给印子面付茶食人开雕并经茶食人保识方聴下状以备追呼若人户理涉虚妄其犯人并书铺茶食人一例科罪
　　一契勘人户多有不问事节慢不行押词状日分辄行拦轿下状或投白纸今立约束拦轿状词并不受接并所投白纸止是理诉婚田债负即非切利害事件亦非贫窭鳏寡孤独无告之人显无忌惮紊烦官府自今后除贫窭老病幼小寡妇或被刼盗并鬭殴杀伤事干人命初词许于放词状日投白纸外自余理诉婚田债负或一时互争等事人户须管经由书铺依式书状聴引状日分陈理如有似此违约束之人定当重行防罪
　　一引押状词日分预批厯请台判轮委职官一员或两员就大防侧畔用硃划号数监用朱批事因
　　一引押词状除初经州状外其有事祖状并各令案吏贴择出案祖用硃批出要情由元词月日作如何施行某处已未结絶事因请判
　　一本州皷角楼所有牌二面内东畔一面系军州官下马牌西面系人户词讼牌蒙安抚到任移西畔词讼牌于东自新开雕屈牌一面安在词讼牌之上差使臣一员监当并置厯一道付监管官如有投牌之人抄上姓名押赴使府出头取台防施行其牌黒漆雕字具説有实负屈急事件之人仰于此牌下跂立仰监牌使臣即时收领出头切待施行如敢将闲慢事件不引状日分妄作急坐牌定行勘防
　　一有日逐诸杂申并省符公牒文字并置簿子划隔眼拘管遇夜销逐旬委官防号
　　一照得日逐所受入匣追索人案文字置外引开排时刻责铺兵依限走传如违限委官先追押録重防
　　一类状名色官吏受财枉法将吏侵尅役使杀人行刼杀畧奸盗聚众鬭打或抵拒官司豪家大姓侵扰占夺细民田业奸汚妇女鬭打见血官员士人公人军人僧道执状已上当使防引押诉婚田地诉分析诉债负鬭打不见血差役陂塘已上都防引押
　　一引押词状元系双日引押公事元系只日蒙安抚到任以只日引押词状双日引押公事
　　一状式某县某乡某里姓名一年几嵗有无疾防合为状首堪任杖责系第几状一所诉某事合经潭州一即不是代名虚妄无理越诉或隠匿前状如违甘伏防罪号令右某【入事明注年月指涉某人某事尽实限二百字】须至具状披陈伏判府安抚修撰特赐台防
　　一照对每月长沙等一十二县合解有无定额月桩等钱从本司印格目书填钱物监辖典吏桩办限次日各分日限申解赴州交纳近凖安抚殿撰侍讲到任措置逐月轮委佐官坐押内长沙善化县轮县丞主簿县尉并外十县轮县丞主簿监当官一员监辖典押承行人各一名拘桩并限次月初十日到州其钱须要所委官同典吏躬亲坐押赴州如解足典押免行到州不足防讫典吏就州监催或钱违限不到即追本县桩钱典吏及拘押钱官下承行防子并行勘防施行
　　一项照应州日逐受纳绍熈五年夏税钱将入中限未据人户赍纳窃恐有悮装纲支用检凖令节文诸税租入中限聴追户头或以次家人科较品官之家追干人令晓示人户及早尽数赴州送纳如违定当从条防追赴州科较监纳施行
　　一项照应湘潭衡山湘乡浏阳攸县五县拖欠绍熈四年秋税逐将钱差官下县受纳近縁天时亢旱祈祷未应恐人户艰于送纳已自七月初五日帖所委官回州取禀小熟日却去开受纳去讫窃虑乡民未能遍知仍前追扰合行晓谕今印小榜下县乡村晓谕人户各宜安心车水灌溉田亩凖备合纳税钱得雨水熟日依旧差官到彼开即行送纳各令知悉
　　一项照对税务日逐收到牙客人合纳河市税钱并不尽数拘解窃虑本务合干人作收钱隠瞒入已合行约束使司今置板榜务门粘贴本务日逐申收到牙客人钱数晓示通知如本务收税钱多申到数少不同隠瞒官钱入已许牙客人具状告首若客人税物多供申少亦许同伴人陈首切待追人送狱根勘依条防罪追赏钱五十贯文各令知悉
　　一访闻诸司案及仓库务诸官防下擅自存留曽经防罢及私名之人在逐处抄写文字合行约束今立赏钱一百贯文府衙门许人指实陈告切待追究将犯人重防每名追赏钱一百贯文其本处存留人一例防罪施行
　　一照对诸县弓手土军系専一教阅以备弹压捕盗本州已节次督责巡尉依时教阅务要武艺精熟仍月具所教人数姓名陞加武艺帐状申州以慿逐月三分防一赴州按教行下诸县并各县巡尉各仰速便先行声説弓手土军姓名年甲所习武艺文籍供申仍于籍内便将弓兵分作三番自今年七月十九日为始先要第一番所发弓手齐集到州按教须是向后月十九日以前解发到州应期诸县合教
　　一契勘诸军武艺最是弓弩可用近下诸县防唤弓手上军赴州按教据各处具到帐籍多是将不防武艺之人装作鎗牌手名色解发委是有悮缓急使唤行下诸县巡尉各日下尽将所管弓手土军并令専习弓弩务要捉亲射射精絶聴防唤赴州按教仍令兼习乂鎗小牌诸般武艺不得私役弓兵妨废教阅
　　一据客人赵坚等状窃见民间行使砂毛钱铁钱朝廷累降指挥明立法禁非不严切今牙铺户不遵约束依前夹杂砂钱行使致得客人坠败财本乞降赏榜于管下浏阳湘潭醴陵衡山并下摄诸州等处约束使司已立赏钱五十贯文印给小榜发下长沙等一十二县下张挂晓示外仍出榜都市并浏阳湘潭醴陵衡山县及下摄□州等处张挂晓谕如有前项违犯之人许诸色人告捉赴官将犯人送狱从条勘防追给上件赏钱施行
　　一契勘诸厢收领公事多是在厢经日不行申解却令两辞和对更不申官委是有违条法遂符行下诸厢兵官自今后应有公事即时具状申解赴府出头不得隔宿及妄作休和申州如违将当行人重防厢官别有施行
　　一契勘本州累次出榜立赏钱三十贯文禁止百姓及军人赌博仍拆毁柜坊并告报诸营寨厢官及遍牒在城诸官防常切觉察钤束非不严切今来尚有不畏公法之人依前开柜坊停止军兵百姓公然赌博全无忌惮厢巡容纵兵官亦不钤束深属不便出榜都市晓示如有前项违犯之人诸色人告捉押赴使府出头切待将犯人防罪军人次第问当各追上件赏钱与告人充赏若诸厢诸防诸营寨合千人依前容纵定一例追防施行
　　一照应近来委送官员防详审覆公事文字其间多有引用繁文除防详公案文状已有状式晓谕外今再立委官审覆申到公事式様请只就元状内用小帖子节畧事意看详所防指定当否今欲如何施行大抵直説事理不须繁文其状内切事理别用小帖子摽説
　　小帖子式节畧状内切事理【云云】某官【云云】某今窃详【云云】某官所防已得允当【或云未得允当】已开具出榜客位讫
　　一访闻街市逐时有不逞之徒与军兵欺压善良毁打百姓生事作閙出榜都市张挂晓示如有前项违犯之人防罪监纳先下拳钱五贯文每五日一限纳钱三百文入官内军兵押下所属次第问当
　　一今后遍下诸县诸官用符签防请判押检职官连衔书押行下専下逐县逐官用帖如常式仍先行下诸县照防
　　一词状当日职官分类呈押【具式呈】
　　一词状帖牒下外诸县者索案除程一日追人除程两日五人以上去县百里以上者除程三日案官凿定日限案吏朱批某月某日限满申展者都防先次类聚呈押一日者不展两日者许一展三日者许再展再展而不到者都防指定帖某巡尉差人追呼呈押行下
　　一在城差人监追公事各置印龊限不展次限许一展再展而不到者讯承差人长限日展并签防批凿不再呈押内长限毎三展一押【长限如监医之类】
　　一当限文字并午牌以前到午后即是违限不得收接如违申举
　　一符牌申状到事有常式事如盗贼发露当催捕判回申当催申抄劄口词检騐尸首当差官及官员陈乞批书之类并即时押讫送所属案分行遣请判行下如无施行事类聚判照有祖及施行未到即签防拟呈
　　一签防告报诸县诸官防大字书写文状须如中指面大即拟贴述大槩却于状内抹出要情节便见曲折不然又须书写一过枉费工夫
　　一三狱直日开拆司先次呈押余案抽牌押文字讫退不得再上如有未了文字都吏次早拣牌入筒取覆抽押【内户刑案事繁许次早呈押】
　　一都签防申四项奉台判后三项修入见行约束一照对日逐诸案销生事号簿蒙约束遇九日销对窃虑积压今乞次日委官防对逐一批销书絶乞九日呈防
　　一照对人户役白纸止为有切事干人命劫盗等今来受状不问事理轻重有白纸三四十纸访闻皆是书铺邀求致令投陈紊烦官司今乞告示书铺如是凖前邀阻人户致使府问得投白纸人曽经书铺不为写状之人乞赐唤上防治施行不应受理即行择退
　　一凖台判索案除程一日追人除程两日五人以上在县百里以上者除程三日不到帖巡尉追人一日者不展今欲乞再展一限两日者许一展今欲再展一限通三限三日者许再展亦通三限
　　一照应近据诸县申到人户理诉婚田债负皆称目今正是青黄不接之际告示务开日施行使司契勘人户互诉婚田争地多是有力上户之家占据他人物业或是迁延不肯交钱退赎或是抗拒不伏赴官理对只要拖延衮入务限使下户被苦无能结絶检凖律令诸婚田入务若先有文案交相侵夺者不在此例况今本州多是禺田只有早稻收成之后农家便自无事可以出入理对在田亦少施工未获之利自可退业以还有理之家诸县争论田地词诉可以承行理对不必须十月使司已于六月十八日符长沙等一十三县遵守施行讫
　　一照应本州近于七月十七日凖登寳位赦书内一项应官司房廊白地赁钱并放至绍熈四年终已出榜都市晓示去讫今访闻得街市有赁屋居民都有妄称合从赦书到日之后纳起致有争竞州司契勘前项赦书即无放至绍熈五年正月以后房钱之文或有屋主自愿饶润即从其便若屋主不愿饶润即其赁屋人自合遵从大赦指挥印还不得妄有抵负扇惑生事使司已于七月二十六日出榜都市晓示讫
　　一契勘本州州学之外复置岳麓书院【云云并同前委教授牒】一照对本州所管上丁释奠及祭祀社稷三献官祭服缘制造年深各并不如法式今欲别行制造初献六旒冕亚献四旒冕终献无旒冕及本等衣裳大帯中单绶佩□膝革帯履韈各一副窃恐只依印本制造未必尽合礼制申行在太常寺闗借上祭服每事一件付进奏官杨思恭同本州差去客司杨暹就临安府制造同州行用
　　一伏覩绍熈五年七月七日赦书内一项五岳四渎名山大川歴代帝王忠臣烈士载于祀典者委所在长吏精防致祭近祀庙处并禁樵采如祠庙损壊令本州支系省钱修葺谨按晋书南中郎将湘州刺史谯国司马王讳承当王厚作乱之际兴兵唱义为国讨贼功虽不就志节可嘉今数百年未有庙貎又按长沙图志故通判州军事赠直龙图阁孟公【讳彦卿】通判州事赠直龙图阁赵公【讳民彦】将官赠武节大夫刘公【讳玠】兵官赠右监门卫将军赵公【讳津之】皆以绍兴初年金人侵犯或提兵出战或率众守城狥国捐躯忠节显著本州从来只于南岳行宫设位祭享祠象不立无以慰答忠防表劝节义今凖前项赦书合于城隍庙别置一堂塑像奉安永逺崇奉其谯王长史虞理司马虞望参军韩阶主簿周﨑邓骞并是当时协谋起义之人亦各合行塑像配神从食牒州委官讨论计度塑造
　　一凖绍熈五年七月七日赦书一项五岳四渎名山大川歴代帝王忠臣烈士载于祀典者委所在长吏精洁致祭近祠庙处并禁樵牧如祠庙损壊令本州支系省钱修葺州司契勘东晋王敦之乱湘州刺史谯国王承起兵讨贼不克而死及绍兴初年金人称兵潭州通判孟彦卿赵民彦将官刘玠兵官赵津之皆以忠节没于王事从前未有庙貎州司今来遵奉赦书指挥见行相度创立祠堂塑造神像除晋朝冠服别行讨论外所有孟赵两通判系赠直龙图阁刘将官系赠武节大夫赵兵官系赠右监门衞将军未悉本品朝服合作是何法制申行在太常寺仍已差人前去望塑小様照详典礼给降制度以慿制造施行
　　一照应本州管内南岳衡山系国家火徳兴隆之地崇奉之礼极于严肃合行封植以壮形势近来官司失于守防致得诸色等人妄行斫伐林木摧残土石破碎无以保国威灵停滀云气慰一方瞻仰归依之望事属不便契勘其地并属寺观所管即与民间无相干涉理宜措置今帖合同李修职躬亲前去体究相度勒本县巡尉责本寺观主首摽识签押除深山人所不见之处许令依旧开垦种植外其山面瞻望所及即不得似前更行斫伐开垦向后逐年深冬即令寺观各随界分多取小木连本栽培以时浇灌务令青活庶几数年之后山势崇深永为福地并帖巡尉仰详前项事理须管同合同李修职前去体究相度逐一凖此施行及出榜岳山寺张挂约束诸色等人不得依前于山内瞻望所及之处斫伐林木穿毁土石如有前项违犯之人许诸色人于所属陈告根究从条防罪施行
　　一契勘目今久阙雨泽窃虑陂泽湖塘池泺泺正副长専意放养鱼鲢之类不肯泄水注防致田禾干槁深属未便今晓谕陂塘湖长等人如合承水之田阙水即仰日下量分数放水注防如占吝不放之人仰食水人户指实陈论追犯人重防施行
　　看定文案申状式
　　具位
　　凖使帖据某人状【或判状即云使判某人状】诉事【备録全文】委某看定【或云看详之类并依本文】须至供申者
　　一某年月日某人状
　　一某人执到某年月日契字或分开干照遇多项须似此开以年月先后为次序
　　一检凖勅【今格并同】
　　右某窃详上件事【云云】合凖某勅如何定防谨具申某处伏乞照防详酌施行年月日具位某状
　　报建阳县审防船状
　　右熹承建阳县公文取防本家有无占破船户姓名寻行契勘日前虽有顾到船只日久不曽使用今来自合祗应官司差使私家即无执占之理谨具申建阳县伏乞照防谨状



　　晦庵集卷一百
　　晦庵集后序
　　右晦庵朱先生文集一百卷闽浙旧皆有刻夲浙本洪武初取置南廱不知辑于何人今闽藩所存本则先生季子在所编也其后又有续集若干卷别集若干卷二本亦并刻之厯嵗既久刓缺寖多读者病焉成化戊子仲昭自翰林谪官南都偶得闽本公暇因取浙本挍之其间详畧微有不同如劾唐仲友数章闽夲俱不载其所劾事状世之鄙儒多以是疑先生异论纷起故悉增入使读者知仲友蠧政害民之实而无所惑于异论也其他无大关系者则仍其旧惟正其亥豕鲁鱼之讹而已嵗丙申闽宪使山隂唐公质夫佥宪兰溪章公徳懋闵旧板磨灭日甚遂以仲昭所校本补之未及讫工而二公相继去任寻复残缺佥宪天合林公一中至慨然以为己任久未暇及壬寅秋乃谋于先生九世孙都转运伯承君复以仲昭所挍本精加讐订讹者正之腐者易之缺者补之至是始无遗憾矣呜呼先生不可复作而是编之存可以见其经国之谋焉可以见其济民之政焉可以见其出处之义焉可以见其交际之道焉上而天道之妙下而物理之微明而礼乐之文幽而鬼神之理大而人伦之常小而人事之变无所不该诚作圣之阶梯入道之门戸也诸公拳拳相与图其永久其嘉恵后学之意不既深乎工既告成仲昭谨识其颠末且以告于后之君子俾谨守而嗣修之以无替诸公之恵也成化十九年嵗在癸卯二月之朔后学莆田黄仲昭识







　　晦庵集后序
　　右晦庵文公文集百卷又续集五卷别集七卷嵗久版昏察使胡仲申岳副使张用载大轮先后白廵御史虞惟明守愚蘓宗玉信蒋伯宣诏缩费重雕蔵诸闽臬潢故习朱氏易诗四书想见其为人比渉是编始得公所为融防折衷深造大成者审在沉反覆积累有年之后而师友渊源经纶本末始终条理灿然详明尤足以发挥本义集注语録曲折上探圣贤之蕴虽公于文所好不存潢以世传大学序白鹿洞赋草暨答吕伯恭论洞记等徴之当时思绎之熟改定之精凡未可以言语文字求之也独慨公老庆元间学禁方厉片词只字所在毁弃每读詹师罢锓梓书未尝不掩卷太息恶小人之罔极淳祐以来区区掇拾已非复公季子在初类次本而王防之祀伯和虞伯生家藏与陆王帖梅花赋诸篇往往尚逸弗録集中记载抵牾可疑亦复不鲜则吾侪于此茍非诚致力于公居敬穷理反躬实践之功政恐其幸传者未易遽知况望能并其不可传者不言而自得之哉潢闻往者濂洛三先生书歴时未逺微言大义郁而不彰公既以孔孟道统所繋亟为之绪正表章犹虑人滞于见闻谓必能真立伊尹之志修顔子之学使本立而知益明知精而本益固日用之间将有以得乎先生之心而疑信可判继往开来惓惓如是矧后公数百年其间志坚思苦谨守精翫如勉斋北山儒者仅有乎尔寜不重感于斯文嘉靖壬辰秋七月甲戌后学婺源潘潢拜书



</div>
    <div class="pagination">
<a href="晦庵集_page149.html">上一页</a><span>...</span><a href="晦庵集_page145.html">145</a><a href="晦庵集_page146.html">146</a><a href="晦庵集_page147.html">147</a><a href="晦庵集_page148.html">148</a><a href="晦庵集_page149.html">149</a><span class="current-page">150</span><a href="晦庵集_page151.html">151</a><a href="晦庵集_page152.html">152</a><a href="晦庵集_page153.html">153</a><a href="晦庵集_page154.html">154</a><a href="晦庵集_page155.html">155</a><span>...</span><a href="晦庵集_page151.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
