<!DOCTYPE html>
<html>
 <head>
  <meta charset="utf-8"/>
  <title>
   方斋存稿 - 第 1 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   方斋存稿 - 第 1 页/共 8 页
  </h1>
  <div class="content">
   钦定四库全书　　　　集部六
　　方斋存稿　　　　　　　别集类五【明】
　　提要
　　【臣】等谨案方斋存稿十巻明林文俊撰文俊字汝英号方斋莆田人正徳辛未进士官至南京吏部右侍郎諡文修事迹具明史本传湛若水所撰神道碑载所着有方斋存稿世无刋本此本乃其家藏旧抄疏表序文襍着九巻诗一巻史称其文章醇雅隽永今观其诗亦舂容恬适不事雕琢
　　国朝朱彞尊辑明诗综乃独不载之当由未见此本非置之不録也又近人郑王臣辑莆风清籁集所选文俊诗尚有彭城夜泊七律一首送黄主簿赴蕲水七絶二首为是集所未收未知王臣何自得之王臣即莆田人于文俊为乡里或墨迹流传据以载入欤今世传明南监板二十一史即文俊所校刋窜改舛讹颇为后人訾议然文俊为祭酒已在雕板将竣之日陈骙馆阁续録所谓经进不经修者未可以是并訾其诗文也乾隆四十四年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　钦定四库全书
　　方斋存稿巻一
　　明　林文俊　撰
　　表
　　进二十史表
　　南京国子监祭酒臣林文俊谨以校刋二十史进呈圣览者前闻具在垂圣王稽古之资遗籍复完徴昭代右文之治载蠲令日辄冒宸严冀少禆于燕闲或可广于流布臣诚惶诚恐顿首顿首惟明君务学为急而信史载事尤详顾兹歴代之全书贮于成均之两库上自邃古下讫朝元二十家笔削之功千百年行事之实博大纎悉之毕具体裁义例之攸存但歴时既久而踳驳滋多故补缺虽勤而舛讹亦甚渐致前功之弃深贻后学之忧幸文运之诞兴际圣人之在上好学夙成乎天性崇文聿采乎人言遂俾愚臣并辱隆委因知盛事有待熈朝南宫发四库之书仍令博求于士类起部备三品之用兼容借给于司徒盖欲昭一代之人文奚暇惜千金之重费先是祭酒臣张邦竒司业臣江汝璧实共领之既而臣文俊司业臣张星踵成而博士臣程煌助教臣刘世龙臣聂曼臣王昆臣许尧学正臣黄良弼臣邹鲁学录臣张杰虽各委任不一亦皆校勘惟均功绩三年深慙驽骀之钝书尘乙览犹恐鱼豕之讹兹盖伏遇皇帝陛下圣智天成文明日丽志存康济学有缉熈谓载道固存乎经而考古必资于史泛观前代博究诸家见残编断简之失真恐往事遗言之莫考乃以校修之责特委文学之臣晋魏隋唐等书残者则补史汉辽金之板腐者重刋岂徒为秘阁珍蔵垂于不朽抑将使寒乡晩出睹之争先吾道重光斯文有托臣等材虽谫薄学本空疎忝职贤闗每恨无阶以报塞滥竽史事但知殚志于校雠移牒鸠工抡材分局职兼六馆书购多方茍中间有一字之疑必往复尽诸臣之见虽勤劬于夙夜漫淹歴于嵗时幸而毕工兹为完璧装盈缃帙随书各识其标题别以牙籖开巻不烦于检阅仰呈天陛庻遍儒林伏愿念建事本乎多闻命讲官时以进读凡其善之当法恶之当惩与夫治所由兴危所由兆务究是非于既往用资法戒于将来车同轨书同文绵一统舆图之盛徳可大业可久垂千年汗简之光臣下情无任瞻天仰圣欣跃屏营之至谨以二十史随表上进以闻
　　谢重幸学表
　　国子监祭酒臣林文俊等嘉靖十二年三月十三日钦防圣驾临幸大学谨奉表称谢者臣等诚懽诚忭稽首顿首上言伏以典礼更新百代仰大君之有作辟雍临幸四方占文运之方隆载举旷仪聿光旧典懽均朝野庆协天人兹盖伏遇皇帝陛下圣由天纵徳与日新彛伦叙而五典以惇礼乐兴而百度咸正况兹首善尤在留神默契圣心大祛俗见谓孔子称王本非礼宜正先师之名陋元人塑像为不经特遵皇祖之训别祠启圣聿明父子之伦配食先贤尽去公侯之号礼无僭渎道益尊崇顾兹典之鼎新烦至尊以贲重当薄海同文之日适践阼一纪之初乃涓令辰爰脩盛事六龙捧御逺戾止于胶庠万乘执圭亲释奠于先圣崇儒重道稽古诹经喜溢章缝光流简执豆笾以奔走乃有三氏之子孙圜桥门而聴观奚止六馆之英俊瞻威严于咫尺幸法语之丁宁建皇极以敷言斯其至矣观人文以成化是之谓乎臣等职忝师儒躬逢盛美幸睹大人之虎变愿先多士以骏奔赐坐而讲易书觉叨荣之已过教人必先忠孝誓图报于将来伏愿配乎天配乎地皇朝绵一统之图作之君作之师天子介万年之夀臣等无任瞻天仰圣激切屏营之至谨奉表称谢以闻
　　经筵讲章
　　孟子曰为政不难不得罪于巨室巨室之所慕一国慕之一国之所慕天下慕之故沛然徳教溢乎四海这是孟子离娄上篇说为政者当脩身以服人心的意思巨室是世臣大家慕是心悦服孟子説道人君为政于天下其道不难在不得罪于巨室而已盖巨室之心难以力服而国人素所取信茍君心未脩所行的事多乖戾则国人怨怒必自世臣大家始所以人君为政先要正心诚意使反之于身无声色货利之累而达之于政得刑赏举措之宜则巨室见之自然悦服而无怨怒这便是不得罪于巨室巨室既慕则一国之人视巨室为向背的亦皆悦服而慕之一国既慕则天下之人视一国为向背的又将悦服而慕之人君为政能使自近及逺无一人不服如此则推无不准动无不化而吾徳教之行无所留碍自沛然充溢四海而天下之民无不被其泽者其于为政也何难之有臣考战国之时王政不纲巨室擅权当时诸侯不务脩徳以服其心而欲以力胜之反以取败孟子有见于此故为此说以救之可谓探本之论矣况人君一身天下之本茍其身正则礼乐征伐出自朝廷四海之内无不用命何忧乎巨室如其身不正则众叛亲离匹夫匹妇或能胜予岂特巨室为可畏哉此人君所以贵脩身也恭惟皇上以天纵之资绍列圣之统即位以来励精图治日御经筵以熈圣学日览章奏以决大政洪范有序敬一有箴脩身之功可以匹休尧舜而迈迹汤武矣尤愿法天广运慎终如始使徳教之施广被于四海运祚之隆永垂于万年臣等犬马之诚无任惓惓颙望
　　孟子曰养心莫善于寡欲其为人也寡欲虽有不存焉者寡矣其为人也多欲虽有存焉者寡矣这是孟子悯世之人溺于私欲而丧其本心故发此论所以示人以养心之要也欲是嗜欲存字不存字都指此心说孟子説道凡人有生便有欲如目之于色耳之于声口之于味鼻之于臭四肢之于安佚皆是也是虽人所不能无然多而不节便流于邪僻而丧失其本心故欲养此心其要莫善于寡欲何则欲者心之累也茍其人能寡欲矣则此心不至外驰自然收敛在这腔子里足为万变酬酢之主其有不存者寡矣茍其人多欲则昏昧放逸身虽在这里此心却与物欲俱驰其有存者亦寡矣臣尝论之人之一心只是个天理而已若私欲则生于形气之私原非性中所有但是二者尝交战于胸中迭为消长如长了一分人欲便消了一分天理彼愈长则此愈消甚可畏也是以圣贤教人时时要存养省察克治使欲心不留则此心莹然浑是天理清明纯一之体不亏而应事揆物自不失其当然之则孟子提出寡欲二字于心学上极为亲切为人君者尤不可以不知也何也人君尊居九重富有四海求无不得欲无不遂尤易纵欲自肆且如声色货利游畋土木征伐之类茍其心溺于此其为害岂可胜计哉是故舜圣人也其臣臯陶戒之曰无教逸欲有邦武王亦圣人也其臣师尚父戒之曰义胜欲者从欲胜义者凶夫二臣者岂不知舜与武王必不至于纵欲哉正以心之难操欲之可畏所以防之于豫而杜之于防也其虑逺矣仰惟皇上聪明睿知得古帝王心学之正传以敬天法祖为心以求治保氏为务心不耽声色之娱目不接玩好之具虽诗书所称何以过之然临御有年而治效犹若未臻比者星变地震水旱蝗虫之灾尤不能不廑圣虑也伏愿详味孟子此章之言深究前代得失之故清心寡欲务学亲贤内外交脩跻于一徳则治本既端治具毕举唐虞三代之盛不难致矣臣犬马之心无任惓惓
　　元首明哉股肱良哉庶事康哉这是虞书益稷篇内史臣记臯陶赓歌告帝舜的说话元首在上指君说股肱在下指臣说良是善康是安臯陶因帝舜作歌责难于臣于是赓歌以责难于帝説道君为臣之元首臣为君之股肱势虽结于上下义则一体相须诚使为元首者智足以知人明足以照物贤者必用而不贤者必退有功必赏而有罪必罚譬之日月当空无所障碍而万象洞然毕照人君之明如此则为之股肱者皆将奉公守法莫敢偷惰以隳职业而布列朝廷者皆蔼蔼之吉人矣股肱有不良乎股肱既良则能为君分理庶务以礼则备以乐则和以教则行以养则遂凡大小政事莫有废堕不举之患矣庶事有不安乎由是观之君明则臣良而天下之事可不劳而理也臯陶此歌虽若归美于帝之词而责难之意寓焉其忠爱至矣臣尝因是而考有虞之时若舜之明四目达四聪元首何其明哉其臣如禹臯陶稷垂伯夷防龙皆一时之贤济济相让股肱何其良哉明良相逢都俞吁咈于一堂之上志同道合所以成有虞之治而后世鲜俪也仰惟皇上聪明天纵刚徤日新君临天下一纪于兹无一念不在乎敬天勤民无一时而忘乎亲贤讲学道冠百王而不自以为圣智周万物而不自以为明尊礼耆旧信任忠良在廷文武羣工咸思竭股肱之力以祗承休徳明良喜起之歌于变时雍之化复见于圣明之朝矣臣等何幸躬逢其盛
　　六三徳一曰正直二曰刚克三曰柔克平康正直彊弗友刚克燮友柔克沉潜刚克高明柔克这是周书洪范篇箕子演三徳之畴以告武王的言语六三徳是大禹所叙九畴中第六畴正是无邪直是无曲克字解作治字箕子说道人君建极于上既足以为臣民取法然无三徳之用却不能使人都归于极故大禹叙畴皇极之后即继以三徳三徳之目第一曰正直是以正直之徳治天下第二曰刚克是以刚徳治天下第三曰柔克是以柔徳治天下盖正直者无为而治圣人之本心刚柔者赖之以辅治圣人不得己而用之故一曰正直二曰刚克三曰柔克平康是天下有道之世彊弗友是彊梗弗顺的人燮友是和柔委顺的人沉潜是沉深潜退的高明是高亢明爽的箕子又说三徳之用各有所宜人君如遇平康之世人皆会极归极遵义遵道这是好时则惟持正秉直建极以先天下而己不必事乎矫拂如遇那彊梗弗顺可以由极而不欲者这是习俗偏于刚的人则必董之以威使他有所畏而归于极是以刚而克刚如遇那和柔委顺欲由乎极而不能者这是习俗偏于柔的人则必予之以福使他有所慕而归于极是以柔而克柔又有一等气禀柔弱沉深潜退不及乎极者却要激励奬进使他企而及之是以刚而克柔有一等气禀刚方高亢明爽而过乎极者却要防闲裁抑使他俯而就之是以柔而克刚夫人君三徳之用抚世酬物因时制宜如此则天下之人虽有溺于习俗囿于气禀者至此悉归于皇极矣三徳乂用其効不既大哉臣按洪范三徳正直之用一刚柔之用四盖人君之徳有刚有柔犹天道有隂有阳隂以敛之阳以舒之而后嵗功成万物遂人君之治天下何以异于此哉歴观古昔圣王所以能成天下之治用此道也汉唐以来人主不知三徳之用故或偏于刚如汉宣帝之残忍或偏于柔如汉元帝之懦弱失君道矣治不古若何足怪哉仰惟皇上秉干刚之徳普离照之明即位以来刑罚不遗于奸究徳泽遍及于惸嫠刚柔相济寛猛适中其于所谓三徳盖已允蹈之尤愿终始此徳终始此治纳斯世于皇极绵宗社于万年天下臣民不胜至愿
　　列爵惟五分土惟三建官惟贤位事惟能重民五教惟食丧祭惇信明义崇徳报功垂拱而天下治这是周书武成篇史臣记武王政治本末的说话爵是封爵土是国土武王既克商有天下遂定封爵以公侯伯子男为五等分以土地以公侯百里伯七十里子男五十里为三等故说道列爵惟五分土惟三贤是有徳的人能是有才的人武王建立治官惟用有徳之人不肖的不得以幸进分职任事惟用有才之人无才的不容以滥及故说道建官惟贤位事惟能五教是君臣父子夫妇长幼朋友五常之教食所以养生丧所以送死祭所以追逺武王以一身任君师之责故于五教极所慎重要使天下百姓都归于人纪之中五教之外又重民食丧祭三件事以厚风俗故説道重民五教惟食丧祭信是诚实上不好信则天下皆趋于诈武王虽一令之布必不肯失信于天下义是所行合宜上不好义则天下皆趋于利武王则一事之行必求允当于人心这便是惇信明义人之有徳的若不去尊崇他何以劝善武王于有徳的人必尊之以官人之有功的若不去酬报他谁肯效忠武王于有功的人必厚之以赏这便是崇徳报功夫分封有法官使有要五教脩三事举信义立官赏行诸般政事都尽了武王此时复何所为惟垂衣拱手而天下大治故说道垂拱而天下治臣观有周史臣记武王政治之本末如此考之孔子称舜无为而治恭已南面周公称文王罔攸兼于庶言庶狱庶慎盖与此称武王之垂拱同一道也然人徒知数圣人之无为而不知其所以致此者岂偶然哉盖舜绍尧之后齐七政去四防命九官十二牧敷言试功以察庶官明目逹聪以决壅蔽其忧勤至矣至于文王惠鲜鳏寡懐保小民自朝至于日中昃不遑暇食其忧勤又如此盖皆极其有为于先是以能享无为于后正与此论武王事相合岂真无所作为而天下自治也哉后世人主不知圣人先忧勤而后逸乐往往以无为借口恣耳目之娱穷心志之欲高枕肆志委政非人以至召变速戾者何可胜数诚万世人君所当深戒也仰惟皇上以圣哲之资抚盈成之运即位以来一切游娱之事不经于心百凡玩好之具不接于目未明视朝励精图治日御经筵亲近儒硕其于前代帝王之盛美盖兼而有之尤愿体道用中求贤纳谏慎重爵赏以待有功委任贤能以图辅政忠厚以励士风节俭以苏民困本一人之忧勤致万邦于安乐则垂拱无为之治不在虞周而在今日矣天下臣民不胜庆幸
　　徳盛不狎侮狎侮君子罔以尽人心狎侮小人罔以尽其力这是周书旅篇召公告武王以当谨徳不可玩人的意思狎侮是亵慢君子指在位之人小人是细民召公说道人君以一身居天下之上要在谨徳徳既盛则动容周旋中礼然后能无狎侮之心夫徳有未至则未免有狎侮之心彼君子以心事上的然必在上者推诚以待之致敬以下之然后能尽其心茍狎侮了他彼见吾礼貌之衰则有去而已孰肯尽心为吾用哉小人以力事上的然必在上者抚之以恩动之以礼然后能尽其力茍狎侮了他彼虽畏威易役然至愚而神肯尽力为吾用哉然则君子小人皆不可狎侮之也明矣臣按召公此章本为西旅贡而作乃言及此何也盖天下之治无常形而安危治忽在人主一念敬肆间茍君心小肆而溺于玩好之私则小人投隙并进导之以快情肆意之事何所不至于是正士日疎而法言难入矣安得不狎侮君子乎又将以欲为可纵民不足畏而咈百姓以从己之欲者有之安得不狎侮小人乎此召公之所深虑也夫以武王功徳之盛召公犹以是戒之则人君于所好尚可不谨哉仰惟皇上即位以来屛斥耳目之玩而敬天法祖勤政务学孜孜如不及于君子则谏行言聴不徒礼貌之虚文于小民则子惠仁懐每有优恤之实惠是以中外臣工咸思竭忠効智以佐休明而万邦黎庶莫不尊亲爱戴其上者嘉靖中兴之盛可以比隆尧舜矣臣愚尤愿深味谨徳之言益严狎侮之戒宅心于敬防幽居非僻之干所宝惟贤斥逺方珍竒之献则圣徳益隆圣治益昌宗社亿万年无疆之休端在于此臣等何幸躬逢其盛
　　已予惟小子若涉渊水予惟往求朕攸济敷贲敷前人受命兹不忘大功予不敢闭于天降威用这是周书大诰篇成王因武庚之叛大诰天下以东征的意思已是欲已而不能已敷是布贲是饰前人指武王说成王上文言已嗣乎厯服恐不能明哲以迪民安康而格知天命然其意犹未巳也至是又説我以幼冲之年膺此重任恐不能胜如涉那渊水虑不能济然我之心岂终以难自阻哉我惟往求所以济之之道其道惟何我国家一代之法至为明备茍奸人叛乱而不能讨平则将为之荡然而废弛矣我于典章法度必敷布而脩饬之前此受命于天疆宇至广今一隅骚动而不能锄定则将为所窃据而狭小矣我于前王基业必増益而开大之若此者非以病民也昔武王伐纣以安天下为心今我亦以安天下为心而不忘其大功尔我之为心如此今武庚不靖得罪于天天命诛之我何敢闭抑天降威用而不行讨乎臣按成王以幼冲践阼当是时王室未安殷民未服武庚既与三叔叛而商奄淮夷又相煽以动然成王能任周公四征不庭卒能勘定祸乱以安王室成康以降周室寖衰陵迟至于夷厉之世玁狁内侵荆蛮淮夷相继复叛宣王即位命将征之而周道复中兴焉成王继体之贤君宣王中兴之令主皆汲汲于治兵诘戎如此莫非为天下计也岂若后世人主穷兵黩武以邀四夷之功者哉仰惟皇上以上圣之资绍列圣之统文徳武功各臻其盛顷者广西云南及山西潞州稍稍不宁天威所加旋即平定今中外乂安若无足虑者然祸乱常起于无形而变故每生于所忽臣愿思祖宗栉沐之劳谨今日衣袽之戒练兵选将以杜不虞任贤爱民以固邦本所谓制治于未乱保邦于未危者在圣明加之意而已臣愚无任惓惓
　　惟乃丕显考文王克明徳慎罚不敢侮鳏寡庸庸祗祗威威显民用肇造我区夏越我一二邦以脩我西土惟时怙冒闻于上帝帝休天乃大命文王殪戎殷诞受厥命越厥邦厥民惟时叙乃寡兄朂肆汝小子封在兹东土这是周书康诰篇武王命其弟康叔为卫侯的言语肇是始区夏即天下殪是灭戎是大寡兄武王自谦的话封是康叔名武王説道我周有天下本于丕显考文王而文王造周不外明徳慎罚两件事徳者感化人心之本文王明其徳以化民则民皆知慕而入于徳罚者防范人心之具文王谨其罚以齐民则民皆知畏而不入于罚然其实何如庶民有鳏寡的至防而易忽者也文王发政施仁必先及何敢侮焉乃若有能当用的则用之而使在职有贤当敬的则敬之而使在位有罪当威的则威之而不少纵夫不侮鳏寡庸庸祗祗即明徳之事威威即慎罚之事合而言之皆徳也徳着于民民心归之当时文王位虽西伯而天命已属是肇造我区夏其徳所及我一二友邦亦观感而化渐以脩治不特友邦为然尽西土之人亦皆怙之如父冒之如天明徳昭升闻于上帝上帝美我文王乃命之燮伐大商而受天命以有天下万邦万民各得其理莫不时叙则其徳又以及天下矣文王之徳足以得天下如此汝寡兄亦勉力不怠以成其业是以有此土地分建诸侯汝康叔得以受封在此东土岂偶然者哉臣按自古人君未有不以明徳慎罚而治以务罚不务徳而乱者考之前代歴歴可鉴肆我太祖高皇帝既得天下专务以徳化民虽刑罚之用亦所不废然大辟必三覆奏律令成于屡易藁盖其慎重如此是即文王明徳谨罚之心也仰惟皇上继统承天法祖为治恩必徧于鳏寡爵必及于贤能尤悯无辜之民屡下哀卹之诏是无愧文王之徳久矣臣窃以文王所以成此徳者又由其常有视民如伤望道未见之心而不自足也故诗人颂美之曰勉勉我王纲纪四方臣至愚敢以为今日献惟圣明留意王曰外事汝陈时臬司师兹殷罚有伦又曰要囚服念五六日至于旬时丕蔽要囚这是周书康诰篇武王告康叔以谨罚的意思外事先儒陈氏以为有司之事臬是法伦是叙要囚狱词之要者旬是十日时是三月蔽字解做断字武王説道人君之法受之于天而有司代君以行法者也汝康叔于有司之事但取是法敷陈而条列之使为有司的皆能详明法意则于用罚之际庶不昧于所施然是法也殷先王用之轻重取舍秩有伦叙卫殷墟也殷之法乃殷民素所服习者汝惟使卫之有司法此殷罚之有伦者而用之则民无不服矣武王又念刑罚之用一成不可变罚用殷彛固善矣而推鞠讯问茍有未当则死者不可复生于是又戒之曰汝于狱词之要者就使情与法俱当尤当服膺而念为之求可生之道近则五六日逺则十日或三月夫既为之求生道而不可得然后从而刑之杀之大断要囚则我与死者皆可以无憾矣武王告康叔如此忠厚恻怛之意为何如哉臣按康叔卫侯也武王犹以慎罚告之况人君为天下之主亿兆之命悬于一人茍刑罚不中则民何所措手足是以古昔帝王若舜之钦恤禹之泣辜汤之慎罚髙宗之不僣不滥率皆致重乎此至于成周其制愈备每狱具三公九卿防聴之槐棘之下既成以告之王王三宥之然后制刑其慎重如此所以上无滥罚而下无寃民也洪惟我太祖髙皇帝建国之初即命丞相李善长等详议法律亲为裁定凡有大狱必三覆奏而后行刑太宗文皇帝因法司奏决大辟则谕府部大臣等从容更审且云一日不尽则二日三日便十日亦何害此与武王所谓服念要囚至旬时者可谓异世同符矣恭惟皇上嗣统以来敬天法祖勤政惜刑仁如春生威同秋杀是以奸宄伏法良善获安薄海内外罔不畏威懐徳臣愚尤愿图维治本培植化源乾元不息普施无外之仁帝徳罔愆允致协中之化天下臣民不胜幸甚
　　王曰呜呼封敬哉无作怨勿用非谋非彛蔽时忱丕则敏徳用康乃心顾乃徳逺乃猷裕乃以民宁不汝瑕殄这是周书康诰篇武王告康叔欲其不用罚而用徳的意思彛是常蔽是断敏徳是勤敏于徳顾是省猷是谋瑕是疵殄是弃絶武王致叹呼康叔之名而告之先曰敬哉者言不可不致其敬也因説汝于卫国当顺民情以为治慎毋作可怨之事如谋有未善的法非国家所常行的汝或误用之则害及于民皆足以召怨汝必勿用这非善之谋勿用这非常之法惟断以是诚大法敏徳盖古之人若我文考若古先哲王若商耉成人皆是能敏徳的汝必以之为法而其法之也又必断以诚彼其外若敏而中懈始虽敏而终替者皆其诚之不足者也然诚以法古敏徳欲何为哉如心有未正何以化民则用以安汝心使宅乎天理不隔那人欲之危徳有未纯何以出治则用以省汝徳使纯乎天理不夺那私意之累谋有未善何以安民则用以逺汝谋使运之心而达之政的皆正大周详足为经久之计然必从容不迫待民自安勿忿其未化而遽刑之如此则为能以徳化民民自安汝之治我岂以汝为瑕疵而弃絶之哉臣按康诰一篇武王本为康叔之国而训戒以治民之辞然其篇内言心言徳者不一而足如曰宅心知训曰徳裕乃身曰朕心朕徳惟乃知至此又曰康乃心顾乃徳其惓惓若此何哉盖天下之治皆原于心而徳又所以出治之本也人君茍心正而徳脩则见之刑赏举措与夫一切政令必无不善而成天下之治也不难矣尧舜禹汤文武所以致治之盛后世莫及者其本原皆在于此恭惟皇上嗣位以来絶游畋之娱屏竒邪之好所留神者惟帝王之治所究心者惟圣贤之学圣衷澄彻天徳精纯虽在古昔圣王何以过之然比年以来灾异叠见天下之民庸有未得其所者臣愚伏愿持谦冲之志法不己之运益资理义以养心益亲贤人以辅徳政必为悠久之规治必存惇厚之体则唐虞三代之盛复见于今日矣臣等不胜幸甚
　　呜呼皇天上帝改厥元子兹大国殷之命惟王受命无疆惟休亦无疆惟恤呜呼曷其奈何弗敬这是周书召诰篇召公在洛作书告成王以治洛之事因周公自洛归周而寄之以达于王也元子言纣为君是天之长子大国殷指殷有天下説恤是忧召公将言天命不足恃先以呜呼发之説道皇天上帝厥命靡常昔纣受天命为元子而有大国矣及其无道得罪于天天乃改其元子与大国殷之命使我周代之然则天命可恃以为安乎今王受此大命以贵则为元子以富则有大国固有无穷之美然天无常亲命不易保元子大国既可改于昔则亦可改于今岂非无穷之忧乎于是又叹息説王其奈何弗敬盖纣惟不敬故早坠厥命今王欲保守天命如之何可以纵肆而不敬乎人君为天之子奉天为治件件要与天合少有纵肆所存所行便与天背违了夫惟克敬则视聴言动一循乎理好恶用舍不违乎天与天同徳故能受天明命也人君保有天下其有要于此哉臣尝论之人君以一身居天下之上治乱安危系于一人其责至重而胜之至难世主不察乎此徒见崇髙富贵为可乐而忘其可忧肆情徇欲无所不至而危亡之兆见矣成王以幼冲嗣位召公虑其未必知此故告之曰无疆惟恤又曰奈何弗敬夫人君茍知天位为可忧自不容于不敬者盖忧则敬心生而治乐则骄心生而乱稽之往古歴歴可验恭惟皇上圣本生知智由天纵敬天法祖纳谏任贤勤劳庶政每以昧爽而临朝缉熈圣学不因寒暑而辍讲感上天示戒辄形罪已之言因四方告灾屡下恤民之诏此其忧勤敬畏之心即舜之兢兢业业文王之小心翼翼也然而治效犹未臻不免上廑圣虑伏愿坚持此心终始无间廓虚中以尽下崇俭徳以裕民使徳泽敷予四海运祚绵于万年臣等不胜至愿
　　呜呼笃棐时二人我式克至于今日休我咸成文王功于不怠丕冒海隅出日罔不率俾这是周书君奭篇周公留召公的説话棐是辅冒是覆冒海隅出日是东海之隅日所从出之地周都西土去东为逺周公举逺以包近故以日出言俾是从周公説我与汝召公尝同辅文武成王然文王之时尚有五臣为之辅武王之时有四臣为之辅今惟我与公二人而已我二人者惟能鞠躬尽瘁竭力以辅君故用能致今日之休然则天休滋至鸣凤在郊今日之盛岂曰无所自而然哉然休则休矣未可以自足也昔文王之徳光于四方显于西土用肇造我区夏其功大矣茍今日四海之内有一人弗服则是文王之功犹有未成我与公岂得辞其责哉故我欲与公同心协力辅相成王共成文王之功于不怠必使徳泽大覆冒斯民如天之无不覆帱虽海隅日出之地去西土极为辽邈者沾被我之徳教亦皆奉我正朔守我王度相率而臣服必如是然后已耳然则为召公者当以是自勉岂可以今日之休为己足而遽欲求去也哉臣按成王伐淮夷践奄皆在此书之后则知当时未能罔不率俾也夫四海至逺也欲其一一心服而率从非可刑驱而势迫要必有徳泽以丕冒之乃能有以得其心周公之言可谓深达治要矣考之于古惟尧舜禹之盛足以当之书称尧之徳曰光被四表格于上下称舜曰无怠无荒四夷来王称禹曰东渐于海西被于流沙朔南暨声教讫于四海盖三圣人者徳盛而道隆恩深而泽溥故其所及之逺如此岂若后世不务徳而徒勤兵以服逺者之为哉洪惟我太祖髙皇帝以圣神文武之资应运而兴徳教所加薄海内外悉为臣仆舆图之广汉唐盛时所未有也恭惟皇上圣哲聪明同符髙祖深仁厚泽广被寰区是以普天率土之民莫不爱戴懽忻倾心而向化蛮貊四极之国亦皆效琛献防稽首而来朝盛徳大业虽尧舜禹之圣无以加矣尤愿体天行之至健法离照之无私政必先夫穷民恩不遗于遐壤使徳日益盛治日益隆宗社亿万年无疆之休端在于此臣愚无任惓惓颙望












　　方斋存稿巻一
　　钦定四库全书
　　方斋存稿巻二
　　明　林文俊　撰
　　疏
　　祀礼疏
　　右春坊右赞善臣林文俊谨奏为钦奉敇谕事臣伏见皇上聪明圣智卓冠百王诸所作为动遵古典乃者以郊祀未协古礼欲遵复我圣祖初年之制特降敇谕令臣等各述所闻以对皇上之心即大舜好问用中之心也顾臣学术疎浅智识庸闇岂足以仰副虚懐之问哉臣惟郊祀之礼夏商以前见于经典者如所云肆类柴望及昭告上天神后之类皆因事祭告非祭之常典当时或分或合不可详考周礼大司乐圜钟为宫冬至日于地上之圜丘奏之函钟为宫夏至日于泽中之方丘奏之盖天地分祭之礼始见于此説者以为天阳也冬至阳之始故祭以冬至地隂也夏至隂之始故祭以夏至古人以类求神如此然亦不言在南北郊也汉成帝时匡衡请罢甘泉汾阳之祠而作南北郊盖北郊之制始见于此当时固是分祭也至平帝元始中始有合祭之礼东汉因之自唐及宋亦多是合祭至宋神宗元丰中始罢合祭诏诸儒议祠北郊之仪而亦未之举行哲宗元祐中又下羣臣议时苏轼等主合祭刘安世等主分祭其説纷然其后程頥有言曰祭天地是报本之祭须各以其类祭岂得同时则頥固以分祭为是矣朱熹亦曰古者天地定是不合祭然熹又曰五峯言无北郊只祭社便是此説却好则熹又若疑于北郊之説矣岂以经无北郊之文故疑之耶仰惟我圣祖即位之初建圜丘于钟山之阳以祀天建方丘于钟山之隂以祀地盖准成周之制至洪武十一年复定合祀之礼圣祖之意盖有非常人所能测者今皇上疑其未合古礼而欲追复我圣祖初制顾惟事体重大岂下臣所敢轻议哉然古今经籍之所载则臣已畧陈之矣至于日月之祭臣谨按周礼大宗伯以实柴祭日月星辰掌次朝日则张大次小次设重帟重案王搢大圭执镇圭缫借五采五就以朝日而典瑞朝日注云天子常以春分朝日秋分夕月礼记祭义亦云祭日于东祭月于西则日月之有専祀古也我圣祖洪武初亦有朝日夕月之礼矣今太嵗风云雷雨等神嵗以仲秋致祭而日月运行赞上帝以成化工反不得専祀则圣谕所谓恐无以酬其功而太嵗风云雷雨等神反过于日月者皇上之论可谓深合礼典矣若夫大祀从以羣神臣考之礼书配郊止以日月原无诸神从祀之説汉晋以来从祀之礼丛冗杂乱郊坛所列至一千几百余位其为渎礼不经莫甚于此故朱熹云岂有祭天便将许多百神一齐排作一堆其说诚是也我圣祖初年之制圜丘只配以日月星辰太嵗方丘只配以岳镇海渎其后合祭天地因増从祀之数至二十四坛虽异初制然视前代渎礼不经之祭相去万万矣臣又闻之夫礼非由天降也非由地出也人情而已矣先王之始制礼也岂必有沿袭哉亦求之情之所安而已臣伏读圣祖大祀之文有曰至阳祭之于隂月至隂祭之于阳月于理可疑且扫地而祭其来甚逺盖言祀天地尚实而不尚华后世执古而不变遂使天地之享反不及人之享若使人之享亦执古而不变则当污樽而抔饮茹毛而饮血巢居而穴处也以今言之是果可行乎臣因是言而知圣祖当时合祭之意盖亦就其情之所安而以为不必拘泥于古也所谓五帝不相沿乐三王不相袭礼者此之谓也今皇上以圣人之资操述作之柄仰惟圣学渊源睿识宏逺固非臣等所能窥其万一然天子尊事天地礼莫有大于此最宜慎重而圣祖所更定之制又非可以轻议改易者也乞勅左右大臣及礼官防酌众论详议可否然后皇上亲赐裁定必求至当归一之论则典礼光于万世而宗社绵于亿万年矣臣冒渎天威无任恐惧陨越待罪之至为此具本亲赍谨具奏闻
　　进瑞雪诗疏
　　右春坊右赞善臣林文俊谨奏为纪休徴以彰圣徳事臣窃见比者皇上出郊祷雪敬天忧民之心发于至诚天心享格瑞雪立降圣徳格天之速至于如此诚自古帝王所希有也臣闻圣王不贵祥瑞惟是雨旸时若年谷丰登则以为瑞之大者盖以是为民食所赖非若草木鸟兽诸物之为瑞徒侈观聴而已乃今瑞雪之降实兆丰年裕国阜民胥此焉赖天贶圣明莫大于此臣备员侍从目覩嘉祯踊跃欢忻不能自己辄敢忘其鄙陋撰瑞雪一篇并序别录进呈伏望圣慈俯垂睿览臣不胜恐惧陨越之至谨具奏闻嘉靖八年十二月二日奉圣防览奏具见忠意诗留览该衙门知道
　　灾异自陈疏
　　南京国子监祭酒臣林文俊谨奏为自劾不职乞赐罢黜以答天戒事该南京礼部咨近因午门西楼垂脊震雷示戒题奉钦依行各衙门痛加脩省备行到臣除钦遵外臣仰惟皇上敬天勤民亲贤务学治必法古政必合天固宜天心孚格而瑞应骈臻矣今兹灾变之来咎在臣等伏念臣才识凡庸学术疎浅曩者备员翰林春坊叨侍讲筵乏论思之益待罪史局无编纂之劳今防圣恩简任国学职在陶成人材扶植风教而私自循省实未之尽然则瘝旷之罪臣将安逃兹当上天垂戒之日伏望皇上将臣亟赐罢黜以答天戒臣无任恐惧陨越俟命之至为此具本顺差典吏黄朝钦赍捧奏闻伏敇防嘉靖十年　月　日奉圣防林文俊不准辞着照旧用心供职吏部知道
　　请遣官奉安先师疏
　　南京国子监祭酒臣林文俊谨奏为隆祀典以光圣道事近该南京礼部劄付到监伏覩皇上敇下礼部会议改正先师孔子祀典臣仰惟皇上以礼尊事先师不徒为弥文而已真所谓大圣人之作为也迩者礼部颁降钦定先师位式到监臣等钦遵即行南京工部制造外闻近日国子监奉安先师皇上特勅礼部择日遣官祭告天下传诵咸谓皇上遵师重道之礼其隆如此斯文岂胜庆幸缘南北国子监俱是首善之地事体相同今先师奉安有日臣愚欲乞皇上特降御制祝文一通遣官奉安祭告庶称圣朝崇重之典启来学歆慕之心其有禆于世教岂浅鲜哉再惟原定乐章祝文其中有宣圣宣王及惟王等句与今新定名号不合相应更定乞勅礼部作速颁降以便遵守臣等干冒天威无任战栗愿望之至为此具本専差办事官张翀赍捧谨具奏闻伏勅防嘉靖十年　月　日奉圣防礼部防了来説
　　考察自陈疏
　　南京国子监祭酒臣林文俊谨奏为选师儒以惇治化事该工科给事中谢存儒具题前事礼部覆题钦奉圣防两京国子监官着吏部从公查奏续该吏部题奉钦依移咨南京吏部备行到臣取具属官贤否考语以凭查选臣窃思之太学首善之地贤士所闗师儒之职诚宜精择而慎用之但监丞博士等官职任犹轻至如祭酒则儒师之长总莅监事其职之难称尤甚故必有耆师宿儒明于圣贤之学者俾居是位则有以阐明正学造就多士茍匪其人则反是其所系岂细故哉况今皇上鋭意作人举行积分之法居是职者尤不宜茍取充位而已伏念臣章句迂儒误防圣恩擢任兹职受命以来夙夜祗惧以圣贤之学训迪生徒冀得真才以备国家之用然莅事已逾一年而计效殊乏分寸徐思其故盖臣之学不足润身安望其及人行未必合古将何以律士何也学必先已而后人教不贵言而贵行也然则臣之不职亦既明矣臣近因灾变自陈已备述不职之状伏防圣慈不忍加罪降防留用臣感皇上隆天厚地之恩敢不誓竭其愚以图报塞于万一第恐力不胜任有孤任使况今本监属官俱从考选黜陟而臣之职尤为难尽者顾敢晏然居位如故以取冒昧之诮哉伏望皇上将臣特赐罢黜敇吏部别选贤者代之则师道立而善人多诚世道甚幸臣干冒天威无任惶悚战惧之至为此具本顺差办事官刘寅赍捧谨具奏闻伏敇防嘉靖十年十月十八日奉圣防林文俊学行可取不准辞照旧用心供职吏部知道
　　进二十史疏
　　南京国子监祭酒臣林文俊谨奏为校刻史书事先该礼部具题前事奉圣防这翻刻书籍虽系右文之事但差官购索民间古板未免骚扰反滋奸尔部里既説成功无期工费亦大且罢只行南京礼工二部会议将南京国子监见在旧板用心翻騐有脱落糢糊的逐一考对脩补以备传布钦此续该礼部题奉钦依准于顺天府收贮变卖庵寺银两内查取七百两解赴该监行委祭酒臣张邦竒司业臣江汝璧督率属官监生将十七史用心校对就将原板刋补仍取广东宋史板付监一体校补辽金二史原无板者购求善本翻刻以成全史备劄到监随该臣邦竒等具奏史记前后汉书残缺糢糊特甚莫若与辽金二史一体重新翻刋并各史应合脩补者费银尚多请再于南京吏部支取本监折干鱼银一千八百两应用礼部覆题奉圣防是钦此续该南京工部遵照先奉钦依会议事理发银五百两送监接济通前共银三千两本监收贮支用自嘉靖八年四月十二日开局分委博士臣程煌学正臣黄良弼校刋元史助教臣刘世龙校刋史记前汉书辽史金史臣聂曼校刋五代史陈书南齐书臣王昆校刋三国志臣许尧校刋后汉书晋书宋书学正臣邹鲁校刋隋书唐书魏书学录臣张杰校刋北齐书梁书周书南史北史臣邦竒臣汝璧实总其事督率诸臣昼夜雠校功未及成而二臣以陞迁丁忧相继去任臣文俊与丁忧司业臣张星接管以来照旧校理严督匠作用心刋刻期在速成以仰副徳意但巻帙浩繁工程重大且各处起取人匠原不属本监管辖移文行提动经旬时才得解到时臣邦竒等见得板刻糢糊尤甚必若大加脩补比之重刋所省亦不甚多而所补书往往不得精致且恐随补随脱不足以垂久逺议于各史脩完之日另行奏请发银重刋一面督令属官监生用心校对今已校毕而各史脩完支剩银只有四十两六钱六厘五毫见在即使脩补亦必不敷工费近奉钦依着臣等上催促完备进呈臣仰奉严防踧踖弗宁恐再迟延获戾愈重谨将脩完二十史共四百八十本先摹印装潢进呈御览其宋史乞敇礼部议处再发银两或于南京户部再将本监折干鱼银动支与今支剩脩史银相幇支用庶可兴工重刋臣不敢擅拟伏望圣明裁处另行臣防得二十史今虽脩完然简编浩穰字数繁多校刋虽勤而鲁鱼亥豕恐犹不免其所脩补诸史又多是百余年旧板蠧烂之余匠人委难下手或剜动一字牵连数十字应手崩裂以故板刻未甚糢糊文字尚可句读者只得姑仍其旧不敢轻动而各史脩补往往不得精致者盖势固然非敢惜费沿陋也如其板已全壊不堪脩补并脱落者则考南京礼部所蔵古本及别购善本旋刋补入若校本亦皆脱落无从考据者则仍阙之亦史阙文之义也初臣邦竒具奏新刋史记两汉书辽史金史五部共该用银一千一百七十五两四钱彼时定价每书二叶该梨木板一块价银二分二厘誊写工食银一分四厘刋字工食银二钱八厘后各役因见工食算计太轻不肯就工臣邦竒等又行体访各处刋书事例从宜酌处议得史记两汉书各有小注释文艰于写刻以此每一叶量加誊写银三厘刋字银一分六厘其辽金二史原无注者照依原定工价彼此通融始克就绪又原奏五部书共九千六百三十五叶今实刋过一万八百四十一叶并前项共该加银二百八十七两六钱二分三厘计新刋书五部共用过银一千四百六十三两二分三厘其脩补书十五部并纸劄印刷工食等项又用过银一千四百九十六两三钱七分五毫通共用银二千九百五十九两三钱九分三厘五毫俱备细造册随书奏报外臣窃思之此二十史者宇宙中千数百年之事具载于此而嵗久板壊有志之士以弗获见全史为恨盖非一日幸遇皇上圣神天纵稽古右文特命校刋以传布天下使数百年残篇断简一旦复完得以家蔵而人诵之士生于休明之时圣天子向用儒学之日何其幸哉但此书所载君臣贤否政治得失制度沿革世代兴亡治乱之迹虽学者所当究知而于人主尤切伏望皇上万几之暇时览观焉不惟可以考知故实亦足为今日劝戒之助礼文损益之资诚不为无补也为此具本并撰进呈表一通専差助教臣林凤鸣赍捧谨具奏闻伏敇防
　　脩造疏
　　国子监祭酒臣林文俊等谨题为脩造事窃照本监先师庙门外原有左右碑亭二座歴科进士题名碑记在焉嵗久弗脩日就损壊近为积雨侵凌左边碑亭一座先已坍塌碑石有压仆者矣其在右边者幸而未尝坍塌然椽瓦损漏墙壁倾頽势亦就敝失今不脩后必大壊而为费愈广櫺星门前屏墙一带为崇防庙宇而设近亦有倒塌者此皆在于先圣宫墙内外四方之所瞻仰而頽废若此其何以肃容貌而妥神灵此在事势所宜亟为脩理而不可缓者也再照修道正义广业三堂监生朝夕业之所亦为嵗久弗修损于积雨今墙壁半摧檐瓦将堕诸生相顾莫敢负墙而立而各处号房陆续坍塌凡八十余间即今见行増广事例将来监生积聚渐多无所栖止必将寄居民舍苦于僦赁之费尤为非便所据前项脩造工程皆不可缺幸遇皇上属意贤闗聿隆文教臣等叨职师儒方思仰体圣意俯竭愚衷以少收作人之效顾忍坐视学宫之敝壊而不为之所哉如防乞敇工部估验先将要去处兴工脩理其可稍缓以次脩造则为之有渐民不知劳而庙学为之一新文治益以兴隆矣臣等不胜幸甚缘系脩造事理未敢擅便谨题请防嘉靖十一年七月二十一日奉圣防工部防了来説
　　进瑞应白兔颂疏
　　国子监祭酒臣林文俊谨奏为纪瑞应以昭圣徳事近该巡抚四川都御史宋沧进到白兔在朝大小臣工交相称庆谓皇上圣徳格天天心鉴悦诸福叠臻今兹白兔见于四川实为上瑞岂非天以是彰圣徳徴圣治哉昔有虞之治至于凤凰来仪百兽率舞斯极盛矣于是臯陶明良之歌作焉所以美盛徳昭成功也今皇上至徳召和两仪以位庶类咸若至于羽毛之族亦皆献瑞效祥此与虞廷兽舞凤仪之盛无以异矣顾臣学术浅陋不能揄扬圣徳万分之一然喜溢于衷拜稽飏言自不能已谨撰瑞应白兔颂一篇随本进呈伏望圣慈俯垂睿览臣无任欣跃庆幸悚栗之至为此具本亲赍谨具奏闻嘉靖十一年十二月初六日奉圣防览奏具见忠意颂留览礼部知道
　　进瑞鹿赋疏
　　国子监祭酒臣林文俊谨奏为纪灵贶以光圣徳事臣伏见河南抚臣吴山等以白鹿来献玉质霜毛皓然素采在廷文武羣臣争先覩之为快考之周成王时越裳献白雉周公归之王而荐之庙盖以是为明徳所致故重之如此恭惟陛下临莅以来诸瑞骈臻未易缕数试即毛羽之为瑞者言之如白白兔白鹿一嵗之间相继来献此岂但周时一白雉而已哉此无他盖盛徳格天天心豫悦故屡托之瑞物以昭示其眷顾无已之诚而陛下茀禄之盛国家泰运之隆其兆见于此矣臣欣忭踊跃之余谨撰瑞鹿赋并序随本进呈仰惟圣徳隆盛卓冠百王而臣欲以区区浅陋之辞摹天地之大绘日月之明岂足以尽其万分之一哉然比之尧民击壤之謡或庶几焉伏愿天慈俯垂电瞩臣无任恐惧战栗之至为此具本亲赍谨具奏闻嘉靖十二年三月初三日奉圣防览奏具见忠意赋留览礼部知道
　　考察自劾疏
　　国子监祭酒臣林文俊谨奏为自劾不职乞赐罢黜事臣伏见皇上勅下吏部考覈在京庶僚大明黜陟凡在臣工罔不警惕四品以上例许自陈伏念臣草茅贱士遭际明时滥登仕籍二十三年于兹感激圣恩虽陨首糜骨何能为报但臣才非通敏性极迂愚曩者待罪翰林春坊以论思为职既不能少效区区用图报称乃今防恩承乏国学责任益重称塞益难何也太学贤士之闗而祭酒师儒之长也非明圣贤之学则无以诲诱多士而端其趋向之途非有古人之行则无以表帅诸生而变其浮靡之习臣尝以是二者私自循省而未之能然则何以作人厚俗以仰赞国家文明之化哉以是观之臣之不职亦已甚矣况当圣天子临幸辟雝右文崇教之日尤宜慎简师儒以脩造士之效如臣之愚委难胜任若冒昧居之恐旷瘝之罪日深一日兹值考察之期伏望皇上将臣特赐罢黜别选贤能以充任使则成均得人文教益兴臣无任恐惧祈恳俟命之至为此具本亲赍谨具奏闻伏勅防嘉靖十二年三月二十七日奉圣防林文俊不准辞着照旧供职吏部知道
　　请暂免视朝疏
　　国子监祭酒臣林文俊等谨奏为钦承圣谕事臣等伏见礼部尚书夏言奏前事该内阁传示圣谕云朕自昨月回斋居文华殿衣厚而闷热近又内作烦燥自十七日未视事今又当候雨宜勤朝政但热未解亦不用药只欲闲静数日耳日久不与卿等接见恐我思故兹示以悉宜播之百官使知数日免朝之故宜令咸知之钦此臣等仰惟玉体康和已收勿药之喜臣等下情无任欣慰即今天气炎热伏望皇上暂节万几之劳免视朝数日頥养天和调摄圣躬永绥无疆之福臣等无任祈恳愿望之至为此具本亲赍谨具奏闻嘉靖十二年四月二十九日奉圣防知道了
　　奉慰疏
　　国子监祭酒臣林文俊等谨奏为奉慰圣心事兹者伏覩圣防朕第一子本年十月初十日夜丑时以疾薨逝礼部知道钦此臣等下情不胜哀痛仰惟皇上圣徳格天天心眷佑兹当鼎盛之年正协多男之祝指日将复笃生皇嗣以膺主器之重伏望圣心大加寛慰抑哀葆和以永绥无疆之福上以慰圣母皇太后之心而下以慰天下臣民之望臣等无任恳切祈请之至为此具本亲赍谨具奏闻伏勅防嘉靖十二年十月十四日奉圣防知道了
　　问安疏
　　国子监祭酒臣林文俊谨奏为问安事臣等钦奉圣防朕十五日冒风作咳服药未止欲暂辍政事必须静摄以省思虑然后可尔文武诸司官员宜用心办事待平复日视事礼部知道钦此钦遵臣等伏承圣体偶尔违和无任瞻恋除钦奉圣谕各用心办事外伏愿皇上节省圣虑頥养天和以迓承亿万年无疆之福实宗社幸甚天下幸甚臣等无任恳切祈请之至为此具本亲赍谨具奏闻伏勅防嘉靖十三年正月二十八日奉圣防知道了
　　谢恩疏
　　南京吏部右侍郎臣林文俊谨奏为谢恩事嘉靖十四年十月二十二日准吏部咨该本部等衙门会推题奉圣防林文俊改南京吏部右侍郎钦此钦遵备行到臣伏念臣樗栎凡材草茅贱士幸逢圣世滥出贤科早任词垣备员是惧再更国学造士何功迨贰邦礼于南曹倐及嵗星之再易毫分无补禄廪虚糜方待罪而省愆遽防恩而改秩私自循省倍集兢慙况铨曹为人物之权衡而举动系衣冠之表率以臣处此揣分奚堪自惭人品之轻难称主恩之厚臣敢不小大必慎夙夜无忘恪守官箴励清脩以率先于庶职博询舆论秉公明以甄别乎羣材庶効犬马之微劳少答乾坤之大造除本月二十四日望阙叩头谢恩到任外臣无任感戴激切之至为此具本専差办事李恭赍捧谨具奏闻
　　因灾自劾疏
　　南京礼部右侍郎臣林文俊谨奏为自劾不职乞赐罢黜以应灾变事比者南京太庙被火实为非常之变臣触目痛心省愆待罪寝食弗宁仰惟皇上至孝以事祖考至诚以格天地今一旦有此变异皆臣下不职有以致之伏念臣以愚陋叨贰礼官不能夙夜寅清以典三礼其为不职视诸臣尤甚况臣遭际圣明歴官翰林春坊国学以至今职受天髙地厚之恩而莫能效涓埃之报职业久旷禄廪虚糜负咎积愆已非一日伏望皇上将臣亟赐罢黜以儆臣工以弭灾变臣无任恐惧陨越俟命之至为此具本顺差办事官孙芳赍捧谨具奏闻伏敇防嘉靖十三年七月二十日奉圣防林文俊不准辞吏部知道钦此
　　谢恩疏
　　南京礼部右侍郎臣林文俊谨奏为谢恩事先该吏部题为缺官事奉圣防林文俊陞南京礼部右侍郎钦此臣以菲材伏防圣恩拔擢无任感激除赴阙叩头谢恩外恭圣训续该吏部题为到任事欲将陞任官员暂令到任在外者令其具奏赴任管事奉圣防是依议钦此臣钦遵明防谨于本月二十八日恭赴午门前叩头辞朝去赴任管事臣仰荷天恩无任感戴之至为此具本亲赍谨具奏闻嘉靖十三年二月二十八日奉圣防知道了








　　方斋存稿巻二
　　钦定四库全书
　　方斋存稿卷三
　　明　林文俊　撰
　　序
　　武举同年防録后序
　　今上八年武举侍讲学士许先生暨予实奉命主试事是科得王浩等五十人掲晓次日例有防武宴是日上命内阁重臣主席天威具在礼法森严而坐弗以齿情似未洽于是复为同年防于私第既防刻録以传盖将藏之子孙以为世讲者也浩等援故事请予序其后或疑君子和而不同今録同年非同与予曰不然在易干上离下其卦为同人而圣人系之以辞曰同人于野亨利涉大川利君子贞是则圣人非恶同也恶夫同而比者也茍同矣而不为昵近之私则可以共济艰难何亨如之故同人者利以君子之贞也是故茍贞矣始虽异而终必同脱不以正而附和雷同则足以偾天下之事而已是其同也只以为异也而何同之贵哉今诸君以豪之才生逢圣代或出自世胄或拔自戎行或奋自草莱虽职未必同而同沐国家涵濡化育之恩至于今日遭际之盛其同又如此则夫摅诚竭衷而求所以为涓埃之报者其心顾可以弗同也哉平居则同道以相益有事则同力而共济以是为同是谓同以君子之贞虽社稷赖之同其可少哉昔者鄢陵之役楚之二卿相恶故郤至以为可克诸吕之变陈平周勃深相附结而刘卒赖以安由是观之事君者非不贵同也乃不贵于茍同也呜呼诸君其尚知所择哉
  </div>
  <div class="pagination">
   <span class="current-page">
    1
   </span>
   <a href="方斋存稿_page2.html">
    2
   </a>
   <a href="方斋存稿_page3.html">
    3
   </a>
   <a href="方斋存稿_page4.html">
    4
   </a>
   <a href="方斋存稿_page5.html">
    5
   </a>
   <a href="方斋存稿_page6.html">
    6
   </a>
   <a href="方斋存稿_page7.html">
    7
   </a>
   <a href="方斋存稿_page8.html">
    8
   </a>
   <a href="方斋存稿_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
