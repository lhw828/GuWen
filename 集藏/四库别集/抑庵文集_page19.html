<!DOCTYPE html>
<html>
 <head>
  <meta charset="utf-8"/>
  <title>
   抑庵文集 - 第 19 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   抑庵文集 - 第 19 页/共 37 页
  </h1>
  <div class="content">
   泰和罗賔畿今少傅兵部尚书兼华盖殿大学士杨先生之母弟也先生在朝廷賔畿不见者盖乆今年来省侍于北京留月矣将复归泰和知賔畿者皆作诗赠行谓予同邑最相知宜为序賔畿宋荏平主簿伯受之后伯受在当时以孝显至宾畿之尊府子理先生仕至德安府同知其文学仪范至今为学者所称慕宾畿端谨而俭勤能安于其分无外慕之意凡所以供给朝夕寒暑冠婚宾祭之用皆以精力自致其在乡里恂恂然审理而后言度义而后动一时豪迈之人嚚然而讼襍然而趍者宾畿不与也予尝谓宾畿家世之旧父兄之贵势他人不能及也不以此驰骋当世而乃退然若无能者其不及者反挟以自髙傲然不知分之当守蹈借长者轥轹善柔甚者凌驾有司以逞其所欲此其故何哉盖礼义防耻之教行则诡欺薄恶之习废其不然者反是则此之所以亷而约而彼之荡而肆者无怪其然也宾畿可谓贤于人而无愧于父兄矣要在勉其终而已宾畿之友彭君晚成者予表叔也其家衣冠之盛乡族亦罕比亦能安于其分其循理服义勤俭以自足亷退而不茍皆宾畿同由是相与为莫逆予深敬此二人故因序其诗而牵聨书之使人知宾畿之能贤于人虽夲于父兄朋友亦有助焉宾畿归见予诸子幸有以教之且以予言使之法也诗凡若干首皆系于下方云
　　姓源珠玑序
　　姓源珠玑江隂杨信民所着也信民博洽多闻尝为日照知县太宗皇帝在位时修永乐大典徴天下文学之士集馆阁信民与焉因得观中秘书其所见益广既老而归乃于暇日辑録前人行事之迹得二千余条各附于其姓而以音韵统之又分类八十一别着目録使欲观者得因是而求焉其嘉惠学者之意厚矣县之贤者徐为锓梓以传将使穷乡下邑之士病于无书者得是而观之亦足以资其见闻发其志趣其意岂不尤厚矣乎因其侄兵部郎中持以求予序夫人之生莫不皆有才有才固将以有为也故自生民以来至于今其行事之迹见于天下而载于经传史记百家之书盖浩瀚如烟海欲防而知之岂不难哉必有博雅之士徧采而类记之然后得以一览而无余然天下之事无穷而天下之理则一彼事之善者皆理之所是也事之恶者皆理之所非也徧采而类记之固可以观矣然不眀天下之理则无以深烛其是非于夫善之可法恶之可戒者或至于迷谬而失正故曰理者制事之本也信民之为是书虽不能尽前人之事亦不可谓少矣其意岂徒以资人之闻见哉亦将以为法戒也人将以为法戒要在慎择之而已慎择之而不失非深眀天下之理不能也果深眀天下之理斯足以泛应曲当于前人行事之迹虽或不能尽知奚慊哉故予为序其书如此亦厚于学者之意也
　　赠刘侍讲诗序
　　侍讲刘君永清字汝弼官翰林者二十余年矣其为人端厚而周慎介直而防通其言行必循理而蹈义凡与之游者莫不重之以为汝弼之贤固宜在天子左右然今之豪杰类以儒为迂使汝弼得任政以展其素蕴其功业当不在人后可使乆居文墨间邪防有诏求贤予即上章荐之时汝弼已为脩撰九年仅得陞一阶为侍讲其他所举者皆不次而陞人皆为汝弼惜之而汝弼自若也予则私叹曰以汝弼之贤循次而陞已当在侍讲之列而何待于举哉而予乃强举之然不知有司果观于举者乎抑观于所举者乎若观于举者则予之谬乃所以累汝弼也诚以所举者观之则吾汝弼之才行岂可少哉若果以为迂也则今之郎官御史者多擢自进士均之为进士也岂为彼者独不迂而为此者乃迂邪必不然矣其以汝弼不可以去侍近故邪汝弼之当重任迟速自有命邪况侍讲之职非在外之崇秩可比然则汝弼之澹然自若者固知命自重之君子矣而予乃云云岂非浅哉于是而愧其言今年汝弼自念去坟墓乆矣乃援例得归省予辈相与饮饯于朝集之舍而作诗以送之因复自念汝弼长予嵗其髪既颁白矣今去乡乆而归乡人之爱汝弼者岂能尽知侍讲之贵且重哉盖必有深惜之而同予之所叹者故书其说以为序所以晓其乡人使知汝弼之贤乃在此也诗凡十二首皆系于下方云
　　序飞仙图
　　右飞仙图相传为郭忠恕画连江令刘君仲戬所藏也忠恕业儒而游于艺善画楼观木石皆极精妙今观此图室屋制度人物意态逶迤曲折参差起伏横纵隠显盖曲尽其趣时所谓神仙者超然髙举于空蒙寥廓中其气韵如此信非忠恕不能作也世言忠恕师闗仝然仝于山水为最胜人物非其所长每求胡翼为作之盖翼之画于人物车马楼防山水备极其妙忠恕所到其亦有得于翼也与忠恕髙迈絶俗性虽喜画然不茍为人作意所欲为即欣然命笔姿态横生盖取自适而已此亦其所自适者欤最嗜酒岐下富人子每饮以醇酎因致匹素求画忠恕为作童子放纸鸢引线丈满其匹富人子以为戏已絶之不知一笔数丈直而不挠正其妙处非拙工所能也尝闻宋戚文秀作清济灌河图一笔五丈贯其中又常州佛寺壁有徐友画水亦名清济灌河其中一笔至四十丈笔法如此自昔以为难惜富人子不知此也予尝谓书与画同皆须人品髙故有仙风道骨者则超诣不凡忠恕是也初宋太宗徴至京师命馆内侍窦神兴舍忠恕美须髯一日忽尽去之神兴问故答曰聊以效颦神兴大怒坐纵酒肆言贬登州至临清谓送者曰吾逝矣掊道旁土为小穴以面俯窥而卒人谓其尸解啓棺改惟衣履在焉果然宜其画之不可及也岂必得于师而后然哉仲戬求予一言以启士大夫之赋咏故为着其説以弁诸首云
　　赠吴助教序
　　伯昻名颙长洲人其始为县教谕以绩最当陞教授今皇帝初正位东宫妙柬宫臣职辅导伯昂遂被选拔为右春坊右司諌时予备员侍近亦防恩进右春坊右庻子兼翰林侍读学士遂与伯昂为同僚日侍上临政及进讲经史伯昂皆克尽心思不忝其职闲暇退坐春坊皆于于然以德义相上其意气无间也及上登大寳凡宫臣之有兼职者皆仍旧其余则以次陞迁于是伯昂得助教国子之南京一时僚友皆东西散去不复相聚如曩时予心固有不能释然者然独为伯昂喜之盖司諌虽清切而助教实崇重何者道之所系也天下之士萃于大学辟集群材于班郢之门虽无不可用者然方员平直岂能尽中法度哉防以规矩凖绳揆量而砻斵之然后栋梁榱桷长短小大无不适于用是岂一人所能哉众工之力也故太学之士所以成其徳逹其才者祭酒司业总之而分教者实任焉及其教既成其人皆宜于公卿大夫百执事之选其道之行即师道行也岂不甚重矣乎故予为伯昂喜之然伯昂岂但可以任教事而已昔昌黎韩子尝为助教博士矣其后为京尹为侍郎其文章徳业赫然为斯文之光伯昂尚将有遇哉伯昂再考绩来北京将谒告省墓归长洲今洗马蔺先生等皆旧为同僚属予文赠之予故为道旧如此且以致予期望之意也
　　赠伍县丞序
　　崇冈名鳯永丰人其始被荐为丞于江陵以忧去服除改海阳刑部主事陈蚪渊潜重乡邑之谊请予文赠之予谓崇冈尝为丞矣于丞之职宜无不知者而何待于予言然念与崇冈居同郡崇冈茍有善及人人将称之如孔子之于子贱则凡同郡者庻乎有耀矣予何可爱一言况重之以渊潜之请乎夫丞佐令者也得百里之地而治之岂止出赋税力役以供公上哉养民其本也曷为养之寒使有衣饥使有食劳役则使之安穷苦困抑则使之得其所如是而已矣民既有养又从而教之孝弟之心生礼义之俗成则所以供公上者有不待劝督而能此令丞之职也古之君子以父母视之盖惟有子民之心然后能深体其情而施其所宜施茍深体其情而施其所宜施民其有失所者乎民无失所者有不爱戴之如父母者乎爱戴之如父母矣于其所令有不诚服而恱从者乎故凡为县者患无父母之心焉耳茍存是心则其效有必致矣然而反乎此者有矣酷刑暴敛以逞其私辟之以狼将羊此岂朝廷命官养民之意与为民父母之道哉民之遇此亦可慨其不幸矣崇冈永丰故家所谓有子民之心者也而海阳潮州属邑有昌黎韩子之遗风故其民知学而易治以崇冈之所存而临易治之民其效必有如予前之所云而无若予之所叹者崇冈尚勉之予庻防诚有耀也遂书以为赠其行
　　送杨脩撰致仕序
　　建安杨先生夀夫以春秋之学有名于四方乆矣其始为建安县学训导满九年当去诸生乞留之遂陞为建安教谕以内艰服阕之京师诸生又恐失之则又乞留得仍为教谕受其指教以有成者盖多矣今少师庐陵杨公雅知先生尝曰是宜在馆阁备顾问任纂述其可以乆居外哉宣徳七年言于上徴拜翰林编脩敬恭朝夕以举其职凡有所为皆惬人心允众望及脩宣庙实録考据详明义精而词确同辈皆推譲之书成受白金文绮之赐超拜翰林脩譔而先生年已七十矣即上章乞致仕自师保而下皆惜其去强留之先生曰吾年至当去老而贪得圣人之所戒也上亦嘉其志许焉于是忻然束书就道凡与先生厚者皆祖饯东门外独予以病不果行则私窃叹曰君子之学固欲仕以行之然而古之大贤盖有摈而不仕者幸而仕矣又有龃龉不得以行其道者仕而得行道矣其能进退以义而无愧者盖少也先生遭遇圣明向用儒术元老大臣孜孜以进贤为务是以身显而道行身显道行而能知止足之分不悖圣人之戒此先生之所以髙也岂常情可及哉虽然先生之年财七十其去伏生尚逺也今致仕而归乡之俊秀得先生为之师祛其蔽而勉其不逮学成行脩皆足以为世用其道行即先生之道行矣予既喜先生之归而又喜建安之士之可以有成也先生门人吏部郎中张珂鸣玉闻而善焉请书以为赠故书之先生其必有取于予言矣
　　新喻西田习氏族谱序
　　新喻于唐属袁州白梅习氏相传为晋习凿齿之后盖其里有凿齿祠分宜之枣木山有凿齿墓墓去白梅十余里万载书堂山乃凿齿授徒处旧有书堂后因以为祠其迹可考如此见石门梁先生谱序中凿齿本防阳人以博学洽闻名重海内尝为桓温从事出守荥阳既而以足疾废符坚陷防阳喜得凿齿载之去俄以疾放归其居于袁者不知自何时岂乐于去秦而防阳陷为异域是以引避而居于此邪然归不乆而卒今有其墓当是此时来居而史不及载白梅之族为其后裔无疑今居西田者则宋宣和间析自白梅者也诗书相传乆而益盛表然为乡邑之望洪武中均谦处士愍旧谱之不传也乃旁稽博考作谱以示后至今六十余年子孙日蕃翰林侍读嘉言重脩之而请予为序自古受姓命氏皆有爵者之子孙其传之乆近视其徳本深则末茂源逺则流长理固然也凿齿初见重于桓温然知温有异志每隂抑之由是忤意而出其持心之正执德之固君子哉若人是足以开善庆之源况诗书之泽又足以充益而引长之习氏之子孙安得不乆且盛哉谱所以收族而仁义之道行焉仁以笃其恩义以正其分秩然尊卑疏戚之伦蔼然孝弟敬爱之施惟读书知道者能之习氏子孙而欲绍续于既徃流衍于方来其必以读书为本乎如是则虽百世有耀也
　　赠刘通判序
　　刘镡至刚懐寜人初由邑庠生升太学选入中书书武臣诰命以勤慎著名既三年当得官时有言徃嵗细民有转徙他邑乆而不归者请设官专抚之使无失所大臣奏用其言于是至刚得辰州通判至刚在邑庠时予往来过怀宁识焉自谓其先居番昜清塘里与予皆江西人故特厚予而予亦甚重之及是行也可无一言以为赠邪夫懐土者人之常情盖坟墓之藏亲戚之依田庐之资皆其所恋慕而不可弃者非甚不得已孰忍舍而去哉今舍而去之其不得已可知也朝廷之于民厚矣知其饥则发仓廪虑其劳则省力役闵其触法也则寛刑怜其逋赋也则罢徴去弊兴利盖惓惓焉真所谓如天之仁也然人犹轻去其郷岂无故哉有司以宣上德安下民为职而使之如此无乃于道有未尽邪今之守令皆举贤而任之宜有能劳来安定之者而又有以命至刚辈此天子笃意于民也至刚之去与今在位之贤深思而熟讲之推明朝廷之徳意尽举其所以利民者而行之以诚持之以敬民之归之将不待劝而自来矣诗所谓民之父母在乎好民之所好恶民之所恶好其所好而与之恶其所恶而去之父母爱子之道然也如是民亦爱之如父母安有舍去而不顾者哉予知其效有必至矣故以是赠行至刚勿视予言为迂也
　　翰墨林诗序
　　宣宗皇帝在位时永嘉谢君庭循以善画侍左右最防恩宠官至锦衣千户庭循通儒书喜吟诗端厚清慎每退然自处未尝以色骄人而亦不妄与人接上益爱之万防之暇娱情写物或发于吟咏则用以赐焉云章日华光彩焕耀庭循寳之尊阁于书室之中而所蓄晋唐以来法书名画皆在燕闲之际焚香而阅焉俨乎天容之在上王谢荆闗辈之风神气韵亦恍然其相接也庭循心独乐此盖不知金玉之为贵山海之藏之为富因名其室曰米家船少师庐陵杨公以翰墨林易之而为之记京师士大夫皆为赋诗庭循乃以序属予昔之君子盖有寓意于书画者矣而龙章奎画未之有得也幸而有得矣而于古今名笔或不能蓄而有也盖人之所好不可得兼岂清玩之适亦造物者之所靳邪庭循遭遇圣明既受非常之赐而其所蓄之妙且富又如此虽造物者独厚于庭循亦自有以致之则谓之翰墨林而赋咏于诸公岂过哉或谓宸翰之重而使众人得厠焉无乃非其伦邪予谓林非一木之所成也文梓之良特立于霄汉之表而杉松桧栢同受气以生者皆附焉然后蔚然而成林秀色可以悦目清声可以娱耳隂之茂密可以解烦燠而畅郁堙小大之材随取各足岂以比附之繁为嫌哉杨公名之庭循乐而玩之意盖谓是也因书以弁其首
　　赠李知县致仕诗序
　　永乐壬辰予同考礼部防试士凡易巻皆属予得三衢李庠宏文而进之遂成进士以去而予未识也久之宏文自清流知县来京师始一见癯然儒者也听其言察其行盖所谓安静之吏悃愊无华者予重之今年宏文乃以老病乞致仕其年盖六十矣翰林编脩赖世隆清流人也过予道其善而惜其去曰李侯之为令勤于学问精于吏事尤敬礼师儒作兴学校学宫县廨皆乆燬侯次第复新之暇则与宾客娱意山水之间而发于吟咏时生方读书于家未有仕进意所以奬励成就而至于此者侯之力也今以老病去侯之志得矣而吾县人盖有不能释然者况生也邪于是求诸公之诗以赠行愿得先生一言弁诸首则其归有光矣予縻于职务不暇作而世隆求不已念今朝廷清明恩意孚洽闾里之人皆安于无事此易所谓泰也贤才彚征皆思效用于当时盖以为于食有福故有老而犹奋病而犹力者宏文年未甚髙病未甚害而决然引去以求免于旷官之讥窃禄之嫌岂不贤于人逺哉昔希夷欲援钱若水使学仙而麻衣道者以为不可曰此急流勇退人也其后若水官至枢密年四十二即致仕去然则急流勇退之人盖神仙之次者也宏文岂若人也欤予年及六十耳目筋力皆不迨前时其始也进宏文今又作文以赠其去然犹贪恋圣明瘝官茍禄视宏文寜不愧邪故因序其诗而自讼焉
　　送王主事诗序
　　刑部主事吉水王佐功载以勤慎着闻于士大夫乆矣朝廷推恩封其父为刑部主事母亦封为太安人皆赐之勅命功载念去亲之乆也乃请告归省焉同列之贤皆作诗赠行而请予序之予与功载居同郡而泰和与吉水相迩也然予来北京又十五年每欲一归而縻于职务辄不果故于人之归省也心切慕焉而亦不能不慊于内又安能为言以赠之况功载同郡之人其概于予心为尤切则将何辞以塞请哉虽然诸公之诗于祖离道旧之情备矣所以侈上赐而荣其亲者亦至矣而其意亦有在于言语之外者是宜见于予文则予虽欲嘿可已邪夫君子之仕固将以为亲荣而非善于其职不得也然善于其职亦分之当然而已岂足异哉今既贵其身而又显其亲及徃省也则又必赐赉而遣之上之恩极隆矣尽已当然之分而获乎隆然之施其可但已邪且君子之志固欲其道之大行不以小成自足也彼以小成自足而用其所得者以为父母荣衣服之美舆马之华意气之雄髙赫然惊骇乎闾巷而于敬长慈幼睦族善隣之行或阙焉又其甚至有不可胜言者而君子鄙之上之所施岂以为是哉如是而果可以为父母荣哉功载读书学圣贤之道必深明乎此不以小成自足而兾其道之大行以显于其亲盖其志也而亦诸公期待之意也予既同郡而相爱加厚焉故发其意以为赠行诗序
　　凝翠楼诗序
　　松江殷志学居北京之澄清坊适当通衢广市之中凡尊官贵人驺呼出入相属而徃来富啇巨贾挟赀以贸鬻者足相蹑于路丰堂邃馆长筵广席欢笑之哗相闻也其车马之盛裘服之丽意气之雄髙与夫川陆所产百货之珍饮食玩好诸物之竒燕姬赵女声音容色之姝妙茍可以目爽口而荡惑乎心意者无不有也故凡聚庐托处者徃徃随俗变化以自陷于物欲之途而失其天理之正予见亦多矣志学则异乎是于前之所云者皆不以动心而独好山厌阛阓之隔阂崇墉峻宇之蔽障不足以见山也乃作楼居岿然出于羣屋之上于是京师西北诸山飞碧浮黛可尽揽而得之志学日与客登而燕焉其心甚乐也吏部郎中程南云题其榜曰凝翠之楼士大夫又为之赋诗而请予序夫山隐者之所好也故好山者必逺于城市而自托于郊野之外寂寞之滨然后能尽夫登临覧观之乐古之人皆然也志学有好山之心而縻于官府不能一日去城市乃因髙而尽得之其智力之所营足以遂其心之所好贤于常情逺哉予徃年居金城坊于观山为便一时名公多比屋以居而亦皆同其好公事之暇或开轩以望或出城以游自谓兼有此乐世莫能及者既而皆东徙于营职为便也而弗便于山诸公善画者多托之毫素以足予所欲然寅而出酉而归亦罕得自适焉于志学凝翠之楼不能不慊然也孔子曰仁者乐山以其安于义理不为外物之所移有似乎山故好之今予虽逺于山而心则不敢忘是也志学亦同然乎哉予与志学隣也有暇当一登斯楼而为志学赋之
　　萧顺承恕字序
　　萧顺承恕少傅杨先生之壻也今年省侍来北京而以名字之义请于予曰愿有教也夫顺者不逆也和也惟不逆故和此之谓顺顺而字曰承恕盖承以奉为义恕者推已及人之谓也于恕而能奉以周旋凡见于事者无徃而不恕则其所行亦无有不顺矣昔者子贡学于夫子问可以终身行之者夫子以恕告之然则恕之一言君子不可一日违者也先儒谓学如心为恕盖推已以及人使其人之心皆如已之心是乃恕之事也子之父师以是命也盖以君子待子矣夫为君子者莫不有所欲有所恶足其衣食安其居处而得以孝亲弟长慈幼其所欲也饥寒之相仍劳苦之不胜加之以非礼临之以非义其所恶也推已之心以度乎人心知其有同然者则施其所欲而去其所恶必使无不遂焉此礼所谓逹顺大学所谓絜矩也岂但可以齐其家哉治国平天下皆此道也今之人盖有异乎此者矣专于为已而忽于为人凡人之赀产所以为养生送死者皆其所欲也而已则夺之饥寒劳苦暴横之侵加皆其所恶也而已则施之已以逆施人以逆应于是有祸其身败其家者此小人之行不恕之效也嗟乎承恕子之父师以君子待子子可不以君子待其身哉然人有失其义而以寛假为恕者由是已有过而昧于自责谓之恕已人有过而薄于责人谓之恕人犹可也恕已而稔恶焉而欲免于祸败不可得也予欲承恕常求已之过而治之使其心光明正大而能公以及人则将为古之君子无愧矣承恕勉之
　　送许舍人序
　　昔太宗皇帝即位之初锐意文学之事既择士俾进学矣又徴天下能书者集馆阁尽出古人名帖使学之期必与之并而许君鸣鹤在焉许君少学王右军俊逸不羣由是复大进上每以暇日阅试赏劝之许君必占髙等予时亦在进学者之列日与许君同徃来君性素刚介不茍合遇人之善者即懽然相亲见不善者辄靣斥其所为以故人亦惮之而最与予为莫逆君又能诗得唐人家法皆清逺有思致人之求者相续也君既为中书舍人诏从诸学士直翰林夙夜不懈凡制勅之尤密者皆预执笔退则澹然若罔闻知未尝漏其所为其祗慎如此故任职益乆而人益以为贤今天子在位之二年许君自省墓复就官顷之有足疾不能朝更数医弗效乃具以闻上悯之俾归治于郷疾已则复任焉将行士大夫皆赋诗以赠道其离别之情而美其闲旷之乐嗟夫予知许君盖有不乐也君自始逹至于今祗事三圣将三十年恩遇之隆他莫能及盖将终身以图报今以疾去非其志也古之贤者感一饭而必偿况乎许君笃于君臣之义而岂忍须防忘哉离别之情则信有矣闲旷之乐不乐也虽然君子之图报或以力或以言许君虽弗良于行手固能书口固能言也今天下太平民物阜殷和气充而颂声作以其接于见闻者咏歌而谨书之俟观风者得之以献于天子而列于乐官后世得以考见治道之盛是亦所以为报也予家泰和距吉水不二百里而予之去坟墓亦乆矣兹将请而归省焉归则必过许君醉饱之余取而歌咏之乐其在此乎倘许君之足瘳矣遂相与归朝而终事焉而亦岂非幸哉故为序其诗以俟
　　孝友堂诗序
　　翰林学士沈先生以孝友名其表侄何谦之堂而求侍读李君时勉爲之记又求学士大夫歌咏之既成巻矣而属予序嗟夫先生其可谓爱人以德之君子哉夫居室之掲名盖古人铭器之义取其接于耳目之常而致警于朝夕之间以自益也然世之命名者或矜其所能或侈其所有或表其利逹以自快或托于闲旷以自髙能知务德盖鲜矣谦之父子世业医其所济也不少杏林橘井皆医家美事也先生不以是名其堂而取谦之善于父母兄弟以爲名而寓其加勉之意非爱人以德之君子哉夫孝友之道孩提之童知而能之然而壮夫有不能者私欲害之也私欲胜而天理防则其形于借耰取帚紾臂防墙之谬亦势之所必至故古之爲教必自此始有子所谓君子务本本立而道生者此也予尝观之君陈张仲皆周之大贤其见于事业多矣而诗书乃以孝友称焉非以孝友爲脩身之本而脩身爲齐家治国平天下之本欤本之不立而能推极其所至难矣此爲士者所当勉也谦之孝于亲友于兄弟固有可称者然因其所至而勉其所未至岂非先生期望之意哉抑予闻之孝友者仁之事而医者仁之术也谦虽未逹以其施于父母兄弟者而推之使凡爲父母兄弟而有求于我者皆得尽其孝友之道是亦所以爲政矣推而极之君陈张仲可企而及也在乎勉之而已故因序其诗而道之
　　送文选郎中郑公诗序
　　南城郑公守中以其子文选郎中文实之贵亦封爲文选郎中文实既谒告奉勅归南城备其仪物以荣公者无不至公感上恩之厚复与文实偕至京师谢于阙下留数月车驾行边大败敌人于塞外尽收其人畜以归公又得从公卿百执事入贺抃舞呼万嵗自公之来凡再入觐在廷之臣见公父子前后进趋衣冠伟然而谨于礼度莫不称誉以爲荣公退而自喜曰吾幸生熙洽之世而膺名爵之隆父子之间显荣至矣今之来也又得覩太平之盛而交一时之贤豪是足以盈吾志吾其归哉吾党之士得交公父子思欲乆处以爲懽而遽有不可留之叹乃分题赋诗以赠行而俾予序其首予谓封赠之典虽朝廷旧章然三四十年以来其及于人盖鲜仁宗皇帝廓天地之仁凡羣臣任职者皆推及其亲然父子俱享其荣如郑氏者尤鲜夫岂偶然者哉盖天也天之所佑者善而已人惟有善积于已然后能获乎天若公父子盖善之积于已者也故其得于天如此非诗所谓求福不囬者乎虽然予知公之所得者不止是也夫善人皆有之人能勉而行之斯亦可以得于天矣今公之归郷邑之人岂无歆动其心兾亦如公者而皆勉善焉是公之善有以成之也能成人之善斯其善也广矣则天之佑之而进于福禄荣名有已哉诗所谓如川之方至有以副诸公作诗之意也必矣故因序其诗而道之
　　赠医士王立善序
　　医之为术仁术也自炎帝而有药至黄帝而有书迨啇伊尹而汤液之论始备继是而作者皆圣人之徒也夫人囿于六气之中故不能无病病而无医药以济之则夭枉而死者多矣圣人与天地同其心者也天地之生人仁也圣人使之全其生亦仁也然则爲此者其亦体夫圣人之心而已是以古之君子应人之求视其疾痛不啻在已察之用其诚治之尽其道于利有无不校也后之为此者或异乎是假仁者之术以济其不仁之心徃徃因病之缓急以要利若贾竖然不遂所欲辄弃去不复顾视人之危亡一不以属意圣人垂世立教以济万民而斯人者独以乘危徼利岂非贼仁者乎虽然此特鄙陋者之所爲耳若夫逹识之士则必以圣人为心故予于京师有得焉予在翰林盖乆齿日向衰而病日加益每求名能医者而治之凡与予处而免予于苦者皆能体圣人之心而厚于仁不为利疚者也心甚重之以为京师贤者之所聚其人当不止此今又得立善焉立善王氏山隂人世业医而亦通儒书选入太医院有能名今年兵科都给事徐君初家之病者凡数人他医莫能愈乃求治于立善立善旦暮视甚勤投以良剂皆愈徐君酧以币郤之至再曰吾岂爲利者哉徐君徳之不置乃因其同僚戴君弁求予言赠焉予未识立善而二君信厚人也其言当不诬则立善盖逹识之士能体圣人之心而厚于人者矣圣人济物之仁欲施之无穷使皆为立善辈善推而行之人无不遂其生者则圣人之心得矣彼贼仁者果恶用是哉孔子谓医者贵有恒心立善慎无变其初也予素乐道人善故为赠言而不辞又推本于圣人如此所以示重立善且使其同志者见焉益知所慎重而贼仁者视之庻防或有瘳乎
　　送张教谕序
　　张先生日孜自休宁教谕考绩来京师休寜诸生不忍其去相与言于徽州府请留之府为逹于吏部吏部按旧例不许留改授英德教谕予始闻诸生乞留心爲之喜今去英徳而予喜加焉盖世之为教官非若为治之易于得人也必有以治其心淑其身而后人慕之然而偷者则依阿茍且以自容贪者则刻薄聚敛以自足于夫所以治其心淑其身者皆漠然不知务诸生不见其可法而慢易之心生于是有欲去之而不能及既去而遂忘之者彼于其去而眷眷焉欲留之非甚相敬不能也今休寜诸生皆愿留先生如此则先生之教可知矣故为之喜也然君子之教常患施之不广也岂专于一哉今去英德移其所以教休寜者而施之使英徳诸生皆有以治其心淑其身而不为庸人之归岂非君子乐育之志哉故予益为先生喜也先生通书经尝受业萧先生尚仁之门而先世亦尝以儒业显于宋其传于家与得于师者富矣英德之诸生予知其必有成也英德韶属邑唐相张九龄之乡张公学圣贤之道其精忠大节足以照耀千古为后辈者宜景仰而师法之他日仕于时诚无愧于张公亦足矣舍近而求逺非所谓善学也先生将行其尝从受业者进士杨颢希章求予言赠之予故道予意如此既以赠先生且以爲诸生勉也
　　荘子观泉图诗序
　　荘子观泉图者庐陵胡元旦氏之所藏也荘子防人尝为防漆园吏偃傲自放意不累于物其著书立言皆本于老子之道然大抵皆寓言也楚王闻其贤欲以为相荘子取喻于牺牛卒不就其为人如此而超然自得于山水之间盖宜也夫水智者乐也荘子之智盖有不可测者元旦玩此其亦有所慕者欤夫泉出于山平而流坎而止盈而复进滔滔汨汨不至于海不已顺其势之自然而已矣智者之于事随其是非曲直轻重大小而应之不疾也不徐也不翕翕为同不矫矫爲异也亦顺其理之自然而已矣此所以为大智也孟子曰所恶于智者为其凿也如智者若禹之行水而行其无事则智亦大矣此天下之名言也然用智而行水者盖少矣荘子观泉之意其然乎其不然乎予不能知也而予之所见者如此元旦智者也试相与言之而为元旦赋诗者其亦有取于予言也乎姑书以爲荘子观泉图诗序
　　赠彭同府赴任序
　　广南去北京万余里国朝为置守倅一以中州之治治之盖欲使其民皆习于礼义而安于衣食不以逺而薄之也予尝自谓天之生人皆赋以常性虽其气禀或不齐然于父子之亲夫妇之义长幼之序朋友之交盖莫不同至于好逸而恶劳好生而恶死好给足而恶穷匮亦其心之所同也何逺迩之间哉天子知其然而虑有不能然者于是择守倅而付之又虑不谙土俗也于其世族大家择一人为众所望者俾通判一郡欲其同寅恊恭以施宜民之政而民皆获其所同然者上之仁天之仁也为守倅者岂须异道哉深体之力行之不以逺而怠焉大山长谷之中戴髪含齿之类皆欣欣然无不遂之欲则为贤守倅无疑矣昔之任是者人孰不愿为贤然以地之遐逺而易其心志者盖有也偃然自放不复知蹈仁义至于虐视其民若无与于己者天子明见万里之外故鲜克有终者此常人之情而君子之所深嘅也彭俊士英故泰和儒家而与予家通婚婣其先尝有显者士英以明经领郷荐遂入太学厯事兵部有能名天子用为广南府同知使之施仁以及民士英以诗书之胄膺科目之荣一蹵而跻五品之列其为幸大矣予固以贤大夫期之敢以常人待之哉士英亦以古之贤者自期而以常人之事为戒其福禄之进盖未有穷也故为序以赠其行













　　抑庵文后集巻十五
　　钦定四库全书
　　抑庵文后集巻十六　　　　明　王直　撰序
　　送蔺知府赴永平序
　　永平北京畿内郡去京师五百里其所统州县凡七壤地方千余里为之民者亦数万自其他大郡论之未为甚剧也然以近京师凡中贵人与夫达官显宦常徃来相接于其地又凡供输力役有趣办于一时者虽其民皆知趋事赴功无敢慢然得一贤守有亷公仁恕之徳者为之经画处置相其先后缓急之宜而为择利于其间则民将益喜而竞劝于从事郡可以不劳而治矣乃今而得蔺太守焉太守东莱人始为御史满九年陞上林苑监正复为工部郎中又九年陞河南知府以忧去服阕改今官其所敭歴也久矣其施于政事也多矣盖所谓老成精练之士也夫以久试之才而用于未甚剧之郡当如健翼之翔顺风轻车之驰峻坂有不足以喻其快且易也然予尝观之前史所载循吏如公仪休子产以至黄霸龚遂之辈其事非有赫然骇人者而名至于今不衰此其故何也盖曰奉法循理而已奉法循理非独以治人要之自其身始茍自置其身于理法之外而欲其民之化服悦从理之所必无也子尝与人论此事能然予言者少其不然者盖多而其不然者亦未见其有卓然可观之绩也然则古人已试之效岂真有不可行邪永平光禄卿郝公乡郡求予文以赠太守故复相与言之庻几复见其效其亦以为然乎哉
　　送黄知县复任序
　　金兰黄氏永丰故家其从父彦清先生尝为国子博士金兰从学在京师学成试于有司不利永乐八年用荐举得贵池典史贵池南京畿内县最为近地又当大江徃来之途事号繁剧达官要人过其县者相接也金兰达于为政而笃于爱民民戴之凡其所令皆恱从事不劳而治县之长贰皆谦已仰成于是过其县者莫不誉叹以为贤监察御史孙曰良黄振皆谓位不称其才交荐之今都御史熊君元节为广西按察使时亦奏举焉会金兰考满赴吏部县人恐失之耆老百余人诣阙乞留仁宗皇帝嘉叹陞为知县而还之其人其人益喜而从之声誉益籍甚于戏金兰可谓不负上之所任与下之所望矣夫令子民者也非止于供输力役之事而已也然而供输力役之事常有不治者何哉子民之道未至焉耳夫寒而使有衣饥而使有食均其劳佚节其冗费凡事有及之者皆为之择便焉子民之道也行之以诚持之以久则民信而应之有不如子之奉父母者乎何患事之不治哉诗曰岂弟君子民之父母尽其道而民不从理之所必无者也金兰在贵池所以得民如此岂非若予之所云者乎若是则民既信之矣今考绩而归诚率是道而不变则民之乐从事之易治尤有甚于前日也翰林诸公皆作诗赠其行编脩孙曰恭持以求予序予素重金兰故为之序而书予之所存者重以勉之
　　赠周训导序
　　周辕字侯车前周府奉祠是修先生之子也先生博学有文气和而行庄今没二十余年士大夫犹道之盖温然君子也侯车能传其所学当路者荐之以为江都县训导吏部比其类以闻上命六部都察院及翰林近侍之臣羣试于禁中侯车文在优等遂授职以去同邑之仕于朝者谓予宜赠以言嗟夫侯车去为人师以其道教人宜不假于云云也而犹责言于予岂以予言可取哉则予之赠侯车可但以言相恱耶夫治天下本于人而人之所以成材由于师辟之防矩凖绳方圆平直之所由定也规矩凖绳不极其法之良而欲物之方圆平直可得乎故曰成已所以成物也圣人之道自人伦之大以至于日用事物之常莫不有则焉为师者不徒相与讲明其説必躬行以率之使皆有得于心则其发为文辞者非虚言措之事业者皆实行矣然后为教之成则师之任不为已重乎任之重而可违道以自逸乎违道以自逸则为之弟子者将何所法而为才哉儒道之不振未必非此之由也今朝廷之待学校至矣去其弟子之无良者而严择师以教之将一刬其旧习之弊而冀为大贤君子之归于斯时也师之所以教弟子之所以学者当何如用心哉此侯车所宜务也侯车端重谦慎学圣人之道其在乡里恂恂然未尝有过举今去为人师其能脩职可知也其教之成将为之弟子者皆足以兴道致治予当于他日见矣是修先生昔者于予有忘年之好故予不以众人待侯车而赠之言若此其亦以为迂乎哉
　　防和郭氏宗谱序
　　予防时则闻北门郭氏以儒名家旧矣庆守先生与予外大父欧阳府君同学于清节书院官至登州府学教授庆宜先生则与予先考同以贤人君子应诏论治道官至湖州经歴二先生未之识也其后先考知琼州湖州之子彦迁任推官为同僚推官之兄彦铉先生则为县学训导予所从防者今以顺德教授致仕归其未仕者曰彦思彦常彦思简静而无害彦常豁达而有才皆所谓杰然者也彦常之子公绪尝同逰乡校今为贵州按察佥事其弟公承则自万安训导典教番禺皆与予深相知予父子之交郭氏三世矣其仕者皆能尽职而有誉于世处者亦能自立而无愧于其先何郭氏之多贤也予泰和之名家不少然为子孙能不失其衣冠文物之盛后之来者又思继续于无穷如郭氏者不多见也则其祖宗之所积可知矣郭氏系出宋兼山先生忠孝兼山之子冲晦处士雍居峡之长阳后徙岳之临湘四世孙汇字百川为袁州司戸宋季避乱乃徙泰和之北门至公绪之子珦六世矣兼山受易伊川先生之门冲晦传其所学父子之德业著述表然见于后世其所以封殖郭氏者厚矣宜其振耀于今也是谱作于庆守先生而重修于公绪尊卑疏戚昭然甚明虽由此而百世可述也要在勉于善而已善者天之所与也郭本姬姓以国为氏其先盖出于周所以失其国者知善而不用知不善而不去也夫既知之而不能决于取舎犹足以亡况于趋恶而忘善者乎然则郭氏子孙可不知所务哉闻善则必为知恶则必去自日用之微以至伦谊之大无不善焉则天之佑之有穷哉公绪以此谱求予言予既有世而欲其久且盛也故为之序如此以勉其为后者
　　赠贾给事中序
　　贾君谅字子信其为刑科给事中也才美而行修绩着而名显既九年当得陞其僚友之贤不忍其去相率言于上请留之于是擢拜刑科都给事中众皆为之喜复求予言赠焉予谓古者君子之于别也虑夫阔之久晤语之疏于是有赠言赠之云者有所增益之谓也今诸君出入偕而居处同所以进于德业措于政事者得旦暮言之而何取于予言以为赠然而必属予者岂以其言为可以益子信哉夫君子之学必仕以行之然仕而遇其时固难也遇其时矣而当枢要之任又难也今天下清明法令修举子信以此时而居要地朝夕在天子左右以近穆穆之光凡刑罚之事皆子信辈详覆茍有违戾则矫正焉然后职宪者受而行之今之慎罚盖帝舜钦恤之意也奉行有未至而能不失其中者少矣然详覆皆子信辈则事之系于其身可不谓已重乎子信居之久处之宜而侃侃以刚直得名诚仕之遇其时当其任而无愧焉者今进而摠其事所谓驾轻车就熟路而王良造父御之不足以喻其快且易也然尝闻之周书曰司寇苏公式敬尔由狱以长我王国盖能敬其事则协于有虞钦恤之意而好生之仁行乎其间仁固所以为永命之本也子信为都给事中刑罚之事靡不由焉敬以行之则人将莫不敬其有益于国家不少矣而子信之进于福禄荣名亦岂有涯哉子信初选自太学侍今天子説书常徃来翰林而予为翰林修譔固已竒其为人今二十余年不可谓不旧矣故为赠言如此尚庶几少益也子信果以予言为然哉
　　赠杨永寛诗序
　　建安杨永寛今太子少傅工部尚书兼谨身殿大学士杨先生之子也先生官侍近久永寛不见者十余年今年省侍来京师修其为子之职甚勤先生所以教之者皆圣人之道也寛得服膺焉间出游诸公间其言语恂恂而进退周旋必以礼以故诸公交誉之谓杨氏世德之厚宜永寛之能贤也既数月将还建安知永寛者又皆惜其去而相与私计之曰先生以清德重望为天子所倚任日与二三大臣图议政事有不暇顾其私永寛之来也宜遂留左右视其饮食之节而适其起居之宜使先生之心快然无所累而得专意于朝廷岂不可也且当太平之时声明文物之懿四方贤豪鳞萃而辐凑蛮夷戎狄之贡无虚日永寛之留也得以尽接于见闻岂非观光之盛哉今暂来而遽去何也予告之曰杨先生尽心于国而不暇顾其私此诚是也然于祖宗之故物与其坟墓盖未尝忘之君子不以家事辞王事杨先生之谓矣永寛之为长子也凡先生之所存非永寛之所当事者乎守祖宗之田庐而修治其坟墓岁时之间备物敬享焉有以格祖宗之灵而迓续于无穷则先生孜孜奉国之心不益快然矣乎视区区朝夕之奉其轻重可知则永寛之归盖先生之志也君子莫大于养志此其所当勉也若夫所谓观光者又有其説矣盖永寛之归理其家将益观夫身使德进业脩他日当为邦家之光岂特观于外而已哉众皆曰然于是相率赋诗赠之而求予序予即书所以告语者于其端使人知先生父子之系于国与家如此也
　　送杜给事中序
　　东阳杜瑄季璋为兵科给事中既三年吏部考课以为能于其职奏授之勅命且以所居官封其父母妻亦皆封孺人当时荣之季璋因援例请告归觐将行凡与交好者皆赋诗赠焉而求予序其端予谓今之给事中最为要官日侍天子左右被宠顾凡下之所陈上之所令事无巨细缓急皆掌焉五府六部受而行之天下其所系轻重可知矣非端良有守恪勤不懈之士莫能任也昔仁宗皇帝在位择贤以任职而尤加意于是官一日诏选太学生之才且良者六十人俾翰林考定其次第凡二十人在髙等而季璋与焉众未知所用明日有防分莅六科俾练习其事未几皆授给事中当是时诸生歴事当得官者俱遣还卒业必俟科举发身而用之忽有是命众莫不惊喜以为荣季璋在兵科三年有能名凡昔之同进者多不在而季璋乃以考最得褒封及其亲又得归觐以致其乐虽朝廷恩德之隆而亦岂非天之所厚哉夫父母之于子莫不愿其才且良而为子者莫不愿显荣其亲交相愿不能皆得者比比有之而季璋与其亲得兼遂焉谓非天之所厚不可也今之仕者得躐等而陞惟给事中御史为然故有志之士皆乐为之意岂独荣其身哉亦欲有以大显其亲思有以大显其亲孝之至也予尝辟之登山焉举足愈勤则身愈髙而所以快耳目适心意者愈无穷季璋已在其位当益务尽其道则誉益隆官益进而亲益显季璋勉之予将于他日乎观也季璋之归乐其亲及其亲戚朋友而光耀其乡党州闾则于诸公之诗见之此特着予属望之大者如此
　　皆春堂诗序
　　京口何彦澂以医名京师久矣自公卿大臣以至闾里细民有疾多走彦澂所求医彦澂不间贫富贵贱风雨寒暑皆徃视与善药疾己未尝责报至于士大夫尤惓惓相爱察其稍不豫辄餽药使速已不至或困其心惟恐人有不得其安者少傅兵部尚书兼华盖殿大学士杨先生名其堂曰皆春之堂旌其志也予谓古者圣人之制医药盖以济天下后世之人使皆安其生而无夭昏札瘥之患圣人之心与天地无间也夫天地以生物为心春气既至万物萌动其质之刚柔大小虽不同然皆勃然莫之能御时之春即天之元人之仁也人既与天地同其心而岂可不同其施乎是以古之君子得位以行道推其功用之极至于万民咸和品物毕遂然后为无愧于天其或未得位而思有以及人则徃徃用心于医医之道行使人皆熈然相安于仁寿之中亦犹春之及物而无不遂者斯亦无愧于天矣今彦澂用心如此其亦志乎古之君子也乎予年始五十而气血日衰疾之攻乎已者日滋出家人少长不能自爱其厪彦澂多矣而彦澂应之不厌盖知夫春之生仁之施周徧而不穷不可以有间也予与同列诸公言之皆喜为赋诗诗既完乃为序以赠焉非徒以着其美且以广其志亦使夫未能然者知所兴起也
　　送萧立敬归泰和序
　　立敬泰和人居县城西三十里曰严庄足迹罕至城市事母孝与弟思敬宗敬相友爱尤笃思敬早以才推择从事府中既满赴吏部防英国张公主兵事事最繁又择思敬在幕府治官书去其家者盖久立敬请于母来北京视之而思敬以满考授官办事刑部理各曹奏牍得以旦暮余暇相聚于旅邸于于然甚乐也予昔居家时尝过严庄严庄与禾溪相接其地衍沃皆常稔之田竹树茂美山水清秀立敬兄弟既欵曲连日又同过予故人蒋氏乐氏二家前辈老长与其子弟之英俊皆喜客倾倒相欢又过罗氏觞饮竹林中题诗竹上谈笑谐谑复数日乃去其后予与思敬相继来北京同居金城坊于促迫烦倦之际未尝不思立敬诸公之从容自得也今立敬舎闲旷之适而共乐于此盖惟笃于友爱之谊故于羇旅澹泊有以忘之矣其心岂不厚哉兄弟同气之亲也居则相爱离则相念患难则相恤其道当然也然而有汨于利者见利则相亲利尽则相疎甚者鬭防于内挤排于外至不复徃来以终其身此岂有人心者哉盖视立敬跋渉五六千里以共升斗之禄而相乐于年歳之久者其人之美恶可知已昔者孔子诵华鄂之诗而赞之谓人能和于兄弟则父母安乐之矣立敬于兄弟如此其母之心当何如其乐也然则立敬其可谓孝友之人哉使立敬克笃其终而子孙皆化之亦笃于其道则萧氏将不表其乡而已乎立敬将行士大夫厚于其兄弟者皆作诗送之而予为序使人知立敬之为可重也
　　送刘君仲戬诗序
　　庐陵刘君仲戬始为余姚知县已有名后坐累闲居者十余年嬉然自得于田里之间日与老农稚子击壤鼓腹歌咏太平曰如是足矣士大夫相知者皆曰仲戬有才能使为郎官御史亦有以自立况县令乎今乃闲退如此于仲戬固足矣茍有达贤之志者可但已耶今天子即位下诏求贤监察御史胡啓先即上章荐之仲戬亦幡然起曰士之于学将以行之也古之人有欲行而不得者不遇其时焉耳今圣明在上举贤任能以隆至治而乃得名荐书辱征命此诚竭忠尽节之时也既至京师授连江知县以去未几命下凡以贤举者皆命六部都察院翰林近侍之臣严试而后官其已授官者需其来则试焉今年仲戬述职来北京吏部比其类羣试于禁中第在优等将复归连江知仲戬者又皆曰君子之道固不欲自衒然而处于众人之中而无别异焉亦岂人情之所乐哉仲戬今严试已见其贤矣复归连江益推其所蕴者而施之连江之民将不深防其泽矣乎于是以乐府旧题各赋一章送之而俾予序予谓大夫君子之赠行也赋诗则有之而何取于乐府哉于是而知诸公之意矣古者立乐府官采四方之诗以观民风取其可用者而弦歌之此乐府之名所由始也近世有编类乐府者首之以康衢击壤之谣而汉张堪郭乔卿皇甫嵩岑熈刘陶祝良殷褒之歌继之百世之下有以见当时治效之盛而起敬起慕焉今诸公赋乐府以赠行岂非有望于仲戬也哉仲戬勉之政成颂兴他日观风者采之以献于朝廷而被之弦歌则仲戬之美将不与前五六君子者比乎仲戬勉之
　　赠陈太守诗序
　　圣天子在位厉精为治思所与安养斯民以成治功者莫如郡守诏六部都察院大臣察郎官御史之堪其任者以闻羣臣祗慎务求所以称上意得九人焉皆擢之大府俾乘传之官又赐勅以宠励之九人皆当时之极选也而吾吉安得陈侯本深焉方陈侯官刑部其清慎之操恭厚之德通敏之才人莫不敬之尝理军政于江西江西之民感而诵之如出一口其贤之着于人久矣乃今而临吉安此吉安之人之幸也江西之郡十又三而吉安为易治其人多读书知道理其出赋税力役以供公上皆不后诸郡而或者以好讼病之此不善为理也夫生民有欲有欲则不能无争争则狱讼兴焉顾吾所以理之者何如耳茍有公平正大之心是非必明操纵必当则无实者不敢至其前将自然无讼其所以纷纷皆为之长者不能是故也岂独民之过哉夫民患不读书昩于道理则告之而不知谕之而不从肆其嚚顽以抵牾其长如是则难治吉安岂其然哉昔之贤守予不能详也前三十年有朱侯仲智蔺侯芳皆公平正大之人也当是之时郡无滞事讼至则善防是非操纵不爽毫发一郡之人诚服而心悦之而二侯者皆有暇日以读书稽古其后皆知他郡遇事有不如志未尝不思吉安之人而吉安之人亦诵二侯之德至于今不衰其闵闵焉望贤守盖如婴儿之望父母也今而得陈侯民庶几有赖焉侯尝至吉安知其俗其人亦知侯之贤上下相知于为治盖尤易而深有以副天子养民之心必矣将行吉安之士之官于朝者皆喜相率作诗为赠予虑人有惑侯听者故书予説以为序
　　赠欧阳御史诗序
　　御史之职为天下所甚重然所以重者非徒以威严也奉法循理而已矣盖人无贵贱逺近茍不由于理皆得以法治之而无敢不服然欲治人者必严于自治不能自治则颠倒迷谬而理法随以废虽欲治人不可得也若是未有不危其身由是而知以理法自治然后治人虽任事者皆当然而御史为尤切不可不慎也国家设御史以当重任必择贤者而用之以贤者能如此也然人不易知于是有轻蔑理法者出乎其中循私背公党邪害正无所忌惮为之长者不能正已以率之风节靡然日入于弊頼天子明圣一决而去之于是公道大行天下晓然知理法之不可废而贤者得以伸其志此君子之幸也则今之为御史者可不思自奋矣乎吾邑欧阳广洙以明经取进士擢拜监察御史当之南京广洙之从叔允和尝为御史矣今其从兄广哲为考功主事皆当时所谓贤者广洙之去其益加勉也哉猗兰生于蓬蒿之中虽为所蔽然香固自若也况今除治而封植之矣屈子所谓芳菲菲其弥章者人固俟之广洙务以理法自治凡其言行必皆循于理而不入于法其所以治人者亦必视理法何如不茍为轻重如是则为良御史审矣抑予闻之君子之善处其身者必寘于正大光明之地不肯一渉疑似以惑人闻见今二京相去逺矣疑似之迹虽甚微人将惑之以为何如也古之大贤如曾子尤不免于埃墨之嫌况众人乎勉哉广洙务思善处其身无曰吾谨于理法而已也予于欧阳氏谊不薄故为序以赠行不自知其言之烦也广洙其亦亮予心否乎
　　送李通判复任序
　　永乐二十一年予自翰林侍读丁内艰起复来北京卜居金城坊时左春坊大学士杨先生与刑部员外郎周恂如主事张宗琏李大用及予翰林诸友王时彦余学防钱习礼桂宗儒周功叙刘朝宗同里闬以居室屋相接鸡犬之声相闻也之十数人者旦则各出营职迨暮而归则从容相过焚香瀹茗谈笑移时而后去率以为常大用长身秀伟详雅而谦恭蔼然有能名于时尤为诸公所爱未几大用迎其尊府来就养丰美而端厚色温而气和相与言论必据于理诸公皆谓有是父故宜有是子也久之杨先生进拜少傅兵部尚书兼华盖殿大学士徙居澄清坊恂如为越府长史大用为应天府通判朝宗去为九江教授宗儒以老病归予与时彦宗琏则迁职春坊学防习礼皆进用在翰林一时同处之士各东西散去最后功叙亦徙而东凡其所居皆已易主大用去南京相望二三千里间与诸公言及之未尝不叹夫防合之难也及以事过故处徘徊周览垣屋不修道路不治犬豕秽污不可以投足大用之居最髙亢明爽诸公常所徃来今皆失其旧观又未尝不叹其遭遇之难也夫地以人而胜彼其所遇者固如此无足怪也今宗琏再迁得常州同知而予辈与大用尚幸处两京之中思与宗琏一相慰劳苦又有不可得之叹人事之不齐可胜道哉大用有逺志有美才今再考绩赴吏部既书最需九年而进髙位享厚禄无疑矣顾予菲才而衰病及之国恩未报欲去不可迨大用复来又未知夫聚散离合何如也大用将复任其友鸿胪卿杨君属予文赠其去故歴道所以为文以赠之以见予于大用素相善如此也
　　友于轩诗序
　　友于诗若干首士大夫为吏部主事刘君兄弟作也刘君字士哲其兄士征相与义最笃自少至长衣食厚薄必同之劳逸休戚无独任者平居终日怡然未尝有违言忤色乡党之人皆重之名其轩曰友于之轩初士哲为浙江按察佥事士征徃视焉士大夫既咏歌之及士哲官京师士征又来视之于是兄弟皆将老矣而恭爱隆然有加于昔时京师士大夫又为赋诗以颂焉既成巻矣士哲求予言弁其端予谓兄弟之亲盖天之所序非若夫妇之以义合者也故古人以左右手喻焉盖言其气之相通而相须以为用也则兄弟之当亲可知矣常棣之诗周公所作以笃之意发切至之言自夫祸变之酷推至日用之常反复乎天理之正使人究而图之以深得其所以然者今其诗具在夫人能言之然能不以妻子之私而夺兄弟之义如吾刘君者几希矣彼岂无良心者哉昔者尝闻之桓山之鸟同哺而生者四及其将散而之四海则哀鸣徘徊至不忍别田氏之紫荆闻欲析而分之则一夕自枯死及其感而复合则复荣人固异于草木鸟兽也而其为行乃有忍而戾焉岂不深可悲哉则刘君兄弟所以见重于大夫君子盖宜也夫诗之作必本乎性情而有关于风化然后可以传当时后世今诸公之诗盖几于是矣彼同有是心而或戾焉者得而读之将必有感发而兴起者则是诗也岂独为轩之美而已哉故为序之使传焉
　　赠按察副使傅君序
　　云南去京师万余里国家抚而有之于今盖六七十年地既阔逺其物产富饶之处盖亡几率多山林深阻硗瘠不毛之地故人之贫者尤多然夷性犷悍四方之人杂然而居于此者性资既殊习俗亦异寛之则慢急之则怨故镇之以元戎统之以布政司分治之以府州县而又置按察司以纠正其抚之之不如法者故虽逺于京师而其人相安于无事富者得保其有贫者亦有所养而自存此诚朝廷恩德之厚元戎邦伯能恭承而宣布之而亦岂非按察司激扬劝励之能尽其道哉吾尝思之代天而理民者天子也然不能独治故任之羣有司有司之是非不能亲接于见闻故任之按察司按察司者天子耳目之寄有司是非之所由辨民之所由以寜者也是非有未尽辨民有未尽寜皆其德之累也况乎云南之逺如此哉使仕者不以逺而放民不以逺而病其所系尤重也傅君克已之为监察御史也予尝与之从容听其论人之贤否事之是非刑狱之得失皆有味其言也尝攷其行盖未有违乎言者当时为之长及与为同列者皆称道之秩满陞湖广副使其言行不异为御史时今而之云南举其所尝施之者而施之辟之轻车骏马而王良造父为之御也云南虽逺仕者益有所表励而为贤民益有所资赖而能安如在天子辇毂之下可知矣于其行也其姻家右春坊大学士兼翰林侍讲学士王君时彦属予文赠之予亦厚于傅君而喜云南之得人也于是乎言
　　送朱县丞还乡序
　　予初入乡校时朱君子通为前辈相好也后五年为永乐元年予领乡荐窃第入翰林又四年子通始充贡来太学同居京师其相好加焉未几子通去丞兰谿以谨慎见称婺括间予意子通由是当大显而竟以忧去服除谒选吏部需次者久之乃请告归省其先墓及再来遂以老疾辞得放归田里将行过予告曰吾与子相知旧矣今虽用舎异宜然可无言相赠邪予谓今天子在位励精图治凡士之沦于卑冗侧微者皆甄防而用之故天下之士茍有所负莫不忻然以求用盖所谓不世之遇也于此之时子通独逺引而去虽曰老且病非知止足之分者能然哉夫内外崇卑之职以千百计其如子通之老且病盖亦有之而贪冒无耻异乎子通者未必无也则子通亦可尚也哉然思念之昔之为同列者二十人今物故大半其存者仕于四方惟予与翰林侍讲余学防礼曹郎中独孤乐善暨子通在京师而予三人者亦迫于晩暮聪明日衰寒暑风湿之切中肌骨者日盛然皆縻于职务不敢请亦几于贪冒无耻矣今子通独去其能释然于懐耶虽然子通之去予知其不独乐也顺德教授郭先生者尝为乡校师予辈所从游者久谢事还故乡子通得相从以乐矣然可忘报哉古之君子有尽瘁以仕而上不之察者今天子圣仁如天故先生与子通得遂其志以乐醉饱之余形于颂诗使与康衢之谣白云之歌并传万世之下有以见太平之盛岂不伟欤他日倘乞身南还尚当相与和之也
　　赠祝副使序
　　国家于诸道皆置按察司所以肃宪度儆官邪拯民病其任重矣官有使有副使佥事非老成端厚严于自治者莫能任也福建去京师虽逺而号为富丽盖地控诸番番舶之徃来海中者常相接而货财之饶裕物产之珍竒他处罕能及之是以为吏与民凡有事于其地者亦少能自安于礼法之中按察司欲皆以法绳之不严于自治不可矣故予见其尤难为也金华祝君戒始自刑部主事擢河南佥事久之调湖广皆有名秩满为副使于福建仕宦三十年而确勤不懈故能举其职而不见其难非所谓老成端厚而严于自治者欤予闻之久矣今年以考绩来京师吏部最其课天子亦宠嘉之赐之诰命祝君既拜赐而归其素所厚者监察御史包君德懐等求予文赠焉忆予少时从先生老长观夫按察官之莅吾邦者其未至也豪吏猾胥皆栗栗惴恐治故牍理弊事百方以自救闻有素蕴不平欲论诉者即引慝返币以求平故及其至也上下肃然卒无事以去此其故何也盖能自治而人畏服之故不劳而理先生老长必举以为训曰此小子之所宜知也及是加久而所见益多凡名绩之显著而为人所称道畏服者必能是者也其不然者卒用以取败于是益以其言为信祝君既有成绩而致誉矣天子赐之诰命所以励有功而勉后效也其宠贲之华训谕之切祝君其深体之则进于福禄荣名岂可量也哉此诸公愿望之意也故为序以赠之
　　送吴主事归省序
　　宣德三年三月刑部主事吴扬光训得请于朝将归新淦省其亲凡素与厚善者作诗送之中书舎人干霈如霖请予序永乐之初太宗皇帝笃意儒术躬视学谒先圣进师儒讲説经义厚加赐奬励之一时为国子师者多宿儒有名而光训之尊府节性先生为助教其学问明正践履端恪学者翕然尊之光训随父居京师承家教之严而友太学之贤者由是其文益进久之遂取进士为主事善于其职既三年防恩得以所居官封其亲而先生亦老矣因弃官就封天子赐之勅命俾归老焉朝之士大夫莫不荣之皆谓先生善教其子宜其子之善于其职兹特膺爵命之隆而享和平之福者乃天所以报先生也然先生虽老而聪明不衰须发郁然既归故乡日与故人賔客杖屦逍遥于金川玉笥之间嚣然有以自乐而光训思之不置于是谒告而归夫以父子之荣而相聚于一堂之上酌春酒以介眉寿吴氏之福何其盛哉自江右之仕者而论之父子相承而皆显荣如吴氏者不少也然从容安乐如先生父子诚少矣朝廷仁德之大何吴氏遭逢特厚如此哉则光训之所以图报者可缓耶予故为序其诗如此非徒夸美于其乡之人且以为光训勉也
　　送尹如恢序
　　吾邑尹氏世业儒自宋时已然矣数十年来以学行为教官者六七人为郡佐一人皆能修职可称道而积学以待用者尚继继未己如恢盖所谓杰然者也去年荆州府学缺训以币聘起之如恢至京师防朝廷严举士之法凡用荐来者命诸尚书御史学士羣试于禁中亲军指挥二人给事中六人察视之非文学优赡者徃徃惴栗不能措一辞如恢文成在髙等遂授职而去以予于其家有连也求一言为赠嗟夫如恢学成于家既足以为人师矣予言何足以增益哉然朝廷兴学图治之意不可不知也初训导之举也命试于翰林已严矣今达官要人羣试之加严也此岂厉夫为士者哉盖谓试之愈严则所得者愈精而人人皆贤师也旧制学官弟子廪食者有定员而增广无常数歴时既久积弊日多进不以公居不知学诡欺薄恶之行成礼义亷耻之道丧是以为之限制而慎择焉盖欲人人皆可教之才也如恢当此时而居师儒之位可不有以大振起之乎夫人性皆善其流于恶者习使之然也圣贤之书所以明善也如恢朝夕坐堂上进诸生读其书服行其道养其善心而制其邪心持之以诚待之以久随其质而成就之譬之于材正之以绳墨而加砻斵焉栋梁榱桷各适其用治道之所由兴也此如恢之任众之望也若施施以相悦逐逐以相求茍且歳月之间而复入于弊则非今日所以严择之意矣士君子所以成已而成物者不若是也况法令有所不可乎如恢其尚勉之
　　赠张友让谢病归诗序
　　永乐二十一年予以翰林侍读丁内艰起复来京师而与防稽张友让同待选吏部友让襟度夷旷而尤介直其言行无不可爱者日与谈笑莫逆也明年二月予领旧职入翰林友让得福建按察司照磨以去予徃徃从人问其所为皆言友让达于政而不矜谨于法而不苛自其长贰与朝廷达官要人有事于福建者皆重之予闻之甚悦信友让之能贤于人也今年以考绩来予自脩撰王孟坚所遇之欣然喜握手相劳问复相与剧谈大谑久之既而喟然告曰吾老且病矣不能复有为矣予视之良然独爱其意气尤在也孟坚与友让皆防稽人时孟坚以病告归友让亦继请于朝亦得免予縻于职务不暇相徃来而予友修撰苗秉彛言曰友让防恩得返初服还故乡诸公皆作诗送之先生宜为序予谓唐贺知章之谢官而去也黄冠野服扁舟徃来稽山镜水之间嚣然足乐也去之千余年其流风余韵尚有存而未冺者今友让与孟坚继之防稽之人何幸复见太平之盛观哉然知章之去年八十余既老而意易倦山水虽乐不能久有其乐矣岂若二君之精明未衰也予知烟霞云月竹树鱼鸟有不足以供其吟咏之适矣予年始五十而衰病相寻若六七十者思自休于山巅水涯寂寞之濵而国恩未报欲去不可想友让之髙踪其何能已于懐哉友让固善画倘为乐之余写湖山之胜以寄予于千里之外使得如陈季卿者乘一叶径去以从友让游则其心岂不快然也哉友让其无忽忘之也
　　送杨太守序
　　永乐十七年十月东平太守杨公改知莒州凡台宪侍从之臣于公有乡郡之好交逰之谊者皆赋诗为赠而俾予序之初公之知东平也予犹未识公然已得其为人盖东平南北之冲舟车之防也予过之者数焉尝登安山而望之则其土皆辟矣视于其人而不见有惰防者桑麻禾粟之阴翳牛羊鸡犬之蕃息充乎其境内至于桥梁道路邮驿之舎莫不修治完好賔旅之徃来与其田野之耄稚皆无有非公之所为者予以是知其贤及问之士大夫则又皆曰杨东平盖所谓安静之吏悃愊无华日计不足歳计有余者也于是益以其贤为信从而思之凡为州县者有不当如是耶夫今朝廷所以安养斯民者皆有其道至于一毫之征一力之役莫不有禁其用心至仁为法至备长民者奉此足以为治矣辟之耕焉顺其播植之时谨其溉治之节而去其害苗者焉退而待之其成熟可冀也其或播种不以时溉治违其节长稂莠而纵蟊贼或方荣而揠之未熟而取之则苗枯然尽矣安望其有美实哉吏治之得失所以为民之休戚者何异于此而世之为吏如前所云者固多如后之所云者亦不乏焉此无他盖贪功急利之心胜故茍且趋便之行成也于乎上之安养斯民而为之法禁者顺其所好恶也吏何用是纷纷哉其亦顺之而已矣若公之为治循其道之自然而以至诚行之不茍作而妄随此其所以宜于民而有誉于世也今之莒州莒郓相去非逺也其必有闻公之名熟公之化而幸公之来者宜有以大慰其心夫循吏之见重于世久矣岂必古人哉公慎其终庶后来者有述也予与公同郡且与公之子监察御史民服逰敬公为最深故为其言如此亦公之志也欤
　　赠刑部刘郎中序
  </div>
  <div class="pagination">
   <a href="抑庵文集_page18.html">
    上一页
   </a>
   <span>
    ...
   </span>
   <a href="抑庵文集_page14.html">
    14
   </a>
   <a href="抑庵文集_page15.html">
    15
   </a>
   <a href="抑庵文集_page16.html">
    16
   </a>
   <a href="抑庵文集_page17.html">
    17
   </a>
   <a href="抑庵文集_page18.html">
    18
   </a>
   <span class="current-page">
    19
   </span>
   <a href="抑庵文集_page20.html">
    20
   </a>
   <a href="抑庵文集_page21.html">
    21
   </a>
   <a href="抑庵文集_page22.html">
    22
   </a>
   <a href="抑庵文集_page23.html">
    23
   </a>
   <a href="抑庵文集_page24.html">
    24
   </a>
   <span>
    ...
   </span>
   <a href="抑庵文集_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
