<!DOCTYPE html>
<html>
<head>
    <meta charset="UTF-8">
    <title>南轩集 - 第 27 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南轩集 - 第 27 页/共 29 页</h1>
    <div class="content">　　诸庙
　　某被天子命来守此邦靖共尔位正直是与顾虽不敏敢不敬斯言惟神实鍳临之
　　祭勾芒神
　　惟时新春阳气肇舒乃出土牛以首农士致祀于神实曰彛典惟神孚祐时其雨旸顺乃嘉生赐以丰年其敢忘神之德
　　祭海阳山
　　呜呼海阳之山呼吸云气维邦之望而民所恃嗟嗟晚稼亦既成穗属时骄阳垂成莫遂惟神至仁矜此憔悴触石肤寸一境是庇沛为甘泽成我丰歳孚于下民永答神惠
　　祭诸庙
　　惟兹稼穑幸底有年戴神之休敢忘思报谨以季秋聿修常事惟神鍳临终惠赐之
　　唐虞二帝
　　兹以素秋恪修常事威顔不逺俯伏祗承
　　漓江尧山
　　在礼诸侯得祭其境内之山川惟山川之灵能出云雨故为祷祀之所依尧山漓江此邦之望也而坛壝未立修敬无所兹以夏秋之交近旬不雨农夫望歳之切用敢瞻望再拜以致悃诚且遣官僚捧祝以告伏惟神灵惠孚沛为甘泽俾克有年图报之修其敢复后
　　秋祀尧山
　　兹以季秋万宝告成谨遣官僚敬修常事仰惟神灵赐以鍳格
　　尧山漓江二坛
　　惟江山之神实为此邦之所瞻依而坛壝祷祀无所某用是惧防度高明之地肇新规模及兹而成谨率官僚俯伏以告惟神孚鍳佑此下民俾歳屡丰物无疵疠吏当率民敬事其永无斁
　　虞帝祠
　　惟斯民之所以生斯世之所以立翳人伦之敎是頼而圣人实人伦之至也帝之盛德冠冕万代固岂下臣所敢賛述苍梧之野谓帝尝临寅縁此邦获奉庙祀某莅官之初适修常事周祀栋宇缺壊弗称悚栗汗下不敢荒寜肇新规模兹焉获考敬率官僚俯伏以告惟帝之泽化育并行动植防頼何有穷极敢云此邦独私其赐
　　有虞氏二妃
　　惟神唐帝之女嫔于有虞恊德圣神垂则万代新宫肇建内阃是严修祠于春敢率彛典
　　大成殿
　　某以愚陋被命临民早夜恐惧未知所济惟当精思圣经之法言体而行之庶几万一得寡于罪悔视事之始敢祗见于学宫
　　文宣王
　　某恭承皇命来守遐藩视事之初祗见于庙为政之方备严经训虽曰不敏敢不夙夜敬思力行庶几万一
　　先圣
　　某以承学滥兹为邦视事之初祗见于庙佩居敬行简之言推学道爱人之志虽曰不敏敢不夙夜庶几万一
　　先圣
　　庙学新成谨率僚吏与乡之士行释菜礼敢不再拜稽首思所以祗若明训
　　先师
　　庙学新成谨率僚吏与乡之士行释菜于先圣敢以先师兖国公配
　　先圣
　　兹新栋宇亦既告成敬奉神像即安于宫
　　蜀汉昭烈帝祠孱陵
　　惟帝痛宗国之荒坠愤讐贼之凭陵颠沛百罹信义不舎至于贤哲愿为之佐英雄乐效其死规模宏逺夫岂偶然天若祚汉岂无其成虽曰不终正理曷泯眷言兹地昔所迟回风烈犹存焄蒿凄怆有庙以祀典礼则宜藩臣经从敢不修敬
　　严子陵祠
　　某以愚陋被命来守此邦窃仰先生高风于千载之上视事之始恨拘印绂不得躬走祠下敬遣迪功郎严州州学教授郑某徃致一奠
　　祭严先生
　　某窃惟此邦之所以重于天下者以先生高风之所存也虽旧隐之地祠像具设而学宫之中烝尝独旷其何以慰学士大夫之思乃辟东偏肇始祀事嗟乎世逺道散宠利相希而事君之义益以不明惟先生曽不以一毫动其中启世祖贵德尊士之心成东京砥节厉行之俗施泽逺矣翳我多士克承绎之
　　丞相莱国冦忠愍公祠【公安】
　　国有大议发言盈庭纷纷鄙夫蹙缩经营岂国之爱惟谋厥身从违之间兴防所分不有英哲孰相其成一言之决九鼎莫倾允矣莱公社稷之臣定计澶渊功垂日星匪功之艰其见克明惟见之独勇莫我婴黄盖一张聋聩震醒是曰庙胜岂幸之云彼纎虽巧宁屈其伸是非之公乆焉益新蕞尔兹邑公所尝经民之爱公孔悲以忱有翦者竹为之发生我来拜公【阙】















　　南轩集巻四十二
　　钦定四库全书
　　南轩集巻四十三　　　　　宋　张栻　撰祭文
　　祭虞雍公
　　惟公起自逺服进登王朝适逢御敌之辰曽靡辞难之色攘袂独奋力折凶渠之锋驱车四驰徧当边圉之寄式符眷意遂正钧衡堂堂汉相之容赫赫周民之望方三年之坐阅指万里以言归顾宠光之至隆在近世而莫比岂期疾遇遽以讣闻帝所咨嗟士増叹息某之愚戅尝勤推毂之懐论有与同正惟公议之报輙遣薄奠用将鄙诚公之英灵实所临鍳
　　祭汪端明
　　呜呼公之盛名盖四十年有如黄钟大吕岿然在悬使未攷击人之望之亦知其为众乐之先惟平日之所履毎务仿乎昔贤不与世以交骛不絶俗而孤骞独好义以欵欵而懐忠之拳拳茍片善之足取必挽后而推前或所趣之有违敢妄假于色言顾规摹之若是岂斯世之其然昔栖迟于下僚穷师友之渊源逮显用于王朝论据经而不偏实众芳之所宗蔚佩兰而握筌屡赋政于藩方亦惠泽之究宣晚卧柯山静观其旋玩心于羲经不自放而益防隐声实之逾隆竚侧席之招延何大命之止斯叹莫返于逝川痛易箦于萧寺无居宅之一椽呜呼前軰风流于今邈焉典刑云亡后生孰传念言愚踪公所知怜义笃金石乆而弥坚书犹在手人隔九泉属拘印绂奔走莫縁孰知予悲涕泗洏涟
　　祭刘枢密共甫
　　谨为位致祭于故留守观文枢密刘公之灵惟公德业孚于上下威望着于华夷宜秉国钧以辅明主天不慭遗人之云亡夙防公知尤重伤痛为位家塾恸哭冩哀
　　再祭
　　呜呼哀哉六月甲子防我元臣如其可赎何直百身盖积天下之望已乆而阅天下之故已深其明决足以断谋于俄顷而刚毅足以任重于千钧忠诚孚于君心惠泽浃于斯民威名慴乎奸宄义槩动乎三军使之主庙堂之上固足以厌患于未形而置之排难解纷之际不俟施为巳足以折冲于精神国亏柱石人失典刑此有识之士所以为天下惜而至于泣涕沾巾者也呜呼哀哉忠显之烈感乎幽明二卿之忠不忘请缨公自壮歳念其家声敌骑饮江扈从时巡国有大政抗论前陈由斯而来蔚其直称出身而刑国有大人及其分阃潢池息兵遂登紫枢以翼政经収纲端本用尊朝廷凛然正色公言是伸复牧于藩所至续闻捄荒之政近世莫伦旋观设施靡囏靡棼左右具宜乆而愈新江湖辙环几老于行人望公归帝图厥勤岂不用公未极于成呜呼哀哉夫子知我匪契之云我之于公惟义是亲相勉相厉期报吾君情深意得有同弟兄言念作别乙未之春我车入南公徃江濆眷焉不舎语何谆谆岂期一阔而隔死生精爽在目我言孰听呜呼哀哉义当奔走送公归輤属其拘挛王事有程哭公家塾载遣此文礼虽不丰公鍳其诚
　　三祭
　　呜呼哀哉公之云亡既逾再时匪今之悲百年之思故歳之冬始奉遗墨一见流泪继之以哭墨淡行斜如公疲薾诵公之言则何昭晣始云国耻抱恨九原勉予忠义以报吾君中言先公铭志未立岂无他人命予以笔永复继书嘱弟及子嗟予何人乃托以死精爽在上耳闻公言顾虽不武敢怠勉旃铭诗脱草遽遣荐陈独慙荒芜曷诏不冺贻书平甫期守公训告于二子罔坠厥命惟元晦君实公所敬无求于外惟晦是听公之息女当择于归顾予虽逺愿与闻之凡公所命当以复公薄奠是将告于公宫
　　祭唐待制【立夫】
　　惟公清夷粹温抗志千古文辞深严穆我王度献纳雍容有感无忤遇民如儿伊教匪怒及临事防不改平素人方忽忽已独有裕呜呼惟公之贤世或知之而鲜克窥其微盖据梧隐几独得忘言之妙故饥食渇饮俱不外乎天机没无怛化则亦其宜先君与公道义之交岂独賔客之敬藐然孤生早辱过听推其所懐于公莫隐方抱钜痛公复云亡东望鄱水有涕淋浪免防之初念笃先友敢遣芜祠侑此巵酒
　　祭王詹事
　　惟公天与劲特世推忠纯正色立朝奸邪所惮其于当今大义胷中见之甚明非茍然假窃者比也盖自发防大廷至于没齿凡十五年凛如一日去年之春复来造朝身虽已病爱君冞笃惟昔先人雅器重公藐然孤生晚蒙公知去违朝路曽未几日遽闻来讣越在道涂迄今定止始克遣一觞之奠盖惟兹世痛公之亡而非独下交之私情也
　　祭张舍人【安国】
　　某率某官某就城北袚禊亭为位致祭于亡友舎人张公之灵呜呼去年此时送公湘濵岂期今兹哭公失声英爽在目交情不忘邈不复见我涕以滂惟公天姿迈伟发越而不夀考以昌王国今兹之哭岂吾党私醴肴匪多公其临之
　　再祭
　　嗟乎如君而止斯耶其英迈豪特之气其复可得耶其如长江巨河奔逸汹涌然无际而独不见其东滙溟渤之时邪又如骅驑绿耳追风絶尘一日千里而独不见其日暮税驾之所耶此某所以痛之深惜之至而哭之悲也惟君起布衣被简遇十年之间入司帝命出领数路文章之炜煌政事之超卓多士之所共知亦不待某之賛叹惟其孝友恂恂朝夕则人有不得而尽知者方自荆州归某以书抵君谓及此闲暇专意承志实进德脩业之要君深以为然孰谓曽未数月乃有此闻某倾盖荷知乆而罙笃言有劲切君不以为迂此意何可忘也道阻且长不得徃哭遣致一奠孰知予悲
　　祭姚端明
　　惟公早试剧烦见才猷之敏劭晚登廊庙都宠数之便蕃方新十国之瞻遽作九原之隔凡兹民吏孰不伤嗟某昔歳朝班尝奉笑言之欵如今官守幸遵规画之余念托契于交承敢异情于生死逺将一奠少见鄙诚
　　祭王侍郎【嘉叟】
　　惟灵强毅自立克大其门进登王朝无所附丽从容造膝有见不隐帝称其直士叹其忠岂期卧家遽以讣告凡百君子孰不嗟痛矧惟交旧尝辱论心为国惜贤挥泪无已道阻且逺莫获走前一奠不腆少致此诚呜呼哀哉
　　祭黄侍郎仲秉
　　呜乎孰谓仲秉而止于斯耶念言乡曲之契万里相遇意好特深迨兹朝着志同有几握手忧国言靡及私仆之去国君则怆然谓子之行予胡可乆本期有补宁为防身嗟乎斯言琅琅犹昨日事耳去年君归道荆鄂间数寄手书眷焉不舎岂期抵舎遽以讣传始闻其疑已乃深痛善类之防士所共嗟矧惟下交情其能已嗟乎仲秉温厚而文立朝有忠益之誉为政有平理之称逺业未乆中道遽止嗟乎痛哉敬遣薄奠逺致鄙诚执事占辞陨泪盈纸
　　祭查少卿
　　嗟嗟元章而止斯邪修短有命亦奚以悲惟其所有未克究施昔之观人验于其私君之在家孝友融怡出而临民则具是依人之有才患不克胜惟君敏才遇事风生而能自持以蹈凖绳愽见洽闻贯穿古今发于文辞温润老成尤长论事纚纚可听蚤登道山嘉言有称持节蜀道抚循春温中外践更名实攸敦前年之秋万里来归徃临秦淮军民具宜人曰贤劳君靡难辞云何一疾遂以讣家逮兹逾年竟老烟霞讣音初传骇愕叹呀念昔幕府倾盖情亲朅来同朝友谊罙深忧时许国则识君心解后归舟班荆共语觉君病余未渠复故恠君临别感慨如许嗟嗟元章有志未遂尚约卜庐湘水之涘岂期一别而乃永已君弟在荆衔血星奔君孤藐然孰诲孰存哭遣此奠君乎不闻
　　祭吕郎中
　　呜呼前年之春识公严陵望其容蔼然有慈祥岂弟之气知其临民之不苛也听其言纚然多故家遗俗之事又知其世守之不防也别后之书情何笃也讣音之传痛何遽也况于令子友义为深一奠之礼敢以薄而废耶
　　祭费检正
　　惟公植德敦静盖徐公之有常秉心旷夷实师德之无竞奉职外服去愈见思列官王朝乆不改度方瞩持符之拜遽遭偃月之疑犹冀防藩岂期易箦某夙防睠予托在葭莩秖增百感之深莫前一酌之恸礼虽不腆情则可知
　　南轩集巻四十三
　　钦定四库全书
　　南轩集巻四十四　　　　　宋　张栻　撰祭文
　　祭万二提刑兄
　　惟兄植德忠厚持身谨严早防名于隽科遂蜚英于贤轨对扬天陛盖尝膺纶綍之褒周旋坤维所至有袴襦之咏爰因郡最益究外庸汉水详刑茂着平反之实防门易节有増刺举之光方闻趋召之恭忽骇抱疴之报竟兹奄忽实重痛伤载惟门户之衰正窃棣常之庇永言流涕莫喻此情恨以阻修无因奔走一奠不腆鄙诚是将
　　祭黄运使【清臣】
　　惟灵敦厚为质而德慈祥惟其所歴阻难备尝故于民情尤所究详景倩眞清徐公有常将命岭海以身律荒移节来湘风采载扬于彼原隰驰驱靡遑谓当终更归近帝旁如何一朝而奄云亡賔席方设语音琅琅得疾俄顷见闻骇伤下逮闾里攀嗟徬徨某之所居实迩门墙奔走弗及执手涕浪念言倾盖意味则长与人之周是固难忘畴昔胜日从容豆觞岂期于今来哭公堂一奠不腆中诚是将
　　祭赵养民运使
　　惟灵寳源积庆列鼎传家宣化承流飞声籍甚盘根错节防刃恢然爰入对于昕朝遂结知于宸扆出纶示宠持节分华民瘼旁咨岂惮驱驰之逺邦财益阜生取敛散之权何一疾而弗瘳不终更而归报王畿结绶未酬葵向之厪夜壑移舟乃起薤晞之叹某雅承契好兹共官联笑语如存忽惊于永已酒肴不腆少寄于余哀
　　祭萧殿撰
　　惟公气和而节刚言讷而行敏视之退然初若不能及其当可言之地论议切直风采凛凛中外耸然岂非庶几乎仁者之勇耶某顷在朝列每见公忧时恻恻备形辞色心窃期之已而平日之言率皆可复益知其所守有素非茍然者来使湘州某适在逺方嗟再见之难岂谓九原之隔书犹在手讣忽来传为时惜贤临风陨涕一奠遣致少述鄙诚
　　祭宇文使君三十一舅
</div>
    <div class="pagination">
<a href="南轩集_page26.html">上一页</a><span>...</span><a href="南轩集_page22.html">22</a><a href="南轩集_page23.html">23</a><a href="南轩集_page24.html">24</a><a href="南轩集_page25.html">25</a><a href="南轩集_page26.html">26</a><span class="current-page">27</span><a href="南轩集_page28.html">28</a><a href="南轩集_page29.html">29</a><a href="南轩集_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
