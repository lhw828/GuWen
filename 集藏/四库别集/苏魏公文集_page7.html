<!DOCTYPE html>
<html>
<head>
    <meta charset="UTF-8">
    <title>苏魏公文集 - 第 7 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏魏公文集 - 第 7 页/共 46 页</h1>
    <div class="content">　　和签判早秋见寄
　　沧海西垠淛水头人生不到负呉讴剖符何幸来都防坐閤俄惊陟夏秋毎按吏条慙汉诏未丰民食念箕畴所欣幕府多才彦樽俎时时接宴游
　　次韵杨立之十一官府馆二篇
　　固无政术効前贤又乏诗名继乐天连嵗出藩居善地何时负郭有良田回风巳隔三山路讲徳难偕四子篇满目胜游都未到且将图画与人传【予到郡值灾歉涉五月尚未暇游山】楚客登临悲素秋感时风物自飕飕潦收逺水清堪鉴雨过羣山翠欲浮月露往来羇旅恨仓箱千万里民讴鬓毛衰飒欢游少珍重嘉篇冩我忧
　　次韵杨立之怀旧
　　秋巻昔观賔同游上苑春归轩今取道共食浙江珍俛仰周三纪文章了十人穷通不复问一以付天均【立之庆厯初与予塲屋相遇因留馆敝居】
　　次韵杨立之赠京
　　小子方承学初心未见功雕虫徒好赋舞象仅成童率尔多慙路师哉逺慕雄颛侗如可教丈席冀趋风
　　和钱塘周寺丞游南山
　　两寺临湖共一山名传四五百年间台前康乐飜千叶井上仙翁錬九还挂壁空存防客咏掩闗都属野僧闲欣同僚友寻幽趣嵓石云萝永日攀
　　和兖弟到郡先寄
　　虽非禄厚与官尊多幸名都遂出藩访旧遍游江北路提封连接海西门六年往复头先白四郡推迁席不温衰病早宜归畎亩君恩未报自难言











　　蘓魏公文集巻九
　　钦定四库全书
　　蘓魏公文集巻十
　　宋　蘓颂　撰
　　律诗
　　观潮三首
　　海门双峙隔沧溟潮汐飜波势若倾万叠银山横一线千挝鼍鼓震重城来无源委逢秋盛信有盈亏应月生今古循环曽不涸谈天闳辩岂能名
　　尝观七发论涛篇比物侔形恨未妍声入闾阎家十万势陵组练甲三千冯夷海若慿深险种魄胥神竟后先縦使风波能鼓怒终归漩澓作澄渊
　　横江白浪涌崔嵬应是波神羽衞来陛防百重驰道逺舳舻千里峭帆开缓如积雪飞霜路急似砯崖转石雷惟有东西争渡者暮还朝往任相催
　　次韵和前漳守马郎中三篇
　　游山
　　西山髙下极深幽十里清波一棹游喜逐御风真造适徧题僧壁更迟留松间觅径因穷险亭际披云尽露秋却羡官闲无检束徜徉何异五湖舟
　　碧波亭感事
　　华堂直北望云烟劳逺勤归此待贤下榻喜逢徐穉至登舟常羡李膺仙知君将奉三年最感旧曽歌一夜怜红粉若能留客醉不辞飞盏共陶然【郎中屡话陶尚书奉使至此事迹】
　　续观潮
　　江臯空濶见东溟两讯潮随逺近生夹岸炎天迷雪岭居人晴日骇雷声客帆朝暮乘风去渔罟东西逐浪行尽道波神久恬静应缘四海正清平
　　次韵钱塘周寺丞狱空
　　网踈由世教讼息偶年丰圜土无留繋黎氓识变风时方还治古令欲训民中宣布来千里兴行自一同吏寜嗟画地书亦简司空共对承平理惟思尽至公
　　和兖弟游湖上诸寺二首
　　丛林四百见州经尽在钱塘旧县坰十里湖光连北郭千寻嵓翠绕南屏松间幽径迎冠葢竹里飞泉入户庭胜境无因朝日到羡他禅伯老林扃
　　湖山不到毎驰情与客逢迎暂驻旌鹫岭飞来询慧理龙宫吟就续延清僧房有竹循门见磴道攀萝尽日行交臂晤言欣得侣上台专使对仙瀛【韩君著作丘君节推皆被命专干使事与明州梁况之学士同防】
　　和兖弟与梁况之学士同作四絶句
　　南山到处待挥毫逸似凌云羽翮飘好着碧纱笼寺壁更将金刻置岩标
　　右纪况之学士题壁
　　偶陪嘉约出重闉自觉超然隔世尘若欲遍游山下寺直须经嵗驻征轮
　　右呈况之常叔立之
　　湖上归时暮气侵松香花露拂巾簮万家灯火沙河里月色相和廓暝隂
　　鄞江东望水连空越峤明峰几万重谁识此行多乐事挥毫一曲饮千钟
　　右二首并和况之元韵
　　次韵兖弟忠懿王祠
　　五君相继擅呉方坐视羣雄取乱亡侍子奔驰先入贡隣邦旅拒独勤王岂惟佛利传遗像自有孙谋袭懿芳应似窦融归汉日功名累世到瓌章
　　漳州知郡郎中见示旅次感事辄次元韵
　　江干邂逅再经旬毎挹清风叹絶尘链得轻躯同槁木养来和气胜阳春官闲不废修金诀功满终须礼玉宸自顾衰残多俗累何时方外去相亲【郎中留意丹术有年矣】
　　次韵签判同登介亭
　　纷纷尘事厌烦防何处能令爽气生簿领欲迷头不举烟霞才望眼偏明门临沧海千重险地压髙丘一再成若论三山方外境须将此地拟浮瀛
　　次韵和钱穆甫答签判殿丞临安道中作
　　呉越开基旧土疆鉴山仍是种乡七朝赐履加尊宠五世苴茅奉宪章里社依然题昼锦昆云不絶佩鞶囊人怀余德能封殖犹有当时似葢桑【武肃起临安并呉越嗣王歴五代迄本朝皆加策命故宅为院至今宰木犹有存者】
　　次韵叶希虞秘校同游天竺寺五絶句
　　蜡屐终朝践石苔飞鸢不动絶尘埃片云忽作人间雨尽道灵山应祷来
　　鹫峰何代落山隈毎到须清一世埃叹息俗缘常窘束半年才得两回来
　　山半僧轩四面开下看城市一浮埃此间真趣谁能辨飞鸟空中自往来
　　丛林涧水尽萦回嵓室云房不染埃若使此中容小隠防须卜筑赋归来
　　槛前常有施生台窗隙都无野马埃掩室道人偏得意经年未省入城来
　　和许秘校同游雨天竺
　　栁浦重城忝建旟旧呉星分斗牛墟鹫峰遗迹竒难状大士灵光应不虚游伴偶陪宾结驷肴蔬深愧食无鱼【是日素膳】髙谈终日穷幽赏俗虑尘襟顿释除
　　和签判郡圃早梅
　　绿萼丹跗炫素光东园先见一枝芳凌晨霜防铅胡粉满槛风飘水麝香味入和羮来傅野声随边角动渔阳山亭最好通宵赏微雪相辉映月廊
　　和安上弟游湖山诸寺二首
　　四百僧居胜沃洲北连髙岭万松稠似将天下江湖景都作云屏置一州
　　十里湖山绕四门游人朝暮隘重闉楼台逺近连郊郭到处皆为水石隣
　　和棁弟矮松寺留题
　　曲干隠腾蛇樛枝展翠华何年乔岳种移植法王家得地烟云润盘根嵗月赊纵横齐殿角偃蹇拂檐牙数粒宜充酿収黄好代茶风生惊砌鹤日照乱城鸦墙仭髙藏节河津暗长芽息隂人接席题壁字如麻防类眠梧隠攀疑抟兽拏宫槐低可并谯桧大无加虽异明堂柱终同象载车殷勤与封殖莫使溷尘沙
　　和安上弟雨雪应祷絶句
　　霰雪为霖近浃旬江湖清气压冬温应时岂是诚能感作物宜同易画坤
　　和安上弟雪中登介亭
　　滴沥泉池乱蘃珠悠飏僧壁防赪糊登髙偏见逺山好万瓦参差篆玊符
　　次韵姚倅正月三日游山道中口占
　　车马西郊踏晓光城隅一径绕羊肠泉流带雪添膏脉山色逢春变鬰苍云外楼台晴挂影风前松桧逺飘香仁祠久祷防嘉应预庆农畴嵗袭祥【是日彦圣祷上天竺】
　　次韵祷雪有感
　　终过元朝欲首春条风先度海东门寒凝一雨成飞雪泰长三阳应上坤疵沴渐消和气满咏歌频发味言温人情共喜年光好不向樽前未易论
　　次韵晁美叔游山见寄
　　巳践修涂到急流暂回俗驾喜同游名为外物知难必学悟无生信若浮【美叔近留心禅观】骚雅深情追李杜林泉髙兴拉巢由迟留更爱灵峰境青桂风来不待秋
　　奉使还至近畿先寄史院诸同舍
　　书林轻别紫云边【史院在燕殿南】轺传重行北斗间正类子卿悲异国不同太史访名山【次道出相台正仲子中祷衡卢安中谒告淮浙邦直案刑京东虽经出入皆有山河之赏与使异域不类也】鞍韂腾踏双腨重风日煎熬两鬓班待得使回繙旧藁只应新例又刋删
　　其二
　　倐忽经冬又涉春年光冉冉暗催人要荒一去三千里晦朔俄惊十二旬絶代方言空问俗蓬山直舍巳凝尘汗青何日成书去头白常慙窃禄频
　　和宋次道戊午嵗馆中曝书画
　　鸿都清集秘图开徧阅真仙曁草莱【是日诸公观画尤爱梁令瓉题呉生画五星二十八宿真形又谓淳化丰稔村田娶妇图曲尽田舍佚乐之意态】气韵最竒知鹿马丹青一定见楼台【韩干马东丹王千嵗鹿荆浩山水屋木皆为精絶】宴觞更盛华林防坐客咸推大厦才久事簿书抛翰墨文林何幸许参陪
　　次韵孙莘老司谏见寄【来诗云闻有修史之命而作比至而予出守濠上矣】
　　虽非文史足三冬岂类无心但有胸曽读丘坟叨典领再分符竹荷矜容君恩欲报微萤爝亲禄方营苟釡钟平日交情今楚越徒劳瞻望景山松
　　龙舒太守杨郎中示及诸公题咏洛阳新居见邀同作辄依安乐先生首唱元韵继和
　　仲长买宅近髙山饶得羣芳不费钱地接伊浑宜水竹门临嵩室足云烟未抛簮组真朝隠更有田园即世仙满箧新诗俱大笔凿楹留待子孙传【抱朴子有住世神仙】
　　次韵林次中九日都下感事二首
　　桃杏初开巳去家又逢兰菊绽新花感时谩缀茱萸佩惜别应怜棠棣华【次中是日别雄倅令弟归】迢递宦游来日下悠扬归思绕天涯一尊重到平津閤惆怅文旧绿纱登髙能赋属诗家况值嘉辰对菊花乍感商飚流素籥故摛鸿藻艶春华边闗礼命行看至淮海归期亦有涯早晩霜寒侵旅榻又悬复帐换青纱
　　次韵致政华殿丞怀旧见寄
　　佩韘相从四纪前鲤庭论契荷防年文如潘陆倾江海学造重黎絶地天簮绂弃来名巳厌乡闾归后乐应全冥飞尚隠樊笼旧未副初心愧昔贤【天圣中先人宰无锡某生十二年矣初为举业与宣卿接陪砚席不以年辈辽隔论议无间蒙益尤多一自暌违南北深阻追怀平昔不觉怆然】
　　和孙节推雪
</div>
    <div class="pagination">
<a href="苏魏公文集_page6.html">上一页</a><span>...</span><a href="苏魏公文集_page2.html">2</a><a href="苏魏公文集_page3.html">3</a><a href="苏魏公文集_page4.html">4</a><a href="苏魏公文集_page5.html">5</a><a href="苏魏公文集_page6.html">6</a><span class="current-page">7</span><a href="苏魏公文集_page8.html">8</a><a href="苏魏公文集_page9.html">9</a><a href="苏魏公文集_page10.html">10</a><a href="苏魏公文集_page11.html">11</a><a href="苏魏公文集_page12.html">12</a><span>...</span><a href="苏魏公文集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
