<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 43 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 43 页/共 256 页</h1>
    <div class="content">　　
　　敬止园记 
　　
　　敬止者，系桑梓而非止桑梓诫也。盖取诸诗。武缘人李廷泽既谢北山丞，归课子艺园，命之曰：「嗟尔小子瓘(塈)[暨]璧，智及一年而不艺谷，可乎？」曰：「否。」「智及十年而不艺木，可乎？」曰：「否。」「智及百年而不艺人，可乎？」曰：「否。」曰：「人徒知谷而不知木，知木而不知人，可谓智乎？」曰：「否。」「咨尔瓘、璧，必树吾桑与梓，毋敢弗敬；必树吾，毋敢弗敬；必树吾柑若橘，毋敢弗敬；必树吾棠棣，毋敢弗敬；必树吾竹以松，毋敢弗敬。」廷泽之逝十年矣，木且渐渐矣。璧、瓘履其园，抚其木，慨曰：「夫睹手泽而不思其亲，可谓人乎？承亲之遗而不能继，可谓孝乎？故吾见桑梓，必思所衣被我也、材器我也；见，必思所谕吾以苦心若熊胆也；见棠棣，必思所示我弟友也；见柑，思同味也；见橘，思遗吾以木奴也；见松竹，思遗我以益友，示节操也。敢不敬乎！」乃召群从厮牧而誓之曰：「凡我后之人，斧斯木者，如戕亲之罪；伤斯木之枝者，如折亲之支。」甘泉子闻之曰：「孝矣哉！敬其亲以及其所树，况其亲乎！夫然后可谓之子，夫然后可谓之人。」璧拜曰：「不肖孤承先志以有成，举於乡，宦於中土十年矣。乃今始闻艺木得艺人，敢不籍简以训。」 
　　
　　新会县重修子城记 
　　
　　正德丙子三月甲子，新邑尹临桂徐侯建夫复子城。越二月告成，延袤一千七百丈，高八丈。城山水，各因其地为外濠、为内马道、为门、为铺、为水闸称之。凡用牡蛎之事若乾、用木石之事若乾。是役也，费出而官不与，功成而民不劳。初，侯莅邑之三年，览地图而叹曰：「嗟乎！美哉山河之胜。北有圭峰，南有崖山，东有江门，西有金牛，后连高凉广右之区，前通边陲海岛之舶。故有备则为我之险矣，无备则为贼之冲矣。」文学诸生林绍光等进曰：「昔我方伯陶公鲁方丞是邑，惩西贼焚掳之惨，图诸白沙先生，而子城肇建，民再赖以拒贼。明公其有意於复乎？」侯谓刘大行文瑞曰：「今子城，古之郭也。郭以辅城，城以辅民，故郭不修斯无城矣，城不固斯无民矣，无民者谓之虐，无城者谓之危，危与虐，其何以为民之父母？吾将复焉。」或曰：「其遗址久夺於豪右，则若之何？」曰：「豪右之夺，利其地也。弃城与贼，妻子不保，其何地之利？」或曰：「其濒江狃於市民，则若之何？」侯曰：「市民之安之，逐其利也。弃城与贼，身且不保，其何利之狃？」是故一令而民从矣。於是郑户曹铭曰：「保障有众，其在兹乎！」施县尹用曰：「万世之防，其在兹乎！」余侍御敬曰：「侯之功德，其在兹乎！故无辅城，则举城外之民而弃之矣。侯之保民如子也，其在兹乎！」史若水闻之，曰：「诸君之说诚然矣。而辅城之外之民，其将何所赖，不亦举而弃之乎？故吾闻之，大夫以四境为郭，诸侯以四僯为郭，天子以四夷为郭。以四夷为郭者，天下无弃民矣；以四僯为郭者，举国无弃民矣；以四境为郭者，邑内无弃民矣。是故君子忠信以为金汤，礼以为雉堞，义以为楼橹，道德以为关钥，与民修之，与民守之，固而勿坏，是之谓无弃民之道也。」李推官江与余、郑诸君曰：「盛事也，不可以不纪。」守千户所苑君忠曰：「纪之，将以告嗣守兹土者。」佥谋诸叶贡士尚亹来谒文。明年季夏，新丞周君济速、邑人何侃以镌事请，遂著於石。 
　　
　　　 
　　
　　冰玉堂记 
　　
　　冰玉堂者，东石陈子之姻，潮阳赵子之从弟燇之母姚之堂也。赵子以燇因陈子语於甘泉子曰：「夫堂也，东所张子名之，潮人称之，以美姚节也。夫姚也，十八而归兰轩君，以尽妻礼；克事严姑以欢心，尽妇道；育成二子，以尽母仪；二十四年而孀居，尽女节。五十而不渝，遂以家昌，施及其宗。故冰言其清也，玉言其洁也，姚之德，殆无媿於斯堂矣乎！」甘泉子曰：「冰之清也，不曰冽乎？」曰：「然。」「玉之洁也，不曰贞乎？」曰：「然。」「清而冽，洁而贞，妇节乃成。嗟乎！陈子，而未能尽物之情，又焉能尽人之精，而徒知斯人无媿於斯堂。吾恐斯堂之名，不能无媿於斯人也。」陈子惑焉问焉。甘泉子曰：「冰之清矣，冽矣，然而有时而解者矣。姚之节可以解乎？」曰：「否。」「玉之洁矣，贞矣，然而有时而或磨矣。姚之节果可以磨乎？」曰：「否。」「然则凛乎其冰之不足以为清，莹乎其玉之不足以为洁，吾恐未冰玉犹媿於斯人也。嗟乎！(张)[陈]子，未能尽人物之情，又焉能尽天地之精？」陈子曰：「高矣。美矣。吾未之前闻也。请为记以贻於赵氏。」正德丁丑孟冬望日 
　　
　　练塘记 
　　
　　张子、邓子与湛子居西樵之墟，造而曰：「吾邑丘侯者，良宰也。昔常居於练塘，学於练塘。比其举进士，宰是邑也，语於人曰：『吾常若不忘乎练塘者，练塘之义，吾窃有取焉。吾守职，二子为我究其义於湛子。』」湛子曰：「侯贤乎哉！昔者孔子律天时，袭水土，仰观俯察，学於天地之撰。侯其有取乎哉！夫塘也者，以言乎其形也；练也者，以言乎其象也；象也者，以言乎其德也；形也者，以言乎其质也。德为纹、为縠、为经纶，质为清、为润、为泽。是故风过之而纹之象生焉，雨过之而縠之象生焉，二者纵横分合而经纶之象生焉。泉[受]之而清之形成焉，浸滀之而润之形成焉，[决而]流之而泽之形成焉。」二子曰：「然则何取於斯义也？」曰：「在天成象，在地成形。是故圣人近取诸身，远取诸物，以一德备用。是故伦焉理焉，备天下之至文，盖取诸纹。有美於身，不愿人之文绣，盖取诸縠。济天下之云雷，成天下之变化，盖取诸经纶。介而能义，得而不苟，不以沟渎其身，盖取诸清。荫滋百里，枯者苏，涸者膏，盖取诸润。溥乎均施，达乎德爱，加乎百姓，盖取诸泽。是故纹以饰治，縠以成章，经纶以集事，清以立本，润以畜德，泽以利用，大人之事备矣。」二子以告丘侯，丘侯曰：「请闻其功。」湛子曰：「吾尝於练事而练人矣。颜也以博约，而卒也以卓尔；曾也以三省，其卒也以一贯。或事其缕，练之谓也。或事其布，练之谓也。事缕也者，其分殊乎！事布也者，其理一乎！与其殊也宁一。夫万一皆得，谓之有德矣。侯其勉焉！是故综之以智，纯之以仁，精之以勇，百练之谓也。侯其勉焉！」二子以告於侯，侯曰：「请益焉。」湛子曰：「江汉以濯之，秋阳以暴之，皜皜乎，不可尚己。」县博刘君曰：「不可不识也，请为侯识之卷端。」[据嘉靖八年本补字] 
　　
　　修复李忠简公海珠祠像记 
　　
　　正德十有二年三月之望，庠生甘生、刘生、陈生、拜进其言於宪副汪公曰：「学相朝纪，时惟小子罔闻知，尝交於李忠简公文溪之孙庠生达元，获讲其世，盖公世系在谱牒，勋业在国史，文艺在本集，罔敢有攸述。仰惟公之懿德大节，发身鼎科，主朝以正，追斥安石，乞正储贰。去嵩之之奸，引裾抗疏；劾卢、董二宦，落职而不悔，曰忠。丧其亲，筑室终制於墓，若终其身，累诏不起，曰孝。乞归制，心服清献之丧，立师传之道，曰义。幕於汀，奋身谕贼，以其守免。赞阃清献，缒城入谕贼垒，出白刃下，却摧锋之变，而远之广郊，曰勇。提举於闽，捐俸赈饥活人之命，守赣置常平，罢官酤，严保伍，以为民安，曰惠。屡进辞，早能以身退，曰廉。夫斯六行者，君子之所以立身也，忠简备焉。足为生人之表，固宜里置血食焉，以彰乡先生之道，况海珠公之筑也，而下帷之地也。其寺田，公所置守也；其祠，置洪漕使从邦人之请，公也，乃反忘本，而浮屠焉徒据，甚非所以继往而示来也。仰惟明公风化是务，复菊坡祠於南庠，增饰文山祠於五坡，学相朝纪等诚不揣冒昧以言，惟明公其图之。」公曰：「鋐职也，何辞？」乃撤其[居而新]之，肖其像而妥灵焉。数百载之废坠，一朝而复。[於是陈]侍御言扁颜之，毛侍御凤请典祀之，黄佥宪昭[申董之]，刘宪副伯秀资助之，王佥宪大用设门役以守[之，魏太]守廷楫先后赞襄之。祠以地主，寺以祠存，复旧也。汪公曰：「事已，不可无记，记必於湛子。」或谓观吏部霍进士韬，亦曰：「必於湛子。」若水曰：「义也。吾其可辞！」郭太保总戎勋曰：「子其无辞焉。吾谨有供丽牲之碑。」督□舶牛太监荣至，则曰：「复旧以明义也。」因为加饰之。呜呼！兹非忠简公六美之实，先得乎人心之同然，而能起人心於百世之下，不期同而同然者乎！祠成，公像俨然临之在上。於是奸邪之臣观之，将愧其忠；薄子观之，将愧其孝；[师友操戈]者观之，将愧其义；懦怯於难者观之，将愧其[勇]；[残]剥之吏观之，将愧其惠；贪进而无耻者观之，将愧其廉；而后之忍心於废兴者观之，将愧修复之诸君子也。愧之何如？修之而已。然则是祠也，其立教之本欤！因为仰送神辞三章，俾岁祀而被之乐歌，鼓之舞之以尽神。曰：怅灵蹇兮多修，服六美兮孰俦。灿云汉兮以为章，招箕尾兮与同游。　容娴兮多姱，永贞则兮服休。灵不来兮余愁，怅独立兮中洲。右一灵之来兮驾玄武，乘北风兮下土。先朱鸟兮前驱，右苍龙兮骖白虎。荐溪毛兮玄尊，明德馨兮簋簠。呼天吴兮总乾，纷江灵兮起舞。右二日窅窅兮西沈，云冥冥兮霾阴。四无畔兮莫抗，灵胡去兮骎骎。怅独立兮容与，羌神往兮形存。猗神往兮玄武，服两骖兮入寒门。瞻云锦兮怳象，将天飞兮莫予遗。言慨莫闻兮予顾冯夷鼓兮填填。右三正德丁丑某月某日。[据嘉靖八年本补字] 
　　
　　凤岩记 
　　
　　凤岩子居凤岩，南游岭表，守雷阳，为民父母，庇其赤子。忤中官，或助之中之祸，法司正之弗得，缧至京师。凤岩子不改操，慷慨就道，且告甘泉子曰：「吾幸得生，吾归矣，将退居凤岩。子其语我以学之道。」甘泉子曰：「昔者颜氏之子学於龙，故有龙德。今子居凤岩，闻凤之道，学道於凤，可以居斯岩矣。」凤岩子曰：「请闻焉。」甘泉子曰：「夫凤羽具五彩，昭其色也；出於九苞，昭其德也；鸣中六律，昭其声也；有道则见，无道则隐，昭其时也。故德言其质也，色言其文也，声言其和也，时言其权也。凤岩子居凤岩，学凤之道。德性将以养神也，采色将以养目也，声音将以养耳也，出处之时将以致用也。是故质以本之，文以华之，和以发之，权以行之，是亦凤德而已矣。」九龙君闻而歌之曰：「凤兮！凤兮！何德之衰。往者不可谏，来者犹可追。」遂去，不复有言。凤岩子姓王氏，名秉良，字伯存。 
　　
　　新创乌石驿记 
　　
　　信阳戴子仲鹖冠贤作地官员外，以言谪丞乌石驿。厥作治惟六年，耻厥治陋，易地於湛子，惟新厥治，乃厥中作堂，堂北作串堂，厥尻作室，厥阳作门，门颜作楼，后左作官室，后右作吏室，左作使室，作厨库，右作马室，前左作役室，前右作囚室，於时惟皇作极，惟新厥治。夫厥中作堂，是故可以中居而听，南向而治，将而无将，迎而无迎，可以立中矣。厥北作串堂，是可以通微，可以至隐矣。厥阴作室，是故可以深居而息，退思而理，可以慎独，可以不愧屋漏矣。厥阳作门，是故畅而宣之，通达八风之气，出入庶类之宜，允矣。厥颜作楼，楼曰处远，是故可以备警，可以望氛，君子登之，忧君之念油然生矣。官廨於东北，其长物之始乎！吏居於西北，其赞物之成乎！使室於东方，主阳而动也。动故无常，阳者养也，万物之府也，是故厨库丽焉。马厩於西方，主阴而静也，静故无疆。役室於前左，阳休也；囚於前右，阴幽也。夫作门作楼者一，以应太一之数；为翼廊者二，以应两仪之数；为堂为室者五，以应五行之数；为串堂为二室者三，以应三才之数；凡为屋之事三十有六，以应三十六宫之数；厥作十有二月，以应十二律之数；为砖石瓦木十有二万，以应一元之数；厥役万二，以当万物之数；树之材荔三百六十，以当周天之数。甘泉子曰：「善哉！夫观象制器焉，备矣。夫观诸戴子之作室，可以知学矣，可以知理矣，宜勒诸石以训焉。」 
　　
　　重修四会县儒学记 
　　
　　惟正德辛巳季秋，四会教谕林君启，与其僚成君俭、蒋君球，以李生渫，因其兄嘉隆雅於甘泉子，来西樵言曰：「惟兹学治，旧在於金冈，惟宋咸淳，迁兹阳。厥制惟备，惟久乃坏。惟正德戊寅，进士永新肃君橦来君兹邑，惟宪佥金华陈公正之来讲武事，胥视文庙，畴咨百废胥兴，捐金修之。别驾平湖潘君?暂摄助，惟殿庑堂墀修厥毁，惟斋号门井修厥缺，惟泮桥修厥圯，惟豆笾簠簋修厥制。乃轮乃奂，乃瞻乃奠，乃游乃处，乃以兴学。惟子乃学之宗盟，惟子是识是训。」甘泉子曰：「学一而已矣。知陈公因武修文之义，斯可与语学矣。知诸君修学之义，斯可与语道矣。夫道，一而已矣；夫学，修之以复乎道而已矣。是故圣人修道以成天之能，君子修身以复己之命。故古之学者本乎一，今之学者出乎二。二则支，支则离，支离之弊也久矣，故夫文武二而天下无全材矣。岂惟文武为然，才德二而天下无全人矣。岂惟才德为然，体用二而天下无知道矣。岂惟体用然，知行动静二而天下无善学矣。岂惟动静为然，德业举业二而天下支离甚矣。非其本然也。孟子之时，其杨、墨矣，程子之时，其释、老矣，故自支离之说兴，而儒学坏矣。儒学坏而天理几乎息矣。呜呼！李子，而知学之坏而不知儒者之学之坏也。原本及末，故知合一之说，则可以化举业而知道矣。」或问：「何谓合一？」曰：「执事则敬，作字则敬，吾闻其语矣，未见其人也。故学在修其二，而复之一而已矣。」 
　　
　　樵云记 
　　
　　甘泉子既退居於瀛洲之滨，则与渔者侣。久之，又去而隐於西樵之洞，则与樵者侣。或曰：「子於渔樵也，则奚择焉？」甘泉子籧然曰：「吾何择？吾为渔乎？为樵乎？吾将择樵矣。」曰：「子之择於樵也，何居？」甘泉子曰：「吾何择於乎哉？吾择仁也，[而得吾心焉斯]已矣。」或曰：「然则渔者之非心欤？」甘泉子曰：「吾戚焉。夫渔也者，鱼也，渔鱼也。今夫鱼喜则跃，渔跃则喜，喜得也，利杀也。充是心也，则焉往而不为杀？焉往而不为利？故吾疑自古无仁者矣。」「然则圣人之制网罟非欤？」曰：「兵戈之设，戒暴也，义也，而因以杀人，仁乎？禹之泣罪，汤之祝网。网罟之设，圣人以制义也，而因以为利，可乎？夫樵也者，樵也，樵樵也。木樵则苏，斧斤以时，天肃亦肃，得人之理，应天之运，与地之宜，奚利焉？奚杀焉？其仁者之术乎！」曰：「如斯而已乎？」曰：「未也，犹少利获也。其樵诸云乎，故卧则云卧，立则云立，衣则云衣，餐则云餐，为雨为风，为青为黑，为白衣为苍狗，变态更乎吾前，吾与云相忘於无心也。吾朝则披蓑而去，暮则满担而归。故吾与云皆化无心，而得与不得皆无心。是故无心者，天地也，仁之术也。故渔不若樵，樵不若樵云，术不可不择也。」他日，古冈李氏子叔伦，见甘泉子於白沙夫子之筑场曰：「不肖先子号樵云，惟子识之。」甘泉子曰：「嘻！吾友洞夫弟也，[其先得吾之心乎！]」遂记其说归诸李氏。 
　　
　　南和县治修理记 
　　
　　惟正德庚辰夏，陕西刘侯某尹时南和，集其群吏而誓曰：「咨尔有吏，尔惟谨，始罔弗熙；尔之弗谨，政罔弗隳。尔敬相予。」乃进其吏吏曰：「尔惟群吏之率，孰谨孰否，尔敬相予以抑扬之。」乃[兴厥理，大畏]群吏。召其兵曹，告之曰：「邑之多盗，民其曷安？尔其[训]尔民兵。」遂遏寇略。召刑曹曰：「奸法者之弗惩，何以安民？[其]寘於法，惟公惟明，刑以止刑。」循其阡陌，召户曹曰：「民之弗生，以滋奸[寇]，由吏弗养。尔[乃]省时耕敛。」户曹[艺乃木，赈贫宽]役，[以济庶艰。并召]工曹曰：「利之[弗兴，由户]工之弛。惟兹澧渠，寔惟民膏，修其废闸，溉彼南亩，以民力本。」视儒学，召礼曹曰：「民养既遂，教学弗兴，礼义弗行，惟予之[耻。]乃为籍其勤惰，公其赏罚，以警动之。命十有七社，社学七十有八，以教其子弟，升试其尤於庠，无或不公。惟庠之圯，教兴无所，其新乃殿庑，创其门於左右，建学舍於东西，以责成於工。大事咸举，庶绩将兴。人道既修，鬼道乃革。其明年壬午，皇帝继极，改元嘉靖，诏京畿方毁祠寺。御史宋君仰承德意，俯赞侯治，曰：「尔务民义，自卑宫室，弗饰弗治，於何听观？」侯曰：「凡吾以治民，而忍以厉民？乃罪僧之惑民建寺者，得其木若乾章，石若乾辇，粟米若乾石，乃悉新其县治。其中为堂宇，其两为翼室，其外为吏舍，又其外为囹圄，其前为门亭，又其前为邑楼，合为屋九一有奇。」既落乃成，侯乃听吏治於斯，计租佣於斯，诘戎兵於斯，讲礼读法於斯，决狱於斯，凡六吏之事，皆有其所。士民咸来观感，叹曰：「斯材斯用，昔为邪道之惑。今为正道之资，吾其谓何！」莫不改观革心，益信侯治。乃介焦、黄二生，请记於石。甘泉子曰：「惟昔帝命重、黎，绝地天通，?寡无盖。是故人道盛而鬼道衰矣，鬼道微而人道显矣。人道显者，舒阳以崇天；鬼道微者，翕阴以顺地。顺地者谓之义，崇天者谓之仁，天地崇顺谓之至德，仁义皆得谓之至治。吾且识之，以观刘侯。」[据嘉靖八年本补字] 
　　
　　万松记 
　　
　　万松子隐居於余姚四明之山，树万松以自寄。孤松先生过诧焉，曰：「何哉？汪子之务博矣。」万松子曰：「吾乐焉！善以万声鸣鸣供吾耳，以万色苍苍供吾目，以万荫森森供吾身，以万材魁魁遗吾子孙。吾以观万物之象，不可乎！」孤松先生者，居於无名之乡，抚孤松而盘桓。万松子反诘焉，曰：「何哉？吾子之务约矣。」孤松先生曰：「吾乐焉！吾以一声养吾耳，以一色养吾目，以一枝自荫，以一材自负，以当太一之数，不可乎！」他日，胥以告於赤松子而折衷焉。曰：「呜呼！孤松而知务约，而不知一声有万声成之也，一色有万色成之也，一荫有万叶也，一材有万枝也，何约之务？[呜呼！万松而]知务博，不知万声一声也，万色一色也，[万荫一荫也，万材同根]也，何博之务？」汪氏之二子[惇叔厚、克章叔宪皆举进士，与甘泉子游。]叔宪以告焉。甘泉子曰：「[宪佥胡为乎万一之辩也？胡为]乎万一之合也？先子盖命之矣。万一同原也，可以知学矣。夫松，木德之中正也，五德具焉。故其好生似仁，其后雕似义，其条理似礼，其不生污下似智，其脂化为茯苓琥珀似神。二子其学诸松焉，则先子为不朽矣。其为我语诸叔厚也。」万松子名瑚，字廷美，后封为大夫，然而非秦制也。嘉靖元年正月十日 
　　
　　钝斋记 
　　
　　甘泉子喟然叹曰：「天下道二，利钝而已矣。」连城县博陈仲文问曰：「人有恶钝而好利者，磨刃之铓、砺鎗之锋以为利，则何如？」曰：「利乎！利者与心皆利矣。」曰：「人有恶利而好钝者，截锥之末、去矢之镞以为钝，则何如？」曰：「钝乎！钝者与心皆钝矣。」曰：「然则利者其果无钝矣乎？」曰：「有时而钝。戕斧，天下之至利也，物有破之矣，物有缺之矣。」曰：「钝者其果无利矣乎？」曰：「有时而利。锤杵，天下之至钝也，杵能贯石臼之坚矣，锤能使铁性之革矣。是故大黠或痴，大辩或愚，大朴或智，大鲁或真，贤有所不足，愚有所有余。钝也者，沌也。混沌全其天也，木讷近乎仁也。性成於天，天不能使之工，能工之者人也。是故钝者生於天者也，利者作於人者也，利者失之，钝者得之，利者贼之，钝者存之。毋散尔朴，毋分尔源，毋汨尔天，毋凿尔混沌，其庶矣。今夫物之初萌也，屯屯尔，及其发也，秀而实，其利孰大焉！至於人也亦然，其初生也蠢蠢尔，及其长也，神发而智，其利孰大焉！是故钝者利之本也君子之学反其本而已。反其本者，约其情、沌其心、钝其性，故能与天地相似，盛德大业至矣。」仲文曰：「可以铭吾斋矣。夫钝失求之野，吾将以自励，且告连城者。」癸未七月二十四日 
　　
　　浩斋记 
　　
　　太湖之墟，有陆浩斋先生者，其子澄游於阳明，举进士为郎秋官。以推崇浩斋，故浩斋为封君。澄造於甘泉子曰：「惟我家君割股以愈亲，行确而貌肃，盖取诸至刚；不利己，平物我，盖取诸至大；其名斋也以浩，以养浩也，盖取诸孟氏。今兹行年七十有五，而志力不衰。惟吾子其明孟氏之学，以诏於我父子。吾子其惠许焉，惟吾父子之幸有承学，而斋则亦有耿光。」甘泉子曰：「夫先生居於斯，思於斯，养於斯，其广大与！其流行与！是亦孟而已矣。夫心无一物则浩，无一物不体则浩，是故知无物与无物不体者，可与语性矣。可与语性，斯可与知学矣。知学斯可与广大流行矣。」元静曰：「请闻其说。」曰：「惟无物也，是以大生焉。惟无物不体也，是以广生焉。惟无物而无物不体也，是以流行生焉。先生苟自孝爱其亲之心充之，无弗用爱焉，斯亦无物不体耳矣，其至广与！自其不利己之心而充之，不有己焉，斯亦无物耳矣，其至大与！以是心而充之，存存不息，其流行与！是故至广配地，至大配天，流行配造化。至大配天，其盛德乎！至广配地，其大业乎！流行配造化，其悠久不息乎！生盛德者存乎仁，成大业者存乎义，运不息者存乎诚，合是三者存乎神。君子体诸天地，侔诸造化，以成德业於无疆，存神至矣。孟氏曰：『养而无害，则塞乎天地之间。』配义与道，故养而无害，则至大至刚以直，道而义出矣，其存神之至乎。」癸未七月十八日 
　　
　　宝善堂记 
　　
　　宝善堂者，瓯宁李氏燕翼贻谋之堂也，岩叟府君埜之堂四，其在建安之[徐地]者，有为善堂，有继善堂，在郑墩者，有乐善堂，视宝善之义，其致一也。宝善堂在瓯宁之高阳里，高阳盖古元凯之里。或曰：「以志善也。」岩叟府君携子柟翠屏府君治之。成化丙午暮春，乃即工堂，后负古冲之山，前俯翠屏之嶂，凡堂之基，为寻二十有四，横缩称之。凡为中堂联室为槛者五，厢以两翼寝室，如堂之制而小，复以两厦，小称之，厥南为书楼，楼外为圃，厥北为廪，廪外为圃，缭以周墉。厥西为门，门外为溪，溪带乎前。是故中以象中也，五以象常也，以象伦也，厢厦两两，以象阴阳也，以象刚柔也，廪以养也，书以教也，翠屏，屏也，屏外诱也，古冲，冲漠也，皆宝善之纪也。翠屏府君有子曰默，以进士选吉士，授驾部主事。府君召之曰：「来，尔默，尔知夫宝乎？」默趍而问焉。曰：「世之宝金也，孰与善？」「金可夺也，善则固自有之，人不可得而夺也。」「世之宝玉也，孰与善？」曰：「玉可无也，可毁也，善则天下不可得而毁也，不可一日无也。」曰：「来，尔默，尔居是堂，尔无念尔祖之德乎？乡闾之贫而乐以施与，其仁，尔宜宝。偿贷之银焚券不取，其义，尔宜宝。外侮之加，逊避不校，其礼，尔宜宝。辑邓贼之党而玉石不混，其智，尔宜宝。」驾部默时言以问於甘泉子。甘泉子曰：「夫岩叟作之，翠屏述之，既命之矣。」时言请益。曰：「夫父慈子孝、兄友弟恭、夫义妇听、姻亲睦族，家之宝也。君仁而臣敬，贤用而民安，国之宝也。」时言请其再。曰：「善者道之聚也，心者善之端也。记曰：『可欲之谓善。』学求其可欲焉，至矣。」时言请其三。曰：「无可欲者，善之本心也，心之体也。语曰：『明善於未可欲之前焉。』至矣，尽矣。明於未可欲，而后见夫真可欲者，见可欲者而存存焉，道义出矣。」时言曰：「默也请拜受以记之。」癸未八月初八日 
　　
　　重恩堂记 
　　
　　重恩何以有堂？荣重恩也。荣重恩也者，所以尊君也。尊君也者，所以亲亲也。君至尊也，亲至亲也，尊尊以致其亲亲也。尊尊，仁也；亲亲，孝也；所以教仁而致孝於后昆也。昔在正德六载，皇帝若曰：「惟尔留都户部主事墀，尹邑清惠，陟兹地曹，会计有操，惟尔贤。惟兹庆典，庸进尔阶。」曰：「尔配黄，克媲尔后，赠之安人。」曰：「惟乃显考爟，俭朴睦恤，於家於乡，□教尔德，褒赠郎官，如尔阶。惟母(业)[叶]贤有义方，赠如尔配，肇锡尔命。钦哉。」惟十有六载，乃载命曰：「惟尔郎中墀，历兹三司，升於五品，出纳有裨於国计，惟汝贤。其进尔於奉政大夫。」曰：「崇乃显考爟，阶亦如之。」曰：「尔妣叶益著母仪，惟尔元配黄夙相有成，惟继室刘乃亦内助，咸加宜人，以显存没再锡之命，钦哉！」史臣若水曰：「夫褒子之美也，必推及其亲；褒其亲，必因其子。纶綍之出，德美是嘉。肇於初，至於再。盖涣乎雷霆之大号也，沛乎雨露之泽也，普乎日月之光也，浩乎天地之仁也。故登斯堂，则知尊君之仁矣。为子孙者，顾斯堂曰：『君之尊吾亲，为吾也。』然而皆知尊身之道，以不卑其亲矣。曰：『君之敬吾亲也，为吾也。』然而皆知敬身之道，以不慢其亲矣。曰：『君之光吾亲也，为吾也。』然而皆知显身之道，不辱其亲矣。是故登斯堂者，可以知亲亲之孝矣。」或曰：「人君如天地，普万物而不私，若有私恩焉，是犹比天地之仁，酌雨露之泽，漏日月之光，窒雷霆之声，以为私，可乎？」曰：「四牡之诗，『将母来谂』，先王所以体臣也。故君之嘉臣也以礼，臣之报君也以忠，各致其道，非相为赐也。故曰：「堂所以教仁孝也。」德阶墀今参江右，曰：「太史之言可以训，请识之壁。」嘉靖癸未八月二十三日。 
　　
　　泉翁大全卷之二十七 
　　
　　文集 
　　
　　门人江都沈珠等校刊 
　　
　　记十七篇 
　　
　　同德堂记 
　　
　　维皇继极，嘉靖改元，播厥庆典。制若曰：「尔惟梁氏，礼部仪制清吏司主事张澯之母，善人之配，积德攸同，慈训有方，才成?嗣，其封之安人。」史臣若水拜手稽首曰：「大哉皇言，显哉皇恩。」乃窃取以名其燕居之堂，曰「同德」。演曰：父以象天也，母以象地也；夫以象阳也，妇以象阴也；男以象乾也，女以象坤也。天地合德之谓神，阴阳合一之谓道，乾知坤作之谓化。王者立公、卿、大夫、士以听外政，必立后妃、夫人、世妇、嫔妾以听内政。是故男正乎外，女正乎内，以应天地之定位。夫以倡之，妇以随之，以应阴阳之感通。男以治外，女以治内，以应乾坤之化育。故夫妻道也，母道也，地道也，其致一也。夫地道也，故曰「无成而代有终」；夫惟妻道也，故夫义而妇听；夫惟母道也，故父曰「钦有帅」，而母曰「记有成」；是故知同德之义矣。知同德之义，则可顺天地之道，尽阴阳之蕴，而类乾坤万物之情矣。父父、母母、夫夫、妇妇而家道理矣。家道理而庶事成矣。君子曰：若夫安人之乐善，可谓曰智，其好施曰仁，慎师友以教子曰义，孝事姑祖以恪□事曰礼，兹非其所谓德欤！用能享天之休命，以光於夫子，裕诸后昆，克媲厥美，惟懿显哉。堂在顺德龙山之阴，惟巍龙山，如腾如蟠，堂当两肘，为楹者三，为东西房者两，为高二丈，广倍之，深如高之数而加其半。外为两厢者两，先翁佥宪以居群籍。前为正堂，正堂者，正外之堂也，封君之所有事也。封君积学修行，以肇休锡，故曰敦德堂。夫同德堂者，同敦德也。以在敦德之背，背也者，北也，故亦曰「北堂」也，北阴而南阳也，阴以从阳也。载树之萱，故又曰「萱堂」。萱，柔德也，柔以从刚也，皆同德之纪也。前堂之前三十步为门，门有楼。又前为石壁，石壁高丈有五尺。又前为通衢，又前为直道者百步，为佥宪之坊，坊三层。又二十步为社，其左右为园池。又七十步为大溪，溪横乎前如带，山后两遶乎左右，如屏如几。此又二堂之大观，而合德同化之象也。澯乃请於太史氏，识於堂壁。嘉靖二年十月朔 
　　
　　溧水县重修儒学门记 
　　
　　凤林子王子既以进士治溧水，登厥吏民於庭，乃誓曰：「昔者帝舜之圣，犹询四岳，以辟四门。矧予蔽弗达，其可弗询於汝众？厥春之朝，乃辟乃东门，迎春於东郊，省乃东作。惟是东方之民，隐生弗生，汝皆达之。夏之朝，乃辟乃南门，遂迎夏於南郊，省乃南讹。惟是南方之民，隐长弗长，汝皆达之。暨厥秋，其辟尔西门，遂迎秋於西郊，省乃西成。惟是岁之顺绌，民情和否，汝皆达之。爰及冬日，其辟尔玄门，遂迎冬於北郊。惟是朔易，民或号寒，厥藏弗藏，汝皆达之。於是既得民情，抚其饥寒，荒歉有济。思若恒性，可以教理。王子曰：「夫谕民必自士始矣。古之学所以养士，效民明伦，以兴化基。是故饮射读法必於斯，听讼献馘必於斯。惟兹宗庙之美，百官之富，我弗敢知，子贡犹称得门而入者或寡。今有门倾圯，寔惟宗庙百官之累，惟尹之羞，且多士之於圣域，何由而入乎？」乃莅学，召诸生造於庭，曰：「嗟尔多士，圣人之学，得非全其四德，以达诸天乎？」曰：「唯唯。」又曰：「诸生欲居广居，可以无门乎？」曰：「不可。广居无门，则其蔽也泥仁。」曰：「诸生欲行大道，而可以无门乎？」曰：「不可。大道无门，则其蔽也泥义。」曰：「诸生欲立正位而无门，可乎？」曰：「不可。正位无门，则其蔽也泥礼。」曰：「诸生欲达大观而无门，可乎？」曰：「不可。大观无门，则其蔽也泥智。」曰：「是故君子者，春则由仁门以应天之元，夏则由礼门以应天之亨，秋则由义门以应天之利，冬则由智门以应天之贞。夫仁义礼智之门，其致一也，而有二乎哉？」於是捐财鸠工，越月而门成。多士之出入是门者，念尹之功，服尹之训，而民乃作德。咸叹曰：「圣师孔子谓：『谁能出不由户，何莫由斯道！』今吾等由是门而不知其道，可乎？」乃造於王子曰：「昔者子贡叹得之寡，我则弗有知。敢问先生之语致一不二者，何居？」王子曰：「诸生莫我征信，幸有甘泉子者，方正教原，先我以得其门，盍往请训焉！」甘泉子曰：「吾何言矣！吾何言矣！诸生岂不闻夫子之道一以贯之乎！是故致一之门也，诸生由是而之焉，升堂入室，以居仁义中正之奥矣。是故一德存存，众妙之门。」 
　　
　　广德州儒学新建尊经阁记 
　　
　　广德州儒学尊经阁，前大成殿，后范文正祠，左王太史庙，右集贤馆，而中居尊，尊经也。迸玄妙观於东郊而阁其址，崇正也。东郭子邹子三十五年笃志圣贤之学，以抗疏出翰林，来判广德。於时远近之士执经而考德者咸集焉，邹子乃构材鸠工，凡六月而阁成，居六经於其上，而习诸生於其下。凡为阁三间六楹，而列二翼於前为燕居，会之以门，为复初书院。诸生有进曰：「敢问尊经之道何如？」东郭子曰：「吾无言焉。今有辟雍甘泉子者，知圣学也。诸生盍往问焉！」遂俾方、施两生以来问於甘泉子。甘泉子曰：「夫经也，径也，所由以入圣人之径也。或曰：警也，以警觉乎我也。傅说曰：『学於古训。』夫学，觉也，警觉之谓也。是故六经皆注我心者也，故能觉吾心。易以注吾心之时也，书以注吾心之中也，诗以注吾心之性情也，春秋以注吾心之是非也，礼乐以注吾心之和序也。」曰：「然则何以尊之？」曰：「其心乎！故学於易而心之时以觉，是能尊易矣。学於书而心之中以觉，是能尊书矣。学於诗而心之性情以觉，是能尊诗矣。学於春秋、礼、乐而心之是非和序以觉，是能尊春秋、礼、乐矣。觉斯存矣，是故能开聪明、扩良知。非六经能外益之聪明良知也，我自有之，彼但能开之、扩之而已也。如梦者、醉者，呼而觉之，非呼者外与之觉也，知觉，彼固有之也，呼者但能觉之而已也，故曰『六经觉我者也』。今之谓聪明知觉不必外求诸经，不必呼而能觉之类也；今之忘其本而徒诵六经者，展转丧志於醉梦者之类也。不呼而觉之类也者，孔子不能也；丧志於醉梦之类也者，孔子不为也。是故中行者，鲜矣；是故天下能尊经者，鲜矣。」两生曰：「何居？」曰：「弗或过焉，则或不及焉。过则助，不及则忘；忘则忽，助则侮；侮与忽，可谓之尊经也乎？」曰：「然则如之何？」曰：「观之於勿忘勿助之间焉，尊之至矣。」两生遂拜而受之，归以告东郭子，镵诸石以诏多士。 
　　
　　重修江都县儒学记 
　　
　　惟嘉靖四年，龙山戴侍御金纯夫巡兹淮扬，盐政振举，百废具兴。於时莅江都，修文考学，慨教基之圯隘，若将就敝，其何以示训兴道？乃捐罚锾二千八百有奇，爰俾郡守易侯瓒董修之。既讫工，教谕刘君进修携王、罗二生，谒记於甘泉子，宪副赵君鹤、光禄卿安君金为之申请。甘泉子曰：「夫学必有基，其基之不弘，则如之何？」曰：「戴侍御悯学基之隘陋，买南向东首之地二十余丈以拓广之。前甃泮池，广视戟门焉，其亦弘而浚矣。」曰：「其堂殿庑斋号舍之圯，则如之何？」曰：「修大成殿七楹，为间者五，两庑称之。乃修明伦堂，其为楹如殿之数。又修讲堂，凡为楹如堂之数。官廨改为者三，号舍则修旧者二十有八，增新者十有八。立二坊於前街，左曰彝教，右曰英、E。其亦广而华矣。」曰：「其窗棂之坏，则如之何？」曰：「饰其窗棂者若乾，启其户牖者若乾，以通八方之明，然而达矣。」曰：「「其门路之茅塞，则如之何？」曰：「为大门者四楹於东方，其为间者三道，由门而入，以达殿堂斋舍之奥，然而辟矣。」曰：「其楹桷陶瓦之靡敝，则如之何？」曰：「增其楹者若乾，其为榱桷陶瓦者若乾，其漫漶朽腐者易之，涂其丹雘而新之，然而既丽矣。」甘泉子仰而叹曰：「圣人之大道，我罔或敢知。虽然，昔者夫子亦尝譬之堂室矣。其门弟子尝譬之宫墙宗庙矣。然则以学宫而譬诸圣道，不亦可乎！」曰：「请闻焉。」曰：「夫子之道，仁以为广居，忠信以为基，礼义以为门路，智以为渊池，高明以为堂，睿思以为窗牖，贞乾以为楹，道艺以为榱桷陶瓦塈涂丹雘。」「然则忠信礼义之坏也，仁智睿贞之圯也，道艺之敝也，则将如之何？」曰：「夫敝而后有修，修也者，修其敝者也。忠质文者，三代时治之隆者也，其易而异尚也，所以修敝也。故夏忠之敝也野，商不得不修之以质；商质之敝也陋，周不得不修之以文；及周文之敝也伪，道艺举选之法不行，我圣皇不得不济之以举业。夫举业者，我圣皇之所以教人德与业，本末体用兼致者，亦时治之隆也。故能者养其德以达诸业，不能者溺於业以亡其德。养非其用，用非其养，是故德与业离，而学之敝也久矣。易『穷则变，变则通』，今欲修之，必自二业合一始矣。二业合一，则仁智睿贞忠信礼义之道存，而道艺举选之法在其中矣。二业合一自敬始，敬立而德与业混矣。德与业混，则风俗正而贤才出矣。二三子其能与予二业合一之训乎？」刘君喜曰：「论修学得修学之道，谨拜受。」复诸郡侯邑尹，入之石，其永与诸生奉以周旋。嘉靖五年十一月初九日 
　　
　　和州重修儒学记 
　　
　　嘉靖四年秋，和州守分宜易君鸾鸣和以进士来莅治，乃谒孔子庙，省学宫，考图书，则喟然曰：「是果足以基教化乎？仰惟夫子之道，无往不在，而吾和亦为畿内周南育化之地。矧伊诸贤过化，载在图志，宋则范尧夫以新法左迁，游定夫以御史来守；元则马泽、张克忠；国朝陈奇、刘隆、江公才，咸有辟创修学，以兴教基理。我则弗嗣，其何以称士民之望，而广圣天子德意也？」於是乃询诸生：「学则若何？」曰：「基之隘陋如彼，阁之未完如彼，门若墙则如彼，明伦堂则如彼。」又询诸生：「教之兴则若之何？」曰：「浮屠淫祠是溺，回回则甚。於是毁淫祠，尽其材以修学之隘陋，而拓其前之地修尊经阁，以迄前守之工。修其门暨墙之倾毁者，以示诸生瞻望率由之的。坊牌於明伦二门之中，以新仰止。」学正区君言於甘泉子，甘泉子曰：「侯之修学，如是而已乎？」曰：「未也。遏绝回回之教，而示之秉彝，收蒙士以开维新之化。」曰：「然则侯之修学，如是而已乎？」区君曰：「我不知於古之修何如？」甘泉子曰：「太上修心，其次修意，其次修行，其次修政。政也者，救弊辅教者也。故修心则天下无为，修意则天下丕应，修行则天下砥砺，修政则天下畏服。是故心弊然后修意，意弊然后修行，行弊然后修政。」曰：「若和之士鄙夷而俗陋，故士不好学而寡举，其可以修之乎哉？」曰：「四海异人而同心，华夷殊俗而同性。彼前哲之治化，既彰彰如此。不然，则易侯革回回撤棺亲肤之习，而俗为之一变，起童生咏歌习礼之教，而学为之兴者，又何心哉？盖因人心之所固有而觉之，故其从之也勃然耳矣。况由是推而尽之，心事交修，德业合一，下可以取举，上可以入圣。政化而行，行化而意，意化而心，心正而治化毕矣。此之谓大修。闻今有新督学御史郑君启范洛书者，笃志圣贤之学，至则莅民而大振作之，必有以毕吾说者。」姑记其端，因区君以复易侯，刻之以俟焉。嘉靖六年十月二十四日 
　　
　　东园记 
　　
　　东园子锦衣徐子申之，中山王魏国之秀，天下之贤公子也。其德欲日崇，其礼欲日卑，其业欲日新而且升，其乐欲自得而日适。别墅东园，因自号东园。凡东园之所有，皆东园子固有也，而号东园者何？志有东园之有也。故凡园之中，有崇者、有卑者、有植者、有潜者、有飞者、有动者，皆东园子固有之，人人不得而与焉。是故崇而为山，则隐然而丘，隆然而陵，巍然而巅，峭然而峰，其东园子之崇德而益高者乎！卑而为池，则涘而滥觞，涡而浴凫，渊而潜蛟，其东园子之执礼益卑，受善而有容者乎！植而为竹木花卉，则箨者日新，萌者日欣，生生者日殷，其东园子之福德日升而渐长者乎！潜而为鱼，飞而为鸟，或跃或翔，动静无常，泼泼洋洋，其东园子适其性，而日与之相忘以游於真常者乎！」或曰：「然则东园子固自有之，固自乐之乎？」曰：「非然也。是乐也，人皆有之，东园子有之而不自有焉。故独乐不若与人，与少不若与众。东园子，天下贤公子也，所与游皆天下之贤士大夫也。故凡燕者、酬者、赏者、饯者、游咏者，大夫士之贤必时至焉，群吏走卒舆马之众必时集焉。万人同心，庶姓同乐，然则东园子之有，不益广乎！此所以为东园子欤！彼以珠履相高，而称贤公子者，乌乎贤？斯义也，秦、汉之间有东园公，诸君子者必或知之，安得作而访诸？」戊子一月九日 
　　
　　新修靖江县儒学记 
　　
　　维嘉靖乙酉，吴兴韦君商臣希尹自大理评事，以言谪丞於常州之靖江。既至，谒庙造学，讶其殿庑堂舍之圯隘。问之，诸生前曰：「屡白诸贤抚巡诸公，屡可而县吏屡以嫌- 11 - 
　　
　　尼，上下二十载，以弊至於是。」韦君怵然曰：「天下事皆避嫌若是，不尽废乎？若作於民，不费於官；纳尔材，毋纳尔金；任以人，不与以己，则又何嫌？」乃复谋於易令。易令曰：「吾方有事，子其图之。」韦君乃白於督学抚巡，皆可之。以常推刘君体观来相宜。於时帑藏仅有三百缗耳。韦君乃召父老氓庶，咸造於庭，誓之曰：「今教基已坠，化之不行，风俗薄恶，子孙不才，寇盗充斥。岂惟长民者之羞？亦尔民之忧尔。於尔之乡，有愿出材若梁栋柱者否？有则听，吾将有大褒。」於是既月，而出梁栋若柱者至矣。又曰：「於尔之乡，有愿出材若椽桷暨榱者否？有则听，吾将有余褒。」於是既旬，而出椽桷若榱者至矣。又曰：「於尔之乡，有愿出灰瓦砖石者否？有则听，吾将有景褒。」於是既月，而出灰瓦砖石者至矣。又曰：「於尔囚缧之有愿役力助修者否？有则听，吾将贷其情轻者。」於时而有趍事赴工者至矣。由是材以工备，工以材成，人以能役，力以时任，地以赀拓。始事於丁亥二月，韦迁而易尹继之，易去而番禺郑尹翘又继之。至是大成之殿巍然矣，明伦之堂奂然矣，两庑两斋翼然矣，戟门泮桥俨然泓然矣，凡师生之署馆、名宦乡贤之祠、仓库射圃碑亭会膳之堂翕然矣。韦、郑二君皆游於甘泉子，甘泉子闻之，喟然叹曰：「昔夫子言忠信笃敬，蛮貊之邦行矣。靖江在海岛之间，三代之化所不及。盖禹贡扬州所谓岛夷者欤？韦君学夫子之道，郑君有恺悌之德，言出而民乐趍之，以成教化之基，乃知忠信笃敬可行者，至是为有验矣。使其父老氓庶由是心而扩充之，各率其子弟之秀，以从事於忠信笃敬，而察於人伦，入乎大道，则蕴之为德行，发之为文学，与中州邹、鲁之文物何异焉？是固学之所以为学也。」郑君又申韦君之请，请记於石以谂邑之人士，俾永为训。甘泉子笑曰：「昔夫子尝叹『道不行，乘桴浮於海』，盖愤世之浊，而乐海之清也。当时子路诸贤且喜而从之。靖江之土，浮生於海中，泛泛若桴槎然，今数千年。自成化以来，吾夫子灵乃妥於是，而门弟子皆从焉。亦当时乘桴之志矣乎！诸父老氓庶今幸生太平之时，遭二君之贤，宣上化理，以遵孔氏，与昔时异。又幸钟海之清淑，而犹不率子弟之秀，从其令尹之教，以造夫子之道，是无恻隐之心，非人矣。其於尔乐於从事助修之初心何如？可以反其本矣。予故记之以谂邑之人士，俾父师者知所以教，为子弟者知所以学。」戊子九月■日 
</div>
    <div class="pagination">
<a href="泉翁大全集_page42.html">上一页</a><span>...</span><a href="泉翁大全集_page38.html">38</a><a href="泉翁大全集_page39.html">39</a><a href="泉翁大全集_page40.html">40</a><a href="泉翁大全集_page41.html">41</a><a href="泉翁大全集_page42.html">42</a><span class="current-page">43</span><a href="泉翁大全集_page44.html">44</a><a href="泉翁大全集_page45.html">45</a><a href="泉翁大全集_page46.html">46</a><a href="泉翁大全集_page47.html">47</a><a href="泉翁大全集_page48.html">48</a><span>...</span><a href="泉翁大全集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
