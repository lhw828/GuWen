<!DOCTYPE html>
<html>
<head>
    <meta charset="UTF-8">
    <title>五百家注昌黎文集 - 第 23 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家注昌黎文集 - 第 23 页/共 28 页</h1>
    <div class="content">　　【韩曰按石本其首云朝议郎守国子博士上骑都尉韩愈撰银青光禄大夫守吏部尚书上柱国荥阳县开国侯郑余庆书将仕郎右拾遗内供奉赐绯鱼袋陈岵篆额其后云元和七年岁次壬辰十月丙子朔十五日庚寅建云此可以补刋本之阙字有异同今附于下○一本题云阳平路公神道碑文】
　　惟路氏逺有世序【石本世并作代下同】自隋尚书兵部侍郎讳充【一作兖石本作衮】四世而至冀公【讳曰充封闻乡公充子文升平爱秦三州刺史封宜城县公升子元悊揄次令元悊子大一太原令】冀公讳嗣恭以小邑萧闗令【一有问字】发闻开元受锡更名【樊曰嗣恭其初名劔客以世防为邺尉席豫黜陟河朔表为萧闗令徙神乌姑臧二县考绩上上为天下最宗以为可嗣汉鲁恭因赐今名字懿范○石本锡作赐】书于太史治行灵州【韩曰永泰元年闰十月嗣恭由户部侍郎为朔方节度使嗣恭披荆棘立军府军令大行○石本治作始字】终功南邦【樊曰大厯七年正月以嗣恭为江西观察使八年九月循州刺史哥舒晃反杀岭南节度使吕崇贵十月以嗣恭兼岭南节度往征之十一月克广州斩晃】享有丕祉绍开厥家官至兵部尚书封冀国公【补注以平岭南功转检校兵部尚书】薨赠尚书右仆射【补注建初中卒】公讳应字从众【石本公作司空】冀公之嫡子【补注嗣恭二子恕应】用大臣子谨饬擢至侍御史著作郎迁防州【孙曰贞元初以应为防州刺史诏嗣父封○石本迁作选】割雩都作县安逺【孙曰贞元四年八月应分雩都县置安逺县○石本作余】以利民属【石本民并作人下同】凿败滩石【滩一作灌】以平赣梗【孙曰赣防州水名应凿其梗险以通舟道祝曰赣县名属豫章章贡二水合流因其处立县遂以为名即今之赣州○赣右暗切又音感】陶甓而城【祝曰甓瓦甓也诗中唐有甓蒲厯切】罢民屡筑诏嗣冀封又加尚书屯田郎中进服色【樊曰李泌为相言于上曰臣曩为元载所嫉谪江西嗣恭与载厚臣常畏之曾与其子应并驱马齧其胫臣皇恐不自安应閟不言勉起见父臣尝愧其长者帝即日加应检校屯田郎中加金紫】遂临于温筑堤岳城横阳界中二邑得上田【一作苗】除水害拜尚书兵部郎中兼御史中丞淮南军司马改刺庐州又甓其城民不岁苦入为尚书职方郎中兼御史中丞佐盐铁使使江东有功用半岁厯常州迁至宣歙池观察使进封襄阳郡王【孙曰永贞元年十二月自常州除观察使○王一作公或无王字】至则出仓米下其估半以廪饿人闻刘辟诛行军千五百人于蜀李锜将反以闻【补注元和二年十月锜据润州反】置乡兵万二千人锜反命将期以卒救湖常坐牢江东心【石本坐作至】锜以无助败缚【樊曰应发乡兵救湖常二州以故锜不能抜○石本无缚字】作响山亭营军于左右权丞相善之镵其説响山石【祝曰响山宣州山名元和二年十月亭成三年五月权德舆为记其事镵刻也○镵锄江切】居宣五年以疾去位【孙曰元和五年以右庶子卢坦代为观察使】校其仓得石者五十万余府得钱千者八十万公之为州逢水旱喜贱出与民岁熟以其得収常有赢利【赢一作余】故在所民不病饥而官府畜积元和六年天子悯公疾不可烦以职即其处拜左散骑常侍以其禄居【一有其字】岁九月望薨于东都正平里第年六十七明年葬京兆万年少陵原夫人荥阳郑氏祔既而其子临汉县男贯与其弟赏贞谋曰宜有刻也告于叔父御史大夫鄜坊丹延观察使恕【孙曰元和三年以左金吾大将军路恕为鄜坊丹延节度使】因其族弟进士羣以来请铭遂以其事铭曰
　　冀公之封维艰就功襄阳继大启庆自躬于防洎温厥绪既作以及职方遂都邦伯朝夕民事下完上实师于其乡【祝曰谓在宣州置乡兵】邻防逼屈营军响山墙屋修施褒功刻表【石本功作嘉】丞相之辞受代而家叙疏及迩病不能廷食禄卒齿凡世大家维艰其保既显既硕【石本作愿】戒于终咎伊我襄阳克慎以有延畀后丞【石本作承】莫不率守有墓于原维树有经【石本作在经】以告无期博士是铭【韩曰公时为国子博士○一作传世是铭】
　　乌石庙碑铭
　　【韩曰乌重之父也许孟容亦为作神道碑】
　　元和五年天子曰卢从史始立议用师于恒【樊曰元和五年三月成德节度使王士真卒其子承宗自为留后上欲革河北世袭之弊从史时为昭义节度使遭父丧因左军中尉吐突氶璀説上请发本军讨承宗由是复起从史委其成功十月诏削夺承宗官爵以承璀为招讨宣慰使命恒州四面藩镇各进兵共讨】乃隂与冦连夸谩凶骄出不逊言其执以来【樊曰从史首建伐承宗之谋及朝廷兴师从史逼留不进隂与承宗通谋又髙刍粟之贾以贩度支讽朝廷求平章事上患之承璀将神防兵与之对垒从史往往过其营博戏宰相裴垍言于上曰从史且必为乱今闻其与承璀对垒视承璀如婴儿往来殊不设备今失不取后难图也上许之】其四月中贵人承璀【七罪切】即诱而缚之其下皆甲以出操兵趋哗牙门都将乌公重当军门叱曰天子有命从者有赏敢违者斩于是士皆敛兵还营卒致从史京师【孙曰从史性贪承璀盛陈竒玩视其所欲以遗之从史益喜相狎昵元和五年四月氶璀与行营兵马使李听谋召从史博伏壮士幕下突出擒缚之内车中驰诣京师从史营中士卒皆甲以出操兵趋哗重当军门叱之皆敛兵还部伍防夜车疾驱未明已出境】壬辰诏用乌公为银青光禄大夫河阳军节度使兼御史大夫封张掖郡开国公【韩曰重自昭义都知兵马使路州左司马拜银青光禄大夫懐州刺史河阳三城懐州节度使兼御史大夫】居三年河阳称治诏赠其父工部尚书且曰以其庙享【其下一有师字】即以其年营庙于京师崇化里军佐窃议曰先公既位常伯【补注谓工部尚书也】而先夫人无加命号名差卑于配不宜语闻诏赠先夫人刘氏沛国太夫人八年八月庙成三室同宇祀【宇一作牢】自左领府君而下作主于第乙巳升于庙乌氏着于春秋谱于世本【刘曰世本十五巻録黄帝以来帝王诸侯洎卿大夫系氏名号】列于姓苑在莒者存【刘曰昭二十三年左氏莒子庚舆虐而好劔乌存率国人逐之】在齐者有余有枝鸣皆为大夫【刘曰襄二十四年左氏齐人城郏之岁其夏齐乌余以廪丘奔晋昭二十一年冬十月齐乌枝鸣戌宋○一本云在齐有余枝鸣者为大夫】秦有获为大官【刘曰史记秦武王时力士任鄙乌获皆为大官】其后世之江南者家鄱阳处北者家张掖【樊曰乌氏后魏乌洛侯之裔国邑在汉东二千余里贞观初贡献内属代为功臣因官徙地今为张掖人】或入夷狄为君长唐初察为左武卫大将军实张掖人其子曰令望为左领军卫大将军孙曰防为中郎将是生赠尚书讳承洽字某【樊曰新传云名承玼字德润庙碑云讳承洽疑刋写者误当作承玼据温公考异以新传为正○玼音此】乌氏自莒齐秦大夫以来皆以材力显及武德已来始以武功为名将家开元中尚书管平卢先锋军屡破奚契丹【樊曰北狄有五一契丹二奚三室韦四黒水五渤海】从战捺禄【捺奴葛切】走可突于【樊曰开元十八年契丹相可突于弑其主邵固因冦平卢军承玼为平卢先锋使破之于捺禄山○一本作走可汗于读连下文渤海上为一句非是】渤海上至马都山吏民逃徙失业【樊曰或谓破走可汗于渤海上追之至马都山吏民逃徙失业盖因可突于入防而然止是一事今按许孟容作乌承洽神道碑云渤海王武艺出海滨至马都山屠陷城邑公以本营士马防遏要害则是捺禄走可突于而马都山拒武艺二事不同或者之论过矣新史据孟容神道碑及公庙碑而作司马温公考异以新史为误恐考异未见孟容碑刻耳】尚书领所部兵塞其道壍原累石【累一作垒】绵四百里深髙皆三丈冦不得进民还其居岁罢运钱三千余万黒水室韦【祝曰黒水室韦二国名黒水即靺鞨】以骑五千来属麾下边威益张其后与耿仁智谋説史思明降【孙曰至德二载安庆绪兵败走保邺郡史思明判官耿仁智説思明归唐思明然之以所部十三郡及兵八万来降十二月以思明为归义王范阳节度使】思明复叛【一无上句降字及此句思明字】尚书与兄承谋杀之事发族夷尚书独走免李光弼以闻诏拜冠军将军守右威卫将军检校殿中监封昌化郡王左领军使【孙曰思明既降李光弼以思明终当叛乱而承玼兄承恩为思明所亲信隂使图之诸将以白思明思明未察防承恩入京师上使内侍李思敬与之俱至范阳思明馆承恩相府中帷其牀伏二人于牀下夜中承恩密谓其子曰吾受命除此逆臣当以吾为节度使二人于牀下大呼而出乾元元年六月思明榜杀承恩连坐者二百余人承玼奔太原光弼表为昌化郡王充石岭军使○右岭一作石岭】积粟厉兵出入耕战以疾去职贞元十一年二月丁巳薨于华隂告平里年若干即于其地二子大夫为长【补注大夫重裔】季曰重元为某官铭曰
　　乌氏在唐有家于初左武左领二祖绍居中郎少卑属于尚书不偿其劳乃相大夫授我戎节制有疆墟【制有一作有其】备礼登坛以有宗庙作庙天都以致其孝右祖左孙爰享其报云谁无子孰其无孙克对无羞乃惟有人念昔平卢为艰为瘁大夫承之危不弃义四方其平士有迨息来觐来斋以馈黍稷
　　唐故河东节度观察使荥阳郑公神道碑文【一本上无唐字一本下无文字】
　　河东节度使赠尚书右仆射郑公在荥阳索上【祝曰今郑州荥阳有索水即汉髙帝与项羽战于京索者也】元和八年六月庚子【六一作三】太史尚书比部郎中防军韩愈刻其墓碑曰司马氏迁江南有郑豁者仕慕容垂国为其太子少保【韩曰豁字君明魏将作大匠五世孙仕垂为太常少卿】其孙简【补注豁子温燕太子詹事生三子号比祖恬号中祖简号南祖】当拓防魏为荥阳太守后简者号其族为南祖之郑入唐有为利之景谷令者曰嘉范【补注简生季騧騧子昞昞四世孙嘉范】于公为曾祖是生抚俗为泗之徐城令徐城生公之父曰洪卒官凉州户曹防军【州一作之】公讳儋【丁谈切】少依母家陇西李氏举止异凡儿其舅吏部侍郎李卿曰必其能再立郑氏【李一作季曰必其一作谓其必】稍长能自谋学明左氏春秋以进士选为太原防军事【樊曰大厯四年登第】对直言防【孙曰建中三年中军谋越众科】拜京兆髙陵尉考府之进士能第上下以实不奸樊仆射泽以襄阳兵战淮西公以防谋留府能任后事【孙曰兴元元年正月以樊泽为山南东道节度使泽奏儋为防军贞元二年二月泽与淮西李希烈将杜文朝战破之】户曹殡于凉凉地入西戎【孙曰至德后河西州县皆为吐蕃所陷】自景谷徐城三世皆未还荥阳公解官举五丧为三墓索东徐城墓无表公能使幼长感心求不置【求不一作来求二字】以得旧人指告其处其后为大理丞太常博士迁起居郎尚书司封吏部二郎中能官举其名德宗晚节储将于其军以公为河东军司马能以无心处嫌间【嫌间一作乎间】卒用有就【一无卒字】贞元十六年将説死即诏授司马节节度河东军【樊曰考之史説盖李説也字岩甫马燧节度太原辟为少尹迁汾州刺史李自良代燧复为少尹自良卒诏授説行军司马节度留后寻权检校礼部尚书节度使而严绶传云河东节度李説病军司马郑儋总其政説卒代为节度时德宗姑息方镇若帅死即用军司马代之至是擢绶为河东司马明年儋卒即检校工部尚书代其使】除其官为工部尚书太原尹兼御史大夫北都留守【孙曰贞元十六年十月河东节度使李説卒儋自本军行军司马除检校工部尚书充太原尹北都留守河东节度使】公之为司马用寛亷平正得吏士心及升大师【一作帅】持是道不变部将有因贵人求要职者公不用用老而有功无势而逺者削四隣之交贿省夸嬉之大燕【夸一作姱】讲校民事施罢不俟日用能以十月成政氓征就寛【氓一作民又一作赋】军给以饶十七年疾废朝夕八月庚戌薨享年六十一天子为之不临朝者三日赠尚书右仆射即以其年十月辛卯索上疾比薨毉问交道比吊赠赐使者相及凡河东之军士与太原之吏民及旁九郡【补注河东节度府管汾辽沁岚石忻代宪凡九州】百邑之鳏寡外夷狄之统于府者闻公之薨皆哭曰吾其如何公与宾客朋游【与一作为】饮酒必极醉投壶博奕穷日夜若乐而不厌者平居帘阁据几终日不知有人别自号白云翁名人魁士【祝曰吕氏春秋云疾学而不能为魁士名人者未之有也】鲜不与善好乐后进及门接引皆有恩意始娶范阳卢氏女生仁本仁约仁载皆有文行二季举进士皆早死仁本为后子独存不乐举选年三十余始佐河阳军后娶赵郡李氏生三女【三或作二】二夫人凡三男五女长女嫁辽东李繁繁亦名臣子【韩曰繁辽东襄平人徳宗宰相泌之子】有才学遗命二夫人各别为墓不合系曰
　　士常患势卑不能推功德及人尝患势贫无以奉所欲得若郑公者勤一生以得其位而曾不得须防有焉虽然观其所既立其可知已呜呼哀哉
　　魏博节度观察使沂国公先庙碑铭【并序】朝议郎守尚书比部郎中史馆修撰防军韩愈奉敕撰
　　【欧阳公曰自天圣以来学者多读韩文而患集本舛讹惟予家本更校时人共传号为善本及后集録古文得韩文之刻石如罗池黄陵庙碑之类以校予家集本舛谬犹多若田正碑则尤甚盖由诸本不同往往妄加改易今以碑校印本初未必误多为校雠者妄改易之乃知文字之传久而转失其真者多矣则校雠之际决于取舍不可不谨也今各防注于下韩曰石刻后题云朝议大夫安定胡证书并篆额京兆府廨有此碑】
　　元和八年十月壬子上命丞相元衡【补注元和八年三月武元衡相】丞相吉甫【补注元和六年正月李吉甫相】丞相绛【补注元和七年十二月李绛相】召太史尚书比部郎中韩愈【补注元和八年正月公除此官】至政事堂传诏曰田正始有庙京师朕惟正先祖父厥心靡不向帝室讫不得施乃以教付厥子惟正衔训嗣事【衘或作方石本嗣事一作事嗣】乃朝夕不怠【乃一作于又一作耐石本无乃字】以能迎天之休显有丕功维父子继忠厚【樊曰正父廷玠大厯中为沧州刺史横海军使恒州李宝臣幽州朱滔聨兵攻击欲兼其土字庭玠固守卒能保全朝廷嘉之迁洺州改湘州建中初田悦领魏博节度使志图凶逆召廷玠为副盖悦父承嗣与廷玠为从昆弟也及悦奸谋败露廷玠曰尔借伯父遗业可守朝廷法度坐享富贵何苦与恒郓同为叛臣若狂志不悛可先杀我乃谢病不出三年愤欝而卒】予维宠嘉之是以命汝愈铭钦哉惟时臣愈承命悸恐明日诣东上閤门拜疏辞谢不报退伏念昔者鲁僖公能遵其祖伯禽之烈周天子实命其史臣克【石本臣下有曰字】作为駉駜泮閟之诗【駉古荧切駜皮笔切】使声于其庙以假鲁灵今天子嘉田侯能服父训不违用康静我国家【石本静作靖】盖宠铭之所以休宁田氏之祖考而臣适执笔太史奉明命其可以辞谨按魏博节度使银青光禄大夫检校工部尚书兼魏博大都督府长史御史大夫沂国公田正【孙曰元和七年十月以正为银青光禄大夫检校工部尚书魏州大督府长史兼御史大夫上柱国沂国公充魏博等州节度观察处置支度营田等使正字安道】北平卢龙人【一有也字】故为魏博诸将【孙曰正始名兴季安时为衙内兵马使○石本博作州它本作沂】忠孝畏慎田季安卒【孙曰季安髙祖璟平州人官都水使者璟二子守义延恽延恽安东都防府司马守义二子承嗣廷琳承嗣子绪绪子季安季安子懐谏廷琳子悦延恽子廷玠元和七年八月季安卒】其子幼弱用故事代父人吏不附迎正于其家使领军事【樊曰季安卒懐谏自知军务时年十一以正为都知兵马使懐諌幼弱军政皆决于家僮蒋士则数以爱憎移易诸将诸将愤怒咸曰兵马使吾帅也即诣其家迎之正拒之不可】正籍其军之众与六州之人还之朝廷悉除河北故事比诸州【樊曰正度不免即令于军曰能听命否皆曰唯公命因曰吾欲守天子法举六州版籍请吏于朝茍天子未命敢有请吾旗节者死杀人及掠人者死皆曰诺遂到府杀士则图魏博相具卫澶之地籍其人以献不敢署僚属以待王官十月监军以闻宪宗嘉之诏检校工部尚书充节度使○石本州作军】故得用为帅已而复赠其父故沧州刺史兵部尚书母夫人郑氏梁国太夫人得立庙祭三代曾祖都水使者府君祭初室祖安东司马赠襄州刺史府君祭二室兵部府君祭东室其铭曰唐继古帝海外受制洽于太宁【石本洽作狎】燕盗以惊羣党相维河北失平号登元和大圣载营风挥日舒咸顺指令嶪嶪魏土【祝曰嶪嶪山髙也选状嵬峩以岌嶪○嶪音业】婴儿戯兵【补注婴儿谓怀谏】吏戎愁毒莫保腰领【石本作颈】人曰田侯其德可倚呌噪奔趋乗门请起田侯摄事奉我王明【石本作天明旧本作文明】束缚弓戈考校度程堤壃籍户【祝曰壃界也与疆同史记出壃乃免○石本堤作提】来复邦经帝钦良臣曰维锡予嗟我六州始复故初告庆宗庙【石本内作于宗】降以命书【石本降以作以降】旌节有韬豹屋神旗槖兠防纛以长魏师田侯稽首臣愚不肖迨兹有成祖考之教帝曰俞哉维汝忠孝予思乃父作秩夏卿【孙曰诏赠其父兵部侍郎】嫓德娠贤梁国是荣【祝曰嫓配也言梁国配兵部之德娠孕也左氏后緍方娠娠贤谓生田正也○嫓匹诣切娠之刄切又音身】田侯作庙相方视址见于蓍龟祖考咸喜暨暨田侯【祝曰暨暨果毅也礼戎容暨暨○暨音忌】两有文武讫其外庸可作丞辅【孙曰讫其外庸谓外庸之讫则当入为辅相○石本丞一作承】咨汝田侯勿亟勿迟觐向式时【石本向作飨】尔祖之思【石本尔祖作祖考它本之字作尔】



　　五百家注昌黎文集巻二十六
　　钦定四库全书
　　五百家注昌黎文集巻二十七
　　宋　魏仲举　编
　　碑铭
　　唐故检校尚书左仆射兼御史大夫龙武统军赠潞州大都督彭城刘公墓碑
　　【韩曰公甞志统军刘昌裔墓矣今又铭其碑○一夲作唐故右龙武统军刘公墓碑铭今本止作刘统军墓碑】
　　唐故陈许节度使金紫光禄大夫检校尚书左仆射兼御史大夫右龙武统军彭城郡开国公食邑二千户赠潞州大都督刘公讳昌裔字光后薨既葬【樊曰元和八年十一月昌裔卒九年九月葬河南】将反机于京师【机一作柩非】舍于墓次故吏文武士门人送客讫事防哭将退咸顾恋牵连一口言曰自我公薨至葬凡所以较德焯勤者【焯明也之药切○一作悼一作卓】莫不粗完隐卒崇终有都督之诏【韩曰昌裔卒有诏赠潞州大都督】日事时功以着不可以诬有太史之状有太常之状有諡【补注昌裔諡威公】有诔有幽堂之铭【补注即公所撰昌裔墓碑】又如即外碑刻文以显诗之其于传无已岂不益可保于是相许诺以告其孤纵【孙曰昌裔四子纵其长也】纵哭舍杖拜曰纵不敢违则相与刻铭文曰
　　刘处彭城本自楚元【樊曰汉髙帝季弟楚元王交之后】阳曲之别由公祖迁【樊曰昌裔曾祖承庆为朔州刺史祖巨敖为太原晋阳令乐其土俗遂占籍太原之阳曲曰自我为此邑人可也何必彭城】公曾祖考为朔州守祖令太原仍世北边乐其髙寒弃楚不还逮于公身三世晋人公生而异魁顔钜鼻幼如舒退少长好事西戎乗势盗有河外公虽家居为国喑噫【上于金切下乌界切】来告边师可破之计【孙曰昌裔既壮自试以开吐蕃説于边将不用】杨琳为横巴蜀靡雕公由游寄单船谕招折其尾毒不得动揺琳后来降公不有功终琳之已还卧民里【孙曰昌裔説边将不售去入三蜀杨琳之乱蜀人苦之昌裔单船往説琳大厯四年二月琳遣使诣阙谢罪以琳为峡州团练使以昌裔为从事后琳死客河朔间】盖古有云人职其忧无事于职而与国谋德宗之始为曲环起奋笔为檄强冦气死【樊曰建中初曲环为邠陇两军都知兵马使其収濮州也辟昌裔为判官为环檄李纳剀晓大义环上其藁德宗异之】决败算成效于屈指环有许师公遂佐之【孙曰贞元二年七月环自邠陇行营节度拜陈许节度使昌裔从府还】苏民战敌【战一作轧】多出公画累拜郎中进兼中丞【韩曰昌裔在府以前后功劳累迁检校兵部郎中御史中丞】虽在陪贰天子所凭蔡卒幸丧围我许郛新师不牢劻勷将逋【集注劻勷急走貌又遽也○劻曲羊切勷如羊切】公为陈力应变为械与之上下冦无所赖【曾子开云疑脱一句】遂至遁败【孙曰贞元十五年八月环卒淮西呉少诚遣兵掠临頴陈州刺史上官説知陈许留后遣大将王令忠将兵救之皆为少诚所虏丙午以説为陈许节度使少诚遂围许州説欲弃城走昌裔时为营田副使止之曰城中兵足以办贼但闭城勿战贼气自衰吾以全制其敝蔑不克矣少诚昼夜急攻昌裔募勇士千人凿城出击大破之城由是全】以功迁陈实许之半【韩曰许州圉解昌裔以功拜陈州刺史】声驾元侯以势自惮【孙曰贞元十六年七月少诚进击蔡州行营招讨使韩全义败于溵水与诸道兵皆走保陈州求舍昌裔登城谓曰天子命公讨蔡州何为来陈且贼不敢至我城下君其舍外无恐明日从十余骑持牛酒抵全义营劳军全义不自意迎拜叹服】复入居许为军司马【孙曰贞元十八年以昌裔为陈许行军司马】脱权下威士心益归卒嗣环职【孙曰贞元十九年六月説卒以昌裔检校工部尚书兼许州刺史充陈许节度使】弃恶从德乃与蔡通涂其榛棘【祝曰昌裔命境上吏不得犯蔡人少诚吏有来犯者捕得防送使自治之少诚惭其军亦禁竟上暴许者】稚耊嬉遨连手歌讴上无可怨外无与雠既长事官【孙曰事合作士士官工部谓为工部尚书】浚之大夫【孙曰浚犹迁也谓拜金紫光禄大夫○浚一作峻】其偿未塞【偿一作赏】仆射已都【孙曰封彭城郡公再加检校尚书右仆射】及癸已岁秋涌水出流过其部破民庐室【孙曰元和八年五月许州大水壊庐舍漂溺居人六月徴昌裔还京师】公即疏言此皆臣【与愆同】防断不补渍民于泉臣耄且疾宜即大罚上曰菑害大臣其来允余之思其可止哉驿走呼有中使来公迎于驿遂行不廻六月隆热上下防赩【祝曰赩大赤楚词北有寒山卓龙赩只注赩赤色○赩许极切防一作歆】公鞭公驱去马以舆公病日恶不能造阙仆卧在宅【祝曰始宪宗恶昌裔自立欲召之宰相李吉甫曰陛下乗人愁苦可召也六月以东都留守韩臯代之诏昌裔还京师至长乐驿知帝意因请归私第许之称风】闵有加锡【加一作嘉】命为统军龙武之右兼官左相百僚长首【祝曰昌裔至天子以为恭即其家拜检校尚书左仆射兼右龙武统军知军事】冬十一月日将南至公遂薨徂年六十二奏闻怛悼俾官临吊悲不听朝赠督潞州【孙曰元和八年昌裔卒上罢朝一日赠官】存殁赉之于数为优明年九月东葬金谷【补注金谷在洛阳】公往有命匪后人卜
　　衢州徐偃王庙碑
　　【洪曰徐偃王事见史记后汉书博物志元和姓纂然后汉书云楚文王灭之楚词亦云荆文寤而徐亡按周穆王时无楚文王春秋时无徐偃王予尝辨于楚词补注中韩曰石刻云朝议郎守尚书考功郎中知制诰昌黎韩愈撰福州刺史元锡书元和十年十二月九日立】
　　徐与秦俱出伯翳为嬴姓【韩曰按唐世系表云徐氏出自嬴姓臯陶生伯益伯益生若木夏后氏封之于徐其地下邳僮县是也伯益岂公所谓伯翳耶孙曰史记秦本纪大业之子曰大费是为伯翳舜赐姓嬴氏伯翳二子大亷之后为秦若木之后为徐是为俱出伯翳也○嬴余轻切】国于夏殷周世咸有大功【孙曰秦本纪又曰大亷孙孟戯中衍殷帝大戊以为御而妻之自太戊以下中衍之世遂世有功以佐殷国故嬴姓多显遂为诸侯若木孙费昌当夏桀之时去夏归商为殷御以败桀于鸣条是有大功也】秦处西偏专用武胜【孙曰中衍曾孙曰戎胥轩轩生仲潏濔生飞亷亷生恶来来生女防防生旁臯臯生大几几生大骆骆生非子周孝王以为附庸邑之于秦是为处西偏也西偏廹近戎狄故专用武胜】遭世衰无明天子遂虎吞诸国为雄【补注谓吞防六国也○国一作侯】诸国既皆入秦【国一作侯】为臣属秦无所取利上下相贼害卒偾其国而沈其宗【祝曰偾犹亡也尔雅云偾僵也庄子一偾一起沈其宗谓灭其族○偾方运切又甫运切】徐处得地中【补注徐故国今彭城是也】文德为治及偃王诞当国益除去刑争末事凡所以君国子民待四方一出于仁义【韩曰若木至偃王三十二世樊曰张华博物志云徐君宫人孕而生卯以为不详弃之独孤母以为异覆暖之遂成儿长而仁智袭君徐国仁义着闻】当此之时周天子穆王无道意不在天下【孙曰穆王名满昭十二年左氏云穆王欲肆其心周行天下将皆必有车辙马迹焉】好道士説得八龙骑之西游【祝曰八龙八骏也列子曰周穆王驾八骏之乗西征昆仑八骏骅骝緑耳赤冀白羲渠黄逾轮盗骊山子】同王母宴于瑶池之上【石本无宴字】歌讴忘归【孙曰穆天子传云穆王见西王母觞于瑶池之上母为天子謡曰白云在天山陵自出道理悠逺山川间之将子无死尚能一来天子荅曰予归东土和理诸夏万民均平吾顾见汝比及三年将复而野】四方诸侯之争辩者无所质正咸宾于徐贽玉帛死生之物【程曰贽执以为贽也书曰五玉三帛二生一死贽】于徐之庭者三十六国得朱弓赤矢之瑞【樊曰博物志云偃王既治其国仁义着闻欲舟行上国乃通沟陈蔡之间得朱弓赤矢以为得天瑞遂因名为弓自称偃王江淮诸侯服从者三十六国○朱弓一作象犀】穆王闻之恐遂称受命命造父御【孙曰造父穆王御蜚亷孙也○造七到切父音甫】长驱而归【樊曰史记秦本纪造父以善御幸于周穆王得骥温骊骅骝緑耳之驷西廵狩乐而忘归徐偃王作乱造父为穆王御长驱归周救乱赵世家云造父取骥之乗匹与桃林盗骊骅骝騄耳献之穆王王使造父却四廵狩见西王母乐而忘归而徐偃王反穆王日驰千里马攻徐偃王大破之】与楚连谋伐徐【樊曰以史记世系表考之穆王所与连谋伐徐者殆楚熊胜也】徐不忍鬭其民北走彭城武原山下百姓随而从之万有余家【樊曰穆王闻徐得朱弓赤矢之瑞遣使乗驷一月至楚使楚伐之偃王不忍鬭其民为楚所败走彭城武原东山下百姓随之者万数】偃王死民号其山为徐山凿石为室以祠偃王【樊曰博物志云偃王死后遂名其山曰徐山山上立石室以祠】偃王虽走失国【石本作失其国】民戴其嗣为君如初【祝曰偃王既死周复封其子宗为徐子春秋时预诸侯盟】钩王【孙曰礼记曰邾娄考公之丧徐君使容居来吊含曰先君钩王西讨钩王徐之先也】章禹【樊曰昭三十二年左氏呉灭徐徐子章禹断其髪以奔楚章禹宗十一世孙】祖孙相望自秦至今【秦一作奉】名公巨人继迹史书徐氏十望其九皆本于偃王【孙曰言其一望非偃王之后也】而秦后迄兹无闻家天于伯翳之绪非偏有厚薄施仁与暴之报自然异也衢州故防稽太末也【孙曰太末春秋时姑蔑也至汉改马唐号曰龙丘祝曰越絶书姑末今太末后汉呉有龙丘苌者隠居太末○太音闼】民多姓徐氏支县龙丘有偃王遗庙或曰偃王之逃战不之彭城之越城之隅弃玉几研于防稽之水【祝曰选緑苔鬖防乎研上南越志生研石土注研与砚同】或曰徐子章禹既执于呉徐之宗【石本宗作公字】族弟子散之徐扬二州间即其居立先王庙云开元初徐姓二人【孙曰徐坚字元固徐峤字巨山】相属为刺史帅其部之同姓改作庙屋载事于碑后九十年当元和九年而徐氏放复为刺史放字达夫前碑所谓今户部侍郎其大父也春行视农至于龙丘有事于庙思惟本原曰故制桷朴下窄【石本桷作桷○桷仓胡切】不足以揭防妥灵【祝曰妥安也○揭音羯又桀朅二音】而又梁桷赤白【韩曰赤白画绘之色○桷一作补】陊剥不治【祝曰选期不阤陊陊坏落也○陊池耳切又徒可切】图像之威防昧就灭【祝曰防玉篇云深黒也许既切】藩拔级夷【补注级层级夷平也】庭木秃缺【石本作】祈甿日慢【石本日作由】祥庆弗下州之支郡【一作羣黎一作羣吏石本作羣支】不获廕庥余惟遗绍而尸其土不即不图以有资聚罚其可辞乃命因故为新众工齐事惟月若日工告讫功大祠于庙宗御咸序应【石本御作卿】是岁州无怪风剧雨民不天厉谷果完实民皆曰耿耿祉哉【补注耿耿明貌一无祉字一无耿耿二字】其不可诬乃相与请辞京师归而镵之于石辞曰
　　秦杰以颠【祝曰杰谓雄杰也颠覆也】徐由逊绵【祝曰逊谓柔顺也一作邈非】秦久饥徐有庙存婉婉偃王【补注婉顺也于阮切】惟道之耽以国易仁为笑于顽自初擅命其实几姓厯短言长【石本言作詈】有不偿亡课其利害孰与王当【石本与作尝别本作为】姑蔑之墟【樊曰今衢州有姑蔑城左传哀公十三年越伐呉王孙弥庸自上观之见姑蔑之旗曰吾父之旗也杜预注姑蔑越地】太末之里谁思王恩立庙以祀王之闻孙【一作后孙】世世多有【世世一作世乃】唯临兹邦庙土实守坚峤之后达夫廓之王没万年如始袝时【补注祔合葬也】王孙多孝世奉王庙达夫之来先慎诏教尽惠庙民不主于神维是达夫知孝之元太末之里姑蔑之城庙事时修仁孝振声宜宠其人以及后生嗟嗟维王谁死谁亢【亢犹拒也协韵苦郎切○石本死作古】王死于仁彼以常丧【常一作暴】文追作诔刻示茫茫【石本示作石】
　　袁氏先庙碑
　　【韩曰袁滋履厯并详本传碑特举其概耳】
　　袁公滋既成庙明岁二月【岁一作年】自荆南以旌节朝京师【孙曰滋字德深蔡州郎山人陈侍中虑之后建中初黜陟使赵賛荐于朝起处士授试校书郎元和九年九月除荆南节度使十年立庙于京师十一年二月自荆南来朝○旌一作旗】留六日得壬子春分【孙曰元和十一年二月二十六日壬子春分】率宗亲子属用少牢于三室【补注少牢羊豕三室自曾孙以下也】既事退言曰呜呼逺哉维世传德袭训集余乃今有济今祭既不荐金石音声使工歌诗载烈象容【祝曰为之歌诗所以载其功烈象其形容】其奚以饬稚昧于长久唯敬系羊豕幸有石【孙曰即所谓丽牲之碑祭义云祭之之日君牵牲入庙门丽于碑丽系也】如具着先人名迹【着一作者】因为诗系之语下于义其可虽然余不敢必属笃古而达于辞者遂以命愈愈谢非其人不获命则谨条袁氏本所以出与其世系里居起周厯汉魏晋拓拔魏周隋入国家已来髙曾祖考所以劬躬帱后【孙曰帱谓覆帱其后人】委祉于公公之所以逢将承应者有概有详而缀以诗曰【一本作其语曰一本作其词曰】周封舜后为陈【孙曰襄二十五年左氏虞遏父为周陶正武王庸以元女大姬配胡公而封诸陈○封一作树】陈公子有为大夫食国之地袁卿者其子孙世守不失因自别为袁氏【孙曰胡公生申公犀侯犀侯生静伯庚伯庚生季子捪捪生仲牛甫甫生圣伯顺顺生伯他父他父生戴伯戴伯生郑叔郑叔生仲尔金甫金甫生庄伯庄伯生诸诸字伯袁诸孙涛涂以王父字为氏赐邑阳夏諡为宣仲】春秋世陈尝压于楚与中国相加尤疏【加一作如】袁氏犹班班可见于谱【孙曰宣仲生选选生申子突突生惠子雅雅生颇奔郑】尝居阳夏【祝曰陈阳夏汉世淮阳国前汉发兵拒之阳夏注今亳州○夏音贾】阳夏至晋属陈郡【补注晋时阳夏属梁国】故号陈郡袁氏博士固申儒遏黄【樊曰汉儒辕固齐人窦太后好老子书召问固固曰此家人言矣太后怒曰安得司空城旦书乎韩曰辕固以治诗孝景时为博士与黄生争论景帝前黄生曰汤武非受命乃弑固曰不然夫桀纣虐乱天下之心皆归汤武汤武不得巳而立非受命为何】唱业于前至司徒安懐德于身【樊曰安字邵公后汉时人仕终司徒】袁氏遂大显连世有人终汉连魏晋【旧本终作纷】分仕南北始居华隂为拓拔魏鸿胪鸿胪讳恭生周梁州刺史新县孝侯讳频【新县一作新安县频一作颖】孝侯生隋左卫大将军讳温【温字君恪】去官居华隂武德九年以大耄薨始华州左卫生南州刺史讳士政南州生当阳令讳伦于公为曾祖当阳生朝散大夫石州司马讳知司马生赠工部尚书咸宁令讳晔是为皇考袁氏旧族而当阳以通经为儒位止县令石州用春秋持身治事为州司马以终咸宁备学而贯以一文武随用谋行功从出入有立不爵于朝比三世宜达而窒归成后人数当于公公唯曾大父皇考比三世【比一作妣】存不大夫食殁祭在子孙唯将相能致备物世弥逺礼则益不及在慎德行业治图功载名以待上可【一作下】无细大无敢不敬畏无蚤夜无敢不思成于家进于外以立于朝自侍御史厯工部员外郎祠部郎中谏议大夫尚书右丞华州刺史【孙曰贞元十六年二月自尚书右丞出刺华州】金吾大将军【樊曰贞元二十一年三月徴拜以杨于陵代为华州滋行耆老遮道不得去于陵　　使谕曰吾不敢易袁公政人皆罗拜乃得行】由卑而钜莫不官称遂为宰相【孙曰永贞元年七月同平章事】以赞辩章【孙曰辩章便章也史记曰便章百姓即平章耳】仍持节将蜀滑襄荆【孙曰永贞元年十月以滋为西川节度使元和元年十月徙义成军节度八年正月自户部尚书出为山南东道节度九年九月徙荆南节度蜀谓西川滑谓义成襄谓山南东道荆谓荆南】畧苞河山秩登禄富以有庙祀具如其志又垂显刻【垂一作谁刻一作烈】以教无忘可谓大孝诗曰袁自陈分初尚蹇连【一作连连】越秦造汉博士发论【博士固】司徒任德忍不锢人【樊曰汉明帝时安为河南尹未尝以脏罪鞠人尝曰凡学仕者髙则望宰相下则希牧守锢人于圣世所不忍为】收功厥后五公重尊【孙曰安章帝时为司徒二子京敞京子汤字仲河桓帝时大尉汤子逢字周阳灵帝时司空逢弟隗字次阳献帝时太傅京弟敞字叔平安帝时司空凡四世三公焉】晋氏于南来处华下鸿胪孝侯【补注鸿胪恭孝侯频】用适操舍南州勤治取最不懈【韩曰南州刺史士政也最治行尤异也○最子外切】当阳耽经唯义之畏石州烈烈学专春秋懿哉咸宁不名一休趋难避成与时泛浮是生孝子天子之宰出把将符【把一作持】羣州承楷【羣一作郡】数以立庙【数一作教】禄以备噐由曾及考同堂异置栢板松楹其筵肆肆【筵一作业或作章】维袁之庙孝孙之为顺势即宜【补注势为面势】以诹以龟以平其巇屋墙持持孝孙来享来拜庙庭陟堂进室亲登笾铏【一作钘同音刑】肩臑胉骼【集注臑臂节也礼记其礼太牢则以牛左肩臂臑折九介仪礼臂臑肫骼胉胁也仪礼两胉脊肺设扄鼐骼禽兽骨也四者皆所荐之羞○臑奴报切又女朱切胉音粕骼音格】其樽清【补注谓酒清酒】降登受胙于庆尔成维曾维祖维考之施于汝孝嗣以报以祗凡我有今非本曷思刻诗系牲维以告之
　　唐故清河郡公房公墓碣铭
　　【樊曰房启之死及葬志皆不载年月日启以贞元末为容管帅在容九年迁桂管坐中使事贬防州死元和十年也】
　　公讳启字某河南人其大王父融王父琯仍父子为宰相融相天后【孙曰武后长安四年十月以懐州长史房融平章事中宗神龙元年流髙州】事逺不大传琯相宗肃宗处艰难中与道进退薨赠太尉流声于兹父乘【孙曰琯三子宗偃御史中丞次乗幼孺复容州刺史】仕至秘书少监赠太子詹事公胚胎前光【韩曰胚孕妇一月胎孕妇三月前光谓前人之光○胚普回切胎他来切】生长食息不离典训之内耳濡目染不学以能始为鳯翔府参军尚少人吏迎【一有观字】望见咸曰真房太尉家子孙也不敢弄以事转同州澄城丞益自饰理【一作治】同官惮服卫晏使岭南黜陟【樊曰建中元年二月遣黜陟使洪经纶柳冕卫晏等一十人分行天下晏使岭南】求佐得公擢摘良奸【樊曰谓良者擢之奸者发摘之○摘音逖】南土大喜还迁昭应主簿裴胄领湖南表公为佐【孙曰贞元三年闰五月以国子司业裴胄为湖南观察使胄字允叔河东闻喜人】拜监察御史部无遗事胄迁江西【孙曰贞元七年正月迁江西】又以节镇江陵【孙曰八年二月迁荆南】公一随迁佐胄【一作为佐】累功进至刑部员外郎赐五品服副胄使事为上介上闻其名徴拜虞部员外【一有郎字】在省籍籍迁万年令果辩憿絶【祝曰憿行险也古尧切与侥同】贞元末王叔文用事材公之为举以为容州经畧使【樊曰贞元二十一年五月以启为容州刺史兼御史中丞容管经畧使初启素附王叔文叔文用事除容管约至荆南授之脱不得荆南即与湖南启至荆南宿留不进久之方行至湖南又久之防叔文与韦执谊争权不果拜七月太子监国启皇恐就镇】拜御史中丞服佩视三品管有岭外十三州之地【补注容管所容辨白牢钦岩禺汤瀼古等州】林蛮洞蜒【祝曰蜒当作蜑南方夷也○蜑音诞】守条死要【樊曰要约誓也音邀】不相渔刼税节赋时公私有余削衣贬食不立资遗以班亲旧为友为义在容九年迁领桂州【韩曰元和八年四月以启为桂管观察使】封清河郡公食邑三千户中人使授命书应待失礼客主违言徴贰太仆【樊曰启除桂州州邸赂吏部主者私得官告飞驿以授启既而宪宗自遣中使持诏赐启启畏使者邀重赂即曰先五日已得诏使者绐请视因持之归以闻七月贬启太仆少卿】未至贬防州长史而坐使者【樊曰启自陈献使者南口十五帝怒杀中使启未至京师贬防州长史始诏五管福建黔中道不得以口馈遗罢腊口等使孙曰九月戊午中官李建章坐受启赂杖一百处死癸未贬启防州长史启先赂建章口十五人既怨其发官告事乃具上言帝既杀建章并黜启】以疾卒官年五十九其子越能辑父事无失谨谨致孝既碣墓请铭铭曰房氏二相厥家以闻条叶被泽况公其孙公初为吏亦以门庇佐使于南【补注谓佐卫晏】乃始已致既办万年【办一作辩】命屏容服功绪卓殊氓獠循业【獠张绞切】惟不顺遂【补注不顺中使也】失署亡资非君之怨【君一作公】铭以着之
　　唐故银青光禄大夫检校左散骑常侍兼右金吾卫大将军赠工部尚书太原郡公神道碑文【并序】
　　公讳用字师柔太原人【孙曰其先太原人后徙沂州】庄宪皇太后之弟【韩曰顺宗后弟】今天子之舅【樊曰宪宗舅】太师之子【孙曰用父曰子顔生顺宗后后生宪宗宪宗元和元年赠太师】太尉之孙【孙曰用祖曰难得元和元年赠太尉】司徒之曾孙【孙曰用曾祖曰思敬元和元年赠司徒】元和元年上朝太后南宫大褒外氏自外髙祖王父而下至外王父咸册登公师事载之史【孙曰元和元年五月宪宗朝太后于南宫尊太后为皇太后大褒外氏】皇太后昆弟惟公一人【樊曰子顔二子重荣官至王次即用也】于是特拜【特一作时】银青光禄大夫太子少詹事未三月因迁大詹事赐勲上柱国爵封郡公国于太原益掌廐苑之事公起外戚子弟秩卑年少岁余超居上班官尊职大朝夕两宫而能敬让以敏持以礼法不挟不矜宾接士大夫髙下中度兴官嗜事【兴一作与嗜一作耆】滋久愈谨由是朝廷推贤所处号治转少府监太子宾客别职如初迁左散骑常侍兼右金吾大将军皆以选进不专为恩【为于伪切专下一有于字】十一年秋将以八月葬庄宪太后【孙曰元和十一年三月太后崩八月葬丰陵】前一月壬申【补注七月初八日】以疾告薨春秋四十有七上罢朝二日为位以哭赠工部尚书十一月壬申葬于万年县落女原夫人河南胡氏号太原郡夫人有子六人【孙曰其长曰沼】女子一人葬得日公之姉婿京兆尹李脩【洪曰脩字当作脩孙曰翛子顔之壻起自微贱由太后得进元和十年十月为京兆尹十一年十一月帅浙西见新传】谓太子右庶子韩愈曰【孙曰元和十一年五月公为太子右庶子】子以文常铭贤公卿【常一作章】今不可以辞应曰诺而为铭曰
　　有蟜氏国实出炎轩【樊曰按史记轩辕黄帝娶西陵之女曰螺祖为黄帝正妃生二子曰元嚣曰昌意元嚣生蟜极孙曰晋语云少典娶于有蟜氏生黄帝炎帝有蟜古之诸侯也○蟜音乔又音矫】蜀涂莘挚【祝曰史记黄帝之子昌意娶蜀山氏之女生髙阳有圣徳立为帝是为颛帝禹者皇帝之孙颛帝之孙也娶涂山氏之女生启禹卒启立天下不归益而归启故书曰娶于涂山季厯娶太任有贤德盖挚国任氏之中女故诗曰挚仲氏任自彼殷商来嫁于周曰嫔于京乃及王季维徳之行王季卒子昌立是为西伯西伯曰文王娶莘国之长女曰太姒亦有贤德能继太任之女事于莘国故诗曰有命自天命此文王于周于京缵女维莘长子维行笃生武王保佑命尔燮伐大商孙曰列女传云汤妃有莘氏之女生仲壬外丙又云太任文王之母挚任氏之中女　王季娶以为妃○挚音至莘一作华非】正妃之门孰丰其川不羡其源王氏周胄【孙曰王氏周灵王太子晋之后】官封相继【一作继继】实生圣女以母唐帝公惟后季【孙曰用太后之季弟】天子吾甥卑躬慎德不与宠横方年未老后哀犹新如何不惠而殒其身刻文兹石久载攸存【祝曰久载谓永久也○存一作行】








　　五百家注昌黎文集巻二十七
　　钦定四库全书
　　五百家注昌黎文集巻二十八
　　宋　魏仲举　编
　　碑志铭
　　曹成王碑
　　【洪曰曹成王碑造语法子云也南山诗平淮西碑气象宏富法相如也进学解师説之类精深于道理法刘向也凡为文字字有法法左氏司马迁也班固已下不论甞见一士人云洪又曰退之性不喜书然尝云凡为文宜畧识字如曹成王碑用剜鞣防掀撇掇防跐等字是也】
　　王姓李氏讳臯字子兰諡曰成其先王明以太宗子国曹絶复封传五王至成王【孙曰永隆元年十月明坐与太子贤通谋降封零陵王徙黔州都督谢祐逼杀之二子俊嗣王南州别驾桀为黎国公垂拱四年并遇害神龙初以桀子允为嗣曹王俊备自南还诏停允封而封备备卒开元十二年复封允允卒子戢嗣位左卫率府中郎将子臯嗣是为成王】成王嗣封在宗世盖于时年十七八【孙曰天寳十一年臯嗣封年二十】绍爵三年而河南北兵作天下震扰王奉母太妃逃祸民伍得间走蜀从天子天子念之自都水使者拜左领军卫大将军【韩曰臯事母太妃郑氏以孝闻安禄山反奉母逃民间间走蜀谒宗自都水监使者迁】转贰国子秘书【韩曰自都水监使者三迁至秘书少监】王生十年而失先王【孙曰开元二十一年父戢卒】哭泣哀悲吊客不忍闻丧除痛自刮磨豪习委已于学稍长重知人情急世之要耻一不通侍太妃从天子于蜀既孝既忠持官将身【将字一作持一作操】内外斩斩由是朝廷滋欲试之于民上元元年除温州长史行刺史事【孙曰上元元年京师旱米防直数千死者甚众臯度俸不足养亟请外官不允乃故抵微法贬温州长史俄摄州事】江都新刳于兵【补注谓为兵所刳割也○刳空胡切】郡旱饥民交走死无吊王及州不解衣下令掊锁扩门【旧注掊击也把也彼垢切扩引张也古莫切○扩一作撗】悉弃仓实与民活数十万人【一作活数万人】奏报升秩少府监【孙曰时州大饥有官粟数十万斛臯欲行赈救掾吏叩头乞上防臯曰人日不再食且死安暇禀命若杀我一身活数千人命利莫大焉于是开仓尽散之以擅货之罪飞章自劾天子嘉之荅以优诏就加少府监】与平袁贼【孙曰宝应元年八月台州人袁晁反攻陷台州刺史史叙脱身走因尽陷浙东诸州县有众数万越及浙西僣号改元宝胜诏河南道副元帅李光弼讨之四月晁卒祝曰与及也易系其孰能与于此○与音预】仍徙秘书【仍一作乃】兼州别驾部告无事【樊曰臯自温州长史改处州别驾行州事以良政闻按传作处州别驾而此云兼州必其字误】迁真于衡【樊曰自处州召至京未得见即上书言治道拜衡州刺史初在处州行州事至是始除刺史故云迁真○真一作镇一本无真字】法成令修治出张弛【申指切一作施】声生势长【上声】观察使【补注时辛京果为湖南观察使】噎媢【祝曰噎妬也媢怒也史记王后亦以妬媢不常侍病○噎乌结切媢音墨冒寐三音】不能正气诬以过犯御史劾之【劾胡得切又胡概切一作助之】贬潮州刺史【樊曰臯坐小法为京果谩劾贬潮州】杨炎起道州相德宗还王于衡以直前谩【孙曰大厯十二年四月贬吏部侍郎杨炎为道州司马十四年五月德宗即位八月召炎为相炎还臯于衡】王之遭诬在治念太妃老将惊而戚出则囚服就辩入则拥笏垂鱼坦坦施施【祝曰诗将其来施施注舒行也如字】即贬于潮以迁入贺及是然后跪谢告实初观察使残虐使将国梁戌界良以武冈叛【祝曰武冈邵州县】成众万人【成一作戊】敛兵荆黔洪桂伐之二年尤张【韩曰邵州贼王国良本湖南衙将京果使镇武冈县以扞西原蛮京果贪暴国良家富京果以死罪加之国良危惧因人所苦遂散财聚众据县以叛与西原蛮合聚众千人侵掠州县濒湖千里皆被其害诏荆黔洪桂诸道合兵讨之连岁不能下】于是以王帅湖南【补注建中元年四月以臯为湖南观察使代京果】将五万士以讨良为事王至则屏兵投良以书中其忌讳良羞畏乞降狐疑进退【韩曰臯受命遗国良书曰观将军非敢大逆盖遭防嫉救误死而巳将军遇我何不速降我与将军同为京辛果所搆我巳防圣朝昭雪使我何心持刃杀将军耶将军以为不然我以阵术破将阵以攻法屠将军城非将军所及也国良奉书且忧且喜遣使请降亦未必决○疑一作防】王即假为使者从一骑踔五百里【踔敕教切】抵良壁鞭其门大呼我曹王来受良降良今安在良不得已错迕迎拜【迕一作愕】尽降其军【韩曰建中二年七月臯单骑称使者径入国良垒中大呼其军曰有识曹王者乎乃我也何不速降一军愕贻不敢动国良迎拜叩头请罪臯执手约为昆弟则尽焚攻守具散其兵有诏赦之赐名惟新】太妃薨王弃部随丧之河南葬及荆被诏责还【责一作遣】防梁崇义反王遂不敢辞以还【韩曰建中二年臯丁母艰奉丧至江陵二月山南东道节度使梁崇义反乃授臯起复左卫大将军复还湖南】升秩散骑常侍明年李希烈反【一无上四字】迁御史大夫授节帅江西以讨希烈【孙曰建中三年十月淮宁军节度使李希烈反以臯为江西观察使兼御史大夫】命至王出止外舍禁无以家事闗我裒兵大选洪州【韩曰按旧史伊慎传云臯始至钟陵大集将吏钟陵洪州也今本皆作江州非是别本又作江南】羣能着职【韩曰按新旧史臯为江西节度使洪州刺史至则集将吏令曰有功未申与懐噐谋不发者皆自言得禆校伊慎李伯潜刘旻悉补大将擢王锷为中军以马彛许孟容为宾佐○着直畧切】王亲教之抟力勾卒嬴越之法【集注抟力勾卒皆兵法也按商子农战篇凡治国者患民之散不可抟也是以圣人作一以抟之又曰抟民力以待外事然后患可以去而王可致则抟力知其为秦法也左传哀公十七年越子伐呉呉子御之笠泽夹水而阵越于为左右勾卒杜预注云勾卒钩伍相着别为左右屯则勾卒知其为越法也臯治战舰衰兵二万以士二千五百委伊慎等教之自将五百人教以秦兵团刀法聨其赏罚弛张如一乃约以五百人击慎卒二千五百莫能当其锋即尽教之○抟徒官切勾音钩卒音猝嬴音盈秦姓也今误作嬴】曹诛伍卑【樊曰卑凡数音如字贱也音脾偿也音俾使也音婢形下大也音班水名或云音畀然集韵所无今公所云以意逆之不过教之以兵法行诛赏耳】舰歩二万人【祝曰舰御敌船释名上下重板曰舰舰谓舟师歩谓歩兵○舰音槛】以与贼遌【遇也音悟】嘬锋蔡山踣之【嘬谓一举尽脔礼记无嘬炙踣僵也韩曰时希烈兵栅广济之蔡山不可攻臯声言西取蕲州引舟师沂流而上贼闻以羸师保栅悉军行江北与臯直西去蔡山三百余里臯遣步士悉登舟顺流而攻蔡山拔之○嘬楚快切踣音匐】剜蕲之黄梅【旧注剜削也樊曰臯既拔蔡山间一日贼救至遂大败乃取蕲州降其将李良又攻黄梅杀贼将韩霜露黄梅蕲州县名○剜乌丸切又乌官切】大鞣长平【祝曰鞣熟皮也又説文云耎也长平地名○鞣如又切一音柔】防广济【祝曰説文防两刄木柄可以刈草广济蕲州县名○防普活切】掀蕲春【祝曰掀举出也蕲春亦蕲州县名○掀音轩】撇蕲水【祝曰撇击也选撇波而济水蕲水亦蕲州县名○撇普灭切又匹曳切】掇黄岗【祝曰掇拾取也黄岗县名属黄州○掇丁活切】防汉阳【祝曰广韵防着也鍼箭具汉阳县名属沔州○防古业切又音夹】行跐汊川【祝曰跐蹈也选蹈不顿跐川亦县名属沔州汊水岐流也○跐音紫又侧氏切汊则驾切○汊水一作汶水非是】还大膊蕲水界中【樊曰左传成二年杀而膊诸城上注防磔也音博又颇洛切】披安三县【祝曰广韵披开也裂也○披普靡切】诛其州斩伪刺史【韩曰兴元元年七月臯遣伊慎王愕将兵围安州州城阻涢水为固攻之累不下希烈遣甥刘戒虚以歩骑八千援之臯命李伯潜分师迎系于应山俘之遂下安州斩其刺史王嘉祥】标光之北山【孙曰标木杪也光州有光山县无北山恐误○标匹遥切】隋光化【祝曰大食也説文云歠也隋光化二县名并属隋州○他合切】捁其州【祝曰后汉梏羽羣注案字书从手即古文搅字谓搅扰也古巧切○一作梏械也梏音姑活切】十抽【抽引也】一推【祝曰推击也当从木史记袖四十斤铁椎○椎直追切】救兵州东北厉乡【韩曰希烈又遣兵援隋州臯令伊慎击其将康叔夜于厉乡大破之复平静白鴈等闗贼遂不敢南畧○厉乡或作属乡乡下又有县字皆非是】还开军受降【韩曰未几李惠登以隋州降】大小之战三十有二取五州十九县【樊曰五州谓蕲黄安沔隋也旧史云凡下州四县十七按地理志蕲四县安六县黄三县隋四县凡十七县传止书其取蕲黄安隋故云四州十七县公又书沔州汉阳防川二县故云五州十九县○县下一有之字】民老幼妇女不惊市买不变田之果谷下无一迹加银青光禄大夫工部尚书改户部再换节临荆及襄【孙曰贞元元年四月以臯为荆南节度使三年闰五月以臯为襄州刺史山南东道节度使】真食三百王之在兵天子西巡于梁【孙曰兴元元年二月车驾幸梁州】希烈北取汴郑【孙曰建中四年十二月希烈陷汴州○汴字一作汸】东畧宋围陈西取汝亳东都【亳一作薄】王坐南方北向落其角距【其吕切】贼死咋【祝曰咋声大也仄革切】不能入寸尺土将卒十万尽输其南州王始政于温终政于襄恒平物估贱敛贵出民用有经【张曰臯性勤俭知人疾苦所至恒平物估贵则出卖之给将吏廪俸豪举不得擅其利】一吏民【或作一吏轨民或作一吏取民又或作一之平民】使令家听戸视奸冗无宿【洪曰臯设监司能参听下待将吏短长赏罚必信○一本作无所宿】府中不闻急歩疾呼治民用兵各有条次世传为法任马彛伊慎王锷将【赵本作任马彛将慎将锷将一作往焉彛将慎将锷将】王皆尽其力能【赵本作王偕尽其力一作王僣偕尽其力能一作王偕能尽其力一云能尽其功】薨赠右仆射【补注贞元八年三月卒年六十赠右仆射】元和初以子道古在朝更赠太子太师道古中进士第【补注贞元五年道古登第】迁司门郎【孙曰宪宗即位以道古为司门员外郎】刺利隋唐睦徴为少宗正兼御史中丞以节督黔中【孙曰元和八年十月自宗正卿除御史中丞充黔中观察使】朝京师改命观察鄂岳蕲沔安黄【孙曰元和十一年道古自黔中朝京师以为六州都团练观察使】提其师以伐蔡且行泣曰先王讨蔡实取沔蕲安黄寄惠未亡今余亦受命有事于蔡而四邑适在吾封【祝曰四邑谓沔蕲安黄也】庶其有集先王薨于今二十五年【补注即元和十一年】吾昆弟在【补注臯三子象古复古道古】而墓碑不刻无文其实有待子无用辞乃序而请辞【一有曰字】
　　太支十三曹于弟季【祝曰太宗十四子其一子髙宗也其余支子十三人曹王为季】或亡或防曹始就事明之祖王【孙曰明之祖王谓始王于曹也】畏塞絶迁【孙曰谓黔州安置也】灵王黎公【韩曰明二子俊嗣封零陵王杰封黎国公】不闻仅存子父易封【孙曰杰子封曹王后杰弟备自南还诏停封而封备后备卒复以为嗣曹王】三王守名【孙曰三王谓备戢也守名言但有空名耳】延延百载以有成王成王之作一自其躬文被明章武荐峻功苏枯弱彊【一云吹苏枯彊】龈其奸猖【祝曰广韵云龈齧也谓屡破希烈之众○龈音恳】以报于宗以昭于王王亦有子【或云此下疑脱一句】处王之所【孙曰谓道古为鄂岳等州帅也】唯旧之视蹶蹶陞陞【祝曰蹶蹶行遽也诗良士蹶蹶居卫切○一本陞亦作陛】实取实似【一作有似一作其似】刻诗其碑为示无止
　　息国夫人墓志铭【并序】
　　【韩曰其曰葬河南河阳以其事乞铭于其邻韩愈则李乐賔河南人耳栾无传】
　　贞元十五年灵州节度使御史大夫李公讳栾【孙曰贞元九年十二月灵州节度使杜希全卒十年正月以本军行军司马李栾为留后十一年五月以栾为节度使】守边有劳诏曰栾妻何氏可封息国夫人【樊曰贞元十五年正月诏平卢节度使李师古及栾等妾媵并封国夫人何封息国】元和二年李公入为户部尚书薨夫人遂専家政公之男五人女二人而何氏出者二男一女夫人教养嫁娶如一虽门内亲戚不觉有纎毫薄厚御僮使治居第生产皆有条序居卑尊间无不顺适命服在躬承祀孔时年若干元和七年甲子【孙曰七年下当有十一月字盖是岁十一月九日甲子冬至也】日南至以疾卒明年八月庚寅葬河南河阳夫人曾祖某绥州刺史祖某潞州别驾父某晋州録事防军二男戡左威卫胄曹防军【胄一作仓】成左清道率府録事防军女子嫁兴元防军郑博古将葬戡与成以其事乞铭于其邻韩愈愈乃为铭曰
　　男主外事【主一作子】治为不易【一作治不为易】施于其家甚难吏治【一作难于吏治】又况公侯【又况一作况又】族大而贵夫人是専厥声惟懿昔在贞元有锡自天启封备服以畴时勲婉婉夫人有籍宫门克承其后以嫁以婚随葬东土在河之阳遥望公坟而不同藏
　　试大理评事王君墓志铭
　　【刘曰王荆公云退之善为铭如王适张彻铭尤竒也】
　　君讳适姓王氏好读书懐竒负气不肯随人后举选见功业有道路可指取而名节可以戾契致【祝曰戾契与奊奊字同广韵云多节目也○戾练结切契苦结切】困于无资地不能自出乃以干诸公贵人借助声势诸公贵人既志得皆乐熟软媚耳目者不喜闻生语一见辄戒门以絶上初即位【补注谓宪宗即位】以四科募天下士【程曰元和元年四月试博通坟典达于教化科才识兼茂明于体用科达于吏理可使从政科军谋宏逺堪任将帅科】君笑曰此非吾时耶即提所作书縁道歌吟趋直言试既至对语惊人【一作众洪曰摭言云王适侍御元和初举贤良方正直言极谏科大直见黜即退之所云对语惊众也】不中第益困久之闻金吾李将军【樊曰李惟简宪宗时为金吾卫大将军】年少喜士可撼乃蹐门告曰【祝曰蹐小歩也诗不敢不蹐选屏气局蹐资息切○一作踏门】天下竒男子王适愿见将军白事一见语合意往来门下卢从史既节度昭义军张甚奴视法度士欲闻无顾忌大语有以君生平告者即遣客钩致君曰狂子不足以共事立谢客李将军由是待益厚奏为其卫胄曹防军充引驾仗判官尽用其言将军迁帅鳯翔【樊曰元和六年五月以惟简为鳯翔陇州节度使】君随往改试大理评事摄监察御史观察判官栉垢爬痒【爬蒲巴切】民获苏醒居岁余如有所不乐一旦载妻子入阌乡南山不顾【集注农湖县有阌乡汝南西平有阌亭前汉以胡阌乡邪里聚为戾园注云阌字本从旻其后转讹误作门中受耳○阌音闻又亡云切】中书舍人王涯独孤郁吏部郎中张惟素比部郎中韩愈【韩曰元和八年三月以公为比部郎中】日发书问讯顾不可强起不即荐明年九月【一有疾字】病舆医京师某月某日卒【樊曰按上文观之当是元和九年卒】年四十四十一月某日即京城西南长安县界中曾祖爽洪州武宁令祖防右卫骑曹防军父嵩苏州昆山丞妻上谷侯氏处士髙女髙固竒士自方阿衡太师世莫能用吾言再试吏再怒去发狂投江水【樊曰髙字覧上谷人隠于庐山自号华阳居士达奚抚为楚州刺史起髙摄盱眙令国子祭酒李逊为衢州刺史请髙治信安县元和五年八月逊观察浙东又以髙宰于剡三县皆有政后得心疾留其子狗儿于浙东从亊李翺家自归庐山至江西卒】初处士将嫁其女惩曰吾以龃龉穷瘁一女怜之必嫁官人不以与凡子君曰吾求妇氏久矣唯此公可人意且闻其女贤不可以失即谩谓媒妪【韩曰説文妪母也威遇切】吾明经及第且选即官人侯翁女幸嫁若能令翁许我请进百金为妪谢诺许白翁翁曰诚官人耶取文书来君计穷吐实妪曰无苦翁大人不疑人欺我得一巻书粗若告身者我袖以往翁见未必取眎幸而听我行其谋【行一作施】翁望见文书衔袖【一作轴】果信不疑曰足矣以女与王氏生三子一男二女男三岁夭死长女嫁亳州永城尉姚侹【他顶切一作挺】其季始十岁【补注永贞元年其季生】铭曰
　　鼎也不可以柱车【祝曰柱牚也后汉枝柱邪倾○柱之庾切】马也不可以守闾【洪曰淮南子柱不可以摘齿筐不可以持屋马不可以服重牛不可以追速公取此意】佩玉长裾【长一作曳】不利走趋秪系其逢不系巧愚不谐其须有衔不袪【孙曰言有所懐不得用也】钻石埋辞以列幽墟
　　扶风郡夫人墓志铭
　　【韩曰夫人马畅之妻】
　　夫人姓卢氏范阳人亳州城父丞序之孙吉州刺史彻之女【彻一作撤一作徽】嫁扶风马氏为司徒侍中庄武公之冢妇【韩曰马遂字洵美贞元三年拜司徒侍中十一年薨赠太傅諡庄武】少府监西平郡王赠工部尚书之夫人【樊曰遂二子彚畅畅元和五年终少府监赠工部尚书】初司徒与其配陈国夫人元氏惟宗庙之尊重继序之不易贤其子之才求妇之可与齐者内外亲戚咸曰卢某旧门承守不失其初其子女闻教训有幽闲之德为公子择妇宜莫如卢氏媒者曰然卜者曰祥夫人适年若干入门而媪御皆喜既馈而公姑交贺克受成福母有多子为妇为母莫不法式天资仁恕左右媵侍尝防假与顔色人人莫不自在杖婢使数未尝过二三虽有不怿未尝见声气元和五年尚书薨【孙曰遂殁后以资甲天下畅亦善植财家益丰晚为豪幸侵牟又彚妻讼析产贞元末神防中尉杨志亷讽使纳田产至顺宗复赐之中官往往逼取畅畏不敢吝以至穷困当世以畅厚畜为戒】夫人哭泣成疾后二年亦薨年四十有六九年正月癸酉袝于其夫之封长子敖【一作防】殿中丞继祖【补注继祖后十余年终殿中少监公亦志其墓】孝友以类葬有日言曰吾父友惟韩丈人视诸孤其往乞铭以其状来愈读曰尝闻乃公言然吾宜铭铭曰
　　隂幽坤从惟德之恒【胡登切】出为辩强乃匪妇能淑哉夫人夙有多誉来嫔大家不介父母有事宾祭酒食祗饬协于尊卑【韩曰一作协于尊章章夫之父母亦曰兄也】畏我侍侧【畏我一作我之】及嗣内事【及一作乃】亦莫有施齐其躬心大小顺之夫先其归【一作不失有归】有室有丘合葬有铭壸彛是収【祝曰壶宫中道诗室家之壸古本切】
　　唐故殿中侍御史李君墓志铭【并序】
　　殿中侍御史李君名虚中字常容其十一世祖冲贵显拓拔世【集注冲字思顺凉武昭王暠曾孙事后魏封清渊侯元和姓纂云冲生休纂六代孙偘文州刺史堂孙虚中是虚中乃冲八代孙】父恽【纡愤委陨二切】河南温县尉娶陈留太守薛江童女生六子君最后生爱于其父母年以长【以一作少】喜学无所不通最深于五行书【樊曰今世有李虚中命书】以人之始生年月日所直日辰支干相生胜衰死相王【柳曰太经用亊者王王所生者相注谓春则木旺而火相也○相王并去声】斟酌推人寿夭贵贱利不利辄先起其年时百不失一二其説汪洋奥义【一作美】闗节开解万端千绪参错重出学者就传其法初若可取卒然【卒□忽切】失之星官厯翁莫能与之校得失进士及第【韩曰贞元十一年虚中登第】试书判入等补秘书正字母丧去官卒丧选补太子校书河南尹奏疏授伊阙尉佐水陆运事【孙曰贞元十六年九月以张式为河南尹水陆转运使奏虚中为佐】故宰相郑公余庆继尹河南以公为运佐如初【孙曰元和元年十一月以故相郑余庆代式】宰相武公元衡之出劔南【孙曰元和二年十月以宰相武元衡为西川节度使】奏夺为观察推官授监察御史【樊曰今诸葛武侯碑隂元和四年二月二十九日题名有观察使推官监察御史里行李虚中在焉其碑裴度时为元衡书记所作】未几御史台疏言行能髙不宜用外府即诏为真御史半岁分部东都堂【祝曰为监察御史分司东都也】迁殿中侍御史元和八年四月诏徴既至宰相欲白以为起居舍人经一月疽发背六月乙酉卒年五十二其年十月戊申葬河南洛阳县距其祖渑池令【祝曰渑池县名史记秦王与赵王饮于渑池○渑音泯】府君侨墓十里君昆弟六人先君而殁者四人其一尝为郑之荥泽尉信道士长生不死之説既去官絶不营人事故四门之寡妻孤孩与荣泽之妻子衣食百须皆由君出自初为伊阙尉佐河南水陆运使换两使经七年不去所以为供给教养者及由蜀来辈类御史皆乐在朝廷进取君独念寡稚求分司东出呜呼其仁哉君亦好道士説于蜀得秘方能以水银为黄金服之冀果不死将疾谓其友卫中行大受韩愈退之曰吾夣大山裂流出赤黄物如金左人曰是所谓大还者今三年矣【一无年字】君既殁愈追占其夣曰山者艮艮为背裂而流赤黄疽象也大还者大归也其告之矣妻范阳卢氏郑滑节度使兼御史大夫羣之女【孙曰羣字戴初范阳人贞元十六年四月为义成节度使】与君合德亲戚无一退言男三人长曰初协律次曰彪其幼曰还适三岁女子九人铭日
　　不羸其躬【羸一作赢】以尚后人


　　五百家注昌黎文集巻二十八
　　钦定四库全书
　　五百家注昌黎文集巻二十九
　　宋　魏仲举　编
　　志铭
　　唐故朝散大夫商州刺史除名徙封州董府君墓志铭【韩曰公诗有送董溪壻陆畅云我实门下士力薄蚋与蚊受恩不即报永负湘中坟谓溪流封州死湘中也至是归葬公志其墓云】
　　公讳溪字惟深丞相赠太师陇西防惠公第二子【樊曰陇西公董晋也生四子全道全湲全素全澥溪即全湲也】十九岁明两经获第有司沈厚精敏未尝有子弟之过宾接门下推举人士【举一作与】侍侧无虚口退而见其人淡若与之无情者太师贤而爱之父子间自为知已诸子虽贤莫敢望之太师累践大官臻宰相致平治终始以礼号称名臣晨昏之助盖有赖云太师之平汴州年考益髙【樊曰贞元十二年七月晋师汴州时年七十二】挈持维纲锄削荒纇【祝曰纇丝节淮南子明月之珠不能无纇音耒○一作顽】纳之太和而已其囊箧细碎无所遗漏繄公之功上介尚书左仆射陆公长源【孙曰长源字泳之是岁八月自前汝州刺史为宣武行军司马】齿差太师标望絶人闻其所为毎称举以戒其子杨凝孟叔度以材德显名朝廷及来佐幕府【樊曰凝自左司郎中为检校吏部郎中观察判官叔度自殿中侍御史为检校金部员外郎度支判官○佐或作往非是】诣门请交屏弃所挟为太师薨【补注贞元十五年二月晋卒】始以秘书郎选防军【选一作迁】京兆府法曹日伏阶下与大尹争是非大尹屡黜已见岁中奏为司録防军与一府政【与音预】以能拜尚书度支员外郎迁仓部郎中万年令兵诛恒州【补注恒州成德军】改度支郎中摄御史中丞为粮料使【樊曰元和四年十月以神防军中尉吐突承璀为镇州行营招讨处置使征王承宗以溪及于臯谟为东道行营粮料使】兵罢【樊曰元和五年七月赦承宗】迁商州刺史粮料吏有忿争相牵告者事及于公因徴下御史狱【因一作固又一作显】公不与吏辩一皆引伏受垢除名徙封州死湘中【樊曰二年粮料吏有忿争相告言五月溪臯谟皆坐赃数千緍敕贷死流臯谟春州溪封州行至潭州并遣中使赐死权德舆传亦云董溪于臯谟以运粮使盗军资流岭南宪宗悔其轻诏中使半道杀　之志苐云死湘中讳之也】年若干明年立皇太子有赦令【孙曰元和七年七月立遂王宥为太子大赦天下】许归葬其子居中始奉丧归元和八年十一月甲寅葬于河南河南县万安山下太师墓左夫人郑氏祔公凡再娶皆郑氏女生六子四男二女长曰全正惠而早死次曰居中好学善为诗张籍称之次曰从直次曰居敬尚小长女嫁呉郡陆畅【严曰退之有送畅归江南诗云迎妇丞相府夸映秀士羣】其季女后夫人之子公之母弟全素孝慈友弟公坐事弃同官令归公殁比葬三年哭泣如始丧者大臣髙其行白为太子舍人将葬中舍人与其季弟澥【戸买切】问铭于太史氏韩愈【韩曰元和八年正月公为比部郎中史馆修撰】愈则为之铭辞曰
　　物以久弊或以轹毁【补注轹车所践也力的切】考致要归孰有彼此【补注言物之终于一致同归也】由我者吾不我者夭斯而以然其谁使然
　　贞曜先生墓志铭
　　【韩曰先生孟郊也湖州武康人以诗名唐人谓孟诗韩笔故公志及铭皆以诗称之】
　　唐元和九年岁在甲午八月乙亥贞曜先生孟氏卒无子其配郑氏以告愈走泣哭【孙曰当作愈赴位哭谓为位以祭而哭也】且召张籍防哭明日使以钱如东都供葬事诸尝与往来者咸来哭吊韩氏遂以书告兴元尹故相余庆【樊曰元和元年三月以故相郑余庆为山南西道节度使】闰月【补注是岁闰八月】樊宗师来吊【补注来吊吊公也】告葬期【祝曰时宗师自太子舍人持母丧在东都】徴铭于愈愈哭曰呜呼吾尚忍铭吾友也夫兴元尹【一作人】以币如孟氏赙【孙曰余庆给钱数万葬送赡给其家赙助也所以赠终○赙符遇切】且来商家事【补注家事谓孟郊家事公集有与郑余庆书云再奉示问皆縁孟家事又云樊宗师在东都经营孟家事不啻如已其言大抵与此志合】樊子使来速铭曰不则无以掩诸幽乃序而铭之先生讳郊字东野父庭玢【音彬】娶裴氏女而选为昆山尉【补注选谓走部选也】生先生及二季酆郢而卒先生生六七年【补注天宝十年郊生】端序则见【一作则有一作有法】长而愈骞涵而揉之【一作足】内外完好色夷气清可畏而亲及其为诗刿目鉥心【祝曰刿利伤也老子亷而不刿鈢长针也説文綦鍼也○刿居卫切鉥时橘切又音述】物迎镂解【物一作刄】钩章棘句搯擢胃肾【祝曰搯捾也刮也广韵引周书师乃搯捾音滔或作搯非是】神施设间见层出唯其大翫于辞而与世采掇【一作末摋一作末摋】人皆刼刼我独有余有以后时开先生者【开一作闻】曰吾既侪而与之矣【侪一作挤】其犹足存耶年几五十始以尊夫人之命来集京师从进士试既得即去【樊曰贞元十二年吕渭知举郊登第年五十四】间四年又命来选为溧阳尉【溧音栗又下一有以字】迎侍溧上【孙曰溧阳有投金濑平陵城林薄防翳下有积水郊间往坐水旁徘回赋诗而曹务多废令白府以假尉代之分其半俸】去尉二年而故相郑公尹河南奏为水陆运从事【孙曰元和元年十一月以郑余庆为河南尹水陆转运使李翺分司洛中与郊善荐之余庆以为判官】试协律郎亲拜其母于门内母卒五年而郑公以节领兴元军【孙曰元和九年三月以余庆为兴元尹】奏为其军防谋【樊曰郊有诗谢余庆云国老出为将红旗入青山再招门下生结束余病孱自笑骑马丑强从驱驰间倾倾摩天路袅袅镜下顔文魄既飞越官情谁等闲羡他白面少多是清朝班惜命非所报慎行诚独难悠悠去住心两説何能删】试大理评事挈其妻行之兴元次子阌乡【阌音文注见大理评事王君墓志】暴疾卒年六十四买棺以敛以二人舆归酆郢皆在江南【补注酆郢家湖州武康县湖属江南】十月庚申樊子合凡赠赙【补注樊宗师也】而葬之洛阳东其先人墓左以余财附其家而供祀【一云而俟】将葬张籍曰先生揭德振华于古有光【一无古有光三字】贤者故事有易名况士哉如曰贞曜先生则姓名字行有载不从讲説而明【从一作待】皆曰然遂用之初先生所与俱学同姓简【补注简字几道】于世次为叔父【一有执字】由给事中观察浙东【孙曰元和九年九月简自给事中为浙东观察使】曰生吾不能举【举一作学】死吾知恤其家铭曰
　　于戏贞曜维出不訾维持不猗【集注訾凡数义集韵云思也毁也思不称意也惟前汉书訾读与赀同顔师古注多财也若曰不赀则贫也猗亦二义诗那云猗欤叹辞也节南山云有实其猗郑氏注倚也若曰不猗则无所倚也东野以贫出仕而中立不倚卒至于无所施为止用昌其诗铭意如是而已○一本作维执不倚维出不訾】维卒不施以昌其诗【其一作有○樊曰苏子瞻尝举此以问王定国当昌其身耶昌其诗也来诗下语不契作诗荅之有云昌身如饱腹饱尽还复饥昌诗如膏面为人作容姿不如昌其气鬰鬰老不衰虽云老不衰却懐安所之不如昌其志志一气自随养之塞天地孟轲不吾欺公谓东野昌其诗而东坡乃云不如昌其志盖苏尝读东野诗有未足当韩豪之句不为所取也】唐故秘书少监赠绛州刺史独孤府君墓志铭【韩曰独孤郁有传事多出此志】
　　君讳郁字古风河南人【补注河南洛阳人】常州刺史赠礼部侍郎宪公讳及之第二子【樊曰及字至之代宗时官常州刺史二子朗郁】宪公躬孝践行笃实而辩于文劝饬指诲以进后生【樊曰及喜鍳拔后进如梁肃髙参崔元翰陈京唐次齐坑皆师事之性孝友其为文章明善恶长于论议韩曰旧史公传大厯贞元间文士多尚古学效扬雄董仲舒之述作而独孤及梁肃最称渊奥愈从其徒游鋭意鑚仰欲自振于一代】名声垂延绍德惟克君生之年宪公殁世【祝曰大厯十二年四月二十九日卒年五十三时郁始二岁】与其兄朗【补注朗即用晦】畜于伯父氏【祝曰郁始生而孤与朗育于伯父汜】始微有知则好学问咨禀教饬不烦提谕月开日益卓然早成年二十四登进士第【祝曰贞元十二年郁与朗同来举进士时郁年二十二十四年郁登第】时故相太常权公掌出诏文【孙曰时权德舆为中书舍人知制诰○诏文一作文诰】望临一时登君于门归以其子【归一作妻】选授协律郎朋游益附【一作朋友益附】华问弥大元和元年对诏防拜右拾遗【孙曰元和元年四月应材识兼茂明于体用科中第三辛酉为左拾遗】二年兼职史馆【孙曰兼史馆修撰】四年迁右补阙诏中贵人承璀【七罪切】将兵诛王承宗河北君奏疏谏召见问状有言动听【孙曰元和四年十月以神防中尉吐突承璀为河中等道行营兵马招讨处置等使讨王承宗郁与度支使李元素盐铁使李京兆尹许孟容御史中丞李夷简给事中吕元膺穆质等极言其权太重上不得已削承璀四道兵马使改处置为宣慰】其后上将有所相不可于众君与起居舍人李约交章指摘事以不行五年迁起居郎为翰林学士愈被亲信有所补助权公既相君以嫌自列【孙曰元和五年九月德舆同平章事郁以嫌自列守本官起居郎】改尚书考功员外郎复史馆职【樊曰郁以德舆故辞翰苑宪宗曰德舆乃有此佳壻因诏宰相髙选世族故杜琮尚岐阳公主然帝犹谓不如德舆之得郁也因拜为考功员外郎充史馆修撰判院事】七年以考功知制诰入谢因赐五品服八年迁驾部郎中职如初权公去相复入翰林【孙曰元和八年德舆罢相十月复以郁为翰林学士】九年以疾罢寻迁秘书少监【孙曰元和九年以疾辞内职十月改秘书少监】即闲居于郊【补注谓屏居鄠县】十年正月病遂殆甲午舆归卒于其家年四十男子二人长曰某早死【补注长男前一岁未成童卒】次曰天官始十岁【樊曰传云子庠字贤府丧父始十岁此云天官岂小字耶孙曰天官元和元年生后名悔】有至性闻呼父官与闻吊客至辄号泣以絶女子一人夫人天水权氏赠太子太保贞孝公臯之承孙故相今太常德舆之女【孙曰是岁十月权氏亦卒年三十一】庆配良是似是宜【似一作公】四月已酉其兄右拾遗朗以丧东河南寿安之甘泉乡冢茔宪公墓侧【冢一作家】将以五月壬申窆【补注窆下棺也彼验切】谓愈曰子知吾弟久敢属以铭铭曰
　　于乎古风襮顺而里方【陈曰襮领也衣表也诗绣衣朱襮谓衣领之在外者○襮布谷切又音博】不耀其章其刚不伤戴美世命【戴一作载】而年再不赢惟后之成
　　唐故尚书虞部员外郎张府君墓志铭
　　【韩曰张府君卒年月日志皆不书以公祭文考之公时为考功郎中知制诰在京师季友归葬长安公于是祭之且志其墓元和十年也】
　　尚书虞部员外郎安定张君讳季友【严曰季友乃退之同年进士】字孝权年五十四病卒东都明年兄子涂与其弟庾掞等防柩归葬长安县马额原夫人北海唐氏之封前事涂进韩氏门伏哭庭下【一有曰字】叔父且死几于不能言矣张目而言曰吾不可无告韩君别藏而不得韩君记犹不也涂为书致吾意【吾一作君】已而自署其末与封敢告以请愈既与为礼【补注为礼谓为位以哭】发书云云其末有复语千万永诀八字名月日与封皆孝权迹孝权与余同年进士【樊曰贞元八年中进士第第八与公同年】其上世有暠者【暠古老切】当宇文时为车骑大将军鄜城太守卒葬河北諡曰忠公至孝权间五世矣孝权大父讳孝先太子通事舍人父讳庭光赠绥州刺史绥州之卒孝权盖尚小母曰太原县君县君卒既葬孝权守墓树松柏三年而后归选为河南文学去官徐州使拜章【孙曰贞元十六年六月以张建封之子愔为徐州团练使】请为判官授协律郎孝权始不痛絶诏下大悔即诈称疾不言三年元和初徐使死【孙曰元和元年十一月权卒】孝权疾即日已试判入髙等授鄠县尉【鄠胡古切】明年【孙曰元和四年】故相赵宗儒镇荆南以孝权为判官拜监察御史经二年拜真御史明年分司东台转殿中【韩曰转殿中侍御史】按皇甫氏子母病不侍走京师求试职宰相怒曰吾故皇甫氏御史助所善相戯法侮我皇甫媪何疾【祝曰媪母老称也汉书常从王媪负贳酒音】衔未决皇甫母病果死得觧迁留司虞部员外郎【补注谓分司东都也】孝权为人孝谨与人语恐伤之而时嶷嶷有立【嶷鱼立切】与孝权游者极众而独以其死累余可尚也已是为铭【它本注云铭亡】
　　唐故检校尚书左仆射右龙武统军刘公墓志铭
　　【韩曰公既为刘统军作此志又为作碑铭碑铭见前二十七巻】
　　公讳昌裔字光后本彭城人曾大父讳承庆朔州刺史大父巨敖好读老子庄周书为太原晋阳令再世官北方乐其土俗遂着籍太原之阳曲曰自我为此邑人可也何必彭城父讼赠右散骑常侍公少好学问始为儿童时重迟不戯【迟音穉】恒若有所思念计画及壮自试以开吐蕃説于边将不售【欧本无于字别本作于字】入三蜀从道士游久之蜀人苦杨琳防掠【孙曰杨子琳蜀人初为泸南贼帅有诏招抚使屯守泸州时崔宁为西川兵马使专杀节度使郭英乂子琳表请讨宁帝遣宰臣杜鸿渐出镇成都宣恩诏慰鸿渐乃表让劔南节度与宁以子琳为泸州刺史和解之宁入朝留弟寛守成都子琳闻寜出乗间走入成都寛与子琳战复成都子琳还走泸州招聚亡命防江东下声言入朝涪州守捉使王守仙伏兵黄革峡子琳悉擒之遂杀夔州别驾张忠而据其城洪曰按代宗纪大厯三年七月泸州刺史杨子琳反陷城都杨琳即子琳也详见崔宁传新史昌裔传云杨惠琳乱昌裔説之按惠琳居灵夏叛在宪宗初年新史误也】公单船往説琳感欷虽不即降约其徒不得为虐琳降【孙曰子琳入夔州以城守遣使请罪帝以子琳本谋近忠乃以为成州刺史又移授沣州刺史】公常随琳不去琳死脱身亡沈浮河朔之间建中中曲环招起之【樊曰按新传曲环方攻濮州裘为判官】为环檄李纳【韩曰建中二年七月平卢淄青节度使李正巳卒子纳自称留后】指摘切刻纳悔恐动心恒魏皆疑惑气懈【孙曰恒谓成德节度使李惟岳魏谓魏博节度使田悦】环封奏其本德宗称焉环之防下濮州战白塔救宁陵襄邑【祝曰二县并属宋州】系李希烈陈州城下【樊曰兴元元年闰十月李希烈遣将翟崇晖悉众围陈州宋亳节度使刘洽遣陇右幽州节度使曲环将兵三万救之十一月败崇晖于州西擒之以献】公常在军间环领陈许军公因为陈许从事以前后功劳累迁检校兵部郎中御史中丞营田副使呉少诚乗环丧引兵叩城留后上官説咨公以城守所以能擒诛叛将【擒一作检】为抗拒令敌人不得其便围解拜陈州刺史【樊曰环卒上官説知后务呉少诚引兵薄城説欲遁去昌裔指曰受诏而守死其职也况士马足支贼若坚壁不战七日贼气必衰我以全制之可也説许诺贼攻堞堞不得修昌裔密造飞棚聨栅即募突将千人凿城以岀击贼走之北还栅已立守陴遂安兵马使安宁国谋应贼昌裔以计斩之及斩其麾下千人贼闻解去以功擢説陈许节度使昌裔陈州刺史】韩全义败引军走陈州求入保公自城上揖谢全义曰公受命诣蔡何为来陈公无恐贼必不敢至我城下明日领骑歩十余抵全义营全义惊喜迎拜叹息殊不敢以不见舍望公改授陈许军司马上官説死拜金紫光禄大夫检校工部尚书代説为节度使命界上吏不得犯蔡州人曰俱天子人奚为相伤少诚吏有来犯者捕得缚送曰妄称彼人公宜自治之少诚慙其军【樊曰公志李郱亦曰尹慙其庭中人汉袁盎为呉相告归道逢丞相申屠嘉下车拜谒丞相从车下谢盎还愧其吏公所谓慙其军慙其庭中人语岀此耳】亦禁界上暴者两界耕桑交迹吏不呵问封彭城郡开国公就拜尚书右仆射元和七年得疾视政不时八年五月涌水出他界过其地防穿不补没邑屋流杀居人拜疏请去职即罪诏还京师【樊曰始昌裔代説为节度也宪宗恶其自立欲召之而重生变宰相李吉甫曰陛下乗人心愁苦可召也遂以韩臯代之至长乐驿知帝意因称风卧第岁中卒史与志少异志为之讳耶】即其日与使者俱西大热旦暮驰不息疾大发左右手辔止之公不肯曰吾恐不得生谢天子上益遣使者劳门勅无亟行至则不得朝矣天子以为恭即其家拜检校左仆射右龙武军统军知军事十一月某日甲子薨年六十二上为之一日不视朝赠潞州大都督命郎中吊其家明年九月某日甲子葬河南某县某乡某原公不好音声不大为居宅于诸帅中独然夫人邠国夫人武功苏氏子四人嗣子光禄主簿纵学于樊宗师士大夫多称之长子元一朴直忠厚便弓马【便一作使】为淮南军衙门将次子景阳景长皆举进士葬得日相与选使者哭拜阶上使来乞铭铭曰
　　提将之符尸我一方配古侯公维德不爽【祝曰楚词厉而不爽些注楚人谓羮败曰爽○爽平声】我铭不亡后人之庆【洪曰爽庆皆当叶韵爽读若霜庆读若羌反离骚云庆天悴而丧荣沈存中云古人谐声如庆字多与章字叶韵孝孙有庆万寿无疆黍稷稻梁农夫之庆是也集韵并収入平声】





　　五百家注昌黎文集巻二十九
　　钦定四库全书
</div>
    <div class="pagination">
<a href="五百家注昌黎文集_page22.html">上一页</a><span>...</span><a href="五百家注昌黎文集_page18.html">18</a><a href="五百家注昌黎文集_page19.html">19</a><a href="五百家注昌黎文集_page20.html">20</a><a href="五百家注昌黎文集_page21.html">21</a><a href="五百家注昌黎文集_page22.html">22</a><span class="current-page">23</span><a href="五百家注昌黎文集_page24.html">24</a><a href="五百家注昌黎文集_page25.html">25</a><a href="五百家注昌黎文集_page26.html">26</a><a href="五百家注昌黎文集_page27.html">27</a><a href="五百家注昌黎文集_page28.html">28</a><a href="五百家注昌黎文集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
