<!DOCTYPE html>
<html>
<head>
    <meta charset="UTF-8">
    <title>林登州集 - 第 21 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>林登州集 - 第 21 页/共 29 页</h1>
    <div class="content">
　　昔老莱子年七十父母犹存常着五彩斑斓衣为婴儿戏于亲侧后世孝子莫不歆羡而慕效之或取以名堂或为图或为诗以寓其孺慕之意然使人子常在亲侧得以戏彩于庭闱之间以为父母之欢斯固天下之至乐也其或游宦行役逺在他方思欲效老莱之为而不可得朝焉夕焉念念不寘遂至形于梦寐则其心有不能自己者此武夷丁仲纯氏梦彩堂之所为作也仲纯之言曰某也年及壮矣在父母具庆下定省温凊之不违甘旨滫瀡之足养晨夕左右不知乐之为乐也一旦随计吏入京师縻升斗之禄不得承颜今歴六寒暑矣寒思暖吾亲之席也暑思扇吾亲之枕也遥望武夷之云恨臂不羽飞坠亲侧梦寐之顷一见吾亲焉俨若戏彩之欢也蘧然而觉则身在他乡心怦怦然作恶者数日某以梦语友汪季清因为作梦彩堂图大夫士从而诗之子幸序其端庶几少慰予心也弼闻周官太卜之属占六梦其一曰思梦仲纯戏彩之梦盖出于思者也人之精神与天地阴阳流通故昼之所为夜之所梦各以类应矧人子之精神与父母相为流通者耶虽然仲纯年未及莱子而二亲之年未及于莱子之父母也八袠而望九九袠而望百他日三釡之荣轻舆就养吾知仲纯戏彩之乐未渠央也梦彩云乎哉

　　玉雪斋序

　　陇西李彦清雅性介洁虽居纷华不易其素也尝曰物生天地间各有形色求其介洁之至不以穷冬寒冱而易其形色者惟竹梅为然因命黄仲章氏写竹与梅为图又以谓竹之贞于玉为有似也梅之白于雪为有似也故比德于竹梅而取譬于玉雪以名其轩居焉夫比德于竹而取譬于玉则持节之贞介者于是而有得矣比德于梅而取譬于雪则处心之洁白者于是而有得矣虽然竹固有似于玉也然昔人尝以苍雪目之则虽谓竹为雪可也梅固有类于雪也然昔人尝以寒玉喻之则虽谓梅为玉可也彦温盖兼取之矣晋王子猷好竹曰不可一日无此君宋林君复好梅香影之句脍炙人口彦温兼二子之所好将欲效子猷之风致欤则圣朝贵责实而不清虚之尚也将欲效君复之隐遁欤彦温方扬声振节于时未得以直遂也其亦切磋琢磨以成如圭如璧之德甘苦辛酸以成调和鼎鼐之功而以傅说卫武自期待庶乎无愧玉雪之名竹梅之实矣

　　会川楼诗序

　　会川楼者庐陵萧汉飞所作以会文友而进士李祁书以名之也他日元户部瑄记之而为之诗者又若干篇汉飞复征余言为序余尝泝江西之源盖发自郴经横浦与章贡合流东下数州之水千派万委悉入于江庐陵盖其总会也名楼之意虽即其地之胜抑亦有旨也哉余闻汉飞少游湖海间贵游豪士多以气谊交洎归桑梓则日与文人墨客相讲学觞咏欢洽殆庶几以文会友之义此楼之所以作而李先生之所以名也易不云乎丽泽兑君子以朋友讲习友之相资有类丽泽文士之合并岂不有类会川哉然川之会不于江而止必至于海而后已也至于海则江亦一川也君子之取友近而一乡远而一国又远而天下譬则小川之会大川大川之会于海则其大也至矣禹之行水也决九川以距四海浚畎浍以距川言繇小而之大也汉飞知讲学会友之益不以友一乡之善士为足而必广及天下则所友益远所讲益明夫子川上之旨孟子放于四海之意将思过半矣弼也不敏他日登斯楼握手道旧故获厕文会之列余虽老尚能泚笔川上以写斯楼山水之胜姑书此为序以效规勉之万一

　　南云诗序

　　国子楼叔鱼氏以在馆久而思亲之切因题其寓室曰南云或者疑之曰云东西南北之物也其变也无定体其行也无定在南之言不亦胶乎余曰否否夫望云而思亲事出狄梁公仁杰公居懐在太行之南故登太行见白云孤飞曰吾亲舎其下云而曰南固本于是乎且子东而亲西则望云于西子西而亲东则望云于东南北亦然斯固无足疑者叔鱼家会稽而身在京师则所望宜在于南云矣学文之余休沐之暇登北山而望南云云在目则心在亲恨身不得与云俱飞而坠亲侧其中之所感盖有油然而不可遏者矣南之言非胶于名也乃其实也虽然国子给事省部者多不次擢用叔鱼方将跻仕中外游歴四方以施其所藴之素以廓其所见之大吾知是云之望不徒在于南也昔者孝子之诗以凯风自南为比盖以南风之化养万物犹子之鞠育于亲也南云之覆焘于下亦犹亲之拊畜于子也叔鱼之意或有得于此乎曰非所及也然先生之言则善矣请书为诸诗之序

　　云山惜别图序

　　古人于离别最钟情焉盖相聚之殷一旦分袂以去为亲友者眷恋踟蹰不忍相舎其为情良苦矣故临岐之际必有所赠以将其意若绕朝之鞭王祥之刀江淹之赋或折栁或赋诗皆以寓其惜别之懐云尔后世或图别时之景与地以为赠则其情益凄且切矣余友郑君景山居南昌兵乱流离侨居蒲坂凡廿年始得还乡井省坟墓未几复归于蒲亲友姜叔范辈以欢会不乆而复去也因以云山惜别为图而赋诗其上征余序余观是图其景与地盖彷佛西山南浦之胜非特留者有云山万里之情将使去者一展而玩之必有甚不能堪者渊明停云之诗子美云树之句何莫非是图之情也予于云山之别情所同也故序此图不辞

　　题胡敏中哀唁诗序

　　至正十年庚寅唐臣将试艺有司行至莆枫亭驿闻先母陈疾且殆仓皇狼狈兼程走归二日母竟见背呼天号恸万死莫赎胡君敏中来吊与余相持哭尽哀闻者莫不感悼既克襄事敏中复唁予以诗曰露冷慈帏二十秋芦花风起几番愁夕阳溪上双鳬宿得似当时傍母不又诗曰棘闱催赴君恩重中路归来念母深萱草堂前五更露西风吹作泪沾襟情怆语哀读者莫不悲咽流涕呜呼孰无父母俱存者知乐之为乐未必知哀之为哀必罹荼毒痛苦者然后知之真而感之深也知之真者情之不容伪也感之深者言之不能己也非知无感非情无言敏中蚤丧母知哀之为哀矣其所感者宜何如耶故发乎情而情怆形于言而言哀二诗之作盖庶几蓼莪之遗音也时斩焉衰绖方寸乱裂乆未及和今祥禫既踰因记其旧作而用韵以答之诸公又从而列和焉人心之同然者于是乎不诬也余既録诗若干首而引其端复成长哀赋附于篇后并以寓终天忧感之意

　　竹山黄氏族谱序

　　谱牒非古乎曰古也书契以来世次之有考者皆是也黄帝二十五子得姓十四其所以别生分类者必有其道矣司马公作史记其纪传叙载之详非有考而然乎然则在国为史在家为谱纪于国者固皆序于家者为之也晋人矜门第始重谱牒李唐又甚焉郡县族姓至分甲乙五季纷乱士大夫家谱牒亡者十九宋兴稽遗缀缺其失真者亦已多矣豫章黄氏始祖繇秀徙婺至■〈贝睿〉徙丰城沇江赡又居分宁双井五世而生太史山谷先生庭坚有讳升者居丰城竹山则太史之从昆弟也擢科跻仕世有其人十世孙曰琼字尚英能自力学以济世美每惧有愧前人因序族之世次厘为谱图盖深念乎水木本源之义而又以示夫后之子孙俾知前人之所以显大者寔繇于世德之积有不可诬者其立心亦仁矣夫茍仁以立心则虽服穷亲尽犹一日也支分派别犹一人也岂以远近疎戚贵富贱贫而异其情哉他日作纪传者或有取于是则太史之泽愈续而不斩矣尚英朂诸

　　航溪朱氏族谱序

　　余令丰城尝以事过航桥里爱其山水回环融结询之傍曰此朱氏所居其族大以繁今九世矣他日进士自省君来见余恂恂儒者其诸孙公路每以公事至邑余见其雅饬有礼则叹曰诗书之泽厥有自哉今年冬公路持其所谱族系示余盖自念一府君五传至明道始贵盛为丰城望族公路为明道曽孙能与诸祖父树门户以不坠先业寔朱氏贤子侄也于乎宗法之废乆矣君子犹幸于族谱而得其遗意焉夫亲尽服穷则寖疎矣有谱以序之则虽支分派别而一本共原之义犹敦同姓之亲也其于古人别生分类之意殆庶几乎此余于朱氏不能不兴慕羡之心也继自今若子若孙绳绳于方来者能以公路之心为心则登是谱为无愧人将歴指曰是能扬祖之风绍先之业朱之门其不愈大矣乎余嘉公路用心之仁故为书此于谱左用以朂其后人焉

　　方氏族谱序

　　方氏古诸侯方雷之后周方叔为南征大将军始独姓方而雷遂为别姓蔓衍源分继继绳绳族大以繁则自古田令廷范始有子六人五子仁载官至礼部郎中上柱国再世为隋泉州长史达自泉徙莆于后分为三族唐季以来子孙擢科跻仕袭芳趾美代不乏人宋著作郎仪屯田员外郎慎言广东经畧大琮皆达之裔也文章政行具载传志元初水军万户副使某戍清江镇遂占籍焉长子荣卿徙居九江次正卿袭父职生安道仍袭职戍旧镇与弟道谦皆居清江荣卿生汉祥繇九江徙武昌材识为时辈推重晚以武功授巡简生彦彰少孤克树立隐约无进取意生子四曰鼎鼐■〈木上鼎下〉■〈宀鼎〉皆知学而鼐尤秀发善文辞繇郡庠选入胄监擢给事中转通政司知事以勤敏称他日以其宗谱示弼曰鼐系寔出闽今四迁矣兵余旧谱俱失今所书者四世尔副使之上不能详也深惧失水木本源之义而不足为人之子孙也先生居闽而宦游大江之西于吾族之所从来必有考者幸为我序之予尝读亡友进士方君德至家谱而徃来清江与父老言论犹能有道副使公之事者今于鼐之言而有感焉呜呼因生赐姓胙土命氏圣人为天下思子孙无穷之训故建谱而立大宗小宗之法诸侯分命其卿或取王父之字世功之官世食之邑以为序族所以别亲疎辨贵贱顺少长可谓明且备矣后世封建法壊宗法不明士大夫能遡流穷源为之谱牒以不忘其本始者盖亦鲜矣时异世殊一旦遗失则子孙无考有能谱其所知而缺其所未知不屑屑于妄宗显达之族而必求其本源之实若鼐者可不谓之贤子孙哉余嘉其心之仁而惜其上世之未详也故为述莆族之一二以书于谱后庶他日有考焉

　　张氏墓祭巻序

　　古者诸侯有国大夫有家士有职故宗法有定制诸侯有籍田卿以下有圭田士有禄故庙祭有常礼记曰别子为祖继别为宗继祢为小宗又曰士有田则祭无田则荐其礼制盖可稽矣封建废而班爵无制则宗法随以壊井田废而班禄无制则庙祭繇以缺故有爵位视公侯一日秩满无尺寸之土升斗之禄者宗法之行庙祭之举尚无望于此况其下者乎是故宗法虽壊有能笃亲亲之恩而序族有谱庙祭虽缺有能致奉先之孝而墓祭有田君子有取焉以其得古人遗意也若长泰张氏七世有墓墓各有田岁有二祭祭则昭穆序列燕则尊卑旅酬欢然而有恩灿然而有文其庶几古人之遗意者与张氏世系厥有自来代有闻人着在史牒而自徙长泰山前七世而下得合谱序族岁时会祭则自讳公义府君始东轩先生又能昭前之光明而丕衍之故世谱有序墓域有图祭田有载其心之所存盖将使后之人知尊尊亲亲之义则虽千条万叶犹一本也千派万委犹一源也夫本植则末愈茂源浚则流愈长吾知张氏之泽未艾也东轩以儒起家贰幕漳郡其数世之泽至是而始振云

　　古雪轩诗序

　　雪何始乎曰古也自有天地即有此雪变化成象非一日矣曰古此雪也今亦此雪也虽谓之今可也奚古之泥曰今必有古也言古则今可兼举矣李白氏常以古月今月言之矣非古无以征今也然则日月星辰雨露风雷皆古也奚独于雪而疑之吁岂惟物哉事亦宜然污尊坏饮礼之古也笾豆罍爵之饰于今者实本是也篑桴土皷乐之古也五音六律之节于今者实本是也古人今人之师也古道今人所履也古雪独不足尚哉夫子于川上而知逝者如斯徃过来续徃则古之谓也来则今之谓也古徃已尽而今来无穷则前日之今即今日之古也今日之今又后日之古也以差殊而观今古夫岂可哉西北地髙而多寒岷山之雪旋融旋结其为春与夏澌者皆其余也古雪固自若也昔人尝有太古雪千秋雪之咏以其雪之积也吴郡曽君行斯为绵州同府绵距岷近雪山尝入眼因颜其轩曰古雪士大夫文而诗之彬彬如也予来守登行斯为司李公余之暇常以诸作见示予谓行斯名轩虽因其地而意实深且逺也使徒因地则今日居登将复易其名耶夫天地之气清而白者莫雪若也而又谓之古则其至清而至白者也行斯居官亷慎介然无所移其有得于至清者与皭然无所污其有得于至白者欤名轩之意吾知有在于古雪之外也吾与行斯相聚久相得欢又读诸君诗若文阳春白雪加以古调聊与谈今古之际若此他日归来倘未及耄携古琴一张古书数巻与吾子探古音论古道于古雪轩中安知吾与子不古人若也

　　林登州集巻十四

　　●钦定四库全书

　　林登州集巻十五

　　（明）林弼 撰

　　○记

　　隆寿法济新寺记

　　佛氏以无住为宗惟无住故能无所不住而为常住成有懐空视同一相无所住之体也法界无邉佛身遍满无所不住之用也至于千贤万劫不坠不灭则一体一用常住而不穷矣是故乘方便力游戏如幻不滞彼此不胶今昔而所以成妙庄严者绰然无劳吾于临漳法济禅寺有征矣漳大禅寺五法济其一按郡志寺创于南唐保大十一年兴法祖师卿公寔以髙行大德开山建幢刺史林侁为建刹宇曰普和隆寿院宋干德三年鐂从愿移建于保福山之左改院为寺更名法济元初委为瓦砾迨贞元间主席月湖得清始即故址建寺规制复旧仍二名而兼称焉至正丁未陈友定并闽八郡改筑漳城小旧规十二三截寺于城外寺随废僧徒栖栖不知所归住山佛心普照玄悟大师闻极觉聪亟白于郡府省臣曰象教国所崇信弃寺而废之恐非初意也乃择在官之屋与地复于寺得前右丞罗氏故宅焉漳既内附指挥副使刘公佥事尹公知府潘公通判王公寔来开卫与府咸加意佛法维持其成于是即堂为殿三门法堂香积集皆因旧构而位置之若天造地设佛祖阴相有非人力所及者既而像三世佛及诸天执法金刚神种种华胜既成规绪爰集海众礼舎利塔资报恩凡为三昼夜观者如堵相与言曰罗氏辛勤十年以成此室一旦化为大觉之宫岂非佛力之弘有以转而移之耶然非维新之朝卫府一二大臣克蹈灵山之言则聪公之志亦不得直遂矣今兹八风不动金刚山盖自有不偶者而非适然也聪公间谓予曰法济寺自五代及宋以至于元考其迁置凡三矣庸讵知元季之徙新朝之成得易于其难获全于其阙是不可无纪予目其事可辞笔乎余闻善观法者以世间法观世间法不以有为无为而生欣厌夫亦视其所遇者何如耳聪公以无所住之心达无所不住之用而终成常住之业卿公为法于前聪公继兴于后寺在是则法在是矣宜有述以谂来者庶几兹寺兴复之颠末而前绩之未纪者得白也于是乎书

　　漳州新建府治记

　　洪武戊申春漳州始入职方其年八月潘公某奉旨锡印来知府事既至视故府治■〈犕，木代牜〉蠧陁剥岁乆弗葺埀就頺压慨然曰惟国家奄有海内邉隅既靖不以某为匪才使首政兹郡所以严尊威耸观听者寔于是焉系撤旧为新我其敢不力然役大费巨吾不忍劳我民也方与僚幕议所以便而诸禅僧羣来言曰兵余民困公幸垂念邉人之福也吾教以慈悲闵世为事而吾徒荷国之休食土之入时有升斗之赢敢不心公之心思所以佐官之费而代民之劳府治幸责以成无烦公虑也公义之允其请于是缁徒云集鸠材聚石舟运陆辇咸争勤趋百工既众羣能毕效前建厅事后为燕堂翼以推厅幕司中门外表四周堧垣并作具举凡为屋以间计者三十有五以楹计者若干厅事髙若干尺广若干尺燕堂髙如厅事而广加三之一焉门之髙视堂杀若干尺宏厂严邃不侈不踰诸侯之制斯备矣始事于是年十二月明年三月告成帑不知费民不知劳公私胥庆焉公以某受廛属邑知构兴之颠末也命记岁月窃惟府治政化之所自出新之凡以为民也为民而劳乎民宜夫仁者之不忍乎此也古之所谓贤守令者亦曰能于民事处置得宜而已公于莅政之始惓惓以恤民为心故是役之兴不劳其所劳而劳其所佚其勤渠黾勉出于中心之不容己者岂非公之处事有宜而其爱民之诚足以感孚于民哉传曰上好仁下必好义予观于此尤信公字师道维扬人繇南昌守来为是郡其问学政事中外推先云赞是役者通判王侯祎经歴魏君建中知事孙君希贤任役僧曰玉梅月庭皆集劳可思

　　丰城县改建东岳庙记

　　岱为五岳之宗在昔天子巡守祭告必先焉凡圣哲封禅祝厘扬烈亦惟有事泰山于他岳则未之有闻后世祀礼寖繁山川之神臣庶通祀无禁以岱岳于方为东在德为仁赫乎有神导和弭沴生物福民咸有赖焉于是有大生仁圣之号而行祀遍天下矣丰城县旧有东岳行祠距东闗半里而近元至正庚寅邑人熊世宏以己资施建也旧为田每岁春夏之交水潦泛溢殿寝辄浸数尺卑庳溽湿神不安栖复经兵革壊而不葺上雨旁风门背通衢过者忽焉罔或加意洪武辛亥春弼忝承上命以吏部主事来知县事首谒祠下顾瞻栋宇挠腐倾仄懔将压矣方议撤而改建已而寝堂先頺亟命木工掇其遗材益以新材度地祠西髙亢明爽先建寝堂四楹属予以诬至京既得直归始迁正殿易其挠腐正其倾仄门庑阑楯相次完美正门之傍东为佐神祠四楹西为灵槎三王祠四楹则其旧址也绘饰肖像焕然一新邑人喜曰神栖之宁也民福之成也虽移其旧实新之更也盍亦纪其岁月俾后之人有征也肆惟皇上敬礼明神诞降德音岳渎祝号皆复其旧若稽古昔罔合典礼不正之祀悉禁而郡县岳祠岿然独存深意盖有在也政之所先在于成民而后致力于神弼于是庙所以迁建之汲汲者亦曰上体敬礼之意下祈顺成之福而已春秋常祀不书是庙之迁固无足纪然以熊氏建庙无纪惧其终冺冺也故不辞邑人之请而并书之

　　好古楼记

　　好在七情得其三喜爱欲之谓也凡人之好必以正不得其正则性凿而欲胜矣好音者易以淫好饮者易以沈好剑易以暴其气好镪易以移其心玄德之杰而好髦叔夜之旷而好鍜阮孚之通而好蜡屐是其情未免有累于物与许繇之于水谢安之于山王猷之于竹渊明之于菊其好在是岂其累在是与抑亦因物以寓其乐也人之好不同故有舎金玉而索之乆弊以为古者薄坟典而求之隐僻以为古者厌宫室之丽而好巢窟矫笾豆之文而好污坏果得其所好之正乎善好古者不泥于古之迹而在于古之道则虽今犹古也虽寓于物而未尝滞于物也吾友戴君安国学古心古行古为诗文又古即所居西偏作小楼题曰好古中置古琴一张古书若干巻每风晨月夕抚琴数曲怡怡乎游心于黄虞之上既执巻窻几间琅琅诵读虽祁寒暑雨不废盖好古之道而得其正万无向所谓数者之失矣虽然道未易言也君能于琴之音而考于古之所以淳漓则于世变之污隆而知王道之盛衰矣能于书之言而考夫圣贤之所以授受则于心传之絶续而知圣道之明晦矣信而好古好古敏求吾夫子之教也君于此而加勉焉庶几于道可以深造矣安国朂诸

　　宿云房记

　　予来温陵获与明极上人为方外游明极假予榻小小室中视其壁则竒画古墨也睹其几则羣经百子也仰而瞻其前楹则宿云其名也予曰异哉子之名室也今夫云山蒸则腾肤寸而合渰焉浡焉以覆八极者一瞬也倐而生忽而敛若未尝有焉亦孰得狎而窥之哉今子欲以寻丈之室而为云之居语其大则无方之可极也语其小则无体之可即也若然子虽欲强云之宿亦不可得矣明极曰子之言理则然矣非有得于予心者也当其山雨初霁石林犹润残经已收微吟未稳予于是援不借之屐倚楖■〈木栗〉之杖徜徉笑傲于瓮牖之下观是云也触石而生凌岫而出悠悠盈盈相对俱忘云无心我亦无心也予不知予之宿于云抑云之宿于予也下视浮世白衣苍狗之态漠然无有于中则室虽不云而予心亦云也子幸贲我以迹我之迹其尚心我之心哉予因诘之曰大而无方者其万法之有与小而无体者其一归之无与倐兴而生忽敛而灭其一切有为之幻与子之心殆在此而不在彼与明极笑曰得之矣作宿云房记

　　似无轩记

　　温陵吴君希贵名其所居之轩曰似无或问其所以名君曰以吾观之凡世之所有皆似无耳富贵有时而穷势力有时而尽生死之同原忧喜之聚门福祸之相根旷情大观皆谓之无焉可也远者不具论姑以近事观之琛珠犀象之积金玉朱紫之华灸手可热而拔山可移者吾亦屡阅其人矣曽未旋踵化为虚空是可谓之有乎抑无乎博陵林某闻其言走告之曰子之言固达矣然惩于事而不勉于道不几为二氏之归乎吾闻圣贤之绪论矣君子惟知夫在己者重在外者轻故已虽有而不自有外虽有而尝若无有焉多而若寡实而若虚干干焉孜孜焉道之所造恒若有所未至才之所施恒若有所未周夫如是则在己者益修而在外者益可薄故富而不靡贵而不侈则不自知其华显矣势而不恃力而不忮则不自知其盛强矣而凡生死忧喜福祸随遇而安皆若无有此君子以无自居故能以无视物也舜之饭糗茹草若将终身焉袗衣鼓琴若固有焉穷而下视穷犹无也达而上视达亦犹无也己之所有犹曰无之外之所有我遑有之乎哉然则以无观有固为所见之髙而视有似无尤为所造之实也君以是而自勉焉则用舎行藏安于所遇而内外交尽者可驯进矣希贵谢曰吾之寓意也浅而辱子之教深矣幸书以为记

　　清晖轩记

　　己酉秋余来京师天台钱君允一亦被旨持其先武肃王铁劵以来与余同寓所获朝夕徃还焉见其神观散朗言论雅确不矫不比信乎世美之克济也间为余言其居之前隟有轩曰清晖瞰池为屋池袤余四百步屋十数楹面十子峰双塔并起倒影下照山寺楼观歴歴在竹寺空翠间而小固大固二山后拥傍列与江水相为环迤郡城山水之胜于是焉萃吾日盘旋其中献竒竞爽应接不暇殆忘寝食虽车马喧嚣邈若无闻也因取谢康乐诗语颜以今名子不吾弃幸有言以记之余以其交之新而情之殷也弗敢辞夫天下之佳山水亦多矣而大江以南惟天台称最若华顶之峰赤城之瀑其秀蔚竒絶不可具状枚述山水之清晖在人心目者亦云着矣然而风岩云壑深窈幽迥之濵世传为至人异士炼形导气者之所居其说茫昧荒诞君子所不道也古之隐君子者在市廛不为狎在山林不为絶惟其适而已矧于阛阓之中而得泉林之胜若此则夫乐之有恒视彼深窈幽迥可蹔而不可常者抑相万矣孔子曰乐山乐水唯仁智者能之君以世家之胄巨公闻人咸乐交游之少折节可得荣遇而乃隐约自甘思以清白世其文献达焉而无滞安焉而不迁其于仁智盖有得矣宜其有得于山水之乐也夫仁智有其实则英华发于外犹山水有其实而清晖见于外也昔者武肃有国吴越钱塘湖山皆覆以锦山水之晖可谓盛矣君能以清白世之吾知清晖之发允一固有得于山水而山水将亦有藉于允一矣武肃诸孙惟天台之裔为宗亦唯其族为盛五王之后显者非一人是轩实相府之积庆堂遗址云

　　归乐轩记

　　曩余令丰城尝识邑士范孟伟氏知其乐隐约薄荣利而不欲夺其志故弗荐也今年春有旨凡郡县官率举一人登于铨曹孟举遂被荐来京师铨曹简阅将授以官孟伟以弗任辞允之弼叨职仪曹孟伟来言曰某幸乞归得以自适于肥遯之乐将以归乐名吾读书之室先生幸为我记之昔陶靖节澹泊世味不竞仕进然犹不能不为彭泽一起到官四十余日即赋辞以备述其归田之乐盖知其不可为之时而心有不欲为尔今子际圣明之世风云玄感可以出而有为矣何为一出而遽归乃遂以为乐耶孟伟曰仆野人也锺鼎之味至美也而吾安于藜糗轩冕之章至荣也而吾安于韦布庙廊之巍峩车马之纷华非不可慕可羡也而不若荜门圭窦桃杖葛屦之为安惟安于是故乐于是归而遂吾所安庸讵知他乐之足移吾乐耶予曰噫子固知归之足乐而未知未归者之不乐也必渉于不乐而后知乐之真足乐耳夫仕则百责丛焉簿书之积也牒诉之繁也征需造作之急也缓则谴呵至亟则谤讟兴思患捄过虽寝食不宁其于乐何有哉孟伟归矣僮仆之欢迎亲朋之情话南窓容膝之易安东园日渉之成趣壶觞遣兴琴奕消忧宁有减于陶之乐哉顾余发已种种而归未有期闻孟伟之归乐不觉怦怦心动矣

　　怡萱堂记

　　萱有宜男之名故为子者托以为母之义焉古者于其所尊所亲不敢斥言诗以桑梓言其父母离骚以荃荪比其君其托意于物奚特萱为然哉此庐陵萧必明氏怡萱之所以作也必明早丧父与弟必安事其母于定省温清之节甚谨既而必明以吏事为天官掾每惓惓焉思其母不得归养因以怡萱名其奉母之堂来谓弼曰某给事铨曹亦既有年母也在堂已鹤发矣诗不云乎王事靡盬不遑将母予深有感于是也子能为我记之否嗟夫予与必明盖异地而同情者其曷敢辞昔予奉母于白华朱蕚之堂有怡萱之意焉今别母数年矣菽水之欢赖吾弟朝夕之养方知毛义之檄不及老莱之衣也子之赖于必安岂不同予情哉但萱微类也非朝夕灌溉不足征人力之勤亲一体也非承颜色养不足尽人子之道子之以萱名堂而以怡名萱也意在斯乎记曰孝子之有深爱者必有和气必有愉色必有婉容怡萱堂之名殆庶几也夫今圣天子以孝治天下行当与子乞身归养以遂怡萱之乐乐则生生则恶可已也书此为记子其然之否必明作曰是可记已

　　林登州集巻十五

　　●钦定四库全书

　　林登州集巻十六

　　（明）林弼 撰

　　○记

　　南圃记
</div>
    <div class="pagination">
<a href="林登州集_page20.html">上一页</a><span>...</span><a href="林登州集_page16.html">16</a><a href="林登州集_page17.html">17</a><a href="林登州集_page18.html">18</a><a href="林登州集_page19.html">19</a><a href="林登州集_page20.html">20</a><span class="current-page">21</span><a href="林登州集_page22.html">22</a><a href="林登州集_page23.html">23</a><a href="林登州集_page24.html">24</a><a href="林登州集_page25.html">25</a><a href="林登州集_page26.html">26</a><span>...</span><a href="林登州集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
