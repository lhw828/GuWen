<!DOCTYPE html>
<html>
<head>
    <meta charset="UTF-8">
    <title>东坡全集 - 第 77 页/共 126 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东坡全集 - 第 77 页/共 126 页</h1>
    <div class="content">　　冬寒逺想起居佳胜此去替不两月更不能归乡且入京去逾逺依黯近得王道矩书云朝夕一来此相看告便如递中恵一书贵知道矩防日起发此干告早及某只十二月十七八间离岐下也
　　荅杨济甫二首【除防还朝】
　　某近领腊下教墨感服眷厚兼审起居佳胜某此与贱累如常舍弟差入贡院更半月可出都下春色已盛但块然独处无与为乐所居防前有小花圃课童种菜亦少有佳趣傍宜秋门皆髙槐古栁一似山居颇便野性也渐暖惟千万珍重
　　又
　　递中屡得数书知尊体佳胜贵眷欠安示及发递引自契勘得并到但乡亲书皆五六十日不独济甫也府推之命只是暂权发遣更月余正官到即仍旧管官诰院也府中冗绊非拙者所乐恐知都下所须示及
　　与杨济甫
　　近领来书喜知眠食佳安某此与贱累皆安陈州舍弟并安不烦念及久客都下桂玉所迫囊装并竭今冬积雪四五尺僦居弊陋殊无聊惟日望一差遣出去耳未由披奉千万珍重
　　荅寳月大师二首
　　久不奉书盖冗惰相因必未讶也史厚秀才及蔡子华处领来书知法体佳胜此中并安请补外防恩除杭倅旦夕出京且往陈州相聚至九月初方行逾逺乡里曷胜依黯累示及瑜隆紫衣师号近为干得王诜驸马奏瑜为海慧大师文字更旬日方出圆觉经云法界海慧照了诸相文潞公亦许奏隆紫衣然须俟来年遇圣节方可奏已差祠部吏人到王附马宅计会瑜师文字才得便入递次莫更一两月方得勅出此事自难得偶成此二事也临行草草书不尽此懐惟千万珍重
　　又
　　屡防寄纸一一愧荷附马都尉王晋卿画山水寒林冠絶一时非画工能髣髴得一古松帐子奉寄非吾兄别识不寄去也幸秘藏之亦使蜀中工者见长意思也他甚珍惜不妄与人
　　与大觉禅师琏公【杭倅】
　　人至辱书伏承法安裕倾向倾向昨奉闻欲舍禅月罗汉非有他也先君爱此画私心以为舍施莫如舍所甚爱而先君所与厚善者莫如公又此画颇似灵异累有所觉于梦寐不欲尽谈嫌渉怪尔以此益不欲于俗家收藏意只如此而来书乃见疑欲换金水罗汉开书不觉失笑近世士风薄恶动有可疑不谓世外之人犹复尔也请勿复谈此某比乏人可令赍卡兵卒之类又不足分付告吾师差一谨干小师赍笼仗来迎取并古佛一轴亦同舍也钱塘景物乐之忘归舍弟今自陈州得替当受东南幕官冬初恐到此亦未甚的诗笔计益老健或借得数首一观良幸到此亦有拙恶百十首闲暇当録寄也
　　答范梦得二首
　　乆以事牵不遑奉书深以为愧中间安上处及递中捧来教具审起居佳胜某旅宦粗遣春夏间殊少事近日并觉冗坌盗贼狱讼常满盖新法方行故也疲薾无状馆中清佚至为福地然知平日交游皆不在何以为乐某旬日来被差本州监试得闲二十余日在中和堂望海楼闲坐渐觉快适有诗数首寄去以发一笑
　　又
　　久不奉书愧负不可言不审比辰起居佳否某此粗遣但亲友疎濶旅懐牢落尔屡得蜀公书知佳徤二家兄书云毎去辄留食食倍于我軰此大庆也频得潞公手笔皆详悉精好富公必时见之闻其似四十许人信否君实固甚清安得此数公无恙差慰人意无縁言面惟顺时自爱
　　与郭功父五首
　　昨日承顾访殊慰久濶经夕起居佳否某出院本欲往见以下痢乏力未果想未讶也略奉啓布谢万一
　　又
　　【元本阙四字】瞻奉喜慰可量既以不出又数日卧病遂【元本阙五字】起居佳否某下痢虽止尚羸薾也谨奉啓布谢
　　又
　　儿子归来别无可为土物御笔一双赐墨一圭新茶两饼皆得之大臣家真物也不罪凂凟
　　又
　　辱访临感怍独以怱遽为恨廹行不往谢惟寛恕乍热万万自重不宣
　　又
　　别来瞻仰无穷风雪凝寒从者勤矣辱书承起居甚佳为使者即至必且暂还惟万万自重
　　与康公操都管三首
　　某稔闻才业之美尚淹擢用向承非罪被移众论可怪贤者处之想恬适也希声乆不得书承示谕方知得蜀州应甚慰意二浙处处佳山水守官殊可乐乡人之至此者絶少举目无亲故而杭又多事时投余隙辄出访览亦自可卒岁也东阳自昔胜处见刘梦得有三伏生秋之句此境犹在否未知会晤之日但有企咏
　　又
　　所索诗非敢以浅陋为辞但希世絶境众贤所共咏叹不敢草草为寄也幸恕察
　　又
　　向辱教乆欲裁谢值出入纷纷无定因循至今即日履兹春和起居佳适向承寄示圗记及时实深慰仰此真得贤者之乐虽鄙拙亦欲勉作歌诗庶防附托髙人絶境以传永久适会纷纷未暇更旬日当寄上也
　　答杨君素
　　久不奉书递中领来教欣承起居佳胜眷爱各无恙奉别忽四年薄廪维绊归计未成懐想亲旧可胜惋叹吾丈优游自得心恬体舒必享鹤之夀劣侄与时龃龉终当舍去相从林下也
　　与杨济甫
　　久不奉书亦少领来信思念不去心不审即日起居佳胜眷爱各无恙某此安健官满本欲还乡又为舍弟在京东不忍连年与之逺别已乞得宻州风土事体皆佳又得与齐州相近可以时得治牒相见私愿任便之但归期又须更数年瞻望坟墓懐想亲旧不觉澘然未縁会面惟冀顺时自重
　　与周开祖
　　某忝命皆出奨借寻自杭至吴兴见公择而元素子野孝叔令举皆在湖燕集甚盛深以开祖不在坐为恨别后每到佳山水处未尝不懐想谈笑出京北去风俗既椎鲁而游従诗酒如开祖者岂可复得乃知向者之乐不可得而继也令举特来钱塘相别遂见送至湖久在吴中别去真作数日恶然诗人不在大家省得三五十首唱酬亦非细事
　　与何浩然
　　人还辱书且喜起居佳胜写真竒妙见者皆言十分形神甚夺真也非故人倍常用意何以及此感服之至所要诗稍暇作写去双幅已令蜀中织造至便寄纳未即会见千万珍重
　　答水陆通长老五首【宻州】
　　近过苏防不得一见而别深为耿耿専人来辱书且喜法履清胜某到此旬日郡僻事少足养衰拙然城中无山水寺宇朴陋僧麄野复求苏杭湖山之游无复髣髴矣何日会集慰此牢落惟万万自重
　　又
　　三瑞堂诗已作了纳去恶诗竟何用是家求之如此其切不敢不作也恵及温柑甚竒此中未尝识也枣子两不足为报但此中所有只此耳单君贶必常相见路中屡有书去久望来书且请附宻州递寄数字告为速达此意
　　又
　　别后一向冗忙有疎奉问叠辱手教愧悚良深仍审履兹初凉法体増胜为慰承开堂未防学者日増吾师久安闲独廹于众意无乃少劳然以济物为心应不计劳逸也未縁会合千万珍重人还布谢
　　又
　　姚君笃善好事其意极可佳然不须以物见遗也惠香十八罐却托还之已领其厚意与収留无异实为他相识所恵皆不留故也切为多致此恳
　　又
　　且説与姚君勿疑讶只为自来不受非亲旧之餽恐他人却见怪也元伯昆仲因见各为致恳乍到未及奉书
　　答陈履常二首
　　吴中屡得瞻见时以余弃洗濯防鄙别来仰伫日深递中首辱教尺感服良厚即日履兹酷暑起居何如贵眷令子各佳胜披奉杳然临纸怅惘惟冀为时调防
　　又
　　逺承寄贶诗刻读之洒然如闻玉音何幸获此荣观不独以见作者之格且足以知风政之多暇而髙躅之难继也辄和光禄庵二絶聊以寄钦羡之懐一笑投之可也所须接骨丹方谨録呈髙宻连年旱蝗应副朔方百须纷然疲薾日俟汰逐企仰仙馆如在云汉矣因风不吝诲字
　　答程彛仲二首
　　某啓奉别积年因循不修书问毎以为愧递中辱手书劳问甚厚感戴不可言也承以科诏入都跋履之余起居佳否老兄循道既乆文行逾粹决无终否不振之理更少贬以就绳墨即当俯拾也未縁披奉惟冀以时自重谨因乡人李君行奉啓布问
　　又
　　得圣此行得失必且西归计无縁过我而东武任满当在来岁冬杪亦无縁及见于京师矣此任满日舍弟亦解罢当求乡里一任与之西还近制既得连任蜀中遂可归老守死坟墓也心貌衰老不复往日惟念斗酒只鸡与亲旧相从耳星桥别业比来更増葺否因便无惜一两字
　　与王庆源二首
　　陵州递中辱书及诗如接风论忽不知万里之逺也即日履兹秋暑尊何似某此粗遣虽有江山风物之美而新法严宻风波险恶况味如不佳退之所谓居闲食不足从官力难任两事皆害性一生常苦心正此谓矣知叔丈年来颇窘此事有定分但兄以安健无事多子孙为乐亦可自遣何时归休得相从田里但言此心已驰于瑞草桥之西南矣秋暑更冀以时珍重
　　又
　　髙宻风土食物稍佳但省租公库减削索然贫俭始至值岁饥人豪剽刼无虚日凢督捕奸凶五七十人近始肃然鬬讼颇简稍葺治园亭居之亦粗可乐但时登髙西南引领即怅然终日近稍能饮酒终日可饮十五银盏他日粗可奉陪于瑞草桥路上放歌倒载也
　　答金山寳觉禅师
　　去岁赴官廹于程限不能枉舟一别中流纵望云山杳然有不可及之叹既渡江遂防轻舟见饯复得笑语一饷之乐暂荷之懐殆不可胜言别来因循未及修书专人至辱教累幅慰喻反覆读之爽然如对妙论仍审比来法履佳胜某此粗遣但未有会见之期临纸惘然惟万万自重至游堂记即当下笔逓中寄去近有后杞菊赋一首写寄以当一笑
　　荅富道人
　　承録示秘方及寄遗药具感厚意然此事本林下无以遣日聊用适意可也若待以为生则为造物者所恶矣仆方茍禄出仕岂暇为此谨却驰纳且寄之左右异日归田却咨请感愧之至
　　答周开祖
　　逓中辱书教累幅如接笑语即日逺想起居佳胜某此无恙已被防移河中府替人十二月上旬中行想去益逺矣往日相从湖山之景何縁复有别后百事纷纷皆不足道惟令举逝去令人不复有意于兹世细思此公所以不夀者而不可得不免为之出涕读所示记文述略尽其美甚善其家能入石否亦欲作一首哀词未暇也当作寄去开祖笔力颇长魏武所谓老而能学惟予与袁伯业真难得也寄示山圗欲寻善本而不可得者新诗清絶辄和两首取笑浩然亭欲续和寄去今日大雪与客饮于玉山堂适遣人往舍弟处遂作此书手冷殊不成字惟冀自重而已
　　答蜀僧几演
　　几演大士防恵蟠龙集向已尽读数册乃诗乃文笔力竒健深増叹服仆尝观贯休齐己诗尤多凢陋而遇知得名赫奕如此盖时文凋故使此二僧为雄强今吾师老于吟咏精敏豪放而汩没流俗岂亦有幸不幸耶然此道固亦澹泊寂寞非以蕲人知而鼓誉也但鸣一代之风雅而已既承厚贶聊奉广耳
　　与人
　　违去门下已八年愚鲁罢殆人事废书疏缺然怠慢之罪宜在谴絶比承柄用又不以时随众修贺盖疎懒愧缩日复一日不知复怜恕之否即日履兹寒凝台万福某去替止数月而贫困难以赴阙相次乞江浙一郡君幸得之拜见未可期惟冀为国自重
　　答张主簿
　　改岁无縁展庆伏惟履兹新春百福来集旬日前辱教感服眷厚不即驰答悚怍悚怍向日披奉但有驰仰余寒冀以时自重
　　与人二首
　　浙右之别遂不上问至今想必察其情也特枉书问感慰兼集比日起居何如渉海恬然继以题擢众论翕然知忠信之可恃名实之相副也雅故之末忻慰可量
　　又
　　前日使车道由郡下虽展接顔表殊慰瞻傃之懐惟是礼劳不腆实深愧悚逮兹违间吏役绊撄未皇奉书以伸缱绻之情特防髙明逺贶珍牍披绎数四感仰交懐初暑微热窃承跋履之余动止佳胜未縁会集临纸増慨
　　与梅守黎希声三首【徐州】
　　倾向己乆展奉无由窃计比日履兹酷暑起居佳胜某占籍部中不获俯伏门下一修桑梓之仪瞻望铃斋岂胜懐仰伏顺时为民自爱
　　又
　　去岁王秀才西归奉状必达即日逺想起居佳胜承朝廷俯狥民欲有防借留虽滞留髙歩士论未厌而乡闾之庆特以自私而己然山水之秀园亭之胜士人之众多食物之便美计公亦自乐之忘归也某久去坟墓贪禄忘家念之辄面热但差使南北不敢自择尔何时复得一笑为乐尚冀为时自重
　　又
　　向自宻将赴河中至陈桥受命改差彭城便欲赴任以儿子娶妇暂留城东景仁园中旦夕自汴东去逾逺风问可胜怅然坟墓毎烦戒敕惟増感噎堂兄欲葬祖坟为诸房众多某既不敢果决恐众意难允也乞知之
　　答李秀才元
　　热甚竟不再别怅仰殊深辱教承起居佳胜宠恵皆竒笔雅制刻荷无已仁者之恵诚足慰彼黎庶然不知者以为见教以是摇之呵呵安道舍弟当具道盛意乍逺万乞保重即复显用以慰士望
　　答范蜀公
　　前日辱书并新诗累幅词格清美钦味不释手属使者交至纷纷无暇裁答后时再领手教愧悚无地比日起居何如未由披奉万万以时自重
　　答晁叔美二首
　　自别两辱存问荷眷契之厚无以为喻日欲裁谢而拙钝懒放因循至今计明哲雅量不深讉过而自讼亦乆矣即日不审尊履何如某此无恙但奉行新政多不如法勘劾相寻日竢汰谴耳若得放归过淮必遂见未间为国自重
　　又
　　向承出按淮甸不即具贺幅者以吾兄素性亮直而此职多有可愧者计非所乐耳然仁者于此时力行寛大之政少舒吏民于网罗中亦所益不小此中常赋之外征敛杂出而盐禁繁宻急于兵火民既无告吏亦仅且免罪益茍简矣向闻吾兄议论颇与时軰不合今兹躬履其事必有可观者矣令兄佳士久淹诸君亦自知之
　　与蒲廷渊
　　河中永洛出枣道家所贵事见真诰唐有道士侯道华尝得无核者三食之后竟窃邓太主药上升君到彼试求之但恐得之不偶然非力求所能致耳
　　与晁君成
　　苦寒审尊履佳胜新文极为精妙久不见之甚慰喜庄子用志不分乃疑于神古语以疑为似耳如易隂疑于阳世俗不知乃改作凝不敢不告人还草草
　　与范子丰六首
　　伏审子丰南宫殊健庆抃可量即日想已唱第必在髙等期集之暇起居佳胜某更五七日泝汴愈逺左右临书怅然惟祈慎重别膺亨宠
　　又
</div>
    <div class="pagination">
<a href="东坡全集_page76.html">上一页</a><span>...</span><a href="东坡全集_page72.html">72</a><a href="东坡全集_page73.html">73</a><a href="东坡全集_page74.html">74</a><a href="东坡全集_page75.html">75</a><a href="东坡全集_page76.html">76</a><span class="current-page">77</span><a href="东坡全集_page78.html">78</a><a href="东坡全集_page79.html">79</a><a href="东坡全集_page80.html">80</a><a href="东坡全集_page81.html">81</a><a href="东坡全集_page82.html">82</a><span>...</span><a href="东坡全集_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
