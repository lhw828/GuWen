<!DOCTYPE html>
<html>
<head>
    <meta charset="UTF-8">
    <title>大复集 - 第 42 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大复集 - 第 42 页/共 42 页</h1>
    <div class="content">












　　中顺大夫陜西提学副使何大复先生行状
　　何先生讳景明字仲黙号大复山人先世湖广罗田县人四世祖太山红巾乱时徙信阳遂世为信阳人太山生四子隆一隆二隆三隆四隆二一名海先生曽祖也生祖鉴为典术有隂徳称于乡里鉴生父信驿丞后封中书舍人愽学能诗号梅溪公生四子先娶卢夫人二子长景韶成化丙子举河南歴官东昌府判先卒次景旸治戊午与先生同中河南鄊举见官安庆府通判后娶李夫人子二人长景晖不仕次即先生者也先生生六嵗能对句出竒字日记数百言知敬诸兄至挞之不敢诟见羣儿逐戯即不同群八嵗能文十二嵗随父宦之陜西会宁驿时临洮守李公闻其竒召置门下甚爱重为延师授春秋其师间出他长儿皆谑笑履师座先生独安坐说春秋李公覵叹曰何儿麟凤也尝盛衣冠束金呼入谓其夫人曰汝视予贵邪他日是子贵奚啻予邪居三年父致仕贫不能还李公馈之车马集诸官相送郊亭上扬爵酌先生曰吾小友既归改治书治书才九月沁水李御史瀚时按汝宁调试信阳诸生先生从其兄徃试御史读其文曰竒才竒才吾未见山川何盛生此人也遂复如信阳观之已而中经魁报者至先生卧应之人曰汝何不喜曰吾固知己何喜为也是时年才十五形貌又小且秃笄也诸王公大人争负视至转相负匿府不出所居过人遮蔽弗得进草书日数百张应诸求者一时尽呼为神童次年春试以文多竒字覆省巻见除不第入太学匝月归林祭酒作诗赠之祭酒赠诗诸生前未尝有也未冠中治壬戌进士授中书舍人奉敬皇帝哀书南下逺方君长贵使者咸赠遗犀象珍宝有熊太监者独复重赠遗先生平却不目太监大发悟扵心曰彼年少能尔吾独不丑哉遂去职逾年还惟衣书一箧而已后值逆瑾用事知以小臣不能夺诸大臣又多自顾即谢病归居顷之梅溪公与李夫人同时卒先生哀毁骨立禫祭未成不饮酒不弹琴服除而逆瑾败当是时诸名节士多为瑾汚者不即被大祸而先生独超然逺举天下皆曰见防而作何子岂不髙哉已用大学士李公荐复授中书直内阁制勅房经筵官其友北地李献吉遭江西之讼众多媒蘖其短莫肯为直者先生独上书争之且责杨冢宰讼遂得辨乾清宫灾上书陈时政言人事不修天变将复作至诋曰义子某不当畜也某宦官不当宠也因留中不出人为之寒心是时钱宁舞权指使百职一日持古画造门求题先生曰好画勿污吾题尔留一年不与一字师御史客死京邸幸臣廖氏者赠之棺先生叱却曰吾友平生不茍受也岂以死污之哉遂自出金赙之其勇扵为义类如此先是京官非有罪无九年不迁者先生特以危行连蹇湮滞中书凡十余年始转吏部员外乃陞陜西提学副使陜西边絶外地缘边数县路出外旧时提学难之皆调试其县诸生先生曰即如此是弃之矣竟徃试如他县蓝田大旱其山上有泉先生至则登山投祭文泉中须臾大雨商州学地狭旁有王母祠大官家庙州人神其祠先生顾谓守官曰何祠庙为也俱辄毁已大官家亦不敢怨陜西属所试诸生竒者悉取正学书院亲自督敎间出俸钱赡所不给关中得人于时为盛今年四月竟以学政勤劳得心疾六月告归行李萧然至家甫六日而卒圣明初服先生乃不永焉岂不命耶先生生而神明徳量纯粹志大行坚学精意逺愽物洽闻会理守约究其所造可谓浑然成矣家庭间怡怡如也交接雍雍如也取与进退龂龂如也自鹏侍侧未尝见喜怒顔富贵功名不齿诸口平生手不持一钱读书必至夜分以为常与人讲论终日不倦安贫乐道不念家产居官勤事以禄自守复丝毫弗茍受然又好予卒后阅诸囊中余金三十而已岂可不谓清白君子者哉初国朝去古益逺诗文至治间极矣先生首与北地李子一变而之古三代而下文取诸左马诗许曹刘赋赏屈宋书称顔栁天下翕然从风盛矣哉千载一时也甞曰诗文有不易之法辞断而意属聨类而比物殊途百虑而一致同归文靡于隋韩力振之而古文亡扵韩诗弱于陶谢力振之而古诗亡扵谢繇此观之先生之所著述可见矣先生通五经尤好易诗其隂阳医卜天文地理律吕厯数诸家各造其妙所着有何氏集十二论定古乐府选汉魏诗三秦志皆行扵世先生生成化十九年八月六日卒正徳十六年八月五日年三十有九初配张氏先卒赠孺人继配王氏封孺人后先生十六日亦卒孺人随先生周旋甚相爱又能敬每奉饮食必自为无不甘甞夜分先生不寝孺人不寝也及先生卒日夜痛哭环柩走曰吾欲死饭浆不吞口竟不病而絶呜呼夫妇同归孺人之贞志毕矣孺人少先生二年生子男三人长夫读书能文聘郏县王氏参政公女也次立次登长女聘袁氏子次聘冯氏子次聘张氏子皆幼今年十月七日将合葬钓鱼台之北山兄景晖谓鹏曰亡弟素爱子子状之鹏自幼与先生同里长而从学先生甞谓梅溪公曰是子甚解吾有望也及后先生官京师六年至是又五年余始从事诗文望先生归一讲焉及归而竟不起伤如何耶方先生病笃鹏与其侄何士门人张诗入执其手泣先生曰死生常理无足悲但吾生多辛苦耳声尚琅琅然鹏闻之先人云李夫人方娠时梦大红日堕懐中已而生先生今六月至八月旱卒之日甫敛大风雷雨白昼晦防先生生死大异岂非其有关天地不偶然者哉正徳十六年八月二十五日门人樊鹏谨状







　　中顺大夫陜西按察司提学副使何君墓志铭
　　孟洋曰余读伯夷传其称天道不与善人谓其不然今观何子修学立行而夭死又何戾也余哭仲黙之明日其孤以门人樊鹏状谒铭恸乎恸乎君知我我独不知君已乎仲黙兹为汝志矣何君讳景明字仲黙号大复山人髙祖太山由罗田徙居信阳生海海生鉴鉴以隂阳家县辟为典术五子曰信者封征仕郎中书舍人读书善吟号梅溪梅溪公四子长景韶东昌通判卒次景旸安庆通判次景晖最幼何君何君秀而癯性沉敏有度八嵗能属文十二从梅溪公宦游陜西之渭源临洮守闻其竒召置馆下甚爱重令师授春秋数月即说春秋其师乃辞避弗敎也梅溪公既归乃又从其兄受尚书受尚书才九月治戊午即以尚书魁河南乡试己未试礼部不第游太学祭酒林公又甚爱重何君赠诗美之壬戌举进士进士例改庶吉士何君独以不喜私谒弗与进士请归娶娶张氏二年卒当是时关中李君献吉济南边君廷实以文章雄视都邑何君徃造语合三子乃变之古自是操觚之士徃徃趋风秦汉矣甲子授中书舍人明年奉使南方还过里闬再娶唐县王氏是嵗正徳元年也刘瑾时君度惟大臣可与抗节乃上书诸尊贵言宜自振立挠瑾权诸尊贵恧顾嗛何君丁夘何君恐祸及谢病归郊居著述一年瑾尽举免诸在告者戊辰何君免己巳梅溪公及李太孺人相继卒何君哀毁危絶辛未冬何君用阁老李公荐复授中书舍人直内阁经筵官时四方学士咸愿知何君车马填门巷即元老钜卿无不欲出门下钱宁欲交驩何君间持古画谒何君题君谢曰此名画不可防毁弗许乾清宫灾君应诏言时事词义剀切疏留不下丁丑陞吏部验封司员外郎仍直内阁戊寅陞陜西按察司提学副使提学政尚严务在崇本起弊士初稍不堪渐乆而安风习亦振初何君独以文学着闻既提学人又服其能政若是辛巳二月何君以形劳虑深卒然呕血损六月弃官归会道暑益亟抵家六日为八月五日而何君卒呜呼伤哉王孺人故有内疢号痛莫支越十六日亦暴蹷而卒孺人幼丧父相者贵之人求婚母辄不许年二十二始归何君以贤称防毅皇帝上尊两宫及李太孺人张氏同封赠云何君事兄恭能顺承父母之志其父母诸兄亦独甚爱何君何君一切不好华靡复不治产业居官所入禄则又常分所亲故既归余白金不满三十两所在不赍方物疾且亟王孺人泣曰官贫诸儿女幼君即有不讳奈何君曰若无多患第不昧天理足矣何君友与人讼者故尝寡交与及讼众莫为之地何君乃独上书力诤直友之屈师御史者客死京邸莫能敛锦衣官廖鹏钱宁之党也赙之棺因结懽士大夫君曰奚为污吾友地下乃出金赙之诸所知皆赙之敛成礼旋却所赙棺其见义勇为如此何君天资颖异好学常若不及读书率过夜半即盛暑蟁蝱汗洽背不废迩年略去词章尝称以为天下自有实用之学竭精力犹弗逮何暇文词无益也葢其用世之志至逺今中沮矣惜哉及王孺人以哀絶亡他顾虑亦贞固矣何君生成化癸夘八月丙寅卒年三十九嵗王孺人少二嵗生成化乙巳二月甲寅子三人长夫聘郏县王氏参政君女次立次登女三人长聘袁氏子次冯氏子次张氏子皆王出是年十月七日合葬典术公墓侧何君有文集诗集词赋集合若干巻行刻传扵世云铭曰噫归哉何君孰夺尔寿也虽夺尔寿尔名不朽有女媞媞爰俪君子如琴如瑟乐尔偕死乐尔偕死未毕尔婚嫁岂无巨源靡孤叔夜凄凄云旂雾驾迟迟凤凰喈喈和鸣相随瞻彼崇冈载隂载阳灵魄攸藏用万祀无彊有涯孟洋撰





</div>
    <div class="pagination">
<a href="大复集_page41.html">上一页</a><span>...</span><a href="大复集_page37.html">37</a><a href="大复集_page38.html">38</a><a href="大复集_page39.html">39</a><a href="大复集_page40.html">40</a><a href="大复集_page41.html">41</a><span class="current-page">42</span>
    </div>
    <div class="pagination"><a href="index.html">返回目录</a></div>
</body>
</html>
