<!DOCTYPE html>
<html>
<head>
    <meta charset="UTF-8">
    <title>演山集 - 第 31 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>演山集 - 第 31 页/共 35 页</h1>
    <div class="content">　　先王之制礼乐也发天地之情明天地之理而已过制过作人伪也非真礼乐也故过制则非理而失之乱过作则非情而失之暴明于天地然后能兴礼乐者发其情明其理而已
　　伦者言其理而已矣伦人理也乐之情天徳也以天徳论人理则无病天之患矣人之徳出而分于三则有中入而止于一则有正中而无邪则能从于人正而无邪则能侔于天敬顺礼之制在心者也庄恭礼之制在体者也欣喜欢爱则设于情恭顺庄敬则立于质与民同礼乐之小者也与天地同礼乐之大者也与道同礼乐之妙者也先王之于天地以其妙者官之以其大者相之
　　王者之为天下方其图功而谋治也则有教化以行礼乐之道及其功成而治定也则有制作以建礼乐之业道也先王非敢私行之业也先王非敢私为之明人之天而已礼之实节文仁义者也乐之实乐仁义者也节之不泛文之不固乐之不乖二者之实虽人之所固有者彼所以节文而乐之则因教化而后至焉葢使天下之人耳目之视听无非礼也手足之舞蹈无非乐也其功已成其治已定先王始有制作以收其成而已乐以象徳而功成则徳之着也故作乐以扬之礼以节事而治定则事之辨也故制礼以彰之功大者其乐备治辨者其礼具王者之制礼乐其情相沿而有详畧者时而已矣
　　干戚之舞饰威而已故非备乐熟烹而祀致味而已故非达理五帝之天下未传之子故不言世而言时其时未失徳故不言礼而言乐五帝之时其俗未顿革故言殊而不言异
　　乐极则忧者以物为乐故也礼粗则偏者以数度为贵故也大圣敦乐有仁而其乐未尝荒故无忧礼备有义而其法足以适用故不偏
　　道之下降气为隂阳形为天地数为万物气数之中以其高下散殊而有礼之序以其流化合同而有乐之和二者道理之自然有生之类莫不具焉流而不息者品物流形也合同而化者万物并育也礼居仁义之后人徳之序也义居仁之后天徳之序也自其天地始分而言之则仁义在其后矣仁主爱乐主统同故仁近于乐义主断礼主辩异故义近于礼而礼乐之大用非特于四时是以仁义之用近之而已礼夏徳也夏之序长春之生而已可以统言仁智冬徳也冬之序藏秋之成而已可以统言义天地化始于仁革始于义
　　气也者神之盛也敦和又其气之盛也礼乐之道行乎阳则高下散殊合同而化行乎隂则率神而从天居鬼而从地鬼神之神未离乎数而数实行之是以道之妙乎乐则能率之以从天妙乎礼则能居之以从地礼乐之妙能官天地而率神居鬼则分天地之所主而已唱者天之道也故作乐而应之偶者地之道也故制礼以配之应也配也礼乐之参天地者也由卑而见贵由高而见贱方以类聚物物以羣分类天地之尊卑隂阳之动静羣类之聚分形象之上下天地之理自尔交感之相摩旋转之相荡鼔以发之奋以进之动以化之暖以养之天地之情自尔化不时则不生失乐之和男女无辨则乱失礼之节不生无辨天地之情所不能免故后之于天地以乐之和辅相其宜以礼之中裁成其道乐之和失之则不生礼之别失之则乱及其得之则极乎天而蟠乎地行乎隂阳而通乎鬼神穷高极逺而测深厚行乎隂阳则物莫能违之通乎鬼神则物莫能间之凡有声气形数之类在其中焉礼乐至于此矣然后能着大始能居成物
　　天之化其阳始于亥生于子成于丑而干位西北焉则知大始矣干者天之道也扬子曰天奥西北郁化精也物于此焉天道制其命化精含有其生意时未判也及夫万物资始于元成于艮至于震而天之用出焉地气上升天气下降奋之以风雨动之以四时暖之以日月数者冥合而有乐之和则大始着矣地之化其隂始于已生于午成于未而坤位西南焉则作成物矣易曰致役乎坤致役者作之也万物之生天化气地化形其化形也萌者出勾者达羽者飞足者走鳞者防特未定也及夫并育而不相害并行而不相悖防者潜走者伏飞者息方以类聚物物以羣分类数者冥分而有礼之别则成物居矣大始者精气也乐散为和气以着之成物之体立矣礼分为定体以居之礼者其乐之终始欤故言礼制行矣则在乎乐之前言礼居成物则在乎乐之后歌南风和天也赏诸侯和人也诸侯之受赏亦责其致和而已徳盛而教尊则其徳和于人五谷时熟则其徳和于天乐者象徳而赏之也舞者徳之容故观其舞而知其徳諡者行之迹故闻其諡而知其行
　　云门天徳之象也咸池地徳之象也乐之象徳有天而已则简地尧之乐有咸池备矣韶夏文乐也濩武武乐也象徳有文而已则缺武商周之乐有濩武则尽矣大巻言云之形大章言云之象
　　万物之生得寒而成得暑而长然而不时则邪气乗物故不时则疾得风而动得雨而润然而不节则淫暴害物故不节则饥教者先王所以化物也故譬则寒暑事者先王所以应物也故譬则风雨因时之宜而立教故不伤世通物之变而用事故有成功是以先王之为乐也于天下也法治于已也则行象徳然后无不时不节之患
　　酒之养人犹其教其事酒之流生祸犹其不时不节壹献之礼賔主百拜所以节其流
　　上下之分甚严而不至于絶者以其有酒食以合欢甚欢而不至于荡者以其有乐以象徳有礼以缀淫皆以礼终故哀乐中其节
　　众人所乐者物之盛圣人所乐者徳之盛惟乐出于圣人之所乐故能养民心其感民深其移风易俗而出于众人者彼且自荒矣其如民何
　　有血气则有情欲有心智则有意识情欲可动意识可感然后喜怒哀乐随其所遇而变君子则不然血气心智不能淫其性而喜怒哀乐之情发而中节故不为忧思淫乱而异其音焉是故君子之乐可以善民心可以移风俗
　　本之情性以正乐之徳稽之度数以正乐之文制之礼义以正乐之用隂阳为道则刚柔为徳隂阳为徳则刚柔为气刚气阳徳之发柔气隂徳之发不散不密隂阳之中不怒不慑刚柔之中有中性然后有中徳有中徳然后有中气乐者本于性发于徳而作于气者也先王以民之喜怒哀乐随其所遇而变则天理灭矣故本诸情性而为之乐焉及以感道之则君臣上下同听之莫不和防父子兄弟同听之莫不和亲夫恭之于君臣亲之于父子天理也而形见于乐则乐观其深矣时有盈虚运有去来物有存亡人有进退圣人之知进退也归之义焉而不累乎其身圣人之知存亡也归之命焉而不累乎其物物我之累亡然后能止乎一而不失其正焉由止一之正而上之为不亏之纯不杂之粹至乎抱一之精而尽焉故圣人之不动者不去不来无进无退不死不生无存无亡不加不损无得无丧然而知之所及者特与五行之数四时之运相为盈虚消息而已
　　消息盈虚天之理也在人为进退在物为存亡得丧未始有是物也傥来而得之然后有存焉未始无是物也适去而丧之然后有亡焉未知人焉知天是故进退先乎存亡存亡数之大者且不知焉焉知得丧是故存亡先乎得丧存亡吾知之矣未有不及得丧者也故言知进退存亡而不失其正者得丧不与焉
　　有天道者地之类不及见之有隂道者阳之类不及见之圣人之神能隂能阳圣人之道有天有地及其作也本乎天地丽乎隂阳者无不见之矣本乎天者亲上见圣人之天道者也本乎地者亲下见圣人之地道者也杨子曰仰而视之在上俯而窥之在下企而望之在前弃而忘之在后犹之苍天也东西南北无不在焉圣人之作也其孰不见哉
　　元徳之类即于物者其徳有三曰刚曰徤曰中即于天者其徳有四曰正曰纯曰粹曰精以刚而立以徤而行以中而用元徳之成物也以中而用则其为徤也莫能穷之以徤而行则其为刚也莫能折之成物而还止一而静则有正焉纯者止一而不亏者也粹者止一而不驳者也庄子曰索也者谓其无所与杂也纯也者谓其不亏其神也一之所致至乎抱一之精而尽焉神者天道之至精者天徳之至杨子曰天奥西北郁化精也太始冥冥无有无形含孕庶类运动百化穷则更生终则有始一阳之萌万形以分鼓之以雷霆奋之以风雨勾者出萌者达蛰者昭角觡生羽翼奋莫制之者乾元之刚不亦至乎
　　先王之应时也春将务作夏将务讹秋将务成冬将务易观日而后知焉先王之授时也于春之中则使民隩观星而后知焉春且至矣而弗平秩何以行事春且中矣而民弗析何以立功是故官敏事农敏功与时盈虚与时因革而已
　　制治之道有任无为者然后可以出法而应物有任有为者然后可以行法而立事稷之播种契之敷教臯陶之作事垂之共工伯益之虞伯夷之典礼防之典乐龙之纳言行法者也茍无出法之人论道而揆之则虽八官之烛理有能蔽之者非所谓亮采荣者或辱成者或败非所谓惠畴是故舜之命九官也禹宅百揆为之先焉八官以序各任其事要在大禹详在八官道所揆晦者斯光窒者斯通辱者斯荣败者斯成无失职之虑而况八官以其才之所长而専其任哉
　　无君子莫治野人无野人莫养君子明君礼下以恭致君子也取民以俭致野人也致君子则使之正经界均井田平谷禄为治野人之计也致野人则使之九一而助国中什一使自赋为养君之计也
　　管仲晏子非王者之佐孟子耻以此自待故曰管仲曾西之所不为也而子为我愿之乎齐威晋文无王者之道孟子耻以此待其君故曰仲尼之徒无道桓文之事者是以后世无传焉臣未之闻也










　　演山集巻四十八
　　钦定四库全书
　　演山集巻四十九　　　　　宋　黄裳　撰杂说
　　责难于君谓之恭故孟子曰无以则王乎管仲论卑而易行商君之说孝公终用强国之术不能责难者也陈善闭邪谓之敬故孟子曰我非尧舜之道不敢陈于王前所谓陈善仲尼之徒无道威文之事者是以后世无传焉臣未之闻也所谓闭邪吾君不能谓之贼齐宣王问曰若寡人者可以保民乎哉孟子曰可也贼仁者谓之贼孟子以王不忍一牛之觳遂许之仁不忍一牛仁之防者至于保民而王仁斯至矣然而孟子不弃其仁之防者自其防者而推之遂足以保四海是岂贼仁乎哉
　　望之不似人君以其无仪就之不见所畏以其无威卒然而问其志甚大虽无可望可畏之文而有可望可畏之实孟子所以怪其难知而嘉叹之耳
　　仁者不可为众所以能一天下不嗜杀人非仁之至然而孟子之时天下之人牧未有不嗜杀人者则能一之非必仁如文王天下莫不与也此仁者所以无敌于天下
　　有不忍人之心斯有不忍人之政油然之云以譬仁政之意沛然之雨以譬仁政之泽
　　父在观其志故能有养父没观其行故能有述三年之中非丧事不言奚暇改父之道哉又况孝子更有不忍之心乎
　　上下之分无礼则乱无和则离苟徒行礼以为节制无可观者必使天下之人有情以相爱有文以相节夹辅其礼而行然后先王之道美矣小大由礼不以和通之则离故有所不行知和而和不以礼节之则流故亦不可行
　　无义之信其言一出而已不可复也无礼之恭上交则謟下交则渎謟渎之中耻辱存焉有因人者有为人因者夷之因人者也徐辟为人因者也因人不失其亲亦可宗也而况为人所因者乎信出于义则可复不足言之恭出于礼则逺耻辱不足言之为不失其亲者之所因则亦可宗也不足言之
　　食无求饱其志在乎饱徳居无求安其志在乎安仁敏于事而慎于言其志在乎笃行食不饱居不安人之所忧饱食逸居人之所乐临事人之所难出言人之所昜自以为是以人为非人之所蔽其志在乎饱徳安仁则忘其所忧在乎笃行则忘其所难徳行患有所失未敢自以为是也就有道而正焉则忘其好已胜矣此其所以为好学欤食前方文我得志弗为也方学之时食无求饱居无求安及其得志也故能如是
　　贫而无謟善守贫者贫而乐则忘其贫矣富而无骄善守富者富而好礼则忘其富矣所好者不在乎物是故内有以制心而所欲不累乎徳外有以节事而所行不害乎义贫而无怨难富而无骄昜葢夫贫而无怨则能乐耳如切如磋道学也则言贫而无謟富而无骄如琢如磨自修也则言贫而乐富而好礼者患人之不已知则有累乎志行不患不知人则有害乎物已以天命处不已知而进乎徳以人事处不知人而进乎智
　　一而不可不昜者道也中而不可不高者徳也北辰中而高故为众星之所取正徳政中而高故为天下之所取正书曰民心罔中惟尔之中子率以正孰敢不正为政以徳故有中以养乎不中有正以率乎不正孔子曰政者正也徳不与焉则有徒法而已天下何所取哉书曰徳惟善政
　　诗之所自根于心本于性循理而发至于永歌舞蹈而后已乌有人伪与其间哉故诗之用动天地感鬼神夫天地之大鬼神之幽不诚未有能动者也思无邪则诚至矣其言有序其情有节乐者不淫哀者不伤真情诚意之所及也虽至变风之世其俗犹在及乎先王之泽已竭在人心者物或蔽之始有诬上行私与夫翫物而作者无邪之诗不复得矣
　　使民皡皡而不知为之者则文王以民力为台为沼而民欢乐之未之至也民无得而称焉则谓其台曰灵台谓其沼曰灵沼未之至也当是之时文王茍不散神之道以示天下则民何从而附之哉灵则王神之散者也鹿见之而不聚鸟见之而不举鱼见之而不逝庶民以力为台为沼可谓劳矣反以为乐焉文王之徳不亦灵乎乐其有麋鹿鱼鳖民之乐也乐民之乐者民亦乐其乐又乌有欲与之偕亡者哉
　　河内凶移其粟于河内以济所无移其民于河东以即所有移民通财先王之法然而先王与民务本然后移民通财之法施于仁政之不幸梁惠王不仁其政徒用先王之陈迹尽心之勤葢与墨突不黔无以异也百步而后止以譬邻国之政五十步而后止以譬梁国之政梁王之心虽勤于邻国而失所以用心则一也五十步虽不弱于百步而弃甲以走则一也
　　无为而无乎不为之谓道僖公君臣有道无乎不为以至于无为者也言其无乎不为则曰在公明明言其无为则曰在公饮酒在公明明不必戒之曰无已大康职思其居在公饮酒不必劝之曰今我不乐日月其除此其所以为有道欤惟其有道在已则能致礼乐以自修醉言舞则言其有乐以尽其欢醉言归则言其有礼以节其肆在天则能和隂阳以为天下后世自今以始嵗其有则其利及天下君子有谷贻孙子则其燕及后世无体之易三才孕乎其中乆矣天道阳也无阳中之隂则弗能生地道隂也无隂中之阳则弗能成人道亦然一画而天则废隂一画而地则废阳然则天地之道安得而立哉兼三才者昜之道也两之者立三才之道也肝藏魂肺藏魄心生气三物附防而有生焉及其散也魂气归于天形魄归于地先王方其致之也阳达于墙屋则其求于天隂达于渊泉则其求于地及其祭之也夏祭心主报气也商祭肝主报魂也周祭肺主报魄也合而报之用牲之气加以萧光礼之逺于人情者也故以报气教民反始用牲之实加以郁鬯礼之近于人情者也故以报魄教民相爱
　　使民养生丧死无憾之始可谓知本不违农时数罟不入汚池斧斤以时入山林可谓知类富之然后教之可谓知序人之情其生莫不欲致其欢故先王于其生则有以养之其死莫不欲致其哀故先王于其死则有以送之生无以养死无以送虽有其身犹将弃之奚暇治其性哉先王知人事之大者在乎死生所以失人之情者在乎死生之失其所故为之政焉使之养生有备送死有具谷与鱼鳖不可胜食则其养生有备矣材木不可胜用则其送死有具矣然而材木不可胜用鱼鳖不可胜食生之之道可得而闻乎用民之力嵗不过三日则谷不可胜食草木零落然后入山林则材木不可胜用汚池之鱼易穷数罟难避以难避之罟不取易穷之鱼则鱼鳖不可胜用然而不违农时数罟不入汚池斧斤以时入山林此为民养生送死者之计也王者之仁至于老者少者弱者得其所养而后至焉是故五畆之宅植之以桑鸡豚狗彘之畜无失其时此为民养老者之计也百畆之田勿夺其时此为民养少者弱者之计也葢夫五十非帛不暖五畆之宅树之以桑则可以常衣帛矣七十非肉不饱鸡豚狗彘之畜无失其时则可以常食肉矣养生者有备送死者有具老者少者弱者不失其所养则驱而之善其民从之也轻矣故为之教焉庠序者王教之所自出则使之谨庠序之教孝弟者王教之所自始则使之申孝弟之义孝弟而不好犯上以其有义存焉是故孝弟有义而后少者代弱壮者代老颁白者不负戴于道路梁王不知所务狗彘食人食而不知检涂有饿殍而不知发徒能移粟以济所无移民以即所有而望民之多于邻国不亦迃乎
　　秦之守天下也以其所取故其失也犹能刚之物一折而断焉
　　周之封建失之于后其失也无徳汉之封建失之于初其失也无度
　　三代之兵出于乡遂之中行粮止食刍秣械用载之有车辇曵之有马牛非资于公上秦废先王之制而惟夷狄擅有乡兵之利以夫区区公上之转输而对夷狄自赡之卒伍此遐征逺讨所以屡困中国也
　　温以接人使人亲之恭以待人使人尊之无良在其中焉则其为徳出乎笑貌之间耳温恭之徳出乎笑貌之间则夫子之求之也岂异乎人之求欤此良所以序二徳之中善者人徳良者天徳良在乎知则无事于虑良在乎能则无事乎学良在乎贵则赵孟不能贱之有所争而后良出而为忠有所修而后良散而为善使人亲我然后我得以恭待人此恭所以序温徳之后奢则骄矣良徳遂丧其孰为温与恭哉此俭所以序四徳之后有是四徳而物重焉四徳遂丧是故圣人以温接人以良存心以俭让处物俭而有让则物轻无让则物重葢夫无让之俭其失也吝而已俭而让则其自奉者轻奉人者厚四徳由是不累于物此让所以序四徳之后然则夫子之求之也将以自用人之求之也将为人用为人用者无处已之良无轻物之让以温恭为佞以俭为吝而已
　　以兵寄农以教兵寄搜狩其赴田役也犹其在比闾其赴战阵也犹其在田役声音服容在乡则相识于族在军则相识于卒在田役则相识于苃舎不测之变无常之敌趣之战也与其比闾之间田猎之时无以异也其孰以为危事哉
　　天下之事无财不立天下之民无财不聚以礼防民以义制事无财不行周之设官三百六十以理财责羣吏其法尤严而不敢缓也财用之数验之以书契督之以要成证之以贰令考之以参五逆之以式法辨之有类执之有总小数之则乘大数之则防职内所叙职币所振葢虽余财而加肃焉
　　羣吏之治在事与物先王合其日计而为成合其旬计而为要合其月计而为防治防者王治要者正治凡者师治目者司治数者旅
　　万有二千五百人居则为比闾族党州乡出则为伍两卒旅师军其为军也责其足以包敌为师也责其足以围敌虽然先王岂敢率尔而责之哉犹为伍两卒旅以治之参偶以相纠聨徽帜以相识别旌旗以相指挥自伍至旅所以治之之术未始废也则其责师足以围敌责军足以包敌不亦宜乎伍法为野人而设军法为野车而设卒法为号名而设
　　貌言视听思君以乂万民者也雨旸燠寒风天以育万物者也极备也过极无也不及皆失隂阳之中气春宜多雨秋宜多旸夏宜多燠冬宜多寒四者之中无风不化其犹四端之有信四行之有土四事之有思也欤肃也乂也哲也谋也圣也五事之得也五者之时若之狂也僭也豫也急也防也五事之失也五者之常若之物固有无意而相感者而况五者之相若则乌知其弗之应哉圣人还顾五事之至不其未至也则当以恭致肃以从致乂今既至矣则五者之来不以其叙是数也天地之变隂阳之化物之罕至者也












　　演山集巻四十九
　　钦定四库全书
　　演山集巻五十　　　　　宋　黄裳　撰
　　杂说
　　先王在上域民以礼不以封疆之界固国以仁不以山溪之险威天下以义不以兵革之利虽有坚锐固塞无所用矣为军将者有养人之徳为师帅旅帅者有帅人之智为长司马者有事人之志有死难之节虽有掎契司诈无所用矣长人之仁帅人之智六术五权在乎拱揖顾指之间人之所不能测者齐威之节制不可以遇三代之仁义仁义之用非特在乎先王所以固国与威天下而已有徳之将有智之帅仁义不可以胜用焉宵则人息之时也使之索绹冬则人休之时也使之乗屋豳公非固劳之也以为不若是无以致其乐焉民无违力地有余利然后朋酒斯飨称彼兕觥以尽其欢则昔时劳之也所以为今日之计欤
　　国子之合无政则乱无教则愚其正之也移屏而已无成均之法则人性失中其教之也记诵而已无道徳之师则人心失性成均之法成人之性均其过与不及者也蔽于天而不知人非此所谓有道蔽于外而不知内非此所谓有徳
　　政者国子之所禀则以中法治之故为之大司乐道者国子之所学则以中徳致之故为之师氏保氏养国子以道则所谓有道者教之也师氏以三徳教国子则所谓有徳者教之也
　　天下之民不敢擅有所之适者为夫节有期也天下之奸絶焉不敢擅有所赍者为夫传有说也天下之盗絶焉
　　五言之出是则天下治故此八音安以乐民以五言而报上也有美有嘉焉五言之出非则天下忽故此八音怨以怒民以五言而报上也有箴有刺焉以五言之嘉美者而纳乎上则上知所因矣以五言之箴刺者而纳乎上则上知所革矣万民之言以六律与之音八音之气以六律与之度是故内通乎性外通乎政君子闻之有所思焉以兴圣人在之有所悟焉以改
　　十有二律生于十二气十有二声出于十二律隂阳之道天地之理夫妇之情父子之性声律之中存焉况有先王之化上以和天时下以和人心述五行之和气播之于八音采万民之和言奏之于六律则其所感之幽所作之防犹役于隂阳焉
　　先王之政在中国者详于九州在九州者详于四海夷蛮戎狄人民财用六牲九谷之数知其利害而已故略于九州九州之政各有诸侯制节谨度同其贯利而已故略于中国
　　乱臣之肆无所不僭至于僭乐则尽之矣先王以乐象功以舞观徳季氏八佾舞于庭则将以功徳自视于天子矣未至于斯极者所不忍季氏忍为之则其孰不可忍哉
　　有来雍雍者以其和故至止肃肃者以其敬故能得万国之欢心以事其先王然后享皇考之祐则曰宣哲维人文武维后享皇天之祐则曰绥我眉夀介以繁祉周之天子茍无穆穆之徳则安能致是哉祭祀之始天子致助至有辟公之显相祭祀之终皇考致祐至有皇天之繁祉事其先王之至者也宗庙之祭歌之以彻其以此欤三家特陪臣耳事及三庙堂上之彻庭中之舞輙用天子之制乱名丧实雍之作也又奚取于彼哉天道高而尊造物者也惟造物者为能覆葢愚众之罪过而治之此冢宰所以为天官地道卑而亲成物者也惟成物者为能司牧愚众之善恶而教之此司徒所以为地官先王之治有政所以立礼有刑所以弼教政不为虐刑不为暴本乎一道而已葢自治官以道为本出为政刑岂有他哉辅予葢覆之所不及者耳后世之治上无道揆下无法守然后道之以政不以立礼齐之以刑不以弼教天下始有无耻之民然而王宅厥心不能有大宰亦乌用宅哉
　　正朝廷以正百官正百官以正万民大宰建其书佐王而治其近者也故以正典以正百官小宰莅其事贰王而治其逺者也故以正职以正万民孔子曰政者正也子率以正孰敢不正朝廷之上乡明之君中心无为以守至正一人帅以正则百官孰敢不正百官帅以正则万民孰敢不正
　　西面之卿其徳足以佐王东面之孤其徳足以祐圣三公北面而有答王之道王族故士虎士从王于路门之右大仆大右从王于虎门之左虎贲缀衣趣马小尹左右携仆百司庶府当如文王之世有仁以为常伯有能以为常任所守不戾乎法所负不愧乎位岂有他哉守正之王克其宅心而已文王宅心有道施于有政则自王廷之臣都邑诸侯之官典掌夷狄之吏莫非吉士克俊有徳周公之作立政以告嗣天子王非敢废也后徳惟臣良臣惟圣百官既正还及于上此政之所以成圣乎
　　六典以治邦国八则以治都鄙八法以治官府官成以治万民礼以治賔客而诸侯羣吏万民还以治乎我者宰夫之所待则故其所逆之士而理之大宰之所待则揆其所逆之情而弊之
　　道之所案所以立体道之所寓所以致用立体于中致用在外故王大旅上帝张毡案设皇邸皇譬则道之用毡譬则道之体其体不可外也宿次之中所以有毡案焉道以柔为体则以刚为用道以质为体则以文为用道以方为体则以圆为用道以圆为体则以锐为用毡之为物质而能柔所以象道之体皇之为物文而能应所以象道之用虽然文采节奏道之所寓以应物者乌可以为常哉物至而应事已而寂庄子曰仁义者道之蘧庐也止可以一宿此皇所以见于邸欤
　　先王之事天神以谓不称其道不足以当其意不当其意不足以致其飨张毡案未足以况道之体设皇邸未足以明道之用则有大裘而冕以为祀天神之服四圭有邸以为降天神之玉大裘以象天道大裘而冕以象天徳秉邸圭以降之所以象其用植苍璧以礼之所以象其体道以质为体则以文为用大裘衮冕所以况之道以圆为体则以锐为用邸圭苍璧所以况之
　　鼓之为物以和军旅以节音乐以正田役以作士众之气者也车骤徒趋鼓与之进车发徒刺鼓与之戒车徒坐作鼓与之行止易车险徒先王所恃以却敌者也然而坐作进退疾徐疏数之节在鼓而已
　　立政以为八柄以驭羣臣王之所立徳以为八统以驭万民王之所举臣之趋走民之从服疾徐进止在我而有节焉王之所御也故王固国以仁不以山谿之险威天下以义不以兵革之利域民以礼不以封疆之界鼓天下之民由道之大者而归焉王之务也坐作进退疾徐防数之节一时之教以待不虞而已岂足以语王哉故诸侯执鼖鼔军将执晋鼓师帅执提鼓旅师执鼙鼓而王之所执则路鼓而已
　　人鬼人道之大者故路鼔以鼓鬼享而王执之军事国事之大者故鼖鼔以鼔军事而诸侯执之诸侯有君之道故执事之大者谨度以事王故执事之大者而已四鼓之用莫尊于路莫卑于鼙
　　进则患怯退则患纷故军将执晋鼓以锐其进卒长执铙止鼓以肃其退鼓退而止之训习之终鼓作而通之鼓行而节之训习之始惟其训习之始不可不慎其乱故两司马执铎所长者寡所聴者详故也节鼓虑其过差尤可慎者故惟五人而一节焉师帅之于一军有不能进者自为二千五百人所主而已晋则听将军焉故执提鼔而已
　　车徒之众骤趋驰走坐作发刺皆中其节诸侯军将旅师之驭其众也肃故鼖鼓以鼓军事非王所务焉执于诸侯而已
　　治野之法有治其甿者有治其地者以下剂致甿之类治其甿也夫间有遂之类治其地也水能为田之利亦能为田之害先王为之通其利防其害便于谷粟则妨于车徒先王则使无妨于车徒有便于谷粟故万夫之地为之五沟以致水利为之五涂以防水害防归于路以达于畿则五涂下利于水上利于车徒矣路防十道而归之畿川受十浍而归之海民之达于畿也其犹川之赴海欤朝觐宗遇会同六者诸侯致勤于王者也时聘众见间问归脤贺庆致禬六者王致爱于诸侯者也诸侯以礼致其勤而王弗以仁致其爱则诸侯岂可以虚拘哉
　　智力能不未尝相同而亦未尝不相为用天之理也先王明其相用而为之制焉府史胥徒在官而有力者也使之为正师司旅之用乃为八职以治之百工农妇在民而有力者也使之为王公士大夫之用乃为六职以治之
　　有质而无文则物之用废有华而无实则物之体废在天有时在物有理在人有徳在世有事未闻偏立而独得者也虽然文华去道也逺且以阐吾之实然而实与质丧则其孰以为文华哉故凡绘画之事后素功者以素为质以质为本不可忘也素之在天为秋之序在人为性之质万物至秋动者还静华者即实然后反一春夏则其文耳君子内视见素感物而出之其生色也晬然见于面盎于背施于四体不言而喻人之文绣有不若者岂特绘事也哉
　　诗曰巧笑倩兮美目盻兮素以为绚兮巧笑美目之文见于容貌之间无素而徒致其文则趋于乱而已有诚心之所乐然后有倩兮之笑有诚心之所向然后有盻兮之视是则素以为绚者也此庄姜所以贤乎
　　六色之次以其五行之相胜而相用五采之治以其五行之相生而相继六色缋以为衣者也衣阳物也君之道也则缋以成象阳主造始以孶万物故其六色之次以其相用五采绣以为裳者也裳隂物也臣之道也则绣以成形隂主顺成以奉天道故其五采之序以其相继杂而章之工之巧也无素为之受焉其犹废甘以和欤未知其为味也
　　白质取其以义制人申徳威也赤质取其以礼事上承燕劳也休农息老物则君子不兴功张皮侯而栖鹄则春以功猛而害物者虎豹也毅而害物者熊也逺举而难中者鹄也先王当其役物使农兴事造业之时为物去害及逺中防然后以为功焉故张皮侯而栖鹄则春以功服猛去害所制者广兴事造业所建者备然后博施文徳懐柔逺人是故张五采之侯则逺国属春以功矣吾将息之逺国属矣吾将燕之燕之恩也息之仁也不可废威与义以制服害物者故张兽侯则王以息燕技兼于事事兼于义义兼于徳徳兼于道士大夫以事兼技以义兼技卿以徳兼义王公以道兼徳人之学当学其大者故虽百工之众一士可以治之
</div>
    <div class="pagination">
<a href="演山集_page30.html">上一页</a><span>...</span><a href="演山集_page26.html">26</a><a href="演山集_page27.html">27</a><a href="演山集_page28.html">28</a><a href="演山集_page29.html">29</a><a href="演山集_page30.html">30</a><span class="current-page">31</span><a href="演山集_page32.html">32</a><a href="演山集_page33.html">33</a><a href="演山集_page34.html">34</a><a href="演山集_page35.html">35</a><a href="演山集_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
