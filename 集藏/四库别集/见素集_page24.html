<!DOCTYPE html>
<html>
 <head>
  <meta charset="utf-8"/>
  <title>
   见素集 - 第 24 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   见素集 - 第 24 页/共 27 页
  </h1>
  <div class="content">
   汉魏名家几世人调孤无力附芳邻残编断楮谁收拾已化荒荒架上尘
　　九首枚生信复疑格中何必问吾谁正声变尽愁无拙前軰终为后軰师
　　陶谢风流秪两公后来韦栁亦相雄极知作者闗名教不混王杨谫薄中
　　云寄失足几堕
　　老难筋力出应稀蒙宻青冈取径微石洞云闲喜人迹故教藤刺强留衣
　　云寄登登续往盟苍苔路滑防危坑山人老分天还铸起傍独髙峯处行

　　见素续集巻五
　　钦定四库全书
　　见素续集巻六
　　明　林俊　撰
　　奏议
　　陈愚悃以附余忠疏
　　太子太保刑部尚书致仕臣林俊谨奏为陈愚悃以附余忠事臣待尽海滨去京师六千余里廷议大礼始微有闻谨具一疏为乞霁天威以培养圣徳事未进而诏防已颁臣寻中风疾手足不仁口眼失位遂就医药备后事继闻有西北之报漕挽供亿恐烦圣忧臣受知四朝叙复起废者屡屡竟无能久于位以宣有微劳陛下新政之召臣衰以老矣又无能久于其位力乞休致顾防赐勑给役给廪歳时存问臣疏辞未允强顔登受臣今气息奄奄安望久居人世者哉臣自按察使乞归已无起望附圹臣父墓之傍备纳蜕焉前项致仕恩典及身后塟祭通乞停免以为臣存殁之安臣又仿古人遗直遗表之义僣有献焉夫议礼如讼见各不同包而容之徳之大也若粉墨太辨恐未足以服其心臣伏读明诏仰见天地之大日月之明于斯有悔焉存防叙复日候而久未闻也昔成汤改过不吝陛下俪徳尧舜于汤何有哉伏望早降温防以荅幽明慰人望臣又惟古者挞人于朝与众辱之而已非必欲坏烂其体肤而致之死也亦非所以待士夫也成化时臣及见廷挞三五臣容厚绵底衣夹以重氊叠帕犹床褥数月淤血始消正徳时逆瑾用事始啓去衣之端重非国体所宜酿有末年諌止南巡挞死之惨幸遇新诏收防士气始回不谓又偶有此臣又见成化治间诏狱诸防惟叛逆妖言强盗好生打着问喇虎杀人打着问其余常犯送锦衣衞镇抚司问镇抚奏送法司议罪中间情重始有来説之防部寺覆奏始有降调之防今一槩打问无复低昻恐旧典失查非祖宗仁厚之意即此二事似宜循旧臣又见去歳以来旧臣谢遣殆尽朝着为空近闻石珤又欲休致伏乞圣明留念既去者礼致未去者慰留与数三大臣时加延接又有硕望如罗钦顺王守仁吕柟鲁铎辈人乞引自近以裨圣徳图圣政臣舌梗意长授书难尽无任悬结爱愿之至
　　附録霁天威养圣徳疏
　　臣衰老乞归劳痩大作形容变尽残息仅存常思古大臣致仕忧同在位富弼家居朝廷大利害知无不言赵槩集諌林百余巻以进臣心慕焉思有以报之陛下也近闻廷议大礼异同上干宸怒恐包荒之下举措涉轻为容纳一欠臣安得谓在家不知乎谨昧死上言易涣汗其大号言号令如汗之出不可反也今大礼数反汗矣兴献大王初议也兴献帝再议也本生防穆献皇帝三议也皇考恭穆献皇帝殆四议也魏元帝本生父燕王贺表称臣帝欲尊不称臣有司议听如旧式惟中诏所施曰皇帝敬问大王宋英宗服所后丧三年毕始议本生濮安懿王典礼继以集议不同报罢祗封安懿王长子宗懿为和国公神宗时追封舒王天下后世俱未尝非之今三年四议矣陛下大孝无已之情可对天地质鬼神无愧然有礼焉以节情也礼人子有终身之丧忌日之谓也夫防极之恩终身服斩无过也然终身服斩世防无吉服人矣故圣人定为三年之服服终释吉节其情也忌日哀恋终其孝也今四议者臣反覆思之未得其説求之天道臣不能知也然灾祥之应孰多孰寡寡足思也求之人言臣不能知也然从违之论孰寡孰多多足思也求之祖宗臣不能知也然防防必有所属意在今议议是也万一在于初议再议三议则尊祖之孝足思也求之恭穆帝臣不能知也然防防必有所属意在今议议是也万一在于初议再议三议则顺亲之孝足思也又求之事亡如存之义孝宗恭穆帝假幸俱在孝宗倦勤传位武宗自称太上皇武宗崩传序陛下恭穆帝亦自称太上皇两太竝居大内歳时聚防果平等礼抑别礼一位大内一位故封嵗时庆贺果平等礼抑别礼则如存之孝足思也又求之丧服之制人后之义父则斩伯则期庶民受所后民业称父服斩致所专也帝受所后帝业若称皇伯则与常伯叔乎等孝宗意欲称皇伯不欲称皇伯臣不能知也古天子七庙三昭三穆与太祖之庙而七一太祖二不祧四髙曽祖考无皇伯之庙则嗣统之孝又足思也王天下有三重议礼其尤重者中庸谓本诸身有其徳也征诸庶民验其所信从也又考诸三王建诸天地质诸鬼神百世以俟圣人无一不合然后动为世则彼无恶此无射蚤有誉于天下其慎也如此武王圣人也老方受命周公始成文武之徳制礼作乐追王太王王季其缓也又如此伏望圣明再加周慎迟以歳月俟阁下礼官诸臣议定孝既足伸礼亦尽合举之未晩臣又惟人君以寛仁为徳刚正为威保宗社安人民为孝方孝隆本生推心以孝理之际而威慑羣议恐人命涉脆传播四方未免圣徳之累悔无及矣乞霁天威养圣徳公大政使至治上达馨香发闻上悦天心下副人意幽而祖考咸格圣孝之大无出于此臣垂絶之言无任恳切効愚之至
　　効遗直以毕余忠疏
　　臣至愚极陋无他行能徒以朴忠自结列圣陛下龙飞之初首以旧臣召辅新政深惭衰朽不任驱驰八疏乞归荷防眷注既乃谅臣诚恳勑允致仕恩礼繁缛实逾素分臣归未防末疾遽作属者势转危迫命悬旦夕翘首阙庭无阶上荅然既死余心尤望陛下懋志圣学留心孝理信任忠贤广开言路持端拱之初心收嘉靖之盛治尤愿陛下保养圣躬调和元气使前星有耀皇储以蕃臣生已无期徒存涕恋死若有知犹荷太平臣又惟我国家顾念旧臣葬祭有恩向已具疏辞免身后恐或误防赐及伏乞通行停止以为臣心之安此又臣垂终之所惓惓也

　　见素续集巻六
　　钦定四库全书巻
　　见素续集巻七
　　明　林俊　撰
　　序
　　赠少廷尉黄后峰
　　国家承平乆禁弛虑疎三渠奸诳惑以窥伺神器瑾诛死彬与宁固在北巡复南巡也国势如一髪引千钧孰敢抗声大义以择肉虎口者哉黄郎中后峰疏六事偕同官陆汝亨以进诸司响和并下诏狱为祸且不测余诸孙以乘复疏以进廷跪廷杖死者十二人后峰幸不死彬甘心焉变姓名亡匿仅免鬼神者固有以相之矣宸濠叛武皇帝始下宁狱慈寿皇太后复下彬狱中外人始席为帖上入正大统首列更始之诏复谏者官防其死事诛二奸并连其党于是后峰有南少廷尉之擢呜呼谓世无士非诬欤后峰倡之诸司羣和之新政訇发重有翕然者士气盛国家元气亦盛识治者卜世焉余初阅后峰疏曰是无澹庵封事日月争光者欤分一死与龙逄比干游无异也为之私幸又幸不失后峰盛名难居然哉鬼固有以破之【疑】后峰怀负纯完记览精博脩饰谨而进取澹无患难居昔邹浩谏立刘后除名其友田昼谓曰士所当为未止此也后峰当为固未止此其浩然之气固在无俟余告也命既下后峰谦让惭怍余曰新天子搜选忠贤为寃人倚命所谓千载一时者近卿云现壶山识者谓至人在宥莆士彚征之应后峰时出之以茂賛无刑风发善类以发灵山岳至宝椟藏余未知其可松崖诸君子曰然序速君君无缓焉
　　大方蕃祉序
　　大方蕃祉图图陈氏也大方石峰官称也啓祉于先席祉于后萃祉于一家一时焉故曰蕃祉也陈世厚达处义穷处分如彦回公徽守为烈也如居易公醇质自老以竟被官封啓陈氏公昆季五人不图图存也为公寿也诸子诸孙不图不尽图也有石有松纪寿也亦纪节也有竹纪祖孙父子也荆纪兄弟也坐左者公右季方俟轩也儒而巾衣降立旁左者伯子防仲子翰也抱自西阶指若顾若趋而前者訚孙也所贵于世天伦之乐尔矣礼父子笃兄弟睦家之肥石峰不有石庆父子之美者乎不有姜肱兄弟之美者乎俟轩不有王凝素业之美者乎易子克家诗缵戎祖考防翰不有元季二方之美者乎訚不有召公是似之美者乎石峰平粹暇整邃中闇外廉不近名而厚不易正自侍御悬次卿贰者乆以忠触祸起连擢数月而至左方过家有举孙之庆于是乎公六十矣百顺皆备其几家几人哉天之所助者顺也君子思以灵承于天积故乆乆故大大故备履之上九曰视履考祥其旋元吉寿考昌大固其所也然积非一人一朝之故而亦有小往大来吉亨之时閟宫颂僖公也颂僖公必及鲁公庄公君子有以论其世洪范叙建极也叙建极必及敛福锡福君子有以论其时石峰有开自先有积于躬者故厚以当新天子纉图啓泰以受兹繁祉重非偶然者序斯图并其至俟焉图者峰湖诗者松厓山斋数君子序予见素某也
　　缓流易退序
　　秦君樗庵从节甫闽宪谒我云庄亟道所欲去之意余意其与时消息有托而逃尔矣新天子圣神天纵承序当阳道君子乎长君犹去意如初如水赴壑挽之而不可回夫云雷经纶奚居独言去拔茅茹以彚奚居言去其未由臆测也君曰余殆有征诸盛替之微与进止之几者矣秦上世无显者是之谓遯秦斯之谓壮壮斯晋而明夷系焉亦其数然者宰物者其容以裒取哉余伯氏兰轩从简暨余暨叔氏帻峰从熈凡三第进士兰轩帻峰晋六二受兹介福余六五失得勿恤象也然亦载罹于夷垂翼下上者殆兹二纪今虽长风上征无复孤举之志且并影联飞余退然其在后余斯起也伯倦还叔斯起也余倦还亦其数然者数道寓也羊舌氏兄弟之羙人谓处显两尊余兄弟并仕籍而解骖台省曳杖丘樊与渔流耕叟相周旋足乐也昔钱宣靖之退也地要而时乎蚤余散一台察逾五而还其恶敢班哉缓流易退志吾过尔矣余曰是何择于缓急者哉道尔矣急为退缓亦为退勇固道易亦未害为道犯激滩抗怒涛不寸进沦胥以溺视易退何如君笑而不答君台人台相袭气义余识兰轩载识樗庵也序其然
　　毛氏两节诗序
　　国家必有世纲人纪顺其天常义烈贞风固其时化使所天不移怀二心者无立地既死犹有余辱也夫然后天下之为臣子为妇者定而羣正宗之百顺集焉肇国啓家其偶然之故哉余监滇南之明年为治己酉有事文闱比四鼓阅一墨巻登落屡之意未有所决余曰神疲矣寘几格间黎明再阅光炯彪发意大有所至抑世德有相以然比揭晓为毛君玉问其世无显者家亦无足垂仁意独为得士兆尔既进士为给事为之私慰乆之又得其两节之详毛世德有是往夕之事殆非偶然者毛为良乡右姓洪武间从让从征滇南留戍而夭时刘始二十有四岁鞠孤义以长义夭魏始十有八岁鞠孤瑀以长雨夕霜晨嫠苦相呴濡为命犹母子也魏曰姑丧所天寡弱万里外其谁与亲姑难刘曰妇丧所天齿尤少妇难又曰以义以命无难又曰移所天者其不良佑也且何面目人世天固毛氏谅也鞠瑀以乞灵于天瑀存姑有孙妇有子螽斯有地毛之鬼血食其不存如天何哉匪石之心其不可转也魏曰然君子谓定从让初戍妹之壻牛与偕既夭牛代之瑀长牛还之时牛植有家或教瑀讼刘不可魏亦不可君子谓之贞而世典多漏懿烈弗旌故有是惜也独两节然哉易节之六四安节亨困之上九困于赤绂乃徐有説毛竟家以完两节以寿终孙子蛰蛰瑀被有给事封命给谏务持大体华实芬沃逺至有阶两节之啓祉不诬防防者其有以先告也书为毛氏两节诗序
　　郑双石赴召赠篇
　　士君子运同仁藏独智有先时之退有循时之进与道消息者也双石于成前是之疾非身疾也而独引为疾今是之可非身可也而同与为可双石之隐余无得而知也双石无半亩之宫数弓之田官下大夫位任卑散禄升斗以自润弃而违之君子谓守守藏智迨是遭际新天子厘革庶弊搜进名贤得圣人之时檄书敦迫双石幡然起抱袍褁糗车马有行色君子谓达达运仁易遯之六二执用黄牛固志也泰初九拔茅茹以其彚征吉志在外也双石有独遯之志而不失相连而进之时前是之归不以贫自沮今是之出其不为贫而仕较明矣双石有防特之操凝逺之资身心体认之学卑散以默任天下之事士夫所与余老腐所畏也他日之至其谁则御之双石谅不负所学负圣天子计亦不欲负士夫负余也窃渎告焉夫不易者道而易易者情士穷经学古以立名于世其始不出羣圣贤之成言往行比其用遂辽絶事负其言后反其前斯情之过也制情所以入道双石乗期应防连引同彚之贤讨论其大经大法同圣贤者因之异圣贤者革之杂者纯之偏者正之未振举者奋励之以上賛元僚効为德宣沛覆下之仁以弼成正大光明之业其端在此斯双石之素所以望双石也
　　赠平厓序
　　尚干之林德厚长世平厓世父双松翁介父葵轩翁积官大小方伯父一樗翁举于乡不应礼部试以畱余造物羊舌氏进退两尊然者兹文服有御史封命羣从圭组殆东京之荀陈为近平厓专志古学在诸生无知者一日录近作见我云庄为之敛畏平厓恶从得哉六经其原史子其变潴而后泄得诸心而应之于其手汨汨然来矣别时时念之他日以语少谷少谷不知也归而覔平厓自恨相知之晩来书曰平厓城中所无余曰将闽中无尔平厓名遂起第进士又起御史裁数月忠鲠声遂动廷着平厓副余知其亦不负余望也世固有持论无前者而属事辄局寄言辄悖临小利害辄改虑而易素平厓固惩诸此矣东巡有事无徒清弊源塞利孔为鹰扬虎视之威殆有百志元醇为太平地者夫惟简也常重网间漏夫吞舟而明察渊鱼亦识治之所宜戒也明道拾遗补阙之论神宗谓为得体至论人主当防未然之欲神宗俯身拱手曰当为卿戒之君子治化之本君身正者无不正者斯大臣宰相之事其独一台察间哉平厓试从事焉又将不独闽中所无而已平厓釴名克相字
　　叙以贤行
　　吾家以贤贰转运使也乞教言于我曰有禄属型范于我世父诸父维莫之似而恃以无陨焉者窃有甚尔矣记诸生偕豫斋困斋龙坡丽泽以贤方以孩玩弄掌股间长耳方面双眸炯若余隐度是无烟楼撞破以发名成立踵吾家江陵者乎既之果然迨贰守瑞郡适値华林之寇余隐度是无荡涤渠凶以靖有斯土艾轩之尅平茶冦者乎既之果然其载贰安庆也猝值逆濠方张之势余隐度是无邵州之抗声大义孤城自守颜杲卿之牵拽平原贼进不得窥金陵退而一败涂地为烈也是时三数文武臣共事画奇决胜以贤功为多而苐庸晋秩顾若有不逮于常调进若却速之而顾若淹吾不知于以贤何如也然朝命甫下舆论籍籍以贤之信殆发机于此矣奚必食真封穹寄显授然后为快耶先是南巡之沮吾家以乘分百死羣忠后处亦以左吾家之道其亦殆然者君子求在我屈与信数也淮南兹往将以贤谋焉盐防之利自齐始官自汉始自宋而蛊至我明正德之间极矣嘉靖厘革始骎骎然旧观夫頳山煮海淮南七十二万之课利权伸缩固有移夫彼而不恒属于此者矣夫河流万派故道屹不可寻百蠺一叶则亦眇之遗利以贤杜私门塞敝孔搜剔耗公之故而一与之节使时化无干吾常以承有裕国实边之匮以无贻当宁内顾之忧以贤自有信抑信固在耶以贤行
　　送孚可弟叙言
　　翠庭孚可以四川总宪有行谓余诸兄行同笔砚且稔也愿闻法言余曰余言惟法余亦乃法惟言夫法何为者也夫法导民所违就而昭其畏者也是故有法畏有畏法畏法者已畏也法畏者已畏而人畏也人畏也者非文深立峻震之而后从也称物平施民无犯焉尔矣已畏也者非守墨善晦抑缩以成之也择足而趋周虑而动法斯行焉传君子有已而后求人无已而后非人余法吏也持之以今盖未尝一日阙焉忘斯畏也孚可之畏无亦余同乎监司者诸道守法之地使也者吏之长而民之程也已所弗畏民无程矣奚其畏岂惟夫民之无畏报以庶尤得弗辞乎其罚矣奚其无畏故众人以弗畏入畏而君子以畏立畏其分审矣孚可之畏无亦审此也与孚可学得之殿元公司教公守得之郡丞公而立孤养重言动无所于茍乡称古君子无易一时羣从三进士畏谨如出一人孚可历御史宪副防知所至威惠并流而卑衣粝食犹故寒士知自畏也而诹谋于是役也谷虚川流威济而化行法举而程以立蜀于是乎有余怀矣独畏已乎哉抑有畏者也有无畏者也吾家邵州之抗辟也砺石视颈若兄平蓝曹且鹄刻之未竟无畏之收翠庭余畏弟逆瑾时独不溷俗化为士夫完人将视邵州为烈吾林固有人哉书为告
　　赠呉师防
　　莆之呉仕族也师防上世再发解首其四取上第曽伯父主事公取进士以问学名曽大父大父邑博公以孝友着君无易风素吾不征诸文征诸本清颖秀发吾不重诸其外而重诸其内师防含咀醲郁取第甚早不屑屑循次大学一不利礼部拂袖去及是三举不利又去余追止之曰乙科亦仕正途上世杨文贞公魏文靖公并起师儒师儒亦未可易视也子之母老矣禄仕以逮亲也化与政劳与逸殊尔成已成人一道也弦诵与簿牒孰清对子衿与鬼魊吏语谁适呵叫敲朴揖让而雍容者有间也且教之职师防家世物世德以正士趋世学以端士习其外取为哉师防吾爱也吾无隐于汝夫学然后知不足教然后知困师防诚尽读天下书尽穷天下之理其富如武库如撞钟寸莛大小随应然犹未敢自足画地而限与盆沼而盈者可镜也师防殆将征前之恃以为今之偿惜阴继晷逺绍旁搜师防之至将不止往日师防者矣师防官金坛去吾友邃庵翁卯桥逾舍邃翁无书不读无物而不格师防师人亦将师诸人昔子朱子既仕始及李延平之门自幸得师师防幸从翁而学焉他日之至又将不止今日师防者矣
　　赠鳯山秦公南尚书礼部序
　　上嗣大宝之二年用户部侍郎秦公官南礼部尚书部尚书九峰孙公率部诸君子求赠言于见素义无辞曰斯公也吾与与也斯行也吾与处也大江之南锡文物为盛锡大君子邵二泉公既又秦鳯山公德植而继誉茂而齐乃剧有闻焉乃后获与于二泉乃见公京邸时公登进士官户部属部尚书韩洪洞公试业考行公乃重政乃举乃脱畴拔僚焉后官河南提学副使眘育崇朴罢游黜靡士乃就政乃益举焉官湖广巡抚都御史激风申宪树善而瘅恶负势者慑抱材者起含厄者无盖政乃滋举焉后官户部侍郎部尚书九峰公为公谓某曰公谙习故事疑询刃解出入金谷平允弗倾而弥邵于昔于余有力政乃益滋举焉是故九峰公数数上疏求去大为公地若避路云兹礼部尚书而南南于锡乎便非公乎所也杨月湖公谢尚书圣天子下廷臣议用公乎代月湖公亦难乎为代公乃宜宜乃用公乃南九峰公与某疏归数数私获遂公之席终南耶夫韩孙杨邵四老者天下之大老也或重公于家或重公于属或重公于寀或重公于代其何以得此哉其何以得此哉秦出少游后代有闻人则今之闻而重也固矣夫实实而掩者蔽蔑实而扬者防防君子之所羞也蔽亦君子之所短也今吾于言也二者其免乎慨衰以老役赠鲜寄于文章间积已岁月乃今弗防弗蔽乃不敢例局例而不言则他日二泉公谓我何以不赠鳯山公其何辞以答是故序其所以家所以官内所以官外所以今日之南而他日之北公行哉
　　周贞庵奉母得告序
　　夏四月周贞庵念母老有故乡之思即日疏致仕奉母以还以终孝而酬隐也上念之许暂辍台务奉母而南给驿舟公廪为川涂之适时母以恩进太防人以上寿赐绵帛被有存问孙鳯鸣玺书南服得偕以从君子谓福寿老母人世旷见初贞庵起御史大理丞而南请母南比卿贰而北也无敢有请业情事乎私母止之曰新天子嗣服图任更化儿不可私余亦欲北也有鳯乎在于是贞庵遂禄仕逮亲之荣无去亲乐志之托请席请澣请【阙】　寒燠饱饥为常岁时上寿都宪拜前正郎拜后曽孙又拜后子妇罗立官无异于家兹京而还途而经家而至孤杖近周经轩逺览与官奚择哉吕荣公德气醇厚归申国太夫人之教宗曽子失恃而立以大母乎在周父子有然者吾家曲靖之母计部之大母寿九十九余尝许序百岁寿今太恭人亦望九之年又将许序太恭人百嵗夀也周相先业儒贞庵世独不收有儒效醇质隐行往往名呉防间以乆乆而大固然也贞庵周谨雅淡入可知孝出可知忠敛而寂待清而出可以知时余兹入也幸得友因焉蓉溪翁谓公兹行于名教尤系不可无诗诗不可无叙于某乎属谫劣之言非以赠君子也
　　寿大老防庵杨公序
　　岁之冬六日少傅兼太子太傅吏部尚书武英殿大学士防庵杨公七十寿之旦公高弟子白岩乔公蓉溪金公桂岩边公偕诸耆旧各赋诗豫致祝勤以叙乎役余曰公功在朝廷望在夷夏以纪之无极所谓寿也公寿然哉公少以神童荐京师读书翰林经子辨博胸中一秘书词义闳深胸中一理窟而理体明习物几迎应又胸中一经纶道之立有如此者官外制时也经承指授四方士褁粮而至载董秦晋学政范立材成道之传有如此者晋容台再晋都台为三镇长城入为司徒为冡宰壮猷谹议朝着表仪孤卿特进翊弥纶以负有文武道之行有如此者疏正国是离烦释重居卯桥者八年温国独乐晋公緑野以培植士夫防退之节道之乐又有如此者圣明在御廷臣羣荐谓公不可一日离密勿犹欲起公以载总三镇摄六职公高尚屹不可夺上意亦不欲烦我师臣固谅之矣温防存问使命有加畱有遗用以收有完名介有闲福寿其岂徒哉余长公二岁常愧屈于公不知公亦人数于余也同臭合响道义相规益者余四十年拟其大支川渤海也拟其高岣嵝乔岳也金焦几杖订旬日以从青莎一棹卯桥之云水然梦寐良弼公有不帖席然者因寿公附焉
　　海虞陈氏族谱序
　　羣分类聚凡物皆有族族皆有谱如植之族曰梅谱菊谱茘枝之谱皆好事玩物之所庸心惟人之族谱其所同而系其所以异有分人而无分祖有亲教孝也有贤教敬也后世有失则略略则阙有失则附附则乱有失则诬诬则鹜赝而不可覈君子均有惜焉陈按乐记有虞之后周武王所封析之闽候官古灵村族焉传宋枢密直学士古灵先生传敬斋传闇然传一木传北山为温州教授宋季避地海虞之塔西为海虞人至侍御君逅凡十世世有纪君子不谓略谱所可知君子不谓附详所可劝君子亦不谓诬是谓信后之谱其开先足尚其嗣述足副其阐扬彰大陈之世殆有所不得辞者而古灵图谱侍御意有待也呜呼天纲人纪君子所以脩诸身睦诸族以令问长世者也角弓刺骨肉相怨光逺自他有耀陈敬仲之后所以得政于齐而颍川之陈慙卿慙长嗣述重有告焉是谱有前軰杨文贞李文忠呉文肃张翰譔叙跋复叙侍御之请余副焉
　　侍御唐六亭奏最绩
　　成周御史职书赞受法令秦监部汉直指唐里行宋沿唐増置言事着在令甲国家稽古定制内察府曹外察司属又得以言为职绳回掖正挈要而提纲必历试乎效始得内乎入稽其殿最又率外乎出惟宿望雄重积有劳勚储之为台长为卿少则内乎留于是人求自副以无负崇显之拔湖南唐君应韶蚤受尊翁沃州之教居然逺器成进士试大行奉使有声遂擢监察御史监税又有声两按大藩两监试事长河南道考覈惟允薛宣之明习韦思谦之正色彭器资之敢言无愧焉总宪度而植风声非其人其谁欤六载再上最诸寅寀属言为赠余老不受役然于君尊翁有故乃言曰君台之长也台之责其知所以难者乎知人难论人非难识事难论事非难而求济为尤难盖事之权有轻重人之迹有隐显毋因事而病人亦毋因时而病事要于济尔矣昔赵阅道为台官君子有过则保全防惜明道为里行神宗召对曰补阙拾遗则可二公知人而又全人识事而又成事天下之士议属焉端道轨赞中兴君自有地程赵有成训幸偕诸君子细求之
　　寿麻太夫人九十叙
　　某自戊戌及拜我太师李文正公之门见公顺事尊府太师憩庵翁母麻太夫人穆如也处二弟东溟东川其翕如也太夫人爱公亦与东溟东川无异意尤属焉久乃知憩翁善父贤择而继以无难于公公善子孝体而承以无间于母也乾坤之于六子干而健父道坤而顺母道也六子索而成男成女兄弟夫妇道也子无不爱其亲父母亦无有不爱于其子兄友弟恭夫义妇顺道之常也惟母有所亲亦有所继礼不殊而情异焉情异则偏偏则溺而礼乎悖斯失恃之子之益悲也善子者致不异之情以黙符不殊之礼召慈固有所事本天施之同以自致一本之厚公二弟而友斯太夫人所以无因自异成兄弟之美为憩翁之慰者也公以诚结主心以厚义孚于中外母若弟孚之所也公夫人朱氏出勲贵成国公女抑抑尽妇以无外公之刑于而太夫人之以慈召孝亦有所黙通其间者均之谓贤尔矣窃疑舜仅致顽嚚于不格奸殷中宗逐一夜五起之孝已假蜂售谗伯奇不正其终斯曽子所以不续娶也某于李知憩翁严而正太夫人慈而顺公孝而友公二弟有恭而化之道义制情情从礼礼召和朱夫人妇职无有异焉是谓和德之极太夫人荐封显锡配上公而跻一品殆位遇而极及兹九十而寿不杖不扶神力健爽又福寿而极帨之晨八月晦又前日也前是公率孙曽为寿及是朱夫人率符卿兆蕃暨诸孙曽中翰兆延为寿两玉煇煌六翟有燿世所诚少也公门人孤卿百君子以次上觞有诗有叙前八十杨少傅邃翁实序及是序九十崔大正世兴以归之某公输之门斵者缩手然太夫人福寿足书为母世训足书憩翁与公一门之家法固在尤足书故序
　　见素续集巻七
　　钦定四库全书巻
　　见素续集卷八
　　明　林俊　撰
　　序
　　赠朱三峯兴化郡伯序
　　夫聚方分类川精岳气殆有所主持其间尝观夫越临观之美甲天下闽山泽通气以钟之于人方格重有异者而封连壤接闽与越交事枢前政之翕张旧德之薰习副目观而酬心寄若东西家然率未有见夫纯一其趋以防归其至然则化而齐其皆虚语欤嘉靖癸未莆之守擢去朱君朝章代之君瓌衷藻质明习法比时方以宪部正郎为卿长慎择奉天子命虑囚于蜀同官者曰朝章宣皇仁为寃人寄命辍而莆孰若听毕事于蜀惠深且广哉君进士乆敭厯中外绰有声称滞以牧将殊而大之也仅之郡乎承譬诸作室斵连抱而小之非材宜余曰朝章其不薄守也方千里而郡寄之民父母之有惠施之政有威肃之令手提乳保谋其所爱恶而舍施之使官无颇政邑无冒吏而乡无暴民人人乎士君子之行斯之谓民之父母否将疾而仇视之是固民之无良亦岂守之利哉郡藩臬之寄藩臬台省之寄朝章清才卓识其谁不与之郁而使伸宰物者大其至也夫郡有所事有所使有所专亦有所不得径遂者事枢政理物情人态以日棼吾前拂其心以平其气落之华以收之于实相济非相病也涉川者贵有待行千里者迟亦至徒取快疾然哉抑仕有学道焉取以自益亦取为人之益通宏厰之性以无情幽澹凉寂之情莆君之所也莆前守绩学功事赫赫动人耳目有岳公季方潘公舜弦王公存敬继之者或弗似张公时峻视莆复之未乆谢去嗣是或因或复口碑尚存君力副焉莆将贺得君君亦自贺得莆蒙泉俎豆之门有公席焉淹速钝利知道理者之所无计也
　　枫山先生遗文序
　　文本诸心而根之于道主张人文铺叙皇极感人心而禆治化后世抉奇搜博以缋藻雕饰为工文云文云乎哉太子太保尚书章文懿公枫山先生自魁礼部系仕籍几六十年实厯不满三载甘贫守道崇尚廉退其忠实之操质约浑古之风固已髙出人流望在海之内外经世大略大可用天下小可用于天下而石蕴渊藏仅取司成之一遇弃之壮盛而收之衰惫之余斯有志所扼腕也然士有山斗国有蓍以繋独天下之重尊信大同焉及请老勤复武庙重违其意加其官竟许之上在旧邸熟先生名作而即位思有以致之先生已望九之年缛典殊恩其不能拜矣余愧屈数老于先生尤注向先生亦谬余与时属有所寄遗老之召方幸过里门接道论而先生又殁矣老泪遗容幽明相对余之无能已先生犹先生之无能已于余也既状事行与立祠门人董遵以遗文属序先生全集诸子都宪君拯以梓行矣是集得意作也先生专志六经附博史子意所诣极将欲起婺学数百年后防北山鲁斋仁山白云之派以上接晦庵东莱之传次之亦力追道传晋卿景濂仲申数大家之逸响其防深深可寓道其词正正可寓心其笔势平典文理简洁卒泽于道德仁义粹如若湖海平流风激水涌以备尽文章变态文云文云乎哉
　　端本策叙
　　赠宫保尚书李公秀实司教汉中上端本十六策仁庙读之喜将用之驿召而至上上宾宣庙试之効授以司谏寻转左又将用之公卒年三十七有遗寄焉昔东坡上皇帝书柔行巽入识者谓其得告君之体夫谏有正有讽筹义理量事势直言谠议是之谓正而巧发潜运是之谓讽孔子论五谏曰吾其从讽谏乎意非孔子之言也人臣事君尽其在我听不听天也正焉有不利者哉夫法语正也巽言婉而导不出乎正者也王斗正谏齐宣举士鲍叔直对齐桓不敢铸钟以昭名茅焦解衣伏质而始皇母子如初讽微出乎正而终归乎正者也东方朔名善讽諌时进直言武帝犹俳优畜之所谓劝百风一君子有弗取焉尔公之防非所谓正谏者乎余独慕二圣之善处公也唐太宗谓髙宗曰汝于李勣无恩我今出之汝立以为仆射宋太祖得齐贤不欲爵以官隂属太宗异时用为相夫为子择人义不当如是孰若仁庙知公收之勤宣庙试公用之异诚孚意感正大明白为圣子神孙法程使守以无失将防龙满朝都俞世世尧舜之治引之于无穷不难矣追惜者公有时无命策不尽见于行然继之有孙充嗣君忠亮典则位宫保长夏卿防留务为圣心倚注宗社根本委重位遇所极公之行在此矣
　　林文安公文集叙
　　文根诸理发诸气而昌之以词贲饰从施真质犹故迨从横之习胜而浑重澹雅之体衰至捶提仁义而絶灭之贞元啓防大音载完起息兴衰道隆替与焉汉之盛司马子长以豪健鸣唐之盛昌黎退之以雄深鸣宋之盛欧阳永叔以雅洁鸣同时班栁苏王联声逓响名名家嗣是作者日众词徒长而气以弱理亦为之晦甚至驱驾才华搜奇捕怪朴以采纷雅以俗乱藻制瓌调未必不足哗世而贾名而稽诸典谟训诰逺矣国朝承元代之旧力挽古风潜溪倡之东里和之作者之盛要亦不让前观太子太保文安公泉山先生生宣德甲寅去醇朴未逺又居川岳形要之防渐涵抚州尚书公之名训起进士入翰林积官吏兵尚书防其留务中有余养而出有余用藏明于晦戢介于柔恢恢然有容而阳秋内寘不可卒近完名盛福多孙子寿八十六以终诸大老无及焉评者谓有韩范之遇万石阳城族里之化文富洛社之风雅殆然者先生文平气顺而一根于理谨质学子固澄练学仲伸而气度暇整动应绳墨如轻缣便体嘉谷之济实用逮其变也如立峯壮云平流之隐细浪可以观人可以观世某姻族后行先生尝曰迂老之文吾见素叙之抑缩以乆仲子藩伯君利瞻将锓梓以传以书来速叔风弗似鋭欲参几杖以式余年先生不可起某亦頽然老以病方槩盛节可慕而不可学也谨附名集酬宿命云尔
　　莆阳文献序
　　莆文物起于隋兴于唐而尤盛宋海滨邹鲁至今焉而纪述遗阙绍熈时始有军志洪武时始有事述郡志治时也文献之修尚阙千百年光岳之气彚钟于元人者为道德为节槩为勲烈为文章为四儒道学以茂赞皇猷辉发圣蕴如景星卿云转瞬而消灭以尽其不深可慨欤然有甚难者夫记诵弗博则搜校漏遗升落无章亦准量决择有未至重以参爱恶其间与欲借只词而不遂者则吠声哓哓市虎三告故退之不作史子瞻病文选无法而文鉴去取亦未慊于晦翁事述郡志同撰自相诋訾文献之笔其未易操也乃以累吾郑公山斋取立斋手録参以诸家遗文并述志而类萃之人取其尤事取其覈诗文取其纯整无叛道后峯间商校必东士逺间删削焉阅数岁始克就编属余为序余未见成书要自公出贤者也三君子又贤者也书固足信矣第不知有借只词不遂否乎吠声之属其不谓终无也道也者求诸我尔矣尽不尽吾知之信不信又胡从而知之司马迁史记雄向称良史才子由兄弟独疎浅病焉抑无害迁也纂辑定监戒昭为莆立赤帜今之视宋犹宋人之视唐人也人文之盛有大书特书不一书者矣
　　西湖杨氏族谱叙
　　造化以物群有类诸形族也形分而气别之类诸气族也气引之而无穷则世疏而不可理族之谱可无作乎夫封諡爵官姓始也系长谱始也姓苑谱诸官氏族谱诸家然以官则略以家则失之附而不可据族之谱可易作乎杨自唐叔虞之后伯侨封杨因杨姓而韦栁杨杜郡姓称焉东京杨袁并显而清白家法杨世有人太子中允沙村先生固安西湖之杨出上都兴州右姓国朝从善翁内徙西湖居焉二子曰兴曰贵兴几传而和第京闱官终代藩左长史赠奉政大夫三家徽嗣家学伯维杰仲维聪先后进士及第伯编修仲修撰晋今秩植节砥行文字不刻意雕篆为工即沙村也季维诚亦业嗣响贵即树有战功世为朔州千户奉政谱从善为始迁之祖继以太宗兴而下凡几世迁而上阙焉沙村又续别子朔州贵而下凡几世以系于谱裒辑诰勅铭志遗文而并附之儒术武勲传叙有韪杨即不出东京未后东京也沙村属余为叙夫谱所可知谱法也欧阳之谱自万八世其上失详焉苏氏之谱自沂五世其上失详焉系所可详无敢有茍尔矣六一老泉殆有矫夫冒妄之混真抑自知其立足为是谱重者夫以一人之身分而为千百人之身又合而为一人之心固有特出伦类主持纲常为世族型范累叶载德奉政沙村百心焉而谱系絶续亦以寓时化之微世责之所留念也
　　城左郑氏族谱叙
　　化与道常相因者也身不易道则政不易化世风人纪恒必由之故族视家家视身洁齐联属政通化流如三元布气百灵効于其职而其盛可常其不常其培植滋长要之乆以定之天如梧槚然率取材于百数十年近者亦数十年虽天时气数迟速早晩尔殊而坚贞槩特固独存焉郑自露公兄弟倡学南湖子姓择地成桑梓露四世刺史肇徙枫领五世仓曹桢徙桃源至提举朝又徙郡学之傍衣冠联数叶以盛当是时意气何壮也子司训子静三传而为思益又徙府前传廷辅传祥官教谕传洛书起进士为监察御史是为大宗府前房也二支方盛大宗虽晦晦藏戢含毓咇楙而遗经故在型冶隐存阅再世教谕以文行名岭南监察以治行名呉淞独立敢言名朝堂桥梓敷荣如芝兰耀日梧竹之拂晴烟二支之子姓后焉夫道恒也政化易而道无易仁居义由勤植俭守执其恒通其变以致道也故顺故亨故乆盈虚消长造化者不能违焉故裕以治蛊蛊日深大有而受以谦泰亦有城复于隍之戒记儿时拜司训容公牀下得思益公容止甚真盖善处夫冲晦之间谦亨有终君子美能受是宜其有后也序是谱并序其世
　　寿左司马山斋郑公六十诗序
　　余名好士故而密新而投逺而谐协备正声而不流俗调如宾陈公山斋郑公尤余副如宾纯孝苦行竟以母老归母终亦终而孝防有旌乡贤有祀潜幽有诔饱育其妻子有饩固如在如宾也山斋孤格壮猷立方养尚博识而善文如乔岳具瞻楼船优于负载天下事身任不疑左辖江藩坐忤逆濠意晦处林壑今天子更元嘉靖言者言其忠遂连起中丞廷尉再进左司马庄而永毅而断贤问秩秩伦辈上其正位本兵总制西夏中外之人心预属识治亦以为允公期副上知竭尽忠愫以翼正国是而持论不回羣阴搆煽遂连疏引避贞臣道阻业公留则已山中野服莆野水间矣夫君子去留皆有所甚系朝着乡国其彀率均也庆厯圣德之颂曰惟仲淹弼一防一契天下不以为过司马君实退居于洛邵尧夫谢聘命相从重厚之风闻于天下今天子经理尧舜防契满朝余二人起亦起归亦归则道大致同也空中楼阁余安敢附尧夫而足履实地公无力君实自副哉表律歆发以还莆邹鲁公之后又自有公昔文潞公起平章寿八十一公寿周一甲子圣天子寤寐耆贤用潞公故事起公于家则朝廷又复有公而范公江湖负忧富公居家言大利害公无力二公终副哉寿之日冡嗣为致賔公纪四诗余和之宾又和之余序之
　　留余存稿序
　　予友陈君留余蚤以春秋魁天下士宦迹所至有声世责将頼焉领觉非之悟行急流之退之勇于艾服官政之年髙君者惜其用之弗究为计太以早矣夫二疏之去君子以为烛几君防鸿孤引以预脱士夫骈首之祸一作一止而亦岂徒哉近得君留余存稿读之为之大快夫富贵劳人孰若贫贱之轻世肆志超物表寄霞外与滥巾窃吹诱松桂而欺鹤何如也抑际遇时也绩効之建立与有命焉委分行志由之人乎哉组织文字雄情逸思以尽发胸中之奇合溪山云鸟而指令之与造化争巧日星争丽逸流名派争激昻要亦自有遇者宣力应防间得而破裂之以未必尽如吾意如述作然积于今为烈君熟于斯二者自我制命用弗究而具则余功未酬而言则以立留余其居是矣然窃计之投散谢荣激清而镇躁叔世奇事终惧夫斯人之溺而无一引手援也予同年相好出处迹相类顾若欠恕于君夫道分与义尔矣无害我之止亦无害为君之行义江鸥石之盟迟之今可也请追论之
　　叙三江翁毛先生别
　　太子太傅三江毛公以疾疏致礼部尚书以去上留之又疏强之又疏意恳而词求哀焉上劳问频复卒允而秩数加焉见素子曰君子之于天下也无介不立易之豫其六二曰介于石不终日贞吉夫介如石静而坚矣动而无挠吉何如矣无贞不恒易之干其文言曰贞者事之干也贞可依焉正而固矣立不易方吝何自矣无节则嗟节之象其辞曰安节之亨承上道也节不逾焉顺而正矣柔之得中厉无门矣毛公盖兼有焉夫正德之际豪猾鼓焰时也趄趄嘘嘘附之有光公既不亢亦又不羣不掘其泥不扬其波豪猾畏而敬之今上即位铲劘淄秽公独不染介于石公之谓乎翕翕泚泚缩者尽怵公既不激亦又不阿不慴其威不同其和豪猾敬而逺之今上更化搜刷垢瑕公独不与正而固公之本乎国统中辍亲藩入继建议昌言奉迎防跸天子嘉焉崇爵显秩若罔闻识涎垂竞赴公若凂焉承上有道公其节哉夫处易移之时有足移之势而三善不违一德纯备予安能无不豫其间者邪夫宗伯者典常之司也典常者教化之源也故三礼之典非夷弗申五教之敷非契不命至治之馨惟宗伯之庆嘉靖中兴更张百度惟宗伯是顾以翼以为一臂股乎失予又不能无不豫其间夫公之去疾去也近医药节思虑以扶衰起羸师垣之席虚以待公去犹留日也成王之颂曰佛时仔肩示我显德行斯皇上访落恋故之心公念哉
　　志喜短序
　　林栖谷隐闺藏屏伏其潜行难章其内美尤不易见一旦熟姓名天子龙章下锡播士夫歌咏而幽举之昭前辉扬后懿门不易故而新族里山川居然生色君子征诸其世开之方秋官思道自取进士树有宦绩分恩父坦庵翁母潘氏配蒋氏皆被有命服方门户一新族里山川生色焉是孰为之思道也孰先为之翁与先世也譬诸木然其植本固如泉然其蓄源逺颀然其长浩然其流其参天其至海谁遏之思道天才迅发海内士几于无双述作百年予畏也抑名大者争亦大容有破我所有而媒孽我以其无直先伐甘先竭古固有之君子知微用晦慎引之其参天其至海何有
　　见素续集巻八
　　钦定四库全书巻
　　见素续集卷九
　　明　林俊　撰
　　记
　　文塲脩建记
　　国家造育人才招徕髦儁五教虞始三物周始而比士之法周详焉贡院专设礼部开元始诸省崇宁政和始闽则元祐时也凡四徙三皇庙值焉时辟时饰载革载因明逺楼犹循其旧而道径纡隘由者病正德庚辰楼燬辛巳大巡汪公嗣按慨然念曰贡院选士明逺楼无谓然哉楼灾容有示之意者道径纡隘何以示士趋哉则任之诸司响和以载新斯楼厚其直辟道直而广之石而垣木而桥材因祠旧而悉化之新不良费而功告成宪使沙公鹏大参宋公冕督学胡公铎属记夫进贤上赏王下贤书之拜古先帝王为世道重者重士尔矣齐桓之内政汉武之诏书犹申五罪三黜为蔽贤深儆方是时士则犹重也易书糊名限帘圜棘士自是轻矣然元臣贞士恢复版宇奠正宗祏而佐理太平皆是乎在宋太祖白衣之论是意也夫士自待者正有司待士者公上得真材而士鲜遗用风所以复古也近殆有未然者灾所以告也而士趋之示大巡诸君子意先之夫燬者新隘者辟纡者直兼致其勤为宾兴之预而告成伊始适值圣明新天子求人更化厘革庶之期百司帖帖然恐干吏议诸士奋迅崇正之学重有修诸内者士之重一机也夫得若分失若命得则行失则敛而寂如莘野弛张孔门之所授受士之至也盖有不必于行必于传者矣噫无士也非无遇也广大巡之意为闽士申之是役与事藩为公书公防公锡公继文公棨臬为公昭公公珍公礼公昂都阃公钦公翺郡公铎暨朴暨令若某在焉
　　立斋记
　　自余去京师四十年始得遡济宁取道阙里夫子庙防谒焉时衍圣公成庵侍上幸太学季氏翰林五经博士立斋知节主余良勤礼恭而意乎至余曰信夫子后也既别属记立斋余拾余润夫子记谓宜初圣公偕先生名出先圣公南溪翁自命其命字与号皆出西涯李文正公説以告皆夫子语也余焉敢外夫子为告哉礼有本有文立焉所以自固而中正庄敬检外坊内无辞费无色慢无愆于仪直而行曲而杀经而等以理七情明十义修睦崇让以备礼也故曰立曰无以立夫子盖申言之以明示教戒而交神宿戒又礼之所有事成庵既以世嫡袭公主祀夫子立斋亦以世介袭官主述圣公书院之祀其所以求诸隂求诸阳其在彼其在此亦安得不自立存事之诚洞洞其敬勿勿其欲飨祖祀六十世如生之日耶抑立天立地立人之道曰隂与阳刚与柔仁与义皆夫子所谓立而德功言之立虽杂出老子而无畔于夫子立斋不自尚其世不自大其身居约处厚劬书若学子然吾见其崇德致用修辞而立诚极其至参三才而两斯立之成孔庭训家法也作立斋记
　　他石记
　　玉与石族同而质异有居于至美有居于至恶性不相近则势不相能而其实足以相济君子贵玉贱防玉非石类也然亦有待于石夫二美相攻难为力而以石攻玉顾以易效其硬性麤质殆非玉之能堪也而日礲月错求之既深而责之务以完琢磨砥砺无所不至夫然后瑕疵尽去本真自如而玉为成玉其苦之固爱而忠之也诗曰他山之石可以攻玉石玉之幸也族子时献问别号于余时献余博士兄赠侍御公季子名与字皆玉义时献其再字也为号他石他石在诸子尤为博士公慰意为乡族所寄重始教博士公而终教于我也殆所谓玉攻玉者然亦亚乡魁第有进士其后为郡推为御史物情人态日棼吾前其硬性难调麤质之不可犯深求备责盖重有所不堪焉者而琢磨砥砺动心忍性以有兹器完润而泽缜密而粟固不为所值幸耶抑为玉嘅之均之玉也而刖足而连城为遇固多其不遇亦不为少矣玉诚安之藏璞蕴石方幸伏匿于崇山邃谷之中与天壤俱存遇非玉好也君子怀美不售独他石然哉独他石然哉予独为失玉唁尔作他石记
　　水竹记
　　松水国也松江之西白龙洞之右若滙而前顾恋而不忍去以环绕是丘又见夫二云北峙九峯南揖以得山之胜焉朱君朝和水竹之居遗山而取水水近也取诸竹因所有也近则名有则又名无谓取乎哉水清也竹亦清也有相湏之益焉其流也喻道其止也喻心易风行水上涣以喻文也而苏枯泽涸又可喻政折而必东也可以喻勇于水取焉尔君子于竹拟德其根固固以立本其榦直直以居贞其节坚坚以明志中虚也可以语量文武兼济也可以语材一轩养静于风疎雨碧之左图右书阛阓谢絶星光月彩布散于水天之下上而时花候鸟効职其前心与天游景与神防逺峯断霭歘有而歘无者吾恶乎寄之而水竹固在吾寄不孤泽当时宪来世丽泽拟德之所成就岂必亲贤友益然后为至哉抑取诸人大也君子用其大
　　爱日堂记
　　临江领邑喻为最喻诸山防秀特为最循其麓一望平衍水纡徐磬折其间有稻田麦畦桑野之利步溪也黎世居之勤力啬施故族多厚赢以与瑞接也瑞薮盗步溪易诲盗固沃壤非安壤也正德庚午今宪伯干德念斋相城之西隅负章山临巨浸漆桐松槚薉翳蒙密犹蒙山也菱芡茭蒲参荷苇而盛犹则步溪也而弦诵绅冕文物具观壤固安尤里仁之泽也考极攻位而堂于其中以奉母太孺人爱日所以寄也方太孺人弃御史翁念斋称孤甚少太孺人柏舟自矢以鞠以教有前日斯其有今日也爱日其犹前太孺人之心乎夫均之日也有兾其长有虞乎其短情与境异尔爱子之日其朏明其旦明其隅中其正中乎是之谓长及时而进须时焉以出一爱也爱亲其小还其大还其髙舂其下舂之日乎是之谓短年日以髙则其衰日以近是谓日昃之离其恶得而乆之斯一爱也人子之心其有穷乎哉念斋起进士为名御史太孺人膺有封命有今日由其有前日也及是念斋有广臬之赴取道宁母官之养其不可迎也冲冲然不以自定记爱日取志养禄养解之夫致其乐又致其荣虽不日亲侧视敝敝荒瘠取菽水儿啼乌弄顔膝间盖亦末矣抑古者寸隂是竞惧来日之无多而日之积也不厚则其负巨任也无力而象贤济美又嘅夫黎之来日之不今日也则均斯堂之惠黎世训可也
　　刑部陜西司题名记
　　刑部尚书周秋官卿也汉而下曰三公曹三公都官秋官尚书大司寇大常伯唐制尚书一人正三品上侍郎一人正四品上其属曰宪部比部都官部司门部部郎中一人从五品上下大夫也员外郎一人或二人从六品上上士也主事二人或四人从九品开元陞为八品宋尚书掌刑狱之政而分治于侍郎郎中员外郎元分掌于令史而长于尚书国朝中书省既革陞尚书品正二左右侍郎品正三改四属为十二部又为十二清吏司司郎中一人正五品员外郎一人从五品主事或三人四人正六品永乐改北平司为北京司北京司革增云南贵州交阯三司交阯司革定为今十三司析府部诸司兼理之循宪比都官之任而司门属之司马其始惜薪司权置谓之行在既定鼎南加南京而北去行在今部正统辛酉建也属既专官以各程其职无情失无狱留无奸容无怨敛体仁质义而三事修之五疵去之以敬刑端范坊违而轨物副清吏司以赞司寇以质成于天子而又相资仕学部称小翰林若何文肃彭惠安张庄简孙忠烈今彭幸庵诸公文行兼茂刚贞并伟者也陜西司文物和防成化间刘德辉王民望杨志仁栁拱之暨予一时寅协张应奎刘承华崔应宿董万英舒楚瞻陈禹学后先并起若曹时中纯行陈一防诗名又不在位遇间题名卜从大任记辍以有今蒋原学柴季常始归记于予转瞬四十年人移物换予安恃乆存题名古多壁记今以石石不朽予安恃自恕诸君子商焉
　　科续题名记
　　古公署崇阶末秩皆有纪以表年系名连迁代而极于防事曰防壁记石曰题名记义一也刑部长贰十三属以典司邦禁慎重民命弼教期治质狱成于天子章奏之烦视他部乎倍夫元戎书记出自辟以俟命于上刑惟长自择主事之负文章习典故端慎者为之或二人或三人迁则代谓之本科长贰恃若肘臂正若副腹心焉在是选者惴惴然涉深涉滥涉纵涉疎漏干吏议为部若司之辱以取自副然自十数公而后容未尽然者甚矣人才之难也抑择固有类亦有所循习以然可以知人可以知长可以知世孔氏春秋义例也科题名石己盈续石周于岐戴时亮葛仁甫诸贤请记
  </div>
  <div class="pagination">
   <a href="见素集_page23.html">
    上一页
   </a>
   <span>
    ...
   </span>
   <a href="见素集_page19.html">
    19
   </a>
   <a href="见素集_page20.html">
    20
   </a>
   <a href="见素集_page21.html">
    21
   </a>
   <a href="见素集_page22.html">
    22
   </a>
   <a href="见素集_page23.html">
    23
   </a>
   <span class="current-page">
    24
   </span>
   <a href="见素集_page25.html">
    25
   </a>
   <a href="见素集_page26.html">
    26
   </a>
   <a href="见素集_page27.html">
    27
   </a>
   <a href="见素集_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
