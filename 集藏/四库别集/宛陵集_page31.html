<!DOCTYPE html>
<html>
<head>
    <meta charset="UTF-8">
    <title>宛陵集 - 第 31 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宛陵集 - 第 31 页/共 63 页</h1>
    <div class="content">　　几日不行圃野草过人头客怪苦荒秽谁与持鉏钩虽然自薅薙抱疴方告休即当秋风髙埽箨将迟游
　　梦覩
　　闭目光不扬梦覩良亦审既非由目光所见定何禀白日杳无眹遇尝在寝此恨不可穷悲泪空流枕
　　悲书
　　悲秋快于刀内割肝肠痛有在皆旧物唯尔与此共衣裳昔所制箧笥忍更弄朝夕拜空位绘冩恨少动虽死情难迁合姓义已重吾身行将衰同穴诗可诵
　　合流曹光道惠钜李知其炎酷中有此味亦可乐也辄以诗寄
　　頴傍成蹊李其实小于拳谁知皴枝瘦生此绀玉鲜摘以筠梢笼沉以石根泉蒙蒙粉未落粲粲叶犹连防树咀甘液安有苦热煎报君惜兹乐时咏逍遥篇
　　深夏忽见柰树上犹存一颗实
　　累累后堂柰落尽风雨枝行乐偶散歩倚杖聊纵窥林叶隐孤实山鸟曾未知物亦以晦存悟兹身世为病痈在告韩仲文赠乌贼觜生醅酱蛤蜊酱因笔戏荅
　　我尝为吴客家亦有吴婢忽惊韩夫子来遗越郷味与官官不识问侬侬不记虽然苦病痈馋吻未能忌
　　寄光化退居李晋卿
　　久无归田人今喜子去禄移家汉水濵日见汉水绿川鳞可为饔山毛可为蔌竟嵗猒往还行堤乐风俗青巾艑上郎漆鬓顔如玉倚樯临落照独唱江南曲听若在江南欢然自为足我心虽有羡未遂平生欲更期毕防嫁方可事岩麓买山须买泉种树须种竹泉以濯吾缨竹以慕贤躅此志应不忘他时同隐録
　　汝南江邻几云鄎南并淮浮光山有张隠居种松桧于其上养母甚孝时有猛兽驯庭中又郡西麻田山土沃泉美久不垦有刘叟者辟而居之近董氏黄氏欲买土为邻故江有慕之之作予辄次其韵
　　峩峩淮山上中有隠者栖不知松桧下但见虎豹蹊人羣固巳逺樵客入犹迷且奉采兰养应无抱玉啼麻田异麻源石路春无泥高士不近俗更在西岭西石泉饮自足深壑无人跻不学淮南王安问犬与鸡二人逍遥性所乐唯杖蔾复有来慕邻他年寜荅嵇君且勉职圣世未易暌
　　魏文以予病渇赠薏苡二丛植庭下走笔戏谢
　　媿无相如才偶病相如渇潩水有丈人薏苡分丛茇为饮可扶衰余生幸且活安知恶已者不愿变野葛









　　宛陵集卷二十七
　　钦定四库全书
　　宛陵集巻二十八　　　　宋　梅尧臣　撰
　　和资政侍郎湖亭杂咏絶句十首
　　逺山
　　插云千万重一望不可暂前岭与后峰翠色浓复澹
　　莲塘
　　不畏塘雨急钿叶自相遮纹禽忽惊去冲落波上霞
　　渔潭
　　烟潭深不极鉴碧无蔆花日脚下波心澄江见鱼鰕
　　稻畦
　　浅浅碧水平青青稻苗长偏知楚客爱白鹭飞下上
　　苔径
　　林间夏雨滋复有斜阳照緑净不摇风从教春草笑
　　流泉
　　石齿嚼寒声粼粼萦曲处有时浮落英又过城根去
　　小桥
　　伐桂向芳洲跨波湾势小时爱游人渡游人在林杪
　　渔艇
　　古木刳为舟野藤牵作缆钓人寒雨中逺望烟蓑暗
　　采蔆
　　紫角蔆实肥青铜蔆叶老孤根未能定不及寒塘草
　　汀鹭
　　食鱼日巳晚矫翼烟际还不与鴈鹜竞风标亦自闲王德言夏日西湖晩歩十韵次而和之
　　雨余残照在塘静独行行荷积水珠重天收霓帔轻倦禽依卧柳聚蚓殢坳帽侧林枝碍裳褰野蔓萦芡韬园客剥蒲刃水祅惊决决流泉活蒙蒙夕雾平榴房生蠧落蛛网害虫成坎黾无时怒浑鱼自乐清髙台从兽窟古道有根横冩景未能就娟娟月上城
　　新治竹轩
　　作轩仍见竹潇洒排青幢斜乌与落月静影昼寒窻光没影亦没激水自淙淙夜深犹读易谁更忆清江麦门冬内子吴中手植甚繁郁罢官移之而归不幸内子道且亡而兹草亦屡枯今所存三之一耳遂感而赋云
　　香草叶常碧本生岩涧边佳人昔所爱移植堂堦前自吴北归梁复以盆盎迁佳人路中死此草未忍捐与我日憔悴根不通下泉勤勤为浇沃稍见萌颖鲜终当置坟侧长茂松柏埏
　　野鸽
　　孤来有野鸽觜眼肖春鸠饥肠欲得食立我南屋头我见如不见夜去向何求一日偶出羣盘空恣嬉游谁借风铃响朝夕声不休饥色犹未改翻翅如我仇炳哉有灵凤天抑为尔俦翕翼处其闲顾我独迟留凤至吾道行凤去吾道休鸽乎何所为勿污吾铛瓯
　　孙曼叔暮行汴上见鹘击蝙蝠以去语于予
　　野鹘性决裂所食唯狞飞小鸟不入眼拳发强弩机日暮未有获岂择大与肥瞥下攫蝙蝠去以填肠饥休笑老鸱饱衔得腐防归
　　寄宋中道
　　尔书我不荅尔怒从尔骂天马新羁时气横未可驾傥我一日死尔岂无悲咤唯知道义深小失不足谢
　　棃花忆
　　欲问棃花发江南信始通开应寒食雨落尽故园风白玉佳人死青铜宝镜空今朝两眼泪怨苦属衰公
　　画竹枝扇
　　石上老瘦竹忽在纨扇中执之意巳凉不待摇清风小节未见粉泪防应合红日将炎暑退畏蠧生秋虫
　　雨日苦风思江南
　　摆磨万木声朝吼暮不止吹沙作云飞物状顔色死还念江上山落瀑鸣几里茅茨松竹间翠滴门前水下窥石穴鱼出入数十尾是时残照微古路谁家子羸马入烟林区区何若此昔笑今巳迷薄官正如彼何当却归来临流重洗耳
　　送谢师厚归南阳
　　竹馆阴以风洒水坐犹热念子逺归时焦烟起车辙落日原上微鸟栖人欲别我心明月在相照异盈缺
　　资政王侍郎南京留守
　　百世兴王地乗时巳建都离宫万户寄京邑四方模尹以名臣择朝仍宿哲俞果资卿属重将俾国人苏迎饯车交辙奔驰士结涂许嗟人惠夺宋遟德恩敷日月天闱近山河地势趋压城隋柳密开苑汉池枯文物希前代讴歌得大儒邹枚迹虽古賔从岂今无
　　送通判太博
　　相见不在久见久未必亲无为嵗月浅岂不胶漆均犹嗟欲别日事叠如排鳞安得独携酒逺送秋水濵
　　和韩子华桂花
　　莫以天下桂皆为月中物犹言月有野岂无狡窟空山桂花多艳色粲然发樵客不知防奈何薪防屈
　　宿安上人门外裴如晦胥平叔来访
　　胥裴喜我至冒雨夜出城灯前相对语怪我面骨生为言憔悴志因意多不平亦见子颔须长黑已可惊知子有所立毛髪随世情子心且如旧后軰苦前轻
　　宋中道失小女戏寛之
　　宋子失女婴苦将造物怪造物本无恶尔责亦巳隘且如工作器宁复保存坏收涙切勿悲他时多壻拜刁经臣将归南徐许予寻隐居之所及亡室坟地因走笔奉呈
　　欲居江上山试与问京岘常观鲍家诗心慕已不浅行当卜结庐依农事清畎傍葬吾先妻同穴晚未免买谷勿险深求冈要平显松竹应所宜蒿莱预教翦我志决不移君言幸须践
　　尉氏县阮籍啸台
　　古城多瘦棘莽莽连荒台不见长啸人黄土空崔嵬北顾蓬池上枯废生蒿莱当时思大梁还望巳徘徊今我复怀昔岂不伤且哀鸟呼有遗响英灵同土灰
　　送赵仲宝永兴干耀提举捉贼
　　知君少以勇曾向萧关战横刀突鲁围夺马伤胡箭当时独免归猛毅边人羡今来提汉卒冦盗清秦县未足贺功名功名他日见
　　合流河堤上亭子
　　隔河桑榆晚蔼蔼明逺川寒渔下滩时翠鸟飞我前山药植细野性仍所便令人思濠上独咏庄叟篇
　　早至颍上县
　　夜发晓未止独行淮水西明知寒草露暗湿瘦骢蹄半灭竹林火数闻茅屋鸡秋天畏残暑不为月光迷
　　欲阴
　　鸜鹆知天风鹁鸪知天雨涂路厌尘昬车马烦泥阻阴仍老易觉体贲预辛楚安坐与壮年慎勿忘酒脯正阳驿舍梦郑并州寄书开之即三山图也
　　我来清淮侧梦得郑公书开书一把玩乃是三山图山形雄且防笔画简而踈纸幅不盈尺万仞势有余巻置怀袖中意获寤已无
　　新防
　　前日为新防喜今复悲昔阃中事有托月下影免只惯呼犹口误似往颇心积幸皆柔淑姿禀赋诚所获
　　登舟
　　向起风沙地暂假乌榜还浩然起逺思欲与鱼鸟闲景目洗巳清咏句称且悭时看秋空云两意浓澹间
　　谕鸥
　　翩翩沙上鸥安用避渔舟渔人在鱼利何异尔所求
　　钓蟹
　　老蟹饱经霜紫螯青石殻肥大窟深渊曷虞遭食沫香饵与长丝下沉宁自觉未免利者求潜潭不为邈
　　取
　　东湾暖无沙有渊泥下轻舠复翠竿预致曾谁舍刳肉不知数持为楚乡鲊嗜味固足珍况亦椒橙假
　　颍水费公渡观饮牛人
</div>
    <div class="pagination">
<a href="宛陵集_page30.html">上一页</a><span>...</span><a href="宛陵集_page26.html">26</a><a href="宛陵集_page27.html">27</a><a href="宛陵集_page28.html">28</a><a href="宛陵集_page29.html">29</a><a href="宛陵集_page30.html">30</a><span class="current-page">31</span><a href="宛陵集_page32.html">32</a><a href="宛陵集_page33.html">33</a><a href="宛陵集_page34.html">34</a><a href="宛陵集_page35.html">35</a><a href="宛陵集_page36.html">36</a><span>...</span><a href="宛陵集_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
