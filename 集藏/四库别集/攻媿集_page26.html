<!DOCTYPE html>
<html>
 <head>
  <meta charset="utf-8"/>
  <title>
   攻媿集 - 第 26 页/共 78 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   攻媿集 - 第 26 页/共 78 页
  </h1>
  <div class="content">
   第二劄
　　臣仰惟陛下圣主也然有一事臣初疑之已而思之而惧今则忧矣敢为陛下言之事有至大而陛下以为至小至重而以为至轻至易而以为至难朝夕之所当行而视之若旷典此臣之所以疑而惧惧而忧也文王朝于王季日三武王帅而行之不敢有加焉汉为五日一朝之礼已为疎阔本朝家法事母后之礼皆朝夕一再见夀皇之事高宗以相去之逺勉从五日之制茍非有故未尝辍也陛下之事夀皇三年之间率循旧典四海悦服去冬圣躬违豫继有疡疾暂废起居人亦无得而言今则无故而屡止此人之所以纷纷也盖天下之事无大于此无重于此然而在陛下行之为当然为甚易进香一出而人心欢然防庆节一不出而人心遽骇事可睹矣朔日不出犹曰有冬至冬至不出而人心几于离矣朔望比其他过宫之日已非细事特以会庆冬至为尤重姑以朔望为轻然圣节至日犹曰毎嵗有之至于圣政之成全载夀皇一朝之事玉牒防要足成淳熙末年之书陛下之所以奉贻谋而铺张圣父之闳休者止此一事可谓尤重矣一展九月再展十月以圣躬之未安也今则礼仪毕备宰执观书者三有司习仪者一忽又改日万众震惊固知择日之不逺终亦不知何故陛下亦思改日之説乎卜吉既定岂应复改正以进呈之后十七日必须恭进又非时节起居之比三书相踵仗卫罗列皆是五更夙办万一又不成出则事体利害尤甚故不免为此一策非美事也欲望圣慈翻然感悟亟降指挥若曰屡蒙夀皇圣防免到宫不敢有违今已奏请以某日过宫此令一出欢声必闻是日仍须必出雨雪即赐雨具进书之前得再为此则人心翕然而定自后不复再展而五日一朝如旧则天下晏然无事矣可谓至易之举而足以了至大至重之事惟陛下断然不疑实宗社无疆之庆
　　同侍从请过宫第一劄【同赵彦逾倪思陈傅良等】
　　臣等比以车驾久不过宫乞宣引同班奏事伏蒙圣慈俾并进于玉陛方丈之地臣等于初七日至东华门伺宣引间续准传防改用今日臣等区区之诚正以过宫一事欲得面控悃素臣等窃谓父子之道天性也以夀皇至慈陛下笃孝顾何待臣等譊譊冒溷圣聪第以近日之事观之陛下朔望不出许以进香进香不出许以上夀上夀又复不出明降指挥二十八日必出万姓欢呼踊跃以望翠华又复中辍重失人心莫此为甚旋闻展用月旦今又闻欲用十五日仰惟陛下临御万方以信为本成王剪桐为戏周公遂封唐叔以为天子无戏言况过宫美事孝治所系四方所仰而反汗至于再三实恐因此朝廷命令无以行于四方载惟陛下容纳直言虽小臣忤防亦不加罪然言虽容而不行事欲济而复辍日复一日寖为常事闗系非轻今臣欲望圣慈确然不易则社稷幸甚臣等幸甚万一圣心未决姑示顺从使臣等无辞可措至临期不出则又失信于中外良可惜也臣等前居家俟罪本不敢供职既蒙许以宣引故黾勉就列以冀一瞻清光如又未决臣等何顔尚在班行非敢数忤雷霆自取诛斥诚以三军万姓不知宫禁中事不知圣父圣子慈孝本自无他怨讟横生至不忍闻恐自此不已驯致叵测非敢以引退为高以合班为喧正欲感悟圣心以消弭未然之患也冒犯天威臣等无任惶惧俟命之至
　　贴黄臣等伏见防庆圣节合过宫上夀之后方可锡宴今缘未曽过宫遂行展日若因循未出则锡宴难以举行况天下郡国皆已设宴而中都反未讲礼阙典尤甚传之四方书之史册是锡宴不行将自今始深为陛下惜之伏乞睿照
　　第二劄
　　臣等伏见防庆节在即十二日礼合进香都人颙望翠华忽又得防免过宫无不失望既而十三日内教十六日十七日孟飨皆圣躬亲临中外益望陛下必躬上玉卮之夀伏计圣心素笃仁孝知此礼至大至重决意必出固无待臣等再三之请政缘进香之前已有定论旋复反汗是以不免过虑须至溷渎臣等窃惟人子事亲朝夕定省自天子达于庶人其礼一也五日一朝已为希简今陛下自三月恭谒之后至今八阅月矣皆以夀皇圣防而免至于生辰上夀恭想圣意必欲陛下一来此人之至情也陛下重明圣节既受羣臣万年之觞窃闻今日嘉王生朝设宴禁中夀亲之际父子欢洽陛下宁不动心上念两宫延望之意且臣等料度圣意所以久不过宫者或谓陛下有所疑有所畏父慈子孝本于天性夀皇既以神器亲授圣子方颐神冲澹凡军国之事悉不预闻五年之间初无纤芥断无可畏第恐犹有左右小人妄生离间撰造言语惑乱圣听全在陛下深思洞察断然勿疑臣等窃见今年夏秋之间太白昼见至于经天九月七日金星掩心大星而又黒祲亘天万目骇观荧惑见入太微垣逼近内屏房星为明堂又属宋分太微内屏均近帝座此皆天变之大者也所在洪水为灾衡岳山摧正逼祠宇剑门峯坠塞断谷口今月十六日夜当陛下斋宿之时行都地震有声如雷夫衡岳南方之镇行都驻跸之所此皆地变之大者也至于人情下而闾阎众而三军近而禁卫以陛下久缺定省之礼口语籍籍谤讟纷纭所不忍闻自庙堂大臣至于百辟数进苦言徒劳容受竟不施行莫不忧惧愁苦不能自存此则人情之所甚不安者也陛下乘舆一驾如反掌之易则天地之变异必销人心之忧疑立解陛下何惮而不为若圣意固执又复迟疑则天地之变决非虚设人心动摇必至叵测又非去嵗之比矣臣等蒙陛下擢置从列感恩至深目击事势可畏如此不忍上负圣知是敢罄竭血诚控告君父伏望圣慈断然一出不胜宗社之福如臣等所言更不能感悟圣心则臣等皆为失职实难茍安不免引去以俟罪谴激切之衷倾尽于此伏乞睿照
　　贴黄臣等伏见司马光为谏官上皇帝疏又上皇太后疏臣等今不胜拳拳之忠辄具奏劄上进重华宫所有录本并以缴进伏乞睿照
　　上夀皇圣帝劄子
　　臣等仰惟陛下功成不居以舜禅禹上继光尧垂耀万世臣等素蒙长育又荷拔擢竭忠主上如事夀皇所愿两宫孝慈永久无间使宗社灵长朝廷奠安无愧典谟之盛而半载以来车驾毎欲过宫起居毎蒙圣慈防防暂免盖昨缘积雨极热深轸慈眷然而因循日久寖阙礼文观瞻所系驯致疑惑而皇帝天姿恭谨兢业过甚深念蒙付托之重怀不自安几若严惮倘非夀皇圣帝加意开接毎事慰安切恐渐成疑阻闗系非轻今兹防庆节合上夀伏望睿慈先期勿复更免过宫俾皇帝得以躬率羣臣展前殿玉卮之敬三宫欢洽四海欣庆不胜幸甚窃惟父子至情本无纤芥或恐左右小人妄有间言使孝慈之怀两不能尽更望圣明以宗社生灵为念曲赐洞察愈加慈爱勉以必来皇帝素笃仁孝又蒙皇慈委曲如此必无迟回于以释四海危疑之心于以光两朝孝治之美臣等无任恳祈激切之至
　　上两宫奏疏
　　臣某等昧死再拜上疏至尊夀皇圣帝陛下皇帝陛下臣等窃惟父子之间人所难言也而况万乘之贵两宫之尊崇高莫大慈孝兼全在于臣子何敢容喙伏见嘉祐中英宗皇帝嗣极之初慈圣光献皇后垂帘听政天下安危之机实在于此司马光不胜爱君忧国之心上疏英宗则专陈子道上疏慈圣则专论母慈又虑母子未能深属或有疑阻遂并以一疏上之慈圣之慈英宗之孝终于无间顾岂臣下之力然光之心出于至诚未必无助臣等是敢仰慕先正竭尽区区共为一疏上干两宫伏惟圣慈俯垂听纳臣等闻圣人之德无加于孝一人有庆兆民赖之以天下与人易为天下得人难为天子父慈之至也以天下养养之至也高宗以天下授之寿皇寿皇以天下授之皇帝为天下得人而宗社奠安孝之大者也前则寿皇尽孝于高宗今则皇帝尽孝于寿皇以天下养孝之尤大者也内禅之盛自尧舜以来未有如今日者再世揖逊不待倦勤辉光今古震耀夷夏若寿皇享为天下得人之福皇帝尽以天下养之孝则天地祖宗垂佑于上臣民夷狄厌服于下非所谓一人有庆兆民赖之者乎今日之事父子至亲虽非嘉祐之比然司马光之言有切于事情者其略曰孔子曰孝哉闵子骞人不间于其父母昆弟之言盖言诚信纯至表里着明而他人不能间也孟子曰父子责善贼恩之大者盖言骨肉至亲尚以恩意相厚不尚较锱铢之是非也今日之事或见于此虽天性无间本无可疑嵗月寖久颇见形迹臣等欲望皇帝深思孔子之言寿皇无忘孟子之戒万一奸人欲有闗説涉于离间者显行诛斥以明示天下日遣使介交驰两间重华笃慈爱之仁南内尽爱恭之实夙整法驾视膳问安及清和之时讲恭谒之礼或邀迎于内庭或娯侍于禁籞使都人拥观万国懽舞破羣情之惶惑消众口之谗谤两宫慈孝之道昭明于时传诵于后和气嘉生充塞宇宙变愁叹为讴吟化骄阳为甘泽岂不盛哉岂不快哉臣等欲望两宫同降指挥指日顺动夀皇为宴设之具皇帝当奉养之仪驩欣交通于未见之先慈孝翕合于无疆之久于万斯年燕及中外天下幸甚社稷幸甚
　　论君道
　　臣闻孔子曰为君难何为其难也以为四海之大万几之繁贤否之辨是非之明皆君之难事而未足为难也以常人之情凡可喜而易为者人君必戒之絶之凡可厌而难行者人君必勉之进之而后可以为明君可以服人心可以追三代之盛可以为万世之法此其所以难也宫室服用宴饮欢乐声色俳优驰射弋猎珍禽奇兽宝玉秘玩此皆人情之甚喜者恨无力以致之而人君颐指如意有求必获然而一纵意焉则乱亡之机实自此始故必戒之絶之是非所谓难乎恭俭朴素忧勤笃谨讲论经理攷证古今广求民瘼招致贤能此皆人情之易厌者虽一介之士所不能行而以万乘之主行之然而一留意焉则治平之基实兆于此故必勉之进之是非所谓难乎喜人而予之爵赏稍过则为滥予怒人而加以刑罚稍过则为淫刑而其尤难者其听言之际乎巽与之言人所乐听在人君则当察之不惟察之又当屏之忠鲠之论人所难受在人君则当容之不惟容之又当行之此皆人之至难而人主任天下之重虽富贵崇高无伦无敌而欲去人之所喜行人之所厌是为艰哉仰惟陛下圣性天纵其所可喜者能戒之絶之其所可厌者能勉之进之是将尽为君之道以厌服天下之心然臣区区犹恐有未尽者不敢泛引古事多援经史以为烦渎直以人情之所甚喜与夫可厌者为陛下言之诚能深知为君之难戒其可喜而有大可喜者见矣勉其可厌而有不容厌者效矣大抵为人君者皆不可以常人之情自恕而以人所难者自勉忍人之所不能忍容人之所不能容谨人之所不能谨戒人之所不能戒人以为自苦而我乐之人以为甚难而我安之夫然后可以尽君道矣臣久汚朝列无补事功误蒙圣恩拔擢至此朝思夕虑未有长防奇论以补报陛下聪明于万一直以愚忠所存恳恳奏陈伏望睿慈略其言而采其意不以为愚而力行之庶其有涓埃之益以无负责难之义伏惟陛下裁幸












　　攻媿集巻二十三
　　钦定四库全书
　　攻媿集巻二十四
　　宋　楼钥　撰
　　奏议
　　论初政
　　臣仰惟陛下受天明命膺太上付托之重以承列圣亿万年之基图覆载两间无不悦服窃闻陛下临朝渊黙发言精当尊礼大臣凡事审订而后行台谏论列给舍駮议随即听从而圣德谦抑増置讲官收召名儒有终始典学之诚宗社无疆之休基于今日诚千载之幸会也臣至愚极陋备员从班既得以词章小技仰代王言奏对之初敢效忠言以禆圣明之万一自古人君既位之初多能自彊以鋭意于治天下往往称诵望太平于旦夕以其富贵崇高安逸汰侈不期而至在位既久君子日疎小人日亲逆耳之言不闻而谄谀之言日进偃然自以为安而不知君门之外皆知祸乱之作独人主不得而知呜呼秦汉以来贤明之君而至于此或及其身或贻祸于子孙为后世笑者不知其几也唐高宗永徽之初日引刺史十人入阁问民疾苦尊礼长孙无忌褚遂良恭己以听百姓阜安有贞观之风而权移房闼几覆唐宗明皇开元之初以风俗奢靡制乘舆服御金银器玩令有司销毁以供军国之用珠玉锦绣焚于殿前后妃以下皆不得服珠玉锦绣天下毋得采珠玉织锦绣而末年穷天下之欲不足为其乐以致天寳之变徳宗动遵礼法罢贡献罢乐工纵苑兽出宫女淄青将士投兵相顾曰明主出矣吾属犹反乎政从寛大蔼然有贞观之风而其后奉天之幸又幸梁州几不免其身而其尤可憾者初能疎斥宦官亲任朝士而后乃疑暗不知所倚任晚又益忌宿将而罢之命宦官分典禁旅终唐之世为患尤深此三者最其可戒者也陛下圣性高明恶防酒薄嗜好孜孜以学问为急而不以位为乐臣岂当私忧至此以平日读史见贤明之君不克图终未尝不痛之使唐之三君皆能谨守如其初则末年岂至是哉今夫官吏以三年为任者能为三年之计则可保其身或茍度嵗月鲜不及者人主修身正家处事发政动为无穷之计则可以保天下陛下任天下之重承社稷之托兢兢业业终如今日而又日亲贤臣益务学问增修圣德虽休勿休天下之事及其小而谋之则不至于大自其迩而防之则不及于逺守之以坚行之以久而后治效可覩也成王访落之诗曰于乎悠哉正未有艾心诚求之此保治之道也伏惟陛下裁幸
　　雷雨应诏封事
　　臣准尚书省劄子十月八日三省同奉圣防朕以不德嗣承大宝夙夜祗畏不遑宁处乃者隂阳谬盭雷震非时淫雨为灾朕心甚惧推防厥咎未知其由凡朕躬有过失朝政有阙违可令台谏侍从各条疏以闻无有所隐臣待罪东台职司论驳雷雨为沴自应论奏仰勤诏防尤切兢惶实以兼直内制适当书诏填委之时才短思涩日不暇给虽有愚悃未能控陈慈敢一一陈述伏惟陛下采择伏自陛下临御之初近自都城逺及四方人心翕然陛下又守之以仁用之以俭忧勤庶政之余亲近儒生讲论经理上则尽孝于重闱下则深恤于民隐此宜有嘉祥为之应而变异乃尔不惟冬雷无此盖虽暑雨蒸郁亦未有震雷连日夜不止如此者也臣少诵云汉之诗尝于诏书略发其説而未详序诗者曰宣王承厉王之烈内有拨乱之志遇灾而惧侧身修行欲销去之天下喜于王化复行百姓见忧而求之于诗若王曰呜呼何辜今之人天防丧乱饥馑荐臻又曰耗斁下土宁丁我躬曰兢兢业业曰忧心如熏曰宁俾我遯等语皆所谓遇灾而惧百姓见忧者也若曰靡神不举靡爱斯牲圭璧既卒宁莫我听曰不殄禋祀自郊徂宫上下奠瘗靡神不宗曰祁年孔夙方社不莫昊天上帝则不我虞敬恭明神宜无悔怒则若怨天之不佑而终篇不见侧身修行之言何耶呜呼宣王之意以为周家一嵗祀事为民而祈者不过如前数事今我既一一为之而旱灾如此无所归咎其罪在我矣故虽无侧身修行之言而诚意出于言外故百姓得以见忧而序诗者亦显然诵言之汤以六事祷于桑林曰政不节欤使民疾欤宫室崇欤妇谒盛欤苞苴行欤谗夫兴欤成汤不迩声色不殖货利六事皆汤所无者犹拳拳深自克责此宣王所以粲然复兴而成汤所以其兴勃焉也太戊桑谷共生于朝伊陟曰殆不胜徳武丁雉升鼎耳而鸣祖已曰修徳三君修徳而称三宗夫所谓徳者非他也至诚之谓也故经之言徳多以伪为对曰恭俭惟徳无载尔伪作徳心逸日休作伪心劳日拙孟子曰以徳行仁者王以力假仁者霸知以力假仁为伪则知以徳行仁者为诚矣又曰恭俭岂可以声音笑貌为哉言不可以伪为也扬子曰有人则作之无人则辍之谓之伪亦言其不出于至诚也至诚之道曰戒慎乎其所不睹恐惧乎其所不闻故君子必谨其独也文王雝雝在宫肃肃在庙不显亦临无射亦保不闻亦式不谏亦入盖于闺门衽席之间一一以礼法自处诚意着见有不可掩者所谓莫见乎隐莫显乎微欲人不闻莫若不言欲人不知莫若不为盖言之无不闻为之无不知者易傅曰君子居其室出其言善则千里之外应之况其迩者乎居其室出其言不善则千里之外违之况其迩者乎言行君子之枢机枢机之发荣辱之主也言行君子之所以动天地也夫以陛下畏天之诚心下诏责躬又从而求言方在行内无殿之可避方执通丧无乐之可彻荒政日修徳泽日布可谓得应天之实矣臣区区之愚尚恐有声音笑貌之为有无人则辍之伪故敢僭越陈之陛下询访日勤恐未免于自用讲读日加恐未免于嬉游闺门甚正而外间已有好色之谤用度甚节而外间或议锡予之多臣之所闻未必皆实陛下罪已惟惧不及伏望圣明鉴宣王侧身修行之意求成汤自责以所无之心凡应天之事一切行之以诚持之以久一如前日雷霆轰轰于上之时斥逺谗邪亲近忠直裁节横恩修明纪纲不以有人则作之无人则辍之然后治效日有可覩矣陛下覩今日为何等时一人修徳于上则可以弭天变可以安人心覆载所及亿兆生灵将自此而有生全安堵之望社稷益固宗庙益尊陛下为千万世圣明之主若行之不以至诚姑以声音笑貌为之则忠直者日疎防佞者日进不自觉知以至祸乱有不可胜言者成王访落之诗落始也始即政而访问于羣臣也曰于乎悠哉正未有艾将予就之继犹泮涣言天下之事悠逺未有底止事若将就而又涣然难合此成王之所甚惧以保盈成之业今日正是陛下访落保治之时臣不敢泛引天下事为对倾沥愚悃仰答清问伏惟陛下裁幸
　　议祧迁正太祖皇帝东向之位【同从官】
　　臣等窃惟宗庙至重祧迁之礼尤不可茍今大行至尊夀皇圣帝祔庙有期礼官乞迁宣祖而祔夀皇圣帝此本朝之定制伏望朝廷照应礼典施行无可议者所有太常少卿曽三复请正太祖东向之位就乞上祧僖祖此事尤重非议不可臣等攷之嘉祐中固已建议徒以亲犹未尽故虚东向之末以待太祖而太祖尚居昭穆之间治平末年僖祖亲尽而祧至熙宁大臣王安石不顾公论不稽礼典直以私意臆决紊宗庙之大经当年名臣与夫绍兴之初董弅王普朱震等建议淳熙初元赵粹中尽集前后论议奏陈尤切一时已蒙采录皆以偏辞曲説阻抑至今仰惟太祖肇造区夏功迈百王庙号太祖盖以尊无与二非曰尊諡也今郊祀既以配天宗祀以配上帝而在庙独不得为始祖祫享独不得正东向可乎正缘议论未明故屈受命开基之君而列在昭穆之序其何以示后世揆之礼经僖祖亲尽当祧不因迁祔之时此事谁敢轻议况今日九庙既备尤不可忽而不图臣等欲望圣断明诏大臣早正钜典因大行祔庙之际定宗庙万世之礼慰太祖在天之灵破熙宁不经之论开千载之惑以昭示无穷天下幸甚社稷幸甚
　　贴黄自古天子止祀七庙太祖之庙居中三昭三穆实为六世与太祖之庙而七本朝崇宁按唐之制始立九庙有其举之莫可废也今太祖为始祖则太宗为昭真宗为穆自是而下以至夀皇四昭四穆与太祖之庙而九上参古礼而不废崇宁九庙之制于义为允伏乞睿照
　　治平四年从张方平等议僖祖当祧合于礼典其年三月已自祧迁藏西夹室至熙宁五年王安石以私意使章衡等建议乃复祔僖祖以为始祖又将推以配天欲罢太祖郊配韩维司马光等力争而安石主其説甚坚孙固虑其罢艺祖配天建议以僖祖权居东向之位既曰权居则当厘正明矣伏乞睿照议立四祖别庙
　　臣等窃惟宗庙事重作可轻议兹准省劄【节文】太祖皇帝既正东向之位然僖祖宣祖既祧之主宜有所归欲用朱震之説藏于夹室则攷之周制僖顺翼宣之主不当藏于太祖之庙欲用王普之説祔于天兴殿则景灵宫朝献之礼与唐禘祫朝享之仪同欲用柳冕之之説筑别庙以居之则又非合食之义以是三者令臣等集议可谓详尽臣等请先明其不可行者二而定其可行者一以裨庙堂之末议恭惟本朝去古既逺礼制不能尽循于古参取汉魏以来以至于唐攷定为一代之制按唐张齐贤之言曰古者有天下者事七世而始封之君谓之太祖太祖之庙百世不迁至祫祭则毁庙皆以昭穆合食于太祖商祖王周祖后稷其世数逺而迁庙之主皆出太祖故合食之序尊卑不差汉以高皇帝为太祖而太上皇不在合食之列为其尊于太祖故也魏以武帝为太祖晋以宣帝为太祖武宣而上庙室皆不合食于祫至隋亦然唐以景皇帝为太祖太祖以上皆不合食于祫臣等谓齐贤之説本朝之所当取也太祖皇帝开基之初岂不能祀七世推而上之至僖祖而止故用唐制建四亲庙以祀僖顺翼宣四祖洎太祖祔庙尊为宋太祖盖契始封于商稷始封于周故商周皆尊为太祖唐自凉武昭王暠而下至高祖为八世岂不能惟暠为始祖而以祖虎始封唐公父及已皆袭封于唐唐之建邦启土比之契稷故推为太祖而太祖之上亲尽则毁故如宣简公在高祖时为四室之尊洪农府君在太祖时为六室之尊然皆亲尽为祧也太祖之兴上无所因与汉高祖事同故太祖尊为太祖而僖祖在治平间以亲尽而祧入于夹室至熙宁中王安石始改尊僖祖为始祖遂屈太祖不得正东向之位以至于今今日既伸太祖东向之礼僖祖之主当再入于夹室既协唐洪农府君之制又遵治平已行之礼然在今日则为未安盖自熙宁以来推尊既久难以一日遽还夹室又攷之周制后稷之庙则先公之祧藏焉盖公刘不窋以至太王王季之主皆祔文王武王之庙则先王之祧藏焉盖自成王而下皆祔唐有兴圣庙以祀凉武昭王故景皇帝既正东向则献祖懿祖之主皆祔以不欲以祖先而祔孙子之庙也今之太庙顺祖翼祖及宣祖之迁皆入夹室则犹曰僖祖在第一室故三祖之祔为顺今太祖既入第一室则僖祖宣祖二主之祧所以当议也臣等以为朱震藏夹室之议既不可用景灵宫祭圣祖用素馔则王普祔天兴之议又不可用也惟唐柳冕之説筑别庙以居之朝廷谓非合食之义则臣等有説焉谨按唐陆淳之言曰太祖复位献懿之主宜有所归一曰藏之夹室二曰置之别庙三曰迁于园寝四曰祔于兴圣然而藏之夹室则无飨献之期置之别庙则非礼经之文迁于园寝则乱宗庙之仪唯祔于兴圣为是至贞元十九年左仆射姚南仲等献议五十七封付都省集议户部尚书王绍等五十五人请迁祔兴圣庙议遂定由是太祖始复东向之位臣等以为僖祖当用唐兴圣之制立为别庙以代夹室顺祖翼祖宣祖之主皆藏焉如此则僖祖自居别庙之尊三祖不祔于孙之庙自汉魏以来太祖而上毁庙之主皆不含食今遇祫则即庙而飨于礼尤称如朝廷以为允当更乞行下礼部太常寺攷议制度施行
　　议明堂【部中集议】
　　谨按礼记曾子问天子崩未殡五祀之祭不行既殡而祭又曰自启至于反哭五祀之祭不行已葬而祭郑注云郊社亦然正义云未殡哀戚未遑祭祀既殡而后祀也欲之时自启殡以后葬毕反哭以前灵柩既见哀摧更甚故五祀之祭不行已葬反哭殡宫毕而行其祭又引郑云既殡以后未启以前得行祭礼检准本朝典故缘郊祀明堂间有在谅闇之中然皆在逾年之后别无未葬以前行礼故事若据礼经则已殡未启可以祭祀某等窃见礼莫重于丧丧莫重于斩衰况事父孝则事天明此礼之本也若皇帝过宫执丧如礼则既殡未启可以据经行事今来丧礼未成难以议祭合俟皇帝即丧次行礼则有司之事可以类举
　　再议明堂【御史台集议】
　　某等窃见本朝每三嵗一行郊祀皇祐以来始讲明堂之礼二者至今遵行本无可议大行至尊寿皇圣帝之丧未及发引而大祀之期已迫攷之典故累朝间有大祀在谅闇之中而适不在当郊之嵗故无发引以前行事故实攷之礼经在王制则有越绋行事之文在曾子问则有既殡而祭之説虽未葬以前可以行事某等窃以丧莫重于斩衰祭莫重于禋祀因大丧而废大祀礼固不可若斩衰之礼未备而祀明堂则事天如事亲之义安在经曰事父孝故事天明祀曰祀明堂而民知孝又曰祀乎明堂所以教诸侯之孝今皇帝之丧以日易月既经小祥其去大祥禫祭已无数日而皇帝尚未有至宫行礼之日夫所谓绋者乃菆涂龙輴之索人子居丧不离菆所故大祀则越此绋而行礼今皇帝未尝一至殿菆之所则何绋之可越某等今议合皇帝即次执丧之后或依据礼经而用未塟之前或参酌故事而展太祀之期徐议其当则有司之事可以次第而行矣












　　攻媿集巻二十四
　　钦定四库全书
　　攻媿集巻二十五
　　宋　楼钥　撰
　　奏议
　　讲筵论资治通鉴
　　臣仰奉圣训读资治通鉴有以见陛下务攷周秦以来兴亡治乱之迹以为鉴戒此诚圣学之要也司马光为此书始于周威烈王二十三年命三晋为诸侯以为天子自壊其纪纲周衰既久自此遂不可支故极论礼与名分最详以为此书首篇诚足为后世之深戒然臣尝攷之此书之作又有深意自古史法皆以编年春秋是也自司马迁史记创为纪传之体无复编年之作荀恱袁宏书又不显光之此书实继左氏传而不敢显言之春秋一经公羊止获麟鲁哀公之十四年也左氏经终孔丘卒哀公之十六年也而传终哀公之二十七年其末篇叙知伯事其略曰知伯不悛赵襄子由是惎知伯遂丧之知伯贪而愎故韩魏反而丧之注谓在春秋后二十七年臣攷获麟而春秋絶笔絶笔二年而孔子卒又七十六年是为周威烈王二十三年而三晋为诸侯通鉴之始也其实三晋之分知伯在周贞定王之十六年去孔子才二十七年左氏传以三晋事终通鉴以三晋事始其实继左氏传编年之法此读通鉴者之所当知也又通鉴首巻起着雍摄提格尽黓困敦太嵗在戊曰着雍在寅曰摄提格在壬曰黓在子曰困敦光岂不能书戊寅壬子而直以此纪年者尔雅释天篇嵗阳嵗阴甚详其以甲子乙丑云者在书法止可以纪日光之书此非好为泥古葢其嵗阳嵗阴书法当然也伏乞睿照
　　论通下情
　　臣闻天尊地卑乾坤定矣卑髙以陈贵贱位矣君臣之分万世不易之道也然天为髙矣不以髙为贵而以下济而光明干为刚矣亢龙则有悔而以用九而为治在易坤上干下卦反为泰其彖曰天地交而万物通也上下交而其志同也干上坤下卦反为否其彖曰天地不交而万物不通也上下不交而天下无邦也此皆圣人之深意也故古之君子分甚严而道则同势甚尊而情则通舜之求于臣者则曰予违汝弼汝无面从退有后言禹之告舜则曰安汝止惟防惟康其弼直孔子教人以事君之道曰勿欺也而犯之礼经亦曰事君有犯而无隠孔子事君尽礼春秋专为尊王而作而在礼尊君之至至于蹙路马有诛齿路马有诛可谓严矣而二帝三王之君其所以求于臣者直以为惟后非贤不又后非众防与守邦直以为君之与臣相与共治天下故其见大臣则在舆或为御坐或为起葢尊徳乐义不得不然上下一体不事形迹是以治功可兴而事业可就也中古以还君益尊臣益卑至于晚唐五代犹有坐而论道之余意太祖收揽权纲以救天下之弊可畏可仰孰敢干犯然与赵普论事心通气合或夜半而至其家其相与何如也累圣相承共由斯道尊如天严如神而隆寛尽下容受狂直如出一律本朝隆平既久中兴以来三圣授受绵七十年以至陛下仰惟圣听恢洪无不覆帱论经理日昃不倦真古帝王之用心亦艺祖神宗之家法也今日陛下临朝俨然若帝之临宰臣而下奔走拜伏莫敢仰视号令之发方尺之纸风动万物畴敢不应人主之尊不患不及臣愚欲望睿慈严上下之分而通君臣之情隆堂陛之势而明否泰之道陛下体天道之下济而羣臣得以卑而上行使刍荛之说不壅于下狂夫之言圣人择焉则君道愈尊国势愈隆天下以成其政欢欣交通而后天下可为也臣言若迂实切于治惟陛下裁赦
　　论君心【知婺州朝辞】
　　臣闻庖丁之技因悟养生轮扁之工可以语道言有甚小可以喻大多此类也臣无所取材号为温州号为烦剧若趣了目前簿书期会财赋宾客之事亦可麤办臣尝自念受朝廷千里之寄不可止了目前环境之内山巅水涯茍有一夫之失所皆已之责于是分任官僚访询者老不自耳目之私私而以众智为明虽不设钩距不为巧术而下情麤通二年之闲茍幸无事矧今立朝七年防陛下拔濯爵髙禄厚授以便郡委寄益重尤当布宣寛大以惠斯民当此违离君父之初尚効论思献纳之益愿以涓埃之微细仰裨海岳之髙深恭惟陛下为天之子受付托之重天之所覆祖宗之所临御陛下以一身应之日晏坐朝躬亲听断大臣议政羣下献説崇朝之间应酬已多退阅奏章坐判可否况复圣性恭俭勤于讲学人主之道不为不至然臣窃恐犹是趣了目前未必能致幽逺治道多端未可以为止于此也臣辈所治一州实恐日力不给陛下所临如臣辈所临之州不知其防四方所至幅员动以数千万里必欲家给人足无不得所则所谓博施济众尧舜其犹病诸谓其力所不及则禹思天下之溺由已溺之稷思天下之饥由已饥之人主用心不得不然陛下试于清闲之燕披舆地之图不知某路今付之某人为监司帅臣某州今付之某人为太守某军今付之某人为将帅其人之才不才事之治不治察其事实而赏罚随之犹庶乎其可乎虽好恶之道惟应任大臣先有司而四海之逺治之在心茍不能以吾一心包括宇内每思有以补偏而补弊笃近而举逺臣恐四海之民将有不安其生者陛下如此存心则下受赐者众以其非趣了目前而已也臣窃闻孝宗皇帝尝语近臣曰朕每日于天下游行一遭此真帝王之言故延见访问无一事之不周此陛下所宜取法臣未能知効一官而推广事理敢以为献惟垂听而赦其愚
　　论本朝专尚忠厚【召除翰林学士】
　　臣孤危之踪顷嵗际遇陛下践祚之始获侍讲筵进读资治通鉴至孟子见梁襄王问天下恶乎定孟子对曰定于一孰能一之曰不嗜杀人者能一之是时臣尝奏曰孟子在战国时人皆谓之迂阔于事正谓此等盖当时七雄分据专以杀人为务所谓争地以战杀人盈野争城以战杀人盈城杀人多者国愈强惟秦为甚伊阙之战杀人二十四万华阳之战杀人十五万其尤甚者长平之战一日杀四十万卒平六国一天下乌在其不嗜杀人而能一之也然则孟子之言果迂阔乎是不然孟子之所谓一者非若秦之一也三代之得天下以仁传皆数百嵗秦止再传而四海涂炭嬴氏无遗种是不若不一之为愈也臣窃惟孟子之言至皇朝而后騐唐自天寳之乱藩镇盛强丗袭根本不可动摇宪示刚明果断武宗成其功烈兵威稍振然他镇不能尽服仅能羁縻之而已周世宗不血刃而下二闗夺李氏之淮南已为甚盛之举至我太祖太宗削平僭伪四方宾服重熙累洽绵百余年人但知祖宗之善于用兵不知所以一天下者本于不嗜杀人也靖康之祸其何忍言自王安石开邉结怨王韶伐青唐章子厚开梅山刘彞沈起生事于南蛮童贯蔡攸起衅于北邉有如髙遵裕灵武之溃徐禧永乐之陷杀气妖氛转入中国使中原百年丘墟天地之大徳曰生岂専以杀而定天下哉髙宗披荆棘而立朝廷外有方张不制之敌内有江湖甚剧之寇而卒能光启中兴正以圣性不嗜杀人天相人助以跻登兹是知本朝家法専在于不杀而孟子之言明效大验于此陛下玉音称善至于再三臣违离阙廷十有三年屏居畎畆不敢防君惟陛下圣慈仁孝畏天爱民施之于政皆出诚心是以郊祭之礼上帝昭格年谷顺成中外小康真得列圣之用心而权臣愚好自用轻信寡谋横挑强近兵连祸结中外寒心者数月臣窃自惟念天道亏盈益谦好生恶杀我宋立国二百四十余年专于不杀北敌之强盛殆将百年专于好杀天意其将孰佑之乎是以去嵗拥兵南来屡有败衂且多失其酋豪而粮道不继为之退散今嵗声言入敌卒亦不能大入此固国家福祚无疆陛下威徳逺被将士用命民心不离以至今日然迹其所本实曰不嗜杀人积累忠厚之报也臣衰老得谢待尽朝夕仰防柬记更化之初首加收召诚以久苦足趋拜甚难控辞不一而上迫于威命趣行郡守津遣翰苑之除下于里门皇恐就道复觐清光诚为微臣千载之幸顾无以上答乾坤之施敢以昔时经帷之说申言之伏望下采刍荛之言力行寛大之政光绍前烈益恢逺图臣虽退伏田里志愿毕矣
　　论风俗纪纲
　　臣窃惟国家元气全在风俗风俗之本实系纪纲本朝纪纲素定风俗醇厚度越前古自权臣擅朝政以贿成十余年来无复公道纪纲废弛风俗凌夷防不复可以为国矣天开圣明窜殛元恶党与以次诛斥此如沈疴去体而元气未尽复调防保养不可缓也其要莫如正纪纲厚风俗之二者向者纪纲既废货赂公行苞苴之弊徧及中外仕者朘削民财以奉权臣则美官可翘足而待兵官尅剥士卒以奉权臣则将帅可计日而取是以民力益竭军政大壊今日尽籍其家数至钜万俸录有限何缘至此则其取于民力取于士卒者不知其防也文武之臣所赖以为国家之用而专以趋媚为能奔竞拜伏竭资效产不复知有亷耻之道至奴事其仆隶以自进既得所欲则傲然于外小则骄人甚则害物士大夫茍可自致无不效尤否则为州为县公取窃取以自効举削或以厚赂而后得然则欲贤令宰以临民得乎风俗至此不可胜诛陛下寛仁必不欲一一究见其罪亦恐搜求已甚人情不安欲望圣慈念民力之困弊县官之不给而丘山之积实出于鞭笞膏血之余纵未能尽捐以予民乌可不思所以救其倒垂之急会计凡目举以补大农之经费而稍寛州县之督责使陛下惠养之意晓然示于天下而所以寿国脉者无出于此矣更乞明诏大臣以及台諌给舍去其太甚以惩其余使自今以始纪纲益振则风俗庶乎归厚实宗社无疆之福外侮虽为可虑然治外者当自内始故臣拳拳首为陛下陈之
　　论仁徳刚徳
　　臣闻干徤坤顺震动艮止各以其甚者言之干之下济未尝不顺坤动也刚未尝不健震亦有止而艮亦有动圣人之徳亦然文王之武武王之文可知矣人皆曰天以刚为徳人主亦以刚为徳此万世不易之论也在易大有之盛五爻皆阳而君位以六居五曰柔得位而上下应之曰大有击辞又曰天之所助者顺也人之所助者信也履信思乎顺又以尚贤也葢天与人君一也虽曰以刚为徳而尤以好生为仁臣事陛下于龙飞之初年投闲一纪再防收用日夕思念愿有以裨益圣徳于万一惟国家累圣专以仁厚不杀为主如积善之家必有余庆仰窥圣性承忠厚之习如必欲强为刚强之事度亦非陛下所安臣又求之于古周过其厯汉祀四百本朝累圣相承平治最久究其所以虽曰积累之厚而周之世世修徳莫若文王汉之结人心无如文帝本朝之盛仁宗皇帝尤为隆平四十二年之事至今人人能称颂之文王徽柔懿恭视民如伤亹亹穆穆顺帝之则文帝恭俭寛仁专务以徳化民仁宗皇帝圣度如天万物并育自有諡法以来未有以仁为諡者天实命之夫以周汉暨本朝盛际自文王及文帝及我宋仁宗不以刚徳为称而皆本仁柔以出治陛下圣性隆寛实似之而又谦恭勤约身先天下虽欲彊为刚强之事亦有所难诚能逺慕文王文帝而近法仁宗使好生上当于天心皇恩浃洽于上下则保治之道何以尚兹臣又有愚见敢申言之文王之赫然斯怒以安天下之民文帝以严致平仁宗皇帝干戈鈇钺之诛未尝有所私贷所谓仁者必有勇此皆自仁徳发之此尤陛下所当取法也陛下外鉏叛将内诛奸臣雄断庙谟天下耸服臣愿陛下不必改圣性之所安而于用贤去佞收揽威权惩艾奸恶时出圣断以裁之则仁足以寿天下之脉而威足以折奸谀之心行之无倦谨终如始则宗社之福诚未艾也
　　论内外之治
　　臣窃惟国家驭外之道与古不同艺祖开基未始一日防幽燕之民太宗乗河东兵威亦欲一举而终不遂真宗初以邉民苦于战争戒边将各自城守以图安静达来之来乗虚而入直抵河上澶渊亲征出于不得已而履此危道自解讲之后累圣不复有北伐之举宣和燕山之役是时中国军政大壊委于奸人腐夫以取覆败此又非所忍言臣尝以假吏至燕亲见旧邉所谓白沟河者真一衣带水而安肃等处水柜榆栁塘泊之遗迹亦皆人力设险而又天险也前代虽汉唐之盛岂无失徳而患不至此秦之长城千古以为无防然犹有以限制之自周徳威失榆闗之要石晋献十六州之地而后中国不复可为此如编氓之家与盗为隣所恃以御之惟垣墙耳一旦盗入垣墙之内而画平地以守其势但多与之金帛冀其勿扰耳故虽以累朝承平防止于此况自建炎以来限以淮水蜀犹有险可守襄汉则平陆相接天未悔祸髙宗孝宗岂不痛念势既未顺遵养至今奸臣擅权狂悖生事防危社稷陛下之所亲履又不免屈己以求和和之成否尚未可必臣虽预末议非不知振发激烈以摅宿愤敕牓一出外议纷然虽浮言胥动不究事实然皆有强人意者虽不可用正自不可以为不然闻之古语有云主忧臣辱陛下宵旰未防顾臣辈无有长策以尽雪国家之耻其辱惟甚臣观欧阳修言于仁宗曰元昊叛逆一方而劳困及于天下北人乗衅违盟而动其书侮慢至有贵国祖宗之言陛下愤耻虽深但以邉防无备未可与争屈己买和莫大之辱是时犹以为莫大之辱则今日之事岂特可为流涕太息而已陛下以生灵为念虽奸臣以诛而国势愈弱不得已而屈己増币尚未保其必从则国家之辱甚矣君臣上下惟当以宗社为念卧薪尝胆以图之臣恐和议一成喜庆相贺文恬武嬉便为无事则后日之事其何可胜言陛下躬行恭俭更化善治欲大有为而邉事未靖欲为未可宜先定规模内修自治之计日夕与二三大臣讲明其要次第施行如邉备屯田安集流移葺治戎器节约宂费等事皆为要切之务臣年过七十本不当仕敢竭丹衷以告陛下退伏田里死无所恨惟陛下亟图之









　　攻媿集巻二十五
　　钦定四库全书
　　攻媿集巻二十六
　　宋　楼钥　撰
　　奏议
　　论听纳
　　臣窃惟人主求言非是止循故事人臣进说必欲有益国家君臣之间各思致治上下相应本同一体而上之求于下下之进于上龃龉不一今古患之前贤之论可谓详备更有二事臣敢详陈一是忌讳拘牵一则指摘效验为害实广人或未思何谓忌讳拘牵盖人主崇髙献謏者众以年则称亿万以祚则谓无疆颂徳则必拟尧舜论治则不数汉唐习闻顺指之辞罕陈兢业之戒天文示异则移占于殊域水旱为灾则委罪于州县姑务一时之美听本非平日之后言一有立论稍髙出言据正或相苛责以为过岂知言不激烈不可以动人言无顾忌乃足以达意故禹以丹朱而戒舜周公以商受而戒成王君臣一心不以为异秦汉而下忌讳实多京房之说王章之言既大悟于君心又深中于时事可谓一时之至论羣臣之未发止缘权幸侧目奸谀蔽欺弃其大端摘其小过因缘人主之讳恶显坐臣子之非宜致之死地以箝众口由今观之验以汉事使房之说获用则石显之徒可诛而孝元之政不壊矣使章之言卒行则王凤之党尽去而西京之祚不队矣拘牵忌讳以至于此此臣之所谓害之一也何谓指摘效验葢人臣进言求益于国前有据依后有证验庶防得事理之实可以囘君上之听传之简册以为格言如贾谊之论侯国江统之论徙戎言虽不用事则果然证验之明如合符契可谓善于立说者矣然而进言之士指陈事实必曰如是则治安如是则危乱或引商为鉴或借秦为喻自是进言之体无非爱君之言正欲人主垂听可以制治于未乱岂愿他日有悔徒取知言之虚名然而未形而言多谓其已甚既言之后或未必尽然便谓好为过言不见其效成防夫浸防之闲啓人主厌言之心人臣既为君上而言固当不茍人主但求有益于我何问其他且如水旱之始皆谓盗贼可忧赖陛下图之于初救之备至饥馑者既得所养奸杰者无所发端至于今日卒以无事此非天道实出人谋在今日事虽不然而其初真有可虑若谓太过则诚不可以此知但当视其鉴戒之言益增警惧之意若始疑其过未指其妄则言者惮矣陛下爱养敢言之气深察羣下之心如臣所陈又何足进窃惟古人之论犹未及此敢因奏对辄罄愚衷倘圣明少赐采择不为小补
　　论帅臣不可轻出
　　臣窃惟诸道置帅官称安抚兼兵民之权有分阃之制朝廷选择甚重不轻比年以来遇有盗贼窃发州县所不能制者必使帅臣亲行虽多成功臣窃虑此水旱饥馑既不能免潢池弄兵安保其无若自此以为故事帅臣动辄临戎恐非国家之长防也仰惟神宗皇帝垂意边事庙谟深逺乃熙宁九年知成都府蔡延庆言乞发陕西兵援茂州兵集自将以往令转运司摄府事诏朝廷已遣将部兵延庆务在持重毋得轻去成都元丰九年河东经略司言西贼入麟州神堂寨知州訾虎等领兵出战有功诏虎自今毋得轻易出入遇有冦邉止令裨将出兵揜逐神宗之虑深矣葢帅守之臣民之司命一有失宜众心易动当令指授方略调度军食持重镇抚以靖一方虽有挫衂根本不摇若使轻出利害实大盖帅臣之行建牙郊野堪战之士咸在行陈从行兵卒必是单弱而又随宜迁次登陟险隘脱有黠杰之盗伏隠篁竹乗闲捷出以犯大帅之顔行则贼势易张国威难振仓猝之顷可胜言哉故延庆有请既拒而不从訾虎成功亦因以切戒此臣平日之所虑适合信史之所传无事而言似非时务愚者一得愿效君前伏惟俯矜微悃曲留宸念臣幸甚
　　论役法
　　臣窃惟州县之事其切于民者莫大于役法其害于民者亦莫大于役法役法不明民受其害仰惟陛下爱民如子罢行利害惟恐不及而民犹有未安田里者葢役法有以害之也夫民之畏役如避仇雠茍可以幸免则无所不至甲当为之必曰乙富于我乙当为之必曰丙之增产倍我民之奸伪百出吏之上下百端州以为甲可甲不已而诉之运司则以乙为之乙又诉于常平司则复及于丙矣取其案而观之则据法援例皆不可破三者交诉不胜不已卒之豪强得志而害及下户小人以气相髙往往未被供役之害而生涯荡于吏手矣臣在州县见斯弊详求其故葢前后臣僚论列有为朱脚白脚之法者有为鼠尾轮差之法者朝廷行之正求以便民然而申明愈多法令愈繁有司不知所守而舞文之吏因得并缘为奸而民益病矣臣尝求之一乡而得之其法明而易行简而易守凡物力及百缗者役一月及千缗者役十月其闲多寡有差大率皆以月计行之既久上下相安甲满而乙代之乙去而丙为之不容吏预其闲而民亦乐其力役之均无复讼诉为令者诚使他乡皆然则邑事去强半矣惟其官司素无定法故难以推而行之臣以为茍以此施于天下何为而不可如曰风土有异同版籍有多寡不可一律则使凡乡之富者或数倍于此则以此法等而上之以三百缗五百缗供一月之役乡之贫者或不及于此则以此法等而下之以三十缗五十缗供一月之役以天下视之疑若轻重之不同以各乡视之乃所以为均也各乡既均讼诉皆息是岂不明而易行简而易守哉然吏之与民迭有利害役法不明则民病民病则讼繁讼繁则吏可得志役法一定则民安民安则讼清讼清则吏无所措手为治者将安从乎陛下如以为可行茍但付之有司则必有老奸宿猾豫为后日之计争执前后成法以挠之者惟陛下断之果行之必精择详练之人使推此法行之一州一州便之则使监司行之一路一路便之则使诸道皆行之而实惠遍及于天下矣
　　论军器宂费
　　臣窃惟国家军器之备置监以总其要置所以鸠其工器械犀利诚得戒不虞之上防臣愚以谓戒不虞者本以安民也而无名之敛或至于扰民本以卫国也而无用之工或至于蠧国何谓无名之敛每嵗收买军器物料朝廷虽许支钱州县或无钱可支不免科扰又有津遣之费大率多出于民民输常赋犹不能给况重之以此乎此所谓扰民者也何谓无用之工本所万全指挥及东西作坊见役五千七百余人嵗支钱二十九万缗约米四万余斛用人不为不多廪之不为不厚而犹以为未足更于诸州作院差拨兵士入所又一千余人嵗支钱八万余缗米九千余斛而诸州又厚有衣粮以赡给之此所谓蠧国者也陛下睿明洞照灼知扰民之弊近已将诸路日前嵗额泛抛军器物料并皆除放民颇息肩矣惟蠧国之弊未有以上闻者夫以本所日役三千七百余人茍能汰除老弱严禁宂占专择可用之卒日督其程则军器不患于不办今既以无用之人杂处其中而徒取外郡之卒更置于此重耗廪给将焉用之臣愚欲望圣慈特赐详酌攷军器之程计工徒之费如臣言或有可采即乞睿旨将本所三千余人专其工役所有诸州兵匠遣还原来去处嵗省公家之钱防万缗米防万斛蠧国之害既衰而小人亦免旅居之叹有利而无害惟陛下图之
　　论福建盐法
　　臣仰惟陛下勤恤民隠宵旰求治民生利害无小不闻或罢或行曽不淹日兹非励精之明验欤窃惟盐之法天下通行七闽之法公私尤便上州得盐下州得米民不淡食官收其赢漕司平其多寡州县赖以充用田里之民尤为乐业而行之既久不能无弊官无本钱而豪民出其资故大半之利归于私家县有积逋而漕司取其数故般运之赢废于中道支发紊先后之次网船有滞留之费寖失古人立法之旨议者不知讲求弊源去其太甚者而图其余使害去而人不知利兴而民有赖乃一切欲以榷筦之法齐之行之未防公私俱病赖圣明尽复其旧吏民无不鼓舞然新法之害既去而旧法之弊则未之讲亦未为尽善也臣愚欲望圣慈行下监司诸州讲求监行盐法有未尽者纤悉必闻举其偏而补其弊立为成法俾之遵行以惠闽粤于无穷不胜幸甚臣恭闻仁宗皇帝有欲增河北盐价者仁宗御批所奏有曰朕终不忍使河北人食贵盐父老闻之掬香于手望阙焚之以谢圣恩祖宗徳泽之在人如此葢盐者人之所共利立法茍善所被实广惟陛下裁幸
　　论主簿差出之弊
  </div>
  <div class="pagination">
   <a href="攻媿集_page25.html">
    上一页
   </a>
   <span>
    ...
   </span>
   <a href="攻媿集_page21.html">
    21
   </a>
   <a href="攻媿集_page22.html">
    22
   </a>
   <a href="攻媿集_page23.html">
    23
   </a>
   <a href="攻媿集_page24.html">
    24
   </a>
   <a href="攻媿集_page25.html">
    25
   </a>
   <span class="current-page">
    26
   </span>
   <a href="攻媿集_page27.html">
    27
   </a>
   <a href="攻媿集_page28.html">
    28
   </a>
   <a href="攻媿集_page29.html">
    29
   </a>
   <a href="攻媿集_page30.html">
    30
   </a>
   <a href="攻媿集_page31.html">
    31
   </a>
   <span>
    ...
   </span>
   <a href="攻媿集_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
