<!DOCTYPE html>
<html>
<head>
    <meta charset="UTF-8">
    <title>南邨诗集 - 第 1 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南邨诗集 - 第 1 页/共 9 页</h1>
    <div class="content">　　钦定四库全书　　　　　集部六
　　南村诗集　　　　　　　别集类五【明】
　　提要
　　【臣】等谨案南村诗集四巻明陶宗仪撰宗仪有国风尊经已著录是编毛晋尝刻入十元人集刘体仁七颂堂集有与张实水尺牍称读史不载陶南村窃谓此君靖节一流人今考十元人集内如倪瓉顾阿瑛亦皆亲见新朝然瓉遁迹江湖阿瑛随子谪徙未沾明禄自可附朱子纲目陶潜书晋之例宗仪则身已仕明孙作沧螺集中有陶九成小传可证晋仍列之元人非事实矣观集中洪武三十一年皇太孙即位诗曰老臣忭舞南村底笑对儿孙两鬓霜则宗仪臣明原不自讳又集中三月朔日至都门二日早朝三日率诸生赴礼部考试十日给赏十一日谢恩诸诗即明史本传所谓洪武二十九年率诸生赴礼部试时作也是又岂东篱采菊之人所肯为之事又何必曲相假借强使与栗里同称乎是集不知何人所编考其题中年月及诗中词意入明所作十之九惟铙歌鼓吹曲诸篇似为元时作耳其编次年月颇为无绪殆杂收遗稿而录之未遑铨次又顾阿瑛玉山草堂雅集所载澂懐楼七律一首送殊上人七律一首皆不见收知非宗仪自编也毛晋品其诗如疎林早秋殊不甚似然格力遒健实虞杨范掲之后劲非元末靡靡之音其在明初固屹然一巨手矣乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　南邨诗集巻一　　　　　明　陶宗仪　撰永思堂诗为董仲资作
　　子之于亲思无不至生育恩深与天地嫓一别千古终养莫遂永言孝思思曷有既爰陟我屺爰陟我岵瞻望莫及心焉如燬露雨降濡秋春收履凄怆怵惕感时抚已居处笑语志意乐耆书册桮棬手口泽气食而羮只居而墙只如将见之爱慤并致我身之存亲为不死岂敢一日忘乃所自思继其志思述其事思贻令名作则锡类奕奕髙堂奂乎百世名堂者谁繄仲资氏子孙绳绳衍休委祉方来之思有引勿替
　　铙歌鼓吹曲二章
　　至正丙午夏秋之交弥月不雨民以菑告钱塘张野賔者得法于静乐君祷輙有应时留松江郡父老请建坛城北门翼日乃雨士大夫作为文章歌咏以美之因制汉铙歌鼓吹曲二首云屡丰年上帝闵农也帝徳好生易菑为祥焉
　　屡丰年羣生熙瘨我旱宁怨咨星火烈螟螽滋苗而不秀歳且荐饥精诚格天听允惟念之命幽灵击妖魑龙膺捷疾先后驰金精流光淫虹糜四溟靉叇甘雨时积水弥九野稔而可期不殄禋祀上帝是祈
　　旱既甚张君阐化也君积功累行有祷而天应之
　　旱既甚金石流苗恙槁民烦忧畴能祈天致天雨曰惟张君验之屡雩坛长跪恭进词黑札文启雷祖閇阳纵阴理则然叱电鞭霆一何武旸乌郁光祝融奔渊龙起蛰商羊舞甘泽及我私田里长驩娱击壌歌至正厥功匪君谁
　　拟古用陆国隐韵
　　古人重节义出处葢弗茍而我何为者南北事奔走恻恻懐故里去去成老丑富贵不可期聊以酌我酒
　　其二
　　浮云蔽颓阳凉飇谢繁緑气化相寻绎百嵗一何速达人意有在岂复伤局促且持杯中物对此篱下菊
　　其三
　　王风萎衰周人纪坏狂秦大朴变哇淫雕虫蠧天真迢迢百世下礼乐就沈沦尼父不复作圣道讵能新
　　郊居次韵张善初
　　南邨有遗逸白首轸黎元平生厌趋竞甘分老丘园未知轩冕贵但识纲常尊匪敢异流俗亦云道所存纵酒破愁垒煮茶资诗魂仰见冲霄鸟剡剡脱尘樊俯怜纵壑鱼戢戢含愁寃懐哉鹿门厐以安遗子孙茍可脱世虑何辞农事繁深衷誓无渝持此与谁论
　　悯鹤次韵顾语谿
　　豪家辟池馆千金买猿鹤青衣职□粮雕笼涂粉雘客有芝田生飞佩风前落清类春水鸥奋若秋天鹗偶触虞罗机遂失云松乐翻懐丁令威流睇青山郭不乗衞公轩讵中唐帝缴沧海几扬尘丘陵或为壑主翁载驰驱髙情渐衰薄俄然忧患来难以谈笑却玉帛奚足云繁华顿成昨宗族永参商妻孥苦凌虐出狱擕敝裘徙边无逺槖而汝混刍豢编名从寄泊铩翮并州刀惊梦周庐柝长鸣聊自悲俛啄亦云作虽愁蕙帐空莫厌鸡羣恶念彼逺行人视此更离索泪落返哺乌愁对青城雀安能招汝游吹笙上寥廓
　　洪武癸丑八月二日与诸暨赵用賔黄汉章赵自立江阴孙大雅大年丘宗岱程传可同游钟山分韵得落字
　　钟山毓灵秀寳坊炫丹雘王气接闉阇冷飇洒岩壑泉球石罅锵松籁空中落吐词极名理摛藻骋竒作嘉防难重期斯游谅云乐矢言谢嚣烦永志在寥廓
　　游查山分韵得日字
　　雪后天象清维时月初吉三老山中居杖藜乗兴出总讶神仙流衣冠兼散逸叩我东家门造我读书室主人重留连开尊叙真率倾写间别懐气谊等胶漆送别河梁上怅然若有失快行莫迟迟猛虎嘷落日
　　戊寅正月四日纪实
　　腊月廿八日风起东南方嵗行在丁丑气候异寻常和煦过于春入夜风怒狂廿九日禺中防蝀粲龙章或雨而或晴至晚天昧茫隐隐雷发声电流光狂风转西北彻夜吐寒铓除夕犹未息地冻万木僵正旦兴启扃雪积二寸强三冬未曾觌对之神肃爽九朝方是春亦可纪嘉祥老农乃见谓夏秋旱相望二日三日来风力转披猖四日值壬子晴朗开孟阳尝读通政经冬雷未为臧十旬要阴晦民庶有菑殃载忆变异録尤觉热中肠禾稼不稔熟丧亡起饥荒华亭连二旱涝苦莫当口食不暇给奔走营餽饟上帝必闵念尔农勿忧惶雨风顺以调万姓保安康
　　已卯人日
　　元日至人日未有不阴时甫也昔所云屡验信弗疑今嵗异常嵗万口称稀竒一晴连七朝春气即盎而轻烟散微暄丽日流祥晖谿山逞徳色草木带光辉羊猪狗鸡利马牛被郊畿民物鲜疵疠禾稼其蕃滋天子居大寳念民日孜孜上帝昭圣心报锡以雍熙水旱不为虐雨风常适宜四方习礼乐八表厎清夷古道曾弗泯薄俗还可移赃贪强黠徒防正当自持慈爱抚防小孝弟奉期颐斯理乃必然蠢尔葢未知我生头雪白何幸身见之但愿饱吃饭百嵗逺为期
　　听辅师弹南薰
　　深邨隔疎雨一尘飞不到辅师抱古琴叩门忽逺造解囊理氷丝下指即髙妙涓涓流水心楚楚南风操声希意自足味淡趣自奥别去殊可人谿头送清啸
　　纪行
　　弭櫂中和桥僦舍千步廊报名谒鸿胪防朝造鹓行国安四方静君明六卿良圣徳湛汪濊庆祚衍灵长退率二三子跻彼容台堂应试式中考青衿解趋跄寝处不暇逸倏尔十日强赏谢既已竟乃遂戒趣装挈书别居停验符来正阳门籍甚昭著门吏更审详左入而右出御道在中央张拱谨步骤宁敢相颉颃俄然豁尘眸红
　　杏映緑杨琳宫閟神乐寳殿祠玉皇【阙】　　　　　驯驭有房周览日未曛放船漫翔洋有客留且住烧烛罗酒浆语笑忘夜分月白露气凉晨兴未果别叩闗过上方上方距方山驻望路渺茫沙河走其下水浅可滥觞行行莫能前恨弗凌云翔展转乌鹊矼滞碍了不妨迤逦广通镇长流浩汤汤长风力健顺舟子意激昻畵鹢喷巨浪轻帆挂危樯筐箧缄赐金照耀发宠光槖嚢贮赍粮往返迪吉康兹行非浪游素愿诚我偿计程七百里便可还寓乡儿女出门迎童稚列两傍膝下问起居欢乐谅非常
　　秋怀次戴景仁韵
　　商飇解残暑南邨生早凉弄琴理书帙雅思一何长衰莲送余馥丛桂吐幽芳泉清茶鼎洁簟细石牀方人生能有几孰可驻流光顔鬓渐衰改事业终荒唐既无俗累萦所喜心凯康眠早起常晚肻与世匆忙春来喧鸟雀秋至响蛩螀万化相寻绎寒暑去堂堂非是总不营有酒即举觞日夕欢一醉身世两都忘
　　杂诗
　　颠倒持太阿乃以柄授人人或有怨恶宁不伤吾身喟彼秦二世委政托奸臣指鹿以为马非是孰敢云愿言把剑者名器宜自珍
　　酷暑谣【庚辰六月十日至廿三日酷暑可畏】
　　火云崒嵂火龙劣火星荧煌火光泄田畴龟坼土鳞皴海波鼎沸泉脉竭直疑天地作红炉黄金可销石可裂年年三伏暑固隆未有今番如此热兀坐浑如堕甑中又类余酲共羁絏支惰放肆倦举舒舌呿莫持嬾言説霑赐谁能玉井氷消烦欲踏蓬婆雪农夫农妇有死者道上行人多病暍边庭将士其奈何銕甲铜盔汗流血愿祈甘雨洗炎歊普为民心蠲蕴结
　　折杨柳送夏西畴谪居大梁
　　折杨柳赠君别杨柳未折心已折丈夫落落志四方到此谁能不呜咽江南九月天雨霜雁声堕地秋风长出门行行几千里寒烟落日增离伤令严独许擕家室藤笈编花载书帙可怜身上千金裘阿防手缝鍼线宻吾闻中原百战余民物鲜少城邑虚君去结庐得幽胜便可小拟西畴居荆蓁塞路猛虎伏髑髅如山冤鬼哭愿言缓辔毋疾驱疾驱恐防伤马足折杨柳歌苦词呼酒酌君君莫辞黄河之水东南驰人生防合还有时
　　莫春谣奉和正斋承旨韵
　　风颾颾雨萧萧东皇促驾车载膏堕红残萼芳草深嫣香压地腻不消绣屏寒逗熏沈脑愁重燕支倦梳扫玉闗万里人未归风雨一番春又老
　　题赵魏公秋林晓行图
　　疎林惨淡月欲堕嫋嫋哀猿啼一个桥危霜重白于银蹇驴行涩轻蹹破魏公人品世莫俦平生快意居庸游戏将丹青写八法西风黄叶江南秋功名到手辞未得玉带金鱼疲峻陟他秊解印赋归来濯缨亭下鸥波碧
　　风【苏湖嘉兴松江毘陵诸处皆然后闻湖广江西亦同浙柬尤甚】
　　洪武丁卯闰月终暴风忽从鬼戸作故人不来君子藏巽二踊跃蜚廉恶或嘘或啸或怒号匪雄匪刚匪羊角倒掀渤澥鼔雷霆簸荡堪舆撼山岳万顷嘉禾尽偃如十围古树犹拔却墖轮震堕声铿鍧屋瓦乱飞势挥霍鸟雀惊仆浑已僵虎豺战栗如可缚万民失色一翁云八十七年无此若小斋斗大容老夫斜雨敲窗打牀脚径侵衣被及琴书毒甚巻茅欺我弱何不广莫扫兵尘何不仲夏驱炎熇尚忆当年歌汉皇普天率土皆安乐
　　题李州铭所藏毛泽民山水
　　竹雪子能畵山醉来解衣盘礴羸笔力甚似荆与闗版凳桥西懵懂树灰堆峰前鸭嘴滩夕霏翳壑气晻霭春瀑出涧声潺湲逺岫离离断复连湘娥绾结风前鬟若非子真谷口宅定有太一都坛竹雪子玉笋班面带河朔气态度美且嫺鸟迹印沙文错落蜗涎行壁势回环物物本然具畵理妙处岂在镌琢间脱畧畦町扫边幅八法黙契乌丝阑寸楮片缣亦可爱令人咫尺思跻攀此图忽落李君手时复把看多欢顔老余抚景感真游清盥题诗巻送还
　　题江山万里图
　　滚滚长江出全蜀一派波涛泻寒玉天设巨堑鸿蒙先厥徳灵长纪南服滥觞岷松畧巴梁分源崌崃走豫章吐吞沅澧引沱澨包括洞庭纳鄱阳玉垒蛾眉两旁礴石镜武担连剑阁合江西头万里桥汉使入呉曾驻泊丈人拔地髙青城翠浪起伏势东倾雪山去此知几许一览如隔芙蓉坪丞相祠前森老柏支机石在君平宅浣花溪碧草堂幽越王宫殿成狼籍中岩林泉嘉处多相传尝栖诺讵那慈姥老龙亦共止岩阿小寺埋薜萝渡泸亭对诸夷路尚疑果从何处渡鱼复浦中八阵图前后纵横经纬布灔滪撒发怒莫婴黑石狞恶荼槽并巫峡之险复愈此凝真观前如震惊十二峰峦罗翥凤船过神鸦管迎送咤滩直接归州滩自昔号为人鲊瓮黄牛庙睇黄鹤楼云梦泽通鹦鹉洲赤壁临才尺咫琵琶亭下芦花秋匡庐雄尊五老立大孤小孤遥旅揖彭浪矶前即马当九华采石青戢戢钟阜龙蟠奠九州石头虎踞当长流北固纡徐銕瓮坚金焦两防浮沤犹春申墓阴鹅鼻嘴角力狂澜障厓趾烟水弥漫豁海门亘古朝宗从此始彼美畵师儒林英天机所到双眼明拂拭素茧扫沈闭戸不闻风雨声老夫平生山水癖白首卧游还歴歴客持巻轴请我观题诗聊复识畴昔
　　送李孝廉至刚之京
　　鄜州同知我乡友气谊不啻金兰如异县交游四十载汗血复见名家驹雄姿逸态乃若是濯濯春风一端绮六籍诸史蟠心胸自分身名巳千里至尊在御日万几宵衣旰食忧羣黎宣集耆农至阙下能者受任否者归归给尺简録谕语方正贤良听推举邑邨争以名姓闻生丁昌运天玉女唳鹤滩头江水秋鸡鸣起柁逐前俦霄汉纵髙从此上林泉虽好莫能留朝廷礼士迈古昔除擢那能限资格涓埃报效盍忠纯慎勿贪欺倾厥职廉能总称先府君声华轨范有持循补衮当师仲山甫作霖期嗣商岩人银河斜堕月欲入晨光熹微候虫急双瓶酒尽惜暌离衫袖斒斓泪花湿
　　中秋不见月歌
　　青桐萧索逗疎雨河汉云流茧抽绪岩桂古香吹不起络纬乱啼蛩语语曾轩四敞谿前头犀押帘箔齐上钩纎阿御輖如走马一年转瞩又中秋铜壶水滴声声度婵娟苦被顽阴妒寳匳慵启氷鉴韬玉宇璚楼隔寒素升沈圆缺恒有时今夕何夕乃若斯欲接清辉徒怅怏相看动是隔嵗期畴能扫之鸾尾帚白兔捣药银蟾守老子婆娑兴未阑蜡光髙张照尊酒
　　听琴行
　　乐经焚灭乐律亡乐器不纯乐师瞽独有羲农所制琴位置森严尚存古体修三尺六寸竒负阴抱阳函四时上圆下方法天地前广后杀明尊卑沈檀岳尾犀象足徽铸黄金轸雕玉茧丝素弦抽凤筋髹漆断纹剥蛇腹有时漫鼔一再行泠泉出涧氷峥嵘清松脆滑五调协和乐适怨忧伤并岐山峩峩周所起帝眷拘幽商不祀儿寒儿饥儿履霜残形占梦巫咸死狄水弗涉行将归时不我遘兰猗猗龟之大兮鲁之奄越裳来庭徳孔施南熏化被民财阜杏坛教流浑未朽春江滚滚禹门遥巴蜀雪消緑于酒凌虚御风飞仙犹广寒宫阙三郎游霓裳羽衣天上谱阳春白雪还能詶明妃出塞辞汉主独抱琵琶泪如雨文姬心事果纷纭拍拍胡笳儿女语白雉朝飞挟两雌老乌夜啼伤逺离嗟哉无传广陵散别鹄未作妻苦悲长清短清弹一过长侧短侧要安挫三弄梅花畵角哀鹤鸣九臯其子和栩栩蘧蘧蝶梦阑起读离骚身佩兰大雅不作哇淫滋隐徳忘机鸥共闲渔翁泛泛沧浪艇潇湘水云千万顷何似山居吟啸日樵歌响荅烟霞暝短帽轻衫美丈夫观光上国车骑都风雷震荡比豪侠酒酣击剑歌呜呜改弦别奏清商曲秋鸿飞云声断续悲风飒飒皎月流欵乃悠扬疑击筑修真理性反天真淳古淡泊孰可伦起伏抑扬符至理情闲手敏妙入神焚香静听出尘表昔焉搏拊今衰老江南巨擘似公无髙山流水知音少
　　曹氏园池行
　　浙右园池不多数曹氏经营最云古我昔避兵贞谿头杖屦寻常造园所炳也欵语愔从容其先来自温许峰裕埀系二百载发于乃祖云西翁翁之交游皆吉士赵邓虞黄陈杜李【赵文敏邓文肃虞文靖黄文献陈监丞杜待制李文简李昭文】或铭或记或篆顔华构翚飞耀闾里中堂曰厚徳茂存翼室且可栖琴尊聿求雅志尚贞白玉照彷佛南湖濆【厚且求志玉照皆堂名】右斋先世手所结祖徳有光増古节日长清静讲虚淡然自立止于洁【右古节长清静虚淡然自立止皆斋名】素轩潇洒绿阴腴挥麈剧谈扪虱如裳长鸣宵警梦玉灵藏六昼尸居【素扪虱皆轩名警梦尸居室名】红杏作花锦千树帘巻髙楼听春雨层台甃近小蓬莱正是雪月最佳处【听春雨楼名雪月最佳处台名】曲折映带总幽亭洁芳顷步连洼盈忘形絶念闭息影繙书写经开遂生索笑石矼水清浅灼灼疏梅封碧藓有时怡旷倚阑干九防晚山清且逺【洁芳洼盈息影遂生清浅怡懭清逺亭名石矼桥名】洞房涂塈雪色新莹可受采无纎尘温火试香扃畵阁乱云霭霭中藏春【受采雪洞名云中春阁名】沟渠流月金琐碎缓踏修梁曳环佩露影晶荧夜色澄怳若霞川蹑虹背【流月霞川蹑虹桥名】长歌楚诵声后皇嘉树霜丸丹暖风细香怀晋逸一身眷恋花竹间【楚诵暖香晋逸花竹间皆亭名】花卉纷芳四时好竹木几般栽未了牡丹富贵芍药竒薝卜婆娑木樨老苍松百尺上冲天幽兰猗猗被深渊菡萏解语净如拭芙蓉弄态娇以妍孤峰危立当月窦厚重不迁仁者寿先知稼穑用能勤别敞遗安阅耕耨【月窦仁夀桥名遗安堂名】賔朋满坐冠峩冠投壶散帙罄交欢桂酒椒浆麋鹿脯璚觞翠釡琉璃盘运去式微遘菑变闻望功勋等飞电地脉衰疲草树焦颓垣断址低昻见廿年汨没军旅中王事驰驱西复东贤郎告代喜赋归问里寻隣梦寐同百感伤心泪横臆复新基搆难为力行嚢防检得旧题时时展读聊自适老余舣櫂访曾经狐兎窟宅鸺鹠鸣独立斜阳三叹息泚笔吟就园池行
　　过太湖
　　扬州巨浸曰震潨厥功厎定存禹迹世传三万六千顷周五百里渺无极谁散羣峰乱碧流七十二防青螺浮吐吞中吴者八九势焰直与东溟侔鱼市微茫渔屋小酒旗摇曵枫林老岸花汀草晚离离云气岚光春悄悄吴越英雄今几年鸱夷长往终不还龙虎战争归一统蛟鼍掀舞藏深渊南风破浪船头响王事有期诚鞅掌问程已过马迹山落帆转入沙掌港万雉金城路尚遥篙师宵征宁惮劳后月朔旦无多日玉笋聨班要早朝
　　过胭脂河
　　胭脂山头平劈破一道长谿此中过匠人十万斧凿功疑是六丁天所课危桥挂空若生成石壁千仞开锦屛两边罗列八九里呉艎蜀艑西东征四方职贡纷聨络扬子大江风浪恶九重宵旰劳圣心特敇有司亟兴作左通银墅右沙河滔滔湛湛皆恩波可怜伊昔六代时无有及斯竟若何老臣挟书朝帝所拭目竒观喜欲舞稽首作歌颂神武磨厓镌刻昭万古
　　云庄畊乐三十韵为升远赋
　　海防封疆近朝廷事业昌千官行政教万姓务耕桑有美张文学端然世表章亢宗恢雅量卜地搆新庄东面波通泖南头泽滙洋九山鱼米处一曲水云乡氛霭翔鸾鹄峰岑舞凤皇田畴平若桉畎浍浚如隍径窄黏苍藓桥低荫緑杨鸡豚归落照鹅鸭戏方塘投老栖身稳终年引兴长程期稽七月候序验农祥菑播加勤恳芸培敢怠遑饭休催荷锸钟动课移秧袯襫居常织污邪戒勿荒螟螣遗种絶秔秫瑞葩香犬吠姿雄猛牛驯力盛强蚕眠丝吐白麦秀浪翻黄花雾琴尊润林霏枕席凉漫浮莲渚櫂烂醉菊篱觞夜雨防冲岸秋风趂筑塲防舂穷蚤莫敛获富仓箱覆载恩深感征输嵗谨将艰难天所鉴报称理之常里社邀皆去时丰喜欲狂防衣娯阿母缥帙教诸郎别墅矜裴相平泉鄙賛皇百花唐入咏五柳晋流芳昭代能求逸髙懐孰可量吾将结隣并晚节共徜徉
　　题沈继先东林小隐
　　緑杨深处路萦迂此是东林隐者居古屋数楹苕涘若清溪一曲辋川如风前竹疃能频洒雨后蔬畦或自鉏岫色浮空排闼近波光漾日上帘虚擕琴访友行观稼展席呼儿坐钓鱼逸兴每邀明月饮雅懐常共白云舒种花有谱晴多好擢桂无心梦久疎濡笔漫修髙士传焚香徧读古人书未辞活计同鸠拙故喜形骸类鹤臞亦欲放舟寻旧约相期当在早凉初
　　题霅上张元之溪居巻
　　清溪流水白云闗处士髙标玉笋班虚馆数楹愚剡似好山十里畵图间风前髙柳株株弱沙上羣鸥个个闲煮茗汲清童子小引雏哺果鸟声蛮斫鱼自可开尊爼肃客何妨响佩环避世武陵同絶境濯缨还许散襟顔













　　南邨诗集巻一
　　钦定四库全书
　　南邨诗集巻二　　　　　明　陶宗仪　撰南邨杂赋十首
　　平生耽逸趣久矣谢浮荣计左真鸠拙形臞类鹤清晚风谿艇钓春雨石田畊此日容衰老徜徉乐太平屋小长林束邨深四水通睡因闲处熟愁向醉时空鹅鸭春波绿牛羊晚照红嵗输公赋足泚笔纪田功门对山殊逺谿回路觉赊入城因买药租地为栽花草草杯盘数悠悠兴绪嘉今年官税急月下响缲车编图从入甲养子虑添丁阁笔焚三策携鉏带一经语多隣叟醉妖胜里巫霛俗薄何须较柴门尽日扃径防深草没桥仄乱云藏檐角聨渔屋篱根系野航雨余晴溜碧天逈晚山苍回首关河隔并州是故乡家贫田亦瘦身惰礼全疎嚢锦新吟藳箧藤旧著书小童能理櫂稚子学将车何幸无荣辱长年此逸居客分疎雨去人带断烟畊地旷乾坤大心闲景物清药材书劵贳琴直典衣更嵗嵗西畴秫深凭送此生池塘才半畆浦溆走三江断垄春烟犊疎篱夜雪厖逍遥浮晚艇寄傲倚南窗采药鹿门逺谁能逐汉厐遥岑浮碧汉长泖防青林地僻人家少泥融虎迹深关河南北梦风雨短长吟览镜怜迟莫鬅鬙雪一簪径竹霏香细篱花鬬色多卷帘黄犊雨把钓白鸥波清士携琴访诸生载酒过有时香一篆髙枕到南柯
　　南邨后杂赋十首
　　路直华亭谷林藏处士家葵菘浮雨甲秔秫吐晴葩埘羽肥堪缚谿鳞巨易义客来留共酌浊酒不须赊甲第多荒址茅茨独老翁杖藜山逺近舟檝泖西东色蒹葭外秋声络纬中郊居端不恶此趣许谁同槿树成篱落松脂化茯苓闲开笼鹤栅时过狎鸥亭汗简修书史持杯阅酒经尘缨终不缚何愧草堂灵谷口兰宜佩庭前草不薅畨田栽薯蓣缚架引葡萄杜甫十分瘦元龙一世豪卖书买农具作业岂辞劳道陿循墟曲桥低与岸平风前松子落雨后竹姑生向此得闲趣自来无宦情乌巾方竹杖林下一田更江海谋生拙园田引兴长径分黄菊本池种白鱼秧瘗笔营山竁横琴布石牀俗氛飞不到一曲水云乡草径牛羊熟云林鸟雀驯九峰三可揽一室四无隣世治方为乐身安岂厌贫凉风北窗下未让葛天民农事年年在家常顿顿谋拾樵驱赤脚舂粟课苍头屋破何曾补人生本自浮赋归归未得长夜梦台州雨社来巢燕晴衙散蜜蜂螙书鱼茧实透墨麝香浓幽梦回髙枕新诗入短笻一经今白首自怪此生慵僻壌居偏乐幽懐老自添链丹温候火丸药卷风帘雨过鱼虾美春来笋蕨甜长年无一事治世等黄炎元日试笔次张泉民读书庄杂兴八首
　　素履安吾分深居去俗嫌襟懐髙莫儗材力老逾添翰古兼行楷经明法谨严鹤书还赴陇光耀起幽潜自将茨覆屋逺胜树为巢径曲菭花匝谿回浪影交柳隂维钓艇竹里搆行庖我欲频相访谈词愧草茅道在宁谋食时清不虑贫弟兄三俊彦天地一闲人揽镜菱花晓开尊竹叶春文成五色锦采采濯芳津松树曾巢鹤溪流可浣花步鸣苍玉佩闲链紫金沙挥麈懐王衍横琴仰瓠巴有时因客到沽酒向西家生平甘淡泊质禀甚清通经史沉潜里溪山笑傲中梦游天禄阁诗寄蘂珠宫自是神仙骨尘凡迥不同嬾骑金匼匝喜弄玉参差宇宙清宁日山林老耄时处中知守节履正在观頥白发磻溪钓飞腾未可期乡里陈留逺才名二十余文章宗太史诗法嫓黄初避地侨淞水诛茅结草庐功名诸弟贵问候列华裾搆室延虚白临书捣硬黄但祈年大有安问世炎凉苜蓿堪羞馔芙蓉可集裳寿龄过八十无梦到鹓行次姚宪佥原礼韵简明上人古镜六首
　　云栖常自寂蠖屈岂求伸翠竹真如理青山妙色身涤除三毒火清净六根尘出定寒宵永明蟾挂碧旻接流晴灌菊陟巘昼扪萝地僻经行少心闲兴趣多瘦笻县树底壊衲晒岩阿清盥无余事因笺证道歌九山多胜槩此地一丛林石路循清涧茅堂枕碧岑野狐来听法游衲问安心虎树髙千尺师宁不嗣音林日迟迟静溪云淰淰轻杂花闲自落幽草细无名慨我朱顔老伤情白发明何繇湔垢累问道立前荣清寂山中景逍遥物外身好茶留客煮香茝课童纫欲识空为了还知嬾是真释门推老宿佛法在弥纶乾坤容隐逸寒暑互迁推献果猿殊熟衔花鹿不疑食余随洗鉢梵放辍谈诗送客长松下东头月上时
　　曹雪林夜宿草堂有诗因次韵
　　杖屦来相访柴门倒屣迎好春尊螘绿清夜烛花明每苦连旬别相逾半日程如今宜尽醉足以慰平生
　　对雨
　　立春将一月积雨已兼旬潦水邨邨白愁云旦旦新世方期乐嵗天岂厌斯民便好驱阴沴阳和被广轮
　　元宵
</div>
    <div class="pagination">
<span class="current-page">1</span><a href="南邨诗集_page2.html">2</a><a href="南邨诗集_page3.html">3</a><a href="南邨诗集_page4.html">4</a><a href="南邨诗集_page5.html">5</a><a href="南邨诗集_page6.html">6</a><a href="南邨诗集_page7.html">7</a><a href="南邨诗集_page8.html">8</a><a href="南邨诗集_page9.html">9</a><a href="南邨诗集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
