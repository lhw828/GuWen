<!DOCTYPE html>
<html>
<head>
    <meta charset="UTF-8">
    <title>弇州续稿 - 第 164 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 164 页/共 228 页</h1>
    <div class="content">　　
　　祭王学宪家驭文
　　
　　呜呼事故不可知葢先三载而公谢中州之学篆以归也时长公巳在二尊人膝下矣天下之所望以麟游凤仪者虞其不易致若孟氏之所谓三乐则绰然而无所亏曽岁月之几何而封公逍遥于门则太山颓矣内子溘然而下从则帐蕙灰矣二孺姢好相继不育则庭玉摧矣公朝与哀朝而夕与哀夕也葢未尝一日而覩其眉之开夫上有垂耄之母而内无代养之妇悲莫悲于短筭痛莫痛于斩后始以公为一世之雄而今乃擅天下之穷其所谓三乐者独一仰不愧俯不怍可奉之以始终耳呜呼公之与余也始而落然既而缠绵又既而肃焉不知者以为长公与仙师之所推及而知者以为心期之匪愆公固谬推余以古人而余亦信公之为巨贤追唯畴曩纳节还乡与影为俦踽踽凉凉长公继之如鸾得凤吾弟三焉夷犹彷徉及公之旋世称四王蹇余行之謭劣内深愧其无当长公既拜金瓯之覆吾弟亦膺木铎之聘余以衰迟偃蹇朝命物情所向待公为政何彼竖子能为公病岂人定之虚言不能与天而争胜余之留无益于郷党仅能朝夕公之汤药而巳而公讳其大归竟不获伸执手之托虽然不朽之计余寔心诺以俟长公谋安公于乐土之椁呜呼公真巳矣入公之堂拊公之几右而惨者独一犹子欲以慰公何可慰耶欲止余泪胡可止耶呜呼哀哉尚飨
　　
　　六十酹女弟墓文
　　
　　呜呼女弟汝有知耶为无知耶其犹在冥趣耶否耶吾今满六十矣记汝疾甚时吴阊舟中与汝诀痛汝之慈仁短折而羡汝之得从先府君地下也葢又十年而先太夫人复徃就汝矣而吾独不能从死又不能固其匹夫之节而强应玺书召长藩臬佐台寺出则托于吏民之上有冠绂之餙与舆马之奉处则称乡祭酒有衣食之饶与园池之适吾之负汝一也又记诀汝时弟懋为言姊即不讳长兄能为文不朽姊汝犹挥手以谢泫然泪盈眶而不收今汝志在吾集中其辞既欝塞不能畅汝之衷愫又不能为瑰丽以表汝之懿媺其负汝二也向者吾至虞山之足未尝不治鸡黍视汝墓痛哭而后返或岁再酹或再岁三酹最踈乃自落尘网中则稍不继矣闭闗以来絶迹矣其负三也自汝殁之十岁中未尝十夕不夣汝也其又十年未尝一月不夣汝也五六年来岁仅一再夣汝耳岂吾之痛渐杀而思有时怠耶抑汝果已离冥趣耶呜呼吾今满六十矣虽名为学道而亡所指授发大半白齿落殆尽就汝近矣今遣苍头以巵酒酹汝墓汝有知耶为我告先府君先太夫人曰死者即不生生者且死我又何憾哉如无知也我去无知之能几而暇汝痛也
　　
　　弇州续稿巻一百五十四
　　
　　●钦定四库全书
　　
　　弇州续稿巻一百五十五
　　
　　（明）王世贞 撰
　　
　　○文部
　　
　　△祭文
　　
　　祭沈啇城文
　　
　　呜呼公真大归矣去太公之定二岁有竒耳其素旐之飘揺俨然公父之就塟而苴杖之号踊则疑公之犹在而称儿夫亲殁而魂追之亲塟而魄依之君之所以自处者良足而使君之子弟戚友能无感痛而累欷呜呼谁为戚友继我公嫓公女我子其戚甚懿而独以凉凉避俗之故不获从公之执绋然尚能为大招之■〈此上夕下〉以冩余哀铭幽宫之石以摅公志而予之子公婿也乃两以公交车之役北上病不得躬汤药殁不得治丧事今兹又不及隧以观公体之封闭将何以解也公用虽晚而不失进士官虽薄而不失循吏闾左衔徳交游服谊且夫万厯之世公以精亷核察声冠两河而藉畞之令下寜夺时相操切之意而不使万乘之主下与小民争利夫仁者必有后公之后穰穰而济济者寜非公之所自致耶公亦可以少慰哉尚飨
　　
　　祭华太孺人
　　
　　惟灵出自名族佐我巨公兼惠内外并媺徳容公三男子如凤河东仲氏秘书自夫人躬鸤鸠之爱弗间于衷公之家政威于素封夫人承之不言乃雍多避少进撙节静恭公之云徂如岳摧峰锺祻未巳伯季下从夫人母仲无成代终畆既南辟室亦栋隆为门户计乃割慈衷仲以艺选槖笔从容鸾冠翟茀匪日而月露薤忽晞秋蘐易茁千里扶服茹块饮血公之门人贞少且劣甲子亦周微霜被髪我女公子前己偕穴百感攅心一衰切骨是以生刍不获躬撷椷辞寓觞为我一醊呜呼哀哉尚飨
　　
　　祭兵部顾侍郎文
　　
　　呜呼公何为而遽至是耶公之名徳如岳方崇公之福泽如川方至公之位遇台鼎步武公之子姓兰玉森继忽天期之不待偕百庆而靡碎夫忌盈者固造物之恒事然以公之雅量宏津方优乎其有余彼胡然而见忌当公之在野也士林固延颈而望出其在朝也则莫不加额而相慰至于没则始而疑中而悸既乃羣咨而陨涕里不舂巷不市以为失一长者而旃席之上又若失一典刑之前辈吾闻夫人情者即天意也岂天髙而听不卑将所谓意者不可测而所谓情者不足恃耶虽然公弃官而奉太夫人子道精矣先后所居官以节惠称臣道成矣出以无心处必有名施不伤惠谦不匿情盖不尽之福授之于三子而未竟之志太史君为之敬承生既无作没岂不寜呜呼余少于公三岁而公以姻娅之故丈人行我而不难屈余既前公而歌鹿前公而释褐公两后余以处复两后余以出京尹之篆余授公而若脱卿亚之组公继我而猋发公卦数仅周遽乘大期我纵未死能复几时頺照倾波逝者如斯我不暇为我忧而暇为公悲耶夫哭死而哀非为生者以公悲公初不闗我荐以三臡酌以三雅公知不知无所不可尚飨
　　
　　祭李伯承尚寳文
　　
　　呜呼齐鲁文学葢出天性公登上第肄棘寺政其于歌诗业已彪炳余齿最劣托载末乗公不余少有倡必应余朴汝削汝装余镜睥睨一世扬扢千春天寔妬之公出邑臣余既失公而得于鳞谢生厕焉皆公邑人吴骈宗徐楚仅国伦表东海风祓京洛尘下犹大厯上则先秦公稍晩收为司农属与四五子杯酒征逐调不必谐当心则伏栢梁征和平津馆榖遂叅法从尚帝玺瑴余与于鳞或使或牧岱宗一角太湖一曲公倦长沙霜风凄其归歌濮上春雪霏微戞玉敲金少女色丝于鳞不吊谁当鸡尸大国之赋公其任之亦有句践倔强江淮川途阻修鳞羽沈飞三十余载旷然音徽间有酒客过履道里谓公俨如香山居士其貌逾壮而辞甚绮四部之傍治圃称此木药绯桃文瓜缥李蛮肢素口珠緑绡紫令色璀目韶音媚耳名位小逊齿则与埓遗编百帙等脍羣舌造物所靳佛界亦缺伯道之哀今古同辙俯仰尘代渺身转子絮酿臛肉以伸遥诀余衷聊冩敢必公餟呜呼哀哉
　　
　　祭行太仆徐公文
　　
　　呜呼在昔癸卯州试作者九人八登上第公偕小子与名其次公升我沈我起公踬洎乎晩节并赋归田屈指鸣鹿四十四年公既黄耆余亦华颠伏枥之叹不形酒间九月几望风雨剥啄为嫂庀塟不朽见属掖扶强拜薆语艰续曽未二月公亦就木呜呼哀哉公于绩文不必先秦风驰电烁惟意是臻公于谈理不必程朱川盈卉敷惟心是模筮理长沙其政岳岳人端西台其言谔谔维扬之鹾千商口碑所蠲省者州万有竒三辅西楚棫朴多士凡百萌蘖今皆桃李桃李既阴萋菲间之拂衣归来直水之湄老氏三宝公所崇推公曰不敢先曰俭与慈三宝之崇俭乃独冠食毋再簋衣必三瀚居取容膝门絶改观累纎积微未可訾算公有三子长游太学仲季差少崭然头角尼父齐龄柱下同着与化俱尽云胡弗乐余少于公十载而赢后死斯文敢忘夙诚荷笾肉芬瓠壶酒清为我鉴歆小缓骑鲸尚飨
　　
　　祭李进士元泾文
　　
　　呜呼先生宗伯犹子光禄素封策名公交车游艺国雍三十余年而弗竟庸出入靡时惟意是从举体无凡有好必工姑布子平方药射覆尤喜堪舆如亥如璞篮笋布帆穷水走陆见为任侠中实长者敦睦宗姻愍恻鳏寡间发气谊多所施舍有田百顷依稀郑公与客共之食恒不充是以中挫裁足自供探竒志怪抵掌捧腹谑浪风流惟日不足七情所鲜哀惧恶欲余壻庆门齿偶相若余弟辱交深肺腑托晩合太原过我尤数忽不见者垂三月余乃闻善病与食饮踈蝉蜕一榻翛然太虚治命洒洒不三言足归骨龙山为期必速蔬食玄酒毋烦牢肉呜呼不修净圡而中无秽不希长生而逹生趣有丈夫子双璧并峙蕙肴兰蒸玄酒一巵前死后死能复几时灵胡不乐我亦奚悲
　　
　　祭从孙比部仲孝文
　　
　　呜呼惟我琅琊遥遥华胄既显江左州世而复伯王父公鹄起髙第爰笃文孙曰学宪氏衿裾岭表模楷昭代殁而可社典刑犹在岂惟燕翼亦乃贻厥是用笃尔光此阀阅积学需次诸生有声射策金马褎然羣英两佐秋官于南于北皋陶洲问苏公敬式出叅州郡惟勤（阙）私书不发以律禔身天衢甫亨中道而枳彼其萋菲还我桑梓寓公于吴栖迟衡门彭泽巾车于陵灌园伏腊过我谈笑相属貌虽清羸炯然眉■〈日录〉曽未几时讣音忽传人理未竟天期曷延呜呼哀哉禄不千石寿未六旬仕仅通籍产止中人子生视贞五载之后子生五载而始有懋尘世瞬息先后奚论惟是存者黯然消魂呜呼哀哉尚飨
　　
　　祭故教谕朱师八十三翁文
　　
　　呜呼元真未漓乃笃我公至文无章大美弗庸释褐氷衡仍司泮宫三咏菁莪衿裾雝雝资籍渐深旌书娄下未晚除目将寄民社而公翛然巾车返驾徜徉清泌婆娑桑拓五畞之宅邑田中半圡毋改辟室必仍贯肉辞赢簋衣取掩骭恭不敢先人以为愞贞年十八从公受经半岁而必贞忝先登春风蔼然绛帐余馨公逊不居以我为朋始贞倦游公尚家食朱绂青衫先后解职公眸炯然发宣齿白自怅蒲栁仰羡松栢偶语二客我有骆师九十四年视履不衰公少十龄行将及之二客哑然俱已骑箕余痛失声仰天而謼骆犹异方公实乡闾含敛弗视余乃非夫秘不发丧抑谁之辜扁舟载浮哭公殡所屈瓠为壶折荷充爼醪青糒崇神其茹吐倘逢骆师方驾天府呜呼哀哉
　　
　　祭故广州司理骆师九十四翁文
　　
　　呜呼南极敛精东越泪和稽山黯其夺色镜水涸而无波里杵悲以罢舂缶声歇而畴歌惟大老之不憗遗使我中侘傺而泣滂沱昔先公之听鸣鹿实从公而夸附骥谓至徳之可师非服膺乎末艺贞年十五以易从事鉴汗血之一斑谓千里其可致称我寳刀之咏若新刄之发硎以元公而见拟托虔赠之可凭师困公交车司理百城吏若严霜之被体民播青天之颂声偶用酒徳中讥领郡十部扬而未足单辞抑而不振贞心大度了无所恨犊留步返舟轻石镇二麦芃芃其被垄五栁依依以当门或垂钓清溪或行药中园笑贺监之滞淫陋潘令之陵援乡饮见推为祭酒齿徳殊当乎达尊惟余小子叅藩于浙师来自东醴酒时设颜犹渥丹鬓未全雪虽居间而匪私终啴缓以难别循是以还岁修问遗当伏生授书之岁致封人三祝之辞惭穅秕之为导实缀璧而聮玑贾鹰扬之壮气冩蝇头于素丝师为介弟择婿而得大司马用是优游晚节徜徉里社惟中丞之揽辔表通徳之精舍回夕照于维桑噉春雨之甘蔗小尔从容狎隃百年而乃帝予九龄仅益四焉忽莞尔而观化奉入机以周旋岂直同辈之澌尽即子孙其溘先絮酒炙鸡遥荐灵几既已哭吾师复澘然而念我先君子葢尝后师十五年以生而前师二十五年以死慨修短之殊絶泪浪浪而不能已
　　
　　祭太常卿国子祭酒座主王稚川先生文
　　
　　呜呼我公姑山锺粹入叅史局兼司内制三领成均陶冶多士天下歉焉未筦枢寄叔孙太常荀卿祭酒雍雍九列若若两绶天下歉焉未位朝右西曦饷晷南山假田踰七望八颜童发宣天下歉焉未登百年思覃著述学黜训诂车洛舟闽以追邹鲁天下歉焉未祀两庑凡世所歉非公所悲公有喆嗣晚而夺之遗经曷授与影互依虽公所悲非公所恨危躬秉谊世不我信事与心暌名随位尽昔在世皇轻用三尺捍相乗之甘心遗直公言不可义形于色其事垂解憸壬为间粥其筴曰养虎遗患公时扼腕为我长叹惟余小子首发其端意公门人必得彼欢公諌弗雠公志已殚贝锦滔天簧鼓反复谓公貌言中实酖毒彼其之子有耳无目筮孤竹贪鲁男子滛火不辨玉毁求铄金彼其之子有胸无心呜呼我公雄骨山峙辨屈千人气葢一世以此居显能无见忌烟霞五湖松菊三径古称丈夫葢棺事定天不可论人则已胜侯生守玄非謭劣宜登徒九辨庶以明师絮酒兰蒸迹系神驰
　　
　　祭刘大司空文
　　
　　呜呼我公天骨挺秀碧梧并长玄鹤等瘦百能尽敛一虚为受温其良玉微则醇酎妙年公交车躬策见竒巨源雅量叔则令姿氷鉴玉衡舍公其谁既长考功竟谢铨司两政留京九列婆娑人以为少公以为多其茹蔬糗其室薜萝所以省寺不异岩阿棘卿再除司冦旋贰他为相戚且摄行事公之割荣逡巡如垝拜命邦圡遂改归计公之禔身莹若处子公之居乡靖若畏垒胡不百年甫半而止硖江涸流黄牛陨址余弱弟懋偕公同荐与余神交岂必多面飞书累讯頳鲤瘃鴈得公讣音乃自朝彦帝钖黄膓已复而圡匏余此身一室夏甫何以将遥絮酒藿脯所怜各天讵意千古呜呼哀哉
　　
　　祭唐宪副文
　　
　　呜呼在嘉靖中公成进士而我先公寔附骥尾南安之政为循吏轨入叅兵谟时惟多垒扼腕言计气摄诸郎西川险遥贤喆回翔一赞旬宣三提台纲惠则春风威乃秋霜天衢甫畅衡颷斯妬铩羽清时踠迹中路里社浮沈枋榆早暮或鼓或罢孰知其故阮籍长醉屈平独醒醒醉之间于斯取赢时过慱徒间狎樵青衣冠敦贤何必畦町清质浊文与义为偶往贞登朝辱收小友贞时少年寔勇于酒如衡遘融尔汝公受晚师竺干而迹杨朱是以邻壤音尘渐踈两世之交能恝然乎蕙殽椒浆饯公冥途
　　
　　祭邵元化文
　　
　　惟子素儒温恭朴茂学足润身材亦肯构余少不敏辱从子后子游頖宫屡膺都肄见赏通神谓为国器蹉跎不偶遂谢学事归守世业以医自名家有神膏立令死生治无择冨雠不取赢有嗣颕发遗经是笃文禽五彩见者属目揽辉未试扶揺可卜课耕之余佐以俭勤年踰下寿产过中人胡不鼓缶拮据累身笔砚之交瞬息四纪洛洛晨星独余在耳浆酒虽薄有泪荐子呜呼哀哉
　　
　　祭从弟瞻美文
　　
　　万厯十五年丁亥夏四月而吾从弟瞻美病噎不能食时犹未甚也世贞每从乡中视之輙有加至重九之次日骨立矣因属余以后事其谈说慷慨无儿女子态擘画皆有绪神气不衰尚能引酒一白人乳一瓯薄糜一塸十九日上有事先君子之垄犹能先期策杖入叩首口诵祝辞琅琅也余以故得自寛报谢练川诸君子还至中道而得讣矣仓皇驰归视汝汝已就木矣环汝而哭者男女十余曹累累然经矣三岁之孤抱而觅爷爷无处矣嗟乎安能使余膓不寸折也记吾使维扬归汝已逾冠为诸生其时汝方跅弛食酒渔色陆愽纵逰畏见长者然独知亲向余不余避也余酌汝则釂食汝则饱规汝则受余亦不汝弃也迨余用家难与少弟敬羙归汝介于其间顷刻不相离也自是汝行日益修志日益立般乐怠敖日以削减虽汝自谓麻中之蓬而吾亦窃信他山之石矣世父有丈夫子四汝最少汝以极意侍奉最能得其心然其殁也虽尺地片瓦不以厚汝而使伯仲专之知汝能让也汝共养生母踰八袠矣轻暖甘毳之必致然寸丝尺缕不以厚汝而使女弟私之知汝能友也伯氏众蓄汝汝拯其嫠子妇而恤焉俾忘嫠也叔氏时简汝汝收其二孤孙而诲育焉俾忘孤也是汝不以虩废厚也邯郸姬有蛊汝而欲嫁者几成聘矣余一厉色而即止是汝不以昵废正也百里之内外称汝友者解衣推食之不遑死必祭丧必赙然而视其槖则空空矣是汝不以贫废谊也汝年过五十而未有子人谓汝为徳若此当不使斩焉汝后已而果有子矣今岁汝子当■〈疒尔〉势颇危人复谓汝为徳若此■〈疒尔〉者当不死俄而■〈疒尔〉良已矣此二者汝之所不能必之于天而天卒予之汝以未衰之年保汝所固有之身而天忽夺之何也且夫噎者起于欝塞而弗舒恚怒而不获解今汝之所少者独子而其所虑者子之■〈疒尔〉皆遂矣何所弗舒也闾左以吾兄弟故推汝祭酒出乗车宴专席侧耳而听颦笑而又何所弗解也然则汝之所可必者天而所不可必者亦天耶其卒予者天之定其忽夺者天之弗定耶汝于生死之际似已了然其恋恋不忍释者八十之衰慈三岁之弱稚耳汝母已斥聪明忘志虑而日进匕箸当不有他即不讳而身后之具已周任之易也汝子已■〈疒尔〉吾当鞠而抚之以俟成长虽然聊以尽吾心而已吾长汝五岁其身之不保而能保汝子耶庻几吾弟壮异日当代吾吾子与诸从又壮异日当复代吾弟亦无过忧而子也呜呼瓠壶之酒蕉盘之肉居与汝共之吾今者荐汝汝能餟否汝餟而予莫知也予有餟而汝莫劝也余竟安能以毋悲耶虽然余去汝无几时矣余不悲矣
　　
　　祭大司空徐公文
　　
　　呜呼岁昔龙蛇天不憗遗以我公往士类缠悲惟余小子薖轴之是泥不腆■〈此上夕下〉言托之家中以荐公之几距于今忽六载矣题凑黄膓像塜祁连马鬛之封欝欝芊芊天子之所以终惠劳臣者既渥且专胡邅回之既久而魄始寕归其千百年永宫于斯若乃公神无所不之葢虞山之足滕公之佳藏也冝春之社则朱邑之桐乡也大桁之里则张纲之洛阳也南昌之四履则陈蕃之豫章也三楚之墟则木铎之所耳提也滇海之邦则惠文之所弹治也即不嵬峩其庙貌亦家祝而人尸公何憾于一没独典刑之不可追呜呼不冺者心未尽者用难必者年有限者梦后死斯文其责在予聊缀一传志公大都魂而有知鉴此生刍
　　
　　祭汝康宗老文
　　
　　呜呼子我宗老既贵且贤为乡祭酒八十二年择履而行揆雍乃言薄取慎予以全其天始用经术斐然名士亷不近名和不失已出入中外数踬数起虽则数踬竟被金紫畴谓造物妬之使归上有亲侍下有兄依二簋萧然战胜而肥蔗境逾甘梓里晩晖余行虽前敢慢其二张拱以趋实尔骀背昔者称筹期之百歳曾未何时展转床笫月朔之前黯淡数语若所深忧匪以外侮爱子稚孙责在存者肤肉垂尽所寄肝腑廹欲走诀讣音随来殁纵子宁余能不哀薄俗阋墙亦曰殆哉王诛鬼责子无轸懐尚向
　　
　　祭韩封公侍讲文
　　
　　呜呼锺扶舆之盘礴袭东呉之英异既姱修乎儒术复躬勤乎穑事口无诐辞行不诡类及豚鱼者中孚之感通神明者孝悌之至然而名不登于有司誉不出乎阛阓田彼南山乐此清泌是用天锡之报报以喆嗣伯子树惇而工良技抉岐黄之特传将仁寿乎一世遂箧农书列籍下士次笃仲君蔚为国珍射金马之清问窥青藜之秘坟进讲东观教胄成均三衡多士伟哉以人赞陪京之礼乐佐常伯而擥星辰公起衡门遂阶近臣亟赐黼裳娄拜王纶惟鸿渐之饮食衎衎覩燕居之德容申申割尚方之腴供沃大官之上尊而公若固有之黜盈削忻羡荣者以为布衣之极而杜机者犹谓畏垒之民八十三龄泊焉一梦等彼吹光中无揺动祝史告公以大归素旐飘飖于雾霿合九郡之素车填雍门而驰送薤露之章转唁为颂惟门生与谊故流西州之长恸贞私寔深其敢忘痛絮酒藿炙以为公供且祝之曰公其缓鞚行将有宗伯致奠司空致赗以大贲公之垄公能无陟降哉尚飨
　　
　　祭陈司冦文
　　
　　呜呼公起诸生而宰剧邑其俗狺狺葢天下之所不易称循者而遗思之在人去三十载而犹若新铨司之干没与悍相之衡雎葢天下之所摄而辟易者而白简之弹射凡娄上而不遗力其宦之穷至一拜杖一编氓一逺窜皆天下之所不堪而享之则甚甘其后之达若佐纳言长容台中执法少司马席未暖而輙移皆天下之所艳以为骤者而居之若固有葢可生可死百挫而不可夺者公之操或出或处无入而不自得者公之道光霁萧洒蔼然而春融者公之襟风棱戍削凝然而壁立者公之貌呜呼寿隃七袠古亦稀矣秩至三品今不卑矣然则士论之所欝而未满者将无谓其豹变之文与鹰扬之武犹有待而不尽施夫固以公为天下惜而不以位寿为公私余生后于公八载而仕先于公九年时踬时起迹若比肩然公竟以璧完而余尚未能瓦全同处也公愉畅余曲局同出也公行遂余行恧同学道也公得骨余得肉然则后而生者奚长前而死者奚促耶奠公一觞公其歆否余固不能信公之必歆而能信公之不朽也呜呼哀哉
　　
　　祭王少荆光禄文
　　
　　呜呼公少而为赠太保公之爱子佚而食其封既而为封宫詹公之令弟佚而受其衷晩而为武英相公之季父佚而享其崇所遇可谓丰矣公不以赠公之封而轻为浇不以封公之规而阴为娆不以武英公之崇而遽为骄所以自处者超矣与公游者以公为处子与公邻者以公为畏垒知公者以为璞含而不知者以为茅靡公于徳庻几能止矣天之所以厚公者固无所不备而公之所以凝承于天者亦无所不至譬之泛海而得千斛之舟盛醪而得十石之器宜自今以往公之辰皆花月泉石之辰而公之身长为花月泉石之身柰之何一病而遽艰于饭再病而遂返其真嗟末俗之渐下思挽漓以归醇惟我公之是藉胡为乎溘然而就沦以封公七十而杀其二武英公尚痛其眉寿之无几而公今又杀其一纪则武英公当亦不能已于懐而为公之子者又何如其毁耶去吾之居而东不能数百武而公死吾弟太常死江侍御死旐相望于目而哭相警于耳葢半岁之间而悉收其贤士大夫而付之蒿里彼洋洋而过者以为造物之无章若此我何惮而不为长蛇封豕也呜呼余且归矣归而畴与依畴与吾呼卢而白飞且逝者俱不作又何以识余归之是而不归之为非寓絮酒于白门望东沧而泪滋岂灵旗之必假聊以冩乎余思
　　
　　祭江侍御文
　　
　　呜呼震泽趋海中汇为江诞毓文武以餙我邦带砺君家世有麾幢君之先子始业章缝谁承家学君独颕出敛其铦锋以俟一发麟经灿然并驾乡逹当阳癖左奚必穿札筮令巴西谯周之乡厉慿其骨以为灾祥君如弗闻正直平康麦秀两岐雉驯于堂誉命上逮尚书尺一畀尔豸冠以肃南术乌府清霜白门皎日济以恬和共頼寜谧寻陟北台令闻益孚一疏治水再疏蠲租起骨加肉吹律嘘枯解自倒悬聚而欢呼愿君朱绶愿君黄耉大徳得位仁者必寿胡讣之传疾于转首丹旐驱前素輀在后乡失贤者国沦荩臣嗟嗟昊天胡乃不仁溺人于渊并雠拯人如可赎兮人百其身厄闰之月余仲并逝与君同里又复同岁岂其修文而同厥事逝者已矣存者何冀玄武之堤时蹋骢蹄毎一戾止黯然兴思所惜者大讵止襟期絮酒鸡炙君其吐之
</div>
    <div class="pagination">
<a href="弇州续稿_page163.html">上一页</a><span>...</span><a href="弇州续稿_page159.html">159</a><a href="弇州续稿_page160.html">160</a><a href="弇州续稿_page161.html">161</a><a href="弇州续稿_page162.html">162</a><a href="弇州续稿_page163.html">163</a><span class="current-page">164</span><a href="弇州续稿_page165.html">165</a><a href="弇州续稿_page166.html">166</a><a href="弇州续稿_page167.html">167</a><a href="弇州续稿_page168.html">168</a><a href="弇州续稿_page169.html">169</a><span>...</span><a href="弇州续稿_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
