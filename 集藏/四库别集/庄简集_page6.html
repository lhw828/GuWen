<!DOCTYPE html>
<html>
<head>
    <meta charset="UTF-8">
    <title>庄简集 - 第 6 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄简集 - 第 6 页/共 17 页</h1>
    <div class="content">　　秋夜有懐
　　金炉未冷旋添香风静云开月到廊何处独吹西塞曲无人同醉北牕凉鳞鸿路隔书难寄皷角声迟夜渐长明日欲寻真率约浊醪时许过邻墙
　　海南气与中州异羣花皆早发至春时已尽独荷花自三四月开至穷腊与梅菊相接虽花头小而香色可爱顷嵗苏端明谪居此郡尝和渊明诗其畧云城南有荒池琐细谁复采幽姿小芙蕖香色独未改即此池也今五十余年池益増广临川陈使君复结屋其上名賔燕堂今夏得雨迟七月末花方盛开因成此诗约胜日为采莲之集云
　　秋来雨足溢方塘华屋临流四面凉风飐圆荷翻翠盖水涵芳蘂艶红妆淡烟难掩天真色薄日时烘自在香诗老未须讥琐细解陪梅菊到氷霜
　　昨晚约逢时使君今日食后过賔燕瀹茗观莲今日雨忽作因记东坡游西湖遇雨诗云湖光潋灔晴方好山色空蒙雨亦竒之句作雨中观莲诗戏呈并示同行诸君
　　城南方沼尽栽莲得雨花开晚更妍自有清芬来袭袂不须红粉笑当筵彤霞晕脸深还浅碧盖跳珠碎复圆更拟中秋陪燕赏月娥休妬水中仙
　　移具访逢时坚白堂
　　已许擕壶就绮罗却因风雨断经过不辞美酒十分劝欲聴佳人一曲歌掌上要观摩勒果池中难借右军鹅【近舶船至颇得北果又一鵞甚大且肥将烹之摩勒果见维摩经】使君独醒空囬去被冷灯青客奈何
　　庚午重九予以忧患经此节物亦强举杯复同坐客歩至陈氏水阁率尔成韵
　　累嵗严亭防众賔今年九日未全贫樽中有酒须招客篱外无花免笑人【昌化地热九日不见菊李太白九曰龙山诗云九日龙山饮黄花笑逐臣】竹杖芒鞋行自惯风轩水阁坐来频鬓邉强把茱萸挿万里谁嗟老病身
　　辛未嵗旦用苏子由韵成两诗寄诸子侄
　　朋游族党死生分老夀今居第二人【予辛酉冬南行城中老朋友如韩似夫王从道陆元钧本房兄弟徳充舍弟元发堂兄孚先民先介之皆物故独堂兄去华无恙今八十矣】松竹饱经炎海瘴栁梅空想越溪春身行九折心无转息住三田气自新白昼渐长牕日暖始知羲驭解停轮频把光隂惜寸分十年阅尽世中人衰容暗换圗中象和气潜回海底春香袅金炉沉水暖茶烹石鼎乳泉新【儋崖产沉香天庆观乳泉东坡有赋】丹元息息添真火肯使空花翳五轮【目有五轮谓血气水金瞳也见九仙经】
　　吴徳永逺寄干栗五百颗荷其厚意戏作长句谢之
　　海山深处住多年容貌虽衰齿尚坚长使玉泉归绛阙毎留真火暖丹田感君特地贻干栗知我犹能咬石莲土物欲寻香翠报近来行市正増钱【来书言仆笔力不异徃年乃深究仙经道録之效因以为戯所寄栗硬如铁石煮终不软】
　　四月望夜郡寮悉赴盛集羊荆华林伯夀伯安相继见过同登涌月阁待月成拙诗并呈常往来诸友
　　杖藜欲往叹涂穷頼有林庐寓此翁日暮凭栏看涌月夜凉开牖濯清风浮沉直拟羣鸥鹭冷暖安能效燕鸿独酌城南二三子擕棋挈榼笑言同
　　羊荆华敞小轩靣丛竹予以细香名之盖用杜子美风吹细细香之句因赋此诗
　　负郭林庐带草堂小亭轩敞对修篁祖师但指青青色诗老能闻细细香风过户庭常掩冉雨余衾枕自清凉幽兰茉莉徒芬郁气味不如君乆长
　　昌化虽穷寂今嵗偶诸处寄酒东船至得北果又老庖自海康来人日与客饮邂逅成醉座中赋此
　　去年人日醉陈园竹外风流洗瘴烟花落野桃春寂寂【海南地暖杂花皆腊前开尽】潮回南浦水涓涓腊醅每谢邻邦使北果常随贾客船佳节漫逢聊一笑老庖能鲙海鲈鲜
　　悼程伯防尚书
　　目断佳城户一扃名山千古返英灵郡祠空复存圗像【公典宣信抚三郡所至有恵爱父老为立生祠】朝路无由认履声大节已书班氏笔丰碑应勒退之铭文章不朽传贤嗣收拾何劳假六丁
　　壮节滋培雨露深褎然文采冠儒林恩霑二族全纯孝【伯防初为臧氏舅所飬登第之后不忍遽归既升朝叙封而臧氏夫妇继亡服阕还朝乃自陈归宗此事古今罕有殆天以全节付公无愧范文正公也】忠贯三朝秉一心墓木未悬吴札剑防谁续伯牙琴伤情故箧存遗帖洒泪行间自不禁
　　八月一日诣新学瞻礼庙像退与客徜徉访寻幽胜所至清谈瀹茗晚至陈氏园亭酌乳泉而归一时清集无愧前人主簿赵元弼乃有厄陈之叹形于篇咏因次其韵兼呈诸友
　　郊居多与泮宫邻囬首清游迹已陈曳杖入门瞻庙像穿林度壑访幽人逺稽邹鲁衣冠古近揖江山气象新饮水饭蔬真乐趣始知席上有儒珍
　　元弼主簿喜饮而吝于开閤又累输棊不偿同僚颇以为言八月朔出郊乃有戹陈之叹因再次其韵
　　飞盖追随访隠沦坐中佳客有荀陈贪杯且可偷邻瓮爱竹何须问主人雨后已防山色爽云头渐喜月华新烹羊载酒邀同社冷落杯盘笑集珍
　　郡学落成之初八月二十二日陪郡守同来仍榜郡学二字遒劲结宻观者兴叹是日燕郡僚并学职郡守谓予本起诸生俾预燕集因成鄙句呈逢时坐客
　　气清天朗属中秋黉舍初成燕鲁侯依旧规模环璧水斩新牌牓灿银钩青衿士子欣荣遇白髪迂儒预胜游尼父道行千载后坐令南海变东周
　　海外自去冬不雨至今农圃俱病郡侯率僚友为民祈祷二月十八日祭社致斋是日雨作喜而成诗呈逢时使君
　　随车甘雨应精祈乐嵗豊年喜有期草色青青连粟垅【海外俗不种小麦惟赖粟以接禾稻】竹声细细想荷池欣逢山路花开日正值田家酒熟时凖拟明朝风日好野桃应有未开枝灵真道人乆无诗来用协甫韵并前篇寄之且拉尔耳翁同赋
　　道人何处是生涯山绕孤村水绕家鬓里雪霜全扫白胷中梨枣旋开花巳乘緑景功初就更服黄精善莫加若向静中生妄想还如炎地走氷车【梨枣绿景氷车见真诰】林庭植虽巳受代勉为感思之行交印后即浩然归隠徜徉里巷间以碁自娱乐哉未易得也因成拙句赠行【乙亥孟秋】
　　歴徧昌江守令权却囬小邑作神仙宦游未遂心先淡归槖虽空意愈坚浊酒三杯须满酌枯棋一局要争先闲居自得闲中趣更活人间七十年
　　吏隠堂【有序】
　　贑川陈自厚再领昌化郡符所居堂湫隘不蠲一洗而新之栽花莳竹累石为山凛然有岩壑之趣予为名曰吏隠意欲不妨为吏而有隠遁之风也并赋长句云
　　海邦地僻少迎将心逸身闲白昼长賸欲哦诗追沈谢不求名迹拟龚黄旋移松石成云壑时引笙箫入醉乡吏散帘垂公事毕清风一榻傲羲皇
　　拙诗奉送厚之权郡还阙
　　天衢未拟纵骅骝南顾聊寛圣主忧民颂永传儋耳国【后汉蛮夷传云海外有儋耳国】家声夙着虎头州簿书脱屣归华贯翰墨收功入胜流去去愿将民疾苦尽摅胷臆副旁求
　　独居自遣一首寄厚之
　　平生忧道不忧贫万里风波一叶身路滑须凭木上座天寒那用竹夫人闲寻独鹤为仙友笑指孤云作近邻北客不劳频问讯已拚终老海南濵
　　送秦令元发赴吉阳
　　吉阳虽逺郡其实鱼米之乡泉甘酒美实海外乐国近年守土者率不能谨三尺遂致纷纷朝廷察知其弊俾三司选清强官徃摄郡事琼司以临臯令秦元发累任海外有亷声即以名闻乙亥十月被命南来道由昌江相从累日喜而成诗以送行云
　　百里威风已震惊朱幡夹道耸先声耕桑不扰民归业香翠无求吏自清老去方知五马贵愁来未觉一杯轻世情冷暖难开口懐抱因君得尽倾
　　象台【有序】
　　象台谢氏所居去郡城六十余里有溪山之胜今琼州司户洪兄弟四人皆以儒学得名好贤乐善不求闻逹右丞王复道尝馆其家作扶踈堂等诗户曹之子杰以干至昌化数访予执礼甚恭若有求而不敢问之盖亦欲得予诗也念方老病未暇今晨忽来告别无以酬其意勉作长句送行若亭榭之胜景物之美尚须异时登览而赋杰兄弟亦四人皆预乡荐有声场屋云
　　全家卜筑面孱顔变态烟云坐卧看丘壑时应擕妓女阶庭还见产芝兰水涵山影千寻碧路转松隂十里寒杖策它年容叩户尽驱佳处入毫端
　　和雨后对月
　　载酒人无顾寂寥秋来门巷更萧萧风驱雨脚收千嶂云卷月轮升九霄松竹此时聊谷隠巾车指日见弓招登临莫作殊乡念乘兴时寻小石桥
　　海外气每嵗三四月间巳如剧暑客有自吉阳至者寓馆问汉亭累日且言吉阳气昼夜如炊因叹此邦之胜乃知人生无有足时不经热恼岂知平日之清凉乎故古之逹者毎以此对治释氏云推落大火坑火坑变成池皮鞋和尚以为即时清凉也苏公亦云岭南瘴毒地有此江月寒乃知天壤间何人不清安予谪居岭海逾十五年见闻习熟不以为异因作此诗以自慰且以警世之贱丈夫一不快即愁叹怨愤或讥谤怒骂如栁刘之徒盖未足以语此也
　　客自东来説吉阳始知儋耳本清凉潮声巻海千峰雨月色侵门满地霜更欲何方寻佛国此生真欲老蛮乡安心守一师吾祖尚觉人间日月长
　　予生世几八十年交游士友有昧平生而一见气合者有同乡并舍而终身情乖者因悟笑曰此释氏所谓宿縁也知此则可以忘忧恼泯是非免轮回而脱生死也因作拙句以道其意云
　　路隔仙凡只一尘浮生出没转风轮宿縁未断形虽换异世相逢意自亲圆泽再来寻旧伴房公一笑悟前身若将爱见迷真性万刼难超未了因
　　丙子正月二十三日纪事
　　风卷隂霾日月明鲸鲵已戮海波平奸憸借手捐竒货交友通书免诡名旧俗衣冠嗟化劫新疆兵革偃长城圣君若用当时将一洗烟尘宇宙清
　　离阳夀县百余里遇大风雨溪流涨溢宿修仁境小寺新洁可喜不复有滞留之叹偶成长句老病字画欹斜輙自笑也仲子孟坚同来
　　逐客多年住海濵今朝喜作北乡人飘风扫地卷烦暑骤雨翻空洗瘴尘境恶乍离賔馆陋眼眀欣覩佛祠新松林竹径俱幽胜留滞何庸叹苦辛【绍兴丙子六月十九日】某到郴几两月适当重阳而菊犹未开然江山清逺又仙佛所居有足乐者因成鄙句以写离忧
　　重阳从古多伤感逐客南来重叹嗟镜里但惊添白髪樽前犹未见黄花求仙顿觉三山近成佛无令一念差习气平生都扫尽更凭橘水洗尘沙
　　郴士为作暖阁既成是夕雪作喜而成诗【郴士谓郴户曹邢晦】
　　暖阁初成荷北邻欢然一笑欲烘春香烟苒苒萦纡转鼻息齁齁出入匀睡美忽惊天曈昽夜寒谁怕脚舒伸老兵来报雪床厚凖拟明朝共饮醇
　　七言长律
　　悼程伯防尚书
　　人物江东第一流天衢阔步纵骅骝弹冠事主俱青绂握手论交到白头照世词华窥贾马致君事业拟伊周平生自谓孔北海晚节欲为陈太丘危行危言逢有道一生一死见交游自怜罪大无归日哭送松门叹莫由



　　钦定四库全书
　　庄简集巻六　　　　　　　宋　李光　撰五言絶句
　　次韵奉酬当时参议见赠游钟山五诗
　　二水苍茫外千峯杳霭间伤心金碧地举目异河山英谋参上幕爽气盖羣雄愤世仍忧国都忘酒醆中六国衣冠盛中原气象存腰间佩金印莫忘杀王敦雅志希三釡平生擅一丘归寻赤松约何必更封留塞北烟尘息江南胜气多君王总戎旅来继大风歌
　　防六无诗巻后
　　六无信笔成无令浪流传它时达官知人人愿南迁脩仁道中微雨峭寒荒山古道间桃花盛开因偶成小诗
　　古道逢元夕荒山惨暮烟桃花虽作意未是艳阳天【时正月十四日】
　　丁丑嵗冬夜发家书二首
　　一别闗山隔相逢未有期书来知勿药欢喜偶成诗越国今安在湖邉想旧居衡阳空有鴈不寄一行书
　　七言絶句
　　三月六日闻五马同郡僚出郊劝农
　　遥闻鼔吹出城闉露冕褰帷意在民父老莫疑频驻马使君那顾采桑人
　　旋移瑶席盍朋簮日暮行庖簇栁阴力劝耕农颁汉诏应知圣主爱民心
　　病中作
　　一枕昏昏若醉乡云收雾散月临牕幽人睡足自惊觉云在青天月在床
　　池外红蕉
　　雨后芭蕉粲晓霞近如相妬逺如夸临池似把菱花照隔叶深将翠幔遮
　　立夏日纳凉
　　茅庵西畔小池东乌鹊藏身栁影中沙岸山坡无野店不知此处有清风
　　五月八日雨大作闻守倅逰湖以前日白莲见寄戱成小诗谢之
　　守倅风流好事同笙歌都在雨声中似知坐上多狂客不许佳人酒靣红
　　老钦阇黎以政和七年九月十七日夜圆寂趺坐如生道俗叹仰邑丞向仁叔作偈讃悼因次其韵
　　錬得金刚一性坚形如枯木尚凝然莫疑台岭慈灯息薪尽何妨火自传
　　老人端悟上乗禅夜壑蔵舟已脱然认得本来无一物不将三观浪流传
　　寄天童觉老
　　竹牖茅檐屋数间不贪杯酒不逰山征租纳罢秋田熟未必天童似我闲
　　赠赵与防
　　嵗嵗天寒白鹤来箧中旧藁为君开濓伊一脉防如线力践精思渐可囘
　　竹几
　　虚滑轻凉任自然水邉林下最相便他年若遇青城叟成坏方知尽属天【青城叟见费孝先事】
　　洞下宗风冷秋初地而近时了觉二老化行淮甸今复盛于闽浙学徒常千余人予固疑之昨天童访予于五松山交臂立谈之顷疑情顿释因成偈四句奉呈大众一笑可也
　　一条枯木如青盖古庙香炉散紫烟百鸟却衘花作供恁时方防祖师禅
　　双雁道中
　　晚潮落尽水涓涓栁老秧齐过禁烟十里人家鸡犬静竹扉斜掩防蠺眠
　　送春
</div>
    <div class="pagination">
<a href="庄简集_page5.html">上一页</a><a href="庄简集.html">1</a><a href="庄简集_page2.html">2</a><a href="庄简集_page3.html">3</a><a href="庄简集_page4.html">4</a><a href="庄简集_page5.html">5</a><span class="current-page">6</span><a href="庄简集_page7.html">7</a><a href="庄简集_page8.html">8</a><a href="庄简集_page9.html">9</a><a href="庄简集_page10.html">10</a><a href="庄简集_page11.html">11</a><span>...</span><a href="庄简集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
