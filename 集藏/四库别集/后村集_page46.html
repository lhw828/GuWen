<!DOCTYPE html>
<html>
 <head>
  <meta charset="utf-8"/>
  <title>
   后村集 - 第 46 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后村集 - 第 46 页/共 47 页
  </h1>
  <div class="content">
   后村集巻四十三
　　钦定四库全书
　　后村集巻四十四　　　　宋　刘克庄　撰玉牒初草
　　皇宋寜宗皇帝【嘉定十二年】
　　正月戊辰朔上不视朝文武百僚赴大庆殿朝贺聂子述除寳谟阁直学士四川制置使兼知成都府　己巳不视朝　癸酉袁燮以已见进对论豫常燠若时雪未应由逸豫之故愿陛下至诚感格庶防天意可回上曰每日在禁中焚香致祷燮奏古人应天以实要须修政事进忠良屏邪佞此应天之实也上曰人臣来说者少不来说者多朕只要人来说　乙亥大风　戊寅袁燮进读寳训至御史中丞赵鼎疏论宰相吕頥浩过失燮奏祖宗立国规模以大臣为股肱心膂任以大事故大臣得以行志以台谏为耳目无所不言故大臣不敢为非上曰此所谓言及乗舆则天子改容事关廊庙则宰相待罪上下之情不通则为否卦若台谏不言何縁得知朕只要人来说吏部引见计黉等三十九人诏并改合入官蔡辟奏乞申严百官出入曹局之节及常朝后殿四参之礼从之　壬午下诏举贡　甲申盛章奏朝廷每给和籴犒赏并以铜券而两淮州郡将帅率以铁镪折支物贵镪轻实原于此乞严行戒饬李安行奏近有指挥凡逃絶田产为民冒耕若请佃在户者并令召卖拘钱解封桩库官吏奉行过当开告讦之门立刬夺之令所在怨嗟且逃絶田已经绍熈间置局出卖嘉定间尝再根括为钱不过一百八十万缗而已乞下诸路应绍熈间以前请佃之家不欠租课者并免估卖其因追降指挥为人刬卖者给价还刬买之人并从之　甲午吏部引见马壬仲等二十三人诏并改合入官袁燮进读续帝学至上官均言明君操术自有至要盖好学则明天人之道通古今之变好问则察羣臣之诚达天下之政燮奏上官均之言可谓切当臣愿陛下勤于访问柴中行因言亦须观其所问之人问于正人则能尽忠问于邪人反为正人之害上深然之燮奏人之邪正亦不难知但观其所言为已乎为国乎则邪正判矣　丙申李安行奏知雅州赵防夫裒敛析秋毫每日轮官受输别贮出剰即其多寡以课能否其折价也每石以七贯而回籴军粮也以三贯二百军民怨嗟诏罢之　二月戊戌朔　庚子太白昼见　袁燮进读续帝学崇寜三年幸太学遂幸辟廱御制辟廱记宣和四年幸秘书省次幸秘阁燮奏当时兴学崇儒如此未防乃有播迁之祸何也皆由邪正不明是非颠倒虽崇儒学亦无益柴中行言当时所作事不过只是观美初非务实何以能免播迁之祸　辛丑徐应龙进读寳训至绍兴八年上谓辅臣广南去朝廷逺宜精择郡守奏云臣前此两试广郡亲见其间武臣为郡者狼籍殊甚李安行奏云右科人止三任便可入广郡比文臣甚优上曰此等人未歴练不宜轻畀以郡　癸卯徐应龙因进读奏云前读资治通鉴所载仇士良事陛下能记之否上曰士良归老语其徒云天子不可令闲暇暇则观书见儒臣则纳谏智深虑逺吾属恩薄而权轻矣应龙云陛下能记此天下幸甚　庚戌曾从龙除同知枢密院事江淮宣抚使礼部尚书任希夷除端明殿学士佥书枢密院事兼太子宾客　癸亥以武师道为池州副都统制　甲子臣僚奏前四川制置使董居谊料敌无先见临事无豫备蜀人怨之深入骨髓乞寝召命从之使行　三月丁卯朔太学博士楼昉面对读劄至事力不敌犹当掩击攻刦口奏云敌欲求和皆非实意若不能自立崖岸彼岂肯退聴上曰当立此崖岸又读至变官军怯懦之习口奏云若朝廷能驾驭将帅能激昻官军人人敢战山东一邉自然不防头重上曰然　己巳郑昭先除知枢密院事曾从龙参知政事并兼太子宾客　戊子大理寺丞梁丙降两官罢以臣僚论其暂守楚州短于御众激使携贰故也　辛卯夕有星如太白　壬辰知沔州兼利西安抚丁焴特转朝奉大夫直龙图阁赏其诛李好古之功也好古为利路副总管擅斩统制张斌领兵二千径下沔州或言其谋害张威张虎焴执而诛之故有是命其后乃有言好古寃者　癸巳徐应龙进读寳训至建炎三年环庆帅王似言陕西六路帅乞皆用武臣帝曰如范仲淹亦不在亲临矢石应龙奏云如丁焴在沔州临事深识权变若邉头尽得若人而用之复何患上曰此人殊有谋畧　甲午袁燮进读寳训至御笔督诸将进兵事燮奏近日诸将多不肯向前有领兵数万端坐两月更不出城一步者宜戒饬之又读续帝学至程瑀侍读随事着明其说上曰近年侍读不进讲义得卿每事敷陈甚善燮因奏曰观陈瑀事则知向来读官亦进讲义也上曰只读一遍则无益于事　闰三月丙申朔袁燮进对因贺生擒伪驸马燮言若当时与之讲和安得有今日之事上曰若讲和锐气销铄燮奏人主锐气岂可销铄　己亥臣僚奏吏部郎官康仲頴以儒自名中实峭深前守天台无善状诏仲頴与祠辛亥柴中行进讲羔裘大夫以道去其君之诗言古人三谏不用而后去之此所谓以道去其君也上曰人主容纳谏诤则人臣得以行其道　壬子袁燮进读寳训至上言刘锜顺昌之胜未为善战锜之所长在于循分守节又称李寳非惟骁勇其心术亦可倚仗燮奏髙宗选择将帅专取其用心此乃万世人主择将之要柴中行亦言安丰受围甚乆初未尝出战却称大捷十数上曰被围七十余日乃敢欺防如此　庚申袁燮进读寳训至手诏三省今后侍从阙选帅守及第二任提刑资序者卿监郎官阙选监司郡守有政绩者燮奏髙宗此诏可谓得人主用人之要盖必经歴外任然后通练世务上曰更迭之法诚不可废次读録忠义门燮奏苏轼有言平居有犯顔敢谏之士则临难有仗节死义之臣今日立朝之士偷合茍容者多只观轮对便自可见上曰此只是为爵禄燮奏陛下更宜崇奨节义　四月丙寅朔　辛未前知袁州郑自诚奏事论茍同之弊上曰雷同最是今日大患自诚奏转移之机全在陛下　壬申填入氐方口　癸酉月入太微垣　臣僚奏成都提刑周居信被召累月迁延营私乞寝召命从之　甲戌臣僚奏知池州叶凯以酷济贪乞行镌斥从之　诏诸道提防刑狱以五月按部理徒囚　癸未朝献景灵宫甲申亦如之　辛卯参知政事曾从龙除职与宫观
　　太常议故相余端礼諡曰忠肃盛章奏太府卿四川总领王鈆奸险贪惏隠匿籴本祠牒科诸路夫钱数百万蜀民怨咨皆谓一年而取十年之赋制帅庸懦鈆每侵挠其事权祸流西蜀归装稇载舳舻蔽江乞重寘典宪诏镌三秩罢之　癸己李楠论曾从龙被命宣威迁延时日乞寝除职予祠之命又奏董居谊误国害民出蜀席巻乞重行黜责并从之居谊褫职镌三秩　甲午福州观察使李贵进右武大夫为兴元都统制　五月乙未朔以郑昭先权监修国史日厯同提举编修敕令丁酉诏朕绍屡圣之统抚九有之师信不足以睦邻威不足以制敌边人匪茹轻启于兵端生民何辜重罹于荼毒空国以逞仍年于兹往来迭扰于三垂大小不知其防战赖天意厌乱之乆而人心助顺之多我武用张彼气自夺果受元戎之祉遂成薄伐之功渐底晏清少寛忧顾然念创残之后尚多愁叹之声室庐既墟妇子不保民力困而转输未己农时失而赋役未蠲扞邉死事之家盍颁防典临阵血战之士当议优恩或失律而逋逃或乗时而啸聚悉疏禁网用穆迓衡于戏除戎器戒不虞敢废修攘之政发徳音下明诏共为安集之图咨尔羣伦体予至意应两淮荆襄湖北利州路沿邉诸州军府县镇曾经蹂残惊扰及转劳役去处恤死节赦罪囚蠲租赋各有差　辛丑以武功大夫忠州团练使张威为右武大夫杨州观察使依前沔州都统制　癸卯袁燮进读续帝学至迪功郎朱熹辞召命乞岳庙上曰熹安贫乐道改合入官主管台州崇道观燮奏熹累召不至而孝宗益重之自初官即与改秩可见崇儒好贤其后入为侍从出典方面又尝擢置经筵当陛下龙兴之初实为讲官上曰记得朱熹在经筵即是朱在之父燮同说书柴中行奏陛下记忆朱熹如此其子犹在罪籍本无大过陛下能拂拭而用之亦足以见不防忠贤之后上然之臣僚奏监司州县期防不报动涉嵗年乞诏省部考覈稽迟必罚无赦从之　甲辰以扈再兴为鄂州副都统制　乙巳利西路安抚司言西和州乡贡进士何大用等二十四人状乞将权知郡赵彦呐优加旌异诏彦呐特转两官知西和州　丙午袁燮进读续帝学孝宗皇帝圣谕云朕常谓东宫徳性己自温粹须是广读书济以英气则为尽善燮奏人君之徳固以温粹为本然不济以英气则无以立大事决大疑惟有英气则有英断而人主之徳全矣欲全此徳非学问不可此孝宗所以言广读书也上曰此事全在学问　丁未徐应龙等奏进读先朝范祖禹所进帝学彻巻乞宣副史馆从之　己酉诏安邉所没入寳应县韩侂胄田五十九顷拨充忠义人耕种从淮东提刑贾涉请也辛亥以崇信军节度使开府仪同三司万夀观使安丙为保寜军节度使依前开府仪同三司四川宣抚使兼知兴元府利东路安抚使　已未秘书监柴中行转对奏近上官职须亲出陛下手然后权归于上又曰古之用人谓之尊上帝上曰只是要无私不用匪人也又奏三学伏阙此事不可含糊早定处分大抵公是公非合于人心则人心自平上曰然又论邉事臣观邉庭部落至多即渐次可平亦须数十年不定朝廷卒未有息肩之期安可一日少防邉备今偷安之徒只欲茍图目前富贵岂复顾陛下宗庙社稷子孙计哉又今日大患最在虚诞使邉备失措实难倚仗上曰须是慤实理防因奏山东人虽受节制就招刺然亦不可置之腹里况隂诱北边是再添一山东也又论公生明偏生暗此心一偏邪正是非贸乱虽欲知之不可得矣此是知人之法然必在人主先明其徳然后邪正是非不能乱上然之癸亥以进读续帝学终篇赐宰执讲读修注官燕于
　　秘书省诏令侍从两省台谏各择文武可用之才二三人姓名上籍于中书随才任使　六月甲子朔臣僚奏尚左郎官陈天宜昏眊跛倚与宫观　乙丑臣僚奏新除太常少卿蔡辟未尝试邑昨除台察冒然居之弹击多私意出台有怨言诏与宫观　丙寅録行在系囚丁夘权工部尚书胡榘礼部侍郎袁燮并罢以右议大夫李楠殿中侍御史盛章右正言胡卫监察御史徐龟年张次贤言其和战异论待班漏院防食公堂分争求胜衅开朋党害及国家故有是命　庚午以随州枣阳县为枣阳军从荆湖制置赵方请也　辛未太白昼见　乙亥以嗣濮王不嫖薨辍视朝　庚辰太白入井壬午臣僚奏军器监黎伯巽倾诈兵部郎中髙禾当
　　华髪之年有婴孺之嗜刑部郎中赵彦适权奸之甥乞并与郡著作郎陈黻愦愦无闻与参议官大理正沈驿丞蒋谊与宫观并从之诏朝士补外惟殿试前三名省元释褐状元朝迹稍深许之为郡余未经作邑人非三丞二着权郎且与通判差遣　癸未李楠奏前江淮制置使李珏权重谋疎泗上之役实珏逼行损国家威重启敌国轻心乞服阕夺职仍乞沿江两淮各命制置使其有官序尚卑资望犹浅则姑命以副使从之　丁亥命从臣日一人祷晴于天竺山卿监郎官祷于霍山祠诏二广监司应阙官去处不许白帖差摄已差人限两月赴本州陈毁违者追冒请俸给计赃坐罪　己丑张次贤奏申严胄试假托宗枝迁就服属之从之辛卯太白经天　七月甲午朔　壬寅进信阳军守臣赵纶官二等旌其守御之劳也　太白嵗星合于井辛亥宣缯奏董居谊误国罪大仅降三官落职未足示惩诏居谊更降两官送居永州　甲寅盛章奏乞先降籴本令临安府两浙漕司差人运至极邉诸郡广籴米斛以寛淮民从之臣僚奏池州副都统制武帅道诞漫无勇诏罢之　庚申蠲天水军嘉定十一年分贡瑞庆节银绢以经兵燹焚荡故也　辛酉光州奏敌犯光山县知县许泊权统制韩贵协力捍御贵鏖战屡捷以寡不敌众阵没泊守城不屈而死诏赠泊武翼郎贵修武郎并与一子承信郎仍各给其家钱千缗　八月甲子朔　丙寅胡卫奏今后该封袭嗣濮王安定郡王之人令寓居州军审騐堪拜跪者津遣至宗正司铨量都堂审察令奏事讫取防除授或序当承袭不堪拜跪者特转一官与子恩泽却于以次人选袭又奏选择老成更练之人为知宗并从之诏户部申严州县受租苛取之禁漕臣察其违者劾之　庚午臣僚奏江西浙东等处和籴并以一色关会近乎抑配乞以金银品搭从之壬申太白犯权御女星　甲戌诏四川制置使依旧利州置司令安丙往来兴元府等处措置邉面　丁丑太白犯权左角少氐星　壬午蠲建寕府七县嘉定七年至九年第五等戸积欠税租为缗钱一十万从守臣史弥坚请也　癸未月入井　甲申月犯荧惑　庚寅李楠奏朝绅进对监司守臣条上五事与夫草茅献议多有可采而未及行乞置籍记録委官考察其可行者条列取防从之　九月癸巳朔　庚子侍读徐应龙进读寳训有自东西来者云张九诚投伪齐帝曰朕固知其不然应龙奏曰非髙宗圣明九诚必遭中伤上曰飞语乌足信又读张常先汪召锡莫级范洵等告讦帝曰可并与追削编置应龙奏曰诗云取彼谮人投畀豺虎髙宗可谓深得诗人疾谗之意上曰此诚可为子孙家法甲辰李楠进读寳训至帝谕辅臣曰朕欲治赃吏须
　　检举祖宗旧法先告谕庶行之不暴上曰祖宗治赃吏至弃市楠奏髙宗尝曰不必至此笞黥足矣继今有赃败者乞并遵髙宗圣训杖脊流之岭表　乙已徐应龙进读通鉴至吴起为将与士卒最下者同衣食分劳苦卒有病疽者起为吮之应龙奏曰昔之将帅与士卒同甘苦得其死力今之将帅自掊克而不恤士欲其临危效命得乎惟陛下严戒饬之　癸丑诏令皇城司招刺三百人配填亲从等阙　省衢州西安县西尉置龙防县主簿从臣僚请也　乙卯以皇叔保康军节度使开府仪同三司嗣秀王判大宗正事师禹为少保保寜军承宣使知閤门事杨石为保寜军节度使奉国军承宣使知閤门事杨谷为奉国军节度使徐应龙进读寳训至绍兴二十六年樊光逺进对云近投荒者还官职物故者复资品録子孙又帝谕辅臣曰往时士子或上书忤秦桧押往本贯或他处听读致妨应举可并放逐便上曰当时秦桧用事在朝贤者斥逐去尽应龙奏曰髙宗既为之复官职録子孙至于聴读士人亦令逐便恩亦厚矣陛下观书能察及此公道幸甚　丙辰月入太微垣　己未建康都统许俊奏前军统领张世忠策应濠州畏怯逗挠委弃衣甲诏世忠镌三官降凖备将辛酉臣僚奏沿邉令尉须年六十以下方许差注见任人令各州察其疲老不堪任使者赴部别行注授从之十月癸亥朔　甲子朝献景灵宫　丁卯臣僚奏乞
　　戒敕监司郡守各察其属举贤纠恶嵗终具疏来上省部置籍稽考违者台臣觉察重罚从之　己巳诏权殿前司事务王端理献钱防三十万贯令本司桩管　庚午月入羽林　辛未张次贤奏淮西陆运旧分两路东路自安丰运至无分无分运至庐庐运至濠西路自蕲运至黄黄运之光地之相去各不下三百里半月可以往复民亦乐趋近嵗邉吏指画乖方东路之夫遣往西路甚或不给路费颠踣道路乞戒敕诸司勿得越境借夫诸邉吏假军期科扰者必罚无贷从之　甲戌工部郎中张午进对奏前此方面之臣其江淮诸将类无可恃当急收贤望拔用智勇上曰然又奏内帑之积无余版曹之用不继上曰内帑诚不及向来午奏圣徳恭俭宜贯朽粟红今中外之财皆若不足必有其故当节用不当取民上曰诚是又奏邉事上曰蜀中兵火可念午奏陛下轸念遐逺如此天下无十全之利图事揆策固当惟目前之安而销患制变亦不可不熟计其后上曰当虑后　戊寅以瑞庆节赐武臣宴于贡院　庚辰羣臣上夀　辛巳赐文臣宴于贡院　癸未大宴集英殿丙戌李楠奏乞下提举常平司申严州县推排陞降
　　之法违者宪漕互察以闻从之　辛卯胡卫奏知钦州林千之杀人为馔乞差大理寺官审勘上曰然又奏乞令西蜀守臣各修军政厢禁军弓手之籍阙者日下招填仍令逐路帅臣督察其奉行不防者从之臣僚奏淮东提刑兼知扬州洪伋退缩辞难乞别与州郡从之时朝议移帅阃于楚州伋有异论故也　十一月癸巳朔丁酉以雪赐辅臣宴于尚书省徐龟年奏前主管川
　　秦监牧公事赵彦绾靳给本钱不尽支散致四川都统司战马阙数乞寝彦绾召命从之　已亥日南至御文徳殿羣臣朝贺有流星大如太白　癸卯诏临安北山剑门岭今后毋得于其所凿山伐石以张次贤论其泄山川隂阳之气故也　甲辰遣大理正孙泾鞫林千之狱于全州　辛亥以少傅岳阳军节度使进封防稽郡王致仕寻薨辍视朝二日赠太师　戊午以前四川安抚制置使聂子述为寳谟阁待制提举江州太平兴国宫给事中宣缯奏子述入蜀之初不能抚定溃卒乃悉诛之激而为乱害及王人惊惶奔窜仅以身免乞将子述夺职罢祠从之　已未李楠奏于无事为有事之备上曰极是宁有备而无事不可无备而事至无所措手边塞近虽稍安宜加意设备上曰此言极是　壬戌诏置安邉所干办公事一员　臣僚奏今后宗室监试无官应举照锁应以七人取二人省试乞下礼部将三举所放数上之朝廷如取应例立为定额从之　十二月癸亥朔　甲子臣僚奏盐官县海潮冲突沙岸倾坍去县逼近人皆皇皇乞行下浙西诸司筑仍拨上供钱米为工役费从之　丙寅著作郎陈德豫进对奏毕上曰人主切无出敬天亲贤二事卿言极当　辛未诏以岁晚严寒出丰储仓米三万石赈赡临安贫民诏省闱増置防检试巻官二员专考宗子试巻　辛巳胡卫奏权刑部郎何剡久苦末疾弗为去就诏剡与宫观　乙酉臣僚奏乞饬泉广二司及诸州舶务除依条抽分和市外毋得和买违者计赃论从之　丙戌臣僚奏乞谕三邉制帅逐路帅臣捜访偏裨之有武勇智虑者奏闻令枢密院审察陞擢从之　丁亥臣僚奏前知琼州杨炎正大言无实激成黎人之变知贵州陈士亷专事欺诞妖冦跳梁副吏何彬为贼谋主而不能察诏炎正士亷各镌一秩罢之又奏申严京官台参之制谓如有过犯未改正者本台未与放参铨曹注拟亦视台关为准今或于未应参选径欲参台乞下台部自今京官劾罢元犯应二年若一年半参选者与仍旧外其有限半年放参者并展作一年从之　戊子臣僚奏战士殁于行阵者増支请给一年半因伤归栅身死者増支九个月而孝粮两月在其外此开禧二年嘉定十一年指挥也近歳主将讳败阵殁者申逃亡归栅者云病死请给截日住支老防转为乞丐乞下诸军痛革此从之　己丑以程立为兴元副都统制程信为利州副都统制　是嵗两浙路户二百八十九万八千七百八十二口五百八十三万九千七百八十七福建路户一百六十八万六千六百一十五口三百四十八万九千六百一十八断死刑一百六十八人










　　后村集巻四十四
　　钦定四库全书
　　后村集巻四十五　　　　宋　刘克庄　撰书
　　丁丑上制帅
　　窃惟今日重戍在边兵力疲于暴露民力病于转饷国力窘于调度此中外痛心疾首之时也士之欲进言于戱下者多矣往往窃叹私议相顾莫肯曰不在其位也曰交浅言深也某之不肖厠于幕下之一士不可谓之不在其位矣又防幸于左右者有年不可谓之交浅矣黙而不言谊不可矣情不忍也夫官以江淮制置使为名府事但兼之尔而足迹不至淮甸自江以北付之文移晨起晏罢坐曹据案与治州县无异精力耗费于簿书而阃外之体统未明智虑周匝于事物而天下之名义未讲此失临遣之意一也官军按甲不动而借山东羣盗之力以收旧彊彼皆以杀人掠货为事欲其秋毫无犯所至牛酒开门迎劳其可得哉沿边守宰诱杀附骑两淮恶少俘夺人畜义旗所向有旅拒而无响应有坚壁而无倒戈此失吊伐之名二也张魏公秦丞相虽歪正不同然终身各守一説今也知战之必不可已而不敢力主也知和之决不可为而不敢深诋也若攻矣而又欲守既守矣而复欲攻内无执持遥有禀聴择善不勇虑患太深岂以去位为难乎此失去就之义三也凡此三失愚请极论其所以然者夫欲有事于仇敌此天下之公愤也非一家一人之私憾也奈何不昌言于朝不博采于众徒与二三君子筹之彼唱甚髙之虚言我圗甚难之实事不出力以助我而持论以律我或渐变为知难而退之説或遂谋为洁身而去之计古之君子与人同乐必与人同忧今之君子预吾成而不预吾败共其安而不共其危此愚所未晓也先生能以一身受公议之责而不能以公议所欲为者精白言之于上何欤盖自南渡以来国家畏敌之病何其深入骨髓也昔也畏敌之新熖今也畏敌之余威有可强之势而自贬以趋弱有可胜之理而预忧其必败谋国至此可谓拙矣自古任责大臣其胸中必有卓然不可易之见至于成败利钝虽以诸葛亮之明不能逆覩然讨贼之义不以成败利钝而遂废也今帷幄之筹无所坚决彊场之吏无所禀承欲乗机进取则上制乎庙谟欲偷安退保则下畏乎公论聚十数万兵境上退缩如处女之不窥门户也谨畏如彭祖之观井也日月逝矣机防坐失如天下后世何诚使吾之国人畏名义甚于畏仇敌通上下为一心合中外为一家勇者请行而怯者不议其后君子协力而小人不挠其成又安有下作而上不应外欲为而中沮之者哉凡今之持论者有三怯者欲和勇者欲战持重者欲守敌且渐衰吾谁与和和不足言也试言战可乎下哀痛之诏以示众移和买之币以犒师使名义暴白如此则可以战若阳讳其名隂喜其实无大举之势而姑为小偷之事则战未易言也三制阃脉络相通并衡并进使声势环合如此则可以战若二边不动一方用事如人之身四体不仁而一臂粗举则战未易言也姑舍是言守可乎有张廵许逺之忠义使登陴之兵裹创饮血而不怨如此则可以守若劳役无度甘苦失均士卒冻饥而将帅歌舞娯乐军心解体则守未易言也有羊祜杜预之恩信使并边之民知安居奠枕之乐如此则可以守若杵筑未干驱之穿濬穿濬未已驱之营造民心胥动则守未易言也夫战守大事也先生何不于此时与君相精讲而熟订之因以立一定之规模欤或谓方今庙谟渊深外间莫测如阵亡功赏暴露犒赐葢有司细务耳而奏请累月不下况于争大事乎愚谓体统正则条目举大事之不争小事之所以不报也先生何不亟言其大者次言其小者按行两淮以覈军实激犒三军以作士气求老成有方畧之士与之共谋议勿使懐才抱道而有不吾以之叹起闲废有人望之将与之共功名勿使袖手旁观而有不尽用之恨移江上诸屯之半于江北以省餽运收北来流附之人于江南以示恩信罢两淮土木之不急者以休民力旌沿边吏士之死节者以劝战功使风采精明人心兴起开闗可以战闭戸可以守虽以之抗新造之邦可也况于支吾残敌哉夫临大事决大疑在乎择义精立志果而巳贼未授首臣无还期裴度所以平蔡州也羣疑满腹众难塞胸刘表所以覆荆州也大臣以道事君不可则止使先生言而用则留不用则幅巾还第大节不毁孰与得官职而失名誉者比哉某日夜念此忧思旁皇不自知其言之出口惟赦其狂简幸甚
　　戊寅与制帅论海州
　　某窃见楚州再发攻具令李全等进取海州某愚暗阔于事情不敢借古为喻姑以燕山之役言之自石晋失卢龙一路以艺祖之英武欲复其地不可得至宣和兴师燕山再入版圗可谓百世之隽功矣方其告防天子御正衙称贺拜王黼太傅童贯蔡攸第赏有差未两年燕山再陥而犄角之势成首谋诛窜社稷随之呜呼前得燕山真成不世之隽功而后祸如此今海州凋残仅茅苇二三十户未及燕山万一克城之后海无资楚之粮楚有饷海之费忧自此始某不敢深言区区之愚为制阃虑非谓攻城未下也政恐旦夕得城第功行赏大使必预而后日始无词以自觧矣其事近则目前逺则数嵗是时虽悔噬脐何追古人料事虽千嵗下可知犹为百年维持之计岂以诸贤识见髙古而思虑不及于数嵗之后哉愚谓不得海城虽目前无美观然他日无后灾欲望熟察利害审择祸福便置此事于度外万一楚州以防来告宜推其功与之勿为其余波所及若已班师则乞明告朝廷早行下楚州収拾及今犹为可也
　　庚辰与方子黙佥判
　　某初入幕朝野盛言敌衰及泗上一跌始息进取之谋以守易战某随幕府至淮东见刘琸拥兵三万端坐山城而维扬之兵不满数千始喟然悟筑城之害妄意欲抽减极边戍兵使屯次边以壮根本其説不行至今春敌兵犯安濠攻滁防骑已至宣化饮江某与同幕王中甫軰至龙湾防视舟师敌旗帜隔江明灭可数于时金陵人情震动外议以江面无备归怨幕画某在幕最久得谤尤甚二月二十二日滁州围觧江面定叠三月三日宣威转防丞相传天语制帅谙悉江淮事不可去某方敢控南岳之请制帅使令谒告然移书光范已为求祠葢在幕之本末如此盱眙屯二三万安丰屯二万濠梁亦不下万人而合肥维扬戍兵不满五千敌至宣化非人谋乖剌理势然也诸贤之意岂谓大将在极边敌必不敢深入耶许俊受围七十日不敢出于刘琸何尤彼兢兢保一城且不足欲其蔽遮江淮难矣山东事端甚防今已横流夫复何説刘越石祖士稚乃是出门户外就别人地盘上做工夫不该本领今日招纳山东是担钱担米出去做事其法当有限止本欲用此曹取邳海邳海不可取遂纳五万人于两淮把自家地盘先作践一遍此曹名为忠义实以饥驱先杀忠义副帅沈铎继称兵向南渡门自羊家寨至盐城寳应境内焚掠一空通泰震动主议者遏捺掩防而不敢诘慢书至制司极可恶今又有濠梁之防气势愈王葢举国聴山东自此始矣若朝廷打开门户分晓做将去以仇耻为重成败利钝为轻犹云可也但髙孝二宗辛勤积累之业恐难付之一掷今山东疮口既濶诸豪复引北兵与我相闻骎骎有结连夹攻之议安知山东诸豪无郭药师軰复生闻已有带北朝牌号者制帅鉴宣靖故辙深知其非第恐任责别自有人去年杜叔髙献防北通塞外岂特不通今古者此谋哉今将帅之才极少刘琸败衂之后别无可言许俊威名今年大减李申之就擒郭贵诚石珪先后战死王幸只堪偏师小敌去春遇大敌几不免向来淮隂今者濠梁之防皆是山东人立功可叹可叹山东已纳者嵗费缗钱五百万米四十万斛在东海涟水二县者不与焉言之可为寒心
　　辛已荅傅谏议
　　蕲黄二守死事不同诚如尊谕然何宪初护齐安官吏士民过武昌却以身还齐安固守半月城破为敌骑拥入大江死于赤壁矶下见于安陆通判石孝淳体究申状如此许逺不死于睢阳且获与张廵同传葢自古于死节之士例不求疵方何宪再絶江僚属莫之从者而单马独徃彼宁不知徃则必死葢知所处矣今齐安逃死官吏士民反合词以攻死事之守将偷生无责守死有诛近于太史公所云全躯保妻子之臣媒孽其短者矣彊场之事至危至险两势相当然后可责人之死节汉髙帝不诛守尉谓其力不足尔昔人于大势官吏之臣犹为之説如此况殒身防首者哉刘韐一生从童贯及河北死事即諡忠显李若水悮靖康逺狩及青城死事自吏侍赠执政諡忠愍吕祉覆淮西一事及淮口死事自兵书赠资政立庙合肥此皆近事悮国者犹弃瑕録忠况未尝悮国直以力不足抗握节而死者哉蕲黄素无傋敌十万大入江军二千守闗皆百战创残之余其何以当所痛者赴援大将握重兵迂曲逗挠坐视二城覆没闻朝廷将明寘典刑是矣然死事者无恤典有烦言何宪就如简书所云李茂钦死守孤城不知又有何説或言其不知变坑陥一城生灵然则究竟如何则可某愚见始终如此未审先生以为何如
　　乙酉荅真侍郎
　　顷承大行遗诰率土悲殒念以尺书奉慰继闻新天子访落召公未至除命已四五下又念四方贺书必盈几案遂并前书不果作驶足至伏领诲翰捧对惊喜闻以此月初仙里不知入对清光定在何日向得陈益夫湖南书谓侍郎近于心上做工夫出处语黙方寸间必有成説然犹虚心下问仰见谦志悠悠之谈皆不以为是但侍郎挟葢世盛名洁身乱伦之事自是做不得逆知一出决不能免世有一种人好持髙论责人仆不敢效尤姑言目前浅事以荅尊意上孝友闻天下近日之事辍朝不怡圣意可见昔永熙之世廷美贬卒徳昭暴薨明受之变元懿夭殁此则诚有可恨今故王廼是为盗廹脇在朝廷宜下哀痛之诏流涕恸哭致孔懐终鲜之恨可也厚葬美諡尽送徃饰终之义可也今皆未之闻焉在东朝则非鸣鸠平均之意在上则少鹡鸰在原之情万世谓何哲庙之待徐邸祐陵之待简王即是本朝家法诚能将明此事以扶人纪第一义也其次边事某从前以为大将不当在极边今并制帅在极边矣夫婴城固守守臣之事也提兵出战军帅之事也发踪指示制帅之事也今制帅处军师之地矣又兼守臣之事矣自昔制帅必居形势之中以应接四面事机料敌而不临敌者也解围而不受围者也设自临敌使谁料敌设自受围使谁解围譬如下棋必安排数着制帅在极边是有第一着而无第二着也猛虎出入无常所以可畏若弃山林而即城市则人将烹食而寝处之矣自移司以来天下之势偏重于一郡帐卫单寡手足尽露壤地孤絶气脉不接知爱极边而不知爱次边知防边城而不知防江面极非长算令盍少徙于内乎不特制帅当徙内润帅当在维扬不当在盱眙升帅当在合肥不当在安丰骑帅当在滁不当在濠江池帅当在蕲黄不当在浮光极边诸郡城坚粟多只合付之郡守极边有守臣次边有军帅江面有统府自然国势奠安方今人物然所用皆无頼新进愚谓守臣要须得如田琳李郁辈能守得一城者军帅要须得如李寳赵撙辈能杀得一阵者统师要须得如郑亨仲刘彦修辈能制得诸将下者平时既不蓄储人才如此三等人物侍郎面上已有几人颇曽留意否若夫初政合行之事尚多未讲歴观前史或焚锦绣或出宫人今未闻也或访故老或求直言今未闻也前日非不褒崇耆旧但随人着少恩意而已未尝乞言也非不收用名场但置之礼乐文字华选而巳未尝与之图事揆防也上下箝结谀悦取容庙堂之上不闻有如召公之于周公唐子方赵阅道之于王介甫者禁闼之内不闻有如严延年之于博陆侯王乐道之于韩魏公者此等风俗虽难骤革亦不愿诸贤薫陶渐渍之也天下常恨公等三数人不用今皆用矣唐人有言万代瞻仰在于此举愿公无改初节益进昌言以荅天下之望某极知侍郎非爱做官职之人但魏元忠少立名节末后不免捧制呜咽欧公当新法之际有宣徽使并门过阙之命韩公深忧之曰永叔莫被牵动及闻欧公力辞方大喜吕居仁末年云好相识惟恐其老夀错做了陈图南亦谓种明逸曰名者造物所忌恐有物败之惟侍郎勉旃某久无一字脚入都非侍郎寄声此书亦自懒作
　　巳酉荅傅谏议
　　某窃审黼座兴思驿书趣召始有安车蒲轮之命后有内祠之除既为朝廷喜又为先生忧向使先生不见问亦欲献其狂瞽况谦谦之志谆谆之诲安敢不竭愚衷以荅尊意窃谓先生有决不可出者三有至难言者四召彼故老虽是主上初意此番廼因一从官建言而出命一不可出也不茍合于为左諌议之初而彊起于谢事十年之后二不可出也自古及今少全人先生修造这里愿为天下后世深藏此璧勿使少有瑕纇三不可出也此为不出论尔出又有事在夫有立主之功岂惟人谋亦是天数一难言也当国二十年习事多矣而欲使之改志虑变规摹以从我二难言也礼下绛侯尊异博陆汉之文宣皆不能免今遽以揽权聴断责望主上三难言也当世要务真魏略言之矣下于两贤则太卑髙于两贤则太偪四难言也然则先生将何以复于上乎踈贱小臣固不足以知君徳每闻天下称诵尧言葢阅古今识治乱之贤主也诸公不积诚意以感悟乃张危言以攻激诸公之误甚矣何况上方委政大臣诸公乃于此时専攻上躬谓之不中机防不切事情可也如时事何为先生计惟有坚卧不肯起一着可以有辞于永世但力辞恩数之后恐不免有囊封手疏之类莫若为上言贤士不可逐直言不可罪彼造膝附耳之语乃宣播于外下之失不可追矣此设鼓立木而求乃谴怒其人上之失不已甚乎若夫忠义陆梁寝有姚襄侯景之势江面卑弱不及杜充王权之时识者方有被髪左袵之忧而在廷诸臣莫有深言此事者
　　乙酉与胡伯圜待制
　　髙孝二祖画淮立国守淮固宻守江尤严观戎帅置司之所则此意可见矣然则虚江面以实次边且不可况又虚次边以实极边乎夫润帅在盱眙升帅在安丰马帅在濠江池帅在浮光此向者调发之误猝有缓急盱眙髙枕而真扬横溃浮光安堵而蕲黄失守安丰濠滁坚壁而秣陵之人为之荷担而立十年祸根乃在于此执事者块守死法莫肯变通又并移制帅于山阳其误甚矣近闻忠义人大掠舳舻相衔出境而去此犹虎入人家捜食牛畜主人姑幸其去而不暇计其复来一旦突然而至楚无兵扬又无兵江面必致震动是时沿江制置使外何以待敌内何以固圉所谓水军果可以防托冲战舰果可以遏飞渡乎然则建虚名而受实祸其必沿江制置使当之矣为今之计惟有还戎帅于次边还统府于江面而巳维扬者淮东一路之根本也合肥者淮西一路之根本也今盱眙安丰浮光各屯二三万人而维扬合肥仅有些少人马爱极边而不爱内地忧偏垒而不忧重镇独何欤葢调之初诸贤气锐但欲为摧锋渡河之势而不知鸷鸟将击政不如此今者锋不可摧河不可渡重兵贵将块坐淮头智勇俱困孰若稍徙于内河维扬实则淮东安矣合肥实则淮西安矣两淮安则江面安矣极边诸郡只合付之守臣仍令戎帅各留统制官以轻兵守之昔人有守兵必有救兵惟今日无救兵还戎帅于次边则有救兵矣夫三军诸将所以禀畏统帅者虽系徳望亦由兵威若兵威可恃则钤辖总管亦足以弹压若兵威不立虽都督宣抚可得而玩弄山阳南兵万人而北人多至十余倍计国者乃欲以制置使虚名傲之其及宜矣歴攷前代未有开大幕府于山阳者徃时朝廷误倚山东人为重耳呜呼目盗猾为忠义认羣盗为遗黎撤去藩援引入堂奥导之以北兵可以来之涂示之以官军不足畏之状边帅误国之罪上通于天矣今忠义叛矣遗黎扫地而去矣山阳空空一垒不知制置使束手城内制置何事哉重兵尽在江北江面荡无一人虽杜充王权之时局面亦未至如此危急谓宜倚阁辟国拓地之虚谈讲行保境卫民之实务罢两淮沿江制置别于江上建大帅尽防江淮聚精兵数万人使自将时时以轻骑廵行次边使次边江面旗帜之容金鼔之声隠然相接则奸雄不肖之心可以少杀国家必至之祸可以少纾
　　戊子荅真侍郎论选诗
　　昨承尊防令编选诗今取百十三首作一册申纳古诗九汉诗九魏十二晋五十二宋二十一齐八梁二古诗乎情性止乎礼义三百五篇多淫奔之词若使后人编次必皆删弃圣人并存之以为世戒其流为后世闺情等作防于劝淫矣今皆不取五言祖苏李首句云结髪为夫妻若俚而媟然下文云行役在战场相见未有期深合援枹忘身之意末云生当复来归死当长相思首尾皆有意义不渉邪僻班姬团扇之作怨而不伤臣妾之谊当然张曲江尝取其义曹氏父子所作虽非过沛横汾之比后世帝王笔力罕及此者太宗英伟葢世其诗乃似书生无复气概水心讥贬二曹太甚此论未公王仲宣转侧兵戈诸诗畧备时事谒帝承明庐篇意多悲哀然孝友之情备见乎辞阮嗣宗云宁与燕雀翔不随黄鹄飞黄鹄防四海中路将安归世乱忧深言近指逺似不可以人废张华荅何劭自谓优防卒嵗矣安知晚节之祸足为持禄固位者之戒补南陔白华二首视三百篇固悬絶比韦孟岂不简而胜乎韦孟太絮及云谁谓华髙企其齐而谁谓徳难厉其庶而其言粹美束生又不能道汉作近古处直是逼真魏晋以后不及逺矣陆士衡愿君广末光照妾薄莫年君臣之际深矣刘越石时哉不我与夕阳忽西流每读至此常哀其忠愤不衰之志卢谌軰虽不防做事犹能上书雪主将今时賔客止防卖主卢谌岂可轻訾越石亦非泛爱借问蜉蝣軰宁知鹤年廼是殁而不朽之义景纯明数知死非真有羡于鹤也陶公是天地冲和之气所钟非学力可摹拟四言最难韦孟诸人皆勉强拘急独停云荣木诸作优防自在有风雅趣五言尤髙妙其读书学古皆与圣贤不相悖而安贫乐道遁世无闷使在圣门岂不与曽防同传但素标挿人头前涂渐就窄家为逆旅舍我如当去客谓之达亦可谓之媮亦可与古诗古墓犂为田一首欲并删去世以谢陶相配谢用功尤深其诗极天下之工然其品固在五栁之下以其太工也优防栗里僇死广市即是陶谢优劣惟诗亦然顔不及谢逺甚五君咏却是不易之论鲍明逺诗体与左太冲相类古意浸防矣晖又工于灵运登孙权城一篇如锦人织锦玉人琢玉非年嵗经纬锻錬不就但陶公于短章稀句中美刺褒贬确乎其严而此篇押了十八韵竟无归宿此岂可以智力争哉别范安成一首尽离别之情休文得意之作也顷见阮嗣宗曹子建鲍明逺江文通之类皆有全集陶诗篇篇可取而萧统止取五六篇无要者则诸家杰作横遭屈落者岂可胜计某本不敢当此差使但先生长者谆谆命之止得黾勉拣去未必仰合师指更望为将全集仔细看过勿使观者得以讥议幸甚







　　后村集巻四十五
　　钦定四库全书
　　后村集巻四十六　　　　宋　刘克庄　撰书
　　与郑丞相
　　迩者朝廷大黜陟大废置莫不犁然当于羣心凡前日台阁名流犯严触讳力争而不能回山林孤士隠忧太息长徃而不欲返者吾相秉政以来事事罢行人人收拾昔有所谓快活朝报于今见之天下幸甚抑草茅诸生犹愿有献焉留一邓温伯李邦直于内卒能为诸贤之祟改一役法匆匆犹使小人得以借口我公规模全似元祐自此坚凝初志开拓逺圗纯用君子无使一憸人得厠其间力行好事毋使一事一物之偶失其理则我公相业煌煌赫赫与温公相望于国史矣某自防固已服膺道徳文章之望二弟希道克逊肄业持志又获亲炙书册琴瑟之前忆昨试邑建阳适为要路所嫉组织言语横肆中伤防逮对御史府矣时大丞相方在琐闼深惟国体力解当权谓文字不可以罪人谓明时不可杀士某之所以获全要领我公之赐也兹聆廷告辄缀丽语且勒恶札以防今者秉钧当轴之庆以叙向来生死骨肉之谢笔砚荒废文义鄙浅惶恐死罪
　　某兹以吉倅阙期逼近系累之官行至福州承兴化军逓至省劄某叨被恩防令赴都堂审察骤闻成命深惕危衷仰惟某官粤从登拜宰衡以来尤以明扬士类为急璧帛首延于故老弓旌歴聘于遗贤莫非采当世之公评极一时之妙选如某门防入仕人物冗琐州县奔走无一毫可取之长里巷浮沉无久幽不改之操顷遭防惎愈自退藏常恐终老山林不覩天日敢谓江湖流落之迹亦在庙堂记忆之中自非某官开诚布公哀穷悼屈出之于沟壑抗之于云霄则某何以有此前乎此未知仕进之荣当泰道亨通之时获预拔茅连茹之数然后知其荣焉少之时未知遇合之难及晩涂龃龉之余忽有筑台市骏之遇然后知其难焉此某所以捧拜公朝之误渥寻绎吾相之大恩不自知其肝肺之激烈涕泗之横流也
　　某骨相多屯谤伤易得顷罹语旤愈自退藏忽逢真宰之登庸自抚防生而忻幸庶可仰窃覆焘俯谋稻粱敢谓某官力援孤踪过采虚誉畴昔既挈出于内沟之内今兹又招延于开阁之初未上谒于翘材已挂名于除目朝野之论皆以为我公当轴序进百官动守尺度称量羣才不差铢寸独于某超院辖而为职事官躐守贰而为议幕不计资级寖阶显荣奉慈母之安舆食元僚之厚禄化饥寒为温饱拔冗贱为髙华伏惟某官此恩此徳至深至重虽无竒节可効报于众中独以孤忠愿终身于门下
　　某昨大造陶镕俾以朝衘就兼议幕将母携孥窃稍累月全家温饱无非吾相之赐一饮一啄不敢忘恩惟是帅阃召除遂无依托去则有畔官离次之惧留则有寡亷鲜耻之嫌又况庭闱每懐乡井惟有归投吾相改畀祠官已防本司备申更望钧慈矜允俾得以渐休故里稍读旧书不惟便于慈母之防甘亦可全乎孤生之去就
　　某伏凖省劄令某日下前来供职骤闻朝命局蹐靡宁伏念某孤外小官庸常下品久矣山林之屏伏偶然廊庙之记怜将母携孥全家就禄方惬便安之私计敢萌侥觊之躁心第以帅既改移身无依托去未容于洁已留颇觉于厚顔遂投化钧力丐祠廪岂谓书犹在道命已临门拔之泥涂之中抗之霄汉之上靡劳连帅之建请不待孤生之归依特加招徕倍费陶铸某遭逢盛际自当亟赴于弓旌感激异知尤欲进瞻于衮舄属以亲年笃老畏暑恋乡某与长舍弟克逊既俱防吾相褒擢膝下不可无人小舍弟克刚侥幸今嵗班改已注沙县旦夕可归归则某可以奔走就职矣
　　某自辛丑秋出岭再叨召除再被论列擢发数罪噬脐省愆明知实之嵗走介上我公夀某终不能贡尺牋効寸芹岂心力不如实之哉癸夘仲冬实之仆归返辱大丞相先生亲洒翰墨拊存危踪嘉奨防尚父于爱子师于髙弟殆不能过某平时于敌已以下书疏登时酧荅而况于拜大丞相先生之赐乎其所以迟徊瑟缩至今良以无状踪迹尤能累人而冢卿又废置黜陟之所从出凡人之身岂能无过茍欲加罪何患无词而某每遭烦啧必有数语波及恩地觉得谤石介者意不在石而在富攻苏舜钦者意不在苏而在杜此某所以居常恐惧惕息而不敢安者非惜身也虑为我公之累未已也以此四年之内姓名不至钧门然两得祠因谢时相父子书明言某申公客也不敢畔去又与其门下賔客之尤亲者书云某除擢皆出申公实事不可讳又每语子弟曰我废弃于时矣汝曹世世不可忘申公亦每每发之诗文循迹观之书问踈于实之心懐朝宗则有甚焉近郑干徳言归居相邻日相过能言大丞相先生心甚安体甚康趣味益深愿力益自恨肉身不羽安得撰杖屦挟书册侍洛下深衣之侧从钟山蹇驴之后乎因与徳言共説大丞相先生退处十年非惟国人久郁周公居东之望上亦有甘盘遯野之叹今兹睿断赫然时事一新我公旧学也名宰也虽欲挹浮丘而从赤松得乎旦夕必出而圗吾君矣
　　某敬惟某官有大勲劳于王家大愿力救斯世嘉定初潜之防不减魏公端平一变之功何慙涑水鸿业既定成功弗居不待诵魏处士赤松之诗已先动裴晋公緑野之兴惟一念隠忧于宗社盍重来整顿于乾坤凡朝夕辅台纳诲之言皆畴昔尊主庇民之学少留劝诵有光绍兴赵忠简之前闻遂拜辨章将举元祐文潞公之故事世方有望公亦何心某一生龃龉嵗晚尤甚顷由岭峤脱挽言归囚山避谤加以亲年髙宦情薄自分此生不复出鹿门过虎溪矣岂料残年复见天日璧帛弓旌旁午四出某庸琐何物亦防记忆起废察州向非我公造膝开陈极力荐进则空谷累臣何以臻兹而心力困衡精鋭销歇小何以擿奸伏大何以亷立懦顽庶防借手以践前修闻人之万一乎
　　某敬惟某官格天之业浴日之功儿童走卒所能称诵某独以涑水公用元祐止九月我公用端平仅年余然熈丰以后无元祐寳绍以后无端平则国之为国未可知也去之十年然后士大夫有知公未深之恨明天子有用公未尽之愧安车强起温诏苦留冠秩孤卿拥旄乡国备物典册焜燿一时至于赐第京师锡带玉府先朝惟荆公有洮河之功史相以潜邸之旧膺此异数至公则似尊宠过之然公之心以世运否泰为已忧乐世之论乃以外物去来为公忻戚均为未知公者何当觧葱珩脱孟劳超然物外使某軰得以追攀于半山蹇驴之后哉某承乏将指忽十阅月望云念母笺天乞骸尚閟俞音反叨误渥自量忝窃方此控辞昔出翘材今垂暮齿独有晩节尤当爱惜葢尝祈哀诸公冀为觧卸鞍防放逐水草而悠悠不报今天下惟公缁衣之好绨袍之念终始不衰一闻某此语必为恻然动心也
　　某歴观先正诸公相业虽异要必君臣如鱼水之契同列如鼎餗之和然后能相与以有成富公有人望一夏竦惎之于内遂至终身惩创金陵有主眷一惠卿撼之于下虽再至汔不能久惟某官则不然端平一变追配元祐社稷长久终必頼之不容而去袖手十年灵光岿然天意所属圣上有知公未尽之愧天下有用公未尽之恨一旦金縢启白麻出壊局振胶调同堂合席者有下殿不失和气之美分陜受钺者无绕牀措置西事之忧至公血诚可以对越奋张天歩康济时囏虽韩范之于先庙赵张之于南渡元勲盛徳蔑以加矣某负谴去国狼狈出闗岂无交游散如风雨独荷廊庙勋旧之老再访江湖放逐之臣都人聚观以为创见自山林之迹逺徒轩廐之恋深今兹翘材重开多士复业而某类先有物推之而去所谓命欤昔李少卿身在絶漠之北闻子孟少叔用事不觉动色岂有丝发垂念哉士懐恩旧情有感触不自知其然而然某起卑渫据髙华如人梦防钧天忽然梦觉本无所丧奚足追恨独是负明主之知辱师臣之荐常恐没世莫白此心旧揆予麾恳辞未报吾相播物启拟曰俞葢深谅孺慕之情且欲间防慝之口矧霑防禄仍直小龙人知罪累之巳轻自觉身心之俱泰今而后入有辞以白其大人矣出可以见鲁卫之士没可以从先大夫于九原矣
　　某自端平去国絶无再入之念去嵗获随召节望威顔犹震灼不自持然一对之后旬月之顷徧歴平生梦想不到之境界躐取他人十数年跻攀不可上之官职虽曰遭际君父然一二年间便朝迩英明扬宻啓我公之于某可谓不遗余力矣负罪而行众所唾弃我公独饮饯之又临访之恩意绸缪如惜其去者士懐知已中夕上心未尝不慷慨泣下也顾佩服承君道卿之训一字不入帝城耿耿此心我公必垂察焉某自闻黄麻告廷喜而不寐然为宗社喜为善类喜为天下苍黔喜又为先生忧他人当国于安闲之际先生得政于兵革之后某之所以忧也昔仁祖再相富公公谓欧公曰弼顷为人所防今必顾虑不若坚守前志窃观近事愈加谨重岂非有所惩创欤温公天若祚宋之语固竦然守道在已成功则天亦名言也某昨在讲筵每因燕见必进辨奸之説言语比诸他人尤为苦切我公试质之于上必尚记忆反受畏祸摸棱之名寃乎哉玉音镌谕使为平词某不奉诏自当诛矣安敢更播之于外进不敢枉道退不敢洁名所以竭小臣之忠爱报明主之知遇也奏稿具存天下后世必有知此心者前揆知某决不能出漫畀左符方以辞免未俞为苦一旦我公提笔俯察至情美职真祠不祷而获所以保全某晚节末路者至矣尽矣自我公再持魁柄当世士大夫以至朋友亲戚皆意某死再然某独谓宰相当收拾天下士岂私于门下客乎某老矣愿如种明逸归华山杨大年归阳翟不愿如石守道苏子美累他杜富二公也祠请既俞识与不识皆曰士子知止皆曰吾相至公然则某之不出要亦有防助于庙堂矣
　　某凖省劄一道除某宗正少卿宠光逺逮感涕交零某窃惟当世贤士大夫不合而去者多矣或徃而不复返或久而后收独某甫去国即除职予麾甫辞麾即晋职奉祠甫食祠即起废为卿中外之论皆谓某何人乃辱圣君贤相记忆如此抆拭如此拔擢如此犹记端平初赵履常由小蓬迁此职某视赵无能为役而序进乃与之同可谓极书生之荣遇矣某厌退闲而喜进用特甚于他人放逐以来阙庭翘馆常在梦寐自当犇走而就列岂敢裴徊而控辞实以老亲八十八嵗母子相依为命跬歩不容相舍临漳近在五百里内尚不能徃区区情实去嵗两申朝省言之悉矣谨具免牍一通専人诣光范门投献欲望钧慈特赐敷奏亟收新渥俾奉旧祠使士论皆曰先人老母有辞官飬志之子亦曰安晩先生有招而不至之客某死且不朽
　　某四月初再具免牍未至间共领三月末钧翰一通丁寜告戒勉之一出且知圣上曽问小臣何时可至某自防识字即知不俟驾之义安敢稽留君命徘徊顾望况在列诸臣或以科目或以才学自致通显惟某无科目而锡第入馆无才学而侍经掌制此身秋毫以上皆君父之赐而吾相之恩也神驰魏阙梦绕翘馆肉身无翼恨不奋飞实以偏亲垂垂九十目昬足弱卧起痛楚湏人扶掖每朝暮上下牀呻吟殆不忍聴常在膝下则喜出稍久则寻覔一郡皆知君亲一致忠孝一理设使某知慕君而不知慕亲能为臣而不能为子通国议论哗然而起被以匡章子之名是时吾君吾相虽欲保全不可得已区区丹赤具如前申欲望钧慈更赐敷奏先为某摧谢圣恩次及亲年大耋行而迎舍而去皆不可之状陛下至仁必恻然从欲矣
　　某七月十二日承本郡逓至尚书省劄一道奉圣防某除秘阁修撰福建提刑者洊渥异颁深惕危衷论譔之职素高举刺之权尤重矧乡部未尝轻畀在前修间有此除如某昨廹亲年力辞卿列但欲避匡章子之谤不知犯防风氏之诛荷君相之寛恩需牧守之逺次谢牍未登于翘馆除书复下于穷阎便家庭防戏之娯动闾里绣行之羡九族相语一城聚观皆云吾相之维持诸生有甚慈亲之顾复爱子丹心激烈雪涕滂流某粗从师友闻理道之言素与乡井无些芥之隙万万不至于夸诩得意报复任情以孤使令以辱启拟第贴职峻恐物议未允占籍近亦令甲所禁当辞一也先朝如蔡君谟林子方皆以忠直有节操严冷无面目被选某为人欠风力临事少决断预有疲輭不胜任之忧当辞二也既具楷牍一通复斋戒薰沐勒此恶札专人捧诣政事堂欲望钧慈特赐处分
　　与乔丞相
　　某伏凖勅劄差某主管华州云台观不由祈请实出记怜切自省循第深感惧某顷繇凡品擢预俊游奨遇特殊谤伤交至及收朝迹尚忝州麾疚心未补于前愆擢髪又遭于新劾葢以书生之习气不量事体之重轻辄因对扬冒献狂瞽孔门恶讦以为直汉法诛非所宜言以至流传尤乖恭谨咎虽已徃罪则如新仰荷化钧止收郡绂某于是销声息影甘为圣世弃人矣丛祠之命飞落九天自昔名人多有一斥而不复者如某庸琐何足深惜今也朴而起弃而收倍费大丞相造化如此廕老之母襁抱之孩欢喜相告感涕交下
　　与李丞相
　　某伏凖九月七日省劄除某江西提举逖闻误渥战灼靡寜伏念某一介孤寒三年闲废踪迹久沦于畆姓名不至于庙堂朝无更相称誉之交身负不敢辨明之罪居常循省合永弃捐不自意真宰登庸羣才奋起顾如困踬亦荷记怜擢诸祠官授以使指不由寸援尽出至公他人弃逐之而吾相招徕之他人废锢之而吾相拔用之仰惟某官天地父母之恩何以论报捧戴除目感涕交流惟是江西名部监司髙选恐非庸琐可副使令谨因省逓之回辄露控辞之请欲望钧慈特为敷陈俾安愚分
　　粤从某官爰立以来国人之论以为亷如公仪休公如孔明敏如李文饶好贤乐善如崔祐甫裴垍而又持之以正镇之以重凡天下第一义皆欲举行当世第一流皆欲收拾虽其间或制于独断沮于迩言然海内葢已谅我公之心矣观其黜陟百官进退羣才茍有可采虽有嫌且憎亦不终弃如其不然虽亲且防未尝超用有上书投贽守门而不省者有扫迹灭影相去千万里而见收者某尝妄谓他人为身计故分门庭立党与我公为天下计为人才计故冺恩怨包同异昔在韩范用心实然惟先生足以继之方当内建皇极外靖边尘守国家制度纪纲之旧延江表礼乐衣冠之脉煌煌相业与宋匹休某罢郡未久奉祠未满杜门讼过絶意荣望忽凖省劄除某江西提举谬叨进擢第切惊惶伏念某以甚庸之材负不韪之罪每与二三子者恐怖循省虑有后祸自吾相当国然后喜而相告曰罪或者可以已乎山间林下所望不过如此至于抆拭之甄録之本无此念亦无此梦何者觧雷霆叵测之威一难也和鼎鼐难调之味一难也韩公不能援尹洙富公不能雪石介又一难也今大丞相先生之于某犯三至难着一转语遂由祠廪径畀清华他人欲废锢其终身吾相独哀怜其末路此生有限此徳无穷王通有言通于夫子受恩罔极韩愈有云死于閤下之门无悔也某于先生亦云某昨防陶铸江西庾节已两具禀牍摧谢惟是闻命之初虽以从弟希仁同在一路为疑然逺方尚未知希仁被论将谓需次故控辞申状止言资望轻浅不敢以兄弟妨嫌为词十月下旬忽得旧吏附至十月初七日省劄一道前备某自述后载改除指挥伏念某一介孤寒旁无寸援旬月之内两防某官启拟甄録倍费造化如此大凡自江浙入广则为逺自闽入广则良便葢钧意深念某将以恤其困穷安其杌陧虽使某自择何以过此矧防威命今不得再辞令疾速之官罪废余生一旦进用甚超临遣至荣跪受除书感泣不已东广仕者多为风俗所移鲜能自洁某愚无他长此行但当蘖食氷饮以革贪浊铢积寸累以裕财用庶防不负公朝选使之意不至有累吾相知人之明而已亦可圗万一分之报也
　　与防丞相
　　某伏凖九月七日省劄除江西提举骤闻误渥战灼靡寜伏念某粤从罢郡还里自知罪名最重姑以藏形匿影为幸都无复玷起废之想天日在上实知此心诸公间并不敢通书嵗一再寄声于钧门问寒暄而已敢谓某官主盟公道轸记孤生方在从班有祠廪之授继在经帷有史笔之荐及居廊庙力赐陶镕擢诸徒中授以使指生成卵翼恩等所天虽甚顽冥敢不衘戴惟是江西名部监司髙选恐非凡陋可副使令谨因回逓辄具免牍欲望敷陈俾安愚分某因有忱恳敢私布之某曩因诗案不调十年晩遇端平暂出复处以清谈妨世法犹未害也因拙宦耗生计中年始受其敝矣今冬男冠女笄家火寖廹环堵萧然若防某官造化之力辞不获请遂可挈家就禄陈汤逋贷向平儿女庶乎有所指拟矣更乞常以鄙言寘之钧抱如做文字之类某酷所不喜葢素无科第只合依本分做官若位置一差犯众怨忌为世僇笑是某官爱之乃所以祸之也岂若在外面做粗官有俸禄足以仰事俯育哉
　　某伏防钧慈宠赐古律诗一编若以为孺子可教者某即屏人事细读旬日述懐八首体大而思精词严而义宻成已之余推以成物光芒灿然与朱文公感兴之作相为发明者也葢某尝为人子矣读东下自讼生日感懐之篇而后知承顺之道未至尝为人夫矣读故囊之什而后知伉俪之谊未笃尝为人门弟子矣读与后溪父子诸诗而后知师友之际有可愧者尝为守令矣读临民本经术之句而后知政事有未善者至于以自修为未足欲朋友之夹持以独善为未足欲顽鄙之皆化所谓与人为善者也分人以徳者也及云去草宁容缓滋兰未厌多又云不然沸鼎中可复加煎烹自昔能为此言者鲜居此位相公今居此位庶几可以行此言矣昔叶水心常云洛学起而文字壊此论伤于激如防杨胡文定父子文皆极工意者水心未之览耶向使水心及见相公四百七十五篇必悔前论韩子谓仁义之人其言蔼如前軰亦云渊明不为诗写其胸中之妙耳某妄谓相公句律尚可求之纸上若夫满腔恻隠之心一团冲和之气学者乌能彷佛乎向来彼相求之先生囊槖不轻出某贱且废于世而先生辱教诲之既已袭藏巾笥传示云来敬勒短札仰谢私淑因有无厌之请某以序攷之此编之外杂文凡三百五十一篇葢兴寄在诗名节在奏篇言论风防在记序题跋策谥之属叙事在志状防戏翰墨在骈俪某所见者诗耳宫墙之髙宗庙百官之富某窃不自揆愿卒受业于门惟相公幸矜许之某兹者伏审擢从本兵进辅大政真儒无敌吾国有人伏惟庆慰日者鄞参去东府虚我公杜门谒告视大位若将凂以圣上察其忠实嘉其恬退而就拜焉葢举国以听公矣某前引邺侯有所开説良以其人本不欲婚而人主强之婚本欲不宦而人主强之宦惟其滋味薄而嗜欲少所以人主别作一眼防待今我公亦无心于富贵庶防谏行言听膏泽可下于民矣
　　某前防误恩畀以江右庾节其时犹未闻希仁参差谓是待次故辞免状不敢直以弟兄同路为辞前月末闻某辞免之命乃知已荷公朝易节东广大凡自江浙入广则为逺自闽入广则为便矧此阙在淳熈间以处杨廷秀林子方某何人者而庙堂俾继前修后尘顾虽驽钝无以愈人至于蘖食氷饮以革污浊铢积寸累以裕财用差有一日之长异时觧印而去使广人皆曰是能洁已奉公者即所以报我公之知也但有一説不敢不预以告如作文字之类某实不愿如此位置不过又为人弹射饥饿至死耳如八十老亲何如四儿一女何惟某官终念之人情各有便不便某便于外不便于内区区血诚梵志倒着韈之説也并发玉齿一笑
　　某首春十六曰凖省劄除侍右郎官此皆某官念旧之意髙怜才之意切因元防之除吏以孤官而窜名恩徳甚厚亲朋咸喜而某独以省愆未久起废太骤为忧方迟免牍之回已有啧言之及尚从寛典仍畀丛祠某死罪死罪凡人负谴必有罪名使天下晓然知之惟某所坐最为黤黮不明今年之劾曰圗作南宫也明年之劾曰圗作西掖也共惟国朝清望官选于髙科异等而不选于任子选于馆阁而不选于俗吏流品既异涂辙亦殊谁倡此名凿空架虚嫁其祸于米盐之俗吏防补之庸夫此言流播非独某之耻也其羞朝廷辱缙绅甚矣葢避之岭海不得免焉避之田里不得免焉待之十年之久而不得免焉其实雕篆纂组童年所嗜今将耳顺一字不记而恶名著人如腻不可洗濯如癞不可熏沐每自伤悼曰身不死谤不止乌虖哉又自寛释曰圣上数路以取士大臣不以一眚而废人罪垢余生茍未奄溘但当扫去浮华敛归平实以待清议之见察而公朝之不终弃耳某屏居却扫山深林宻逾年无一字至钧门独有岩岩泰山之瞻朝夕不替去冬闻经筵之召俄又闻事枢之拜昔李少卿堕落异境絶望天日及闻霍子孟诸人用事不觉动色某亦人耳其于相公之入也乌能无鹤鸣子和宫动商应之喜哉顾念为国计则当劝勉一出为公谋则当从吏勿行贺书瑟缩实以此故既而传观巽牍至于十数凡小生所欲忠告在明公畧已尽言然而上廹趣于惟行之令下牵绊于同朝之贤则又有不可以常法论者曰本兵曰大政他人一着脚此地必根着不肯去惟相公昔也先诸老而去今也后羣公而来视荆公晩拜头防不辞而至者贤之逺矣某旧腊叨恩起废念既有免牍申省不敢不通诸府书承受人言相公未至遂先作二揆书今以録本申乞钧览愿相公因与二揆议政采择而施行焉幸甚某在南中常告相公第一不喜做文字今甲子将一周岂是弄笔砚时及相公诸君子当朝寒士得职之时随分在外迁转一两任畧改换十年前官称即可纳禄奉亲修身俟死以从先大夫于九原矣过此若有他望天厌之天厌之






　　后村集巻四十六
　　钦定四库全书
　　后村集巻四十七　　　　宋　刘克庄　撰书
　　与防丞相
　　某恭惟端嘉以来上之图任非一相相之登庸非一人然皆不岀长安城致身髙位者惟某官不然始在朝廷以不合去后得政又以不合去其视荣利如涕唾然天子固已尊敬而注倚之矣名最髙迹最近召最早来最迟公之素心葢如此一旦圣意先定告廷爰立仕者举笏曰吾軰有宗主矣耕者击壤曰天之欲平治矣人心不齐天籁自鸣此岂可以声音笑貌求者方今急政要务曰君徳曰国本曰朝纲曰边防他人所不敢言与不能为者窃意吾相必以身任之某获罪鄞揆退耕于野有千百亿刼不下山之誓且奏记钧门曰此生索性待公当轴安知今日其言遂验孟子不寐谢公折屐未足以喻喜也然晩节末路曲荷陶铸内陞朝序外擢职名就某分剂言之千足万足今无所欠只是反哺情切欠一归尔吾相昔有牵掣今造化在手为某觧卸鞍防放逐水草使为太平之幸民可矣
　　某初五日凖省劄奉圣防某令赴行在奏事成命骤颁危衷憎悸伏念某素无扳援积困中伤但思空谷之逃不作修门之梦然且起久废而居按察防寸劳而忝褒迁取数过多乞归未遂敢圗收召俯及沉沦孤忠荷君相之照知逺迹烦朝廷之记忆恩私所逮感涕交零某之孤危人所共知及某官当国宻勿启拟不进不休迨兹出命倍费造化某以十年之恋阙当倍道而造朝况明时岂易遭逢而近比不许辞免但于某私计则有未安葢以六十之儿上有九十之母前谓番阳去乡差逺力求祠廪或改闽郡天日在上实闻此言设若贪仕路之向荣望亲闱而愈邈既犯天下之公议亦为名教之罪人辄以丹忱形之公牍欲望钧慈特赐裁酌或尚可敷陈改畀一麾不惟母子榆暮相保亦某官加惠诸生卵翼成就之初心也
　　与范丞相
　　某十二月二十日承本贯兴化军逓至省劄奉圣防某除江东提刑闻命震骇莫测其繇因念去嵗被论畀祠尝勒恶札短启摧谢猥防钧慈亲洒荅翰谆复温厚固已黙寓哀穷悼屈之意及兹旋干转坤造化在手首防启拟不待归依拔诸散地之沉沦付以外台之雄剧此乃在朝卿监郎官所欲求而不可得者某方在废锢安敢有此梦想仰惟某官啄菢卵翼之恩可谓勤矣某先白家庙次告亲闱聚族百口一词衔戴某筋力尚堪驱策向者不殚入广今江东距闽为邻部况一闲四载宁不急禄实縁孤危一旦吾相当国复玷太骤深虑微踪又将不安谨具免牍一封归命化钧冀请误恩敢乞钧念速赐处分
　　某今月念六日凖省劄奉圣防某除将作监骤闻成命载惕危衷伏念某昨闭户而投闲未磨瑕累兹起家而司臬无补涓埃事功缪悠风采消靡养亲有请方頼曲成播物无私忽叨峻擢由郎曹之秩序陞匠监之班聨必王官积累而后迁岂外臣梦想之敢到仰惟某官振淹拔滞之意超资越録之恩虽殒防生莫酧洪造但某自揣孤危而多畏毎因召用而挻灾况新命之过优虑佥言之未允见具免牍仰干化钧
　　某前月二十九日因缴逓筒尝具禀劄退而属藁拟辞匠监之除忽得邸报闻已改命惕息以俟至十二月十一日伏凖省劄某除直华文阁依旧江东提刑某窃惟大匠穹班以待郎官之久次先朝奎阁以旌监牧之有劳岂伊名论之卑凡并沐宠光之殊异旁观歆艳内省兢惶此皆某官记夹袋之储笃缁衣之好觧十年未易觧之谤调众口至难调之言回白日之照于覆盆息慈母之疑于投杼遂令踈逖坐致显荣永惟吾相此恩之尤深虽尽今生来世而莫报重念某自收朝迹屡阅嵗华前此当轴数公贴书盈箧或便朝之宻荐或广坐之诵言徒有空言孰为实惠某亦固穷而自守不少屈而有求及某官登冠元台兼收多士因钧问之下及竭鄙情而上诉者恃吾相道广而无党偏也心平而无恩怨也恃吾相之追念长公而未忘先人也某官虽爱之深主之力然前后所赐钧翰未尝少见防防一旦榻前启拟中书秉笔乃超资越格出人意表如此乃以朝士积日累月而不敢望者度外拔擢之如此乃排羣议而一手挈提之如此身可陨恩不可忘昔王文正公擢士而士不知其言曰恩若已出怨将谁归谁其继之某官一人而已某初意实以亲年髙家山逺清温既隔梦寐不宁欲辞绣斧之荣复返防衣之乐冀将见禄换一虚称以华归涂以全晩节今为身计者皆遂为亲谋者未谐仰戴洪恩之曲成俯畏清议之责及望翘材而矫首具免牍以陈情敢丐钧慈特赐处分
　　与范杜二相
　　某仰惟圣天子一旦躬大权枚卜羣公以相印属之真儒莘渭之举也制麻一出学士大夫至于举笏相贺文富之拜也然今日之事至难今日之相尤难大丞相登庸之初将慰人望必痛革时必先收人心请试条前日之所以失人心者以备采择自昔朝廷必长养士大夫气节而成就其声名比年号敢言者着清节者贤而有人望者功名与已相轧者皆为一説以沮之求一罪以加之曰是空言无实也是尝误某事也是尝主某人也甚者毁其素履如温公狎妓东坡贩盐之类初年有三十余人之荐其后取三十余人者芟夷而蕴崇之皆扫影灭迹更用一种刀笔俗吏聚敛小人或琐琐姻娅以根据津要布满郡国一当革也自昔立贤无方比年乃拘乡贯因恶一夫遂恶其类因恶其类并恶其乡喜者擢连枌榆憎者固其州里夫恶闽士如吕吉甫辈可也不有蔡君谟陈述古乎恶蜀士如邓绾辈可也不有范景仁淳夫坡颍兄弟乎二当革也孔明所用皆巴蜀人才国家驻跸既未能混一西北铨选科举多得闽浙之士理势则然今进退人才者曰吾恶福建也典掌文衡者曰吾抑闽浙也昔了翁弹蔡京云重南轻北分裂已萌况版图日蹙又于已蹙之中有所厌薄何其甚不祥耶三当革也分门庭植党与非盛世事比年以由我而进者为贤由他人而进者为不肖夫了翁非曽子宣所引乎道卿非吕嘉问所荐乎谓邹陈不受知于曽吕则不可谓为曽吕之党尤不可乌得以其始进议其终身四当革也取盐袋钱变经总制法而守倅壊増斛面刷义仓而田里空括浮盐而盗贼起夺天下利源归国用房而版曹防废先拨邦本大失民和此其行事当革也自昔为国必有魁磊骨鲠之臣淳化景徳间以王元之杨大年重庆厯以四谏重熈宁以三舍人重元祐而后以元城了翁诸人重比年居官者一则誉真宰之圗回二则赞世臣之把握至于事闗纲常名教之大相视禁齘莫敢口向非诸生猖言讲官宻启国无人矣公卿大夫不敢论諌亦不敢驳议乃以据摭细防为守法以沮抑寒为奉公除堂参部者鱼贯客邸或饥饿而死狼狈而归起道涂之怨嗟伤祖宗之仁厚譬如巨室积善起家一旦衰防为子孙者不思力行好事増广隂隲而一切反以锲薄欲家之肥恐无此理此其大意当革也至于格非去佞之机括内修外攘之次序大丞相固以身任而无俟于人言矣昔人有云千人之诺诺不如一士之谔谔自吾相宅揆秉笔之士作王褒之颂献徂徕之诗者必已堆牀盈几然而未必皆有益于吾相也某懐昔受知之意与今起废之恩既自课一启为天下贺而启所不能言者又斋沐裁为此书少効芹曝之忠
　　与宰执
　　某昨者叨恩入奏尝具尺牍少伸摧谢共想已尘电览某贱迹行至泉州闻有台劾归至田里方见弹文罪恶如此宜肆市朝以为世戒而明主寛洪大臣长厚不忍加诛赋以祠廪虽进莫望天顔于轩陛然退犹躬子职于庭闱仰繄庙堂委曲全防之力寸心耿耿宁不知恩伏念某去国六年之久而又防宦万里之外本为公论所恕止縁某官奨誉过当汲引尤力及兹收召果触危机某少时虽以章句小技浪窃虚声年将耳顺忧患摧压耗忘都尽常愿归耕以全晚节大臣欲进擢之见其盛壮时也言者遽攻击之亦见其盛壮时也向使大臣知其捐书惰学必不仰累生成言者知其倦防念归必不重劳驱逐也凡此皆平日于践履上欠功夫文胜质才掩徳之所致反覆循省无所怨尤但当改已徃之过勉方来之善庶几上不辱殊知下不羞先训他复何言
　　与髙枢宻
　　某嵗首奉凖省劄除侍右郎官皆某官陶铸启拟之赐矫首知皈某自度危必生悔吝即具免牍力言恐惧瑟缩不敢就列之意俄闻又污台评矣尚防寛典仍畀旧祠某死罪死罪伏念某莆之鄙人二大父知名乾道间先君诸父皆擢世科惟某防而失学门防入仕当世耆旧犹以其故家遗俗多所奨进絜斋侍郎袁公竹隠谏议傅公屡荐于朝不报西山真公帅闽以议幕招内史洪舍人初除以自代举盖诸公假借之私而非天下议论之公也立朝之初众以为喜独以为忧未久果逐起废守袁数月又逐后除广盐某官以麟史之笔当凤阁之制推本其家世师友次及其奏对议论王言一出多士盛传众以为荣独以为辱未防召则逐除郎则又逐订其所坐别无过犯亦无赃私専云欲作文字官而已鱼鸟至防犹惩弓饵某亦人耳端平之劾此罪也嘉熈之劾此罪也淳祐之劾亦此罪也一何防顽不灵久而未知悔悟哉况夫朝廷之大科目之广乃使一米盐俗吏实受此名岂特某之耻其羞当时辱后世甚矣某弱冠筮仕今将耳顺于狱讼米盐粗有一日之长区区素心愿以丝毫实用自见不愿以文字受知于人庙堂茍不遐遗筋力尚堪粗使岂必加屦于刖施髢于僧食马肝而俟河清乎良由某命运穷薄为人凿空嫁此恶名尚頼天子圣明大臣忠厚使从闲散以避怨憎残年防何但当内讼而自新固守以待察耳
　　与郭小坡
　　某伏念端平甲午起下土登周行忝与当代名流同一除书万人海中虽不及欵侍诲言然望而知为吾叔度也明公如鸾皇縻之不可某如鸟鸢弹而后去每懐清标想髙致未尝不起敬起慕天日实照临之某敬以某官平昔树立见谓第一流人一旦进居言责国人皆喜而相告曰是必能与天子宰相争是非可否者是必能判别忠邪者是不可以官爵诱利害怵者及諌纸一出则又喜而相告曰正论明矣佞人去矣人心不齐天籁自鸣诚之不可掩如此前世小人害君子或兴党祸或设学禁各为一説以扫空其类至于妄引经训倒植纲常禁人不得説天理民彛则自生民以来未之有向非明公正色辟之万代谓何韩愈有言孟氏功不在禹下某亦谓正言之功不在孟氏下自此序迁谏大夫中执法天子尽行其言天下举被其泽矣某初元召审行至三山愿留西山先生幕府葢自审不堪立朝尔牵聫一出非本谋也师死不去或者罪之所以有丙申之逐又掇拾师之绪余见之对扬或者怒之所以有丁酉之逐齿朝年余典州数月谤咎山积退而杜门自分老死田里矣然犹孤危凛凛不敢自保及闻朝阳之鸣然后与友人方右史私相语曰上用端人吾辈之罪或者可以已乎矫首云霄不忘瞻戴
　　与吴叔永尚书
  </div>
  <div class="pagination">
   <a href="后村集_page45.html">
    上一页
   </a>
   <span>
    ...
   </span>
   <a href="后村集_page41.html">
    41
   </a>
   <a href="后村集_page42.html">
    42
   </a>
   <a href="后村集_page43.html">
    43
   </a>
   <a href="后村集_page44.html">
    44
   </a>
   <a href="后村集_page45.html">
    45
   </a>
   <span class="current-page">
    46
   </span>
   <a href="后村集_page47.html">
    47
   </a>
   <a href="后村集_page47.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
