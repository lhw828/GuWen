<!DOCTYPE html>
<html>
<head>
    <meta charset="UTF-8">
    <title>文简集 - 第 51 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文简集 - 第 51 页/共 75 页</h1>
    <div class="content">　　余童子时随先君宦游留都与丰城杨文恪公实相比邻文恪公醇徳奥学名重一时与先君交谊甚厚予不肖以先君之故获执经门下公不以童子鄙夷亟有称许予每叹大贤君子惓惓汲引后进之盛心而未知所以报称也公既没公之弟某自县令入为郎官予虽未及识而幸窃闻之厥后出处不齐乆不通问每忆公之后恨相晤之难欲得人一叙公平生而未能也今年春郎官之子名牧者以胄监需选至京间来谒予恂然尔雅与之言意趣隽永似有养者予因知其不愧文恪公之后而嘉叹焉未几得茶陵判以行索予文为赠予告曰子今筮仕而为政矣其亦知乎夫民情无大相逺事理无大相悖也文恪公以明体适用之学着休光于当时子之严君尝率其教以作县亦既善其軄矣子亦何俟他求哉以子之严君所以治县者治若州可也夫茶陵古吴楚潇湘之胜忠信才徳之乡号称易治吾安敢谓今不同于古而行政之端治理之则当有不易者彼簿书期会之间举措禁令之末夫人能之而文恪公之所以垂训子之严君所以从事者要不止是也杨子行且勉哉抑予尝侍教文恪公而见其论学要主于静呜呼公之所以致力于希圣希贤之功而可以通于为政者不在兹乎夫静则志不分而学有以足乎已学则术不疎而才有以适于用循是而之殆无往而不宜矣而何有于州之判杨子勉哉予以疎懒多病行业无成今且老矣于所以副公之教者无乎尔也观杨子之才质可进于是故因以朂之

　　赠莆田郑都諌擢南京通政序

　　自予寓居长安里第与都谏莆阳郑君相比邻郑君以纯正之质乆在谏垣谙练精明风裁整肃凡所建白多系国家大体名声隠然重朝署比予主会试君以璧经佐予校阅详审予甚乐其助未几君擢南京通政于是论者谓以君才识器业当留议大政当剧冲通政望尊而事约矧南京又多暇也于君弗称予谓虞廷九官纳言居一明兴设九棘之位而通政与六卿等何谓轻也是故出纳王言疏达民隠凡闾阎之疾苦圜扉之枉抑与夫军旅之急机密之务下有言于上则通政以闻上得而可否之使君门九重近于咫尺四海万姓通于一身王者所以亲四方而广其聪明之徳于天下者通政责也通政缺往往补以给諌诚以给諌居中通政在外体相维也职相成也是故命令政教议当乃行斯封驳之体也敷奏复逆验当乃行斯纠叅之意也明乎给谏之职者斯达于通政之义祖宗立法之意渊乎深矣夫以郑君之才识器业于通政何有哉若乃以南都为君少南都王业之本皇祖经纶之迹在焉郑君兹行也固将循行周南顾瞻周道谒钟山之陵朝宫寝之下忾然若有接乎皇祖之威灵悚然若有闻乎命官之意退而立乎其位也郑君虽才犹且难之矣而可以易视耶夫通政者通国家之政者也通政之职举则六卿之职举矣郑君念之哉昔在魏相给事中去副封絶壅蔽散阴谋葢明乎通政者也及为相好观故事及前人便宜章奏坐相府輙白四方异闻冦盗风雨灾变郡国所上者悉奏言之辅成中兴之业实赖是今四方异闻莫备于是司国家典章前人成议莫详于留都郑君其有意于魏相之事乎则兹行也厥系重哉于是郑君行其所取士陈子言辈重违其师乞予文为赠予雅辱君厚又以邻比之雅共事之义知君特详而乐道之也故书以为郑君赠

　　龚母蒋孺人寿文

　　今年春予承乏主会试得吾松士七人龚子次元试政秋曹将服有官政一日过予告曰恺昔早丧我先君子赖母鞠教以成母之苦心至矣恺不敢忘念无以报母母兹年七十有八仲秋日为其始生之辰惟夫子惠一言以为母寿且以为母之荣予诺而未果未几龚子得选浙之慈溪尹亟见予以请噫嘻龚子予将何言以寿寿母与为母荣者不在于子耶而又何藉于予言也人之事亲幸喜其强健之日而欲祝其难老岂非真切至情哉情出于真切亦惟求所以自尽耳而人又乌能为之助也然予谓子之寿亲者必有以悦其心悦其心必有以顺其志顺其志斯有以荣其名夫悦亲有道无贻亲之忧尔矣顺亲有道无违亲之教尔矣荣亲有道无致亲之辱尔矣诚使悦而无忧顺而无违荣而无辱所以致亲之寿又乌有他道也而非人子之自尽则何以哉嗟嗟龚子吾闻子之先君积学植行卒弗克彰顕以没而令母握勤抱辛教子以成业岂非贤母哉夫人固有服劳田畆与力商贾菽水承欢求为乡闾善人亦足以自尽而况于子致身于科第膺百里之命母当享有禄养异时貤封之及行且得之则所以悦亲顺亲荣亲以为亲寿者不有余地哉诚由是而益勉进焉崇志励行逺大自期卓立于天地间益致厚母之寿非子事耶夫荣辱得失之分相去甚邈而几则微矣而要在乎发轫之始慈溪之行子之发轫也子之为人英敏而洁修吾于子爱莫之助辱子意之勤聊以斯言复吾子其勉诸

　　贺大鸿胪卿强斋吴君受恩荫序

　　今制京官三载考绩得给诰封三品者上及其祖下荫一子奉常强斋吴君兹当考绩之期得封荫如例其属吾云间李子子诚者江阴徐子洽者过予请言赠君予谓国家之待臣下推人子显扬垂裕之志恩及其前后劝忠之典至矣渥矣鞠躬尽瘁夙夜匪懈以仰答眷恩固臣子之分不俟言乃若所以自致之者岂偶然而得哉夫所谓世胄者固贵乎植本之固而尤贵乎培之之勤譬之树艺楩楠杞梓髙原沃壤根本盛大雨露之所沾濡日月之所照临云霞之所辉映叅天蔽日固其理也而又谨于守视爱惜而壅溉之则生意油然自蓓蕾而枝柯而拱把而合抱愈乆愈茂上干云霄下荫丘原阅歴氷霜孰能御之若夫植本不固而所以守视爱护者复不加甚则且戕伤而阏抑之则亦至于摧败零落卒为枯株废梗而已而又何有于盛也树艺且然则人之有家与大而有国其不可推哉予少则闻都下吴京兆拙庵者讳雄由成化戊戌进士累官至应天府尹其间扬歴内外善政伟绩不一而足当弘治正徳间吴京兆之名籍甚隠然公辅之望可蹻足待而公遘疾卒识者犹以位未满徳为公憾焉然即公之所树立则亦卓絶炳朗福泽加于上下所以施于后人者多矣公子大经号继拙以荫入监未仕卒于是今奉常强斋君承之强斋名祖干京兆公之冢孙继拙长子也补荫授鸿胪寺序班鸣赞左右寺丞左右少卿擢大鸿胪再擢奉常强斋读书积学审志向端慎谦恭歴官履正不踰矩度鸿胪掌百官复逆与四方章奏劳勚独多日承朝廷宠遇及兹被恩典子继志年甫十三岐嶷颕秀称其佳儿复准入监是虽强斋之荫而实京兆公之余休京兆余休而强斋培溉之力乌可诬哉昔予先君子雪岑大夫亦举戊戌进士予与强斋实有世讲谊予性疎懒于强斋多简畧而强斋顾我独厚则今日于强斋之际遇在他人而犹歆慕侈颂之予顾可以终黙哉于是因二子之请而乐为之言

　　赠徐存翁寿序

　　柱国存翁老先生以徳学巨望受知圣明道行于廊庙功加于海宇而荣暨于乡邦有年矣乃今九月某日言届初度之期而公寿则方五十有五其所以调燮经纶以寿吾君寿宗社寿天下者正未涯也予不佞雅辱公爱荷公得遂归田倐忽五阅岁矣然所望于公者亦惟藉以大行以永观厥成而林泉樗散加以疎慵乆未有以寿公也兹庠彦郁子直卿者公震器之新娅而亦与予有葭莩之契乃特谒文欲逺致京师以祝公寿而予之于公固自有所乐颂者因语之曰子今寿公子之爱公也子之诚也而吾人之爱公子知之乎吾人之胥寿公吾人之诚也而天下人之胥有是爱者子知之乎夫寿之也者爱之也爱之而匪为容悦则此心之诚为之矣然则推子之所以寿公而公之所得乎寿者不既多哉予曩与公同侍朝端日迩徳辉公之徳量功业予雅知之此心之爱慕乎公者亦自谓真切而无所欺饰也故縁是而知天下祝公之同情而予之所望则亦谓有所凭借焉耳夫公以贞静之量明达之才经济之学自筮仕至宅端揆而终始如一公之所养可知矣是故吾见其恂恂者焉其容温庄其度舒徐其喜怒不见于色葢和以畅矣是故吾见其誾誾者焉其言论不凿其谋猷不诡以随其旨趣深逺而曲尽体要葢辨而理矣是故吾见其秩秩者焉其揆事必恪其宰物必信其执守坚定而不惑于人言其应变从容而即可为经乆之利葢正而确矣夫和而畅者养之纯也辨而理者养之粹也正而确者养之精也纯粹以精三者备而寿之道全矣矧惟公今居宰辅之地茂膺台寿天子宠绥之荐绅仪刑之士民钦颂之近而姻戚乡里爱戴之逺而天下倾慕之此非有所强假于其间乃公之所自致者也一诚之相为感也诗曰乐只君子遐不眉寿美寿之在乆也又曰其徳不爽寿考不忘言致寿之在诚也公之徳诚矣此虽为自贻哲命之道而天寿平格又有以见天心之纯佑则社稷灵长之庆终将赖之然则公之一身上以寿天子寿宗社下以寿天下之民皆本于今日之寿是岂非公之固有而为吾人所凭借者乎予叨辱庇庥优游田畆得长为太平遗老其庆幸尤切而郁子之钦承徳范于有永又当何如其为庆也哉此其所以为情独至而为祝必先者也予因得以序而附其私

　　贺郡博许北门膺嘉奨序

　　临安许君北门以辛丒进士来为吾松教授未几文化大行当道者贤之侍御董君某吉君某移檄奬励于是郡弟子员某某等相率请言于予为贺辛丒之歳予佐礼部承乏知贡举则于许君有场屋一日之雅顷予谢政归方喜诸士子得贤师而又重以赠言之请不可无以复也昔晦庵朱子尝为教授厅记称教授之职之重诚以教授承天子命淑一方人才教授而能躬行徳义以端仪矩又振作倡率约束诸士子于道储材待用斯则能尽教授之职而天子所以畀一方之教之意也然职是者多茍焉以从事而其尽心者则亦不过勤勤于课业升散较计于拜起揖跪之间曰教在是而于其大者则忽焉不知务求称厥职尠哉此固朱子所谓茍道也许君以清雅廉靖之资检饬修治动无过举所以端仪矩者既有本至振作兴起以切劘多士者予虽未得其条教之详然观多士之誾誾于于出入罔倍于道争自磨淬懋勉学业则许君之所以为教者不可知哉夫验郡邑之治视生民休戚稽学职之举视人才盛衰铨司以士之登名乡书有无多寡为殿最许君视篆之秋适当宾兴士之获隽者八人可以言绩矣二侍御之崇奬也固宜予闻之古者今之鉴也前者后之师也昔之职教吾松者有豫章之胡萧山之魏庐陵之孙皆以善教者闻流风遗泽迄今人仰之不忘许君其闻三公而兴起者乎三公而皆禄位显大树立焯炜为一代名卿许君将来所就其可量也二侍御今日之旌奬其殆权舆矣乎

　　张母太夫人李氏寿序

　　予自往岁得告归四年老病日甚不复亲文事朋旧亦莫复以文事相委即委亦力辞非故尔也老病怯心思思则头涔涔眩纵强执笔亦荒缪衰飒不成语故谓不若尽谢絶始静养耳尔乃西蜀大中丞明厓张公奉命来巡抚江南吾松适有倭冦之惊始自予归之年即充斥中更三四抚臣开秉节钺征调兵饷未能扫荡民罹荼毒不可胜纪明厓公自筮仕负才畧昔叅淮阳平冦有功爰以上下推择镇抚江南専讨冦之任公来祈祈不亟不徐镇定整顿经畧所至改观易听人心竦动山川变色公有母太夫人李氏随养官所公孝心切至自姑苏迎来云间九月廿三日夫人诞辰于是寿六十八矣明厓即官署称觞为寿而吾郡守郢城黎侯来乞予言为公祝寿之助予言是非予所堪而兹则有不容已者昔公大父毅斋先生实与予同举进士予于明厓有世讲谊则于夫人之寿固当有以相之而可以例却耶猗嗟夫人之寿不有固然者哉寿本于天为言犹受若为天之所授夫人之受于天者宁可一二数也辛未讵今四十余年矣我思毅斋宛然在目恂恂诚悃君子长者有徳人也而仕止南康郡守年仅六十有一位不称才寿不满徳明厓父石溪积学谨行仅一举于乡不及仕而卒则张氏父子之食报未尽者不并萃于太夫人哉予闻徳莫厚于活人功莫大于弭乱今冦暴甚矣师乆不竞上下謷謷如在膏火明厓公从容展布绥怀捍御徳惠既敷武事丕振内宁外弭未及一岁羣凶消伏元恶授首党与肃清人乐更生此功此徳不本于太夫人而谁不有太夫人宁有明厓吾人之祝颂何啻万口一辞也吾又闻夫人秉性贞淑弱龄守志安贫苦节训课明厓拳拳诗礼忠义之教规范严肃妇道母仪征古淑媛与孟陶之母无愧焉懿行若此即非先世遗休与明厓之功徳寿岂为夫人靳哉然即明厓今日之事而夫人之寿固可豫必明厓受命専征文武之才唯谈笑间耳而虑恐不堪实兢兢焉情爱莫切母子夫人见子朝夕忧勤中心宁能释然也哉今冦平矣上下安恬千钧之负一旦而释大慰上下之望勲名既崇位望益重去忧为喜脱险就夷可以承欢夫人之侧于于衎衎而夫人之情不有大乐者乎乐则康康斯寿矣是则冦之平非天之所以与夫人之寿而成就明厓公之孝哉昔诗颂淮夷之功而本于天锡归诸寿母公以平冦功成适当夫人降诞岂偶然也岂偶然也予方俛仰今昔有感于公之世徳发自悠逺而黎侯为公乞言意甚恳侯又为予丁未所举士不得辞故为此说以授侯曰是可以为夫人寿筵献矣

　　文简集巻二十九

　　●钦定四库全书

　　文简集巻三十

　　（明）孙承恩 撰

　　○序

　　会试录序

　　嘉靖二十有六载是为丁未天子朝羣后来万邦万邦之士与计偕者四千三百人有竒景附阙下愿为帝臣求试于有司春二月礼部尚书臣费某侍郎臣许某臣崔某以闻上命学士臣某臣某往主试事同考则侍读臣某编修臣某臣某臣某臣某检讨臣某臣某臣某都给事中臣某臣某右给事中臣某署郎中臣某主事臣某监试则御史臣某臣某暨诸执事咸慎简以充臣等肃将明命矢心勤事三试之仰遵宸断取中式者三百人故事有録录其氏名及其文之可传者以献臣某谨序其端臣海隅侧陋遭逢圣明备位官长不能竭忠殚力报塞万分之一夙夜兢惕私心惓惓图惟荐贤举能仿古人臣事君以人之义乃今躬亲其任臣幸甚幸甚先是嘉靖辛卯臣尝典试南畿后六年典试京畿获覩文于两都人士及兹大合天下士试之获尽观四方之文殊状异态隋珠和璧竞爽并耀谠论嘉猷层见迭出究天人之原恢皇王之绪明道徳之归探性情之秘文有经纬之方武有戡定之畧错综六艺挥霍百家若覧职贡方物毕陈筐篚稠迭玉帛纷错若阅舆图都邑具列名山大川棊布星罗昭然指掌也天下之大观备矣臣观万国之朝会也分封而别壤殊途而异辙及其戾止不敢后先者大一统也羣士之敷言也人殊其才性异其尚及其合并莫敢异致者会皇极也同文同轨之治猗欤盛哉臣惟天下之生乆矣宇宙贞元之会唐虞三代以来仅仅可数也是故至治之世不可屡值明圣之主能几遇哉我太祖髙皇帝应天受命首出庻物而有天下正乾坤之大统昭日月之重明丰功伟烈超出千古圣子神孙绳绳继继百八十年于兹矣我皇上天纵圣神诞膺寳歴深仁厚泽丕冐遐迩际天所覆极地所载莫不颙颙然向风承徳一统之治皇极之行愈隆愈盛固其所哉然则士生今日岂非千载而一时也夫太平之业以人而致亦以人而守国家求贤是急登进诸士将何为也臣用敢告曰祖宗丰芑作养之仁皇上礼乐陶镕之化诸士渐被乆矣兹当脱迹岩穴感奋风云致身之始其将何居夫士莫先尚志而审所效法臣闻虞有九官周有十人皆圣贤之选也诸士能绍其芳躅矣乎诸士实生虞周之时非是则何式主司非是亦莫敢以告先资自献诸士则既已自许矣许而弗克终主司者之所惧也诸士念哉为人臣而享有禄位邦家之基生民之命社稷之寄诸士与有闗矣无负尔所学无忝尔所举无弃尔今日之言慎乃恒徳敬尔官守陈力宣猷以弼至治衍宗社亿万年无疆之休主司有厚望焉诸生尚其懋修徳业学底大醇（缺十六行）者后先相望何其盛哉而曷见其有南北之限也方今皇上懋昭文德礼乐教化风行海流鼔舞造就之下其争自濯磨者孰非彬彬之士而尚可拘拘以地言耶臣观诸士子之文而得之矣其涵养之厚志向之正造诣之深器识之伟所谓魁梧博大雄俊卓絶者莫不具见焉则所以匹休前哲为天下之才者不在诸士子耶而又曷敢以一偏者诬之也虽然才之在南北固无弗同也而有弗同者系乎人全弗全耳才之在南北固无弗全也而有弗全者系乎人尽弗尽耳知其在我者之本全也扩而尽之则南北之才可以大同否则自限于一偏斯其不免于异矣然则君子之于才也其亦无弗尽而自限也哉仰惟国家设科臣等滥承任使期得全才以为上用也故论南北之才而因以朂诸士焉

　　顺天府乡试录后序

　　皇上御极之十六年是为嘉靖丁酉秋八月顺天府举乡试之典上命侍讲学士臣某往主文柄既取士如式刻其文以献臣某当叙于末简则申一言以告多士曰国家建立庠序羣俊髦之士于其内而俾之学夫学何学也君子大人之学明徳新民之事也斯学也唐虞三代君臣之所以致治孔子孟子之所以垂训国家之所以俾吾肄焉以致用于天下而我之所以将为天下用也诸士子平时之所从事者非是乎臣闻之记有曰君子有三患有五耻三患云者未闻也患弗闻闻矣患弗学学矣患弗行夫道以闻而知弗闻胡知以学而能弗学胡能以行而至弗行胡至是故君子以为患也然臣于诸士则固知其免三患矣观于其文莫不深造极诣于所以修已治人者言之切焉说之详焉见之的焉弗闻弗学而有是乎臣所未知者行弗行耳夫所谓行者固非俟达而后行也然穷养所以为达施独善弗若兼善为大而况国家之所以望士也诸士子其能行乎古之人道成而弗获用者岂胜数也今诸士幸际昌辰录于有司将见用于上人益将责汝以行矣则于斯患也患方甚焉诸士子其能知以为患乎乃若所谓五耻者耻生于患患而能无患斯可以免耻矣是故闻矣学矣行而至矣夫既行矣则居厥位必能建厥议必能举厥事必能称厥职必能绥厥民必能懋厥绩是皆以今日能行与否占之故曰患而能无患斯可以免耻矣患弗免于今耻曷免于后耶夫患而求无患其患也岂徒言说尔矣葢必有修为践履之实诸士子允若是乎异时有官守言责之寄将遂能免厥耻乎臣不佞实有望焉乃若弗患斯患弗耻则耻岂惟则然汝弗患人将汝患汝弗耻人将汝耻而况臣实有以人事君之责则于诸士不尤有所系乎是故不能不为谆谆告也

　　使交纪行稿序

　　嘉靖改元壬午今天子即位当诏谕裔夷承恩承乏词林与给事俞君崇礼实奉命使交南先是传闻其国多事道梗比至近境则闻构兵方殷其王已没其世子亦播越海上不果入未几崇礼且物故具疏得请暂辍复便道过家先以是岁秋八月行比归往返凡八阅月途中履歴随意以小诗纪之与凡感懐酬赠之作共得古近体若干首故文败楮猥杂细书纷积箧笥中家居无事复为检出不忍遽毁弃择稍可诵者共百五十章命儿辈录而为帙时一展览以无忘兹役嗟夫昔人以衔天子命使絶域为荣予惟浅薄莫克胜任又适值交中之变恐弗善厥事以辱我天子宠命故辞多惧又孱躯逺去亲侧屺岵之悲人情所不能免者故辞多忧思与夫履险阻览风俗触事感心故多哀伤慨叹而凡登眺游观之适十无二三焉此予诗之犬畧也览者弗是之谅或咎予不能彰显光宠顾咨嗟愁苦如畸穷旅人之为者为弗宜则亦过矣

　　韩文考异叙

　　斯文自六经以后莫古于秦汉至晋宋至六朝则靡矣昌黎氏独起而振之雅健闳深凛然足以镇浮薄而矫侈靡而于此道之大本大原固亦尝涉其涯涘而得其梗槩葢征诸六经无甚背焉者论者以之配孟轲氏固为少褒然其振裒起废之功葢亦伟矣夫好古之士多尊崇而笃信之者岂独以其文辞之妙而已哉但传世既逺中间奥文竒字每为注释者之所妄易为学者误多矣紫阳夫子以豪杰之才卓出千古之见于羣圣人之经既已殚厥心思而尽发其奥义而谓六经以下莫善于韩氏之作病夫妄易者之误后学也乃悉取杭蜀闽三本较其异同而多所更定其于方氏之说辨正尤多葢方氏习尚竒僻彼徒以文莫竒于韩故常以已意逆之移易其偏旁支离其句读甚至倍理者亦不之顾不知韩文之所为不可及者固不専在于竒而彼顚倒其言辞崛强其文势又不足以谓之竒乎此固紫阳夫子之所病也而考异之作其有功于韩也大矣今韩集人诵家传纂组之士肆口而谈涉笔而书者不知其几也而能闯其堂室者有其人乎呜呼文从字顺各识其职作文之大旨昌黎固已言之详矣而曷尝秘于人耶固弗察焉耳矣因序重刻而并以是告吾党之学韩者

　　重刋文公乡约序

　　郡伯内江喻先生之治松也日求所以裕民者劳心焦思勉焉若弗及也欿然其未足也衋然如有伤也呜呼其拳拳为民之念天实临之间示走以文公乡约一帙曰此先生所以导民俗以归于厚者予不佞无以称师帅之职兹欲刻是书以教吾民也信能行之浇漓之俗一变而之厚吾之心其少慰矣乎子以为何如走也窃闻之禁民为不善善也非善之善也化不善使为善善也善之善也吏习盛而儒者之效不白于世先王之法意泯灭殆尽是故耽冥沉酣睢盱恣肆付民事于罔知者固不暇论而其能尽心者则又不过汲汲于簿书期会之间谳鞫讯断之际惟禁戒是严惟刑罚是峻强察自用以邀誉于上下则已为良有司矣而何以教为居今之世而有事于教者孰不笑其迂且无用耶夫其所以笑其迂且无用者以民不易教也呜呼天下岂有终不可教之民哉未尝教之而即谓民弗率教此则厚诬吾民之甚而先生之所弗取也走昔尝侍先生议论之末而因以求其政未尝不严且明也而一以寛厚爱人为本所谓惨刻峻厉者咸无取焉葢儒者之政也是书既行诚使如先生所言风移俗易庶几复见先王治化之盛而彼呫呫然笑以为迂者无所容其喙则岂惟一郡是赖将于我国家实有助焉虽然昔子朱子之修是编也亦尝虑其难行矣葢常情可与乐成而不可与图始呜呼此则在我二三父老相与倡率之而走也及今病废家居亦敢不偕我同志敬劝相之以副先生盛意哉

　　华亭县志序

　　华亭志志邑事也华亭为松附郭邑志所志者郡志尽矣而复志此者遵制也正徳庚辰冬十月有命征天下郡志邑为制无得相附籍而华亭故以附郡无志江右聂君豹以名进士来宰兹邑视篆甫二月闻命祗惧则首以今郡守汝南孔侯辅命来询予予适治任北上无以副也乃属邑庠弟子员金子廷桂沈子东洎儒士顾子曦三阅月告成凡若干巻予得而读之大率即郡志録其事之系邑者而近事则颇续入耳然伦从类合甚便检阅亦无害其独为华亭志也君于是欲得予叙其首不可复辞则告于君曰志之为体重矣昔者成周之制职方所司外史所掌详且备矣两汉亦有可稽焉唐宋舆地图经三年或闰年一修上之舆地图经固亦志也夫其屡修屡上者岂特为具文哉郡志修且八年矣兹非其时欤夫华亭固天下壮邑也而濒岁荐饥民困滋甚呜呼前之郡志秉笔君子固已隠忧而是叹矣而况今日哉以一邑槩天下可悉也圣朝欲知生民休戚则志之征也而岂徒欤休养煦泽以施因时之政将必于是赖而且有所责成矣且邑附郡则在郡犹在邑也然为志且不得相附籍而况于治谓容有可诿耶承上徳意以施因时之政非聂君之责而谁责君其勉矣圣朝且将据是以验君他日之治绩也已君以予言为然俾遂録以为序

　　菊谱序

　　范石湖谱其所植菊三十六种谓东阳好事者家多至七十余惜未尽得刘家谱三十五史正志二十七（阙）为哉但业已有者不可废故具列之以贻老圃俾谨守焉而复书此庶见者知予非溺意于物如苏长公所病也

　　张东海先生诗集序

　　诗不可徒作也昔者圣人之叙诗也自非厚人伦禆风教存劝戒示得失者輙斥弗録葢冺焉无闻者不知几倍所存矣后之作者又何浩瀚不可殚纪哉夫三百篇逺矣不可几矣然必不背孔氏之意而后可自附于诗骚人墨客所以流连自放于禽鱼花竹之间以寓其欢欣悲戚之意非不工且丽也而三百篇之旨希矣甚则又有为淫亵燕昵之语则凡端人正士讳且羞之而谓不见斥于孔氏之门无有也东海先生诗名满天下兴之所到不假雕琢而气昌辞伟寓意正大所谓厚人伦禆风教存劝戒示得失往往具见其于淫昵之辞无及焉庶几所谓不背孔子之意者乎至其所以自信不愧不怍者则十每四五呜呼先生之于诗信非徒作者也夫作诗本无法有之自后世始専门之论曰兴欲其逺故为渺漠汗漫如醉梦人语曰意欲其深故诡匿如商度隠语使人读之卒不可晓二者为诗家要旨流连自放而于其大旨则忽焉竭精弊神卒背孔氏之教先生之诗何尝不深且逺也而其所自得者岂徒拘拘惟是哉先生平生作甚富而不甚靳惜故多散逸其仲子都諌君辑録仅是然诸体班班具矣都諌恐乆亦并亡也欲梓刻之属予引一言于首輙敢僣论如此或曰诗本人情性大率与其人类考之诸名家之诗可见先生为人髙迈旷达故其诗多超逸明爽雅负志操故其诗多慷慨自许或曰昔苏长公读涪翁诗谓如见鲁仲连李太白令人不敢复论鄙事先生之诗脱出尘嚣此语若为先生发是三家者之言虽不足尽先生之诗之大而要非无所见者并附于后

　　集古像序

　　予既辑古圣贤刻本像一册顾戴氏所画帝王像四十七幅者虽未真戴笔而冩染甚佳予爱之适南昌黄生子才至黄以传神游吴越予谓其可办此也因命临冩而益以所无者十一人戴本有闽王李后主嵬琐不足録司马懿梁昭明黜不使与汉髙祖宋仁理宗之疑似者悉以石本更定之浃旬而毕亦颇足观黄生谓予曰请得全册悉绘之予欣然诺或曰古人逺矣其色之缁晳妍媸何所证据今乃欲以己意为之不几于亵乎予谓周孔大圣颜孟大贤其肖貌在天下者固万代瞻仰大儒如周程张朱名臣如诸葛韩范髙士如严陵彭泽以至才贤如李杜韩苏忠节如文山武穆皆有遗像留传人间人所饫见余则不免惟画者之意为之而固无害于景仰之心何亵也乃亟命黄生从事又二旬成则神采溢出俨然如见胜刻本逺矣数多于旧者九予益之葢尝入维扬而谒盘古之塜游吴会而仰泰伯季札之髙风与吴公子游之贤经檇李登胥山而思伍贠霍光之忠出淮阴访吴兴而伤韩信李徳裕之有功无罪至乌蛮滩而叹马伏波之勋烈过梅闗而瞻张曲江之风度谓是亦不可缺者乃追忆其庙貌肖入之又读李忠定集陈龙川集而得伯纪同甫之像一钦其忠谠一赏其才气亦附焉不更益未备者缺其所缺无所因也而不遂为搜揽者势不能也不去其可畧者存其所存不忍废也而不推以及其可及者谓是固可已也区区纂辑之意葢如此

　　阳翁奏谢录序

　　奏谢録何为者阁老阳翁先生自录其奏谢语也奏谢已矣而复自录之者昭宠遇也既成帙将付之梓间出以示某某得而读之作而叹曰美哉沨沨乎不徒言也予于是有以见圣明知人之哲焉有以见圣明待大臣之礼焉有以见翁事上之敬焉有以见翁感徳之诚焉翁早入翰苑侍经筵日讲为大宗伯司礼乐暨叅大政忠诚懋着诞被圣明眷知委任隆重是故酬劳锡美宠赉频承日益优渥翁感知遇每于拜受随事奏谢莫不敬慎祗抑吐露备见悃诚其君臣上下一徳孚契者如此夫骈俪虽非文章之至而古人多有施于君上陆宣公敷陈治道明扬典则于斯为盛自夫眩竒侈博德以事赘砌辏胜而意脉微纂组工而本质丧虽韩柳犹未能尽去时敝至欧苏曽王叙事浑成纡徐委曲斯为大家数语阳翁于兹其亦有得于四子者乎故奏谢诸篇上足以昭君休下足以摅臣臆有浑厚博大之风鲜浮靡浚削之意叅之古集无媿焉孔子曰辞达而已兹非然欤是宜刻以为后人式乃若翁前后建白贲饰皇猷谠论嘉谋与他髙文大作体裁备具风雅错见炳朗辉烨自有全集兹特其一端云

　　方齿録序

　　两京洎诸藩士之登名贤书者复有私录制往往殊焉方齿录者辛卯应天同榜诸君子所刻也分方以列名随方以序齿有字焉有号焉及其父母焉及其配焉及其昆弟焉及其子焉及其里居焉何详且备也详且备者厚之也是故由身以上则为叙年雅由身以下则为缔世讲及配及昆弟及里居无非敦契谊申乆要厚之至也毅斋孙子曰是岁也予实与蜀郡虚山学士席公主试事道出淮泗之间而得异兆有巨鲤跃入予舟予骇且喜曰兹行也其有名士入吾网罗以副吾之所求矣乎及竣事则一百三十五人者固皆魁伟宏博之器颕敏特达之才一时誉髦士也逮上礼闱由壬辰及今凡六举而获荐者几五十人则固已盛矣而有沈子坤者辛丑魁天下有吴子情者甲辰传胪三人有李子春芳者丁未复魁天下前是无有也不尤异哉获鲤之兆斯其验矣嗟夫予以浅薄于诸君子无笔砚之雅声问之及徒以场屋三试之文而偶获识拔乃诸君子不负予之所举黾勉不懈率克自奋而三子者皆振迅于十数年之后雄鸣髙举使天下称是科得人而予滥有藻鉴之誉岂非予之庆幸哉继自今出处固有迟速之数而其用志要当无殊庸讵知不尚有几人如五十人者乎又庸讵知不更有如三子者乎则予之庆幸又何如也抑又有以告诸君子夫由黉校而荐诸乡荣矣荐于乡而举于礼闱益荣矣举礼闱而至于获大魁斯又益荣矣而甲科之外不犹更有大荣者乎乃若策勲砥行伟然以徳业名天下垂后世嫓美于古人斯则为荣之大而岂非诸君子之事哉愿相与勉焉能无负斯语则予之庆幸又当何如也庸谂于诸君子刻为方齿录序

　　同年录序

　　同年录者录士人同荐于乡者之氏名也士荐于乡夫既有録矣而复録此者本厚也嘉靖丁酉之歳予与学士四明姚明山主北畿乡试未几诸中式之士葺有斯录欲予二人各系一言逮兹十余稔矣于是诸士凡四上礼闱而获隽者致五十余人咸以是科得人为盛乃今五十一人之仕于朝者复屡申前请予惟古云同年有昆弟之义夫萃异姓于一时何谓昆弟也而致其义欲如昆弟则兹录之为也是故乡录惟其名私录惟其齿齿同者叙其月月同者叙其日合而观之长幼秩秩则百三十五人者真昆弟若矣匪直是也具地具业即乡录也具世具行即殿录也不厌其重复不嫌其赘琐而着其号列其子则又二录之所无者必欲申郑重恳到之意凡可以维持而系属而聨络俾无至于忽忘者无不用其志虑逺而谋悉谊笃而情真将俾家藏而世讲焉兹录之用意不其厚哉嗟夫歳月易迈回首往事如昨日明山既已下世而一时同榜之人自今观之何其不齐也夫其不齐者所遇异也出处迟速不能以一律兹其升沉之为异而以昆弟视之则宁有异哉独念诸君子以甲科致身将树绩于明时而拳拳往昔录叙之请乆而益勤推是心也则居常而欵昵暌阻而讯问喜有庆哀有吊徳相劝也业相赞也过相规也进相引也至于拯危而扶艰存孤而恤寡一开巻之际葢有惕乎其若伤油然不能以自已者夫是之谓昆弟也必如是而后不虚乎兹録也乃或泛然漠然犹不免于忽忘若途人之相视则是举无乃具文乎诸君子之志孤矣

　　丁未同年齿录序

　　嘉靖丁未会试同登诸君子刻叙齿录成谓予于是科有场屋之雅求一言弁诸首丁未距今于是五阅岁矣而诸君子不忘于是举也予因叹曰诸君子之用心不其厚哉夫同年有弟兄之义尚矣然试录之刻惟以名次为叙而弗论其齿则少长错置谓之弟兄也弗协兹诸君子所以惓惓于齿之叙也惟齿之叙则长长而少少真弟兄然诸君子之用心一何厚哉虽然诸君子岂直于一录之间少长之叙弗舛也吾推诸君子之意岂不欲同登三百人者于仕进也同一亨达而无一蹇踬同一优裕而无一屯剥同一焯显而无一黯闇同一福履而无一困阨同一子孙其昌而无有衰替同一存心之厚而无有自处于薄者乎吾意诸君子之心其相爱有如是也虽然诸君子之用心固然然有不能以同者则有一致同之道诸君子其欲闻乎是故有可以自尽以求同者有不可以必同者先其可以同而后冀其不可同吾不知卒之同否何如也今夫诸君子俱有官守言责矣虽崇卑大小内外逺近不齐而莫不有人臣之义是则所以自尽以求同者故事君也而忠贞同受事也而勤励同从政也而公正同临民也而仁爱同持已也而清介同患难也而节操同交与也而道义同同一厚而不敢自处于薄同一慎而不敢自絶于天天者理而已钦崇允迪夫然后心尽于我声闻于上自天佑之吉无不利而诸君子所愿同而不可必者将或有可冀乎如是则诸君子之愿其少慰矣岂惟则然上而圣明所以简拔诸君子之意亦将在是而区区与诸君子有一日相从之雅其义可知矣乃或有宅心颇僻违道戾常自异于众甚则败名丧节甘置其身于不韪即何以言同于人而人亦孰肯与之同哉呜呼礼贵始进终身为同诸君子既同于始矣而卒之乃至有不敢与人同与为人之摈弃不愿同则其人何如哉或又有以禄位为轩轾则亦浅之为丈夫者诸君子不尔也无亦过为之虑则斯録其有深意矣乎乃若予者浅拙疎庸缪以齿先诸君子一日顾碌碌靡有称闻今齿日向迈诚不能与诸君子共驰骛于事功则亦将请老明农洁身而退求尽出处之义以无忝诸君子所推先葢乆有志焉而未知何如也因叙是录而并及予私诸君子其谅我乎

　　顾文僖公文集序

　　东江先生文僖顾公集四十二巻卒后其季子国子生天秩并冡孙处州府同知应阳所刻也间问序于予予受而读之既则谂之曰孟轲氏谓尚友者当并论其世予与公生相先后且有葭莩之谊无俟论世然论人必先于其大斯集也读之者当无论其制作而要当先识其大也予尝怪欧阳永叔以文章为一代宗工然其自道乃谓政事为先而文学若在所后其言曰文学止于润身政事可以及物斯言也予窃惑焉昔者圣人教人无一偏之务体用合一者固吾儒之学也故曰明体适用体用不可岐而二也审矣四科之目因其才性所近而成就异故各举其所重者言自今观之圣人之所教与羣贤之所学可具见也由求游夏言论风旨固在岂由求絶无文学而游夏絶无政事乎嗟乎可与语礼乐者必其思通乎性命识达乎天人此文学也而实施于政可与语经济者必其才兼乎今古量包乎宇宙此政事也而实本于学兹非合一之道而奚其不相为用不相为用则其所谓文学政事亦何足取而岂通儒大贤之事也故具大学术者斯有大经济有大经济者必本于大学术如是而后可以擅名于一代也吾观永叔之言固尔而要其事业所就则固尝秉钧轴践台鼎相业焯炜并配范韩而文章之着超唐拟汉文章政事比隆并盛则又何可以其言为据而于二者轩轾耶惟东江先生早岁力学有志圣人之道其于文章追古作者亦将学为今之欧阳子也予不佞窃玩其文固知公学之试其大凡其应酬纂述唫咏篇章有闗民情世用无不说之明而思之悉图议政本阐发大猷向使其得柄用则华国经邦必将尽行所学而惜乎弗究其志不得如欧阳子之得叅理弘化以润色太平此则若有遗憾耳然公之文经济具焉可以兴道致治于当年垂法示训于后世彪炳烜赫昭掲于天壤也决矣是则吾之所以论公之大至于文词篇什追古作而无媿者则固公之余事而不俟言也嗟嗟东江生也志在经世则其于世道之治乱民生之休戚所以酌古而施于今者固已剂量于胸中迩岁倭夷冦乱凭陵上国涂炭生民歴三载犹未巳使公而在目覩时艰必将流涕痛哭即古之安攘者运筹策以赞助当道一解吾民之阨乎而惜也九原莫作矣抚事怀贤其能无怅然也耶此予之所以论公者并在于是而区区之制作诚不足为公覼缕也请以是序公之集何如

　　别驾吴公一斋先生诗集序

　　江西抚州别驾吴公一斋先生毅斋子承恩舅氏也赋性鲠直而刚世以医为业多活人功至先生家值困乏先生力贫苦学读书无间寒暑夏月夜读纳足瓮中辟蚊用力甚勤业乃成就以葩经中乡试登成化丙戌罗伦榜进士先生学既晩成仕亦艰得而赋性始卒不变初仕为任县尹转滕县升擢漳州转抚州别驾惟其伉直故多获戾虽处上官亦无阿顺意以是弗及显大龃龉弗遂竟拂袖归居乡余十五年一以径直行语人多忠告语然面折人过不少恕至面颈发赤不顾虽达官大人亦弗多让或闻有司有悖政輙贻书质之由是刚直之名益着而人多不堪然又谅其心之无他故亦不得少疵也先生练达世故仕既偃蹇弗获尽用归来分委诸子以田业御家苦严每闻嗃嗃声以故子妇俱严惮勤作业而诸子力农者俱皆谨饬不敢有诐行日与其故人饮酒赋诗为乐其所倡和若遇太仆顾以正甚莫逆先生能饮多不乱承恩常侍侧见其酒酣兴发輙口占为诗尝慕白少傅与皮陆二家之体故率口任意不事雕镌而刚直之气自在尝曰诗道性情吾亦道吾性情耳可拘拘效人哉先生五子四女孙甥二十余人享年八十有四始卒矫矫矍铄一强毅人也予昔垂髫随先君子官南都先生以公务至于先君旧交契谊见予輙怜爱旋予顶曰佳儿也教之可成吾有女终当婚汝即予亡室吴夫人也先生惟一子焕绍家学为学职仕亦弗振呜呼先生没矣蚤歳荷奬识许婚配予昔两上春官弗利先生曰此步决不可少吾仕不通显而幸免挫辱者赖有此耳然观子器识固当逺至惟勉之拳拳教爱予如此此恩何可忘也因循未有以报念先生制作恐遂湮没先生虽无心于传而传乃后人之责乃与内弟焕搜葺得五七言律诗并古诗若干首授焕子婿少叅顾中立畧为校正刻梓以传少致区区后之论世者知前辈有刚直如一斋先生其人将必有赖则是集何可少哉

　　刻三先生诗集序

　　朱泾为华亭巨镇多好古博雅之士有以诗擅名者三人一为王鹤坡氏名良佐一为戚龙渊氏名韶一为张一桂氏名冕鹤坡尝志进取有声场屋举于乡仅歴学职至县令至龙渊终于韦布一桂少游胶庠而多病弗果卒业三人者皆以歌诗相颉颃而各有所尚说者谓鹤坡雅志髙古故好为斩絶刻削庸腐语淘洗殆尽龙渊意气豪迈故其诗超逸跌宕一桂偃然退修故其诗冲澹古雅三人者之诗大都如此予自弱冠即已熟三人之名而向慕之鹤坡与予有葭莩之雅独予厚尝编其集八帙畀予而一桂亦尝手録其诗歌二百余篇寄予都下二翁俱意有所属龙渊虽稍疎亦尝两赋诗送予北上今三翁之墓俱有宿草矣而其后颇不振力未能刻又顷遭冦乱恐遂致湮没念之怆然乃就予昔所得者粗为选择鹤坡作颇多不能尽刻而龙渊之作亦就其子文昌乞得数百首并刻之以附古人挂剑之义命曰三先生集云毅斋子曰古云诗能穷人又有谓非诗能穷人惟穷者则工斯言颇有槩于予心三百篇诗之凖也岂皆穷者之词哉风雅颂并列而惟慰劳悼恤怨刺感愤之语尤能动人若唐人诗之工者亦多迁戍下第离别逺行之什故曰欢愉之词难工而穷苦之词易好有唐诗人类非得志于时李杜郊岛穷人之最达而能诗者指不一二屈惟穷乃工岂非然哉三人者皆弗遇于时故以吟咏发舒其抑郁有感有愤有怨有刺有悼有讽极其思致镌肝镂心闯诗家之阃阈三人者即少自丰裕当未至是也穷而后工不于三翁益征哉虽然诗本性情而发于才才也者天之所以付我不可强也非穷之所能限也李杜穷同于郊岛而其才之宏阔郊岛所不得同也故李之作为豪逸杜之作为浑雄郊岛所无也故曰郊寒岛痩噢咿慽蹙専于穷也三翁者穷以没齿而穷不能限其才故其昌气伟辞时或发露葢鹤坡龙渊为尤龙得李之放鹤得杜之苍张虽少劣而歌行诸篇亦颇得白傅之赡非郊岛辈之一于穷也然则三翁诗何可以弗传哉予故刻之以永其传焉

</div>
    <div class="pagination">
<a href="文简集_page50.html">上一页</a><span>...</span><a href="文简集_page46.html">46</a><a href="文简集_page47.html">47</a><a href="文简集_page48.html">48</a><a href="文简集_page49.html">49</a><a href="文简集_page50.html">50</a><span class="current-page">51</span><a href="文简集_page52.html">52</a><a href="文简集_page53.html">53</a><a href="文简集_page54.html">54</a><a href="文简集_page55.html">55</a><a href="文简集_page56.html">56</a><span>...</span><a href="文简集_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
