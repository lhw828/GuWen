<!DOCTYPE html>
<html>
<head>
    <meta charset="UTF-8">
    <title>山谷内集诗注山谷外集诗注山谷别集诗注 - 第 9 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山谷内集诗注山谷外集诗注山谷别集诗注 - 第 9 页/共 39 页</h1>
    <div class="content">　　风櫺倒影日光寒尧日当中露正干【退之诗暑夕眠风櫺掦雄甘泉赋曰歴倒影而絶飞梁注云在日月之上日月返从下照故具影倒史记尧纪曰就之如日诗曰湛湛露斯匪阳不晞注云晞干也诸侯唯天子赐爵肃敬承命有似露见日而晞】殿上给扶鸣汉履螭头簪笔见秦冠【两句皆纪述经筵事给扶谓当时元老簪笔谓左右史退之作韩宏碑曰进见上殿拜跪给扶赞汉书郑崇传毎见曵革履哀帝笑曰我识郑尚书履声唐百官志云起居郎及舍人若仗在紫宸内阁则夹香案分立殿下直第二螭首和墨濡笔即处时号螭头汉书赵充国传曰张安丗持槖簪笔秦冠见柱后惠文注后汉志法冠一曰柱后执法者服之或谓之豸冠此借用耳】
　　万国归心天不言诸儒争席异轩【鲁论曰天何言哉四时行焉百物生焉又曰天下之民归心焉后汉戴凭传光武正旦朝防毕令羣臣説经者更相难诘有不通者輙夺其席以益通者慿遂重坐五十余席荘子曰舍者与之争席矣异轩言讲道雍容非若轩陛之严分也汉书史丹传曰天子自轩槛上隤铜丸以擿鼓又晋书舆服志曰轩大防则陈乘舆车辇于殿庭】圣功典学形歌颂更觉曹刘不足吞【书説命念终始典于学歌颂指二苏诗曹植刘桢皆魏文帝时文士元稹作老杜墓铭序曰言夺苏李气吞曹刘】
　　延和西路古槐隂不隔朝宗夙夜心【东京记曰崇政殿南有延和殿东坡作延和殿奏新乐赋日迩英傍瞩念故老之不来又谢赐御书诗注云迩英阁前有双槐樛枝属地如龙形书曰江汉朝宗于海诗云夙夜匪以事一人诗意谓讲筵亲近可倾尽忠赤之心也】公有胸中五色线平生补衮用功深【杜牧之郡斋独酌诗曰平生五色线愿补舜衣裳退之诗曰用功深者其收名也远】
　　次韵子瞻题郭熙画秋山【郭若虚图画见闻志曰郭熙河阳温人熙寕初为御书院艺学工画山水寒林】
　　黄州逐客未赐环江南江北饱看山【元豊二年东坡责受黄州团练副使本州安置史记李斯传曰乃除逐客之令荀子曰聘人以珪问士以璧召人以瑗絶人以玦反絶以环陶渊明诗饥寒饱所更】玉堂卧对郭熙画发兴已在青林间【金坡遗事淳化二年十月太宗飞白书玉堂之署赐学士承旨苏易简按翰林志时以居翰苑者谓凌玉清遡紫霄亦曰登王署玉堂焉元祐元年秋东坡迁翰林学士老杜诗云山已发兴玉佩仍当歌欧公诗行歌招野叟共歩青云间】郭熙官画但荒远短纸曲折秋晚江村烟外雨脚明归雁行邉余叠巘【山谷有跋惠崇九尘图云得意于荒寒平远亦翰墨之秀也短纸言所画但小景未画江南之胜故下句云云汉书李广传欲上书报天子曲折老杜诗锦里烟尘外江村八九家又诗雨脚如麻未防絶选诗连嶂叠巘崿公刘诗注曰巘小山别于大山也】坐思黄柑洞庭霜恨身不如雁随阳【米芾书史曰唐人摸王右军一帖云奉橘三百颗霜未降未可多得韦应物诗云书后欲题三百颗洞亭更待满林霜盖谓此也老杜诗君看随阳雁亦有稲梁谋按书禹贡注曰随阳之鸟鸿雁之属】熙今头白有眼力尚能弄笔映窗光【孟郊诗倾盖眼中力抄诗过与人欧公诗眼力虽已疲心意殊末倦退之寄卢仝诗徃年弄笔嘲同异谤词惊众怪不已韩偓诗窗里日光飞野马】画取江南好风日慰此将老镜中髪【江南盖山谷乡里乐天诗春城好风日退之诗白髪忽满镜】但熙肯画寛作程十日五日一水石【老杜戏题山水图歌曰十日画一水五日画一石能事不受相促廹王宰始肯留真迹】
　　题郭熙山水扇
　　郭熙虽老眼犹明便靣江山取意成【汉书张敌传以便靣拊马注云若今沙弥所持竹扇】一段风烟且千里觧如明月逐人行【言扇虽小而画有风烟千里之势扇中江山常与人俱如月在天处处皆逄也老杜诗烱如一段清冰出万壑又诗风烟含越鸟西都赋闾阎且干苏味道诗曰明月逐人来】
　　题惠崇画扇【郭若虚图画见闻志云僧惠崇建阳人工画鹅雁鹭丝尤工小景善为寒汀烟渚潇洒虚旷之象】
　　惠崇笔下开江靣万里晴波向落晖梅影横斜人不见鸳鸯相对浴红衣【老杜丹青引曰将军下笔开生靣向落晖谓曰将暮林逋梅诗曰疎影横斜水清浅暗香浮动月黄昏钱起诗曲终人不见杜牧之齐安后池絶句曰鸳鸯相对浴红衣山谷意谓此清絶之境人所不到双鸳擅而有之】
　　题郑防画夹五首
　　惠崇烟雨归雁坐我潇湘洞庭欲唤扁舟归去故人言是丹青【王介甫诗画史纷纷何足数惠崇晩出吾最许旱云六月涨林莾移我脩然堕洲渚老杜山水障歌白悄然坐我天姥下耳邉已似闻春猿桞恽诗曰汀洲采白苹日落江南春洞庭有归客潇湘逄故人丹青见前注】
　　能作山川远势白苹惟有郭熙欲写李成骤雨惜无六幅鹅溪【南史竟陵王子良之孙贲扇上图山水咫尺之内便觉万里为遥郭熙见前注名画评曰李成营丘人丗业儒能画山水林木当时称第一有于曹武惠王第见成山水图爱之不已作诗曰六幅冰绡挂翠屏危峯叠嶂鬬峥嵘山谷跋郭熙山水曰熙因为苏才翁家摹六幅李成骤雨从此笔墨大进鹅溪在今潼川画绢所出】
　　徐生脱水双鱼吹沬相看晩图【荘子曰鱼不可脱于渊又曰泉涸鱼相与处于陆相喣以湿相濡以沬不若相忘于江湖】老矣个中得计作书远寄江湖【山谷记以自况荘子曰于鱼得计古乐府曰枯鱼过河泣何时复还入作书与鲂鱮相教慎出入】
　　折苇枯荷共晩红榴苦竹同时睡鸭不知飘雪寒雀四顾风枝【老杜诗菱荷枯折堕风涛荘子曰为之四顾退之竹诗风枝未飘吹露粉先含泪又桞子厚诗风枝散陈叶】
　　子母猿号槲叶山南山北危机【丗説曰桓公入蜀至三峡中部伍有得猿子者其母缘岸哀号集韵曰槲木名音縠后汉法真传曰将在北山之北南山之南矣文选赵景真书曰常恐风波潜骇危机宻发萧大圜云北山之北弃絶人间南山之南超逾世网】丗故谁能樗里彀中皆是由基【丗故见后注史记樗里子传滑稽多智秦人号曰智嚢淮南子説山训曰楚王有白猿王自射之则抟矢而熙使养由基射之始调弓矫矢未发而猿拥柱号矣荘子曰游于羿之彀中中央者中地也然而不中者命也】
　　戏题十雀捕飞虫画扇
　　小虫心在一啄间得失与世同轻重【荘子曰泽雉十歩一啄百歩一饮】丹青妙处不可传轮扁斵轮如此用【丗説司马太传问谢车骑惠子五车何以无一言入谢曰当是妙处不传荘子曰桓公读书于堂上轮扁斵轮于堂下曰以臣之事观之斵轮徐则甘而不固疾则苦而不入不徐不疾得之于手而应之于心口不能言有数存焉于其间古之人与其不可传也死矣然则君之所读者古人之糟粕巳矣】
　　题画孔雀
　　桄榔暗天蕉叶长终露文章婴丗网【欧阳烱南乡子曲曰路入南中桄榔叶暗蓼花红老杜古柏行不露文章丗已惊选诗丗网婴我身】故山桂子落秋风无因雌雄青云上【文选谢灵运诗故山曰巳远风波岂还时乐天诗注曰杭州天竺寺毎嵗中秋月中有桂子堕玉台新咏吴迈远乐府曰可怜双白鹤双双絶尘氛连翩弄光景交颈游青云逄罗复逄缴防雄一旦分又按李太白白纻词曰愿为天池双鸳鸯一朝飞去青云上】
　　睡鸭
　　山鸡照影空自爱孤鸾舞镜不作双【博物志曰山鸡有美毛自爱其色终日映水自则溺死王介甫诗山鸡照绿水自爱一何愚异苑曰罽宾国王得一鸾三年不鸣夫人悬镜照之覩影悲呜宵中一奋而絶言孤鸾见影以谓其雌乃歌舞庾信诗曰青田树上一黄鹤相思树下两鸳鸯无事教渠更相失不及从来莫作双】天下真成长防合两凫相倚睡秋江【徐陵鸳鸯赋曰山鸡映水那相得孤鸾照影不成双天下真成长防合无胜比翼两鸳鸯山谷非蹈袭者以徐语弱故为防窜以示学者尔至其末语用意尤深非徐所及唐人吴融池上双凫诗曰可怜翡翆归云髻莫羡鸳鸯入画图幸是羽毛无取处一生安穏老菰蒲意虽佳而语陋山谷兼用二人之长正如淮王用郭汾阳部曲一经号令气色益精明云】
　　小鸭
　　小鸭看从笔下生幻法生机全得妙【王维画水墨诀曰春夏秋冬生于笔下乐天书竹诗曰不根而生从意生不笋而成由笔成防严偈曰非幻成幻法列子曰万物皆出于机皆入于机注云生于此者或死于彼死于彼者或生于此楞严经曰生机全破此借用其字】自知力小畏沧波睡起晴沙依晩照【老杜小鸭诗翅开遭宿雨力小困沧波又诗前轩防晩照】
　　题刘将军雁二首
　　滕王蛱蝶双穿花东丹胡马歕胡沙【名画记曰嗣滕王湛然善画蝴蝶王建宫词云内中数日无呼唤写得滕王蛱蝶图老杜诗穿花蛱蝶深深见刘道醇圣朝名画评曰古今为蕃马者亦数胡环得其肉东丹得其骨注云东丹王赞华契丹人郭若虚图画见闻志曰东丹王善画本国人物鞌马然而马尚豊肥笔乏壮气五代史四夷附录曰契丹安巴坚攻渤海取其扶余一城以为东丹国以其长子托云为东丹王后奔于唐明宗赐其姓为东丹更其名曰慕华后赐姓李名替华工画颇知书穆天子传时人歌曰黄之池其马歕沙皇人威仪○案安巴坚旧作阿保机托云旧作突欲今竝依辽史改】祁连将军一笔雁生不并世俱名家【汉书匈奴传有祁连将军田广明又按霍去病传注曰祁连山即天山也匈奴呼天为祁连今引用以比刘君退之诗曰吾与东野生并世如何复蹑二子踪按史记孔子弟子传曰孔子皆后之不并丗汉书艺文志云传齐论者唯王阳名家】
　　将军一矢万人看雪洒晴空碎羽翰乞与失羣沙宿雁笔间千顷暮江寒【言刘君悔其射雁有慈哀不忍之心寓于丹青以见意焉乞字作去声读张祜诗万人齐指处一雁落塞空班固西都赋曰风毛血洒野蔽天战国防曰雁从东方来更嬴以虚发而下之曰飞徐者故疮痛也鸣悲者乆失羣也老杜诗宿雁聚圆沙又诗波涛万顷堆琉璃】
　　题刘将军鹅
　　箭羽不霑春水籀文时印平沙想见山隂书罢举羣驱向王家【乐天放雁诗云防汝翅翎为箭羽大篆盖周宜王时史籀所作谈薮吴均诗雁足印黄沙老杜诗平沙列万幕晋书王羲之传山隂道士好养鹅羲之求市之道士云为写道徳经举羣相赠尔羲之欣然写毕笼鹅而归】
　　题晁以道雪雁图
　　飞雪洒芦如银箭前雁惊飞后回眄慿谁説与谢晖莫道澄湖静如练【李太白诗乌栖曲银箭金壶漏水多此借用又诗觧道澄江静如练令人长忆谢晖此反而用之言不若于此景物中道出一句也】
　　次韵子瞻题无咎所得与可竹二首粥字韵戏嘲无咎人字韵咏竹
　　十字供笼饼一水试茗粥【晋书何曽传蒸饼上不坼作十字不食朝野佥载曰侯思止食笼饼必令缩葱如肉笼饼即馒头蔡君谟茶录曰建安鬬茶以水痕没先者为负耐乆者为胜故较胜负之説相去一水两水又云茶古不闻晋宋已降吴人采叶煮之名茗粥】忽忆故人来壁间风动竹【唐李益竹窗闻风诗开帘风动竹疑是故人来】舍前粲戎葵舍后荒苜蓿【戎葵见前注汉西域传汉使采蒲萄苜蓿种归闽川名士传薛令之诗曰初曰上团团照见先生盘盘中何所有苜蓿长阑干】此郎如竹瘦十饭九不肉【晋书王献之传此郎管中窥豹东坡诗可使食无肉不可使居无竹无肉令人瘦无竹令人俗】
　　地下文夫子风流絶此人能和晩烟色幻出嵗寒身【文同字与可妙于墨笔老杜诗地下苏司业又哭李峄诗一代风流尽修文地下深传灯录七佛偈曰身从无相中受生犹如幻出诸形像】马鬛松成拱鹅溪墨尚新【礼记檀弓子夏曰昔者夫子言之曰吾见封之若堂者矣见若坊者矣覆夏屋者矣见若斧者矣从若斧者焉马鬛封之谓也左传曰尔墓之木拱矣与可尝有诗曰拟将一段鵞縘绢扫取寒稍万尺长鵞溪见前注】应懐斵泥手去作主林神【斵泥见前注华严经世主妙严品有十主林神所谓布华如云生林神及擢干舒光生芽发耀吉祥净业垂布焰藏清净光明可意雷音光香普遍妙光廻曜华果光味主林神论曰主林神是法王子住主力波罗宻明説法如林广多覆防故是法师位也】
　　次韵文潜休沐不出二首
　　风尘车马逐得失两关心惟有张仲蔚门前蓬藋深【仲蔚见前注荘子曰夫逃虚空者藜藋拄乎鼪鼬之径藋音徒吊反】自公及归沐毕愿诗书林【诗退食自公晋书魏舒传叔父衡叹曰舒堪数百户长我愿毕矣掦雄长扬赋曰并苞书林】墙东作瘦马万里气骎骎【张方回家本有山谷自注云文潜喜画马周生列子曰伯乐相马采之于瘦圣人相士取之于疎诗曰载骤骎骎】
　　与丗自少味闭关非有心【退之诗吾老丗味薄后汉马援传曰过是欲少味矣丈选顔延年五君咏曰刘伶善闭关懐情灭闻见文中子或问陶元亮子曰放人也归去来有避地之心焉五桞先生传则防于闭闗矣注谓闭关以喻藏身也】戎葵一笑粲露井百尺深【上句并见前注古诗曰桃生露井上卢仝诗辘轳无绳井百尺】著书洒风雨枯笔束如林【老杜诗笔落惊风雨又诗丗乱防如林】苏公叹妙墨逼人太骎骎【法帖卫夫人书云卫有弟子王逸少甚能学卫真书咄咄逼人笔势洞精字体道媚南史王僧防传子敬谓中令云弟书如骑骡骎骎常欲度骅骝前】
　　奉同子瞻韵寄定国
　　风云开古镜淮海熨冰纨【退之诗长安雨洗新秋出极目古镜尘函言天宇开明也书曰淮海惟扬州定国时为扬倅谢朓诗澄江静如练乐天缭绫诗曰金斗熨波刀剪纹汉书地理志曰齐地织作冰纨】王孙醉短舞罗袜歩微澜【楚辞曰王孙游兮不归陶岳零陵记曰长沙定王入朝于上前自为短舞曰臣国小地狭不足回旋曹子建洛神赋曰凌波微歩罗袜生尘】老骥心虽在白鸥盟巳寒【魏武帝歌曰老骥伏枥志在千里烈士暮年壮心不已文选谢朓诗翻浪扬白鸥列子曰海上有人好鸥鸟者旦而之海上从鸥鸟游鸥鸟至者百数其父曰吾闻鸥从汝游试取来吾从玩之曰诺明旦之海上鸥鸟舞而不下文选江文通杂体诗曰亹亹思清胷中去机巧物我俱忘懐可以狎鸥鸟而李白鸣臯歌曰白鸥兮飞来长与君兮相亲山谷诗诸多用此意左传曰盟若可寻亦可寒也】斯人气金玉视丗一防肝【汉书天文志曰下有积泉金寳上皆有气不可不察地镜图曰黄金气赤黄千万斤以上光大若镜盘礼记曰君子于玉比徳焉气如白虹天也荘子曰伟哉造化将以汝为防肝乎以汝为虫臂乎】南归脱虫蛊入对随孔鸾【退之永贞行曰蛊虫羣飞夜扑灯又和张十一忆昨行曰践蛇茹蛊不择死忽有飞诏从天来又诗明庭集孔鸾曷取于凫鹥按司马相如上林赋曰道孔鸾促鵕仪又按山海大荒南经曰南方有鸾鸟有翆鸟有孔鸟注云孔雀也】忽以口语去鼓船下惊湍【东坡以十科荐定国其后言者谓定国谄事东坡遂自宗正丞出倅扬州事具东坡奏议汉书司马迁传曰仆以口语遇遭此祸文选禇渊碑曰鼓棹则沧波振荡潘安仁诗惊湍激岩阿】収身薄冰释置枕泰山安【退之诗收身归关东期不到死迷诗曰如履薄冰老子曰涣若冰将释楚辞曰故高枕而自适汉书枚乘傅曰易于反掌安于防山】后土花药丽海门天水寛【王禹偁琼花诗序云扬州后土庙有花一株洁白可爱俗谓之琼花东坡乐府云后土祠中玉橤蓬莱殿后鞓红渊明时运诗云花药分列此借用张舜民南迁录云润州甘露寺东眺海门北见扬州退之诗天水漭相围】伐木思我友知人良独难【伐木诗见小雅知人见臯陶谟晋书桓伊传抚筝歌怨诗曰为君既不易为臣良独难盖曹子建所作】遥怜须鬓绿犹复耐悲欢【孟郊诗酒人皆倚春鬓绿病叟独藏秋髪白文选任彦升诗悲欢不自持】
　　次韵王定国扬州见寄
　　清洛思君昼夜流北归何日片帆収未生白髪犹堪酒垂上青云却佐州【神庙元豊中导洛水入汴河谓之清汴扬州水所过之地也诗意谓相思之心与水无极卢仝闻贬韩职方有感诗曰力小垂垂上天高又不登】飞雪堆盘鲙鱼腹明珠论斗煑鸡头【老杜设鲙歌曰无声细下飞碎雪有骨已剁觜春葱徧劝腹腴愧年少软炊香饭缘老翁落碪何曽白纸湿放筯未觉金盘空退之诗火齐磊落堆金盘本草鸡头寔一名芡图经曰其形类鸡头故以名之刘梦得泰娘歌曰斗量明珠鸟传意乐天诗夜船论铺赁】平生行乐自不恶岂有竹西歌吹愁【行乐不恶皆见前注杜牧之诗斜阳竹西路歌吹是扬州】徃歳过广陵値早春尝作诗云春风十里珠帘卷髣髴三生杜牧之红药梢头初茧栗州风物鬓成丝今春有自淮南来者道州事戏以前韵寄王定国二首【杜牧之赠别诗娉娉嫋嫋十三余荳防梢头二月初春风十里州过巻上珠帘总不如又有诗云觥船一棹百分空十载青春不负公今日丝禅榻畔茶烟悠飏落花中红药谓掦州芍药礼记王制曰祭天地之牛负茧栗此借用以言花苞之小末句谓风物如此惜其身之老也】
　　淮南二十四桥月马上时时梦见之【扬州属淮南杜牧之寄扬州韩判官诗曰二十四桥明月夜玉人何处教吹箫文选乐府曰逺道不可思夙昔梦何之】想得扬州醉年少正围红防写乌丝【醉年少谓定国开元天寳遗事曰申王冬月令宫女宻围而坐谓之妓围异闻集霍小玉传云取朱络缝绣嚢中出越姬乌丝栏素段三尺以授李生生素多才思援笔成章】日边置论诚深矣圣处时中乃得之【言不必求入帝城第曰饮无何可也刘昭幼童传曰晋明帝绍元帝子元帝问长安何如日远答曰日远不闻人从日邉来只闻人从长安来居然可知帝异之明日又以日为近帝问何故答曰举头不见长安只见日以是知近置论谓置而不论荘子曰言之浅矣不言深矣魏志徐邈传赵逹问以曺事邈曰中圣人逹言之太祖太祖甚怒鲜于辅进曰平日醉客谓清者为圣人浊者为贤人邈性修慎偶醉言耳后文帝幸许昌问邈曰颇复中圣人否邈对曰时复中之帝大笑退之诗不到圣处寕非痴孟子曰以意逆志是为得之】莫作秋虫促机杼贫家能有防絇丝【欲其缓于追科也王介甫促织诗只向贫家促机杼防家能有一絇丝】
　　次韵钱穆父赠松扇【穆父名勰按本传元丰七年使高丽松扇盖奉使时所得王云鸡林志云高丽松扇揭松肤柔者缉成文如防心亦染红间之或言水桞皮也】
　　银钩玉唾明蠒纸松箑轻凉并送似【银钩见前注太白诗欬唾落九天随风生珠玉法书要录王羲之兰亭序用蚕茧纸防茟扬雄方言曰扇自闗而东谓之箑退之谁氏子诗曰写吾此诗持送似】可怜远度帻沟娄【魏志东夷传曰高句丽汉时赐鼓吹伎人常从菟郡受朝服衣帻高句丽令主其名籍后稍骄恣不复诣郡子东界筑小城置朝服衣帻其中歳时来取之今犹名此城为帻沟娄沟娄者句丽名城也】适堪今时褦襶子【初学记载程晓伏曰诗云今丗褦襶子触热到人家摇扇臂中疼流汗正滂沱李白赠玉屋山人魏万诗亦云五方遗我语知非儓儗人按儓儗谓痴人而褦襶谓不晓事人褦音耐襶音戴见集韵此句山谷以自通】文人玉立气高寒【文选桓温荐谯元彦表曰抗节王立誓不降辱退之作刘统军墓铭曰仍丗北边乐其高寒】三韩持节见神山【使高丽必从海道通典曰马韩后汉时通焉有三种一曰马韩二曰辰韩三曰弁韩其后皆为百济新罗所并史记封禅书曰自威宣燕昭使人入焉求蓬莱方丈瀛洲此三神山者其传在海中诸仙人及不死之药皆在焉】合得安期不死药使我蝉蜕尘埃间【薛能曰頼有诗情合得尝封禅书又云李少言君上曰臣尝逰海上见安期生后汉书逸民传曰蝉蜕埃之中按史记屈原传曰蝉蜕于浊秽退之诗未免捶楚尘埃间】
　　戏和文潜谢穆父松扇
　　猩毛束笔鱼网纸松柎织扇清相似【山谷有猩毛笔诗盖亦穆父高丽所得鸡林志云高丽楮纸光白可爱号曰白硾纸博物志曰汉桓帝时蔡伦始鱼网造纸此借用柎当作杮説文削木札扑者也音芳废反】动摇懐袖风雨来想见僧前落松子【文选班媫妤怨歌行曰出入君懐防动摇微风发老杜双松图歌曰叶里松子僧前落】张侯哦诗松韵寒六月火云蒸肉山【谓诗虽清寒如松风之韵而体则肥热如肉山之蒸退之蓝田丞防壁记曰对树两松日哦其问此因松扇故及之初学记载卢思道纳凉赋曰火云赫而四举楞严经曰为绽为烂为大肉山有百千眼无量咂食文潜颇肥故山谷诗有虽肥如瓠壶陈后山诗有诗人要瘦君则肥之句传灯录载一通判礼一僧问宗旨僧曰不要你肉山倒地】持赠小君聊一笑不湏射雉彀黄间【戏谓文潜之肥如贾大夫之陋汉书东方朔传归遗细君注曰朔自比于诸侯谓其妻曰小君左传曰昔贾大夫恶取妻三年不言不笑御以如臯射雉获之其妻始笑文选潘安仁射雉赋曰捧黄间以宻彀注云黄间弩名】
　　谢郑闳中惠高丽画扇二首【闳中名穆鸡林志云高丽叠纸为扇铜兽靥环加以银餙亦有画人物者】
　　防稽内史三韩扇分送黄门画省中【晋书王述王羲之皆为防稽内史按职官志诸王国以内史掌太守之任此引用以属闳中闳中元豊三年守越州告老元祐初入为国子祭酒事具寔录夲传越州即会稽也三韩见前注晋志曰给事黄门侍郎与侍中俱管门下众事或谓之门下省蔡质汉官典职曰尚书省中皆以胡粉涂壁画古贤烈女此借用按寔录元祐五年十月诏移秘书省国史案就现今置局处専掌国史寔录编修曰厯以国史院为名隶门下省山谷时为史官故云】海外人烟来眼界全胜博物注鱼虫【文选曹子建诗千里无人烟心经曰乃至无眼界退之诗尔雅注虫鱼定非磊落人】
　　苹汀游女能骑马传道蛾眉画不如【咏扇中所画如此桞恽诗汀洲采白苹硕人诗曰螓首蛾眉王介甫诗眉目分明画不如】寳扇真成集陈隼史臣今得杀青书【陈隼见前注刘向战国防叙曰皆定以杀青书可缮写应劭风俗通按刘向别录曰杀青者直用青竹简书耳】









　　山谷内集诗注巻七
　　钦定四库全书
　　山谷内集诗注巻八　　　宋　黄庭坚　撰
　　任　渊　注
　　次韵王炳之惠玉版纸
　　王侯须若縁坡竹哦诗清风起空谷【王襃髯奴词曰离离若緑坡之竹鬰鬰若春田之苖王立之诗话曰潘十云□之得此诗大以为憾】古田小纸惠我百信知溪翁能解玉【古田福州晋书何曽传人有小纸为书者敕记室勿报唐舒元舆悲剡藤文曰剡溪上多古藤溪中多纸工刀斧斩伐无时】鸣碪千杵动秋山裹粮万里来辇毂【裹粮一作裹囊碪与砧同缯石也诗曰乃裹糇粮于槖于囊司马迁书曰待罪辇毂下】儒林丈人有苏公相如子云再生蜀【晋书王沈传裴秀为儒林丈人苏公谓东坡汉书司马相如扬雄皆蜀郡成都人】往时翰墨颇横流此公归来有邉幅【南史庾肩吾传曰文章横流一至于此李阳氷作李白集序曰卢黄门云陈拾遗横制頽波天下质文翕然一变左传曰富如布帛之有幅后汉隗嚣传论曰坐饰边幅】小楷多传乐毅论【法书苑云右军乐毅论智永以为正书第一梁世摹出天下珍之】高词欲奏云门曲【退之诗高词嫓皇坟周礼大司乐注曰云门黄帝之乐庄子曰黄帝张乐于洞庭之野其卒无尾其始无首变化齐一不主故常天机不张而五官皆备此之谓天乐】不持去扫苏公门乃令小人今拜辱【汉书高五王传魏勃常独早扫齐相舎人门外舎人怪之勃曰欲以求见相君曲礼注云自外来而拜拜见也自内来而拜拜辱也】去骚甚逺文气卑画虎不成书势俗【老杜诗纵使卢王操翰墨劣于汉魏近风骚魏文帝典论曰文以气为主又曰孔融体气高妙此反而用之后汉马援传曰画虎不成反类于狗晋书卫恒传为四体书势退之石鼓歌曰羲之俗书趂姿媚】董狐南史一笔无误掌杀青司记録【左传太史书赵盾弑其君孔子曰董狐古之良史也书法不隠又崔杼弑庄公太史书曰崔杼弑其君崔子杀之其弟嗣书而死者二人南史氏闻太史尽死执简以往闻既书矣乃还一笔无犹摭言载皇甫湜书所谓诗未有骆宾王一句也风俗通曰杀青作简书之新竹有汗后皆蠧故作简者于火上炙干之山谷时为史官故云】虽然此中有公议或辱五鼎荣半菽【言史之所书富贵者或辱而贫贱者反荣汉书主父偃传曰丈夫生不五鼎食死则五鼎烹耳注谓牛羊豕鱼麋项羽传曰卒食半菽】愿公进徳使见书不敢求公米千斛【退之答元稹书曰足下年尚强嗣徳有继将大书特书不一书而已也易曰君子以进徳修业文选张景阳诗君绅宜见书晋书陈夀谓丁仪丁廙子曰可觅千斛米当为尊公作佳传】
　　谢王炳之惠石香鼎
　　薫炉宜小寝鼎制琢晴岚香润云生础烟明虹贯岩【江文通拟休上人诗曰膏炉絶沈燎李善注云炉熏炉也欧公诗曰孤烟起晴岚淮南子曰山云蒸柱础润传灯録慧忠国师化去有白虹贯于岩壑吕温诗空岩起白虹】法从空处起人向鼻头参【宗镜録曰若离此真空之门无有一法建立楞严经香严童子言见诸比兵烧沈水香香气寂然来入鼻中我观此气非水非空非烟非火去无所着来无所从由是意销发明无漏如来印我得香严号又孙陁罗难陁言世尊教我观鼻端白此借用】一炷听秋雨何时许对谈【维摩经曰今二大士文殊师利维摩诘共谈必说妙法雪窦颂前三三话曰谁谓文殊是对谈按传灯録僧问法眼禅师云维摩与文殊对谈何事】
　　次韵栁通叟寄王文通
　　故人昔有凌云赋何意陆沈黄绶间【凌云赋见前注后汉景丹传曰何意二郡良为我来庄子则阳篇仲尼曰是陆沈者也注曰人中隠者譬无水而沈也汉书朱博传注曰丞尉职卑皆黄绶云】头白眼花行作吏儿婚女嫁望还山【老杜诗头白眼暗坐有胝肉黄皮皱命如线又诗眠花落井水底眠康絶交书曰一行作吏此事便废后汉书向长字子平男女婚嫁毕遂恣意游五岳名山】心犹未死杯中物春不能朱镜里顔【上句言饮兴未衰也渊明诗曰天运茍如此且进杯中物乐天诗白髪逐流落朱顔辞镜去又云独有病眼花春风吹不落此用其意】寄语诸公肯湔祓割鸡今得近乡闗【文选广絶交论曰翦拂使其长鸣李善注云与湔祓同割鸡字见鲁论谓为令宰北史庾信传常有乡闗之思】
　　送张天觉得登字
　　张侯起巴渝翼若垂天鹏【古乐府有巴渝舞巴渝蜀地也天觉葢蜀人庄子曰鹏之背不知其防千里也怒而飞其翼若垂天之云】厯诋汉诸公霜风拂觚棱【汉书伍被传上疏厯诋公卿大臣霜风谓天觉熙宁中尝为监察御史里行崔篆御史箴曰简上霜凝笔端风起西都赋曰设璧门之鳯阙上觚棱而栖金爵】去国行万里淡如云水僧【天觉自御史得罪监荆南商税周易流演题曰云水僧仁英撰又僧问鹫岭如何是境中人师云大殿毗卢佛堂中云水僧】归来头亦白小试不尽能【天觉除闲封推官议役法不合乞外任乃除河东路提刑史记孙武传曰可以小试勒兵乎】湖海尚豪气有人议陈登【魏志张邈传曰陈登字元龙刘表与刘备共论天下人许汜曰陈元龙湖海之士豪气不除】持节三晋邦典刑寄哀矜【三晋谓韩魏赵河东葢晋之故地书曰象以典刑注谓法用常刑鲁论曰如得其情则哀矜而勿喜】公家有闲日禅窟问香灯【左传曰公家之利知无不为法茟经经行禅窟】因来叙行李斩寄老崖藤【肇法师答刘遗民书曰君与法师当数有文集因来何少又曰冀行李数有承问舒元舆悲剡溪古藤文曰剡溪多古藤溪中多纸工刀斧斩伐无时】
　　次韵徐文将至国门见寄二首
　　槐催举子着花黄来食邯郸道上梁【秦中嵗时记云进士下第当年七月复献新文求解故语曰槐花黄举子忙邯郸事见前注汉书文帝指视慎夫人新丰道曰此走邯郸道也】便欲扫牀悬麈尾正愁喘月似灯光【上句谓拂榻以待共谈故悬麈尾也世说满奋畏风在晋武帝坐上有琉璃屏实密似踈奋有寒色帝笑奋答曰臣如吴牛见月而喘谓吴牛畏热见月疑是日所以喘也老杜诗今夕复何夕共此灯烛光世说殷中军为庾公长史下都王丞相自起解帐带麈尾语殷曰身今自当与君共谈析理既其清言遂达三更丞相叹曰正始之音正当尔耳山谷意谓欲与文将夜语恐其触暑而来畏见灯光如见月而喘也】
　　千头剖蚌明珠熟百尺垂丝鲙缕长【欧阳公食鸡头诗云剖蚌得珠从海底千头借用襄阳记李衡千头甘橘事潘岳西征赋曰华鲂跃鳞素鱮扬□□人缕切鸾刀若飞应刃落俎靃靃菲菲】栁下石门君有此可能冲雪厌清凉【意谓徐君何苦舎林泉之乐奔走于名利之途孟子曰不贤者虽有此不乐也此用其字】
　　博士王扬休碾密云龙同事十三人饮之戏作
　　矞云苍璧小盘龙贡包新様出元丰【并见前第二巻谢送碾壑源拣芽注】王郎坦腹饭牀东大官分物来妇翁【晋书王羲之传郄鉴使门生求女壻于王导导令就东厢徧观子弟门生归曰一人在东牀坦腹食独若不闻鉴曰正此佳壻耶访之乃羲之也遂妻之国史职官志翰林司掌供果实茶茗属大官令】棘围深鎻武成宫谈天进士雕虚空【国朝试进士多在武成王庙熙丰间进士高谈性命溺于虚无元祐初其习犹在史记荀卿传曰骝衍之术迂大而闳辩驺奭文具难施故齐人颂曰谈天衍雕龙爽佛氏婆娑论曰欲画虚空令成五色只益自劳】鸣鸠欲雨唤雌雄南岭北岭宫徴同【言程文声调一律也欧阳公诗曰天将鸠逐妇鸣中林鸠妇怒啼无好音】午牕欲眠视蒙蒙喜君开包碾春风注汤官焙香出笼【官焙即建溪北焙】非君灌顶甘露椀防为谈天干舌本【莲经偈云世尊慧灯明我闻受记音心欢喜充满如甘露见灌华严经颂云则防十方一切佛手以甘露灌其顶甘露及舌本并见前注晋书蔡谟传谢尚曰卿读尔雅不熟防为勤学死】
　　答黄冕仲索煎双井并简扬休【冕仲名裳】
　　江夏无双乃吾宗同舎颇似王安丰【后汉黄香传博学能文章京师号曰天下无双江夏黄童老杜诗吾宗老孙子李邕诗亦云吾宗固神秀汉书直不疑传曰其同舎有告归晋书王戎封安丰侯善发谈端赏其要防此引用以属王扬休】能浇茗椀湔祓我风袂欲挹浮丘翁【湔祓见前注文选郭璞游仙诗云左挹浮丘袖右拍洪崖肩李善注引列仙传曰浮丘公接王子乔以上嵩高山】吾宗落笔赏幽事秋月下照澄江空【落笔见前注老杜诗幽事颇相闗又云幽事亦可悦秋月澄江言诗之清絶如此】家山鹰爪是小草敢与好赐云龙同【山谷家于双井欧阳公双井茶诗云西江水清江石老石上生茶如鳯爪此云鹰爪亦其比也小草见前注周礼天官玉府曰凡王之好赐共其货贿注谓有所善则赐予之】不嫌水厄幸来辱寒泉汤鼎听松风夜堂朱墨小灯笼【伽蓝记曰王防好茶人至辄饮之士大夫甚以为苦每欲候蒙必云今日有水厄东坡试院煎茶诗蟹眼已过鱼眼生飕飕欲作松风鸣北史苏绰传始制文案程式朱出墨入之法此借用南史宋武帝纪壁上挂葛灯笼】惜无纤纤来捧椀惟倚新诗可传本【韩孟联句云茗椀纤纎捧】
　　再答冕仲
　　丘壑诗书虽数穷田园芋栗颇时丰【老子曰多言数穷此借用老杜诗锦里先生乌角巾园收芋栗不全贫】小桃源口繁红春溪蒲稗没凫翁【小桃源在双井山谷所居之地李贺诗曰桃花乱落如红选诗云蒲稗相因依史游急就章云春草鸡翘鳬翁濯顔师古注曰凫者水中之鸟翁颈上毛也东坡诗新苗未没鹤】投身世网梦归去摘山皷声雷隐空【选诗曰世婴我身】秋堂一笑共灯火与公草木臭味同【左传曰今譬于草木寡君在君君之臭味也】安用茗浇垒块胷他日过饭随家风买鱼贯栁鸡着笼【垒块胷见前注汉书鲍宣传曰俱过宣一饭去晋书夏侯湛传潘岳作家风诗老杜诗称家随丰俭鱼贯栁见前注】更当力贫开酒椀走谒邻翁称子本【力贫犹言力疾魏志曹爽传注司马宣王谓李胜曰今当与君别因欲自力设薄主人退之祭李使君文曰虽掾俸之酸寒要拔贫而为富世说江卢奴直唤人取酒自饮一椀老杜诗边酒排金盌称子本谓称贷于邻家以治具孟子曰又称贷而益之汉书货殖传曰赍货子钱家退之作栁子厚墓志曰其俗以男女质钱约不时赎子本相侔则没为奴婢】
　　戏答陈元舆【寳録元祐二年八月陈轩为主客郎中轩字元舆】
　　平生所闻陈汀州蝗不入境年屡丰【汉书高帝纪曰平生所闻刘季竒怪当贵后汉鲁恭公沙穆皆蝗虫避境周颂桓诗曰屡丰年】东门拜书始识靣鬓髪幸未成老翁【退之送石洪序曰拜受书礼于门内此借用当是拜诰于东上閤门魏文帝与吴质书曰志意何时复类昔曰巳成老翁但未白头耳】官饔同盘厌腥腻茶瓯破睡秋堂空【周礼天官外饔掌宾客飱饔之事】自言不复娥眉梦枯淡颇与小人同【诗曰螓首蛾眉退之诗旅宿梦婉娩药山云一切处放教枯淡去】但忧迎笑花枝红夜牕冷雨打斜风秋衣沈水换薰笼【太白诗妾似井底花开花向君笑乐天诗萧萧暗雨打牕声顔师古注急就章曰篝一名笿亦以为薰笼】银屏宛转复宛转意根难拔如薤本【乐天长恨歌曰珠箔银屏迤逦开释氏有六根之说意根其一也后汉厐参传曰拔大本薤者欲吾击强宗也】
　　再答元舆
　　君不能入身帝城结子公又不能击强有如诸葛丰【汉书陈咸传与陈汤书曰幸防子公力得入帝城死不恨击强见前注诸葛丰传为司校尉刺举无所避】法当顦顇百僚底五十天涯一秃翁【晋书石勒载记勒甞闻郦食其劝立六国后大惊曰此法当失何得遂成天下老杜诗冠葢满京华斯人独顦顇百僚底见前注汉书灌夫传与长孺共一秃翁注谓无官立版授】问君何自今为郎便殿作赋声摩空【汉书冯唐传文帝曰父老何自为郎李贺高轩过曰殿前作赋声摩空】偶然樽酒相劳苦牛铎调与黄钟同【汉书张敖传曰劳苦如平生欢晋书荀朂传及掌乐乃曰得赵之牛铎则谐矣北史长孙绍逺传曰闻浮屠上铎鸣雅合黄钟牛铎山谷以自况黄钟以比元舆谓贵贱虽异调韵刖同】安得朱轓各凭熊江南楼阁白苹风劝归啼鸟晓牕笼【朱轓见前注后汉舆服志曰公列侯安车朱斑轮倚鹿较伏熊式栁恽诗汀洲采白苹曰落江南春宋玉风赋风起于青苹之末古乐府前溪歌曰当曙与未曙白鸟啼牕前】男儿邂逅功补衮鸟倦归巢叶归本【意谓功名之防时来则偶为之初不必经意至于税驾之地则不可不早计也诗曰邂逅相遇适我愿兮陶渊明归去来辞曰鸟倦飞而知还韩诗外传曰诗云代马依北风飞鸟栖故巢皆不忘本之谓也文选鲍明逺诗别叶早辞风李善注引翼氏风角曰木落归本水流向东】
　　次韵冕仲考进士试巻
　　少年迷翰墨无异虫蠧木【智度论云佛言善说无失无过佛语诸外道中设有好语如虫蚀木偶然成文】诸生程艺文承诏当品目【文选韦宏嗣博奕论曰设程试之科李善注引说文曰程品也前汉书有艺文志文选沈休文恩幸传论曰品目少多随事俯仰】牀敷设箱篚赋纳忽数束【牀敷见前注书曰敷纳以言左氏僖二十七年传作赋纳以言注云赋犹取也退之诗止携一东书】变名混甲乙誊冩失句读【谓糊名誊録莫知某甲某乙也史记任少卿曰某子甲何为不来乎汉书艺文志曰俗师失其读公羊序亦曰失其句读】书牕过白驹夜几跋红烛【庄子曰人生天地之间如白驹之过郤忽然而已郤亦作隙曲礼曰烛不见跋刘禹锡诗最宜红烛下】钩深思嘉鱼攻璞愿良玉【易曰钩深致逺诗曰南有嘉鱼又曰他山之石可以攻玉汉书董仲舒传曰良玉不琢】谈天用一律呻讯厌重复【一作占毕厌重复谈天见前注退之樊宗师铭曰由汉迄今用一律学记曰今之教者呻其占毕多其讯注谓今之师自不晓经之义伹吟其所视简之文多其难问也】丝布涩难缝快意忽破竹【乐府緑珠懊憹歌曰丝布涩难缝令侬十指穿史记李斯传快意当前适观而已矣晋书杜预传曰譬如破竹数节之后皆迎刃而解】圣言禆曲学割衮缀邪幅【汉书辕固传曰无曲学以阿世菜菽诗曰赤芾在股邪幅在下南史陆厥传沈约曰以洛神比陈思他赋有似异手之作士衡虽云焕若缛锦宁有濯色江波其中复有一片是卫文之服此句用有意】注金无全巧窃发或中鹄【庄子曰以金注者昏考工记梓人注曰鹄所射也以皮为之射义曰射者各射已之鹄射中则得为诸侯】翟公辟廱老薪槱茂棫朴【棫朴诗序曰棫朴文王能官人也诗曰芃芃棫朴薪之槱之注谓山林茂盛万民得而薪之贤人众多国家得用蕃兴】御史威降霜行私不容粟【崔御史箴曰简上霜严笔端风起汉书孙寳谓侯文曰今鹰隼始撃以成严霜之威】吏部提英鉴片善防采録【唐书高季辅为吏部侍郎帝赐金背镜一以况其清鉴退之进学解曰占小善者率以録】博士刹其楚铨量颇三复【汉广诗言刹其楚注谓以喻取女之尤高洁者三复见鲁论】因人享成事贱子真碌碌【史记平原君传毛遂曰公等碌碌所谓因人成事者也汉书楼防传王邑称贱子上夀】
　　王圣美三子补中广文生【圣美名子韵】
　　王家人物从来逺今见诸孙总好贤【王氏最盛于江左】三级定知鱼尾进一鸣已作鴈行连【三秦纪河津一名龙门两傍有山水陆不通江海大鱼薄集龙门下上则为龙不得上防额暴腮雪窦颂三级浪高鱼化龙痴人犹戽野塘水魏志邓艾传将士鱼贯而进北里志名妓菜儿呼赵光逺为一鸣先辈按史记滑稽传齐威王曰此鸟不飞一飞冲天此鸟不鸣一鸣惊人礼记曰兄弟之齿鴈行】愧无藻鉴能推毂愿巻囊书当赠钱【老杜诗持衡留藻鉴按晋太康制云□鉴铨衡汉书郑当时传曰其推毂士诚有味其言也】归去雄夸向儿侄舎中犊子賸狂颠【老杜诗忆年十五心尚孩健如黄犊走复来晋书石季龙载记少时数弹人石勒将白母王杀之王曰快牛为犊子时多能破车汝当小忍之青箱杂记张师锡老儿诗曰长思当弱冠悔不賸狂颠】
　　次韵游景叔闻洮河捷报寄诸将四首【景叔名师雄张舜民作种谊墓志云初王师拓土至枹罕始建州县嘉勒氏余种独栋戬尚存退保青唐其首领果庄诱杀知河州景思立栋戬遂复其国王师亦不复西神宗命李宪致果庄十余年不能得竟以汉爵縻之嵗有廪赐元祐初果庄有窥觊故士之心与夏国隂相结连约分其地自引兵城洮州结属羌为内应知岷州种谊刺得其情条具攻取十利闻于朝朝廷遣将作监丞游师雄就商利害师雄议与谊合帅臣刘舜卿不得已从之乃遣总管姚兕统熙河军趋讲朱城谊出哥龙峗败贼于邦令谷追奔至洮州贼入城拒守晨雾蔽野谊亲鼓之果庄坐佛寺拱手就执捷报至遣近侍奏告陵命以果庄槛车送京师　案嘉勒氏旧作唃氏陈戬旧作董氊果庄旧作鬼章今并依续通鉴纲目校改】
　　千仞溪中石转雷汉家万骑虚回【孙子曰如转圆石于千仞之山者势也吕氏春秋决积水于千仞之溪太白蜀道难曰崩崖转石万壑雷史记卫青传曰去病将万骑出陇西有功孙武传孙矉曰批亢捣虚】定知献马胡雏入看即称觞都防来【礼记曰献车马者执防绥晋书石勒载记王衍日向者胡雏吾观其声视有竒志后汉书班超传上疏曰臣超窃冀西域平定陛下举万年之觞其后超为都防】
　　中原日月九夷知不用禽胡衅鼓旗【书曰遂通道于九夷八蛮老杜诗势成禽胡月左传知防曰二国治戎臣不胜其任以为俘馘执事不以衅鼓使归即戮君之惠也】更向天阶舞干羽降书剰破一年迟【果庄虽就禽其子孙部族犹足以陆梁于边阿里库及温溪心皆未臣顺恐诸将狃胜徼功故欲以文徳来之也东坡奏议述其事甚详书曰舞干羽于两阶七旬有苖格楚辞曰攀天阶而下视乐天诗此中来较十年迟　案阿里库栋戬养子旧作阿里骨今依续通鉴纲目校改】
　　汉得洮州箭有神斩闗禽敌不逡巡【后汉书耿恭传以毒药傅矢虏中矢者疮皆沸大惊曰汉兵神真可畏也孙子曰小敌之坚大敌之禽也贾谊过秦论曰秦人开闗延敌九国之师逡巡而不敢进】将军快上屯田计要纳降胡十万人【汉书赵充国传为蒲类将军先零反充国愿驰至金城图上方畧上屯田奏曰万人留田顺天时因地利以待可胜之势此坐支解羌人之具也明年充国奏言羌本可五万人军凡斩首七千六百级降者三万一千二百人请罢屯兵振旅而还后汉书皇甫规传曰高可以涤患下可以纳降】
　　遥知一炬絶河津生缚青宜不动尘【张舜氏作游师雄墓志云分兵为两道姚兕将而左攻讲朱城断黄河飞桥青唐十万之众不得度种谊将而右破洮州禽果庄及大首领九人此诗所云青宜即果庄青宜防也晋书王濬传吴人以钱鎻絶江濬作火炬烧之融液断絶船无所碍汉书曹参等传皆有絶河津之语老杜诗黄门飞鞚不动尘】付与山河印如斗忍为防子腹心人【言果庄尝受爵命乃与夏国相结有窥故士之意晋书周顗传曰取金印如斗大系肘吴志孙权传注魏文帝诏曰此防子自知不能保尔许地也后汉书冦恂传曰隗嚣将高峻遣皇甫文出降恂斩之曰文峻之腹心杀之则峻亡其胆】
　　和游景叔月报三捷
　　汉家飞将用庙谋复我匹夫匹妇讐【汉书李广传匈奴号为飞将军孟子曰汤居亳与葛为邻葛伯仇饷为其杀是童子而征之四海之内皆曰非富天下也为匹夫匹妇复雠也】真成折棰禽胡月不是黄榆牧马秋【折棰见前巻注贾谊过秦论曰胡人不敢南下而牧马史记云秦郤匈奴树榆为塞】幄中已断匈奴臂军前可饮月氐头【汉书张良传曰运筹帷幄之中西域赞曰通西域以断匈奴右臂张骞传匈奴破月氐王以其头为饮器】愿见呼韩朝渭上诸将不用万戸侯【汉宣帝甘露二年呼韩单于来朝上登渭桥咸称万嵗李广传文帝曰令广当高祖世万户侯岂足道哉老杜诗愿见北地傅介子老儒不用尚书郎】
　　次韵崔伯易席上所赋因以赠行二首【别本云次韵颍守崔伯易席上赠别诸同舎】
　　迎新与送故渠已不胜勤【别本云倾城迎五马财力巳三勤汉书黄霸传曰数易长吏送故迎新之及奸吏縁絶簿书盗财物所易新吏又未必贤三勤见縠梁谓民勤于力勤于财勤于食法言曰民有三勤此借用其字】民卖腰间劔公寛柱后文【汉书龚遂传为勃海太守民有带持刀劔者使卖劔买牛卖刀买犊曰何为带牛佩犊又张敞传弟武曰吏民雕敝且当以柱后恵文治之耳秦时狱法吏冠柱后惠文武意欲以刑法治梁】诸郎投赐沐高防惜临分【别本云同僚欣赐沐张饮惜临分汉书石奋传曰长子建为郎中令少子庆为内史每五日洗沐归谒亲入子舍高防见前注谢承后汉书曰王奂为汉阳太守范丹于道侯别之奂曰可共到前亭宿息以叙分隔退之诗临分不汝诳有路即归田】去国虽千里分忧即近君【别本云看即追严助遝疑借防君能为天子分忧即与在朝廷无异老杜同元使君舂陵诗序曰当天子分忧之地刘禹锡诗受谴时方久分忧政未成】
　　老惜交情别追随车马勤【老杜诗惜别到文汉书郑当时传翟公曰一死一生乃见交情追随见前注】临朝思共理治郡复斯文【汉书成帝纪曰临朝渊黙黄霸传功名损于治郡时共理见前注斯文谓以儒雅饰吏】讼息常休吏民贫更劝分【汉书薛宣传曰及曰至休吏左传曰振劝分】西湖十顷月自比汉封君【欧阳公自扬迁颍有诗曰都将二十四桥月换得西湖十顷秋史记货殖传曰齐鲁千亩桑麻渭川千亩竹此其人皆与千户侯等又曰今有无秩禄之奉爵邑之入而乐与之比者命曰素封汉书货殖传曰秦汉之列侯封君食租税千戸之君则二十万】
　　同子瞻和赵伯充团练
　　金玉堂中寂寞人仙班时得共朝真【言伯充宗室子居富贵而自处如寒素也老子曰金玉满堂英之能守富贵而骄自遗其咎】两宫无事安磐石万国归心有老臣【两宫谓宣仁哲庙汉书窦婴传曰有如两宫奭将军老臣谓文吕诸公万国归心用孟子二大老意磐石见前注】家酿可供开口笑侍儿工作捧心颦【晋书何充传刘惔云见次道饮令人欲倾家酿庄子盗跖曰其中开口而笑者一月之中不过四五日而已矣捧心颦见前注】醉乡乃是安身处付与升平作幸民【醉乡见前注左传曰善人在上则国无幸民此借用乐天咏兴诗序曰頽然自适葢河洛间一幸人也】
　　戏答赵伯充劝莫学书及为席子泽解嘲【叔盎延赏】
　　平生饮酒不尽味五鼎餽肉如嚼蜡【选诗宾饮不尽觞孟子曰缪公之于子思也亟问亟餽鼎肉子思不悦楞严经曰当横陈时味如嚼蜡】我醉欲眠便遣客三年窥墙亦靣壁【南史陶潜传曰潜若先醉便语客云我醉欲眠卿可去宋玉登徒子好色赋曰此女登墙窥臣三年至今未许也传灯録逹磨寓正嵩山少林寺靣壁而坐终日黙然此借用】空余小来翰墨松烟兔颍傍明牕【选诗粲粲翰墨鲍照飞白书铭曰沾此瑶液染彼松烟兔頴见韩退之毛頴传】偶随儿戏洒墨汁众人许在崔杜行【汉书周亚夫传文帝曰乡者霸上棘门如儿戏耳卢仝示添丁云忽来案上翻墨汁涂抹诗书如老鵶按王子年拾遗记曰浮提国献神通善书二人出肘间金壶壶中有墨汁如淳漆洒地及石皆成篆頴科斗之字罗叔景赵元嗣者与张伯英并时见称于西州而矜巧自与众颇惑之故伯英自称上比崔杜不足下方罗赵有余崔谓崔瑗杜谓杜度晋书王羲之传自称我书比钟繇当坑行比张芝草犹当鴈行也老杜诗沈鲍得同行】晚学长沙小三昧幻出万物真成狂【国史补曰长沙僧怀素自言得草圣三昧传灯録毗婆尸佛偈曰身从无相中受生犹如幻出诸形像】龙蛇起陆雷破柱自喜竒观绕绳牀【隂符经曰地发杀机龙蛇起陆世说曰夏侯太初尝倚柱读书时暴雨霹雳破所倚柱衣服焦然神色不变读书如故此并借用以言草书之变熊墨薮云蔡邕得用笔法大呌欢喜晋书刘毅传尝聚樗蒲掷雉大喜褰衣才牀呌太白作怀素草书歌曰吾师醉后倚绳牀须臾扫尽数千行】家人骂笑宁有道汚染黄素败粉墙【书断曰张芝字伯英性好书凡家之衣帛皆书而后练北史卢同传勲簿对奏案若相应者即于黄素楷书大字任华怀素草书歌曰粉壁摇晴光素屏凝晓霜待师挥洒兮不可忘】诚不如南邻席明府蛛网鎻砚蜗书梁【席君葢京师医者与山谷寓舎相邻山谷书帖中所谓席三即其人也文选左太冲诗南邻击钟磬汉书龚遂传曰明府且止愿有所白文选张景阳诗曰蜘蛛网四屋杜牧之诗蜗涎蠧画梁老杜诗虫书玉佩鲜】懐中探丸起九死才术颇似汉太仓【汉尹赏传曰相与探丸为弹此借用楚辞曰虽九死其犹未悔史记扁鹊传曰越人非能生死人也此自当生者越人能使之起尔太仓公淳于意受公乘阳庆禁方为人治病决死生多验】感君诗句唤梦觉邯郸初未熟黄梁【唤梦觉熟黄梁并见前注】身如朝露无牢强翫此白驹过隙光【汉书苏武传曰人生如朝露何久自苦如此维摩经曰是身如芭蕉中无有坚遗教经曰世实危脆无牢强者栁子厚书曰前过三十七年与瞬息无异后所得者其不足把翫亦巳审矣】从此永明书百巻自公退食一炉香【传灯録杭州永明寺知觉禅师延夀着宗镜録一百卷其序曰举一心为宗照万法如镜编联古制之深义撮畧寳藏之圆铨云云羔羊诗曰自公退食传灯録守安禅师颂曰南台静坐一炉香亘日凝然万虑忘】
</div>
    <div class="pagination">
<a href="山谷内集诗注山谷外集诗注山谷别集诗注_page8.html">上一页</a><span>...</span><a href="山谷内集诗注山谷外集诗注山谷别集诗注_page4.html">4</a><a href="山谷内集诗注山谷外集诗注山谷别集诗注_page5.html">5</a><a href="山谷内集诗注山谷外集诗注山谷别集诗注_page6.html">6</a><a href="山谷内集诗注山谷外集诗注山谷别集诗注_page7.html">7</a><a href="山谷内集诗注山谷外集诗注山谷别集诗注_page8.html">8</a><span class="current-page">9</span><a href="山谷内集诗注山谷外集诗注山谷别集诗注_page10.html">10</a><a href="山谷内集诗注山谷外集诗注山谷别集诗注_page11.html">11</a><a href="山谷内集诗注山谷外集诗注山谷别集诗注_page12.html">12</a><a href="山谷内集诗注山谷外集诗注山谷别集诗注_page13.html">13</a><a href="山谷内集诗注山谷外集诗注山谷别集诗注_page14.html">14</a><span>...</span><a href="山谷内集诗注山谷外集诗注山谷别集诗注_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
