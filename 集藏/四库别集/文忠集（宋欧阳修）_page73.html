<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 73 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 73 页/共 103 页</h1>
    <div class="content">　　归田録
　　真宗朝嵗嵗赏花钓鱼羣臣应制尝一嵗临池久之而御钓不食时丁晋公【谓】应制诗云莺惊凤辇穿花去鱼畏龙顔上钓迟真宗称赏羣臣皆自以为不及也赵元昊二子长曰佞令受次曰谅祚谅祚之母尼也有色而宠佞令受母子怨望而谅祚母之兄曰没藏讹哤者亦黠贼也因教佞令受以弑逆之谋元昊已见杀讹哤遂以弑逆之罪诛佞令受子母而谅祚乃得立而年甚幼讹哤遂专夏国之政其后谅祚稍长卒杀讹哤灭其族元昊为西鄙患者十余年国家困天下之力有事于一方而败军杀将不可胜数然未尝少挫其锋及其困于女色祸生父子之间以亡其身此自古贤智之君或不能免况于夏乎讹哤敎人之子杀其父以为己利而卒亦灭族皆理之然也
　　晏元献公喜评诗尝曰老觉腰金重慵便枕玉凉未是富贵语不如笙歌归院落灯火下楼台此善言富贵者也人皆以为知言
　　契丹安巴坚当唐末五代时最盛开平中屡遣使聘梁梁亦遣人报聘今世传【一有学士二字】李琪金门集有赐契丹诏乃为阿保机当时书诏不应有误而自五代以来见于他书者皆为阿保机虽今契丹之人自谓之阿保机亦不应有失又有赵志忠者本华人也自幼陷没为人明敏在彼中举进士至显官既而脱身归国能述契丹君臣世次山川风物甚详又云阿保机彼人实谓之阿保谨未【一作莫】知孰是【一有也字】此圣人所以慎于传疑也真宗尤重儒学今科场条制皆当时所定至今毎亲试进士已放及第自十人已上御试巻子并録本于真宗影殿前焚烧制举登科者亦然
　　近时名画李成巨然山水包鼎虎赵昌花果成官至尚书郎其山水寒林往往人家有之巨然之笔惟学士院玉堂北壁独存人间不复见也包氏宣州人世以画虎名家而鼎最为妙今子孙犹以画虎为业而曽不得其髣髴也昌花写生逼真而笔法輭俗【一作劣】殊无古人格致然时亦未有其比【一作未有过此者】
　　冦莱公在中书与同列戏云水底日为天上日未有对而防杨大年适来白事因请其对大年应声曰眼中人是面前人一坐称为的对
　　朝廷之制有因偶出一时而遂为故事者契丹人使见辞赐宴杂学士员虽多皆赴坐惟翰林学士秪召当直一员【一作人】余皆不赴诸王宫教授入谢祖宗时偶因便殿不御袍带见之至今教授入谢必俟上入内解袍带复出见之有司皆以为定制也
　　处士林逋居于杭州西湖之孤山逋工笔画善为诗如草泥行郭索云木呌钩辀颇为士大夫所称又梅花诗云疎影横斜水清浅暗香浮动月黄昏评【一作能】诗者谓前世咏梅者多矣未有此句也又其临终为句云茂陵他日求遗槀犹喜曽无封禅书尤为人称【一作传】诵自逋之卒湖山寂寥【一作寞】未有继者
　　俚谚云赵老送灯台一去更不来不知是何等语虽士大夫【一作君子】亦往往道之天圣中有尚书郎赵世长者常以滑稽自负其老也求为西京留台御史有轻薄子送以诗云此回真是送灯台世长深恶之亦以不能酬酢为恨其后竟卒于留台也
　　官制【一作称】废久矣今其名称讹谬者多虽士大夫皆从俗不以为怪皇女为公主其夫必拜驸马都尉故谓之驸马宗室女封郡主者谓其夫为郡马县主者为县马不知何义也
　　唐制三卫官有司阶司戈执干执防谓之四色官今三卫废无官属惟金吾有一人毎日于正衙放朝喝不坐直谓之四色官尤可笑也
　　京师诸司库务皆由三司举官监当而权贵之家子弟亲戚因縁请托不可胜数为三司使者常以为患田元均为人寛厚长者其在三司深厌干请者虽不能从然不欲峻拒之毎温顔强笑以遣之尝谓人曰作三司使数年强笑多矣直笑得面似靴皮士大夫闻者传以为笑然皆服其徳量也
　　茶之品莫贵于龙凤谓之团茶凡八饼重一斤庆厯中蔡君谟为福建路转运使始造小片龙茶以进其品絶精【一作精絶】谓之小团凡二十饼重一斤其价直金二两然金可有而茶不可得毎因南郊致斋中书枢宻院各赐一饼四人分之宫人往往缕【一作覆】金花于其上葢其贵重如此
　　太宗时有待诏贾以棊供奉号为国手迩来数十年未有继者近时有李憨子者颇为人所称云举世无敌手然其人状貌昏浊垢秽不可近葢里巷庸人也不足置之罇俎间故胡旦尝语人曰以棊为易解则如旦聪明尚或不能以为难解则愚下小人往往造于精絶信如其言也
　　王副枢【畴】之夫人梅鼎臣之女也景彛初除枢宻副使梅夫人入谢慈夀宫太后问夫人谁家子对曰梅鼎臣女也太后笑曰是梅圣俞家乎由是始知圣俞名闻于宫禁也圣俞在时家甚贫余或至其家饮酒甚醇非常人家所有问其所得云皇亲有好学者宛转致之余又闻皇亲有以钱数千购梅诗一篇者其名重于时如此钱思公虽生长富贵而少所嗜好在西洛时尝语寮属言平生惟好读书坐则读经史卧则读小説上厠则阅小辞葢未尝顷刻释巻也谢希深亦言宋公垂同在史院毎走厠必挟书以往讽诵之声琅然闻于逺近其笃学如此余因谓希深曰余平生所作文章多在三上乃马上枕上厠上也葢惟此尤可以属思尔
　　国朝宰相最少年者惟王罢相时父母皆在人以为荣今富丞相【弼】入中书时年五十二太夫人在堂康强后三年太夫人薨有司议赠防之典云无见任宰相丁忧例是嵗三月十七日春宴百司已具前一夕有防富某母丧在殡特罢宴此事亦前世未有
　　皇祐二年嘉祐七年季秋大享皆以大庆殿为明堂葢明堂者路寝也方于寓祭圜丘斯为近礼明堂额御篆以金填字门牌亦御飞白皆皇祐中所书神翰雄伟势若飞动余诗云寳墨飞云动金文耀日晶者谓二牌也钱思公官兼将相阶勲品皆第一自云平生不足者不得于黄纸书名毎以为恨也
　　三班院所领使臣八千余人涖事于外其罢而在院者常数百人毎嵗乾元节醵钱饭僧进香合以祝圣夀谓之香钱判院官常利其余以为餐钱羣牧司领内外坊监使副判官比佗司俸入最优又嵗收粪墼钱颇多以充公用故京师为之语曰三班吃香羣牧吃粪也咸平五年南省试进士有教无类赋王沂公为第一赋盛行于世其警句有云神龙异禀犹嗜欲之可求纎草何知尚薰莸而相假时有轻薄子拟作四句云相国寺前熊翻筋斗望春门外驴舞柘枝议者以谓言虽鄙俚亦着题也
　　国朝之制自学士已上赐金带者例不佩鱼若奉使契丹及馆伴北使则佩事已复去之惟两府之臣则赐佩谓之重金初太宗尝曰玉不离石犀不离角可贵者惟金也乃创为金銙之制以赐羣臣方团毬路以赐两府御仙花以赐学士以上今俗谓毬路为笏头御仙花为荔枝皆失其本号也
　　宋丞相【庠】早以文行负重名于时晚年尤精字学尝手校郭忠恕佩觽三篇寳翫之其在中书堂吏书牒尾以俗体书宋为宋公见之不肯下笔责堂吏曰吾虽不才尚能见姓书名此不是我姓堂吏惶惧改之乃肯书名京师食店卖酸防者皆大出【一作书】牌牓于通衢而俚俗昧于字法转酸从食防从舀有滑稽子谓人曰彼家所卖馂饀【音俊叨】不知为何物也饮食四方异宜而名号亦随时俗言语不同至或传者转失其本汤饼唐人谓之不托今俗谓之馎饦矣晋束晳饼赋有馒头薄持起溲牢九之号惟馒头至今名存而起溲牢九皆莫晓为何物薄持荀氏又谓之薄夜亦莫知何物也
　　嘉祐八年上元夜赐中书枢宻院御筵于相国寺罗汉院国朝之制嵗时赐宴多矣自两制已上皆与惟上元一夕秪赐中书枢宻院虽前两府见任使相皆不得与也是嵗昭文韩相【一作公】集贤曽公枢宻张太尉皆在假不赴惟余与西防赵侍郎【槩】副枢胡谏议【宿】吴谏议【奎】四人在席酒半相顾四人者皆同时翰林学士相继登二府前此未有也因相与道玉堂旧事为笑乐遂皆引满剧饮亦一时之盛事也
　　国朝之制大宴枢宻使副不坐侍立殿上既而退就御防赐食与阁门引进四方馆使列坐庑下亲王一人伴食毎春秋赐衣门谢则与内诸司使副班于垂拱殿外廷中而中书则别班谢于门上故朝中为之语曰防中赐食阶下谢衣葢枢宻使唐制以内臣为之故常与内诸司使副为伍自后唐庄宗用郭崇韬与宰相分秉朝政文事出中书武事出枢宻自此之后其权渐盛至今【一作本】朝遂号为两府事权进用禄赐礼遇与宰相均惟日趋内朝侍宴赐衣等事尚循唐旧其任隆辅弼之崇而杂用内诸司故事使朝廷制度轻重失序葢沿革异时因循不能厘正也
　　蔡君谟既为余书集古録目序刻石其字尤精劲为世所珍余以防须栗尾笔铜緑笔格大小龙茶恵山泉等物为润笔君谟大笑以为太清而不俗后月余有人遗佘以清泉香饼一箧者君谟闻之叹曰香饼来迟使我润笔独【一作犹】无此一种佳【一无此字】物兹又可笑也清泉地名香饼石炭也用以焚香一饼之火可终日不灭梅圣俞以诗知名三十年终不得一馆职晚年与修唐书书成未奏而卒士大夫莫不叹惜其初受勅修唐书语其妻刁氏曰吾之修书可谓猢狲入布袋矣刁氏对曰君于仕宦亦何异鮎鱼上竹竿耶闻者皆以为善对【一作昔梅圣俞以诗名当世然终不得一馆职晚年在唐书局充修书官尚冀书成畴劳得一贴职以偿素愿书垂就而卒时人莫不叹其竒薄其初修唐书也尝窃叹曰吾今可谓猢狲入布袋】
　　仁宗初立今上为皇子令中书召学士草诏学士王【珪】当直召至中书谕之王曰此大事也必须面奉圣防于是求对明日面禀得防乃草诏羣【一作诘】公皆以王为真得学士体也
　　盛文肃公丰肌【一作肥】大腹而眉目清秀丁晋公疎瘦如削二公皆两浙人也并以文辞知名于时梅学士询在真宗时巳为名臣至庆厯中为翰林侍读以卒性喜焚香其在官所毎晨起将视事必焚香两鑪以公服罩之撮其袖以出坐定撒开两袖郁然满室浓香有窦元宾者五代汉宰相正固之孙也以名家子有文行为馆职而不喜修饰经时未尝沐浴故时人为之语曰盛肥丁瘦梅香窦臭也
　　寳元中赵元昊叛命朝廷命将讨伐以鄜延环庆泾原秦凤四路各置经略安抚招讨使余以为【一作谓】四路皆内地也当如故事置灵夏四面行营招讨使今自于境内何所招讨佘因窃料王师必不能出境其后用兵五六年刘平任福葛懐敏三大将皆自战其地而大败由是至于罢兵竟不能出师
　　吕文穆公【防正】以寛厚为宰相太宗尤所眷遇有一朝士家藏古鉴自言能照二百里欲因公弟献以求知其弟伺间从容言之公笑曰吾面不过楪【一作镜】子大安用照二百里其弟遂不复敢言闻者叹服以谓贤于李卫公逺矣葢寡好而不为物累者昔贤之所难也
　　国朝百有余年年号无过九年者开寳九年改为太平兴国太平兴国九年改为雍熙大中祥符九年改为天禧庆厯九年改为皇祐嘉祐九年改为治平惟天圣尽九年而十年改为明道
　　唐人奏事非表非状者谓之牓子亦谓之録子今谓之劄子凡羣臣百司上殿奏事两制以上非时有所奏陈皆用劄子中书枢宻院事有不降宣勅者亦用劄子与两府自相往来亦然若百司申中书皆用状惟学士院用咨报其实如劄子亦不书【一作出】名但当直学士一人押字而巳谓之咨报【今俗谓草书名为押字也】此唐学士旧规也唐世学士院故事近时隳废殆尽惟此一事在尔
　　燕王【元俨】太宗幼子也太宗子八人真宗朝六人【一无此字】已亡殁至仁宗即位独燕王在以皇叔之亲特见尊礼契丹亦畏其名其疾亟时仁宗幸其宫亲为调药平生未尝语朝政遗言一二事皆切于理余时知制诰所作赠官制所载皆其实事也
　　华元郡王【允良】燕王子也性好昼睡毎自旦酣寝至暮始兴盥【一作颒】濯栉潄衣冠而出燃灯烛治家事饮食宴乐达旦而罢则复寝以终日无日不如此由是一宫之人皆昼睡夕兴允良不甚喜声色亦不为佗骄恣惟以夜为昼亦其性之异前世所未有也故观察使刘从广燕王壻也尝语余燕王好坐木马子坐则不下或饥则便就其上饮食往往乗兴奏乐于前酣饮终日亦其性之异也
　　皇子【颢】封东阳郡王除婺州节度使检校太傅翰林贾学士【黯】上言太傅天子师臣也子为父师于体不顺中书检勘自唐以来亲王无兼师傅官者葢自国朝命官秖以差遣为职事自三师三公以降皆是虚名故失于因循尔议者皆以贾言为当也
　　端明殿学士五代后唐时置国朝尤以为贵多以翰林学士兼之其不以翰苑兼职及换职者百年间才两人特拜程戡王素是也
　　庆厯八年正月十八日夜崇政殿宿卫士作乱于殿前杀伤四人取准备救火长梯登屋入禁中逢一宫人问寝阁在何处宫人不对杀之既而宿直都知闻变领宿卫士入搜索已复逃窜后三日于内城西北角楼中获一人杀之时内臣杨懐敏受防获贼勿杀而仓卒杀之由是竟莫究其事
　　叶子格者自唐中世以后有之説者云因人有姓叶号叶子青【一作清或作晋】者撰此格因以为名此説非也唐人藏书皆作巻轴其后有叶子其制似今防子凡文字有备检用者巻轴难数巻舒故以叶子写之如吴彩鸾唐韵李郃彩选之类是也骰子格本备检用故亦以叶子写之因以为名尔唐世士人宴聚盛行叶子格五代国初犹然后渐废不传今其格世或有之而人无知者惟昔杨大年好之仲待制【简】大年门下客也故亦能之大年又取叶子彩【一作歌】名红鹤皁鹤者别演为鹤格郑宣徽【戬】章郇公【得象】皆大年门下客也故皆能之余少时亦有此二格后失其本今絶无知者
　　国朝自下湖南始置诸州通判既非副贰又非属官故常与知州争权毎云我是监郡朝廷使我监汝举动为其所制太祖闻而患之下诏书戒励使与长吏协和【二字一作同押】凡文书非与长吏同签书者所在不得承受施行自此遂稍稍戢然至今州郡往往与通判不和往时有钱昆少卿者家世余杭人也杭人嗜蟹昆尝求补外郡人问其所欲何州昆曰但得有螃蟹无通判处则可矣至今士人以为口实
　　嘉祐二年余与端明韩子华翰长王禹玉侍读范景仁龙圗梅公仪同知礼部贡举辟梅圣俞为小试官凡锁院【一有经字】五十日六人者相与唱和为古律歌诗一百七十余篇集为三巻禹玉余为校理时武成王庙所解进士也至此新入翰林与余同院又同知贡举故禹玉赠余云十五年前出门下最荣今日预东堂余答云昔时叨入武成宫曽看挥毫气吐虹梦寐闲思十年事笑谈今此【一作日】一罇同喜君新赐黄金带顾我宜为白发翁也天圣中余举进士国学南省皆忝第一人荐名其后景仁相继亦然故景仁赠余云澹墨题名第一人孤生何幸继前尘也圣俞自天圣中与余为诗友余尝赠以蟠桃诗有韩孟之戏故至此梅赠余云犹喜共量天下士亦胜东野亦胜韩而子华笔力豪赡公仪文思温雅而敏防皆勍敌也前此为南省试官者多窘束条制不少放懐余六人者懽然相得羣居终日长篇险韵众制交作笔吏疲于写録僮史【一作】奔走往来间以滑稽嘲谑形【一作加】于风刺更相酬酢往往烘堂絶倒自谓一时盛事前此未之有也
　　往时学士循唐故事见宰相不具靴笏系鞋坐玉堂上遣院吏计会堂头直省官学士将至宰相出迎近时学士始具靴笏至中书与常参官杂坐于客位有移时不得见者学士日益自卑丞相礼亦渐薄葢【一作并】习见已久恬然不复为怪也
　　张尧封者南京进士累举不第家甚贫有善相者谓曰视子之相不过一幕职然君骨贵必享王封人初莫晓其防其后尧封举进士及第终于幕职尧封温成皇后父也后既贵尧封累赠太师中书令兼尚书令封清河郡王由是始悟相者之言
　　治平二年八月三日大雨一夕都城水深数尺上降诏责躬求直言学士草诏有大臣惕思天变之语上夜批出云滛雨为灾专戒不徳遽令除去大臣思变之言上之恭己畏天自励如此
　　章郇公【得象】与石资政【中立】素相友善而石喜谈【一作诙】谐尝戏章云昔时名画有戴松牛韩干马而今有章得象也世言闽人多短小而长大者必为贵人郇公身既长大而语声如钟岂出其类者是为异人乎其为相务以厚重镇止浮竞时人称其徳量
　　金橘产于江西以逺难致都人初不识明道景祐初【一作中】始与竹子俱至京师竹子味酸人不甚喜后遂不至而金橘香清味美置之罇俎间光彩灼烁【一作的皪】如金弹丸诚珍果也都人初亦不甚贵其后因温成皇后尤好食之由是价重京师余世家江西见吉州人甚惜此果其欲久留者则于菉豆中藏之可经时不变云橘性热而豆性凉故能久也
　　凡物有相感者出于自然非人智虑所及皆因其旧俗而习知之今唐邓间多大柿其初生涩坚实如石凡百十柿以一榠樝置其中【榅桲亦可】则红熟烂如泥而可食土人谓之烘柿者非用火乃用此尔淮南人藏盐酒蟹凡一器数十蟹以皁荚半挺置其中则可藏经嵗不沙【一作损】至于薄荷醉猫死猫引竹之类皆世俗常知而翡翠屑金人气粉犀此二物则世人未知者余家有一玉罂形制甚古而精巧始得之梅圣俞以为碧玉在颍州时尝以示僚属坐有兵马钤辖邓保吉者真宗朝老内臣也识之曰此寳器也谓之翡翠云禁中寳物皆藏宜圣库库中有翡翠盏一只所以识也其后予偶以金环于罂腹信手磨之金屑纷纷而落如砚中磨墨始知翡翠之能屑金也诸药中犀最难必先镑屑乃入众药中之众药筛罗巳尽而犀屑独存【四字一作犀独在】余偶见一医僧元达者解犀为小块子方一寸半许【四字一作半寸许】以极薄纸裹置于【一无此字】懐中【一有使字】近肉以人气蒸之气薰蒸浃洽乗热投臼中急应手如粉因知人气之能粉犀也然今医工皆莫有知者
　　石曼卿磊落竒才知名当世气貌雄伟饮酒过人有刘潜者亦志义之士也常与曼卿为酒敌闻京师沙行王氏新开酒楼遂往造焉对饮终日不交一言王氏怪其所饮过多非常人之量以为异人稍献肴果益取好酒奉之甚谨二人饮啗自若傲然不顾至夕殊无酒色相揖而去明日都下喧传王氏酒楼有二酒仙来饮久之乃知刘石也
　　燕龙圗【肃】有巧思初为永兴推官知府防莱公好舞柘枝有一鼓甚惜之其镮忽脱公怅然以问诸匠皆莫知所为燕请以镮脚为鏁簧内之则不脱矣莱公大喜燕为人寛厚长者博学多闻其漏刻法最精今州郡往往有之
　　刘岳书仪婚礼有女坐壻之马鞍父母为之合髻之礼不知用何经义据岳自叙云以时之所尚者益之则是当时流俗之所为尔岳当五代干戈之际礼乐废壊之时不暇讲求三王之制度苟取一时世俗所用吉凶仪式略整齐之固不足为后世法矣然而后世犹不能行之今岳书仪十已废其七八其一二仅行于世者【一作悉】皆苟简粗略不如本书就中转失乖缪可为大笑者坐鞍一事尔今之士族当婚之夕以两椅相背置一马鞍反令壻坐其上饮以三爵女家遣人三请而后下乃成婚礼谓之上髙坐凡婚家举族内外姻亲与其男女宾客堂上堂下竦立而视者惟壻上髙坐为盛礼尔或有偶不及设者则相与怅然咨嗟以为阙礼其转失乖缪至于如此今虽名儒巨公衣冠旧族莫不皆然呜呼士大夫不知礼义而与闾阎鄙俚同其习【一作所】见而不知为非者多矣前日濮园皇伯之议是已岂止坐鞍之缪哉
　　世俗传讹惟祠庙之名为甚今都城西崇化坊显圣寺者本名蒲池寺周氏显徳中増广之更名显圣而俚俗多道其旧名今转为菩提寺矣江南有大小孤山在江水中嶷然独立而世【一作俚】俗转孤为姑江侧有一石矶谓之澎浪矶遂转为彭郎矶云彭郎者小姑壻也余尝过小孤山庙像乃一妇人而勅额为圣母庙岂止俚俗之缪哉西京龙门山夹伊水上自端门望之如双阙故谓之阙塞而山口有庙曰阙口庙余尝见其庙像甚勇手持一屠刀尖鋭按膝而坐问之云此乃豁口大王也此尤可笑者尔
　　今世俗言语之讹而举世君子小人皆同其缪者惟打字尔【打丁雅反】其义本谓考击故人相殴以物相击皆谓之打而工造金银器亦谓之打可矣葢有槌檛作击之义也至于造舟车者曰打船打车网鱼曰打鱼汲水曰打水役夫饷饭曰打饭兵士给衣粮曰打衣粮从者执伞曰打伞以糊黏纸曰打黏以丈尺量地曰打量举手试眼之昏明曰打试至于名儒硕学语皆如此触事皆谓之打而徧检字书了无此字【丁雅反者】其义主考击之打自音谪【疑当作滴】耿以字学言之打字从手从丁丁又击物之声故音谪耿为是不知因何转为丁雅也
　　用钱之法自五代以来以七十七为百谓之省陌今市井交易又尅其五谓之依除咸平五年陈恕知贡举选士最精所解七十二人王沂公【曽】为第一御试又落其半而及第者三十八人沂公又为第一故京师为语曰南省解一百依除殿前放五十省陌也是嵗取人虽少得士最多宰相三人乃沂公与王公【随】章公【得象】参知政事一人韩公【亿】侍读学士一人李仲容御史中丞一人王臻知制诰一人陈知微而汪白青阳楷二人虽不达而皆以文学知名当世
　　唐李肇国史补序云言报应叙鬼神述梦卜近帷箔悉去之纪事实探物理辨疑惑示劝戒采风俗助谈笑则书之余之所録大抵以肇为法【六字一作亦然】而小异于肇者不书人之过恶以谓职非史官而掩恶扬善者君子之志也览者详之

　　文忠集巻一百二十七
　　钦定四库全书
　　文忠集巻一百二十八
　　宋　欧阳修　撰
　　诗话
　　居士退居汝隂而集以资闲谈【一作话】也
　　李文正公进永昌陵挽歌辞云奠玉五回朝上帝御楼三度纳降王当时羣臣皆进而公诗最为首出所谓三降王者广南刘鋹西蜀孟昶及江南李后主是也若五朝上帝则误矣太祖建隆尽四年明年初郊改元干徳至六年再郊改元开寳开寳五年又郊而不改元九年已平江南四月大雩告谢于西京葢执玉祀天者实四也李公当时人必不缪乃传者误云五【二字一作之】耳仁宗朝有数达官以诗知名常慕白乐天体故其语多得于容易尝有一聨云有禄肥妻子无恩及吏民有戏之者云昨日通衢遇一辎軿车载极重而羸牛甚苦岂非足下肥妻子乎闻者传以为笑
　　京师辇毂之下风物繁富而士大夫牵于事役良辰美景罕或【一作获】宴游之乐其诗至有卖花担上看桃李拍酒楼头【一作前】听管弦之句西京应天禅院有祖宗神御殿葢【一作寺】在水北去河南府十余里嵗时朝拜官吏常苦晨兴而留守达官简贵毎朝罢公酒三行不交一言而退故其诗曰正梦寐中行十里不言语处吃【一作饮】三杯其语虽浅近皆两京之实事也
　　梅圣俞尝于范希文席上赋河豚鱼诗云春洲生荻芽春岸飞杨花河豚当是【二字一作于此】时贵不数鱼鰕【一冇其状已可怪其毒亦莫加忿腹若封豕怒目犹吴蛙庖煎苟失所入喉为镆铘若此丧躯体何湏资齿牙持问南方人党防复矜夸皆言美无度谁谓死如麻我语不能屈自思空咄嗟退之来潮阳始惮餐龙蛇子厚居栁州而甘食虾蟇二物虽可憎性命无舛差斯　　味曽不比中藏祸无涯甚美恶亦称此言诚可嘉】河豚常出于春暮羣游水上食絮而肥南人多与荻芽【一作笋】为羮云最美故知诗者谓秪破题两句已道尽河豚好处圣俞平生苦于吟咏以闲逺古淡为意故其构思极艰此诗作于罇俎之间笔力雄赡顷刻而成遂为絶唱苏子瞻学士蜀人也尝于淯井监得西南夷人所卖蛮布弓衣其文织成梅圣俞春雪诗【一有朔风三日暗吹沙蛟龙巻起喷成花花飞万里夺晓月白石烂堆愁女娲大明广庭踏朝贺雉尾不扫粘宫靴宫中才人承圣顔捧觞称夀呼南山三公免责百姓喜斗酒十千谁复悭】此诗在圣俞集中未为絶唱葢其名重天下一篇一咏传落夷狄而异域之人贵重之如此耳子瞻以余尤知圣俞者得之因以见遗余家旧畜琴一张乃寳厯三年雷防所刘距今二百五十年矣其声清越如击金石遂以此布更为琴囊二物真余家之寳玩也
　　呉僧赞寜国初为僧録颇读儒书博览强记亦自能撰述而辞辨纵横人莫能屈时有安鸿渐者文词儁敏尤好嘲咏尝街行遇赞寜与数僧相随鸿渐指而嘲曰郑都官不爱之徒时时作队赞寜应声答曰秦始皇未坑之辈往往成羣时皆善其防对鸿渐所道乃郑谷诗云爱僧不爱紫衣僧也
　　郑谷诗名盛于唐末号云台编而世俗但称其官为郑都官诗其诗极有意思亦多佳句但其格不甚髙以其易晓人家多以教小儿余为儿时犹诵之今其集不行于世矣梅圣俞晚年官亦至都官一日防饮余家刘原父戏之曰圣俞官必止于此坐客皆惊原父曰昔有郑都官今有梅都官也圣俞颇不乐未防圣俞病卒余为序其诗为宛陵集而今人但谓之梅都官诗一言之谑后遂果然斯可叹也
　　陈舍人【从易】当时文方盛之际独以醇儒古学见称其诗多类白乐天葢自杨刘唱和西昆集行后进学者争效之风雅一【一作之】变谓之昆体繇是唐贤集诗集防废而不行陈公时偶得杜集旧本文多脱误至送蔡都尉诗云身轻一鸟其下脱一字陈公因与数客各用一字补之或云疾或云落或云起或云下莫能定其后得一善本乃是身轻一鸟过陈公叹服以为虽一字诸君亦不能到也
　　国朝浮圗以诗名于世者九人故时有集号九僧诗今不复传矣余少时闻人多称其一曰恵崇余八人者忘其名字也余亦略记其诗有云马放降来地雕盘战后云又云春生桂岭外人在海门西其佳句多类此其集已【一作既】亡今人多不知有所谓九僧者矣是可叹也当时有进士许洞者善为辞章俊逸之士也因防【一作命】诸诗僧分题出一纸约曰不得犯此一字其字乃山水风云竹石花草雪霜风月【一作日】禽鸟之类于是诸僧皆阁笔洞咸平三年进士及第时无名子嘲曰张康浑裹马许洞閙装妻者是也
　　孟郊贾岛皆以诗穷至死而平生尤自喜为穷苦之句【一作辞】孟有移居诗云借车载家具家具少于车乃是都无一物耳又谢人恵炭云暖得曲身成直身人谓非其身偹尝之不能道此句也贾云鬓边虽有丝不堪织寒衣就令织得【二字一作堪织】能【一作所】得防何又其朝饥诗云坐闻西牀琴冻折两三人谓其不止忍饥而巳其寒亦何可忍也
　　唐之晚年诗人无复李杜豪放之格然亦务以精意相髙如周朴者构思尤艰毎有所得必极其雕琢故时人称朴诗月锻季炼未及成篇已播人口其名重当时如此而今不复传矣余少时犹见其集其句有云风暖鸟声碎日髙花影重又云晓【一作晚】来山鸟閙雨过杏花稀诚佳句也
　　圣俞尝语予曰诗家虽率【一作主】意而造语亦难若意新语工得前人所未道者斯为善也必能状难写之景如在目前含不尽之意见于言外然后为至矣贾岛云竹笼拾山果瓦缾担石泉姚合云马随山鹿放鸡逐野禽栖等是山邑荒僻官况萧条不如县古槐根出官清马骨髙为工也余曰语之工者固如是状难写之景含不尽之意何诗为然圣俞曰作者得于心览者防以意殆难指陈以言也虽然亦可略道其髣髴若严维栁塘春水慢花坞夕阳迟则天容时【一作物】态融和骀荡岂不如在目前乎又若温庭筠鸡声茅店月人迹板桥霜贾岛怪禽啼旷野落日恐行人则道路新苦羇愁旅思岂不见于言外乎
　　圣俞子美齐名于一时而二家诗体特异子美笔力豪儁以超迈横絶为竒圣俞覃思精微以深逺闲淡为意各极其长虽善论者不能优劣也余尝于水谷夜行诗略道其一二云子美气尤雄万窍号一噫有时肆颠狂醉墨洒滂霈譬如千里马已发不可杀盈前尽珠玑一一难拣汰梅翁事清切【一作句】石齿潄寒瀬作诗三十年视我犹后辈文辞念精【一作清】新心意虽老大有如妖韶女老自有余态近诗尤古【一作苦】硬咀嚼苦【一作且】难嘬又如食橄防真味久愈在苏豪以气轹举世徒惊骇梅穷独我知古货今难卖语虽非工谓粗得其髣髴然不能优劣之也
　　吕文穆公未第时薄【或作尝】游一县【忘其县名】胡大监【旦】方随其父宰是邑遇吕甚薄客有誉吕【二字一作喻胡】曰吕君工于诗宜少加礼胡问诗之警句客举一篇其卒章云挑尽寒灯梦不成胡笑曰乃是一渴【俗语转亦溘】睡汉尔吕闻之甚恨而去明年首中甲科使人寄声语胡曰渴睡汉状元及第矣胡答曰待我明年第二人及第输君一筹既而次牓亦中首选
　　圣俞尝云诗句义理虽通语涉浅俗而可笑者亦其病也如有赠渔父一聨云眼前不见市朝事耳畔惟闻风水声説者云患肝肾风【四字一作此渔父肝藏热而肾藏虚也】又有咏诗者云【一无此六字】尽日覔不得有时还自来本谓诗之好句难得尔而説者云此是人家失却猫儿诗人皆以为笑也
　　王建宫词一百首多言唐宫禁中事皆史传小説所不载者往往见于其诗如内【一作两】中数日无呼唤传得滕王蛱蝶圗滕王元婴髙祖子新旧唐书皆不着其所能惟名画録略言其善画亦不云其工蛱蝶也及画断云工于蛱蝶及见于建诗尔或闻今人家亦有得其圗者唐世一艺之善如公孙大娘舞劒器曹刚弹琵琶米嘉荣歌皆见于唐贤诗句遂知名于后世当时山林田亩潜徳隠行君子不闻于世者多矣而贱工末艺得所附托乃垂于不朽葢其各有幸不幸也
　　李白戏杜甫云借问别来太瘦生总为从前【一作来】作诗苦太瘦生唐人语也至今犹以生为语助如作麽生何似生之类是也陶尚书【谷】尝曰尖檐帽子卑凡厮短靿靴儿末厥兵末厥亦当时语余天圣景祐间已闻此句时去陶公尚未逺人皆莫晓其义王原叔博学多闻见称于世最为多识前言者亦云不知为何说也第记之必有知者耳
　　诗人贪求好句而理有不通亦语病也如袖中谏草朝天去头上宫花侍燕归诚为佳句矣但进谏必以章疏无直用槀草之理唐人有云姑苏台下寒山寺半夜钟声到客船说者亦云句则佳矣其如三更不是打【一作撞】钟时如贾岛哭僧云写留行道影焚却坐禅身时谓烧杀活和尚此尤可笑也若步随青山影坐学白塔骨又独行潭底影数息树边身皆岛诗何精麤顿【一无此字】异也松江新作长桥制度宏丽前世所未有苏子美新桥对月诗所谓云头灔灔开金饼水面沈沈卧彩【一作防】虹者是也时谓此桥非此句雄伟不能称也子美兄舜元字才翁诗亦遒劲多佳句而世独罕传其与子美紫阁寺聨句无媿韩孟也恨不得尽见之耳
　　晏元献公文章擅天下尤善【一作喜】为诗而多称引后进一时名士往往出其门圣俞平生所作诗多矣然公独爱其两聨云寒鱼犹着底白鹭已飞前又絮暖鮆鱼繁豉添莼菜【一作线】紫余尝于圣俞家见公自书手简再三称赏此二【一作两】聨余疑而问之圣俞曰此非我之极致岂公偶自得意于其间乎乃知自古文士不独知己难得而知人亦难也
　　杨大年与钱刘数公唱和自西昆集出时人争效之诗体一变而先生老【一作老先生】辈患其多用故事至于语僻难晓殊不知自是学者之弊如子仪【一作大年】新蝉云风来玉宇乌先转【一作觉】露下金茎鹤未知虽用故事何害为佳句也又如【一有大年】峭帆横渡官桥柳叠鼓惊飞海岸鸥其不用故事又岂不佳乎葢其雄文博学笔力有余故无施而不可非如前世号诗人者区区于风云【一作雪】草木之类为许洞所困者也
　　西洛故都荒台废沼遗迹依然见于诗者多矣惟钱文僖公一聨最为警絶云日上故陵烟漠漠春归空苑水潺潺裴晋公緑野堂在午桥南往时尝属张仆射【齐贤】家仆射罢相归洛【一作终】日与宾客吟宴于其间惟郑工部【文寳】一聨最为警絶云水暖鳬鹥行哺子溪深桃李卧开花人谓不减王维杜甫也钱诗好句尤多而郑句不惟当时人莫及虽其集中自及此者亦少
　　闽人有谢伯初者字景山当天圣景祐之间以诗知名余谪夷陵时景山方为许州法曹以长韵见寄颇多佳句有云长官衫色江波緑学士文华蜀锦张余答云叅军春思乱如云白发题诗愁送春葢景山诗有多情未老已【一作先】白发【三字一作头先白】野思到春如乱云之句故余以此戯之也景山诗颇多如自种黄花添野景旋移髙竹听秋声园林换叶梅初熟池馆无人燕学飞之类皆无媿于唐贤而仕宦不偶终以【一作于】困穷而卒其诗今巳不见于世其家亦流落不知所在其寄余诗殆今三十五年矣余犹能诵之葢其人不幸既可哀其诗沦弃亦可惜因録于此诗曰江流无险似瞿唐满峡猿声断旅【一作尽】肠万里可堪人谪宦经年应合鬓成霜长官衫色江波緑学士文华蜀锦张异域化为儒雅俗逺民争识校讐郎才如梦得多为累情似安仁久悼亡下国难留金马客新诗传与竹枝娘典辞悬待修青史谏草当来集皁囊莫为明时暂迁谪便将缨足濯沧浪
　　石曼卿自少以诗酒豪放自得其气貌伟然诗格竒峭又工于书笔画遒劲体兼顔栁为世所珍【一作好】余家尝得南唐后主澄心堂纸曼卿为余以此纸书其筹笔驿诗诗曼卿平生所自爱者至今藏之号为三絶真余家寳也曼卿卒后其故人有见之者云恍惚如梦中言我今为鬼仙也所主芙蓉城欲呼故人往游不得忿然骑一素【一作青】骡去如飞其后又云降于亳州一举子家又呼【一有其字】举子去不得因留诗一篇与之佘亦略记其一聨云莺声不逐春光老花影长随日脚流神【一作鬼】仙事怪不可知其诗颇类曼卿平生语举子不能道也王建霓裳词云弟子部【一作歌】中留一色听风听水作霓裳霓裳【一有羽衣二字】曲今教坊尚能作其声其舞则废而不传矣人间又有望瀛府献仙音二曲云此其遗声也霓裳曲前世传记论説颇详不知听风听水为何事也白乐天有霓裳歌甚详亦无风水之説第记之或有遗亡【四字一作必有知】者尔
　　龙圗赵学士【师民】以醇儒硕学名重当时为人沈厚端黙羣居终日似不能言而于文章之外诗思尤精如麦天辰气润槐夏午隂清前世名流皆所未到也又如晓莺林外千声啭芳草堦前一尺长殆不类其为人矣退之笔力无施不可而尝以诗为文章末事故其诗曰多情懐酒伴余事作诗人也然其资【一作发】谈笑助谐谑叙人情状物态一寓于诗而曲尽其妙此在雄文大手固不足论而予独爱其工于用韵也葢其得韵寛则波澜横溢泛入傍韵乍还乍离【一作乍去乍还】出入回合殆不可拘以常格如此日足可惜之类是也得韵窄则不复傍出而因难见巧愈险愈竒如病中赠张十八之类是也余尝与圣俞论此以谓譬如【一作夫】善驭良马者通衢广陌纵横驰逐惟意所之至于水曲蚁封疾徐【一有弥字】中节而不少蹉跌乃天下之至工也圣俞戯曰前史言退之为人木强若寛韵可自足而輙傍出窄韵难独用而反不出岂非其抝强而然欤坐客皆为之笑也
　　自科塲用赋取人进士不复留意于诗故絶无可称者惟天圣二年省试采侯诗宋尚书【祁】最擅塲其句有色映堋云烂声迎羽月迟【一作见】尤为京师传诵当时举子目为宋采侯















　　文忠集巻一百二十八
　　钦定四库全书
　　文忠集巻一百二十九
　　宋　欧阳修　撰
　　笔说
</div>
    <div class="pagination">
<a href="文忠集（宋欧阳修）_page72.html">上一页</a><span>...</span><a href="文忠集（宋欧阳修）_page68.html">68</a><a href="文忠集（宋欧阳修）_page69.html">69</a><a href="文忠集（宋欧阳修）_page70.html">70</a><a href="文忠集（宋欧阳修）_page71.html">71</a><a href="文忠集（宋欧阳修）_page72.html">72</a><span class="current-page">73</span><a href="文忠集（宋欧阳修）_page74.html">74</a><a href="文忠集（宋欧阳修）_page75.html">75</a><a href="文忠集（宋欧阳修）_page76.html">76</a><a href="文忠集（宋欧阳修）_page77.html">77</a><a href="文忠集（宋欧阳修）_page78.html">78</a><span>...</span><a href="文忠集（宋欧阳修）_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
